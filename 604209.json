{"id":"604209","title":"病起呈谢问病诸君子","dynasty":"明","author":"张萱","text":"老为病之媒，病乃老之祟。疾亦子所慎，况我六十岁。精光未销铄，筋力渐佁儗。何来两竖子，齮龁不相贷。惠我有良朋，讯问日至再。伏枕未十日，带孔宽可駴。科头览明镜，顿觉颜色改。今病有古方，我病古不载。非鬼复非食，非外亦非内。阴阳两无伤，汤砭岂能逮。病病故不病，治病病乃害。鼠肝与虫臂，此理良不昧。所嗟我西园，夏木正蓊薆。一日足不涉，径草恐荒秽。汎汎载酒船，斫岸久相待。胡为滞床第，旷此河朔会。古云病与贫，往往疏朋辈。我病已霍然，朋辈且长在。为语老园丁，两竖一辞退。勤锄三径草，莫遣游人碍。屐齿犹未折，败笠更堪戴。招我同心人，旦夕共酬对。家酿尚可倾，愿言浇磊块。"}