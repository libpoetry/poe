{"id":"179715","title":"十月雪四日","dynasty":"宋代","author":"袁说友","text":"夜来风絮鸣觚棱，纷绿消息何频仍。不堪十月已四白，岂暇一岁夸三登。祁寒未必小民怨，哭雪政恐樵夫憎。穷阎冷市籴贵谷，破灶湿苇烧层冰。寒窗又冻诗翁笔，清夜谁怜贫妇织。人言宜瑞不宜多，官放论钱不论日。请君高吟祈碧苍，愿天今夕开扶桑。寄语龙公且相恤，忍待明年莫仓卒。"}