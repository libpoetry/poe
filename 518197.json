{"id":"518197","title":"和紫金庵晓上人韵","dynasty":"明","author":"唐文凤","text":"高僧结茆住空山，悬栈绝磴愁跻攀。苦心鍊行息百虑，能悟幻泡如是观。人间但觉岁月速，物外始识天地宽。清香馥郁皆薝卜，密影摇曳惟旃檀。黑虎听经伏层石，苍龙护法循危栏。定学隐峰飞杖锡，何须子晋骑凤鸾。佛灯媚夜燃云暖，衲衣生藓侵肌寒。半生枯坐骨格瘦，几度谈空舌本乾。风光模写入眼底，才思紬绎抽毫端。竹床秋爽卧不醒，石室日高吟未安。而今羡子兴潇散，十年离乱良可叹。城郭烟埃惊满眼，生民杀戮痛刻肝。嗟予苦被忧患缚，何由握手博一欢。常思远公约元亮，结盟何事攒眉难。他时西林作三笑，双凫定许凌风翰。"}