{"id":"195638","title":"谢李常伯·人从东南来","dynasty":"宋代","author":"王令","text":"人从东南来，忽得连纸诗。行义不赫晔，名声无萎蕤。虽尝误见辱，旋则拜席归。别久谓已忘，不图犹记之。长封大书字，顾我已忸怩。开縢把之读，推与果失宜。剥虎蒙羊猪，借使出类奇。见豺先自奔，遇豢还群随。是故古之人，为己贱若斯。有闻未之行，季路终不嬉。名浮过所实，孟氏耻以非。今而承所赐，乃此亦可噫。贤者宁过哉，当是我有欺。忍愧读终篇，喜惊改肝脾。咛咛教诲言，举举仁义辞。初令探本根，喻以海与池。乾坤老六经，遗编烂孔姬。尚恐惑异说，教之无迁移。强闻终日乾，仁不三月违。卒以二者终，要我勉不疑。百诵百再拜，下泪如挂糜。交朋百愚谀，此语闻之谁。忆初从粹翁，睡耳忽得提。震惊破百昏，寐觉悼前迷。今而去之久，茅塞心丛茨。骤承夫子言，快斧加芟荑。旧秽忽划削，新除坦平夷。念当不舍去，戴服同冠衣。犹恐免袒间，复作须臾离。且将鑱之心，不止涅之皮。二者苟一能，终死庶不遗。平生苦嗜诗，此篇况骤驰。喁哦夜不休，齮嚼午忘饥。仰嗟天骨雄，俯叹人莫为。星明有常高，日圆无食亏。读久口益嚵，舌软涎流垂。想当措意初，嚼云吐虹蜺。唇牙哆华鲜，肺肠涌光辉。故其纸上言，飘有霄汉姿。何可对酬谢，约海量珠玑。"}