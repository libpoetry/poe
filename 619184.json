{"id":"619184","title":"宝剑篇送及门陈国是方遂千北上","dynasty":"明","author":"刘鸿渐","text":"我有宝剑火之精，衔英蓄颖不可名。千金不受邯郸侠，室中夜夜作龙鸣。汝今挟策见天子，并辔相遇颜色喜。二月春风满上林，无数杏花迎结绮。此日分携欲赠君，腰间解去七星文。宝燄千芒铄白日，金光一闪凌青云。我初铸之良不易，风胡欧冶倾能事。至今在匣四十年，拂拭摩挲犹未试。蹉跎常恐成铅刀，赤山百鍊徒为劳。神物逢人有时在，汝行佩此雷应号。君不见丰城双剑无人识，紫气直冲斗牛侧。天生华焕一朝来，石函百尺泉阿出。莫誇切玉锷如霜，匣中惜此莲花铓。乘时早得及锋试，云霄伫见蛟龙翔。"}