{"id":"186363","title":"缘识·我一囊盛宽世界","dynasty":"宋代","author":"赵光义","text":"我一囊盛宽世界，从头点取人数在。万里山河宽更宽，一切众生智者解。因缘殊胜是因缘，方便法门天最大。天最大，无比擬，经文秘在无生理。知之修炼是圣人，光阴急速流如水。孤云野鹤笑龙吟，扣寂希夷求妙旨。但知惭愧常亲善，更能通达解区遣。辜负琴书得自由，勿令萦恨金刀剪。金刀剪。离烦恼，天仙上品十洲好。利他贵重无亲疏，便是菩提心至老。"}