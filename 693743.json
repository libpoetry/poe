{"id":"693743","title":"漫兴六首","dynasty":"明","author":"陆深","text":"东风成阵落红稀，日日溪头坐钓矶。传语白鸥休避我，此心虽在已忘机。好山多在夕阳西，十曲清溪护石堤。临水草堂春事晚，垆香惊堕燕衔泥。麦秀风行宿雨乾，苧罗衣袂薄生寒。行藏欲问吾何似，尽日花开独倚阑。一卧林居独下帏，斩新时物换春衣。丝丝细柳湾湾水，步到前村看雁飞。细柳新蒲已满溪，独寻春过小桥西。奚囊佩得诗多少，欲寄相思手自题。满蓑风雨楚江天，钓得鲈鱼不卖钱。十里溪桥趁归路，酒垆茅屋背花眠。"}