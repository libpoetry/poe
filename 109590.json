{"id":"109590","title":"北人以松皮为菜予初不知味","dynasty":"宋代","author":"朱弁","text":"吾老似出家，晚悟愧根钝。滋旨却羶荤，禅蜕要亲近。伟哉十八公，兹道亦精进。舎身奉刀几，割体绝嗔恨。鳞皴老龙皮，鸣齿溢芳润。流膏为伏龟，千岁未须问。便堪奴笋蕨，詎肯友芝菌。跏趺得一饱，万事皆可摈。侍郎文懿后，落落众推俊。澹然丗味薄，内典得所信。香厨留净供，频食不言顿。晏然黙不语，草木雷音震。得法於此公，骨髓传心印。应怜持节人，餉此为问讯。欲将无上味，为我洗尘坌。食之不敢餘，感激在方寸。"}