{"id":"1110110","title":"送汪时法归金华","dynasty":"宋","author":"吕祖俭","text":"扁舟南去意茫然，襆被追随便欲前。亲故道途相与语，但言高义薄云天。梅潦因仍不计旬，舟车屡易敢因循。昭真观里泠泠水，岂解游人有怒瞋。霁虹解缆动江声，风不随人舟易横。咫尺青泥含淡月，何时相对话平生。问途快阁得宽恩，舟转风移日未昏。山月相忘期度岁，别怀祗觉暗销魂。人言追送不嫌远，我独衰残懒出门。重教来时路旁候，犹留风月伴黄昏。归去儿曹欲与言，相思切处莫窥园。吾宗事业无多子，守得箪瓢始见根。携手山桥第一轩，谁能结我梦中缘。他年有意重过我，细细炉熏理旧编。"}