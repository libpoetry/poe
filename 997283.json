{"id":"997283","title":"碾建溪第一奉邀徐天隐奉议并效建除体","dynasty":"宋","author":"黄庭坚","text":"建溪有灵草，能蜕诗人骨。除草开三径，为君碾玄月。满瓯泛春风，诗味生牙舌。平斗量珠玉，以救风雅渴。定知胸中有，璀璨非外物。执虎探虎穴，斩蛟入蛟室。破镜挂西南，夜阑清兴发。危言诸公上，殊胜弄翰墨。成仁冒鼎镬，闻已归谏列。收汝救月弓，蛙腹当坼裂。开云照四海，黄道行尧日。闭门斲车轮，出门同轨辙。"}