{"id":"264972","title":"沁园春·写感，时去南京，薄游苏淞苕霅间","dynasty":"现代","author":"王陆一","text":"投玦空江，采尽蘅芜，长毋相忘。算酣嬉夷坦，累人特甚，芳菲绵恻，误我何妨。千仞青溪，倘容绝世，依旧低徊望下方。人间去，又花吹蕊嚼，荡气回肠。心头断影迷茫。要自检温馨慰所伤。恐紫台归远，声余环佩，青旗势异，胜绝排当。销歇豪华，苍天已死，君看秋来柳最黄。江南赋，莫轻轻指出，城郭斜阳。"}