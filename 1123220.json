{"id":"1123220","title":"鹧鸪天 其二","dynasty":"宋","author":"赵长卿","text":"玉容应不羡梅妆。檀心特地赛炉香。半藏密叶墙头女，勾引酡颜马上郎。樽乏酒，且倾囊。蟹螯糟熟似黏霜。一年光景浑如梦，可惜人生忙处忙。镂玉裁琼学靓妆。不须沈水自然香。好随梅蕊妆宫额，肯似桃花误阮郎。羞傅粉，贱香囊。何劳傲雪与凌霜。新来句引无情眼，拼为东风一晌忙。绰约肌肤巧样妆。风流元自有清香。未应傅粉疑平叔，却笑荷花似六郎。浮蚁瓮，入诗囊。学人消瘦怯风霜。午窗一枕庄周梦，甘作花心粉蝶忙。"}