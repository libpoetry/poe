{"id":"844877","title":"秋柳次渔洋山人韵四首","dynasty":"清末民国初","author":"曹家达","text":"糟醨难醉独醒魂，如此荒寒入蓟门。碧玉小家馀舞态，白头宫女枉啼痕。廉公堂树无遗迹，涿郡楼桑有废村。莫向御沟谈往事，管弦凝碧一并论。剑花昨夜拂清霜，憔悴秋容照曲塘。旧样忍看眉画黛，寒衣空忆絮盈箱。汉阳愁绝张平子，羌笛悲生桓野王。昔日繁华成底事，长条沦落永丰坊。满院莺花露滴衣，重来青琐意全非。草荒辇道哀蝉歇，鸦落宫墙内侍稀。帝子空留黄竹咏，佳人还怅白云飞。灵和太液君休问，一梦沧桑百事违。身世飘萍不自怜，当前萧瑟只寒烟。未歌雨雪心先槁，待抗西风力更绵。人到玉门嗟晚岁，曲翻金缕溯芳年。无情更发台城感，转眼青青大道边。"}