{"id":"1114648","title":"睡起","dynasty":"宋","author":"李彭","text":"林间稚竹犹含箨，柳下孙枝屡放绵。午梦不知清昼永，娇莺啼破晚窗前。奕奕柔桑霜后繁，缲丝无复茧盆翻。愿同园客茧如瓮，忍使疲民无复裈。鸟雀雄猜作伴飞，机心还复堕危机。何如绚练堂前燕，拂面衔泥点客衣。穱麦翻畦雉羽斑，郊园贳酒有馀欢。奈何苦雨倾沧海，坐遣南翁衣带宽。石阙林端昼夜啼，罗生芳草绿成蹊。扶筇携幼出门巷，雨过舟横水满溪。"}