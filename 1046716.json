{"id":"1046716","title":"虞城早起道中寄公秉幕府诸友","dynasty":"宋","author":"刘摰","text":"屋角一夜群枯号，晓来旷野风如刀。峨峨残雪路摧马，格格寒气冰生袍。四支僵痹非我有，况彼鞭鞚难持操。天东朝日冻应涩，亦恋旸谷犹深韬。居常谁不事行役，我行适此时令遭。因思都府盛僚友，人物一一皆贤豪。想今酣寝梦方足，初离密幄惊寒朝。左承右侍各以职，气语兰臭颜如桃。奉持巾匜事盥栉，傅唇泽面供香膏。不容发绿一点变，亟以宝镊争除薅。炎炉却坐日当卯，进酒为寿倾葡萄。捋须束带欲出户，问讯分付犹忉忉。体舒意适自稳暖，洋然盛气虹霓高。此时岂复念寒旅，嗟我劳佚何相辽。入趋留守退幕府，坐据大案临诸曹。曹司进若鱼在贯，文书盈抱纷牛毛。争前斗敏请莅职，研磨浓墨挥长毫。左手钤前右摘尾，落纸叶叶如翻涛。逢姓书字且不给，何暇可否知根巢。坐中耳目已烦困，庭下敲扑仍喧嚣。伏膺胝手腕疑脱，退食笔砚方能櫜。乘除赖有此事在，庶几可以均吾劳。人生误落世网内，区区系累安足逃。要之虚中日自静，不使内外相钩胶。无穷来物彼千万，坐任变化无吾骚。峥嵘年华已遒暮，不日春意生兰蒿。一樽相与莫相放，天下万事从滔滔。"}