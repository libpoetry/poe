{"id":"798183","title":"壶中天 洋钟有名闹钟者，届时则琤瑽作响，繁音缛节亦开听，倚此赋之","dynasty":"清","author":"俞樾","text":"绿窗人静，忽清机徐引，都成奇弄。乍讶宫商无节奏，偏又待时而动。笙磬同音，筝琶乱拨，惊破鸳鸯梦。寻常休试，玉匙金钥珍重。因念铃索西清，故人待漏，惯踏天街冻。欲觉闻钟宜有此，妙在枕边喧閧。懒惰稽康，醉眠元亮，得尔全无用。娇孙痴小，膝前携听叮咚。"}