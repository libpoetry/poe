{"id":"846607","title":"望远行","dynasty":"宋","author":"无名氏","text":"重阴未解，又早是、年时梅花争绽。暗香浮动，疏影横斜，月淡水清亭院。好是前村，雪里一枝开处，昨夜东风布暖。动行人、多少离愁肠断。凝恋。天赋自然雅态，似寿阳、初匀粉面。故人折赠，欣逢驿使，只恐陇头春晚。寄与高楼，休学龙吟三弄，留取琼花烂熳。正有人、同倚阑干争看。"}