{"id":"1158205","title":"太湖诗 其一 初入太湖","dynasty":"唐","author":"皮日休","text":"闻有太湖名，十年未曾识。今朝得游汎，大笑称平昔。一舍行胥塘，尽日到震泽。三万六千顷，千顷颇黎色。连空澹无颣，照野平绝隙。好放青翰舟，堪弄白玉笛。疏岑七十二，??露矛戟。悠然啸傲去，天上摇画艗。西风乍猎猎，惊波罨涵碧。倏忽雷阵吼，须臾玉崖坼。树动为蜃尾，山浮似鳌脊。落照射鸿溶，清辉荡抛?。云轻似可染，霞烂如堪摘。渐暝无处泊，挽帆从所适。枕下闻澎湃，肌上生瘆?。讨异足邅回，寻幽多阻隔。愿风与良便，吹入神仙宅。甘将一蕴书，永事嵩山伯。"}