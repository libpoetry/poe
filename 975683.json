{"id":"975683","title":"大雨破块而入书籍尽湿","dynasty":"宋","author":"项安世","text":"容斋先生楚楼北，案上文书似山积。夜来醉卧不知晓，骊龙翻空作戏剧。巽二颠狂助叫号，吹下银河八千尺。阿香寤起推云车，铁鼓金轮吼空壁。先生鼻息正雷鸣，万状千声惊不得。兴阑无奈此生何，喷入寒窗弄文墨。海神推浪上蓬莱，天汉回波浸圭璧。苏卿引水灌西周，柱下老君翻藏室。子美多应是水仙，遗稿犹罹耒阳厄。初疑汉室滥觞馀，又如高凤堂中麦。儿童见者各心惊，先生笑罢吟肩侧。秦火虽焚道不焚，唐舟纵溺文难溺。摸索枯肠问雨师，奈我胸中真六籍。"}