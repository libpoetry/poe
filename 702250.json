{"id":"702250","title":"赠洪觉山方时素归福山五首","dynasty":"明","author":"湛若水","text":"行行重行行，行行过峡山。登山望所思，大科霄汉间。霄汉岂云远，见之在不迁。纷纷怅离别，浩浩元同天。行行重行行，行行度庾岭。是为人鬼关，平地戒深阱。使君有感通，白猿出相迎。感通亦何为，不迁乃有定。行行重行行，行过十八滩。一滩度一劫，见月出平澜。夷险一不迁，心亨无所难。我曾此放歌，兹以为君言。行行重行行，行经铁柱观。为问锁蛟人，飞升乃何岸。滕王迹已空，苏张隔湖畔。谁云死不亡，啸歌复长叹。行行复行行，行行入星源。到岸不用船，拍手飞青天。归来闭关坐，默成在无言。无言天至教，四时以行焉。"}