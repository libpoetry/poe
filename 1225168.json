{"id":"1225168","title":"送俞观光学正赴调京师","dynasty":"元","author":"吴莱","text":"昆崙东南禹九州，山高海阔峙以流。齐秦相袭一介丘，梁魏何有真浮沤。天邑当中控四陬，先生去矣不可留。二十起家今白头，独骑麒麟诵春秋。我无粮食无车舟，出门笑看双吴钩。神气化作青金虬，大江有路通淮洲。汴河急下蛟鼋愁，吕梁奔谼压黄楼。故墟荒草项与刘，泽蛇台马一战收。东连钜野荷花稠，泰山凫绎倚鲁邹。北溯衡漳冰凌浮，滹沱碣石带白沟。田光荆轲尚夷犹，掷蛙屠狗何烦求。天门荡荡开长楸，日暮道远吾骅骝。谁欤遇者多公侯，眼中劳苦问所由。南土有客非常俦，百年文献尚汝优。公车奏椟幸早投，孔姬礼乐正傍搜。齐楚辨智虚前筹，祖朝肉藿岂异谋。庾信诗赋俱雕锼，朔风吹尘织卉裘。炕床煤炭手足柔，非齑豆粥却满瓯。真珠滴槽酒或篘，伐狐燖兔进庶羞。妖歌慢舞陈箜篌，老当益壮在此游。选曹已似执券酬，皂雕一飞即掣韛。先生去矣听我讴，悠然独酌更马周，长安索米毋庸忧。"}