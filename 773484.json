{"id":"773484","title":"自瓜洲入扬州咏","dynasty":"清","author":"洪繻","text":"飞鸟中流不易还，回头何处认青山。重重江树茫茫水，山在南徐北顾间。广储门外水萧萧，舟子江湾号柳条。画舫珠帘何处是，月明千古照虹桥。文峰寺外塔湾头，不见淮东胜概楼。四十里程杨柳岸，瓜洲一水入扬州。维扬风景不模糊，北郭园林入画图。杨柳芙蕖无限好，五亭湖外瘦西湖。"}