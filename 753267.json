{"id":"753267","title":"登军山用徐澹庐韵","dynasty":"清","author":"周曾锦","text":"平生爱山游，腰脚不遑惜。朅来登车峰，一揽江天碧。山中猿与鹤，大半隶仙籍。老树拱揖人，飞花笑迎客。槛泉一何清，瀹茗吸云液。一坐憺忘归，千岩黯将夕。惊风振天末，落日逗云隙。回首望城闉，人间何役役。行当谢尘劳，归隐就泉石。君看冥冥鸿，没影寥天一。"}