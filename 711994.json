{"id":"711994","title":"登大士岩纪事","dynasty":"明末清初","author":"陈恭尹","text":"寒来未试登山脚，积雨初消好行乐。大士岩前一揖馀，四望风光殊不恶。川原百里辨纤毫，渚稻皆收野岸高。人家小梅日皦皦，疏林赤叶风飕飕。龙江水绕山根出，诸峰秀美真无匹。上悬峭壁下崎岩，森若文人多气骨。何来五色罗浮禽，飞鸣下上好其音。洞天福地不栖息，得无有意来相寻。朱明洞口华台寺，十九年前山里事。出山如送入山迎，三人见者今馀二。岂有他奇副昔闻，巅毛种种日争新。临高且共命尊酒，不使仙禽笑妄人。"}