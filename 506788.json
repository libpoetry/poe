{"id":"506788","title":"题刘教谕两山书堂","dynasty":"明","author":"杨荣","text":"左峰俨飞盖，右峰如聚毂。两峰并高寒，对峙气清淑。羡尔志冲澹，于焉构书屋。中藏万卷馀，琅琅时诵读。素灯深夜雨，潇潇响梧竹。岂无青藜翁，殷勤访天禄。白云东西飞，苍翠宛在目。于兹移教铎，远度松溪曲。静对湛卢清，难忘故山麓。写此寓高情，尚慕紫阳躅。"}