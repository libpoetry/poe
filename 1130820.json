{"id":"1130820","title":"和昌甫竹句","dynasty":"宋","author":"韩淲","text":"竹隐泠泠屋数椽，做成清尚得如然。山村底处无丛薄，我独因人以赋焉。章泉兄弟旧新庐，子舍高低不远欤。篱槿池莲映林竹，款门犹是可容余。城郭虽多总不如，瑞峰山净竹应舒。纷拿肉食红尘热，缓步那言可当车。僧寺本来能脱俗，水南逼市漫成竿。台喧地污要除扫，禅月当年真可安。绝岸沿流翠碧洲，烟枝露叶落还抽。输他荒阔无人管，拟待烦君一笔收。山囿遥遥合世官，事嗟成往尚何观。新知益比故知少，纵有竹林无复欢。苍筤亭种千竿竹，三十年前此地家。野水纵横旧时涧，客来犹得共瓜茶。"}