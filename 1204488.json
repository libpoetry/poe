{"id":"1204488","title":"六州歌头","dynasty":"元","author":"刘敏中","text":"江城会饮，东壁照奎星。肝胆露，乾坤秘，昼披零。势分庭。笔下风雷发，何为尔，聊相慰，供一笑，悠悠者，总流萍。虎掷龙跳几遇，依然对、高垒深扃。睹殷盘科斗，不说换鹅经。老眼尘醒。认声形。中州月旦，千载后，犹洒客，有歆宁。人不见，搔首立，望余馨。海边亭。寂寞钟期远，高山曲，几人听。何必要，椿与菌，校年龄。万事元无定在，此心得到处仙灵。爱烂游南北，快马接飞舲。万里丹青。"}