{"id":"1104595","title":"夕月十首 降神用《高安》。","dynasty":"宋","author":"郊庙朝会歌辞","text":"金行告遒，玉律分秋。礼蒇西郊，毖祀聿修。精意潜达，永孚于休。神之听之，爰格飙斿。时维秋仲，夜寂天清。实严姊事，用答阴灵。坛壝斯设，黍稷惟馨。云车来下，庶歆厥诚。溯日著明，丽天作配。洁诚以祠，礼行肃拜。光凝冕服，气肃环佩。庶几昭格，祗而不懈。穆穆流辉，太阴之精。盈亏靡忒，寒暑以均。克禋克祀，揆日涓辰。牲硕酒旨，来燕来宁。"}