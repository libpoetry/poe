{"id":"276065","title":"高爵歌次茝林中丞韵","dynasty":"清代","author":"李宗瀛","text":"晋安先生雅好古，吉金乐石归网罗。余君入肆得铜爵，持献铃阁供摩挲。先生一见定商物，精识不共硁䃴磨。政余诂订吟且绘，奚翅获鼎汾之阿。上骈双柱下三趾，饕耳豕腹形无颇。腰环素带俨围玉，斑作翠点如浮荷。{扳食}中三字子孙父，铭辞质朴迥异他。景毫遗制务光篆，差胜赝器讹承讹。我维爵以戒沈湎，如卣戒{武暴}名立戈。又维酒以介眉寿，如鼎祝寿称阜禾。先民制器岂徒尔，于以飨射与干戈。旁稽款识释薛氏，可补博古图宣和。能铭古者大夫事，一时纸贵七字哦。想见庋阁备三代，更较积古斋中多。门{犭支}卣盖应好在，殷周一室欣如何。新诗漫拟苏答穆，佳话聊同欧得坡。"}