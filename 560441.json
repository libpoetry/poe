{"id":"560441","title":"橘堂","dynasty":"明","author":"徐庸","text":"奉亲堂前何所有，佳橘栽培岁年久。叶如翡翠柯如铁，清影阴森护□牗。花开白玉向雨前，子熟黄金待霜后。木奴趣味秋可爱，摘来颗颗香粘手。筐蓝收置多戢戢，酒渴思尝堪一剖。缅思当时达孝者，袖里怀来为遗母。洞庭春色名久著，最宜酿作长生酒。玉壶倾泻到芙蓉，要祝双亲万千寿。"}