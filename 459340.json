{"id":"459340","title":"赠肖","dynasty":"当代","author":"卢青山","text":"仆与我兄命俱卑，七年濡沫幸相陪。如人两脚无日夜，共承一躯艰且危。世风横锄斫秽草，奈我主人命当扫。身本已灭天所使，留予二腿复安为。谈笑豪怀久已微，相看髯髭淹鬓眉。唯馀眼目暴有色，请君从此藏光辉。连云旧约念未灰，梦僧屡欲督早归。犹有风尘持绳索，牵吾犊鼻命驰追。兄欲彼此是与非，避阱堕坎古所悲。若兔逃虎莫择路，转首狮齿如刀挥。两难心境味已颓，我将从此闭深闺。效鼠避人蝙避日，毋过街口遭掊捶。古书中岂无真乐，虽为虫蠹菌所霉？偶见空明暂客耳，今将迁舍住其畿。知君渐欲入世畦，和光同尘未我违。如车辙向虽南北，千里万里犹一蹊。"}