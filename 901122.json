{"id":"901122","title":"馆中写怀寄乐山琴庵","dynasty":"宋","author":"张埴","text":"动荡六合间，是谁行春风。万有本天分，此气何冲融。一嘘著旧树，几朵班新红。居然受巧摘，持以当晴穹。相期到烂熳，一笑成舂容。政不满金谷，何复言锦宫。未尝五日雨，人事乃尔穷。亦思发幽抱，求勿孤天工。跛履去洛阳，打拐不谓同。旦莫造化手，倘侠辟可衷。"}