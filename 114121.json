{"id":"114121","title":"乙未移舟出口","dynasty":"宋代","author":"黄庭坚","text":"江湖吞天胸，蛟龙垂涎口。养躯无千金，特为亲故厚。本心非华轩，而与马争走。聘妇缉落毛，教儿耨葱韭。衣食端须几，将老犹掣肘。安能诡随人，曲折作杞柳。桓公瓮盎瘿，楚国不龟手。生涯但如此，那问托婚友。久阴快夜晴，天文若科斗。村南鬼火寒，村北风虎吼。野人驱鸡豚，缚落坚缠守。刘郎弓石八，猛气厌冯妇。一试金仆姑，归饮软臂酒。"}