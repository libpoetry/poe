{"id":"1026555","title":"依韵和贡父见寄","dynasty":"宋","author":"韩维","text":"早接英豪论，常多伯仲贤。风尘一会合，岁月几徂迁。禀性成樗散，干时类凿圆。论心谁合者，握手子欢然。经训开前古，谈辞屈老先。春游同烂漫，醉乐屡回旋。乐事嗟难久，离襟怅独偏。驱车清汝曲，佐幕紫嵩前。官兴惟高咏，人生得晏眠。丹铅涂旧史，杖屦接幽禅。叹息春期失，淹留夕梦牵。非因传丽唱，何以慰劳悁。"}