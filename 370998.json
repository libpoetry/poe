{"id":"370998","title":"一萼红·乍寒轻","dynasty":"清代","author":"厉鹗","text":"乍寒轻。被邻园翠羽，唤起爱山情。烟草残碑，风榛断笛，千载谁记经行。想春在、楼痕几曲，破晓霁、妆镜见飞英。欲雪消时，无人知处，峨髻青青。飘瞥少年前梦，便移舟弄水，有若平生。西塞鱼肥，东林酒熟，滋味何似浮名。待传与、蘋香暖信，醉吟地、常忆柳边城。回首家江非远，十四长亭。"}