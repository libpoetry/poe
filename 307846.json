{"id":"307846","title":"尉迟杯·拉因迪勋招饮乐珍楼，戴月归来，意有所会，因作","dynasty":"现代","author":"詹安泰","text":"樊楼上，共客里、流恨十年往。斜桥绮陌看花，花落夕阳孤唱。昏钟矮院，空涩冷、冰弦倩谁赏？念豪情、万里风沙，绾愁霜鬓千丈。明知不醉无归，听咽徵吟商，背面惆怅。薄倖才名误赢得，漫料理、衫尘肮脏。开帘望、家家彩壁，暯枫岸、渔灯笛语响。好江天、久少人行，梦魂多恐痴妄。"}