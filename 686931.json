{"id":"686931","title":"暮春写怀四绝","dynasty":"明","author":"刘炳","text":"晴雪飞绵柳树斜，雨馀紫陌净无沙。春衫日日骑官马，两袖东风看落花。宫筵题就送春诗，簪笔承恩出殿迟。病目涂鸦不成字，粉笺香墨惜乌丝。扬州书记鬓苍苍，每向春归欲断肠。剩欲典衣酤酒饮，风流无复少年狂。青梅煮酒蕨芽肥，倦客怀家入梦思。想得故园风景好，一庭香雪落荼蘼。"}