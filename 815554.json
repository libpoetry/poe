{"id":"815554","title":"哭晴庚岳父四首","dynasty":"清","author":"秦廷璧","text":"天然骨骼本孤高，耿介心情怀节操。数载驱驰耽客况，毕生怀抱托离骚。功名竟为儒冠误，生计都从铁砚叨。剩有一编遗稿在，不随岁月去滔滔。身似人间一野鸥，胸怀冷淡品兼优。生涯早被饥寒逼，风味还于笔墨求。冰雪练成奇骨峻，年华逝去素心愁。凄凉千种都消歇，无意荣名实寡俦。遥想吟魂宛在形，霎时竟已赴幽冥。多才易惹天公忌，绝俗当为后辈型。彩笔真堪追李白，扁舟独自载樵青。河干分手成长别，梦里何曾一降灵。东南世界遍烽烟，怅望归舟竟不旋。困守青毡君薄命，叨陪函丈我无缘。工愁身比寒梅瘦，多病踪随独鹤眠。如此才华埋地底，教人焉得不凄然。"}