{"id":"1106777","title":"蒋叔行挽辞","dynasty":"宋","author":"王柏","text":"万山蟠兮有宅一区，吁嗟吉士兮心古而色愉。平生激烈兮谈忠义之事，求师教子兮必有道之儒。流德谊兮鼎鼎，浸策足兮功名之途。引壶觞兮自适，玩日月之双车。有淑兮尔配，丝枲兮劬劬。指期颐兮二竖立病，既偕老兮亦相继而长徂。望双旌兮有恸，酹一束兮生刍。万山蟠兮新此一丘，吁嗟乎，吉士兮灵辰不留。佳城郁郁兮马局不进，前冈隐隐兮牛眠是求。竁蜿蜒兮有隧，枕皋隰兮沃流。东望兮庐舍，西望兮松楸。白云兮生死同壑，黄垆兮杖屦昔游。孤哀哀兮罔极，悼愁愁兮千秋。怅素绋兮莫执，相尔些兮商谣。"}