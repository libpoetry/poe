{"id":"1130807","title":"偶兴","dynasty":"宋","author":"韩淲","text":"往来邻并岁年深，老稚空忙庆吊心。美恶衰荣消长事，又须著眼一沉吟。胶胶扰扰复悠悠，多少迷情不掉头。利者笑名名笑利，日前身后欲何谋。东南吴蜀大江横，西北关河几战争。智者不愚愚者智，到头分合世难平。深谷荒虚人迹稀，无风黄落自横飞。败篱东畔板桥断，时有邻家负水归。"}