{"id":"700948","title":"宾阳八景 宝水春涛","dynasty":"明","author":"梁鱼","text":"宝水环流几千丈，一渡春来一清漾。鸥依渔父睡晴沙，鱼嚼落花吹细浪。白翻冻雪春水奔，绿浸垂杨夜添涨。何当借我洗干戈，黎庶都归衽席上。姮娥夜出金盘浴，宇宙茫茫如秉烛。烟静波涵万顷春，风生浪涌千层玉。徘徊云影寂无声，上下天光清可掬。何须寥廓上清游，枉制霓裳羽衣曲。仙鞍化山成古迹，常有斜阳锁山脊。火鉴斜衔三五竿，琉璃倒挂三千尺。孤鹜齐飞锦翅明，归鸦乱闪金翎赤。山上斜阳今古同，山下游人几更易。扶桑日出才三丈，石壁朝霞生万状。阿房宫里金屏风，金谷园中锦步障。鹤栖江树缀霜裘，泉泻丹崖挂银杖。千古悠悠一梦间，吟眺何须兴感怆。寅阳鹤观留仙躅，观绕幽泉三百曲。界破青山银一条，跳下苍崖珠万斛。一霄雾雨春流奔，万顷田畴夜添绿。涓涓千古灵且清，时有人来牵饮犊。深潭怪物忽不乐，大嘘怒气烟雨恶。断渚瀰漫鸥鹭愁，乱波黠跳蛟龙跃。隔江渔父但闻声，蓬底商人眠不著。我来劝课愧无功，借向平畴助东作。葛仙去后留丹室，人来一乐百忧失。火枣交梨不复存，丹崖翠壁如前日。一泓流水静无尘，半榻松风清彻骨。不徒消暑誇尽欢，更与群黎洗蒸郁。郡城北头古仙迹，阳乌早驾羲和辙。光笼琪树烟正收，霞映碧桃雨初歇。盘陀石暖瑶草香，般若台高花影叠。家家男女喜春晴，无限园林飞蛱蝶。"}