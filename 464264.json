{"id":"464264","title":"壶中天慢 甲寅春感","dynasty":"当代","author":"魏元旷","text":"村园高卧，渐关河梦断，玉龙金阙。绿满天涯春好在，往事何堪重说。海舰横波，宫莺啼晓，古塞消冰雪。东风困懒，几番沈醉烟月。世味薄似年来，轻纱不抵，云浮香灭。楚舞吴歈都破碎，漫酬江南花发。十里邮亭，声声杜宇，啼鴂催春歇。故山无恙，料量烧笋时节。"}