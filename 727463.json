{"id":"727463","title":"绮罗香·湖上闻歌","dynasty":"清","author":"过春山","text":"旧恨消香，新愁倦酒，寂寞又惊春晚。小立斜阳，何处暗飞银管。有几许、离绪吟秋，怎知我、天涯肠断。莫随风、吹入西泠，为渠唤起故宫怨。霓裳遗曲曾谱，怅望青鸾已杳，彩云消散。剩粉零红，忍向尊前重见。消几度、月淡窗寒，更那堪、梦回人远。指青袍、今夜愁痕，倩谁江上浣。"}