{"id":"459767","title":"中秋夜与肖卢饮于三中操坪月下，及夜之深，尚有吉它数人未去，呼与共饮，更相酣歌","dynasty":"当代","author":"卢青山","text":"群山肃立如恭朝，少焉月出苍旻高。碧空九域洞肝胆，流光飞霰分毫毛。二三子醉意未惬，蟾蜍扣户如邀招。长坪万丈展平海，于中簇簇生蓬蒿。携杯藉草兴曷极，秋蛩杂遝排笙箫。桂花白色如月色，月中随堕随风飘；宕荡迷蒙不可见，但觉香涌如奔潮。坪东少年愈狂逸，吉他歌曲纷鸣嘈。远声微笑听不足，相呼一语同吾曹。快拨惊雷滚天宇，指如阵马驰弦槽。使我舞蹈不自识，一杯咽尽东溟涛。推琴昂首撇然去，不通名姓为期交；相逢一乐意已足，安用俗态相烦嚣。夜深月色愈深烈，秋风婉转吹萧骚。相扶归去清衾底，短梦应入广寒遥。"}