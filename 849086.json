{"id":"849086","title":"为徐太初友人陈府判赋梅居饯行","dynasty":"宋","author":"卫宗武","text":"青鞋不踏孤山路，辜负逋花今几度。那知别有姑射居，众谓孤山未必如。夙昔名传尤愿见，渴想此仙难觌面。朋来满口誉风神，俨若眼底逢佳人。枝间独具先天易，惟有太初心默识。雅游拟问古航船，索笑相亲须有缘。閒中积岁玩风月，虐甚祁寒饱霜雪。此往春浮雨露香，归来万玉争辉光。"}