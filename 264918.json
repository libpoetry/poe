{"id":"264918","title":"兰陵王·怀旧","dynasty":"现代","author":"王陆一","text":"秋江急。江上垂萝映碧。才凝想，人去旧京，执手修门是轻别。青春照去席。还惜。芳华漫竭。萦红地，飘臆十年，未是芙蓉减初日。酸风但凄切。记客散深灯，花冷长笛。高楼曾共哀时集。寻萼绿香海，太湖明漪，相思千里未咫尺。为君问山月。销歇。向春雪。渐词语烟零，才思冰裂，微心耿耿犹家国。只梦落无据，独亲行迹。天涯芳草，伴故柳，几挽叠。"}