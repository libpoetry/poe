{"id":"725775","title":"倡妇怨情诗十二韵","dynasty":"南北朝","author":"萧纲","text":"绮窗临画阁，飞阁绕长廊。风散同心草，月送可怜光。彷佛帘中出，妖丽特非常。耻学秦罗髻，羞为楼上妆。散诞披红帔，生情新约黄。斜灯入锦帐，微烟出玉床。六安双玳瑁，八幅两鸳鸯。犹是别时许，留致解心伤。含涕坐度日，俄顷变炎凉。玉关驱夜雪，金气落严霜。飞狐驿使断，交河川路长。荡子无消息，朱唇徒自香。"}