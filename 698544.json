{"id":"698544","title":"题清溪庄三首赠顾副使","dynasty":"明","author":"唐顺之","text":"阮生常避俗，平子正归田。种秫供生事，为楼队列仙。沙行随鹭迹，湖泛趁渔船。月下闻高咏，应多感兴篇。城郭往来久，独怜湖上居。素封千树橘，白首一床书。山客秋分蜜，溪氓夜捕鱼。横金岂不贵，此乐复何如。地即梁鸿宅，溪连范蠡湖。霜天荣橘柚，秋水戏鸥凫。从宦元非巧，名丘亦是愚。欣君遂始愿，绕屋树枌榆。"}