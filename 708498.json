{"id":"708498","title":"贺新郎  其十八 题王山樵先生镜阁","dynasty":"明末清初","author":"龚鼎孳","text":"万叠烟光卷。羡天生、人豪清福，湖山资遣。绿浪红栏春雨足，菰米莼粉纷泫。倩屋角、女桑催茧。岳庙于坟悲壮地，说六桥、歌舞风华浅。江海一茅展。经纶何必封侯显。任胸中、嵚崎历落，岭横峰扁。铁马金戈沙塞梦，抛掷浦鸥林犬。曲突赏、飘然难免。才子青箱传素业，胜平泉、花木无人典。桐叶劵，白云剪。"}