{"id":"554082","title":"吊望诸君墓","dynasty":"明","author":"胡俨","text":"税余驾兮盐沟，见崔嵬兮高丘。招遗老兮问讯，曰夫子兮宅兹幽。方金台兮筑宫，贤彬彬兮来同。何夫子兮好修，亦驱驰兮向风。振长策兮高举，下齐城兮建瓴水。时不可兮淹留，忽中道兮易轨。謇遑遑兮宵征，顾交绝兮不出恶声。俾反戈兮相噬，心不忍兮辞诚。孤子吟兮抆泪，放子逐兮离忧。自古兮如斯，嗟夫子兮抑又何尤。春草兮烟浮，野苍苍兮云稠。吊夫子兮虽功美之不就，亦墓在良乡垂誉兮千秋。"}