{"id":"452534","title":"水调歌头 戊子秋日过白鹿洞书院感赋","dynasty":"当代","author":"吴金水","text":"千载读书地，今日始来游。江声岳色如梦，想像鹿呦呦。四面寒云遥集，满目长松肃立，风里桂香稠。累累涧中石，兀自枕清流。步庭院，抚碑碣，独夷犹。浮生多少惆怅，此际正悠悠。谁续当年薪火，早已尘封苔锁，寂寂冷烟浮。五老渺何处，天外倚高秋。"}