{"id":"1114460","title":"听雨轩四首","dynasty":"宋","author":"李洪","text":"春到池塘草自青，飞花时度破窗棂。恨无好句追颜谢，赖有鸣蛙鼓吹听。脱帽风檐迎晚吹，催诗急雨唤轻雷。祗应荷气薰人醉，不用轮囷象鼻杯。听风听雨江湖上，一叶轻舟舣钓沙。暂却鹜行容退食，秋声先已到枯葭。天寒病鸭守冰池，折苇枯荷霰雪飞。不觉哦诗成独立，南枝的皪露春机。"}