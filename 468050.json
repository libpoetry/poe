{"id":"468050","title":"追和恬园前辈《再过琴台赋对联并四绝句》","dynasty":"当代","author":"熊盛元","text":"乍回眸处去来今，风谊空教惘惘寻。漫道当年弦已绝，爨桐终古贮琴心。气类相投可断金，缔盟兰渚水云深。沧江万古冰轮涌，波外何人夜抚琴。高台独坐晓寒侵，忍听松间变徵音。山鬼不来星坠雨，江干酹酒自沉吟。容甫弘文抵万金，风帆渺渺雾沉沉。可怜孤馆花飞尽，谁解泠泠水际心。"}