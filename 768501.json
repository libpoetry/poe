{"id":"768501","title":"尉迟杯 恺似至濠梁除夕分韵","dynasty":"清","author":"李良年","text":"同云暮。正朗吟双鬓明朝句。嘶来一骑红鸯，恰系玉梅开处。撒盐飞絮。解留人、白遍淮西渡。更添他、侍史衣香，绝胜锦毹歌舞。灯前休怅羁旅。把越怨、闽愁阑入吴语。牙藕传杯，瓶花亚袖，半卷麦光堪妒。旗亭上、小鬟三五。待争唱、孙郎新词谱。奈春风、去雁萧萧，人被雁声催去。"}