{"id":"1105667","title":"过金口市江中有渚名鲤鱼甲渚上有芦花连日遇逆风舟以寸进挽舟者行芦中成四绝","dynasty":"宋","author":"王十朋","text":"江山满眼似相迎，一鬨人烟问地名。舟过已经金口市，水流应到石头城。鲤鱼甲露江中渚，芦荻花浮渚上霜。樯影落江疑是钓，巨鳞惊跃鹭飞忙。长江十里渺连空，逆水那堪更逆风。定是江神怜远去，欲吹船转浙江东。江神不借一帆风，急水难收寸进功。攲枕高眠真有愧，挽舟人在荻花中。"}