{"id":"277324","title":"十月十四日自汉口北上中夜渡黄河桥看月有作","dynasty":"现代","author":"汪荣宝","text":"孟东朔气厉，我自楚还燕。飞车发江渚，一日道里千。丛薄去如电，时见峰峦连。雄关造霄汉，虎豹蹲我前。巨灵开径入，所过无峻坚。日暮天宇豁，陆海莽生烟。古来四战地，离离今为田。倾杯不成醉，斗室聊独眠。中夜闻鸣笛，遂及长河边。揽衣带馀梦，天水两茫然。灵鼍亘沙际，黑白相新鲜。明灯夹道列，百琲宵珠悬。惊雷无滞毂，临此不测渊。怒涛下冲激，响澈霜林颠。中渡一回顾，寒粟犹起肩。安坐乃毕济，何异凌风船。矫首视璧月，清辉正满天。忧来忽无端，如彼滭沸泉。愿言化精铁，为君笼百川。横流不得作，与世长安便。"}