{"id":"478105","title":"阳春词","dynasty":"明","author":"王宠","text":"春到江南春可怜，东郊西郭得春先。初飞蛱蝶犹疑梦，忽见梅花各问年。鹦鹉洲边芳草积，凤凰楼下百花然。王孙拾翠争相问，美女寻春总献妍。千金买得飞龙马，八宝装成软玉鞭。啼鸟乱群还自对，游丝争绕暗相牵。勾吴楼阁如天上，别有红妆笑相向。云屏珠箔正昭回，锦树琼花次第开。倾国能夸《神女赋》，凌云还有茂陵才。欲移角枕鲛绡帐，先挂冠缨翡翠钗。春色年年归有期，劝君须惜少年时。春去春来人不见，花开花落日相思。昨日朱颜浑似玉，今朝白发已如丝。年年暗受伤春病，不与杨花燕子知。"}