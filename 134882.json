{"id":"134882","title":"送郑楚客司法之岳阳","dynasty":"宋代","author":"楼钥","text":"先生作赋真八吟，高处独步无古今。少从三山来四明，一郡士子多青衿。我尝学事六七载，膏馥沾丐资之深。窃名文场掌帝制，至今不敢忘指南。英英二子俱秀爽，遗以一经无籯金。长公奉母上巴陵，念君远去因论心。见君诗编笔虽敏，三叹未见朱弦音。海濒熬波幸解组，未知宦路多岖嶔。先生赋编更熟读，非止骈俪夸词林。其中关键妙一世，字字谐协如鸣琴。谈经况有著述在，持论肯为向与歆。青箱但能世其业，前蹑隽轨将駸駸。君家曾无锥可卓，迟次幸此突不黔。不惟母老身非少，廉介又务循官箴。量入为出可不谨，斤斤饥食寒有衾。非求多藏第约己，瓶储纸裹迹可寻。法曹持平守三尺，平反一笑神所临。谨毋失己毋失人，同列当和时盍簪。上官善事免旷职，首上尻高宜致钦。岳阳楼号天下稀，地坼吴楚连衡郴。洞庭漫汗天立壁，君山当中出青岑。向来命名字以楚，宦游直到重湖浔。登楼谈笑领僚属，风流欣遇贤侯任。君行应得江山助，新篇寄我毋浮沉。掺祛欲言不尽意，更取濁酒从君斟。"}