{"id":"678714","title":"泰和刘氏沙村江楼","dynasty":"明","author":"周叙","text":"胜地环江渚，楼居俯岸沙。夐吞银汉窅，高傍碧空斜。曲径低飞鸟，长波漾落花。青藜宵隐映，翠竹晓交加。林影侵书幌，川光上钓槎。汀寒浮月露，山晚护云霞。眺远晴偏适，临清景更佳。桃源仙客境，栗里逸人家。一自登朝著，空惊历岁华。昔时游赏处，惆怅隔天涯。"}