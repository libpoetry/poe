{"id":"563949","title":"近田辞","dynasty":"明","author":"孙承恩","text":"惟道在人，不远伊迩。求道于远，道则非是。近义云何，为切为亲。随处随在，目击道存。则匪汗漫，则匪浮誇。愈近愈真，愈远愈差。是故善学，鞭辟近里。本之于身，以达于事。即类取譬，充义达为。是谓一贯，粗精显微。许子有田，近也匪逖。惟志之占，惟道之的。许子恂恂，本实是敦。崇虚饰无，则匪其人。我言许子，厥犹有义。匪近惟田，心性之喻。故曰圣王，人情为田。田而弗治，稊稗生焉。毕力尽瘁，惟农之良。礼耕义植，人情之防。许子勉旃，夙夜祗惕。庶几寡愆，以厚其德。"}