{"id":"1123138","title":"寄清凉和上人二首","dynasty":"宋","author":"贺铸","text":"吾家无担石之储，朝四暮三如有馀。北岳官粮饱妻子，南朝僧寺寓图书。迎船春色情亲我，坌马京尘笑谢渠。莫作江东步兵待，翻然端不为鲈鱼。南国风流百不存，石头今是给孤园。山连雉堞犹侵路，潮送渔舟自到门。方丈定容居士病，贝多应待客儿翻。悬知后日逢迎际，桃李春风两不言。"}