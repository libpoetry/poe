{"id":"703953","title":"狱中　徐东岩御史","dynasty":"明","author":"韩邦奇","text":"多病亲三木，虚名有四知。何能酬圣主，深愧负明时。月落寒砧急，秋高夜漏迟。推枰听鸡唱，故国动相思。南省名曾并，西台罪有馀。身如罝里兔，命似釜中鱼。痛哭怀宣室，佯狂问卜居。古今一生死，吾道竟何如。窗外萧萧叶，阶前唧唧蛩。夜深人寂寞，天迥月朣胧。愚直逢明世，狂言渎圣聪。拘幽皆自致，敢谓小臣忠。"}