{"id":"1023773","title":"题和山推蓬看梅","dynasty":"宋","author":"释道璨","text":"沙头寒声入芦苇，沙际暝烟湿微雨。疏花明在树梢头，吟身卧在船蓬底。相看一笑大江横，白鸟不飞天似水。逃禅英骨閟九原，褚郎有神呼得起。倔强横枝不受屈，玲珑孤标净如洗。春风满面吹不开，冰雪满身冻不死。岁寒心事谁得知，大似和山隐君子。我有扁舟蓑笠盟，落在吴头并楚尾。挑灯今夜不成眠，免得相寻来梦里。"}