{"id":"1128264","title":"傅冲益寄淮口阻风及清淮道中诗二首又次涟水一首用其韵和寄","dynasty":"宋","author":"程俱","text":"群玉聚名隽，作书如九丘。回观白虎儒，谫浅安可侔。傅子故疏爽，十年嗟滞留。嵚崎百忧后，晚为造物收。平生未见书，颇足资吟讴。纵未服豸角，且当佐螭头。安知免官去，触热送浊流。清朝正须才，洗垢方镇浮。岂使三语掾，垂纶逐群鸥。譬如飘风顷，终济万里舟。青山照长淮，气象一方冠。清光堪溶溶，洛尾杀湍悍。斯游今一纪，回首若朝旦。尘容故如昨，凡骨终不换。但于憔悴馀，生死知一贯。归田食不足，乘障力难捍。折腰委吏间，亦岂愧儒缓。自君弹冠西，吾事足悲惋。坐看秋空云，已复澹河汉。鲜欢杯杓乾，绝学编策断。西山虽爽气，乌帻安敢岸。思君笑言乐，目送归翼乱。朝来得新诗，一一锦绣烂。尘膺久结约，邂逅百忧泮。何当索此身，久矣次山漫。故人尺素来天际，颇忆当年任守垒。平明一笑百事空，不作细书书纸尾。寄书五湖夸海岱，入眼沧溟无百里。军城崒屼枕青山，地脉遥从岱宗起。题诗要为写高阁，播飏意欲先糠秕。晚登南宫头已白，却驾朱轓临泗水。丹烧未辨令威鹤，神游先跨琴高鲤。可怜萧散竹林士，埋玉青山骨空委。人生一世偶相值，转首羲皇不停晷。西山妙迹欲仙去，爽气朝来尽如洗。遥知吊古一长喟，引送浇愁付浮蚁。有诗淮上可微吟，会有流鱼出倾耳。"}