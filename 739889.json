{"id":"739889","title":"读史 其四","dynasty":"清","author":"姚范","text":"薳冯辞荆政，暑气而茧衣。王子逃丹穴，越人薰出之。高位患疾颠，畏死良可悲。丈夫非瘖躄，何可同支离。始志六百石，进退脱衔羁。顾盼跻端揆，骧首希台司。富贵偪人来，婉娈参璿玑。从容入左腹，语笑宜夸毗。但见饱从谀，谁复知瑕疵。一朝荣华歇，众美成瘢胝。上尊兼养牛，白马相追随。门无青蝇吊，魂有黄犬嗤。始悟断其尾，鸡惮为人牺。端冕祝牢栅，豢彘之所非。"}