{"id":"1119708","title":"次韵魏知元","dynasty":"宋","author":"陈造","text":"诗人索诗无乃俗，我乎索之更虚辱。从来东郭滥吹竽，缪使尾续阳春曲。此腹涸矣劳诛求，我老知耻吾罢休。使君拂云敞新楼，且可一醉同楼头。青楼琴客信超俗，俗外客子幸临辱。定知略眼岁寒枝，肯负平生白头曲。雌凰雄凤副所求，和鸣之乐方未休。暗香疏影春借力，更看青子骈枝头。"}