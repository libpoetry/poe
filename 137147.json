{"id":"137147","title":"参政行丞相事陆公秀夫","dynasty":"宋代","author":"刘埙","text":"天地无托足，海天同隰光，明知复何为。不忍隳三纲。裸荐觊少延，讴歌宁远忘。或者莒在齐，聊且帝一方。竭蹶竟委顿，臣谋非不臧。运去天莫留，力尽心弥强。终不负吾主，名义天地长。怀璽随龙游，举室水中央。斯人文华士，乃尔百炼刚。机云傥通谱，应羞朝洛阳。"}