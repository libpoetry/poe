{"id":"701511","title":"朝纪再和奉答二首","dynasty":"明","author":"黄佐","text":"渺渺浮云遮远峰，曲肱聊憩小芙蓉。于今我岂非黄骑，自古谁真是赤松。柳径日听莺唤侣，苔矶时觅鹤行踪。雨馀有约君来否，苍玉林中看箨龙。尉佗城边花满田，粤洲台下酒如泉。一声白鸟不知处，万点青山都在前。此日有怀华岳老，何时同话羲皇年。醉来共坐云巢顶，笑指齐州空九烟。"}