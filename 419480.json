{"id":"419480","title":"水龙吟 六月既望，挈儿辈泛舟玄武湖，夜静归来，写以此曲","dynasty":"近现代","author":"龙榆生","text":"我来刚及红酣，乱峰衔取残阳坠。画桡点镜，沙禽按拍，冰奁乍启。素影徘徊，清辉散朗，万姝娇睇。问初醒宿酒，暗摇仙佩。知解得，留人未。数点荒萤照水。织苍蒹、似森兵卫。侏离蛮语，悠扬笛韵，一时俱起。风月无边，湖山信美，与谁同醉。但沧波返棹，团圞几处，领新凉味。"}