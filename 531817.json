{"id":"531817","title":"陈京兆浮丘心远亭分得落字","dynasty":"明","author":"黄佐","text":"浮丘倚阑渚，郁水环山郭。中流结衡宇，炎歊尽销落。伊人天与游，委怀合冲漠。投簪隐朝市，緤组尹京洛。卷舒贵自我，虞罗岂云获。丘隅协鸟性，濠梁遂鱼乐。翛然驰寸心，万古纷回薄。高云映樽俎，凉雨洒葵藿。陶情良在兹，抚物欣有托。愿为鸿与鹄，相将翔寥廓。"}