{"id":"599224","title":"李太华死事","dynasty":"明","author":"霍与瑕","text":"天作五岭，代有俊人。冰霜其操，宁有其身。于维太华，凤质龙鳞。受天子命，以守海滨。北风其寒，小丑煽尘。凭城五年，保障斯民。艰难葺搆，靡力不陈。小邦憔悴，贼势孔殷。乃捐其躯，以报紫宸。烈烈英风，睢阳之巡。天子轸念，恤典载伸。峨峨太仆，涣以丝纶。及其后嗣，咸荷陶甄。于戏，死而不忘，孰则是伦。于戏，我广之事今且然，孰其奋不顾身。拯我黎氓，纾圣人南顾之频频。余将仰叩于苍旻。"}