{"id":"837554","title":"琐窗寒·吕桐花夫人挽词。夫人工倚声，所著清声阁词数千首，待刊。所居为潘文勤滂喜斋旧宅，屡邀社集","dynasty":"清末民国初","author":"夏孙桐","text":"绕幔尧章，玉台叔夏，此才天吝。清声阁畔，滂喜余芳犹引。忆尊前、翠笺共披，九霄唾落珠玑润。又月箫谱歇，梅屏春闭，已成遗韵。凄紧。霜兰陨。正骑省诗悲，令公香烬。燃脂剩墨，荩箧深储珍本。待流传、光烛汗青，嗣音漱玉宜骖靳。怅春明、社约凋零，断阕空金粉。"}