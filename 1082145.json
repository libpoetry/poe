{"id":"1082145","title":"题段成之粟庵","dynasty":"宋","author":"刘才邵","text":"毗耶城中无垢师，丈室仅似蜗牛庐。三万二千师子坐，同时容纳无赢馀。圆通境界不思议，一颗玄入随卷舒。先生从来道眼具，深入不二离圈模。粟庵宴坐观万法，不以诞幻惊群愚。炯如白月挂圆碧，千江分影冰轮孤。乃知芥子纳须弥，妙用岂以常形拘。惜哉山人空索价，不悟心藏万卷书。"}