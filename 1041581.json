{"id":"1041581","title":"胡九龄画牛歌","dynasty":"宋","author":"刘敞","text":"书契已来有绘事，画牛著牛今始二。胡生戴氏虽异时，形似之间实兄弟。鬼神易写狗马难，古人旧语乃信然。不尔寥寥千万年，笔墨旷绝无比肩。胡生曾画百一牛，变态曲尽称为尤。翰林主人题辞古，四海文士歌赋优。俗情护前喜排后，此事戴嵩未曾有。会知诵玩无已时，画与胡生俱不朽。"}