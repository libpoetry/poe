{"id":"1080415","title":"送邢道州赵邵州归湖南","dynasty":"宋","author":"吕本中","text":"相逢不得款，奈此别离何。长涂已新秋，从此风雨多。欣然出残暑，如鸟离网罗。我独此淹留，衰病日婆娑。跂足望二子，洞庭秋始波。道州通家旧，口辩如悬河。邵州我表弟，玉也保不磨。无由得相就，相近日经过。黄尘翻马足，未暇眄庭柯。何时寄书来，与我消睡魔。天凉不饮酒，为子一高歌。"}