{"id":"704052","title":"去岁余与窗友赵伯颙同外补五月十有二日予至钱塘宿斋吴山而伯颙已先至因来叙话夜分始别匆匆一载矣兹予统师南征经伯颙之邻封伯颙亦来犒师亦以是日会于浔阳两情相对喜而复感而伯颙又亟欲别去予因口占三绝以赠","dynasty":"明","author":"韩雍","text":"去年此日到钱塘，同宿吴山夜话长。今日相逢在萍水，一樽相对两茫茫。拥节重逢楚水滨，因怜别久更情亲。烦君且莫论分手，世上知心有几人。自分江湖老此身，不图重拜圣恩新。世间荣落逡巡事，慎莫轻看失意人。"}