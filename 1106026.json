{"id":"1106026","title":"春日馆中即事五首","dynasty":"宋","author":"王安中","text":"求友何人似谷莺，羁游浑觉昧平生。闭门春事关身薄，荠菊青青自可羹。暄寒稀复故人书，好在山中旧酒垆。端欲梦从三径去，方床投枕展龙须。故国悠悠雪外城，南山应复见高棱。向来梅柳春亭月，曾傍诗书夜按灯。元夕嬉游遍海涯，上林风物弄年华。馀霙堕柳高低舞，香蜡封梅早晚花。熙熙人物爇金炉，歌舞升平六闰馀。辇路雪晴云五色，史臣得记汗青书。"}