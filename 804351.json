{"id":"804351","title":"蔡把什湖","dynasty":"清","author":"成书","text":"草湖富地利，开屯集众工。屯兵杂戍卒，合作力不慵。但多播种劳，而无芟薙功。良田与恶草，相伴各青葱。耕报虽卤莽，终不碍岁丰。薰风五月交，雪山水融融。长渠亘百里，畎浍无不通。灌溉既云足，曲折任所终。永无水旱忧，日见仓禀充。兵食与民食，乃将取携同。煌煌万世利，创作饮群公。使臣莅斯土，曲守唯兵农。高秋看刈获，原野来清风。椎牛饮将士，拾穗喧儿童。劝其广积蓄，节俭免困穷。"}