{"id":"680590","title":"宿金山寺雷雨暴作","dynasty":"明","author":"李裕","text":"金山古名寺，旦暮烟云薄。突出洪流中，群峰如壁削。松杉荫径岘，金碧辉楼阁。潮满沙涨平，岩倾石参错。久欣灵境寂，休轺瓮城郭。登眺出世界，物色穷冥漠。苍茫海门阔，萧爽秋景焯。船渡归寺僧，庭立巢松鹤。树攀脰已悁，石蹑胫犹躩。老僧饭彫胡，饮我金凿落。旋汲中泠泉，茶铛松下瀹。暝还南窗卧，凭几纵吟噱。江空水月清，尘虑浑忘却。中夜蛟龙惊，砰訇雷雨作。狂风撼窗棂，巨浪激山脚。恍若舟中居，荡摇无定著。披衣坐中庭，心魂颇惊愕。灯下两僧童，怡然相笑谑。讵知天道微，变态难测度。须臾风浪恬，澄澄迥寥廓。"}