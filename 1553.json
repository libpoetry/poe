{"id":"1553","title":"奉和马常侍寺中之作·怨暑时云谢","dynasty":"唐代","author":"苏颋","text":"怨暑时云谢，愆阳泽暂偏。鼎陈从祀日，钥动问刑年。绛服龙雩寝，玄冠马使旋。作霖期傅说，为旱听周宣。河岳阴符启，星辰暗檄传。浮凉吹景气，飞动洒空烟。飒飒将秋近，沉沉与暝连。分湍泾水石，合颖雍州田。德施超三五，文雄赋十千。及斯何以乐，明主敬人天。"}