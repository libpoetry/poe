{"id":"1157085","title":"会昌春连宴即事","dynasty":"唐","author":"白居易","text":"元年寒食日，上巳暮春天。鸡黍三家会，莺花二节连。光风初澹荡，美景渐暄妍。簪组兰亭上，车舆曲水边。松声添奏乐，草色助铺筵。雀舫宜闲泛，螺杯任漫传。园蔬香带露，厨柳暗藏烟。丽句轻珠玉，清谈胜管弦。陌喧金距斗，树动綵绳悬。姹女妆梳艳，游童衣服鲜。圃香知种蕙，池暖忆开莲。怪石云疑触，夭桃火欲然。正欢唯恐散，虽醉未思眠。啸傲人间世，追随地上仙。燕来双涎涎，雁去累翩翩。行乐真吾事，寻芳独我先。滞周惭太史，入洛继先贤。昔恨多分手，今欢谬比肩。病犹陪宴饮，老更奉周旋。望重青云客，情深白首年。遍尝珍馔后，许入画堂前。舞袖翻红炬，歌鬟插宝蝉。断金多感激，倚玉贵迁延。说史吞颜注，论诗笑郑笺。松筠寒不变，胶漆冷弥坚。兴伴王寻戴，荣同隗在燕。掷卢誇使气，刻烛斗成篇。实艺皆三捷，虚名愧六联。兴阑犹举白，话静每思玄。更说归时好，亭亭月正圆。"}