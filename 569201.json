{"id":"569201","title":"自松江返孟孺印上人同载将登泖塔而为陆伯达所误迂道迫暝始抵泖口垂渡大风骤作维梢久之兴尽而去赋此解嘲书付寺僧","dynasty":"明","author":"王世贞","text":"陆郎妒我游泖塔，孤棹立作襄城辙。虽然暝色欲尼人，犹可穿波觅初月。亭亭乍耸青莲花，黯黯如探黑龙穴。风轮鼓浪浪拍天，地轴欲裂天无权。雅无神足到彼岸，可有凡身超四禅。长年夜分报风止，谢叟兴尽呼回船。小孤亲揽玉笋白，老足数踏金鳌颠。归来但诵十六观，耨池窣堵俱眼前。曼殊室利为余语，多宝塔傍觐龙女。袖得摩尼无价珠，他日湖心密相与。"}