{"id":"1143951","title":"送方仲和信州学正二首","dynasty":"宋末元初","author":"方回","text":"公论乾坤万古留，秋崖秋壑两般秋。尚思下惠甘三黜，肯向新都羡五侯。籍甚故家佳玉树，彼哉亡国阽金瓯。同乡同姓仍同榜，喜见烟中跨灶楼。科第官资异昔年，束书聊憩玉山前。师生讲暇皋比地，兄弟吟高雁字天。虚谷宗生双鬓秃，秋崖家学一灯传。向来晦静相逢处，诸老犹应有断编。"}