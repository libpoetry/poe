{"id":"608313","title":"过演易台","dynasty":"明","author":"区大相","text":"大易兆未然，圣人炳先几。吾观商周际，易道实中微。贤哲被奴戮，奸佞何猖披。西伯执臣节，羑里见囚羁。忠信不见明，正直胎祸机。及乎履患害，始发忧危辞。倚伏信难豫，运会密相推。柔顺而文明，所以处明夷。道穷言始立，身困教乃垂。文王我师也，斯言岂吾欺。感愤登兹台，含悲竟此辞。"}