{"id":"766029","title":"沁园春 题柳如是小像","dynasty":"清","author":"王贞仪","text":"彼美人兮，河东旧氏，名姓争传。问底事蛾眉，爱才念切，改装巾帻，择士心坚。翠袖相投，红裙难认，老去尚书已可怜。休记取，恁茸城诗句，久地长天。只今回首当年，蓦京口、扁舟桴鼓阗。更不较顾娘，泥涂容面，羞它卞女，泪洒兰笺。道服随身，青丝毕命，含笑章台质独捐。尤堪叹，便青楼如许，若个名全。"}