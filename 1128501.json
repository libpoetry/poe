{"id":"1128501","title":"尧卿兄改官升朝作诗纪贺三首","dynasty":"宋","author":"葛胜仲","text":"交亲衮衮上青云，冷局辛勤自奋身。玉陛胪传瞻觐久，金闺通籍宠光新。功名此去未为晚，富贵傥来那有因。预喜郊封荣祢庙，弟兄同列拜恩纶。冷不迁官似子云，但知谋道不谋身。文高书局恩华旧，秩改朝班庆自新。此去功名应自致，从来力命固相因。荣涂万里通无碍，峻陟行看奉帝纶。引对天墀获望云，固知儒学不孤身。均输它局交论荐，元会登朝正履新。夕秀共誇披未振，夜光那复困无因。持荷入侍从兹始，龟紫应卑五两纶。"}