{"id":"1004137","title":"和谢孟彝秘丞馆中书怀","dynasty":"宋","author":"程公许","text":"虎头一生信痴绝，虚名误人可多窃。萧疏白发宁可贷，流浪红尘几时歇。三神山夐隔嚣纷，众君子聚瑩冰雪。麈犀时接宝唾香，玄关要待玉■掣。缅怀元祐载赓唱，谁为崇丘补亡缺。直庐竹帛不停披，酺池斋盂宁浪出。故都何在渺烟埃，湖山也自佳风月。拟结齐盟修故事，莫向深杯辞百罚。烝哉与我心事同，诗来可作成规揭。甚惭老丑强涂抹，得与婵娟夸二八。静思世故殊未艾，澒洞忧端不可掇。由来馆殿育英髦，期为朝家效丝发。不然坐费玉帛招，奚异信手沙土撮。天阍何曾九关隔，愚虑或补万分一。诸君信是廊庙具，老我已愧瓶罂溢。惊看淋漓洒巨轴，岂比呻吟点枯笔。吾侪立名要不朽，荣禄过眼才一瞥。从今朝谒得休暇，勿使文会多间阔。摩挲尊罍品书画，上下古今商得失。乞归早得隐林岩，誇与渔樵旧人说。"}