{"id":"702036","title":"颂古诗","dynasty":"明","author":"普慈","text":"泪满罗衣酒满卮，一声歌断怨伤离。如今两地心中事，直是瞿昙也不知。风波不动影沉沉，翠色全微碧色深。应是水仙梳洗处，至今青黛镜中心。抛却长竿卷却丝，手携蓑笠献新诗。果然月照池如镜，不是渔人下钓时。雨霁长空荡涤清，远山初出未知名。夜来江上如钩月，时有惊鱼掷浪声。掘沟引水浇蔬圃，插竹为篱护药苗。杨柳如丝风易乱，梅花似雪日难消。"}