{"id":"637690","title":"联句赠贞烈全民","dynasty":"明","author":"陈爵","text":"身任纲常重，名争日月明。令仪堪世范，淑德自天成。赵郑应连璧，萧苏乃抗衡。居常夫内助，遇变女中英。时难间关苦，躬危慷慨增。矢心生不辱，完节死非轻。群丑惊心溃，三军怒气腾。精灵孚帝祐，雠恨洗霜清。野老哀同泪，词人叹共声。郡侯章照耀，邑史传丹青。风教须闻疏，天书尚早旌。闾阎誇故事，濒海挹馀馨。舆论千年在，民彝一念生。联诗敦薄俗，忠信讵无称。"}