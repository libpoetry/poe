{"id":"704076","title":"图韩范二公经略西夏事迹于正心堂之壁各系以诗著志也 其一","dynasty":"明","author":"韩雍","text":"魏公真间气，出也遭时亨。芳年掇巍科，柄用良匪轻。谏垣累抗疏，四海蜚英声。望重官益尊，台鼎司钧衡。危疑决大策，宗社赖以平。元勋固莫加，雅量孰可名。维时孽寇贼，西夏为纵横。帝简出群才，命公秉钺行。公行志有在，壮气何峥嵘。誓欲复土疆，肯效城下盟。军容若山动，威令如雷轰。贼闻胆已寒，下马遥相迎。奉表愿纳贡，曷敢复战争。山林有群盗，闻风亦忧惊。薄伐即送降，不假血刃征。坐令数千里，藩镇皆销兵。岂惟边患除，公尤抚边氓。开仓大赈恤，百万死复生。西人感公恩，处处生祠成。朝夕共瞻拜，如念慈母情。天将倾西北，赖公手能擎。人怀左衽忧，赖公终弗更。一世扬伟迹，万古垂光荣。题诗仰馀光，北斗天中明。宋室治已久，三垂悉安生。西贼何奸骄，卒然背初盟。秦中既告急，朝野咸震惊。范老独慨然，誓欲此贼平。面受阃外寄，胸中百万兵。跨马提宝刀，长驱莫敢撄。侵疆始遍历，成算先已行。大顺当要冲，贼必纷纷争。板筑倏云具，旬日完高城。贼闻倾国来，相讶如神明。挥军与血战，败北僵尸横。从兹胆已破，不敢窥咸京。蜀羌亦归心，愿入为编氓。公能推诚信，抚接如孤?。营田万顷馀，劝课皆开耕。西成富收穫，百室俱充盈。有无时懋迁，日中通民情。干戈既偃息，所至壶浆迎。归来告天子，报功亦非轻。黄阁赞大猷，事业尤忠诚。惟公千载士，岂但人中英。先忧与后乐，有志事竟成。泰华擎空高，江汉彻底清。流风播永世，忠献齐芳名。"}