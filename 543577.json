{"id":"543577","title":"梅窗歌寿何处士作","dynasty":"明","author":"胡应麟","text":"吾闻罗浮之山四万八千丈，绝顶仙葩隔尘壤。铁干斜撑大海滨，霜梢乱插遥天上。江南十月寒信来，雪花如席飞瑶台。千枝万枝冻欲折，凌风一树何奇哉。清标雅质真绝俗，为谁移向孤山麓。东阁曾闻杜陵句，西湖更入林逋目。道人自是姑射仙，几年采药罗浮巅。参差老态看不足，却窥春色来湖边。满屋琳琅坐相对，五夜虚窗月光碎。夜永宁知素影单，酣歌绝胜红妆醉。缟衣鹤氅何翩翩，况有逸思凌开元。有时兴到起濡墨，阴铿何逊皆陈言。只今尚作梅花主，甲子一周还二纪。山房乍夜春意回，彷佛枝头闻翠羽。绣屏朱户罗婵娟，孙枝绕膝才且贤。折花浸酒为翁寿，清香习习来华筵。王母安期世谁识，玉桃丹枣空陈迹。岂若冰肌耐岁寒，破臈含春映朝日。梅窗叟，且莫吟，繁苞落羌笛，国艳传幽琴。遥望罗浮隔南粤，玉宇雕梁迥清绝。耸身欲去重徘徊，冉冉云軿下天末。且挥白鹤留人寰，几番渤海成桑田。更卧梅花三百年，一筇长啸凌苍烟。"}