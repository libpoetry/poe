{"id":"1144316","title":"借张山长韵呈方虚谷","dynasty":"宋末元初","author":"杨公远","text":"幡然何事赋归来，领略黄山酬玉杯。敲月几编虽满世，泽民一念未宜灰。笑呼臞鹤梅边去，旋买寒花竹外栽。襟度汪汪千万顷，眼青应为野人开。归来默坐似心斋，南北曾穿几緉鞋。踏遍关河才思古，名知草木宦情佳。桐江胜景归吟卷，练水寒云入壮怀。试数时贤谁敢并，苏黄端的是同侪。楼台寂寂白云堆，三径萦迂锁翠苔。怪得菊松多喜色，祇缘琴鹤已归来。人瞻北斗光尤灿，门对南山掩复开。野客再持漫刺谒，不应袖手又空回。"}