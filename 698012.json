{"id":"698012","title":"哭黄海野妹丈三首","dynasty":"明","author":"赵完璧","text":"可惜仙才黄海翁，秋风星陨海山东。惊人綵笔原无敌，直已清朝本至公。湘水不归兰蕙老，长沙吊去古今同。苍生莫慰当年望，横涕滂沱哭上穹。有怀无路诉苍穹，泉下人间渺不同。何日化归华表鹤，千年肠断石城公。青山南卧心犹北，白发西沉我尚东。终日忆君君我弃，空馀残梦哭山翁。暮景衰残尔我同，断云落日已辞公。伤怀问疾虚青简，无计招魂向碧穹。辽海燕山总春梦，惠音良晤失佳翁。痛君洒尽平生泪，淮水无情日夜东。"}