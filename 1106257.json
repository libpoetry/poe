{"id":"1106257","title":"简南剑倅赵用甫以夫同年二首","dynasty":"宋","author":"王迈","text":"元戎择佐奏肤公，君以宗英在选中。紫气发硎光射斗，碧油草檄令飞风。莫嫌假手事权小，行拜真王位望穹。老我相期犹远大，朱虚要立万年功。岊亭邂逅又轻离，时事更翻几局棋。游宦明知同旦过，出山聊复救朝饥。屠龙笑我真何用，跃马追君已落迟。却有一般劣相肖，兰阶晚始长琼枝。"}