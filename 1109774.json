{"id":"1109774","title":"次酬胡编校赋竹屋","dynasty":"宋","author":"刘黻","text":"癖为看书借壁光，肯随鹏鴳论行藏。听僧鱼鼓斋粮办，留客茶杯礼数常。小屋槃姗贪巷静，矮檐伛偻笑身长。黄花也识人寥落，不待重阳已吐香。紫气曾临屋有光，老僧相对说修藏。貌癯渐觉衣冠古，交淡谁知道谊常。文类锦机君独艳，才如袜线我无长。近来悟得安心法，菜饭蒲团一炷香。一屋中含万象光，掩关独坐类龟藏。梧桐弄月思康节，枫柞吟秋忆履常。事到中年心更懒，人从多难识应长。几回梦觉南窗下，闻得邻家煮稻香。"}