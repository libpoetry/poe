{"id":"1252473","title":"警雕三章","dynasty":"元末明初","author":"杨维桢","text":"吁嗟乎雕来兮，汝趾不爪兮臂不翎。横口坚齿长眉目兮，曾不钩吻而金睛。胡为肆攫搏兮勇凭陵，称人类兮负鸟名。吁嗟雕兮反已灵，庠序汝乡兮衣冠汝朋。横翔傍舞兮群笑以嚣，阴窥狙伺兮风草动摇。嗟尔丑兮不可以招，雠一狝兮将汝枭。上或牾兮下或憍，隔截鸾鹄兮愁青霄。吁嗟雕兮逞尔豪，击刚者怠兮与尔乎同遨。贞柏苍苍兮乌府初霜，寒气袭袭兮皂雕在傍。匪汝朋比兮伏阴纡阳，扶竖正直兮不茹吐其柔刚。鸾凤远举兮枭獍云亡。吁嗟雕兮不改行，收汝族兮磔以禳。"}