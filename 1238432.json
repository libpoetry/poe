{"id":"1238432","title":"鹳将雏同李文麟赋","dynasty":"元末明初","author":"郭钰","text":"鹳将雏，愿雏长，结巢千尺苍松上。自矜毛骨殊，凡鸟不敢向。朝哺夕抱羽翼成，风鹤云鹏共还往。挟弹子，窥巢攫其雏。雏小岂能充尔腹，老大育子恩勤渠。荒村风雨母归急，空巢深锁寒烟孤。哀鸣上下尾毕逋，人之爱子皆若予。鸱鸮鸱鸮无处无。君不见黄雀何足道，杨宝饲之玉环报。"}