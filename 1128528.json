{"id":"1128528","title":"春日野步二首","dynasty":"宋","author":"葛胜仲","text":"一年春好是清明，万事都归笑矣行。卵色天容供远兴，縠纹波面惬閒情。门生陪从无参佐，野服徜徉束佩缨。午困乞浆先馈少，已无形梦不须惊。一春连雨少晴明，曳杖郊坰偶意行。妩媚花枝空溅泪，风流柳色但牵情。长饥频觉带移眼，大笑何宁冠绝缨。北极朝廷今咫尺，穰穰寇盗莫相惊。"}