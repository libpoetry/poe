{"id":"1075282","title":"题彦恢家仇池四石刻","dynasty":"宋","author":"周紫芝","text":"伏波南来自交趾，可笑汗牛推薏苡。人言包裹足珠犀，谁识闲身谢簪履。如何当年元相国，胸中饱饮贪泉水。胡椒八百亦安用，坐此杀生真可鄙。龙眠主簿亦儿嬉，银钩虿尾搜遗奇。三年独有一钱在，归来清节人皆知。囊空安得紫丝帐，车重只馀黄绢碑。自言所至辄寓目，穷搜屋壁翻阶墀。不嫌尤物触时禁，恍然入手心惊疑。君不见峄山篆刻焚野火，磨崖万仞高崔嵬。何如四石横棐几，左提右挈行相随。"}