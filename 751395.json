{"id":"751395","title":"高州道中 其三","dynasty":"清","author":"汪瑔","text":"急瀑飞高峰，其势必下注。溪涧一受之，众流悉奔赴。怪石生当中，冲激作奇怒。淜湃方鼍鸣，岝崿犹虎踞。极力为争衡，其意若相妒。遂令白练飞，莽然四森布。殷雷鸣一山，喷雪溅百步。仆夫蹋波行，浅流仍屡渡。奇观既目眩，异响复心怖。山行无迟留，见此为少驻。高咏苍茫间，天风吹日暮。"}