{"id":"731492","title":"览镜见白髭有感","dynasty":"清","author":"永㥣","text":"自嗟蒲柳姿，逢秋易摇落。览镜见白髭，朱颜不如昨。十五二十时，英气飞磅礴。仗剑期万里，宁甘老林壑。酒酣耳热时，盘空见秋鹗。更过十七年，翻成垂翅鹤。皤然已二毛，屈曲同尺蠖。室人交遍谪，路人亦讪谑。囊橐黄金空，一钱自羞怍。达者重炎凉，贫者重然诺。所以郭恕先，甘心友臧获。"}