{"id":"823544","title":"绮寮怨 次周清真韵","dynasty":"清末近现代初","author":"吴湖帆","text":"水浅桃花凝面，酒阑如梦醒。向紫陌、占尽春风，龙华里、斗艳旗亭。回看乌丝醉墨，垂杨畔、共结罗带青。记旧游、俊约芳菲，披襟抱素，月弦就盈。怅望絮飘倦程。思萦恨系，谁能伴作飞琼。杜曲歌清。引同调，倚肩听。偏嗟去时迟暮，乍过眼，又多情。鸳帷丽城。吹笙并坐处，欢未零。"}