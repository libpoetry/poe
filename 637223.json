{"id":"637223","title":"金銮草制图为韩总兵作","dynasty":"明","author":"祁顺","text":"长庚之星光烛天，精气下降生英贤。肝肠锦绣五色鲜，斗酒时露诗百篇。四明狂客识谪仙，长安相见喜欲颠。吹嘘直上红日边，君臣际会非偶然。七宝为床玉作筵，金銮殿上朝传宣。翰林供奉宠命专，御手赐食春风前。酒酣草诏思如泉，淋漓醉墨生云烟。麾斥力士令周旋，冻来呵笔罗婵娟。当时荣幸畴与肩，岂羡宫烛分金莲。所嗟才行不两全，夜郎远谪还堪怜。回看紫禁归无缘，清词冷落金花笺。谁将图画人间传，使我怅忆开元年。"}