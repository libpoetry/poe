{"id":"690085","title":"陈启阳风雨二竹图","dynasty":"明","author":"张宁","text":"落红满地春将半，细雨斜风玉零乱。槿篱萝屋两三枝，翠袖低垂白石烂。太液池边万岁山，上林几许非人间。掖垣埤闼春阴里，记得题诗晚直閒。春风淡荡湘中林，桃红李白春光深。林隅菉竹密如栉，罗绮不到蘼芜侵。羲和南驭西风蚤，劲节青青老还好。君看旧日竞春芳，不及湘林路傍草。"}