{"id":"623341","title":"夏月困于炎烟情含而光郁也感而赋之","dynasty":"明","author":"郭之奇","text":"一片冰轮洗夏昏，含华万古为谁存。金城几度通秦谷，玉塞千年止汉屯。汉屯秦谷今非昨，王塞金城那可论。且言此夜当头月，由断山口临客阍。关河举目光虽满，云岫苍茫气若惛。自从桑日沦西汜，桂影萧条寒兔蹲。人异悲欢月异色，无情有限合销魂。葳蕤锁闭谁家阁，宛转桥通何处门。可怜楼上徘徊立，低首风前拭泪痕。不怨天涯风景别，不畏殊乡人事翻。川流九曲山千叠，夕照含烟似覆盆。悽凉五夜畴堪语，嘿嘿遥遥想旧恩。"}