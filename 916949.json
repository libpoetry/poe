{"id":"916949","title":"戏赠詹安世","dynasty":"宋","author":"杨时","text":"綵舟驻阊门，初与子相识。长空翥秋隼，爽气横八极。摛辞镂圭璋，吐论森剑戟。邓侯不愿仕，志在书竹帛。长缨系单于，落落蕴奇策。气吞流沙外，意无燕然北。虎牙有馀勇，戎虏非彊敌。会当朔风劲，仗钺控鸣镝。老夫惭衰谢，见子徒感激。平生谬经纶，此意已寥寂。信哉功名会，事道古难必。穷通付时命，未足为悦戚。馀生如鼹鼠，满腹微分毕。行矣脱簪缨，翛然适吾适。"}