{"id":"447149","title":"贺新郎 与八舅幺舅胡惠溥世兄游忠县石宝寨同赋","dynasty":"当代","author":"陈仁德","text":"大矣娲皇石。摩苍穹，旷观沧海，遥窥天阙。十二飞楼真似画，决起淩风振翮。俯大野，茫茫无极。江展晴波如玉镜，照青山隐隐烟云织。归棹去，一声笛。当年休恨遭摧抑。未曾期，青天不补，竟成名迹。海国衣冠来过此，共诧惊神动魄。问兹世，谁堪匹敌。我到正逢秋凛冽，听檐前落叶声声急。浮大白，醉今夕。"}