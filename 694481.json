{"id":"694481","title":"忆衡山呈世卿","dynasty":"明","author":"陈献章","text":"身轻何处谢炊烟，石洞松脂不记年。尺牍已通南岳主，一丸还有白龙仙。今日山斋拥白绵，幽怀抱膝又经年。湘中忆我无归路，更住衡山几日船。楚山西望翠重重，说著衡山便不同。九尺仙筇倚墙角，待君来问祝融峰。曲肱何处枕湘流，不到名山死不休。高咏祝融峰顶月，与君当作逍遥游。"}