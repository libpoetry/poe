{"id":"137568","title":"奉使契丹道中答刘原父桑乾河见寄之作","dynasty":"宋代","author":"欧阳修","text":"忆昨初受命，同下紫宸朝。问君当何之，笑指北斗杓。共念到几时，春风约回镳。所持既异事，前後忽相辽。岁月坐易失，山川行知遥。回头三千里，双阙在紫霄。我老倦鞍马，安能事吟嘲。君才绰有余，新句益飘飘。前日逢吕郭，解鞍憩山腰。僮仆相问喜，马鸣亦萧萧。出君桑乾诗，寄我慰寄寂。又喜前见君，相期驻征轺。虽知不久留，一笑乐亦聊。归路践冰雪，还家脱狐貂。君行我即至，春酒待相邀。"}