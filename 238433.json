{"id":"238433","title":"蜀海棠·海棠自是花中杰","dynasty":"宋代","author":"袁燮","text":"海棠自是花中杰，西蜀此花尤胜绝。濯锦江边艳欲然，浣花溪上每於缬。畴昔闻名未识面，对之顿解忧心结。东皇著意欲开时，不许芳心轻漏洩。风前醉态真嫣媚，雨过啼妆更鲜洁。格高不受尘点污，韵胜须那香酷烈。东南颜色岂不佳，甲乙品题终少劣。我公胸次秋水莹，海内人人颂清节。世间珍玩一物无，独此妖娆费提挈。墀间堂下不胜春，頳颊丹唇从严成列。嫣然尤物不多人，未害广平心似铁。几年隔绝剑阁外，拔擢孤忠自明哲。愿公持此坐庙堂，天下妍媸要区别。"}