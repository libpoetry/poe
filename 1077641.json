{"id":"1077641","title":"谷帘泉","dynasty":"宋","author":"李纲","text":"甘泉多自名山出，世品谷帘为第一。淄渑之水不易辨，臆说讵敢评得失。庐山深处为谷帘，度岭穿云费时日。道人裹饭时一到，敲火烹茶资野逸。坐令仆隶致瓶罂，是非诚否良难诘。世间知味定何人，食蔗多谓甜于蜜。居然真伪相混殽，往往循名因去实。何似家山陆子泉，石缝迸出苍龙渊。山中空洞乳满腹，一派下作梁溪源。清甘著舌久不散，持以瀹茗增芳妍。华堂石甃与覆护，好事汲取肩相骈。有时置酒饮其上，醉涤肺腑尘烦蠲。缄题寄远无伪者，贵贱均饮初不偏。彼如幽人在空谷，此若佳客临风前。未须细较味优劣，且问所处谁为贤。"}