{"id":"1230540","title":"秋千词","dynasty":"元","author":"李裕","text":"晴光几日飘游丝，幽窗小影含绿姿。卫娘新画双蛾浅，笑觅秋千下平苑。长绳袅碧垂垂动，盘桓宝髻摇金凤。华缨杂佩迎绪风，越罗半曳春烟重。紫燕惊飞翠鸾立，行云欲坠柳花湿。盈盈娇粉腻巾红，暖玉团香春一色。秾芳如梦秦蘅老，墙阴榆荚青钱少。整衣重起为君寿，海阔河清镇相守。"}