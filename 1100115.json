{"id":"1100115","title":"纪异诗","dynasty":"宋","author":"林希逸","text":"城中醮龙龙苦蛰，城门夜开八人入。粤从东关煽喊呀，飞烟卷作半空霞。祝融熛怒咋齿牙，彤幢绛旆纷要遮。扶桑剥落喧撑叉，两岸炮焦几百家。当时诸校阵阵来，传呼数里声如雷。州官令严兵官急，斤斧镵锄勾绠集。其奈枯河无沈汁，炎曹横恣玄冥詟。天虽有泪不敢泣，千人万人瞠眼立。扑之愈张听自戢，就中那得十数椽。败壁穿穴檐瓦悬，四围灰烬渠岿然。邻人惊怪一郡传，扫街老妪今几年。只身穷独头如绵，家无一孔破絮缠。只馀一棺候弃捐，以此吁天天见怜。幽明之理岂眇绵，天在屋头非虚言。陆浑山火虽富妍，无所劝戒何足编，惜渠不遇昌黎仙。"}