{"id":"1039359","title":"天章阁观御飞白书五言十韵","dynasty":"宋","author":"韩琦","text":"内阁门清晓，中天对迩臣。唐虞遗典在，河洛奥书陈。二圣勤劳旧，千龄矩法新。帝晖方咫尺，宸翰复躬亲。鸾拂宫绡舞，花随御笔春。奎光连璧府，剑影动龙津。今古神功绝，颁宣上意均。玉峰罗俎豆，黼坐拱星辰。鱼藻符亨会，蓬瀛寄此身。流霞仙饮罢，又赐一杯醇。"}