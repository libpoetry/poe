{"id":"1111260","title":"挽妹婿汪汻四首","dynasty":"宋","author":"许月卿","text":"奉礼徒员外，京师枉治中。二郎槐不做，四老橘成空。三凤壁岩子，双龙宝剑雄。万人真莫赎，愁绝老坡翁。一疾那知死，三朝竟不醒。遗羹真惨怆，分肉尚精明。玉树衣难綵，壁岩毡枉青。英魂千古在，稚子读书声。亡恙壁岩日，媒云妇有依。世科君六世，时事彼一时。寂寞吾州隔，诸孤我妹慈。九京逢桂老，东坦愧羲之。"}