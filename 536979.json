{"id":"536979","title":"于鳞遗苦酒瓜酱夜醉放歌戏用为报","dynasty":"明","author":"王世贞","text":"朝对云门雪，隐如两玉山。时无一杯饮，何以俱颓然。平头大奴尺一书，戟之不得中庭趋。青丝提绳白玉壶，郁金香夺银酡酥。沉瓜片片芍药酱，压来纤甲痕珊瑚。削瓜进酒咍不止，谓我卒当以乐死。雪花为茵不肯寒，夜半歌声剑波起。兰缸茕茕漏丁丁，罢舞起看头上星。南有匏瓜北有斗，碧霞之脯天公酒。虚名误人竟何有，安期生，闭女口。瓜出蔡姬酒，李侯八千年来汝得否。"}