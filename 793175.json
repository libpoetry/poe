{"id":"793175","title":"丁巳暮冬十有三日，何子贞星使、朱筱沤观察来园，假去石涛卷白云册，杳如黄鹤，诗以述怀","dynasty":"清","author":"陈式金","text":"閒人无事娱心目，书画搜罗廿载足。模山范水抱幽独，嗜好欲除情转笃。有客闻风千里来，索观秘笈宵分读。武彝巨卷抵兼金，白云粉本珍荆玉。狂呼大笑称眼福，假我咏题墨缘续。尔无我诈我无猜，画肯借人期免俗。岂知久假似荆州，季布谁真能一诺。兰亭旧遭萧翼赚，闭门谢客今膺服。过眼烟云达者言，吾非达者怨中蓄。赵璧终图返自秦，望眼将穿何日复。至宝由来不示人，缇袭从今深韫椟。云山无恙倘归来，独寐寤言矢弗告。"}