{"id":"1238231","title":"五马图","dynasty":"元末明初","author":"王冕","text":"太仆济济唐衣冠，五马不著黄金鞍。饮流系树各有适，未许便作驽骀看。鬣■萧萧绿云茸，喷沫长鸣山岳动。世无伯乐肉眼痴，那识渥洼千里种。官家去年搜骏良，有马尽拘归监坊。遂令天下气凋丧，驴骡馲?争腾骧。只今康衢无马迹，得见画图差可识。画图画图奈尔何，抚几为之三叹息。"}