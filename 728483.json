{"id":"728483","title":"贺新郎  用辛稼轩陈同甫倡和原韵送王正子之襄阳明春归广陵并嘱示何生龙若","dynasty":"清","author":"陈维崧","text":"立马和君说。到襄阳、为余先问，隆中诸葛。往日英雄潮打尽，怪煞怒涛崩雪。今古恨、总多于发。再问大堤诸女伴，白铜鞮、可有閒风月。谁弹向，楚天瑟。才逢燕市还分别。怅生平、无多知己，几番离合。此去武昌鱼不少，莫惜颜筋柳骨。要频看、郑虔三绝。一幅新词《凄凉犯》，嘱来春、并示何生铁。霜夜吼，剑花裂。"}