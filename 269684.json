{"id":"269684","title":"牛口谷·虎头岩，牛口谷","dynasty":"清代","author":"吕履恒","text":"虎头岩，牛口谷，山农斤斧入林木。取材为炭充官屋，命与豺虎争反覆。里胥坐门催军粟，箕敛斗会麦千斛，鸠声未已索食肉。终岁许许，不宁邦族，入门手足成皲瘃。皲瘃不足惜，担负入县，诘旦归来庤刍菽。老者谷死少者哭，为问哭者何所欲？愿地勿生山，山勿生木，不然宁葬豺虎腹。羡彼鳏寡与孤独，一身委壑，心无系属。"}