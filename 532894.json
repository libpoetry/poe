{"id":"532894","title":"杂言题刘仲恭少岩图","dynasty":"明","author":"黎民表","text":"何云雾之灿旧，而苔藓之斓斑。划层厓之中断，闻流水之潺湲。长松萧瑟散竽筑，泠风载鹤而往还。纳长春之景，耀驻日月于山间。意蓬瀛之不可涉兮，曰太行之??，走千里而开壶关。悬梯织铁倚天璧，金堂玉霤非尘寰。帝令倏忽凿浑沌，豢龙之子来追攀。面岑青兮翠观，列蕙榜兮兰室。绕九光以怡颜，鍊五石而永日。步徙倚以忘归，抚荣观其如失。虽封圭与緤组，终撄情乎兹术。噫，丹青之纷诡兮，乃气象之移人。岂予见似而惊眙兮，知久蹭蹬乎风尘。君候千里騕䮍之身，白环世业方嶙峋。安能从黄石而脱屣，望清溪而垂纶。"}