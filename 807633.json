{"id":"807633","title":"石州慢  夏闺","dynasty":"清","author":"陈维崧","text":"竹院临池，蕉轩翳日，萧然烟幌。送春留病，赊秋做恼，懒梳蝉样。恹恹永昼，谁令幽梦惊回，偏嫌多事茶炉响。侍女秉齐纨，隔纱幮低荡。来往。一湖水气，满院兰风，扑归裙上。悄觉凉钗委枕，簟纹铺浪。起来慵绣，将泉戏泻团荷，怜他叶嫩才如掌。珠滑不成圆，却添人閒想。"}