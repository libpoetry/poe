{"id":"1218449","title":"题郑学可馀乐斋","dynasty":"元","author":"岑安卿","text":"爰居不识钟鼓响，孔翠赤霄羞饲养。荥阳千载不羁人，厥后云礽亦清爽。烛溪流水清可斟，乌戎山高足瞻仰。羡君筑室山水间，馀乐名斋信奇赏。斋前花药恒芬敷，屋上乔松翠相向。黄金未散书满堂，白酒要宾不须酿。不缘独冷固栖迟，山水情深起遐想。人言贫贱乐有馀，问君此乐为何如。贫而无乐岂我辈，富不好礼尤庸奴。贫而有乐富好礼，此是人间真丈夫。"}