{"id":"536445","title":"拟古七十首 其六十 宋学士之问祠海","dynasty":"明","author":"王世贞","text":"税驾依海壖，肃祠乘嘉月。朝日侵夜生，春溟际天阔。惊涛吐千崿，穷岛迫一发。百谷俱让王，九州悉倾穴。星河时翻动，天地中出没。体荐秩礼殷，祼将醪芬发。岿然祝融坐，肃矣群灵谒。环佩趣飘飖，灵旗去恍忽。缅怀拙薄踪，承明昔三入。敢问乘海桴，窃希迷津筏。弱水未易方，昆崙焉可越。矫首贯月槎，极目含珠阙。倘呼龙伯人，为我灼鳌骨。"}