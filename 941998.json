{"id":"941998","title":"齐天乐 其一 馀闲书院拟赋蝉","dynasty":"宋","author":"陈恕可","text":"碧柯摇曳声何许，阴阴晚凉庭院。露湿身轻，风生翅薄，昨夜绡衣初剪。琴丝宛转。弄几曲新声，几番凄惋。过雨高槐，为渠一洗故宫怨。清虚襟度漫与，向人低诉处，幽思无限。败叶枯形，残阳绝响，消得西风肠断。尘情已倦。任翻鬓云寒，缀貂金浅。蜕羽难留，顿觉仙梦远。"}