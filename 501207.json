{"id":"501207","title":"题安可久山水之间","dynasty":"明","author":"张以宁","text":"安子可久何清修，读书淮海之东头。淮山娟娟桂枝碧，淮水苍苍瓜蔓流。云开翡翠耀初日，月出玻璃涵素秋。作亭名以山水间，浩荡逸兴生沧洲。松巅有时见放鹤，苇畔亦或听拿舟。一翁二季乐复乐，万事区区何所求。我闻伯牙去已久，人间琴意常悠悠。安子安子尔家古瀛洲，列仙冠盖此中游。山连归墟北斗近，水到碣石青天浮。侧聆海上有灵槎，子能乘之问牵牛。我家溪上更清绝，瑶草长尽何淹留。亦欲翛然税凡鞅，相从羽人戏丹丘。"}