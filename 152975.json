{"id":"152975","title":"答许景亮·东嘉海上孕瓌怪","dynasty":"宋代","author":"贺铸","text":"东嘉海上孕瓌怪，之子人英晦当代。发之辞章聊一噫，雷鼓霜钟警聋聩。投吾夜光敢不拜，相期过高幸少杀。君家风鉴严简汰，顾吾衰迟积尪瘵。久隐墙东慕牛侩，绝望仲华安石辈。老矣狂奴犹故态，清思屡遭俗子败。絮衣棘径动罥碍，京尘浼人更难奈。行拏一舟犯滂湃，五斗无余杂糠稗。全家饫飧云梦{上艹下豈}，黄鹤登临指天外。燕子西飞书可待，访吾少明安好在。"}