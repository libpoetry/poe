{"id":"1108488","title":"读崇宁后长编二首","dynasty":"宋","author":"刘克庄","text":"自入崇宁政已荒，由来治忽系毫芒。初为御笔行中旨，渐取兵权付左珰。玉带解来攽贵倖，珠袍脱下赐降羌。诸公日侍钧天宴，不道流人死瘴乡。陈迹分明断简中，才看卷首可占终。兵来尚恐妨恭谢，事去徒知悔夹攻。丞相自言芝产第，太师频奏鹤翔空。如何直到宣和季，始忆元城与了翁。"}