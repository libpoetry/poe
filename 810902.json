{"id":"810902","title":"睢阳庙二首","dynasty":"清","author":"王式丹","text":"曾披唐史传遗烈，百战孤城迹不磨。犄角力堪歼寇盗，殒身功已障山河。名先李郭悬青简，血并南雷染碧莎。此日楹间修一拜，阵云边月想悲歌。绣幔烟沉铁面寒，冲冠馀怒尚桓桓。戴天定不偕阿荦，斫地还应灭贺兰。万古岁时尊俎豆，九幽灵爽托筳篿。即今灯火倾城市，彩绘旌旗彻夜看。"}