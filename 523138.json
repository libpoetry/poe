{"id":"523138","title":"徐子将适湖湘余实恋恋难别走笔长句述一代人文之盛兼寓祝望焉耳","dynasty":"明","author":"李梦阳","text":"峥嵘百年会，浩荡观人文。建安与黄初，叱咤皆风云。大历熙宁各有人，戛金敲玉何缤纷。高皇挥戈造日月，草昧之际崇儒绅。英雄杖策集军门，金华数子真绝伦。宣德文体多浑沦，伟哉东里廊庙珍。我师崛起杨与李，力挽一发回千钧。天球银瓮世希绝，鳌掣鲸翻难具陈。洪川无梁不可越，日暮怅望劳余神。徐郎生长苏台阴，二十作贼雄海滨。朅来抱玉叩阊阖，长安绣陌行麒麟。是时少年谁最文，太常边丞何舍人。舍人飘飖使南极，直穷金马探泸津。尔虽不即见颜色，梦中彷佛形貌真。余也潦倒簿书客，诸公磊落清妙身。大贤衣钵岂虚掷，应须尔辈杨其尘。休令黼黻怨岑寂，要与琬琰增嶙峋。海陵先生雅爱士，晚得徐郎道气伸。乔王款接虽不数，迩闻亦欲来卜邻。骅骝造父两相值，一瞬万里谁能驯。都门二月芳草发，御沟杨柳垂条新。徐郎绾牒将远适，使我旦夕生悲辛。为君沽酒上高楼，月前醉舞梨花春。天明挂帆向何处，鸿雁哀鸣求故群。南登会稽探禹穴，西浮湘水吊灵均。洞庭波寒木叶下，峡口风急猿啸闻。司马太史有遗躅，归来著书追获麟。"}