{"id":"778891","title":"春从天上来","dynasty":"清","author":"陆求可","text":"春满山家，看不尽、秾桃艳李芳华。一庭幽草，也自萌芽。萋萋直接天涯。看蓬蒿径底，有荠菜、莫便嗟呀。助诗肠，任天边秀色，深隐鸣蛙。金勒马嘶过处，甚无赖东风，吹得欹斜。送却王孙，迎来彼美，班荆且进流霞。但凄凉南浦，算风景、金谷人遐。对归鸦。露零烟绕，轻着飞花。"}