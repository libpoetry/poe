{"id":"703203","title":"送王梦白归吴次韵","dynasty":"明","author":"谢榛","text":"八月浮云满帝畿，长江风送一帆归。皋桥无限黄花酒，莫遣秋霜上客衣。朝度海门生白波，天涯知己惜无多。清秋忽忆山中侣，谁伴横塘采芰荷。击楫高歌气不群，秋风吹落大江云。黄金台上初归客，白鹤桥西旧隐君。张翰东归尚黑头，石湖重理旧渔钩。不知人对燕山月，笛里梅花独夜愁。"}