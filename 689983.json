{"id":"689983","title":"秋日漫兴四首","dynasty":"明","author":"张宁","text":"云物萧条拂曙开，故园东望转堪哀。孤城海气连云合，万树秋声动地来。麟阁功臣多际会，凤台词客惯趋陪。蒿莱今日惊尘起，欲赋惭非宋玉才。吴门北上是长安，万里关河客路难。原野草荒狐兔尽，江潭风起水云寒。无舆漫击冯谖铗，当道谁弹贡禹冠。总为黄花能待腊，年年长向雨中看。书剑蹉跎雨未成，登临无限故园情。黄金台迥秋天远，白玉楼空夜月明。篱菊不禁清露重，征衣偏觉暮寒生。山空木落无多日，海宇春风岁又更。风雨周行蜀道难，每回回首益长叹。黄金易尽秋云薄，华发无情晓镜寒。塞雁北来天漠漠，夕阳西下水漫漫。巫山万里知何处，可待襄王梦里看。"}