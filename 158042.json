{"id":"158042","title":"寒食安厚卿具酒馔邀数君子游压沙寺观梨花独","dynasty":"宋代","author":"强至","text":"花前烂醉如泥淤，犹恐花过嗟空株。压沙梨开百顷雪，春晚未赏计已疏。厚卿置酒趁寒食，蜂喧蝶闹人意苏。林间把盏谁我侑，鸟歌声滑如溜珠。魏都风流重行乐，艳妆丽服明郊墟。我初闻招便勇往，恨不插翼附骏驹。峨眉夫子趣独异，静坐幕府烦邀呼。车公不到座寂寞，大句落纸来须臾。樽边弄笔辄强和，布鼓乃敢当雷车。主人明朝复命客，是日禊事修祓除。日涵花气暖不散，酒力易著起要扶。清明予亦饮射圃，罚觯屡困辞不辜。杯盘一饱藉脱粟，那有白饭馀君奴。梨花好在期共醉，功名身外终何如。"}