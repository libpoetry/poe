{"id":"987322","title":"次韵张䇓见寄","dynasty":"宋","author":"高斯得","text":"掀髯一笑天地间，八代文衰谁为起。夷陵丹砂空自光，中山老■不可使。一从麦秀获麟台，二千馀载无文字。谪仙岂无希圣心，谁其起予二三子。张君忽赠白云句，墨妙笔精真可喜。宗师奇涩费吟噍，三读方能得其意。奋髯苍鼠色无冤，吐气黑蛟云可致。恨子初筵我旅酬，妙处安能为摽指。惧遭掎摭不哦诗，畏触祸刑宁作史。翰林主人子墨卿，昔也同盟今趣异。不见当年圣德诗，犹被他人呼怪鬼。惭君问我乞馀丸，安得锦囊出怀里。丈夫盖棺事始定，斯文固应付后死。试问涪翁馀七言，松苓臭味固相似。"}