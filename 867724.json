{"id":"867724","title":"次韵慈奥寂照院僧石岩花","dynasty":"宋","author":"史浩","text":"溪山朔雪销篱落，始闻花信惊梅萼。韶华一瞬掉头去，满眼园林成翠幄。谁知幽谷犹藏春，万蒂千跗意态新。霞光分彩气欲热，露浥燕脂色未匀。墨工绘句谩称好，不见此花空到老。子美羞看黄四蹊，退之不数红云岛。天下健步吾能用，拟擘云头骑綵凤。叫阍乞与生香归，只许牡丹名并飞。"}