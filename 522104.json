{"id":"522104","title":"石斋为阁老杨公赋","dynasty":"明","author":"顾清","text":"万书插架帘几清，朝回燕坐百虑澄。是为石斋公所名，公意本自羲皇经。人生有欲随颠冥，惟介乃立静乃贞。介焉如石静以确，一字可以终身行。先生读易五十载，神明久在筌蹄外。细看华榜揭修楹，正似武公歌懿戒。岩廊特立表缙绅，嵩高峻极华岳尊。三神不随巨鳌抃，一柱独止洪河奔。十年黄阁佐万几，矢口应笔皆天机。昭回何止饰万物，大有甘润苏癃疲。名高位重心转下，时复青山梦回驾。向来一去四海嗟，况此焦枯正炎夏。介于石，断可知，公今岂是丘园时。平泉往事可一笑，仇池雪浪空崔嵬。须公辅佐太平了，还赋此石歌公归。"}