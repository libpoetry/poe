{"id":"705038","title":"次甬川东阁书怀","dynasty":"明","author":"霍韬","text":"玉软金醲瑶草铺，四郊环望盛皇都。亿年列祖开鸿运，万国臣工囿燕图。道揆古闻肝比铁，世趋我愧胆如凫。鹊声欹枕牵魂梦，何日同君话五湖。云窦漏光锦碎铺，厂楼长夏寱鸿都。侧身左顾浅鹏窟，醒梦前柯笑蚁图。静水蒹葭闲豢鹤，趁时粱稻惯搂凫。秃翁握网支矶立，嫚问鱼多孰与湖。豢柳醲烟煦影铺，上林人醉拟清都。刺天茑蔓凭高木，照眼蜃楼惊幻图。三叹德辉稀缥凤，半生踪迹愧浮凫。紫云觖我樵灵望，那得随君梦鉴湖。"}