{"id":"571479","title":"送道七表叔宰英德二十韵","dynasty":"明","author":"符锡","text":"伏雨燕山北，炎风庾岭南。双凫仙令远，十室圣恩覃。俗问车初下，情通理渐谙。奸愚胥栉媷，枯槁待濡涵。异石清如岱，寒泉酿胜柑。移来妨损执，饮去少驱岚。饱见韦编绝，空传水歃贪。文章初发誉，风节雅何惭。疏论留铨注，台评耻谏参。老成终自别，公道竟谁谈。逾觉丹心壮，应怜雪鬓鬖。忠贞贤母愿，禄养大儒甘。回首春经别，观光志夙耽。暑惊秋潦净，蝉听夕阳酣。客子情何极，尊公意可探。鹏翔同未得，匏系独仍堪。云搆需梁栋，□盘自梗楠。飘零千古思，得失寸衷惔。把袂还依阙，过门想驻骖。前程父老问，挥手看云覃。"}