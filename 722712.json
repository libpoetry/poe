{"id":"722712","title":"罗敷媚  其二","dynasty":"明末清初","author":"龚鼎孳","text":"瑶台婀娜当风立，一抹红霞。裙带微斜。蹴起珠栏欲睡花。沉香笛罢人初倦，月吐云华。油壁他家。小小松耶与柏耶。何来一串真珠◇，轻燕穿梭。◇点晴波。只在腰身转处多。柘枝画鼓沉檀拍，闹了银蛾。生受眉窝。瘦到弓鞋窄窄罗。前身定解星前语，生就玲珑。多谢东风。放出桃花满镜红。分明六曲屏山路，那得朦胧。心似孤蓬。长系残香薄醉中。樽前十日相逢九，一夕分携。人隔桥西。花不分明月又低。偏生玉漏残宵永，哑杀鸣鸡。嘱咐深栖。锦烛浓香索性啼。已甘薄幸扬州梦，情劫休论。打叠黄昏。硬把啼痕算酒痕。明宵灯影重帘下，围定花魂。不许温存。领受东风一笑恩。恨人自有伤心事，生怕欢娱。红泪芳襦。下得闲情唤绿珠。青团扇子谁抛却，争看罗敷。花里人孤。好梦回头一味无。青菱看熟红蕖面，只似初逢。何处罡风。吹落侬花艳月中。两行筝笛千场酒，去日匆匆。愁杀秋鸿。送到云山一万重。曾从西子湖头住，云水周遭。天水空寥。无数鸳鸯戏彩桡。青青恰似长堤柳，生小柔条。薄福难消。玉笛红亭月一桥。"}