{"id":"446146","title":"持社成立于峨嵋金顶，歌以纪之","dynasty":"当代","author":"刘梦芙","text":"江干遥瞩峨嵋峰，云端窈窕青芙蓉。昔时寒翠隔人境，今朝坦道开蚕丛。泉声泻珠出幽涧，雾气织縠缠长松。呼来灵猿争索饵，欲寻玄豹潜无踪。掣电飞车破林莽，振衣初登天九重。阴霾顿扫碧霄净，羲和驭日光熊熊。绝顶仰瞻矗金殿，流辉夺目腾霓虹。广场高塑十方佛，巍巍宝塔身玲珑。皇家不敌释门富，明珠灼烁镶为瞳。名山独佔作威福，斯民水火哀无穷。百年更患夷变夏，神州浩劫吾辈逢。诗骚一脉叹垂绝，雷鸣瓦釜销黄钟。即今坛坫渺英杰，安得太白人中龙？正声有待复元古，巨刃应倚摩天雄。招邀胜侣来四海，扶持大雅欣道同。结盟须到最高处，紫霞万朵飘苍穹。层冰积雪化流水，笔花宜放春融融。金顶作歌唤鸾鹤，谪仙传语蓬莱宫：诸君愿负起衰责，清音继我援丝桐。垂裳倘见太平世，心声和乐吟雍容。惜哉河清尚难俟，尘寰遍地燃狼烽。骚人永存补天志，但明斯谊休求功。危崖凛立迎霜风，徘徊犹恋斜阳红。何年独访赤松子，共拄九节青玉筇。"}