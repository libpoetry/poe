{"id":"993165","title":"寄题郢州白雪楼","dynasty":"宋","author":"梅尧臣","text":"楚之襄王问于宋玉，玉时对以郢中歌，歌为白雪阳春曲。始唱千人和，再唱百人逐。至此和者才数人，乃知高调难随俗。后来感槩起危楼，足接浮云声出屋。中古客应无，怊怅鲲鱼孟诸宿。楼倾复构春又春，酒泻琉璃烹锦鳞。青山绕栏看不尽，眼穿荡桨石城人。去知何在，寒花雨敛自生嚬。今闻太守新梁栋，试选清喉可动尘。"}