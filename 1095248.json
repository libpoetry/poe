{"id":"1095248","title":"初八日传闻光州虏退又云东海之捷","dynasty":"宋","author":"韩淲","text":"疆埸未云静，家国疑摇摇。深乎帷帐筹，公卿日以朝。虏势固不壮，虏骑固为骁。强弱士气少，战守民力凋。荒山涧壑冷，岁暮风萧萧。百草皆烂死，扑面黄叶飘。枭鹠互鸣啸，狐豺纷踯跳。秃鬓祗枯藜，伫立天益寥。恭惟我寿皇，恢复悉有条。咄哉开禧臣，妄动尤虚嚣。女贞亦分裂，幽燕乱无聊。贤愚世运厄，隆替华夏焦。羌戎汉威灵，河隍唐僖昭。民老曾何知，但愿归富饶。中外持论平，致君舜与尧。"}