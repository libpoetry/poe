{"id":"410519","title":"车中望居庸关放歌","dynasty":"近现代","author":"金天羽","text":"太行之脉常山蛇，西来争道相要遮。到此二蛇忽相轧，赤鳞翠甲纷腾孥。盘腰竦节屈项背，南望张口如虾蟆。我车径从南口入，婉蜒石壁行徐爬。卧观叠嶂泼石黛，起视怪石铦莫邪。山高谷深动百丈，关门雄踞如排衙。九地九天自升降，长城彩射朝暾霞。太行八陉此最隘，飞狐紫荆多岐叉。手掷万魂赌斯口，当关虎豹雄须牙。华夷兴丧决俄顷，批亢捣隙乘其瑕。此关若失走平地，铁骑半日趋京华。冥行大隧瞥如驶，山根地肺穿成洼。风雷疾止天地朗，康庄高柳垂平沙。回头却望八达岭，女墙百摺屏风斜。我闻居庸看枫天下最，深秋九月红于花。宣化葡萄西来新酿熟，霜林爱晚行复来停车。"}