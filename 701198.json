{"id":"701198","title":"游广恩寺","dynasty":"明","author":"萧显","text":"五粒松间一草亭，四窗虚敞不须扃。乾坤著此容吾到，江海逢人笑我醒。寥落东林修净社，摩挲华表蚀残铭。杏花满地飘红雪，到手深杯莫放停。惯客山童说果名，又将幽事恼春情。杏林百匝寻奇句，竹院三回说旧盟。酒瓮倒倾杳不断，花枝频折意还生。林鸠唤雨催行急，敢为田家惜此声。"}