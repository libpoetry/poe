{"id":"742381","title":"乙酉重九日同人由讴歌岭登钟山憩菩提庵分赋得七古","dynasty":"清","author":"查景","text":"铣溪源自马金落，奔作城壕恣喷礴。钟山厄险实障之，流怒激湍与石搏。天然形胜冠衢西，百里蜿蜒环古郭。萦纡石径绕岩阿，错落云根耸锋锷。时维秋爽景尤清，夙约登高肯辞却。不多游侣尽同心，争拂衣尘理芒屩。多情山鸟叫钩辀，无数岩花散约婥。半山亭峻暂支筇，已揽长空出寥廓。相携贾勇拾级升，路转山回渐开拓。一峰独压众峰青，八面虽高仅半角。金钱牙笏竞朝参，几案文峰似锥卓。久攫世网困尘氛，快豁双眸穷绵邈。山僧留客饷山殽，随意杯盘崇素朴。微参道妙少支言，不露焚修愈诚悫。欲将妙笔绘沧洲，胸次林泉随寄托。兴酣更欲纵清游，啸咏殊惭继康乐。"}