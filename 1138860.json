{"id":"1138860","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其三","dynasty":"宋末元初","author":"陆文圭","text":"有客相传避暑方，采莲不用采花房。绿盘擎重盛珠露，碧管虚中溜玉浆。象鼻捲风随手曲，麝脐入水透肌香。醒来忽忆涪翁句，摘实分甘共母尝。"}