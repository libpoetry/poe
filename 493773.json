{"id":"493773","title":"谒甘泉先生祠院拟修","dynasty":"明","author":"庞嵩","text":"忆予湛夫子，看山酬夙缘。行年八九十，两陟衡岳巅。紫云开讲院，丹壑引流泉。背倚南台峰，天柱联撑天。左襟岳宇秀，右邻文定贤。洞深奥复奥，翠屏抱当前。高建白沙祠，低处开井田。更有祝圣台，祝圣千万年。重门辟大道，纳级升堂轩。乡约集诸老，青衿开心传。文风忽丕变，礼乐相交先。遗泽在一方，庙貌肃俨然。嗟予系天关，三约踰十年。今朝始一到，点检多遗愆。两斋已颓圮，门墙颇更迁。岌岌白沙宇，欹斜亦将颠。乃亟鸠众工，爰方斲且虔。植邪以有立，易腐以为坚。斋廊且有待，两垣筑环联。心勤力不违，弱驾谁能鞭。岂无同心者，勖哉成予言。"}