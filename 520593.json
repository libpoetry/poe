{"id":"520593","title":"答孙山人寄吟卷歌","dynasty":"明","author":"祝允明","text":"秋风落叶露为霜，美人去我天一方。只知朔雁翔南去，宁解鱼书可寄将。分开尺素云生手，濯濯芙蓉倚杨柳。金丹荧荧伏鼎灶，宝剑时时拂河斗。仙韶本是清都乐，欲奏人间舞群兽。去年送别吴王台，屐齿微踪长绿苔。相思每望秦川月，寄信俄逢越使来。越使能寄书，不知书中意何如。君能寄诗卷，不知我肠车轮转。李白上天鲍照没，此声何处君留得。霞为衣兮月为泽，金光草兮换君骨。二子雄风不可寻，九霄星露夜沉沉。但看一片千年月，悬向青天照我心。"}