{"id":"816068","title":"余澄夫广文招同宋于廷蒋澹怀集饮偕游缪氏水西园即事","dynasty":"清","author":"曹楙坚","text":"贫贱百无取，乃知欢我真。名场谁健者，交谊见斯人。祗可菊相对，莫辞酒数巡。莛莼休更卜，蕉萃楚灵均。蒋宋名奇抱，平生诗最工。风尘吾辈少，杯酌此时同。旧垒无栖燕，寥天有去鸿。吴江话归棹，枫叶舞霜红。名园一徙倚，暂此惬幽襟。鹤响不知处，林亭秋已深。苍凉千里目，栽种十年心。好订探梅约，白云应可寻。"}