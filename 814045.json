{"id":"814045","title":"游清凉寺","dynasty":"清","author":"陈法","text":"策杖及山麓，已觉心清凉。登顿出高阁，凭栏俯江光。天风左右来，飘摇吹我裳。竹树散清影，茗碗有余香。何当执热时，披襟此翱翔。天风吹浮云，千古亦不息。奈何扫叶僧，朝夕尽微力。至今画中人，箕帚在其侧。造化日代谢，人事递迁革。剩水与残山，几历兴亡迹。前度有刘郎，搔首空叹息。"}