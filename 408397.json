{"id":"408397","title":"容子居鄂园中夜闻曳履声以语侃为诗记之","dynasty":"近现代","author":"黄侃","text":"荒园临路门常扃，客稀予以无人名。丛树停风叫孤乌，深苔兼露流残萤。吾兄居此百无畏，一灯夜静青荧荧。虚堂梵诵清入耳，或恐窃听来妖精。持灯遍觅那可见，乃知此相由心生。人心好喧不好寂，阳舒阴惨皆恒情。岂独深山隐魑魅，亦有奇鬼窥高明。视人罔极不如鬼，当昼百辈呈殊形。山阿披荔固宜笑，慰我枯槁何庸惊。请君试续九歌响，重写萧萧风木声。"}