{"id":"830674","title":"泛西溪至交芦庵","dynasty":"清末民国初","author":"瞿鸿禨","text":"西溪狭如沟，小艇仅容桨。携家促膝坐，局曲不可仰。微风吹一叶，穿影乱菰蒋。泛浅出虹桥，底磨石濑响。童孙初识船，呕吐恶摇荡。樊笼锐欲脱，推篷感其颡。强挟游芦庵，林壑接幽敞。趣怡戴奚画，灵肃杭厉飨。清堂燕留客，野蔌饱僧饷。舆人迟失期，花坞欠一赏。洒然羞歧路，薄暮理归榜。虚舟触无心，何碍适莽苍。重来看秋雪，留待携壶往。"}