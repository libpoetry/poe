{"id":"691420","title":"和秋景韵二十首 秋风","dynasty":"明","author":"李昌祺","text":"刁骚淅飒骤添凉，催得朝西绿橘黄。萍藻约开浑有力，芙蓉吹绽竟无香。未飘吴苑枫千树，先陨隋堤柳数行。送得渔舟湖面去，钓丝撩乱飏波光。玉宇寥寥覆八垠，琉璃滑处不生尘。一痕新月梳浮黛，五色晴霞绣展茵。灵鹊有桥横碧落，仙槎无路泛青旻。夜深浓露多如雨，洗出银河一派新。才逐商飙湿客襟，又过萧寺护松阴。清江乱渡低连水，红树轻笼懒作霖。扫叶僧惊迷去路，倚楼人讶失遥岑。晚来忽起长天外，顷刻浓遮日影沈。离离霜树叶初乾，野色川容总带寒。猎马竞嘶腾逸足，鞲鹰快奋展修翰。黄芦洲外斜阳渡，红蓼湾头乱石滩。极目园林萧瑟甚，桂花飘尽菊花残。黛髻螺鬟耸晚凉，层巅暑退似经霜。金梯近倚丹霞影，玉洞长含紫雾香。解夏林僧归寺早，趁晴樵叟入山忙。松巢拟结高高顶，静阅人间海与桑。庚金应候雨收初，一叶飘飘坠井梧。苧服不宜临水坐，藤床已爱背风铺。衰容未入溪头柳，爽气偏凝石眼蒲。颇觉今朝非昨日，炎凉何苦自相驱。只讶潮音海上来，那知风雨在高槐。号呼奋发悲兼怒，曲调低昂去复回。岂待胡笳清泪落，宁须画角壮心摧。北窗况有翛翛竹，一夜听残白发催。寒鸦候雁满晴川，点缀郊原罨画天。老叶著霜浑似染，残荷出水不成钱。累累橘柚斜阳里，袅袅芙蓉浅渚边。门外晚晴诗景富，吴歌一曲采菱船。蘋末风来拂树林，砭人肌骨冷森森。银釭向夜侵灯影，玉塞连朝结野阴。纨扇凄凉先入匣，琵琶哀怨漫沾襟。何须慷慨悲摇落，呼酒香橙树下斟。自怜诗酒半生耽，痛饮狂吟老尚堪。知己更谁如鲍叔，怀人惟我似羊昙。菱花羞向灯前照，菊蕊慵将客里簪。强欲登高望丘垄，白云迢递隔天南。茫茫淼淼渡无舟，远浸烟莎没尽头。绿苇丛边拳一鹭，白蘋花外戏双鸥。斜阳晒翅鸬鹚饱，新涨漫天舴艋浮。渔父不知鱼不食，尚乘凉月坐垂钩。双蛾长蹙怨离居，不见银笺寄到书。清泪清愁孤枕上，残钟残梦五更初。已无佳句题红叶，谩有馀香在绣袽。怕近黄昏听络纬，更堪双杵动村墟。拂地连天障翠微，吹开浑不怕风威。梧桐失影空金井，萸菊笼香艳绮闱。清昼每疑凉雨至，长时只讶湿云飞。自从过却重阳节，少见曈曈日色辉。滴沥空阶不断鸣，淋漓彻夜到天明。残荷只送萧萧韵，落木仍兼飒飒声。竹榻寒惊僧梦醒，松窗凉助客吟清。杜陵屋漏无乾处，喜见晨霜早放晴。九月江湖潦水清，木绵花吐雪争明。寒来处处催砧响，社酒村村沸鼓声。禾黍郊原肥雉兔，菰蒲洲渚聚鸥鶄。遥天似镜无纤翳，只有联翩雁影横。白波浮出碧波晴，上到天心觉倍明。香雾云鬟人捣练，凉风露榭客调笙。刘琨塞外凭栏啸，张渭湖中载酒行。曾是广寒攀桂手，龙钟犹想赋登瀛。气候萧条渐欲霜，家家整顿夹衣裳。鹰争刷翮超云海，鸟怯浮波立石梁。浓露一宵催茉莉，长风几日悴桄榔。吴侬只忆江南好，紫蟹初肥白酒香。山蜩浑未觉凉生，犹韵金风咽复鸣。总为螳螂能爱惜，却教蟋蟀让凄清。难谐赵瑟秦筝调，惯和樵歌牧笛声。按尽宫商黄叶里，那能不遣客心惊。梧桐新月照空床，纨扇西风泪数行。好梦只随钟共断，閒愁偏与夜争长。最怜牛女同今夕，却恨参商各异方。薄命盻盻并小小，料应不似我凄凉。几阵参差度驿楼，嗈嗈肃肃下沧洲。凉波挽共鸳鸯浴，烟渚晴随鹄鹭游。远去解传边使信，冥飞恐堕弋人谋。蓼花菰米潇湘岸，饱食何妨伴野鸥。"}