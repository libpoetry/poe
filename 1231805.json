{"id":"1231805","title":"游小石湾","dynasty":"元","author":"俞远","text":"前年游小石，小石之下江悠悠。今年游小石，江水只似前年流。江流日夜流不息，石根水齧成沙砾。主家银瓶三尺高，长向江边宴宾客。江边云木藏华构，主人不归春锁昼。开门扫地借铺筵，舞影出阑惊雉雊。一春天气今日佳，城中千人万人来。步阵飘红香散雾，扑面不去飞尘埃。移樽更就江流饮，酒光五色沙如锦。悬崖欲落未落处，挽客更坐毛发凛。青天龙挂东海门，飓风忽来天昼昏。白波如山泼山鼻，坐恐此地为江吞。金支翠旗光闪洒，冉冉灵胥骑白马。我欲招之招不来，大鲸嘘红射盏斝。此景向来良不侔，丈夫跌绝妇女愁。手中横竹孤凤叫，日脚迸落蘼芜洲。眼空高兴不可遏，割肉大啖汤沃雪。风休月出浪复止，小娃强歌声不悦。我言小石天下无，众客相顾皆胡卢。说东洛，谈西湖，我请谢客客莫诬。西湖白鹤去不返，东洛看花生已晚。"}