{"id":"1193981","title":"奉和鲁望樵人十咏 樵溪","dynasty":"唐","author":"皮日休","text":"何时有此溪，应便生幽木。橡实养山禽，藤花蒙涧鹿。不止产蒸薪，愿当歌棫朴。君知天意无，以此安吾族。不曾照青镜，岂解伤华发。至老未息肩，至今无病骨。家风是林岭，世禄为薇蕨。所以两大夫，天年自为伐。相约晚樵去，跳踉上山路。将花饵鹿麛，以果投猿父。束薪白云湿，负担春日暮。何不寿童乌，果为玄所误。蒙茏中一径，绕在千峰里。歇处遇松根，危中值石齿。花穿枲衣落，云拂芒鞋起。自古行此途，不闻颠与坠。腰间插大柯，直入深溪里。空林伐一声，幽鸟相呼起。倒树去李父，倾巢啼木魅。不知仗钺者，除害谁如此。不敢量樵重，唯知益薪束。轧轧下山时，弯弯向身曲。清泉洗得洁，翠霭侵来绿。看取荷戈人，谁能似吾属。此曲太古音，由来无管奏。多云采樵乐，或说林泉候。一唱凝闲云，再谣悲顾兽。若遇采诗人，诬辞收鄙陋。"}