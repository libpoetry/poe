{"id":"221893","title":"登洪雅明月楼与陈舜弼杨养源任道夫孙彦和探","dynasty":"宋代","author":"冯时行","text":"秋风吹征衣，我来亦何有。长笑泉石间，邂逅得良友。飞屐凌长烟，相与濯世垢。净宇閟寒藤，杰阁架层阜。登临意象宽，轩豁拟高厚。江山来拱揖，似欲问安否。岌岌环翠屏，蜿蜿托绿绶。欣然为酬对，举此一杯酒。憩心自莹莹，领要语不莠。浩歌激岩谷，郎畅孤月口。晴窗镜万类，忧乐随所偶。向来事朱墨，伏案茧生肘。郁郁成底事，一腹负百丑。及兹谢尘绂，未及休五柳。暂与真赏惬，荣辱已刍狗。况复老烟霞，循寄日云久。颇闻葛稚川，芝朮幻衰朽。至今杖屦地，历历传白叟。欲往从之游，静守一气母。丹成跨明月，咫尺上南斗。顿首排天关，丐天解祸纽。日落寒雁哀，云归暮晶黝。此意竟何如，乾坤一搔首。"}