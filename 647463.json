{"id":"647463","title":"平安南诗","dynasty":"明","author":"王汝玉","text":"圣恩涵万国，蛮夷犯天纲。宽刑冀或改，怙终弥弗臧。神人咸愤怒，天兵临南荒。虎贲八十万，士马皆精强。陆行震山谷，水涉腾海洋。逆徒敢来拒，一鼓如驱羊。谁云富良险，坦若履康庄。谁云连栅固，易若摧枯杨。胁从悉罔治，渠魁独奔亡。王师疾如飞，追逐穷潜藏。大索捣巢穴，如入无人乡。生擒尽遗类，凯奏军威扬。遂令炎服表，禾黍秋芒芒。昔陷狐狸窟，今蒙帝泽滂。父老馈箪壶，士女来元黄。捷书报天下，欢抃声洋洋。平淮美宪宗，江汉赞宣王。小臣忝朝列，称颂进明光。愿言祈圣寿，万万同天长。"}