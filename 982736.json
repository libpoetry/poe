{"id":"982736","title":"题杨康功醉道士石","dynasty":"宋","author":"秦观","text":"黄冠初饮何人酒，径醉颓然不知久。风吹化石楚山阿，藤蔓缠身藓封口。常随白鹤亦飞去，但有衣冠同不朽。异物终为贤俊得，野老田夫岂宜有。华阴杨公香桉吏，一见遂作忘年友。日暮西垣视草归，往往对之倾数斗。大梦之间无定论，启母望夫天所诱。谷城或与子房期，西域更为陈那吼。我疑黄冠反见玩，若此坚顽定醒否。何当一笑凌苍霞，顾谢主人聊举手。"}