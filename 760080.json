{"id":"760080","title":"龙门之桐行，赠刘铭伯","dynasty":"清","author":"丘逢甲","text":"龙门之桐斲为琴，冰丝玉徽音古音。琴师携奏九天上，繁弦急管声为瘖。百神觞帝宜有此，不信天乐翻崇今。五尺之囊裁古锦，韬以南下江湖深。明堂清庙非不用，且用邦国坊民淫。鸱鸮在泮鹙在林，凤皇不来愁人心。谁扶孤阳抑群阴，嗟哉琴德何愔愔！"}