{"id":"813114","title":"感事二首","dynasty":"清","author":"张洵佳","text":"鲁酒忘忧且放歌，长安时事近如何。金缯岁币输难继，皮骨穷民剩不多。篝火丛祠开劫运，蛮夷大长宴銮坡。海疆天险今安在，沥血英魂夜夜过。魑魅宵来尽现形，青天无复有雷霆。唐家债帅彰官赂，越俗妖巫仗鬼灵。才见昆冈焚劫火，又闻壑谷饰丹青。沈沈上帝如泥醉，安得排阍诉与听。"}