{"id":"747419","title":"唐拓武梁画像歌","dynasty":"清","author":"张穆","text":"任城诸武汉高阆，名绩史家湮不彰。一时缨黻谁颉颃，选石写德均旂常。更筑石室匠作良，摅骋技巧端表坊。寿藏久塞赵邠卿，锦城又圮文翁堂。朱浮鲁峻讫李刚，我思不见劳相羊。武家林墓非遐荒，荣金吾丞斑敦煌。更有吴郡丞开明，不同石阙相扶将。画像自宋传武梁，景伯精摹入纤芒。访古直到别驾黄，高秋促骖贲嘉祥。紫云山色郁葱苍，往来搜剔穷回翔。豁然崩动声礌硠，屹立石室遥相望。文字多逾数百强，见所未见夸鄱阳。谋垂久远示亿疆，迁画植碑通力襄。更购佳木裁桷杗，庋碑有榭画有廊。龛以栗主缭以墙，椒酒一卮神升香。毡腊万钱工丰穰，从此翠墨布四方。书帕充馈联车航，岿然古榻其可忘。一十四翻标李唐，伏戏祝诵耕农皇。轩辕创始垂衣裳，颛顼专谨狷不狂。帝俈有子圣德昌，有虞递禅姒氏王。桀乃乘人日偕亡，曾闵大孝亲偕臧。老来弄雏倚匡床，丁兰已抱鲜民怆。刑渠漏载我意伤，展对能无涕泗滂。旧迹灰灭梁季珩，此本初弆襄文箱。押角提督兵马章，竹垞作缘到古杭。玲珑山馆百缗偿，至宝继归汪雪礓。贯夫影摹见未尝，秋盦彫木今盛行。覃溪更为加考详，细书银烛神徬徨。自诩金粟须弥藏，我怀此本更十霜。泲上俊游谢不侵，今乃不胫来神京。一再闻之眉飞扬，㐆斋宵镫未渠央。探筹角隽词铿锵，我句未工浮巨觥。打门照眼虹月光，本朝名笔萃琳琅。四代古泽溢芬芳，葫芦龙尾双山房。载历松铁如沧桑，什袭完好无菑疡。疑有鬼神护缣缃，甄文更欲我友邛。考实请为挈其纲，今全古缺试刌量。后百千祀何低昂，精椎融拓付严装。沿隙证辨力无尪，枝岠未许嗤螳螂。帘前细雨吟风篁，扶扶墨采沛流浪。我友诗成啸鸾皇，我诗蹇歰啼寒螀。平生鉴古具微长，爱玩不复羞空囊。"}