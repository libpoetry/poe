{"id":"623375","title":"擘山行","dynasty":"明","author":"郭之奇","text":"忆昔当年驾海桥，海神鞭石驻奔潮。镐君未遗祖龙璧，风雨奔驰气拂霄。赫焰拖溟垂怒翼，雄心役鬼奋长揱。万丈鱼梁成顷刻，千层鳌背许逍遥。神山可至未遑至，湘灵鼓瑟向人招。岂意轩辕张广乐，洪波腾踔倚扶飙。时臣不解咸池奏，误指皇英禁俗?。赭尽君山终古黛，皇英不语抱琪瑶。眼看徐市留仙药，尚遣蒙恬筑塞腰。郁郁沙丘馀臭出，凄凄骊墓壮魂凋。长城万里今奚似，汉武唐宗落故标。千年几叹地无脉，百代安知天有骄。胡越公然家可一，炎荒何以物难调。射工含毒沙流涧，飓母吹岚瘴宿繇。黄金无计收燕骨，白虎翻疑窃骏镳。可怜万古鸿荒质，列缺横空左右挑。血面高呼闻上阙，帝赐甘言问赤熛。答云此威臣尚惕，嬴政真成怒未销。五丁顑颔辞无力，愚公相劝助昏朝。挟山超海今齐见，为谷为陵那可料。君不见不周天柱凭首触，此石何须万斧敲。"}