{"id":"458256","title":"贺新郎　又复卧床输点滴，穷极无聊，思将往三峡，赋此遣闷","dynasty":"当代","author":"卢青山","text":"梦我攀天客。奋长肢、猱身直上，昆仑绝壁。小坐危崖憩杯酒，崖下云涛荡击。正王母、歌回舞疾。大笑掀髯杯偶侧，泻长河、下作三峡立。杯一掷，天西极。四围一色苍茫碧。诧梦醒、此身已堕，峡波之隙。转折群峰三百里，终古岚霾雾塞。听隐约、有人幽泣。独作行云独为雨，怆万年孤寞谁来惜。梦又向，阳台陟。"}