{"id":"920611","title":"九日，湖上寻周、李二君，不见，君亦见寻于湖上，以诗见寄，明日乃次其韵","dynasty":"宋","author":"苏轼","text":"湖上野芙蓉，含思愁脉脉。娟然如静女，不肯傍阡陌。诗人杳未来，霜艳冷难宅。君行逐鸥鹭，出处浩莫测。苇间闻拿音，云表已飞屐。使我终日寻，逢花不忍摘。人生如朝露，要作百年客。喟彼终岁劳，幸兹一日泽。愿言竟不遂，人事多乖隔。悟此知有命，沉忧伤魂魄。"}