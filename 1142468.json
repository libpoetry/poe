{"id":"1142468","title":"续感兴二十五首 其六","dynasty":"宋末元初","author":"方一夔","text":"铜驼向京洛，千里牵双轮。分不埋荆棘，去邺复还秦。自辞秋风客，不浪五百春。悲欢与穷泰，过眼如飞尘。眷言返桑梓，茂陵翳荒榛。忆昔禹铸鼎，罗缕九土珍。犹嫌问轻重，推落泗水滨。况尔不任重，顽钝磨不磷。未知从此去，何时免漂沦。勿叹流落苦，渠更多阅人。"}