{"id":"730268","title":"留侯椎","dynasty":"清","author":"雷钟德","text":"秦王扫八极，收兵聚城阙。不知十二金人外，何从得此一椎铁。子房破产报韩仇，千金结客劫东游。后来相汉殊意外，此事已自足千秋。秦关开，楚兵来。子婴磔，阿房赤。是时祖龙身己死，不如生前一击褫其魄。君不见荆轲匕首渐离筑，报仇不成旋诛戮，伟哉留侯智勇独。"}