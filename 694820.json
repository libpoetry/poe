{"id":"694820","title":"韦氏池亭四首同于鳞子与元美赋","dynasty":"明","author":"宗臣","text":"城上春山并骑来，曲池芳草好停杯。鸬鹚水净窥人立，燕雀风高逐岸回。客计独留玄草在，帝京三见紫薇开。吾将遂拟郊居赋，怪尔临岐候吏催。雨过林塘花正飞，高松细石俯渔矶。扁舟明月堪长往，万里沧江胡不归。猿鸟经秋分客泪，薜萝他日只吾衣。相逢未可轻相负，一到红尘事事违。重来韦曲解春襦，碣石华阳望不孤。万里天风吹短发，千家凉雨飒高梧。青山祗负渔樵问，玄鸟深知日月徂。一醉矶边濯吾足，却疑身世即江湖。出门驻马饮平川，为尔徘徊下夕烟。捐佩不堪芳草暮，沾衣吾得紫霞篇。渔阳戍鼓东何急，易水悲歌昔所怜。更欲开尊待新月，浮云容易妒婵娟。"}