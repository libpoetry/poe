{"id":"431652","title":"鹧鸪天    四首","dynasty":"近现代","author":"乔大壮","text":"小别朱阑梦一场。相逢旧谶礼东皇。桃花红雨梨花雪，各媚番风各自香。春又半，夜偏长。白头何计赚年芳。十年幽誓无人省，忍访名园聘海棠。百亩芳园火作丛。元宵独树水无踪。红英落向燕支井，粉絮飞随舶趠风。长命女，白头翁。人閒何苦与人同。楼台后日曾霄际，枕障前生细雨中。玉宇银河自古今。钿分钗擘早沈吟。巫山西去无多路，沧海东来几嗣音。连理树，覆巢禽。当时閒事换伤心。郁金堂上镫明灭，婴武杯中酒浅深。楚制新成借女工。唐沟故事委流红。杏花飘后天无雨，燕子归时地有风。春黯黯，话匆匆。长眠人与不眠同。迎神已办千场醉，破梦谁能一笑逢。"}