{"id":"688624","title":"昌平学宫傍有刘谏议祠翰林诸寮陵祀则寓止祠下予昔备员史官尝两至焉追忆旧游简吴学士王徐二太史","dynasty":"明","author":"严嵩","text":"瀛馆虚尘榻，香灯伴古祠。衣冠秋祀到，风节里贤思。堂近栖鸾树，泉分采藻池。俊僚来衮衮，仍续旧题诗。谢公墩尚在，贾传井依然。问讯祠前柏，怀予系马年。并游看玉树，分直想金莲。巳是仙凡隔，衰庸愧后贤。"}