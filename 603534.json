{"id":"603534","title":"东门行为采珠者作","dynasty":"明","author":"卢龙云","text":"出东门，欲何之？丈夫志四海，安效辕下驹。而况室中无储粟，体上无完衣。仗剑出门去，不顾儿女悲。结客场中多侠少，何事牵衣苦别离。苦别离，寥落荆布妇，呱呱黄口儿。君慎自爱戒，勿为非国法。明明谁敢欺。君慎自爱戒，勿为非国法，明明谁敢欺。何时当来归，生还但愿同餔麋。"}