{"id":"525867","title":"赠徐一之","dynasty":"明","author":"顾璘","text":"质如荆山玉，辩如巴江流。清言析玄理，晏坐消人忧。挟策献南宫，五上未见收。精深田何易，烂熳东南州。今王好儒学，贤罗姿旁搜。小者待金马，大者封公侯。君行叩阊阖，吐论锵琳球。天颜一顾笑，朝省皆回头。快哉风云会，密尔胶漆投。伊吕草泽人，功成与天流。古来尽如此，乖合非人谋。"}