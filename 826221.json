{"id":"826221","title":"洞仙歌·余髫年在书斋，汪憬吾丈来，命对，特赏琴韵书声一联。今四十余年，丈怛化澳门，余羁栖香港，遂成永隔。赋此志悼","dynasty":"清末近现代初","author":"叶恭绰","text":"凌云一笑，镇斯人遗世。尘海仙踪罢游戏。尽平生、微尚薄醉閒吟，都付与、一例鼠肝虫臂。前尘惊电迈，琴韵书声，回首凄迷卌年事。物换更星移，如此江山，问寻梦、槐柯何地。算得失、文章寸心知，剩千古、身名水云高寄。"}