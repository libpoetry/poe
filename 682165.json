{"id":"682165","title":"壬辰冬月连营兄弟二葬抚今追昔潸然有感聊赋四首","dynasty":"明","author":"于慎行","text":"无限伤心地，连朝薤露吟。仁兄归永夜，爱弟托荒岑。华萼俱凋落，松楸渐郁森。寸肠摧断久，犹自涕沾襟。累岁遭家难，心悲不可论。鲁门疑远梦，易水送归魂。取次栽坟树，从新拭泪痕。乞休曾有疏，酸侧动天阍。门庭思往日，文雅盛当时。共目三珠树，相辉五桂枝。一朝虚枕被，万事罢埙篪。怊怅馀生在，衰颜欲对谁。久客归何倚，孤踪只自怜。顾瞻鸿雁影，吟叹鹡鸰篇。翰墨藏春雨，池塘惨暮烟。经过酬倡地，无处不潸然。"}