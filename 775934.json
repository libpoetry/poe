{"id":"775934","title":"丁酉1717正月初五夜罗山署中大风次早风歇饮酒纪之以诗","dynasty":"清","author":"陈梦林","text":"海西蛰起蛟龙怒，昨夜海吼风不住。风声入耳骇人闻，风势如痴复如飓。客子残灯半灭明，闭门欹枕空百虑。山房四柱柱影摇，有时风欲挟之去。万马蹄奔剑戟鸣，虎豹搏噬急雨注。往来嘈杂不成眠，一夜梦魂无宿处。平明起视浮云决，风力渐微声渐歇。呼童煖酒赏春朝，似怯寒吹帘幔彻。因忆去年腊月初，番仔渡头朔风烈。番社纷纷乱捲茅，竹树倒披梢半折。耳鼻填沙眼怕开，行人却走马蹩躠。山溪狂似海波潮，溪水冷于轴头铁。双犊乱流车苦迟，番儿强挽肤破裂。下马停车权息肩，店舍无烟酒不热。番儿力尽冻且僵，呼起聊为哺与啜。可怜幅布半围身，青钱那惜恣饕餮。此时如我敢言寒，犹有敝裘重补缀。况复今朝风已春，窗明几净椒盘新。水仙香发绿尊满，春冷无眠奚足嚚。风波自古仗忠信，念尔孤篷海上人。"}