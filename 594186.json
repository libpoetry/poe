{"id":"594186","title":"出都门作二首 其二","dynasty":"明","author":"欧大任","text":"猗彼汶上篁，移植来蓟丘。峄阳孤生桐，托根河中洲。何异岩峦姿，一顾蒙恩庥。风云幸值遇，七载瞻宸旒。日趋金马门，亦点铜龙楼。霄汉翱以翔，改秩陪京游。俶装辞密亲，分镳盻良俦。别促思方始，一日诚三秋。南曹孰云远，浅薄固所忧。岂不恋禁闼，宣力宁易酬。黾勉就长路，夷犹戒鸣驺。君其惠前绥，慰我行悠悠。"}