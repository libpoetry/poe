{"id":"1236018","title":"再次韵实喇卜郎中春游二首","dynasty":"元","author":"张雨","text":"杨柳三眠午未醒，杨花飞雪散星星。海中蜃气春浮岛，月下胎仙夜降庭。尺素书来云锦织，紫鳞跃处浪纹腥。楼前政有三株树，剪断西山一半青。邻近桃源鸡犬家，不缘迷路得看花。衣裳总湿三危露，服食唯消五色霞。鹤冢浪磨崖上字，渔舟潮阁渡头沙。石盘棋子都狼藉，莫向人间问岁华。"}