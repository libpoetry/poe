{"id":"1114028","title":"九日与宗之对酌怀梁溪诸季时菊花犹未结蕊于药果中得茱萸泛酒有馈山果海鲜者多素所不识赋诗见意二首","dynasty":"宋","author":"李纲","text":"此身飘泊旅天涯，九日悽然客念家。且把红醪尝紫蟹，何须白发对黄花。药囊赖有茱萸实，茶铫频烦薄荷芽。山果海鲜多不识，却须传与北人誇。父子相随万里馀，途穷端欲哭杨朱。三年客里逢佳节，九日樽前念友于。海上及秋吟蟋蟀，鬓边何日插茱萸。吾生老矣谋身拙，叹息乾坤一腐儒。"}