{"id":"924698","title":"和子瞻开汤村运盐河雨中督役","dynasty":"宋","author":"苏辙","text":"兴事常苦易，成事常苦难。不督雨中役，安知民力殚。年来上功勋，智者争雕钻。山河不自保，疏凿非一端。讥诃西门豹，仁智未得完。方以勇自许，未恤众口叹。天心闵劬劳，雨涕为汍澜。不知泥滓中，更益手足寒。谁谓邑中黔，鞭箠亦不宽。王事未可回，后土何由乾。"}