{"id":"1245536","title":"尹明府吴越两山亭","dynasty":"元末明初","author":"徐贲","text":"长江接海门，一水限吴越。两山郁相对，峰峦各罗列。劲势争吐吞，蒸岚互出没。尹君好游观，结亭山水窟。阑干出层巅，细路萦百折。崩石络垂萝，老树着栖鹘。平生登临兴，尽为山水发。不知尝瞻人，此地几征伐。至今两山云，来往似奔突。嗟余客江海，所历多奇绝。何当上斯亭，长歌吊遗烈。"}