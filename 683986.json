{"id":"683986","title":"二贞篇","dynasty":"明","author":"王世贞","text":"徐卿志恬穆，闇然不自持。虽复兴文藻，要非中所施。踯躅俦侣间，咸顾私胜之。营卫若千金，一捐不复疑。青天见河岳，白日回光仪。所遇各自失，焉能强攀跻。汝往稽剡滨，高视浮云驰。余复白驹篇，太息不成辞。任侯神明守，吏道将余师。东风被蒿莱，欣欣各自私。力欲洪波偃，一苇恐难支。俯窥龙蛇宅，仰睹星辰移。志士轻丧元，白刃蹈如归。能令行间伍，戚若同根枝。老父抚国殇，为侯捐不辞。婺妇泣其夫，身今得所施。精诚贯烈日，天听竟能卑。纠纠干城士，厚禄拟何为。"}