{"id":"694585","title":"念奴娇 雪","dynasty":"明","author":"陈霆","text":"封姨忍冷，把彤云剪碎，满空抛撇。万点青山头忽老，人迹鸟飞俱绝。歌馆迷红，妆楼失翠，四顾成银阙。晚来江上渔蓑，归带香屑。对此应慕山阴，扁舟兴尽，空载黄昏月。归到溪堂门未掩，别有一般清洁。雪印梅花，梅横月影，三白交相合。纸窗光映，夜明不怕灯灭。乾坤易老，叹风尘飘荡，河山分裂。名分纲常都扫地，曾有何人提挈。身翊飞龙，气吞胡马，赤手扶天阙。精忠照耀，一时名并日月。须信天理人心，自来不泯，千载思遗烈。庙貌燕山崇祀典，华表三忠新揭。西北中原，东南王气，回首惊风雪。伤心行路，不堪日暮时节。"}