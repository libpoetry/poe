{"id":"538117","title":"寄李于鳞二十四韵","dynasty":"明","author":"王世贞","text":"四顾空搔首，中原独抚膺。月寒青海雁，风偃赤霄鹏。道路逢他辈，声华亦可凭。强为知己语，敢并故人称。忆自唯吾汝，相逢属废兴。舟联私郭泰，楼卧仰陈登。落月过三市，高秋问七陵。河奔浩莽荡，岳削重崚嶒。没羽真疑虎，疏韝乍纵鹰。风烟身许混，天地目频瞪。俗就谁心折，篇成岂价增。拙于贫贱共，狂得古今憎。岭表梁公实，山东李伯承。宗徐少卓荦，榛也老飞腾。独往时难遏，横行意颇矜。英雄方识尔，踯躅有来朋。眉宇千年色，襟期万壑冰。过从原不偶，聚散忽因仍。别路人如织，微官我独绳。孤槎春气迥，双剑斗文凝。酬酢怀翻切，浮沈道鲜能。暂归依酒伴，随泊访渔灯。此物期终遇，生予或可徵。亦知疑白璧，代尔任青蝇。"}