{"id":"873765","title":"食蛎房","dynasty":"宋","author":"刘子翚","text":"蛎房生海壖，坚顽宛如石。其中储可欲，虽固必生隙。嵌岩各包藏，碨䃁相附积。终逢霹雳手，妙若启扃鐍。钻灼谅难堪，曷不吐馀沥。南庖富腥盘，岂惟此称特。吞航大绝伦，梯脔万夫食。针鳞九牛毛，小嚼逾千百。光螺晕紫斑，蠞膏湛金色。水母脆鸣牙，章举悬疣密。乌黏力排奡，贴石不可索。妾鱼戏浮波，媚鲘雌雄匹。蟹躁辄横骛，鳖缩常畏出。车螯不服箱，马鲛非骏迹。江瑶贵一柱，嗟岂栋梁质。骨柔竞爱䱠，多鲠鯯乃斥。蚶虹鲑赤文，肉黑鱼之贼。鲦鲿鰋鲤鳗，鳣鲔鳅鲂鲫。鳙庸而?小，琐冗难尽述。包涵知海量，长养荷天德。贪生族类繁，失地波涛窄。网罼人创祸，甘鲜已为厄。纷然均可口，流品当别白。微物倘见知，捐躯不足惜。"}