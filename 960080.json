{"id":"960080","title":"凤凰台上忆吹箫 其三 再用韵咏梅","dynasty":"宋","author":"侯寘","text":"浴雪精神，倚风情态，百端邀勒春还。记旧隐、溪桥日暮，驿路泥乾。曾伴先生蕙帐，香细细、粉瘦琼闲。伤牢落，一夜梦回，肠断家山。空教映溪带月，供游客无情，折满雕鞍。便忘了、明窗静几，笔研同欢。莫向高楼喷笛，花似我、蓬鬓霜斑。都休说，今夜倍觉清寒。"}