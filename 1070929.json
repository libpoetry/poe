{"id":"1070929","title":"海外气候每岁三四月间已如剧暑客有自吉阳至者寓馆问汉亭累日且言吉阳气候昼夜如炊因叹此邦之胜乃知人生无有足时不经热恼岂知平日之清凉乎故古之达者每以此对治释氏云推落大火坑火坑变成池皮鞋和尚以为即时清凉也苏公亦云岭南瘴毒地有此江月寒乃知天壤间何人不清安予谪居岭海踰十五年见闻习熟不以为异因作此诗以自慰且以警世之贱丈夫一不快即愁叹怨愤或讥谤怒骂如柳刘之徒盖未足以语此也","dynasty":"宋","author":"李光","text":"客自东来说吉阳，始知儋耳本清凉。潮声卷海千峰雨，月色侵门满地霜。更欲何方寻佛国，此生真欲老蛮乡。安心守一师吾祖，尚觉人间日月长。"}