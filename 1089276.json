{"id":"1089276","title":"有叹 其二","dynasty":"宋","author":"陈造","text":"郊原二月天，节物属丹素。山风欻雪花，野屋欲冰柱。破除酒边兴，截断口前句。谁将万玉妃，一一事娇妒。东皇不无情，退缩自失据。史君文章家，客子旧能赋。兹游岂偶然，拟作袖手去。江梅孤旧约，桃花怅前度。漂忽几何时，林影映沙步。层云放皦日，瑩澈等僧悟。一笑百虑馀，如世有晚遇。预知诗及门，新语谢盐絮。"}