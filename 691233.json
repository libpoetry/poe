{"id":"691233","title":"送傅大司马得旨还里","dynasty":"明","author":"李孙宸","text":"杖履年来奉旧畿，歌骊忽漫送将归。中枢地重卿为月，初服心悬黻作衣。海上貔貅悬指画，尊前裘带恋清晖。可堪春暮秦淮道，折尽长堤柳絮飞。简练材官十成兵，东南半壁壮长城。忧时未尽匡时画，去国还留报国情。暂许林间开绿野，可知海内望苍生。分携共洒新亭泪，莫漫归寻鸥鹭盟。"}