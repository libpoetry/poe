{"id":"1076195","title":"次韵范元卿题友山堂","dynasty":"宋","author":"周紫芝","text":"人间南北无同异，四海苍生俱一世。借令卖友取封侯，一掷成卢亦儿戏。东平风度人所难，不将白眼看青山。少年结客知无益，老唤南山相与闲。人情自是有新故，相好乃能保朝暮。故人落井已下石，红袖弹筝未移柱。玉峦排秀天清明，乱峰入眼心先倾。向来刎颈或蹀血，此地一笑终忘形。平生爱山心愿见，喜色津津应满面。宁愁偃蹇不受招，一鹗孤飞谁可见。"}