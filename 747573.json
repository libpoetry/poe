{"id":"747573","title":"题孙芝房苍筤谷图","dynasty":"清","author":"左宗棠","text":"湘山宜竹天下知，小者苍筤尤繁滋。冻雷破地锥倒卓，千山万山啼子规。子规声里羁愁偪，有客长安归不得。北风吹梦落潇湘，晓侍金闺泪沾臆。画师相从询乡里，为割湘云入湘纸。眼中突兀见家山，数间老屋参差是。频年兵气缠湖湘，杳杳郊坰驱豺狼。避地愁无好林壑，桃源之说诚荒唐。还君兹图三叹咨，一言告君君勿嗤。楚人健斗贼所惮，义与天下同安危。会缚湘筠作大帚，一埽区宇净氛垢。归来共枕沧江眠，卧看寒云归谷口。"}