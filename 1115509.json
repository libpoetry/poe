{"id":"1115509","title":"小溪至新田四首","dynasty":"宋","author":"杨万里","text":"人烟懡㦬不成村，溪水微茫劣半分。流到前滩忙似箭，不容雨点稍成纹。只爱孤峰惹寸云，忽惊头上雨翻盆。北来南去缘何事，路上君看屐子痕。晚云解事忽离披，放出千峰特地奇。欲拣一峰谁子是，总如笔未退尖时。懊恼春光欲断肠，来时长缓去时忙。落红满路无人惜，踏作花泥透脚香。"}