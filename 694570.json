{"id":"694570","title":"秋兴三首 其一","dynasty":"明","author":"陈献章","text":"西风振庭木，虚堂夜萧萧。揽衣起步月，归雁双飘飖。天地岂予独，知音不可招。冥心祈有合，怅望空云霄。盛时不得意，衰老徒伤悲。志士曷为尔，载籍多见之。翘首面昆崙，白龙有遗池。振衣一千仞，高咏秋风谁。海上有一士，来往不知年。或就胥靡饭，或投上方眠。游处各有徒，孰谓世情然。饮酒不在醉，弄琴本无弦。借问子为谁，得非鲁仲连。"}