{"id":"844026","title":"寓斋杂述","dynasty":"清末民国初","author":"陈宝琛","text":"危时群患贫，僦宅乃竞贵。到京三月近，始得数间庇。地偏便閒放，屋老称朽迈。故家道咸遗，馀韵但槐桧。承平一俯仰，顾我况亦寄。轩窗取透凉，未为墐户计。忍冻能及春，庭花可一醉。墙东锄为园，筑榭坐风月。贪凉眠复迟，病肺例秋发。所欣新种竹，足雨竿竿活。稚树与杂花，因依各萌达。天功讵可恃，灌溉要无阙。经月凿井成，畦蔬亦成列。身劳儿女喜，随地恣采掇。优游蠲吾疴，谁谓役于物？弱冠始昏宦，常依甥馆居。老窃冰清誉，亦挈女婿俱。衰壮每相笑，不必定异趋。王翁述过庭，倭曾皆可模。今我奚汝益，世论方贱儒。殖落卜周乱，承羞匪一夫。颓龄复何觊？经训聊自娱。秋灯渐可亲，示子以故吾。海荷开且阑，张叟病未已。一樽岂或尼，坐见凉风起。颇闻休假中，诗卷自料理。思旧蒐遗文，无人会微旨。宣南盛气类，往者逝如水。卅载终合并，与公俱老矣。楼台故无地，错拟集贤里。但愿长赓酬，香山窃自比。隘巷车辚辚，知是沈十二。入门便说诗，晷尽炳烛继。坐月绿净亭，此景犹梦寐。因话百步廊，却忆信州试。半生较仕隐，一笑总儿戏。离合虽偶然，心情逐年异。莫辞会面数，得暇正不易。净拂竹间床，少须严羽至。老妻西湖归，自诧晚有福。怜我尘土中，肝膈失山绿。谁知一秋梦，长在南溪曲。虽无里湖荷，似胜理安竹。八月月又圆，无由与看瀑。北来独访旧，尚欠僧房宿。早晚霜叶红，山山皆路熟。纪游成报章，兼讯东篱菊。出门何所诣，款段西复西。同年存张侯，孤僻与我齐。岂无向晨星，落落天各涯。卅年异出处，独子频分携。此来隐王城，山河数朋侪。生世孰可乐，遑为泉下悽？勇退夙子羡，相看能勿咍。秋花自烂漫，且醉霜前杯。沈阴积成雨，通夕风怒鸣。蓦思水上村，飓发霪潦并。居人念客子，畏寒何所营？夙驾就馆餐，夜炉对书檠。由来秉礼国，所恃安无倾。小忠效载笔，何日观化成？远愧吾叔子，宛然鲁两生。先庐抱经卧，不闻风雨声。"}