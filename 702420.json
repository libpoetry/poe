{"id":"702420","title":"赏菊与黄伦司训张旭贡士吴显儒士联句","dynasty":"明","author":"程敏政","text":"生向东篱耐得秋，乾坤高致此为优。芳丛挹露春常在，冷艳欺霜老未休。吟对清樽聊一笑，幸逢佳景获重游。看花琢句情何极，佳客还须尽日留。无限秋光入小园，主人邀客倒清樽。高当诗品饶佳色，醉吸河流是雅言。风月也知人意好，山林能避世情喧。绕丛三嗅成新约，径有青松可共存。名园霜后数枝新，觞咏还劳我辈人。向晚自怜秋有景，狂吟谁识句惊神。杯深绿醑和香饮，枝重金盘带露陈。踏月看花能几许，肯容桃李浪争春。老圃秋容亦自奇，晚香和露缀幽枝。也知天地留生意，故向冰霜挺素姿。醉觉南山横眼底，吟瞻北斗出天涯。渊明更有来朝约，杖履追陪敢后期。"}