{"id":"735842","title":"方竹杖歌为莱阳董樵赋","dynasty":"清","author":"陈维崧","text":"山东董樵忽见访，入门手持方竹杖。我亦生平屠狗人，对此苍然屹相向。董樵董樵真吾徒，胸中豪气无时无。谈兵肯事东诸侯，作骚直学屈大夫。翻然南下浮东吴，亦复窈窕寻仙都。广陵城外秋风冽，黄须半作猥毛磔。唤我同登大酒楼，此竹由来为予说。今年三月游金华，丹梯绀壁凌朱霞。采芝偶入乌伤地，看竹闲过卫铄家。此竹檀栾不易得，爱之拍手徒咨嗟。倪家女子非恒流，知有人间韩伯休。斸来恰赠一竿竹，伴我名山禽向游。我闻此言挥百杯，醉余不合成悲哀。潇湘斑竹竟谁在，九疑荒冢生苍苔。况闻官军大战胜，今年邛杖西南来。方圆枘凿不相入，尔持此杖胡为哉？劝君携归玉女盆前住，不尔此杖骁腾作龙去。"}