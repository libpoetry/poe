{"id":"151241","title":"沁园春·易得仲宣","dynasty":"宋代","author":"陈人杰","text":"易得仲宣，难得世间，有刘景升。叹男儿未到，鸣珂谒帝，此身那免，弹铗依人。橘自盈洲，莸难共器，一榻相看如越秦。元龙者，独门前有客，胸次无尘。君今重莅诗盟。载弄玉飞琼车後行。过鸱夷西子，曾游处所，水云应喜，重见娉婷。张禹堂深，马融帐暖，吟罢不妨丝竹声。松江上，约扁舟棹雪，同看梅春。"}