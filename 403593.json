{"id":"403593","title":"水调歌头 山中月色甚佳，与瞿禅徘徊松影间久之，走笔为词，邀瞿禅和，兼戏江冷","dynasty":"近现代末当代初","author":"徐震堮","text":"何处无明月，秋色满人间。不知今古几客，如我两人闲。却似承天寺里，荇藻满庭交影，回首一千年。公复识吾否，一笑问坡仙。几回看，天倚杵，海成田。更后千年相见，鹤发已垂肩。寂寞广寒宫殿，桂树团团露湿，下有老蟾眠。唤起为公舞，吹笛万山巅。"}