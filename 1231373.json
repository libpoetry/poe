{"id":"1231373","title":"寄倪云林","dynasty":"元","author":"周砥","text":"鲁连有志节，蹈海不复还。严陵不肯仕，归耕富春山。两公出处虽异代，千古同高天地间。我识云林子，亦是隐者流。一生傲岸轻王侯，视彼富贵如云浮。鲸鱼未化北溟水，凤鸟独宿昆仑丘。含光韬耀人所慕，才华自可称独步。手弄云霞五色笔，写出相如《大人赋》。虽无天子诏书徵，不失前贤高蹈名。且须快意饮美酒，醉拂石坛秋月明。昨者相逢碧桃里，衣上春云照溪水。别君已是几月来，芙蓉忽然江上开。知君此时卧烟岛，而我相思满怀抱。何当借骑茅君鹤，共入玄都拾翠草，胡独商岩紫芝老。"}