{"id":"181392","title":"，峭壁悬崖削寒翠。","dynasty":"宋代","author":"汪元量","text":"峨眉县西四十里，峭壁悬崖削寒翠。崎岖栈道动摇摇，矮石支撑同贔屭。忽窥万仞黑无底，下有龙渊七十二。攀扪步步足难移。大盘小盘八十四。行行更入娑罗平，侧立长嗟心胆碎。洗脚溪头登土峰，板屋数间光相寺。寺中萧然无个僧，普贤小殿生阴气。天仙桥上光明岩，银色光中世界异。须臾风雨洗天来，兜罗绵云塞天地。虚空现出大圆光，五色晕中瞻大士。日暮云收山寂然，乙夜灯分百千计。别有草庵三四僧，花木满轩颓清致。有时云起自雷岩，两道金光出岩际。有时云散光独明，犹见光中回象辔。僧云又有清现光，白日无云光更丽。奇光异草吹香风，怪兽珍禽左右至。善财童子何许来，五十三参见真谛。神通变化无了时，如幻如梦复如戏。胡为狡狯弄精魂，机事机心极无谓。儒生持此问山僧，僧曰如是观如是。若言有相更有光，灵化千千诚小技。何如无光复无相，湛寂名为第一义。菩萨空中数点头，收敛圆光无一事。事山万点白差差，初日照之光毳毳。遥瞻天竺立绵延，我欲游观足如系。平生兹游真冠绝，走笔成诗图快意。"}