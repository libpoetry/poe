{"id":"822501","title":"绕佛阁 题沈太侔楸阴感旧图","dynasty":"清末近现代初","author":"周岸登","text":"梦回泪满。花外小劫，残照芜馆。骖凤游短。试教唤起，当年散愁伴。败墙晕藓。犹认淡墨，题句凄婉。扶醉归晚。素弦更理，尘襟镜秋练。步屧旧兰若，望里觚棱巢野燕。谁道绛都，春移歌舞换。怕念远伤高，吟鬓搔乱。有人肠断。便细写生绡，铭恨镌怨。老怀孤、露痕空剪。"}