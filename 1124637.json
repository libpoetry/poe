{"id":"1124637","title":"奉和御制读前汉书","dynasty":"宋","author":"夏竦","text":"酂侯依日月，天汉叙隆昌。迈德居三杰，观时定九章。过因王尉辩，功赖鄂君扬。终以同心美，清宁赞后王。子房天授汉，不战道尤尊。秘法盈编受，危机借箸论。避封昭止足，辟谷厌尘喧。莫讶萧规茂，从容有绪言。高祖宽仁主，淮阴变诈才。设坛诚有礼，推食本无猜。怀惠初颙若，夸功抑殆哉。何如中正者，千载仰高裁。"}