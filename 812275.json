{"id":"812275","title":"秋兴","dynasty":"清","author":"江开","text":"太行秋色蓟门烟，不渡桑乾又二年。边帅各筹金货布，司农兼放水衡钱。灾分旱潦民方急，吾纵饥寒事偶然。记得呼鹰盘上谷，夕阳衰草马毛拳。横海楼船异昔时，东南草草定华夷。犬羊不测功如彼，狐鼠难驯咎属谁。一纸书成曾鬼哭，数茎须白有天知。寒镫照雨欹孤枕，铜柱珠崖费梦思。青海传闻画角哀，屯田充国又登台。不教神笔驱鲸鳄，已分穷边老骥騋。李牧防秋坚壁早，祭遵行部雅歌才。祁连九月应飞雪，惆怅西风日几回。开通道路起骅骝，一旦浮沈水上鸥。黄霸未闻重奉诏，李膺何日更同舟。迷离梦寐犹青眼，破败功名易白头。杀贼差强人意思，左迁巴蜀又经秋。且剪青菘作晚蔬，饱看秦火未烧书。卞和白璧沽应待，季子黄金术已疏。燕羽有家留不得，蕉心底事总难舒。吟成独自掀髯笑，富贵浮云过太虚。"}