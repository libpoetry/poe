{"id":"710539","title":"燕歌行","dynasty":"明末清初","author":"邝露","text":"北斗插地天河明，闲房淅沥来秋声，玳梁辞扇燕栖萤。念君客游孤伶俜，矕龙吐凤入神京，胡为淹留竟无成。妾人年貌悲流星，二十已过三十并，长蛾蹙柳涕沾缨。搊丝贰甲弄秦筝，雁弦促柱离凤鸣，明月皦皦依檐楹。商风入闺霜依庭，灵娥捣药声摐清，悠悠长生非我情。白日蹙逼朱颜徂，关山迢遰心忉忉，蜿蜒思君生郁陶。寄声回雁霜天高，珠尘凝镜灭形模，谁能离忧永以牢。雅琴变调扬特操，忧来中人如毒醪，耿耿不寐听鸡号。凿帷明月鉴湘皋，崇兰委置同溪毛，馨香销歇辞襟帱。戴观天汉莽风涛，星津皎洁无轻舠，西鹣比翼妾怀劳。"}