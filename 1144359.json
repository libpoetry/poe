{"id":"1144359","title":"寿陆义斋","dynasty":"宋末元初","author":"陆文圭","text":"归棹石门江水长，肯留一片广州香。不须人祝千年寿，但愿公流百世芳。长侍潘舆游故里，胜持汉节落南荒。芙蓉金菊秋风径，好和陶辞引玉觞。绿发仙童驭彩鸾，九秋弥节下人间。明分月影山河动，清入霜华草木寒。已报除书来北阙，不妨拄笏看西山。霞杯浅注黄花酒，留取馀香晚节看。"}