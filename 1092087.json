{"id":"1092087","title":"张衡山南山瑞芝","dynasty":"宋","author":"程洵","text":"君不见商山昔有庞眉叟，道德高风耸山斗。茹芝岁久得长年，身与此山俱不朽。张公道与此老同，失身偶坠世网中。却从神武挂簪绂，林泉岁晚殊从容。寿宫谁遣芝生柱，三秀煌煌照庭宇。平生心地只天知，天遣芝为灵府助。商山之老长茹芝，公虽不茹亦不疑。商山南山两不朽，公寿定应山与齐。"}