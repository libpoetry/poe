{"id":"685046","title":"越森楼次韵答三洲","dynasty":"明","author":"王渐逵","text":"高台文榭散霏烟，嬴得閒游迹似仙。海内才名归郏鼎，天涯艰险叹商川。习池遥接荷花渚，韦曲同成月夜船。一任儿童歌进酒，荔支红压石桥边。越森楼馆静无烟，玉局归来是谪仙。碧月静依杨柳港，翠霞低映蓼花川。乘风惯爱溪头社，送酒时呼竹外船。析木银河光错落，夜深疑在斗牛边。"}