{"id":"749910","title":"中秋夕循清凉山步月","dynasty":"清","author":"薛时雨","text":"薄醉御凉飔，缓步入山麓。月出山蔽之，疏影动林木。须臾升中天，一色净如沐。清气通乾坤，好景豁心目。世人喜美满，香花荐芬馥。儿女喜团圞，醴酒陈醲郁。嫦娥意自闲，广寒终古独。始作作仙人，所得惟清福。虫吟夜转静，草丰径弥曲。下山息吾庐，幽兴自然足。回头望翠微，似有孤云宿。"}