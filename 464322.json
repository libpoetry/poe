{"id":"464322","title":"吴氏外孙仲清新婚四阕 其四 满庭芳","dynasty":"当代","author":"魏元旷","text":"浆乞蓝桥，丝牵蜀道，由来佳偶天成。国香服媚，匪值葛萝萦。最是依依膝下，承欢处、色笑常盈。徵熊梦，定知英物，待与试啼声。觥觥。好慰勉，少年夫婿，壮志连城。快姻缘美满，无限前程。却笑烹雌追诉，五羊皮、百里成名。祝他日，一床牙笏，金玉画堂深。"}