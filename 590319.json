{"id":"590319","title":"吊詹烈妇","dynasty":"明","author":"张天赋","text":"阴霾冥冥兮，晦塞大荒。丛棘栈栈兮，缤纷周行。四顾绝麟凤兮，扰扰虎狼。吞噬无厌兮，耽耽煽殃。电奔星飞兮，四逐周章。䬝飘蕙芷兮，侵彼幽香。嗟艳质之内约兮，遇白刃而昂昂。忿不良之我仇兮，污此皓皓之靓妆。谩掉舌而骂不屈兮，乾坤正气之堂堂。拭发伸颈以待刃兮，血流地而成章。善从容而就义兮，类文山之刚肠。瞻生气之凛凛兮，亿万载而耿光。思美人靡揽泪兮，沾余襟之浪浪。愧峨冠之偷世兮，胡为心之不臧。"}