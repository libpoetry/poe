{"id":"745615","title":"舟泊东昌望光岳楼欲登未果","dynasty":"清","author":"斌良","text":"青帝所宅震位崇，岩岩气象凌华嵩。阴阳阖辟割昏晓，富媪孕碧延嵱嵷。雕镌造化青未了，紫翠变灭东海东。博平楼观屹然向，妙构不数般倕工。枌橑高矗碝磩镂，琼榱丹栱真珠栊。扶桑鸡唱灵景曜，瀛壖烛照炮朣胧。扉明玉女望窈窕，榜题韦诞惊心忡。不闻华鲸吼午夜，仰见铁凤骞晨风。想象俯瞰烟九点，徂徕凫绎培塿封。讵知坤轴郁灵脉，岱宗一气开鸿濛。泬寥穹宇睇莫极，我来正值鹑火中。鱼鳞扫尽鸟革现，苦思楖栗梯长空。艨艟遮道吏卒守，可望难即壶峤同。蕊珠阆苑岂易到，声闻咳唾金天通。几年奔走困尘壒，襟怀茅塞嗤吴蒙。会须振袂蹑绝顶，屏除六凿吞长虹。昨者防秋驻河上，吕梁直下惊涛洪。其鱼虽免洒沈叹，寘薪湛璧终无功。量移江左督输转，岂有筹策追牟融。垂鱼依旧窈光宠，天之施我禄已丰。蚁臣虱处愧无状，欲排阊阖舒深衷。长风引去又解缆，梦魂常绕清虚宫。"}