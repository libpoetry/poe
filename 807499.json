{"id":"807499","title":"念奴娇  西氿舟行遇飓风同南耕赋","dynasty":"清","author":"陈维崧","text":"天吴作剧，鼓洪涛澒洞，雷轰雪沸。怒鬣淫漦掀宇宙，顷刻半湖纯晦。白浪悬崖，黑云压橹，人命同于蚁。太湖倒拔，喧豗那许龙睡。我见天水奔腾，帆樯飞动，骑上霜篷背。醉作擘窠书断岸，字迹淋漓怪伟。乱石将崩，孤城欲没，老树森奇鬼。一群野鸭，带啼触响丛苇。"}