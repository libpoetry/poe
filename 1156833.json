{"id":"1156833","title":"咏家酝十韵","dynasty":"唐","author":"白居易","text":"独醒从古笑灵均，长醉如今敩伯伦。旧法依稀传自杜，新方要妙得于陈。井泉王相资重九，曲糵精灵用上寅。酿糯岂劳炊范黍，撇篘何假漉陶巾。常嫌竹叶犹凡浊，始觉榴花不正真。瓮揭开时香酷烈，瓶封贮后味甘辛。捧疑明水从空化，饮似阳和满腹春。色洞玉壶无表里，光摇金盏有精神。能销忙事成闲事，转得忧人作乐人。应是世间贤圣物，与君还往拟终身。"}