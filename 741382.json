{"id":"741382","title":"江上回望香炉峰","dynasty":"清","author":"陈奉兹","text":"匡庐转迢递，香炉秀孤峰。色立寒气正，情留去人浓。东林初识面，上流若为容。始知孟襄阳，表此开奇胸。江豚动浮日，渚凫会晚风。落木楚塞阔，棹歌巴船逢。家室幸得将，桑梓犹怀恭。草堂恋宦辙，况有篮舆踪。登舻眺既切，陟岸眷弥重。苍然水烟渺，曾是归云封。"}