{"id":"1114963","title":"寄怀三首","dynasty":"宋","author":"李觏","text":"鸟兽死有用，羽角筋革齿。辇挽入工师，饰作军国器。玉食白如瓠，瞑目已腐秽。生者不敢留，埋藏与蝼蚁。百年富贵身，孰若鸟兽类。唯有令名人，终古如不死。根生但为松，翼飞但为凤。王侯尚可轻，道义本来重。痴儿似婢妾，寸步矜恩宠。傍人忍笑时，佯把衣袪弄。龊龊复龊龊，浅谋同燕雀。不思明日忧，但取今日乐。俗儒抱书卷，未去眼中瞙。谁将古人泪，更为今人落。"}