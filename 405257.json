{"id":"405257","title":"念奴娇","dynasty":"近现代末当代初","author":"金启孮","text":"十年关塞，却难忘，燕市少年情味。屠狗推车曾把臂，拇战旗亭寻醉。林底挥拳，城阴角力，不妨衣裈碎。抱肱被肘，笑呼者回赢未。今竟坐卧居多，骨筋衰病，尽绳床懒倚。过眼青春难再得，唯剩恋思乡里。搏友萍踪，酒徒星散，日日柴门闭。而今老矣，逢人唯朔天气。山川一色，雾濛濛，万里彤云飞雪。扯絮撕绵浑不断，近树远天相接。薄幕生寒，蔽裘失暖，处处冰澌结。衰年多病，那禁尔许凉热。家住蓟北燕南，身羁关塞，触目伤时节。闷拥烘炉犹畏冷，耐得北方猎猎。庭积琼花，窗凝冻叶，辜负今宵月。乡思萦绕，低头无限凄切。"}