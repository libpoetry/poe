{"id":"886829","title":"芸窗集画图","dynasty":"宋","author":"何梦桂","text":"天马不生韩干死，崔白翎毛落蒿里。虎头妙笔夜通灵，主爵郎中羞画史。杨君画眼空四海，剩把金奁贮奇诡。榆关牧马边草秋，一骑一纵骅与骝。阿谁青骢嚼金勒，拔剑奔逐髯怒虬。提弓空捍鸣镝尽，尘沙马耳风飕飕。筼筜谷中一梢出，冷蕊相看冰雪骨。葵花二色空争妍，没骨丹青翰水墨。猿猱两两雄顾雌，獐鼠伎伎母趁儿。水禽并下照秋水，足踏枯荷浸莲漪。人间清景能几许，野马战场祇尺咫。芸窗一幅水沉烟，俛仰乾坤千古意。"}