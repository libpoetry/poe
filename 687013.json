{"id":"687013","title":"送北平省都事樊仲郛赍洪武七年正旦贺表上南京二首","dynasty":"明","author":"刘崧","text":"洪武六年冬闰月，省郎入觐自燕台。边庭拜表千官送，京阙朝正万国来。班引侍仪宫乐奏，礼成光禄御筵开。蓟门柳色还相待，应带春光万里回。淮海东南是帝京，五云缭绕九重城。光风尽解龙河冻，丽日徐开凤阙晴。春宴戴花迎彩燕，早朝穿柳听宫莺。前年我亦陪供奉，此日偏怜送别情。"}