{"id":"1218485","title":"赠画龙陈亦所","dynasty":"元","author":"岑安卿","text":"飞龙在天不可识，叶公千载馀墨迹。洞微复写牝牡姿，壁破点晴犹莫测。老所三山海上仙，贝阙珠宫惯游历。归家援笔写飞腾，变化风云走胸臆。但忧真赝不可知，空使时人宝燕石。我来幸逢四世孙，笔势翩翩尤逼真。解衣半载梅山住，持练扣户人纷纷。画成不用书亦所，便作所翁何所分。出门坛津正秋水，一笑双龙忽飞起。"}