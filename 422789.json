{"id":"422789","title":"扬州慢 题包达盦蹇驴运弹画卷","dynasty":"近现代","author":"卢前","text":"貂帽绵鞋，步枪灰褐，此翁跋涉千山。尽风尘面皱，有血碧心丹。向长白、松花道上，十年游击，无改容颜。且牵驴一个，扬鞭吾又南还。大河战友，卧空壕、星枕霜餐。纵九死奚辞，同仇敌忾，驴亦欣然。背送弹丸来到，投将去、火海飞翻。踏扶桑明月，振衣重出榆关。"}