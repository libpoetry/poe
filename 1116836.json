{"id":"1116836","title":"和何长官六言次韵五首","dynasty":"宋","author":"苏轼","text":"作邑君真伯厚，去官我岂曼容。一廛愿托仁政，六字难赓变风。五噫已出东洛，三复愿比南容。学道未逢潘盎，草书犹似杨风。石渠何须反顾，水驿幸足相容。长江大欲见庇，探支八月凉风。清风初号地籁，明月自写天容。贫家何以娱客？但知抹月批风。青山自是绝色，无人谁与为容。说向市朝公子，何殊马耳东风。"}