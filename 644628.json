{"id":"644628","title":"喜脩德汝器二君子偕嘉猷秀才至二首 其一","dynasty":"明","author":"方孝孺","text":"宛宛心所慕，盈盈日兴思。今辰果何祥，举目皆在玆。经时抱沉瘵，杜门谢亲知。狷独莫与徒，有怀欲从谁。聊求古人志，远与后世期。放情简册间，庶以静自怡。此意信似拙，众方背而驰。非子秉冲襟，畴能无弃遗。敝庐面落日，炎暑每相欺。清谈偶有适，四座生凉飔。久乏经世具，孰正生民彝。深衷郁未宣，流光迅难追。嘅馀喜胥会，岂以慰我私。相期树斯道，与国隆丕基。"}