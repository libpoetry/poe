{"id":"144013","title":"元宵前三日侍老人游双林","dynasty":"宋代","author":"洪咨夔","text":"大径山高寺山巅，小径山深寺山趾。辛夷花开数点雨，艾纳香空半泓水。新新故故自楼阁，下下高高各窗几。二三各公诗一束，八十老衲画几纸。云岑灭没野屋浮，草树离列渡舟檥。露横断浦月已高，日落平沙风欲起。直疑着我江湖间，安得伴君岩壑裹。鱼肥尚恨丝莼晚，酒酣苦爱葅笋美。参寥有句堕杳霭，更上迎晖亭徒倚。"}