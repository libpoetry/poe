{"id":"816725","title":"夜行船 咏萤","dynasty":"清","author":"董元恺","text":"露冷纱窗梧影暗。却数点、疏星零乱。叶底轻沾，花梢低映，长向琴书作伴。飞上钗梁云影畔。偏照出、晚妆娇情。带雨才来，随风忽去，恐惹多情纨扇。一点丹良秪自抱。休浪说、宵行熠耀。微时能化，幽处偏明，敢向纤阿争耀。三十六宫曾误到。悔误作、隋宫腐草。漂泊年年，流辉耿耿，摇弄客床残照。"}