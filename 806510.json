{"id":"806510","title":"贺新郎五十八首 其五十三","dynasty":"清","author":"蒋士铨","text":"去饮余杭酒。似文箫、彩鸾夫妇，云中携手。家具而今无长物，并少图书鸡狗。是万象、皆空之后。忧患仳离生水火，转灵丹、炼到功夫九。药成矣、漫回首。断桥残雪苏堤柳。定新居水光山色，好安门牖。稚子孺人共欢喜，慈母频开笑口。便永久、康宁长寿，题遍西湖僧寺壁，看明年、柳汁沾衣袖。陈平婿、困非久。"}