{"id":"604271","title":"秋日丰湖宴集田伯善少参汎舟候月纵谈玄教见贻便面诗画次韵赋答","dynasty":"明","author":"张萱","text":"凉飙涤残暑，灏气肃澄湖。在藻波跳鱼，溯月车为凫。鸾骖鹤驭来琼都，铃阁秋新戟集乌。曾握玑衡悬水镜，穷搜海岳披萝图。秉圭植璧岭云东，紫气临关正郁葱。玩弄金铛漱沆瀣，雕锼玉斧驱神工。燕市怜余曾击筑，出守夜郎惭抱蜀。自知后世玄为扬，欲免今时佞非祝。黑头上公飧九霞，咳唾九地光明沙。濯魄冰壶已湛月，凌云彩笔今生花。烟霞老我亦成癖，曳裾不作歌鱼客。鼎边鸡犬白头人，何日相携同拔宅。"}