{"id":"834868","title":"忆旧游 九日小西湖感旧","dynasty":"清末民国初","author":"何振岱","text":"望天低野悄，一半寒林，红入新霜。伫立生秋思，只淡烟未夕，水气先凉。山楼下临蔬圃，蝶影落西墙。有野客乘高，山翁挈秋，来趁重阳。茫茫。远凝目，写澹霭无边，雁路秋长。旧日偕游处，问草仍故绿，菊为谁黄。此日虹桥闲步，众里独回肠。看杨柳含愁，灯光催客归棹忙。"}