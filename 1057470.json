{"id":"1057470","title":"志雁","dynasty":"宋","author":"刘弇","text":"东道出海陵，储水得故泺。野雁若烟海，于焉避缯缴。去来迷春冬，唼喋识领略。于时腊将残，篝火彼童弱。霜葭扬飞熛，敦迫海风恶。昆陵卷大地，电笑牵霆搏。翩翩随阳侣，照影起虚愕。呜呼犯蓬勃，腾践剧殒雹。捎捎青云翮，寒㶼谢寥廓。莫知孰奴王，百万归一爝。有叟家青溪，三日举不涸。赤肉罗冈陵，腥血洒丛薄。商人争行钱，烟艇纷飘泊。蓬茨未改故，十倍富前昨。翻笑任公子，钓鲸沧海角。"}