{"id":"703340","title":"北月","dynasty":"明","author":"释今无","text":"飞埃不到碧霄圆，失队哀鸿畏入烟。须发似明还似暗，冰霜如割亦如燃。光浮斗柄人何远，影落关山恨独先。回首秦淮歌舞地，可堪皎洁酒楼前。高无山势冷无秋，碛阔空低揽客愁。去马不嘶霜箭急，征鸿频过羽声稠。飘多白雪光偏厚，涷尽黄河影不流。南国明珠应可惜，逢人只是暗中投。蹄轮终古绕秦川，冷落窥人缺复圆。吹笛带光侵肺腑，飞霜无地着云烟。人当乞食逢初乱，事不酬心付曩缘。收拾泪痕支瘦骨，鸡鸣应有向南鞭。昭关曾照伍家须，失路方惭镇海珠。镜破持来吾瘦矣，我安归处汝知乎。乌啼地阔愁如海，魂醒人孤影在湖。劫火又烧山泽涸，重骑羸马出皇都。丈夫原不事王侯，短发星星月一钩。事在乾坤人自老，道存丘壑我何求。蜿蜒山势寒流玉，寂寞僧怀似着秋。投得旅邸茅阁小，依稀疑是仲宣楼。"}