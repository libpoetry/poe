{"id":"215116","title":"题陈仲礼四知轩且当折柳之意","dynasty":"宋代","author":"吴儆","text":"陈侯一世豪，笔力万人敌。卧之百尺楼，平视刘玄德。收敛湖海气，一室仅容膝。平生不欺心，自护如拱璧。客来问字细论文，旋糶官粱买酒樽。夜深四壁冷彻骨，酒酣一笑温如春。三年官满何所畜，满船稚乳收几束。长安侯门高於天，束薪炊米桂炊玉。问君持此将安归，君言岁收可百斛。吾侪本无膏粱念，况今老矣其何欲。宰相时来则为之，切莫倒行夸食肉。"}