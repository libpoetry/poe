{"id":"1121083","title":"宿太平宫葆清庵自和少年壁间戊辰岁所作韵是日闻虏大入滁濠二首","dynasty":"宋","author":"岳珂","text":"西风几载动边尘，不见长平奉国珍。汗浃历时嘶石马，锋销何日铸金人。消磨日月平生志，惭愧烟霞自在身。天意不关人事倦，新醅小漉葛头巾。书阁新宫记五云，祠官来奉帝台珍。卜邻岩穴无公事，拜赐江湖作散人。玩月吟风閒咏客，看云管竹系官身。从今便了草庐愿，郭泰应无垫角巾。"}