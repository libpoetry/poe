{"id":"368781","title":"齐天乐·陪臞禅游西溪，约和梦窗会江湖诸友泛湖韵","dynasty":"清代","author":"杨玉衔","text":"一溪依旧伤心碧，年年辄惊人换。树合青连，桥横白断，曲曲柔波流怨。山帘雨卷。问窟宅何人，蜃楼红见。代有词仙，素云沈后绪风扇。芦花飞雪十里，旧秋新粉本，留付图卷。名下低徊，尊前检点，都是营巢慵燕。涓流似剪。怕小影沧桑，海东三变。引去蓬舟，暮烟凝棹远。"}