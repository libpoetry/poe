{"id":"1245402","title":"拟上太傅丞相","dynasty":"元末明初","author":"李延兴","text":"燕在蟠空积雪晴，煌煌虎旅控幽并。太公制敌分奇正，方叔行兵属老成。霜压貂裘寒气重，星涵龙剑夜光明。日华冷射鱼鳞甲，霞彩朝迎鸟羽旌。宇内勋庸扶帝业，帐前金鼓震天声。三槐晓雨青浮砌，万柳春风绿满营。猎火烧云烟四合，辕门传令月三更。屯田有策年方稔，刁斗无声夜不惊。仗绕中坚排队出，弩驱前马着班行。家藏书史传贤子，国有旂常播令名。炳烈精忠通紫极，涵濡德泽到苍生。两封穹爵承殊渥，百战河山定太平。门下衣冠多俊拔，胸中湖海愈泓澄。腐儒漂泊身如寄，破屋荒寒病转婴。七帙慈亲伤老朽，一丝微命转伶俜。田园芜没忧生养，骨肉分离忆弟兄。水满钓滩閒桂楫，烟迷乡树隔柴荆。相君下顾千金价，士类同倾万古情。生意从兹在蔀屋，谫材何用请长缨。"}