{"id":"1102928","title":"北山四时招隐辞 其一","dynasty":"宋","author":"周密","text":"绿意动兮崇兰，暖回薄兮千岩。蘼芜齐兮绣谷，芳菲菲兮鸟关关。步桃坞兮曲折，叩兰若兮檀栾。佩九茎兮窈窕，采三秀兮巑岏。石田肥兮可莳，溪毛秀兮堪餐。赋荣木兮胥悦，浩生意兮修蕃。田歌起兮啁哳，殷社鼓兮紞紞。山中春兮可乐，王孙不来兮謇谁留兮他山。"}