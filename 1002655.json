{"id":"1002655","title":"明妃曲二首 其二","dynasty":"宋","author":"曾巩","text":"蛾眉绝世不可寻，能使花羞在上林。自信无由污白玉，向人不肯用黄金。一辞椒屋风尘远，去托毡庐沙碛深。汉姬尚自有妒色，胡女岂能无忌心？直欲论情通汉地，独能将恨寄胡琴。但取当时能托意，不论何代有知音。长安美人誇富贵，未央宫殿竞光阴。岂知泯泯沉烟雾，独有明妃传至今。"}