{"id":"833144","title":"大酺 夏夜雨中读竹山《虞美人》词，悢然有身世之感，赋此寄一二故人","dynasty":"清末民国初","author":"樊增祥","text":"正晚寒轻，单衣润，幽幌初添明烛。潇潇帘外雨，甚繁红都洗，未收梅溽。水驿烟昏，僧廊月暗，愁诵虞兮遗曲。当年歌楼上，但凉欹笛簟，暖围箫局。又谁道而今，冷云哀雁，鬓痕凋绿。幽怀还暗触。叹中岁、吾亦伤哀乐。是几度、山屏寻梦，水舫携歌，蓦回头、水重山复。未便朱颜换，先换却、昔时心目。况萧瑟、窗前竹。垂泪都尽，犹自风敲鸣玉。怎堪伴人幽独。"}