{"id":"1098989","title":"秋虫篇","dynasty":"宋","author":"张侃","text":"县楼漏鼓声逄逄，秋深夜永睡未浓。窗前秋色已可掬，枕畔秋凉能暗通。偶思向来所历事，记一忘十马牛风。醒然如寤或省起，四壁不耐吟秋蛩。秋蛩赋命抑何小，声则甚大凄而雄。艰难七月陈王业，警戒再四由姬公。如何秋蛩蒙好语，意谓有渐将成终。初非卒然来径去，有如疾风转孤蓬。入我床下声更切，恐我佐邑务纤洪。情知官府印窠大，不信民间机杼空。就中懒妇丝未理，狂讴野舞废女红。竞言秋蛩非促织，自是合欢人不识。绿牙作笼金作栅，万钱争买成戏剧。抚枕三叹忽成诗，秋蛩秋蛩竟何为。汝喙从此钳，汝声从此辞。不平之鸣汝何预，宵尔之织汝无衣。自形自色虽天付，我欲睡矣汝且住。"}