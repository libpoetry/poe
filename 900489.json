{"id":"900489","title":"七月旦日晚登湘南楼","dynasty":"宋","author":"张栻","text":"又书稍去眼，日夕进微凉。高楼一徙倚，清风为我长。渔父荫深樾，归人度浮梁。仰看河汉明，俯视群山苍。平生会心处，于此故难忘。旧闻水东胜，岩峦发天藏。岂无一日暇，勇往聊徜徉。民瘼未渠补，况敢怀乐康。天边云物佳，似复为雨祥。秋成傥可期，岁晚或自强。当从农家鼓，一历水云乡。"}