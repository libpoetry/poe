{"id":"807461","title":"念奴娇  十六夜对月呈孙北海先生十叠前韵","dynasty":"清","author":"陈维崧","text":"浩歌被酒，喜举头仍见，昨宵圆月。遥忆高斋歌猛虎，剑气绿人毛发。老子龙头，细书虿尾，玉试昆吾切。隗嚣旧物，土花千载难歇。更有粉壁波涛，牙签蝌蚪，摊几供披豁。吟健左车能决肉，日拓黄州快雪。馀子纷纶，是翁矍铄，有角真堪折。南楼高兴，依稀清啸将绝。"}