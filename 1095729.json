{"id":"1095729","title":"六月廿九神林寺池上荷花","dynasty":"宋","author":"释居简","text":"凉沼承芳薰，急雨压炎暑。叶叶蚌触碎，顷刻万斛许。痕玉脸能薄，著得许多雨。骈头如有愬，低簪欲相语。摧拉翡翠翼，零乱鸳鸯羽。剩拟笺老天，细意写心膂。约束诛云师，前驱卷晴宇。红酣尽扶起，绿摇并搴举。蘋末风亦好，人间暍随愈。太一泠然舟，著我歌白苧。"}