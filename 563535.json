{"id":"563535","title":"诸生","dynasty":"明","author":"王守仁","text":"人生多离别，佳会难再遇。如何百里来，三宿便辞去？有琴不肯弹，有酒不肯禦。远陟见深情，宁予有弗顾？洞云还自栖，溪月谁同步？不念南寺时，寒江雪将暮？不记西园日，桃花夹川路？相去倏几月，秋风落高树。富贵犹尘沙，浮名亦飞絮。嗟我二三子，吾道有真趣。胡不携书来，茆堂好同住。"}