{"id":"1127008","title":"戏答俞清老道人寒夜三首","dynasty":"宋","author":"黄庭坚","text":"索索叶自雨，月寒遥夜阑。马嘶车铎鸣，群动不遑安。有人梦超俗，去发脱儒冠。平明视清镜，正尔良独难。闻道一稊米，出身缚簪缨。怀我伐木友，寒衾梦丁丁。富贵但如此，百年半曲肱。早晚相随去，松根有茯苓。牧羊金华山，早通玉帝籍。至今风低草，??见白石。金华风烟下，亦有君履迹。何为红尘里，颔须欲雪白。"}