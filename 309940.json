{"id":"309940","title":"绿意·杨花","dynasty":"现代","author":"邓嘉缜","text":"凭谁解说。伴冶春到处，春更妍热。夕照阑干，寄语东风，帘栊底倩轻揭。青萍归路留芳沼，有十里、芙蕖清绝。只惺忪、鶗鴂声中，扑帐春云如雪。不惜高低起逐，笑情致、缱绻痴竟成黠。巷陌楼台，树且依依，那更为人惜别。迷离飞作天涯影，浑不辨、玉珂金埒。漫怜伊、飘泊难持，料也中心如结。"}