{"id":"111678","title":"齐天乐·柳花引过横塘路","dynasty":"宋代","author":"姚云文","text":"柳花引过横塘路，萦回曲蹊通圃。插槿编篱，挨梅砌石，次第海棠成坞。吟筇独拄。待寻访斜桥，水边窥户。已约青山，云深不碍客来处。繁华阅人无数。问旧日平原，君还知否。啼鸟窗幽，昼阴春寂，慵因不如飞絮。匆匆燕语。似迎得春来，且留春住。惜取名花，一枝堪寄怀。"}