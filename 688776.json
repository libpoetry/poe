{"id":"688776","title":"读岳忠武传四首（庚申岁）","dynasty":"明","author":"何允泓","text":"傅张不得终经制，韩岳何劳更枕戈。载主空传之建业，行宫渐侈似宣和。班朝清海成三恪，振旅朱仙泣两河。惆怅一生吞虏计，止余遗草泣孙珂。虏血横吞直指燕，泰垣心腑㤕方缠。将军河上能争地，丞相闺中善格天。蚤有雕儿贪厚饵，尚期龙府醉诸贤。张秦总是明经客，何但书生拜马前。天造临安胜雒中，西湖浑似化人宫。两高黛抹垂帘见，千里香吹合殿通。循国千珍天府并，刘家双玉越姬空。也曾回首栖鸦岭，日暮愁云接混同。中原枢管是荆襄，恢复从兹起旧疆。蝼蚁也须先斩馘，麟猊何敢尚披猖。异时得固三年守，兹日先培六郡良。谁把君侯经画苦，都堂一问贾平章。"}