{"id":"814307","title":"读无名氏粤西杂诗有感二首","dynasty":"清","author":"周馨桂","text":"展卷吟馀涕自沱，危城若露痛如何。侵渔不畏脂膏竭，弃甲徒知犀兕多。壮士皆能为盗贼，高楼正是沸笙歌。中丞坐啸真无事，铃阁梦香当枕戈。闻道红巾跃马过，闾阎净洗挽银河。专城墨绶当关少，上将旌麾避贼多。虎据徒闻营隔水，狼奔始复见提戈。堪怜一片全州土，鬼哭啾啾奈尔何。"}