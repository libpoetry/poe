{"id":"722418","title":"赠冯律天","dynasty":"明末清初","author":"屈大均","text":"久客辽阳识地形，巫闾长白有图经。南帆倘至松花水，定向床前拜管宁。从军十六向辽东，白首田畴未有功。兵法不须多记诵，时来妇女亦英雄。饥鹰那得久依人，老向沙场亦有神。自在将军元有命，相逢且醉秣陵春。朝天宫在冶城间，未就丹砂已驻颜。年少黄冠皆弟子，仙经教授不曾閒。"}