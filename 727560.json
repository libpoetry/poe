{"id":"727560","title":"天台红藤杖歌为姚文洁作","dynasty":"清","author":"吴敬梓","text":"卧梅书屋春光丽，客来叩户探清制。卧梅老人倒屣迎，呼童执末趋同行。云是天台红藤杖，天台老僧昔我贶。二十五年常函藏，斑深色古寿者相。摩挲今日拂尘埃，笑语閒庭步紫苔。桃枝灵寿差堪拟，枯蔓苍藤何有哉。杖端非饰不噎鸟，铭以篆书独夭蟜。蓟门陈君雕镂工，公输刻凤出意表。吾闻千岁藟为蘡薁藤，援以樛木同钩绳。且复相随游锦市，应免他时投葛陵。钟山千尺浓云护，曳枝年年湿芒屦。应羡山灵有夙缘，自惭尘坌无欢趣。百岁清閒非易求，得意当思五岳游。眼见春花烂南陌，百钱买醉须阮修。"}