{"id":"1118019","title":"庚申十二月二十一日西和州健步持子布书报已取安康襄阳路将至九江矣悲喜交怀作长句二首","dynasty":"宋","author":"陆游","text":"吴蜀相望万里程，征鞍忽报近湓城。角巾已入三更梦，老眼先增十倍明。告至遍为亲旧问，劳还深愧里闾情。追思二纪睽离事，憙极翻成涕泗横。万里东来双鲤鱼，衰翁悲喜得儿书。闻过岘首已冬至，想到匡庐将岁除。辛苦山行穿雪履，凄凉旅饭嚼冰蔬。此行身历艰难遍，莫厌东皋共荷锄。"}