{"id":"1127068","title":"录梦篇","dynasty":"宋","author":"黄庭坚","text":"春风乱思兮吹管弦，春日醉人兮昏欲眠。却万物而观性兮，如处幽篁之不见天。试纵神而不御兮，如有顺心之洒然。委蜩甲而去化，乘白云而上仙。因天倪而造适，观众妙之玄玄。风门阊阖而进予，帝示予以化物之甄。予撼玄关而去牡，帝宴笑以忘言。吾见万灵朝明庭兮，冠佩如云烟。名声毁誉之观兮，差无以异乎人间。息心于慕膻之蚁，会理于止水之渊。与我游物之初兮，曰是可以解而县。不知其所以得兮，而冷然似有所存。归占梦灵兮，盖天振吾过。矫心以循理兮，殆其沃水而胜火。故喜曲辕之栎以得祥，惊主人之雁以近祸。离水火而天兮，乃得使实自我。荡然肆志兮，又乌知可乎不可。乱曰：刍狗万物兮，天地不仁。体止而用无穷兮，播生者于迷津。有形而致用者之谓器，无形而用道者之谓神。背昭昭而起见兮，聚墨墨而生身。犯有形而遗大观兮，动细习于游尘。彼至人而神凝兮，同予梦而先觉。顾天下孰不学兮，乃会归于无学。予心之不能忘兮，将波流风靡而奈何，唯镇之以无名之朴。"}