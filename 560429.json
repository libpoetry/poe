{"id":"560429","title":"半窗风雨图为顾叔明作","dynasty":"明","author":"徐庸","text":"夏君仲昭生名邦，人品卓绝世少双。青年姓氏题虎榜，文思浩荡流清江。凤凰池上膺宠遇，手握巨笔如长杠。吴门叔明最莫逆，相过往往开酒缸。对床谈笑到深夜，琅玕写赠挑银釭。乾坤模糊势挥霍，风雨忽惊来半窗。关山铁骑走高下，戈戟戛击声春撞。洞庭何处动金奏，碧落一时飞翠幢。湘灵鼓瑟调莫续，阿香送车怒未降。馀墨淋漓歇不洒，似憩寂静仍纷咙。效颦多士虽用意，声价正同珉与矼。斯图披玩豁老眼，手足舞蹈心已愯。咏题安得有李杜，勉成鄙语真为憃。"}