{"id":"780489","title":"沁园春 沈三华龄自常熟买舟来问姊病，人天怅隔，悒怏遂归，赋此为别","dynasty":"清","author":"周之琦","text":"归也悽然，迤逦垂虹，孤帆夜深。问匆匆草草，伊人何许，生生死死，此恨焉任。卢橘年华，黄梅节物，但著思量总不禁。离筵曲，有檀郎怨笛，媭女芒砧。鸣珂旧里重寻。漫忘却、东阳费苦吟。叹楼头跨凤，难追彤管，门前立鹄，犹滞青衿。往事谁提，先芬好念，月姊当时一片心。还知否，自春明话别，盼到而今。"}