{"id":"1068879","title":"清微轩诗","dynasty":"宋","author":"张扩","text":"君不见楚王宫中多谀臣，雌雄之说徒纷纷。大空橐籥本平施，安有烦冤愁庶人。又不见若耶溪上帆如驶，朝南暮北随人意。令行由天不由人，岂为舟人采薪计。君今面山开两扉，恬养不为居所移。方床曲几净无暑，有声南来清且微。清似太虚无滓秽，微如少女生妍媚。轩中稚竹亦粲然，快与主人便昼睡。不须骤吹六律管，不用缓鼓五弦琴。会当月夜君家去，却扇扶座开烦襟。"}