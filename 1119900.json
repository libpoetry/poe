{"id":"1119900","title":"连山王开诗试子午花四首","dynasty":"宋","author":"陈著","text":"三数茎须细撚金，圆齐五瓣外红深。酷憎媚俗长垂首，善处骄阳不动心。色变化成丹灶火，时开落应土圭针。感怀南北多分裂，此独全名古到今。嫩绿扶疏红倒垂，红閒黄染数茎丝。牢存本色心为主，懒竞时妆面向谁。受二气中开止昼，当三伏里傲炎曦。阴崖故国长安路，万里倾阳共藿葵。赤日黄尘任涨浮，直茎疏叶里垂头。金心不逐时妆褪，赭面应为世态羞。分昼夜閒开落准，备离坎气品题优。倚栏感物伤怀处，何日崔卢入此瓯。低垂不足畏炎氛，自是居高避俗喧。五瓣圆黏猩血重，数丝牢缀蜡心存。雅持本色明清昼，肯驻残妆媚黑昏。林下何人修炼到，丹馀流入此芳根。"}