{"id":"1250642","title":"阳翟新朱定甫赋 其四","dynasty":"元末明初","author":"宋濂","text":"镇帷犀重鲜室温，白天碎碎玉花纷。窗开云母不知夜，帐结流苏散锦文。盈盈小妾被流黄，抱瑟升楼发浩倡。铜龙漏极曙光动，驩绝竟忘寒夜长。祇恐愁红向春死，不死应须探春髓。龙刀切纸印冰花，贴在九华赪壁里。冉冉南光走冷圭，梅含春影与云齐。青丝玉壶具憔悴，井底生尘却解携。"}