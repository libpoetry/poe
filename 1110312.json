{"id":"1110312","title":"和甄云卿诗","dynasty":"宋","author":"孙应时","text":"旰食延英责太平，小臣忧国思茫冥。千秋鉴在开元录，十渐书留贞观屏。莫笑戆愚如汲黯，无宁龌龊似陶青。何时再见东都会，万国衣冠拱帝庭。谁贪上党误长平，白日尘沙万里冥。死骨不应雠未雪，哀歌长觉气如屏。经生未减公孙董，边将何如去病青。安得君侯提八阵，春风犁遍漠南庭。"}