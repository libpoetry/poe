{"id":"137480","title":"酬学诗僧惟晤","dynasty":"宋代","author":"欧阳修","text":"诗三百五篇，作者非一人。羁臣与弃妾，桑濮乃淫奔。其言苟可取，庞杂不全纯。子虽为佛徒，未易废其言。其言在合理，但惧学不臻。子佛与吾儒，异辙难同轮。子何独吾慕，自忘夷其身。苟能知所归，固有路自新。诱进或可至，拒之诚不仁。维诗於文章，太山一染尘。又如古衣裳，组织烂成文。拾其裁剪余，未识衮服尊。嗟子学虽劳，徒自苦骸筋。勤勤袖卷轴，一岁三及门。惟求一言荣，归以耀其伦。与夫荣其虑，不若启其源。韩子亦尝谓，收敛加冠巾。"}