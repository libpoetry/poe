{"id":"140115","title":"送曾尚右知信州分韵得州字","dynasty":"宋代","author":"魏了翁","text":"长安十二门，冠盖如云稠。浮骖不停趋，九衢滔滔流。朝握扶桑辔，暮行背椒丘。驾言入从之，道左伤吾辀。温陵有佳干，清姿秀琅球。蚤畴抡魁望，盛之蓬瀛洲。荣进付膜外，寡欲自日休。需章臣有母，自诡以一州。彤幨下青冥，锦舆居上头。小施活国手，雕瘵会有瘳。同省并门居，昔我陪清游。一时四同年，气味骨肉侔。而君堂堂去，别袂挽不留。迅商起层旻，候虫催功裘。问学常苦艰，岁月忽忽遒。古今同一歧，古岂真难俦。原言事穮蔉，勿作刈犹谋。会面岂不再，为君刮双眸。"}