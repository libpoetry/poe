{"id":"198834","title":"和章友直城东春日","dynasty":"宋代","author":"曾巩","text":"东流抱孤城，雨洗见春色。风吹百草根，道路千里碧。莫尽溪漫漫，波澜散无迹。遥林缺见山，冉冉苍蔼积。沙禽有遗踪，文字不可识。青松对桃李，桃红李花白。红白势方竞，青青守岩侧。君意无不谐，研谈欲俱得。赋诗多所陈，炳若观龟坼。城东不待到，众物已历历。"}