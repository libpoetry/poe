{"id":"107448","title":"三月初五日同诸友自城南游水西书事","dynasty":"元代","author":"方回","text":"步出城南门，衣袂飘和风。风中有花香，不问紫与红。万山似无罅，一水能自通。插云石色古，喷雪滩声雄。夙闻长庚伯，来访宣平翁。想见巉岩间，悠然支孤筇。吾侪复此游，啸歌渡船中。未渡东望西，既渡西眺东。东西互眺望，所至随不同。乃知佳山水，变态焉可穷。荦确陟层巘，茂密穿深丛。仓卒未暇往，虚皇紫阳宫。僧窗亦可人，修竹攒青空。足用展极目，遥天送归鸿。更有真趣泉，一泓磨精铜。隶扁故自佳，韵语亦大工。至宝识者少，烟雨埋昏雺。英气决不泯，定复月贯虹。万世永无极，百年俱有终。为问羊叔子，何如王无功。晚生未闻道，邂逅华颠童。酒酣诗不成，归途竟匆匆。但苦嘲诙剧，谈锋森战攻。达人当两忘，一付亡是公。"}