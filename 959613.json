{"id":"959613","title":"二月雪","dynasty":"宋","author":"郑獬","text":"戊戌二月二十六，忽见大雪漫空来。长老惊叹共相语，非时有雪诚怪哉。阳爻四画已出地，至今百蛰不闻雷。怪得气候斗暄暖，便疑赤帝来相排。黑风倏起捲沧海，白日黯黯如烟煤。须臾大雹杂猛雨，满地走迸琼与瑰。阴气蓄怒固未已，即时飞雪相倾颓。青灵何处避威侮，苍凤停车寒毰毸。天地万物失光彩，草树僵冻成枯荄。凌暴春工大酷烈，似恨百花先时开。隐公三月亦雨雪，仲尼春秋书为灾。是时鲁国行谬政，天心可用人理推。我疑此雪不虚应，必有沴气戕栽培。去年六月已大水，居人万类生鱼腮。当时夏税不得免，至今里正排门催。农夫出田掘野荠，饿倒只向田中埋。方春鸟兽尚有禁，不许弹猎伤胚胎。而况吾民戴君后，上官不肯一挂怀。岂无愁苦动天地，所以当春阴气乖。只消黄纸一幅诏，敕责长吏须矜哀。蠲除馀租不尽取，收提赤子苏饥骸。沛然德泽满天下，坐中可使春风回。"}