{"id":"696128","title":"斋中即事二首","dynasty":"明","author":"罗万杰","text":"披书当对客，庶以惩我短。焚香当灌菜，庶以止我懒。溪光发幽独，柴扉凉气满。微雨过竹色，笋箨于兹浣。亭阴树影攒，阶暝鸟声缓。心静有馀閒，起候茶烟煖。根躁地易嚣，岩壑亦吾扰。而况人世间，足迹滋纷蹻。闭门即深山，溪烟结幽杳。映阶苔色静，压槛露气晓。仰看檐前树，桂花香未了。感此尘劳心，因之谢归鸟。"}