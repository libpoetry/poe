{"id":"947258","title":"病骥","dynasty":"宋","author":"陈襄","text":"骐骥出大野，天姿非权奇。俄然病槽厩，筋力不克施。世人不识马，共以驽骀期。刍菽不得饱，膏砭不得医。伯乐闻骥病，中心始怀疑。及观果无妄，引衔脱其羁。骐骥心感激，双瞳雨淋离。怀恩未能报，举声一鸣悲。马得起此疾，上争灵乌驰。朝出扶桑野，暮扳邓林枝。追随日月下，独立寒且饥。此力岂足诧，愿酬主人知。"}