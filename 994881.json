{"id":"994881","title":"次方咨谋韵贺郑宋英弄璋","dynasty":"宋","author":"黄公度","text":"渥洼产龙种，筦簟兆熊禧。木星光芒舒紫焰，玉出昆山珠出隋。徐卿忧何有，于门高可期。啼声已识是英物，成立行看少壮时。瓦盆盛酒醺四座，我独不许陪宗支。眼穿难望葱牙镪，吻燥不沾荷叶卮。涓滴于人甘分绝，枯肠强索祝儿诗。祝儿效张良，熟读韬钤为帝师。祝儿效陈平，磊落胸中吐六奇。天骄捧首遁漠北，岂容郊垒尚累累。勿效文章致身者，画饼虚名天下知。"}