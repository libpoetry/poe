{"id":"587442","title":"遁斋挽四章","dynasty":"明","author":"霍韬","text":"勿折我竹枝，勿折我松枝。我松斯跂，我竹斯猗。松跂斯石，遁翁手植。竹猗斯石，遁翁手辟。勿折我竹枝，勿折我松枝。竹扫流云，松扫流霾。我抚我竹，摇摇我悲。我抚我松，遥遥我思。勿折我竹枝，勿折我松枝。松根龙蟠，竹枝凤栖。龙之远矣，甘斯年矣。凤之远矣，甘斯年矣。勿折我竹枝，勿折我松枝。竹荫我遁翁之斋，松蹲我遁翁之池。坐斯斋矣，遥我思矣。浴斯池矣，遥我思矣。"}