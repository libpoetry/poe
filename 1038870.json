{"id":"1038870","title":"依韵和胜之暑饮","dynasty":"宋","author":"苏舜钦","text":"九夏苦炎烈，入伏气候恶。况兹大旱时，其酷甚炮烙。争得羿复生，射此赤日落。欲擘青天开，腾身出寥廓。狂走无处逃，坐恐肝脑涸。不如以酒浇，庶可免焦烁。相呼坐僧居，顷刻釂百酌。佳瓜判青肤，熟李吸绛膜。尚嫌味不爽，更与冰雪嚼。裂耳发浩歌，解颜纵善谑。径趋无何乡，回觉万事借。不知余中虚，外冷得所托。真气潜遁亡，半夜忽发霍。呕泄不暂停，迸筋走两脚。初如巨绳缠，忽似秋蚓跃。委顿体不支，藜床为穿凿。君言暑饮佳，但得一晌乐。艰难踰旬时，仅饮数斗药。快意事皆然，遗殃慎无作。"}