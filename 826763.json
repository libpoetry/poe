{"id":"826763","title":"齐天乐·早蝉","dynasty":"清末近现代初","author":"章钰","text":"虫天俄把高枝占，闻根被他撩起。蚁阵方酣，蜣丸乍蜕，偏把幺弦重理。年年惯技。正倦借琴眠，俗拚筝洗。著甚乾忙，一声声又沸人耳。黄梅刚到雨霁。园林喑反舌，清寂堪喜。助虐骄阳，分肥溽露，禁得排场开始。浮生幻矣。怎竞趁蛾言，替腾蛙吹。好好提防，楚痀人树底。"}