{"id":"190126","title":"送吴使君·西南世家无十族","dynasty":"宋代","author":"李新","text":"西南世家无十族，吴范生儿长食肉。虎头犀骨初长成，闭门教草三千牍。传来旧物凌云笔，楷字君王无第一。墨池染尽俱拙人，柿叶学成几失实。闻道甘棠阴已密，相共政声同一律。玉壶盈尺不消冰，清峻照人常惨栗。归侍安车辐巾叟，石建板舆怜白首。二年赢得倚栏干，醉看红梅霜雪后。草玄故人偏嗜酒，试拚黄金追百斗。芋魁桤木的然成，丙穴郫筒依旧不。行舟牵挽由来有，十倍青衿折杨柳。未容学舍鞠园蔬，岁月用陶燕许手。驽骖无取休推毂，二十四蹄肥苜蓿。近时牙颊惜春风，吾曹易效穷途哭。"}