{"id":"622751","title":"松风梦","dynasty":"明","author":"郭之奇","text":"心爱松风清，梦入松风好。流烟卷雾出重霄，满天空翠如堪扫。海色群飞似碧纹，峰云片落如纤缟。吾将攀百尺之长条，蹑苍茫之远昊。中逢羽客话蓬壶，偶值青童依渌岛。仙乐聚鸣，绮琴独抱。高山峨峨，流水浩浩。上有花开花落之窈岑，下有春去春留之瑶草。鸾歌凤舞共参差，岩呼谷应互倾倒。俄魂动而神摇，漫幽寻而嘿讨。但闻馀音绕梁，起视窗日犹早。吾将今王子之缑笙罢吹，皇娥之梓瑟休考。吟飘和兮自调刁，南方来兮却愠恼。君不见黄石已去赤松游，商山飒飒馀诸皓。冬亦不能为之凋，春亦不能为之老。安能从风从雨泰山道，使我侧听心如捣。"}