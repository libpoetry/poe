{"id":"945666","title":"看花吟","dynasty":"宋","author":"陈著","text":"少陵野老老更痴，看花看开千万枝。安乐窝中打乖叟，看花只看半开时。二贤看花各有意，我亦有意看离披。红飞换得绿阴出，潇洒颇与老眼宜。麦风扬尘野色秀，梅雨蒸叶香气滋。避人好鸟著巢稳，争春蜂蝶今何之。本来生意无间断，静看游戏造物儿。不观圣人画剥卦，剥穷于上复下随。嗟乎人事正如此，盛非终盛衰非衰。衰盛相乘乃常理，盛不必喜衰奚悲。谁知世情偏喜盛，我看花衰我自知。"}