{"id":"140036","title":"次韵张太博得余所遗二程先生集辩二程戏邵子","dynasty":"宋代","author":"魏了翁","text":"文字未科斗，图书未龟龙。粲然天地间，此理触处逢。是谓象这祖，而为数之宗。吴犧古神圣，先得人所同。文因而繇之，旦出亦并雄。讫于我孔圣，天命滋益恭。浑然一理贯，密察而从容。刮变与象占，四者固所崇。推辞以知变，象占在其中。荒荒秦汉后，学者昧所从。不以灾异会，则心虚元通。天开周程子，易道乃复东。动静静复动，终始始而终。上承千年绪，下起百世风。同时有邵子，讲道于伊嵩。天地之运化，阴阳之无穷。即物验消长，先几知吉凶。邵子极道数，独立几无戎。二程自周孔，为时开梦梦。其归则一耳，昧者结忡忡。学之将柰何，矧余倍颛蒙。要知羲皇心，须踏周孔踪。"}