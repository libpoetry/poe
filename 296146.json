{"id":"296146","title":"清明日登江亭同朱芷青曾次公","dynasty":"现代","author":"梁鸿志","text":"斯亭在长安，高旷略得地。政如长安客，抵死不愿吏。林坰夙所嘉，结构亦殊致。以兹惬心理，终岁十数至。深居怀已孤，娱野众所弃。兹游得二子，如饮醇而醉。吾侪荃石想，莫为形骸累。相携就萧寂，力与街尘避。倚阑试垂手，挂眼念山翠。风景固不殊，泫然揾新泪。"}