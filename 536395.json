{"id":"536395","title":"拟古七十首 其十 王侍中粲怀德","dynasty":"明","author":"王世贞","text":"炎德中崩溃，妖师乱天纲。蛮荆非吾土，窜身不及详。日月东西匿，雨雪正雱雱。忾叹念周京，咨洟浩纵横。桓桓今上宰，膺惩震八荒。解我南冠绁，寘我侍从行。譬彼粪上英，洗濯荐华堂。公子推明爱，欢燕结不忘。白云流尊觯，繟纚应朝阳。万舞煜中庭，蛾眉吹素商。常闻既醉诗，饮德厌膏粱。摩顶皆君赐，何以报恩光。窃希吉甫颂，清风播无疆。"}