{"id":"514362","title":"朝陵岁例同寅必有赠行诗以倡和为礼今次独无知我不工于此也往来三宿皆天日晴暖诗景满前竟不能措一辞诚如诸公所料行馆早起漫成一律志愧然继来者免我引玉之劳又不能不自幸也","dynasty":"明","author":"程敏政","text":"故人怜我乏诗才，断遣吟筒第一回。林壑献嘲从此始，风花乘兴待谁来。黉宫地僻红尘少，寝路霜晴白日开。只有青山知客意，嗒然相对两悠哉。"}