{"id":"220982","title":"酬汪镇卿·老来屏人事","dynasty":"宋代","author":"林景熙","text":"老来屏人事，北窗寄高眠。飘飘御风远，银阙开九天。虎豹不见嗔，岂予有仙缘。玉座覆红云，香炉霏紫烟。黄冠立小兆，冉冉导我前。下土蚁虱臣，微衷怀欲宣。兵戈幸休息，饥馑方连绵。洪惟大生德，寔制水旱权。愿言回哀眷，与世苏倒悬。皇灵闵臣请，曰其启丰年。再拜谢阙下，回飚堕林泉。夜雷声殷殷，甘泽朝盈田。沈思喜且惊，魂交非偶然。士抱当世忧，天犹为之邻。况此咎证臻，庸非燮理愆。贞观有房杜，斗米曾三钱。"}