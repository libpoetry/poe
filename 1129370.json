{"id":"1129370","title":"兰若杂言","dynasty":"宋","author":"释净端","text":"吴山古寺寒松直，老鹤巢居最上头。惟爱月明中夜后，一声清唳满山愁。老嫌俗客来相访，独泛孤舟溪上游。夜宿芦华赏明月，应无闲事挂心头。老来无事掩柴扉，林下闲闲何所为。莫道茅庵无一物，窗前片片白云飞。野老欣欣任自然，斋馀无事玩林泉。门前竟日无人到，夜对乔松月在天。年老醒醒神更清，夜深幽室诵莲经。儿孙睡觉应嫌我，石版时敲四五声。老拙懒陪尘俗客，茅堂挣坐复安眠。林间莫道无看待，松竹溪山在目前。岩前松竹两三株，日炙风吹渐已枯。叶落纵横人不扫，清声犹自响朝晡。因观杨柳垂青眼，始觉人间春到来。遥望南山雪消尽，寒梅犹有一枝开。"}