{"id":"987295","title":"书室揭刘元城陈了斋像以自厉","dynasty":"宋","author":"高斯得","text":"我昔天台游，偶得陈公像。以公谪是邦，祠堂悬真相。寻执宪于衡，复得刘元城。以公子孙寓，家传遗写真。揭之书室内，朝夕得晤对。焉能为之役，妄意他年配。刘公色贞坚，疾惇固宜然。陈公甚和易，排京乃敢言。惇京为腐草，二公长不老。汝其择于斯，庶以传不朽。"}