{"id":"1245203","title":"读应奉兄登科记怆然伤怀因成八韵","dynasty":"元末明初","author":"丁鹤年","text":"射策彤庭被宠荣，遗经三复若为情。重伤赵璧经时毁，翻恨隋珠彻夜明。《洪范》有书传太乙，佳城无郭葬长庚。青云路断甘沦没，碧海尘飞苦变更。自信为臣当委质，谁能向贼更求生。家贫寡弱遗妻子，道远存亡隔弟兄。一旦音容成永诀，十年涕泪镇交横。茫茫原隰无求处，独立长风送雁声。"}