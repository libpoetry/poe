{"id":"506197","title":"武山","dynasty":"明","author":"周是修","text":"武山山势凌云雄，当南突出虎鼻峰。峰头直上九千丈，翠光倒削玉芙蓉。飞湍瀑流挂绝壁，松桧龙鳞柯铁屈。就中楼阁开窅冥，风霆白昼惊霹雳。紫虚真人华盖仙，朱颜绿发不笑言。手持天关踏地轴，服饵玄牝耕丹田。琪花瑶草时堪把，红尘谁是长年者。猿鹤如能问道心，云在山上水山下。"}