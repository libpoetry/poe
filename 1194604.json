{"id":"1194604","title":"湖中古愁三首","dynasty":"唐","author":"李群玉","text":"凉风西海来，直渡洞庭水。翛翛木叶下，白浪连天起。蘅兰委皓雪，百草一时死。摧残负志人，感叹何穷已。昔我睹云梦，穷秋经汨罗。灵均竟不返，怨气成微波。奠桂开古祠，朦胧入幽萝。落日潇湘上，凄凉吟九歌。南云哭重华，水死悲二女。天边九点黛，白骨迷处所。朦胧波上瑟，清夜降北渚。万古一双魂，飘飘在烟雨。"}