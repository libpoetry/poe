{"id":"1006760","title":"癸丑腊大暖志之","dynasty":"宋","author":"葛洪","text":"岁晏风裂肉，今乃顿和柔。玄冥在何许，而使威令收。阴冰澌已泮，础柱汗交流。敝扇出故箧，老体捐轻裘。细人幸煦燠，君子深噍啁。天地有正气，来往无停辀。春蚕而冬敖，夏假而秋揫。此候或云舛，厥證良不瘳。念昔有名相，死人遗道周。眷焉不敢忽，顾逮一喘牛。彼诚知所职，岂伊调燮羞。嗟予寡所恃，隔绝明与幽。罪戾不自省，胡为忧人忧。"}