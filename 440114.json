{"id":"440114","title":"摸鱼儿 雨中桂花狼藉，飘茵坠网","dynasty":"当代","author":"石任之","text":"藓花侵，翠痕堆积，野泥才著青屦。单衣已湿风前影，犹为阵香回步。江北路。片叶下，半丸秋月磨冰斧。临歧相顾。问草色清泠，蛛丝腻软，那是容身处。都萦指，罥网轻黄难数。飞梭暗引愁缕。倩谁织作伤心字，抵了浮生遭遇。曾记取。梦不到，开时寂寞同烟雨。人间绮语。算只有双眸，暂成心赏，一念即今古。"}