{"id":"721272","title":"思旧诗","dynasty":"明末清初","author":"陈子升","text":"丹山串文羽，华井骈高叶。胶漆畴与期，幸迩乃终浃。显允北正裔，曩臻南园业。偶席推儒珍，偕佩蹇童韘。同心肇有言，齐策得所挟。挟策贵能共，诵读相与研。崇情排末流，蕴志慕古先。揣摩慎双爵，亦已绝韦编。赋心合綦组，丽则俦扬班。气越千亩根，思漂百丈泉。泉流惟源浚，亹亹克声闻。灵镛警逖峰，含珠纳飞晕。讵知榆枋抢，愿恣天地运。所与四海贤，荡鄙复袪吝。惠而能好我，不绝瑶华问。瑶华谁不耽，芳浦嬉以遨。奇服自廉洁，巃嵷出兰皋。新声不定方，雅琴中自操。东日矢明睐，朝云谑垂髾。谁云声色误，声色方陶陶。陶陶未及已，连峤迭遘患。卑洼漏蚁穴，惊浸底怀山。公言属黄口，变态兴绮纨。日暮登台望，风沙千里寒。上京纷已遐，驱马游近关。关路前致辞，劳劳子何之。凌秋进凿凶，慷慨趋危陴。新组行就列，旧恩良不訾。三命等浮埃，取义终若饴。招魂魂孰归，将丽太常旗。旗常子有垂，绅服我徒点。神宫邈莫僝，岂复储琬琰。盱云怅叆䨴，睇岫怵岖崄。知我宛昨日，蒿薤歘已敛。一辍流波弹，凝潸激西崦。"}