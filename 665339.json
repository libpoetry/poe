{"id":"665339","title":"双剑篇赠毛汝厉","dynasty":"明","author":"郑善夫","text":"双剑在昆吾，淬砺良独劳。年岁既已久，况兹以鹈膏。丰城古狱下，闪闪星文高。云逵一见收，结佩事游遨。被以黄金鞘，系以赤玉绦。霜锋按月窟，万里风雷号。一剑乃弃置，埋照同铅刀。岂不爱光霁，乖誃异所遭。有时匣中吼，魑魅皆遁逃。神物卒当合，世人那得操。君看延平津，纠纠双龙交。"}