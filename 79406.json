{"id":"79406","title":"岳池农家","dynasty":"宋代","author":"陆游","text":"春深农家耕未足，原头叱叱两黄犊，泥融无块水初浑，雨细有痕秧正绿。绿秧分时风日美，时平未有差科起，买花西舍喜成婚，持酒东邻贺生子。谁言农家不入时，小姑画得城中眉，一双素手无人识，空村相唤看缫丝。农家农家乐复乐，不比市朝争夺恶。宦游所得真几何，我已三年废东作。"}