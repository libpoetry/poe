{"id":"528864","title":"蜀山行","dynasty":"明","author":"陆深","text":"蜀山何苍苍，蜀江何汤汤。江山相望郁不改，中有怀贤泪几行。泪行洒向嘉州道，嘉州高士忽已老。高士坟前四尺碑，北风细雨摇白草。至今人传高士德，侍母能吞病回食。读书千卷老不忘，白首犹能数行墨。有文孙曾振其武，巍科达官相次取。千秋万岁安家祠，瓜瓞绵绵称始祖。"}