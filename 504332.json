{"id":"504332","title":"月氐王头饮器歌","dynasty":"明","author":"李昱","text":"北风吹寒地椒短，捲毛绵羊尾脂满。国王爱饮芦酒浆，镔刀巧削玻璃椀。玉洼云气蒸髓红，神光欲裂泥丸宫。血魂剺面诉上帝，怒鲸倒吸银河空。紫檀琵琶作怨语，彩姬如花踏筵舞。岂知雠骨填糟丘，鬼马悲鸣草根雨。湘鬼髑髅空独醒，刘伶坟上苔花青。何如将身制鹦鹉，生死不离双玉瓶。"}