{"id":"834198","title":"翠楼吟 鹦母为狸奴惊化，紫帆、次香各以词悼之。即两用元韵，兼为雪衣致谢二君也","dynasty":"清末民国初","author":"易顺鼎","text":"胆怯昏黄，身愁冷翠，依然葬花旧处。断魂飞不远，料还在秋边庭宇。三生何许。便此后仙尘，听凭伊去。犹留据。绿衣半角，洗霜吹雨。欲暮。杨柳楼台，曾唤侬分理，碧云头绪。画阑无影到，向斜月如闻痴语。华年春树。甚薄命人间，玉笼难住。君知否。婵娟有例，一般风絮。"}