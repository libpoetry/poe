{"id":"1125661","title":"云溪杂咏","dynasty":"宋","author":"郭印","text":"入门何所有，弥望祇林泉。尘垢人间世，云霞洞里天。闲亭藏复见，小径绝仍连。勿说桃源地，幽深自一川。俗客寻常少，珍禽自在啼。一溪如练净，万竹与云齐。纵目心贪看，回头路却迷。清游殊未足，日下小桥西。好景发天秘，幽情得快哉。亭从江上见，路向竹间开。有客相将入，无人独自来。芒鞋元准拟，和雨踏苍苔。门前车马迹，篱内水云乡。分委江流驶，通幽径路长。一池擎菡萏，万竹耸篬筤。谁谓蓬壶远，红尘官道傍。林园无俗物，满目是琅玕。非雾昼常晦，不风夏亦寒。流尘终日背，归鸟一枝安。但看青青节，肯随黄叶残。竹色琅玕立，花光锦绣舒。物情奚得丧，人意妄分疏。污净川同纳，媸妍鉴本虚。和光聊复尔，看取未形初。步屧寻幽胜，亭边水竹饶。地令人事远，江遣客愁销。自是尘难近，谁云隐可招。洞天无别景，于此日逍遥。小桥藏曲折，幽径一溪分。旭日筛金影，春流展縠文。周遭无限玉，参错几重云。觌面融真意，相知祇此君。竹里虹桥见，葱葱翠气浮。枝交笼短岸，叶落赴寒流。索莫终年计，徘徊竟月留。清凉宜避热，风色晚飕飕。一到平桥上，萧然净客心。两边风细细，四面竹森森。更喜清流驶，宁容畏暑侵。我来归不去，日永镇长阴。虚舟横沼面，窗户四玲珑。绛宇三山上，青天一镜中。夜深杨柳月，日永芰荷风。公退浑无事，江湖兴莫穷。小阁供遐眺，凝眸万景闲。江流连旷野，林杪出遥山。思远凭栏外，吟成倚杖间。乾坤无尽藏，造物岂容悭。道眼全无障，机心了不生。园亭如著意，物色岂留情。水鸟元相狎，渊鱼自勿惊。超然忘我见，万化各天成。寒潭深百尺，潜物晦其真。雨施时为润，渊居每自珍。飞腾应有道，变化岂无神。直待功成日，驱云上紫宸。生植依山谷，移根伴此君。丛中抽紫干，幽处吐清芬。入室能俱化，同心自远闻。灵均元不试，委佩楚江濆。"}