{"id":"689706","title":"苍梧旅次柬王明卿时余将有灵渠之游","dynasty":"明","author":"岑徵","text":"斥鴳乐藩篱，培风负大翼。夫子鸾皇姿，胡乃栖枳棘。我如海上鸿，冥冥飞避弋。叩户向蛮方，艰难事乞食。同病各相怜，含情倍悽恻。君淹郁水湄，我尚穷殊域。愿拂詹尹策，为我决行色。回风动地起，漓水洪波扬。鱼鳖暴鬐介，蛟龙隐文章。丈夫各有行，弭节息蛮乡。此乡接鄢郢，九疑郁相望。陈词就重华，与子济沅湘。沅湘深不测，欲济川无梁。踟蹰久延伫，慷慨绝中肠。临河忆送君，始见梅花雪。相见在梧城，已过寒食节。时哉忽我遒，羲御一何疾。岁序易寒暑，边尘蔽天日。行李滞风尘，容发各萧瑟。斗酒话生平，终宵情未毕。异乡气候殊，相期保昭质。"}