{"id":"682767","title":"送留守张参军还武林二首","dynasty":"明","author":"区怀瑞","text":"玉阳披荆榛，楚熸馀秦氛。作始赖君子，云雷为经纶。绥此沮与漳，寒壑回青春。千秋杜元凯，陵谷有贞珉。矫矫东南笴，饮羽荆山珍。寸筠倘不易，遗直在斯民。徘徊望轨辙，肝胆徒酸辛。纻衣惭古谊，捐佩感骚人。出入石城隅，周旋每无极。兰心动倾盖，何必在畴昔。子佐玉麟符，文采生胸臆。而我罗浮鸟，卑栖今枳棘。南望琅玕实，饥至不遑食。濯缨汉水滨，莫附差池翼。去去纫荷裳，服之有馀适。相期明圣湖，一浣风尘色。"}