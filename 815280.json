{"id":"815280","title":"秋怀","dynasty":"清","author":"贺贻孙","text":"蟋蟀复蟋蟀，听尔当窗织。秋声从尔出，万籁又瑟瑟。清商本无心，耳目漫相易。塞北有佳人，玉颜不及惜。长抱悲秋心，徘徊泪沾臆。晚雨滴芙蓉，如见明妃泣。年年胭脂山，负此高秋色。霜气饱黄花，霞光醉白鸟。山高秋复高，秋逐烟与草。物性相因缘，谁能割昏晓。我心同孤月，淡荡寄天表。不夜魄常圆，无云风自扫。秋色本自如，何劳费幽讨。世人贵耳目，漫羡素娥皎。蹑梯上广寒，不识门前道。惆怅月中人，银丸弄空藻。"}