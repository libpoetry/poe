{"id":"696494","title":"和韵答余德载","dynasty":"明","author":"郑真","text":"春深来访浣花翁，座席红翻芍药风。樽酒可能如北海，瓣香何敢儗南丰。鹧鸪声隔千山远，燕子泥香一径融。笑我浮生空潦倒，斯文多幸付诸公。天涯谁复为情亲，樗散襟期莫比伦。徐邈尽今夸酒圣，鲁褒何苦着钱神。月宫有桂曾通籍，溟海无槎可问津。把镜却怜双鬓雪，多君远访玉溪滨。"}