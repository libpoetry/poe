{"id":"332078","title":"双双燕·咏镜中美人影和沈凤于","dynasty":"清代","author":"曹贞吉","text":"一鸿秋水，谁移向深闺，偷近蛾绿。空明不定，绰约伴人幽独。临就崔徽别幅。又浅笑、轻颦相瞩。何人解识倾城，自赏容辉金屋。掠削云鬟妆束。问就里芳心，可同千曲。离魂初觉，娇晕枕痕红足。小阁朝来新沐。瞥收却、巫峰六六。怕是清冷圆冰，一掷黄金难赎。"}