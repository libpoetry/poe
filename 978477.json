{"id":"978477","title":"体斋诗为梁溪冯季求作","dynasty":"宋","author":"敖陶孙","text":"口腹不自主，来吟体斋诗。三肃斋中人，问体安措辞。体卑语近拘，体高语近欺。耳目口鼻形，人各师其师。要之天地间，当以一理推。冯侯好兄弟，一一清庙姿。是家好谈道，脱略毛与皮。一堂春愔愔，诗礼相娱嬉。但愧远客尘，涴子连理枝。虽然参自诀，要知不磷缁。我车得国工，分路有险夷。君知鲁叟圣，妙在物不遗。当其作春秋，一字如权锤。越境惜赵盾，断谓此语非。俗儒无已心，望道如隔纰。闭门画圆方，用世多参差。千载堪一咍，汝足未及巇。冯郎顾我笑，坐久炉烟迟。黄花粲墙东，青山转墙西。吾言亦已费，须君浮一卮。"}