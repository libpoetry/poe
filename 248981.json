{"id":"248981","title":"合欢诗·磁石引长针","dynasty":"魏晋","author":"杨方","text":"磁石引长针，阳燧下炎烟。宫商声相和，心同自相亲。我情与子合，亦如影追身。寝共织成被，絮用同功绵。暑摇比翼扇，寒坐并肩毡。子笑我必哂，子戚我无欢。来与子共迹，去与子同尘。齐彼蛩蛩兽，举动不相捐。惟愿长无别，合形作一身。生有同室好，死成并棺民。徐氏自言至，我情不可陈。"}