{"id":"624575","title":"秋月篇","dynasty":"明","author":"罗万杰","text":"秋风萧瑟天气清，万里无霞月正明。初向溪边摇素练，忽离海峤傍高城。高城索寞凉飙急，残柳参差昏鸦集。桂树娟娟影渐横，银河耿耿光才入。水晶宫阔玉壶寒，云母屏空碧露湿。吹箫楼上凤皇栖，织锦堂中蟋蟀泣。白苧含愁舞袖閒，青衫掩泪琵琶涩。霜落星移玉漏深，如何对此不伤心。生憎翠被芙蓉帐，羞结双珠玳瑁簪。镜里孤鸾空照影，曲中别鹤易成音。有客还赓荡子赋，无人更续白头吟。可怜蟢子坠罗帏，可怜蟾影照寒衣。与君相忆还相恨，与君同宿不同飞。四壁蛩吟生晚怨，满床蝶梦唤人归。蝶梦蛩吟几度新，起看秋月坠江滨。更吹数韵裂云笛，共访霓裳天际人。"}