{"id":"775141","title":"鹿港卡","dynasty":"清","author":"洪繻","text":"津头整布帆，好风正东南。舟人不敢过，验船者二三。偏隅一黑子，津吏亦眈眈。鹿港非隩区，征商有馀馋。由斯观天下，遍榷何以堪。我到鹿津头，偶问鹿津吏。关津不惮繁，尔身有何利。自言利涉途，官一吏三四。温饱在于斯，馀乃为公事。乃知民之艰，半多吏所置。朝廷徵其一，吏胥徵其二。叹息古人贤，利薮在乎义。一歌何易于，朝廷广恩意。"}