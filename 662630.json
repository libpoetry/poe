{"id":"662630","title":"麦场","dynasty":"明","author":"石宝","text":"上场新麦高嶙峋，手拥云汉批鱼鳞。赤骡双拖碧玉轮，碾碎场头青草茵。咿轧车鸣石径路，轰腾马跃长河津。云烟豁开珠贝出，金网决断珊瑚新。扬锹直上一百尺，海风捲波生细尘。较然神农别贤否，糠秕不与谷实伦。青钱坠地量满斛，男颜欢悦女不颦。明朝报神荐??，十口幸免为饥人。寄语城中冗食者，百谷由来皆苦辛。"}