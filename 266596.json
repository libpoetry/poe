{"id":"266596","title":"庆春泽漫·题寒江独钓图","dynasty":"现代","author":"叶璧华","text":"芦叶围篷，莼丝碍艇，飘然一个渔翁。蓑笠风流，拥来寒絮重重。探梅不踏溪头雪，爱浮家、海碧天空。正持竿、高唱晴痕，淡抹霞红。闲鸥有约寻幽梦，恰清溪浅渚，好放鱼筒。两岸青山，回环十里屏风。烹鱼买酒船头醉，笑人间、蹄辙西东。甚严滩、六月披裘，烟水空蒙。"}