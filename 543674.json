{"id":"543674","title":"双剑篇","dynasty":"明","author":"胡应麟","text":"君不见新都司马公，手提三尺驱群雄。文章落笔掩左马，出将入相称人龙。又不见山东戚少保，结发从军事征讨。高牙大纛海岱间，南北王庭净如扫。两公文武真奇才，中原相遇神徘徊。片言握手肝胆合，白日莽苍青冥开。帝遣将军获精铁，铸作纯钩两奇绝。一携自佩一赠公，绕夜虹光对明灭。相逢则合离则分，雄飞雌逐流风霆。合如双龙挂宇宙，离如独鹗横秋冥。何来胡生客武林，蹑两芒屩登龙门。长揖将军拜司马，瞥然睹此惊心魂。蜃饰蛟装迥奇丽，土花半蚀芙蓉腻。三秋太白横亘天，万丈银河寒压地。飞霜喷雪魍魉愁，掣电扬飙神鬼避。武林八月天茫茫，白波两岸飞钱塘。天目东西八万仞，势压大海摩青苍。此时双剑坐中合，神锋咫尺相低昂。纵横壮气摄五岳，浩荡精魄回三光。将军百战挺奇节，司马百代留馀芳。丈夫树立固当尔，那令异物长潜藏。君不见蒙庄周，平生说剑干诸侯。穷来斗水不自觅，咄嗟文士真蜉蝣。又不见淮阴侯，仗剑从戎追沐猴。武士知几古来少，未央落日风飕飗。岂若公遭明盛世，文武雄才更相济。壮烈同标天地间，淳风直挽周秦际。东海胡生不自量，蚤年侠气飘鱼肠。长缨欲系玉门敌，寸管拟轶开元章。只今三十尚碌碌，尔发胡短心胡长。呜呼两钜公，绝代真罕有。干将与莫邪，世世长共守。灵物由来异人得，青萍讵落凡夫手。笑杀狂生一蒯缑，歌罢无鱼厌奔走。谓生且饮勿复言，天生七尺宁徒然。剧孟曾倾亚父坐，侯芭亦受扬雄玄。名山石室岂辽绝，会令大业流青编。胡不为公一扫五千字，珠光照耀双龙泉。渴病年来废书久，茂苑西风重搔首。寂寞公孙剑器行，一代雄才我何有。睹公神物心飞扬，醉墨淋漓忘妍丑。篇成一笑还自歌，错落寒空堕牛斗。倘勒丰城双玉函，万古雷张同不朽。"}