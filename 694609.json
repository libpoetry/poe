{"id":"694609","title":"哭德本弟","dynasty":"明","author":"陈履","text":"十年踪迹故山违，万里间关客路归。本为看云频趣驾，岂知到日独沾衣。秋风鸿雁行中断，春草池塘梦乍非。宦海飘零吾已倦，况堪衰病酹斜晖。清时遁迹寄樊邱，卜筑林塘幽更幽。行乐尔今成鹿梦，栖迟谁与并菟裘。高云锦石空相映，翠竹黄花祇自愁。惆怅原鸰杳何处，凄风萧飒咽松楸。"}