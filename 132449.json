{"id":"132449","title":"久旱得雨·不羡二十四考中书令","dynasty":"宋代","author":"项安世","text":"不羡二十四考中书令，不羡万八千户冠军侯，千羡万羡朝来雨。黄金白璧尚可求，去年大熟市无米。官船载使资他州，千艘万舰日夜去。今年天旱始知尤，高田已逐黄埃花，湖田五月种未投。岂无飞车卷湖水，十日南风吹绝流。城郭村原百万口，性命顷刻难为留。如人奄奄气欲断，尚有微息出入三寸喉。天公亦有万金药，刀圭一试沉疴瘳。蔽藏赤日云晻晻，呼吸凉气风修修。雨声未落人已快，便有生意还梧楸。夜深稍稍到竹屋，晓起涓涓行瓦沟。但看病草泫流血，想见羸秧新举头。儿童亦知一雨好，牵衣挽胫宽人愁。早禾已死不可救，晚禾未出犹堪收。天公有意怜赤子，愿雨三日无少休。"}