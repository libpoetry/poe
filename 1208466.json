{"id":"1208466","title":"送姚子中参政江浙行省（时浙省平章曹某罢免）","dynasty":"元","author":"宋褧","text":"文学蜚腾早，中朝践履多。嘉谋思妥帖，直道忍媕婀。物议和□□，钧陶□岳峨。凤池春入幕，象魏晓鸣珂。蕴藉登醇酒，辉光厉太阿。久劳裨国政，暂出省民疴。眷注恩何厚，操持行不颇。牙旌辞紫禁，鹢舫下黄河。竹树供图画，江湖入咏歌。金山访兰若，赤岸击牂牁。馆传虽丰饰，登临得几何。自公方变鲁，视事肯随酂。保障逾闽海，征财及茗鹾。民居散鸿雁，水患助蛟鼍。恤匮施仁泽，搜贤置礼罗。赠言徒感激，报政敢蹉跎。去国时宁久，辞乡语渐讹。殊方善调御，趣召鬓双皤。"}