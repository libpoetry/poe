{"id":"623036","title":"东汉十二帝后汉二帝","dynasty":"明","author":"郭之奇","text":"乃知帝王自有别，东都真主一言决。明章相继刚柔絜，永平建初谁敢埒。鄛乡论政政乃亵，孝和委辔赤精竭。安帝之安安嬖媟，顺帝胡然顺彼辙。天亦不假诸冲哲，冲帝如殇同短折。跋扈将军谁敢说，伏尸太尉空呜咽。众口虽钳超臂齧，弑质迎桓徒自灭。桓灵比德阉人悦，五侯十侍深蟠结。海内人豪空齿切，党祸既成炎绪爇。外兵已至诸熏绝，山阳出舍金刀缺。武担初向西川截，哭庙终流北地血。两汉谁倾倾二孽，解酲以酒焉能雪。"}