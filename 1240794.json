{"id":"1240794","title":"题月山公九马图手卷为任伯温赋","dynasty":"元末明初","author":"杨维桢","text":"任公一生多马癖，松雪画马称同时。已知笔意有独得，天育万骑皆吾师。房精夜堕池水黑，龙出池中飞霹雳。图中九马气俱王，都护青骢尤第一。一马饮水水有声，两马龁草风雨生。其馀五马尽奇骨，蛮烟洗尽桃花明。君不见佛郎献马七度洋，朝发流沙夕明光。任公承旨写神骏，妙笔不数江都王。任公一化那可复，后生画马空多肉。此图此马无人看，黄金台高春草绿。"}