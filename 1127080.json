{"id":"1127080","title":"玉楼春","dynasty":"宋","author":"黄庭坚","text":"风开水面鱼纹皱。暖入草心犀点透。乍看晴日弄柔条，忆得章台人姓柳。心情老大痴成就。不复淋漓沾翠袖。早梅献笑尚窥邻，小蜜窃香如遗寿。东君未试雷霆手。洒雪开春春锁透。帝台应点万年枝，穷巷偏欺三径柳。峰排群玉森相就。中有摩围为领袖。凝香窗下与谁看，一曲琵琶千万寿。黄金捍拨春风手，帘幕重重音韵透。梅花破萼便回春，似有黄鹂鸣翠柳。晓妆未惬梅添就，玉笋捧杯离钿袖。会拼千日笑尊前，他日相思空损寿。黔中士女游晴昼。花信轻寒罗袖透。争寻穿石道宜男，更买江鱼双贯柳。竹枝歌好移船就。依倚风光垂翠袖。满倾芦酒指摩围，相守与郎如许寿。可怜翡翠随鸡走。学绾双鬟年纪小。见来行待恶怜伊，心性娇痴空解笑。红蕖照映霜林表。杨柳舞风腰袅袅。衾馀枕剩尽相容，只是老人难再少。"}