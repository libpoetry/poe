{"id":"661383","title":"怀古贻朱尧民","dynasty":"明","author":"史鉴","text":"晋氏昔奔溃，中原乱如沸。区区广陵相，亦欲盗江介。不有顾元公，祸乱斯其殆。既成挥扇功，终定继牛位。盛德百世祀，胡为忽云废。古墓逼耕犁，荒祠杂妖厉。过者岂无人，谁能一留睇。遥遥千载间，哀哉日陵替。陵替信有由，好古无其人。请看王侯墓，十树九无存。谢公避地士，栖栖不遑宁。时无戡乱才，干戈日相寻。九原今不作，䀌然伤我心。上书告县令，祭扫除淫昏。碣石永其传，栽梧表其名。同时文章家，颂咏费敷陈。废兴如循环，旋复委荆榛。荆榛易永久，百岁等须臾。守令检文法，长年惟簿书。一为高世谈，举俗笑其迂。累累道路边，谁复贲斯墟。朱君志好古，睹此兴长吁。辑录匪求名，庶几能者须。遗祠幸见复，废墓未应芜。虽非令式载，允为名教图。君其加勉㫋，慎毋忘厥初。"}