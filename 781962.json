{"id":"781962","title":"芍药花分赋拈得七言长律","dynasty":"清","author":"戴梓","text":"春去惊看芍药花，痴情浑入美人家。华清薄醉风前亸，浣苧多颦月里斜。艳质岂无疏雨妒，娇香合有上卿加。缘谁破泣朝承露，意我多愁夜吐葩。粉黛横陈期梦接，胭脂遥引隔阑奢。翻阶翠落娟娟影，照槛光流片片霞。书带易窥金作埒，蒹葭难倚玉为沙。若教持赠魂应断，无那香肌隐绛纱。"}