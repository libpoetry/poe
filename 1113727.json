{"id":"1113727","title":"寄尹叔","dynasty":"宋","author":"李正民","text":"来往三吴几度春，星星华发镜中新。厌餐柯岭冷毛羜，急趁松江雉尾莼。东海且垂任子钓，西风尚畏庾公尘。二千石禄惭非称，未作隳官谢病人。为人疏懒自天真，从宦区区本为贫。尚恨有情难学道，正缘无事不随人。腥咸连日逢河伯，击拍终宵困黍民。乐静爱閒吾得计，何须更问要涂津。"}