{"id":"1090713","title":"洪阳洞","dynasty":"宋","author":"宋之瑞","text":"天台自是神仙窟，常恨平生游未足。朅来访古得洪阳，不惮攀跻冒炎酷。当年事往虽渺茫，至今峭壁摩空苍。豁从洞口见穿穴，始信灵迹由天藏。细泉滴乳散璎珞，乱石排衙互拿攫。上施床几看烧丹，旁布塍畦閒种药。虚舟聊具仍驭风，灵源暗与江流通。欲携束缊恣幽讨，却疑深处藏蛟龙。惜哉此境真奇绝，地偏往往成湮没。仅存野庙傍山阿，傥非好事谁留辙。吾衰重到定无期，肯辞茧足陵丹梯。共言荆榛无路入，徒羡翠羽穿林飞。安知咫尺蓬莱隔，邂逅仙人还不识。谩书所历记吾曹，归向天台诧泉石。"}