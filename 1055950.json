{"id":"1055950","title":"独坐有怀张圣行王成伯偶读摩诘诗因借其韵","dynasty":"宋","author":"李之仪","text":"老鹤志千里，候虫戒三秋。此理定如何，宛在水中洲。我师南荣去，生从知北游。岁暮良鲜欢，不如狐首丘。寒灯伴岑寂，河汉窗间流。缅怀双白璧，路断水悠悠。摩诘颇解事，好语供我求。坐令不可遣，奄然随遇收。归程只旦暮，妙义思赓酬。君谓我辈人，吾匪斯人俦。且将有限力，相与穷深幽。"}