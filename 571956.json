{"id":"571956","title":"少王郎为王幼度作","dynasty":"明","author":"袁宏道","text":"寒气如山压霜重，珠阁银金连晓动。吹笙十五少王郎，手搦青梧拴綵凤。秃衫浅揖无宾主，满握青烟喷白麈。金炉霍霍狮子鸣，腻烛双双芙蓉吐。乳花如雪滴春香，百刻无多情则长。西施入越夷光死，鹦鹉无魂鸳断肠。丽娃宫里苔三尺，旋拂遗綦嗅蚕迹。古井晶瑩恼杀人，梦里行云谁到席。"}