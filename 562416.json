{"id":"562416","title":"拟古 其一","dynasty":"明","author":"丘浚","text":"江南秋风至，草木变焜黄。淅淅吹妾衣，使妾增悲凉。悲凉知为谁，良人在沙场。暮听边马嘶，朝看边雁翔。饥餐风中糜，渴饮雪下浆。羊角冲地起，沙砾争飞扬。回首望故乡，长天但茫茫。岂无肥与甘，亦有衣与裳。妾心空恻恻，路远莫寄将。北望长太息，涕泪如雨霶。几欲往从之，河广无舟梁。仰天吁上帝，矢心期不忘。但愿南风竞，吹君来妾旁。"}