{"id":"822699","title":"过秦楼 泛舟秦淮，用李景元韵","dynasty":"清末近现代初","author":"周岸登","text":"腻水微波，浮尘虚涨，画桡随浪悠悠。听鸭言鸠诉，纵挽转芳韶，窨约何由。漫替古人忧。也无须、强买今愁。笑佯遮歌扇，偷描金粉，难写沧洲。怪露行蔓草、鸳鸯侣，镇停云殢雨，潜度吴讴。偏燕帘莺户，似韬钤部勒，那任閒游。孤负秣陵春，动归怀、蜀郡遨头。访轻烟澹粉，谁信当年，有十三楼。"}