{"id":"560456","title":"赠隐峰道人","dynasty":"明","author":"徐庸","text":"隐峰道者儒仙流，胜览久向江湖游。六经诸史饱胸腹，气吐虹霓冲斗牛。异人遭遇传其道，法本先天属祈祷。元神感格在结幡，纵有凶荒悉安好。往昔荆襄旱暵年，万亿农民愁井田。禾苗多少种赤土，云霓望断空青天。斯时两度焚符篆，鬼骇神惊走雷电。甘澍倾盆满四郊，黄童白叟俱欢忭。即今吴越连岁间，旱魃作灾非等闲。府卫致词恳相请，沛泽应祷从天颁。济物以来凡几度，一片灵台甚清素。兔走乌飞二十秋，半点尘埃不曾污。古称公远与守贞，月鼎元初沈野云。汗青书里载名字，方驾前人惟有君。况君伦理敦乡俗，孝亲友弟家和睦。兰芽桂子倍荣昌，棣萼荆花更芬馥。老生八十加二春，结交来往情相亲。勉成长句托子墨，空言岂敢徒谆谆。"}