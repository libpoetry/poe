{"id":"711871","title":"寄题魏和公吾庐","dynasty":"明末清初","author":"陈恭尹","text":"今之人材可屈指，魏季宁都隐君子。放舟溟海六月风，茧足幽州八千里。巨鱼吞舟人食人，白浪黄沙入睚眦。危途曾不废啸歌，壮心已觉齐生死。往时为我言翠微，诸峰秀出旁无依。丹崖劖削下绝地，石窦委曲中开扉。蚍行猿引步且伏，径尽高原见茆屋。分星牛斗即比邻，福地金精若奴仆。良朋或近或远方，伯兄仲兄齐雁行。干戈之际独无事，花下往往闻宫商。盈阶况复美子弟，讲德馀暇兼文章。有时雄辨相奔射，偏师角立还坚壁。有时急难相周旋，首尾皆至如率然。嗟哉古道久已丧，老矣馀生复谁望。闻君近者结吾庐，亦拟吾庐结其上。"}