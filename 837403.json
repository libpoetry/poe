{"id":"837403","title":"题郭节母清芬录","dynasty":"清末民国初","author":"郑国藩","text":"孔圣昔编诗，柏舟录奇节。煌煌经籍中，千古挹芬烈。郭家有节母，抗心追前辙。老处怀清台，日月照高洁。回忆齐眉时，如宾同冀缺。忽伤黄鹄寡，五内暗崩裂。死易抚孤难，含辛志茹檗。晨先鸡鸣兴，夜后斗转辍。纺绩治生劳，堂构望子切。容易孤成立，阛阓推人杰。货殖坐起家，发身等阀阅。衔封几度荣，孙曾满前列。坊表嵯峨高，妇德资圭臬。不见汉桓嫠，彤史谁敢亵。旌典古今同，激扬意岂别。风气日趋新，大防虞溃决。斯录意何似，狂澜砥柱设。"}