{"id":"807331","title":"水调歌头  平远堂雨中即事。林天友使君席上同曹顾庵、丁药园、胡存人、吴园次、六益、余澹心、尤悔庵、宋既庭、钱宫声、顾云美、伊人、天石、赵旦兮、毛行九分赋，共用烟字","dynasty":"清","author":"陈维崧","text":"千古莺花窟，四月雨晴天。阑干一望平远，浓淡石湖烟。催取茶鎗酒幔，唤得筝师篴伎，来做饯春筵。且起舞回鹘，休去听啼鹃。觞未半，风乍起，雨铿然。嵯峨古塔将压，抉屋势斜穿。万斛铃音铎语，四壁鲸呿鳌掷，劈裂几条弦。脱帽叫奇绝，此景倩谁传。"}