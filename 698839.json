{"id":"698839","title":"子夜吴歌四首","dynasty":"明","author":"徐庸","text":"曲词歌子夜，歌内有商音。蛩响月当户，鸟鸣风满林。征衣未曾寄，边塞又秋深。越来溪左右，两岸种荷花。六月吴姬采，分明似若耶。鸳鸯随画舫，日暮始还家。泽国芙蓉吐，林园络纬鸣。十分涵夜色，一片起秋声。处处催刀尺，偏教懒妇惊。草露三秋冷，蘋风午夜凉。屏开云母白，衣试郁金香。塞北无来信，相思几断肠。"}