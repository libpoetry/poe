{"id":"1250690","title":"赠别陈希文北上","dynasty":"元末明初","author":"王祎","text":"自予别京华，荏苒经五载。萧条山林踪，时论宁复采。命蹇嗟事违，艺微转身怠。空怀恋阙心，钧天梦犹每。兹晨送君行，感慨觉殊倍。羡君英迈姿，早岁志湖海。俊辞何铿铿，伟气真磊磊。平生经济策，欲以献君宰。属时搆艰难，四郊尚多垒。赵国仰鲁连，燕昭师郭隗。是事古则然，于今岂无待。君行勿踌躇，玄发容易改。壮士须特达，鄙人愧庸猥。昔年旧交游，零落知谁在。音书久间阔，迂慢岂予罪。云泥既辽绝，道路仍?峞。临岐离别泪，那忍为君洒。"}