{"id":"1225801","title":"同诸友游宴丰山","dynasty":"元","author":"陈高","text":"新岁多幽兴，清游出县城。故人留款曲，好友复逢迎。整屐当清晓，登山寄远情。岚光寒不起，树色寂无声。徙倚岩边憩，逶迤谷底行。路蹊穷屈折，峰顶上峥嵘。俯瞰沧溟阔，浑疑地轴倾。天光连浩淼，海气变阴晴。沙鸟双双白，风帆叶叶轻。波澜看浩荡，岛屿见分明。宇宙真无极，虚浮叹此生。似堪扳若木，可拟即蓬瀛。眺望移时立，稽留半日程。那知身是客，但觉思逾清。古寺藏深竹，禅窗荫白柽。倦依林樾坐，静听鼓钟鸣。高论穷千古，弹棋谩一枰。旋呼茶满椀，剩出酒盈罂。珍重开华席，频烦劝兕觥。嘉蔬烹笋韭，异味杂螺蛏。浩饮俱勍敌，沈酣及老成。狂吟惊虎豹，至乐谢竽笙。忽返青林兴，其如白日征。扶携重举盏，真率遂班荆。自笑何为者，空传漫浪名。梗萍惭独客，冠盖动群英。胜赏□堪纪，高怀孰与并。明朝归北郭，回首暮云平。"}