{"id":"794576","title":"百字令 将归娄江寄友研舅氏，时主讲徐州书院","dynasty":"清","author":"张玉珍","text":"匆匆驹隙，记归来正是，重阳时节。共剪西窗凉夜烛，细把离愁同说。荷渚红稀，桐阴碧漏，花事怜消歇。西风一霎，香林堆满黄雪。最忆江路苕苕，山深芒砀，雁影无由觅。读史豪情还访古，应谱新词稠叠。天末停云，阶前落叶，此际难为别。扁舟催发，野塘渔火明灭。"}