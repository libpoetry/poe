{"id":"1108735","title":"十和贺太渊得雄二首","dynasty":"宋","author":"刘克庄","text":"郁郁葱葱初抱送，惊惊怕怕永销除。子瞻要待啼时看，介甫曾誇画不如。先敞高门容驷马，旋闻别馆戏羊车。中庸诗礼牢扃鐍，他日亲传伋与鱼。诞育文章家可贺，轩渠烦恼障皆除。霜蹄堕地能行矣，玉树临风必皎如。群纪伴翁入图画，俨佟为我御巾车。客中往往烦厨传，倘许携将酒与鱼。"}