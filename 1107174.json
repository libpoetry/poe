{"id":"1107174","title":"游武夷山二首","dynasty":"宋","author":"韦骧","text":"一溪秋水碧溶溶，逆掉扁舟溯晚风。卧看峰峦耸奇势，心疑造化炫殊功。宾云曲断笙箫远，机石苔荒组织空。仙理冥冥难究诘，抽簪归隐羡刘公。融结山川凿混元，谁为窟宅遗神仙。三千曾会幔亭客，十六仍标洞府天。崖有珍苞不缘种，棺遗清骨莫知年。披图昔谓多增饰，至此方知画未全。"}