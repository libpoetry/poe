{"id":"1223382","title":"送俞元明之官仙居县","dynasty":"元","author":"贡奎","text":"赤城离东南，苍岩间石扉。灵槎截尘界，晓日明烟霏。古称神仙居，欲往事已非。林树藏野县，空街行迹稀。之子万里役，黄尘手频挥。辛苦事科举，一笑辞布衣。我公得兹地，扁舟惬南归。讼简民俗淳，官清吏仍饥。荒庭齧瘦马，钩帘燕交飞。健笔凌青云，江梅素英蜚。性静恒自安，謲辞速群讥。士生亦乐乐，矧以友道微。持樽赠远别，矢心谅无违。"}