{"id":"504342","title":"题陶渊明归去来图","dynasty":"明","author":"李昱","text":"典午渡江江水竭，寄奴小草当春发。先生太尉之子孙，管谢之间见人物。先生志在义熙前，先生道在羲皇先。北窗清风湛如水，閒来一枕供高眠。彭泽之衙大如斗，云出无心亦云偶。乡里小儿称上官，辱我门前五株柳。有田将芜胡不耕，无官见缚身始轻。掉头一笑赋归去，浮云富贵非吾情。扁舟遥遥飏晴绿，笑指吾家旧茅屋。门首欢迎拜僮仆，三径依然对松菊。黄菊黄菊当我轩，浊醪浊醪盈我尊。须臾烂醉唤不醒，昨非今是何须论。田夫农父邀皆去，共坐田头话农务。阿舒尔等休读书，读书要被文章误。"}