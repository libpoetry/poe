{"id":"267302","title":"瑞鹤仙·得悔生长安书，却寄","dynasty":"现代","author":"朱祖谋","text":"满春衫泪污。西雁到、客枕离魂轻度。城南旧韦杜。料天涯一样，看花如雾。秦筝漫谱。怕酒边、尘涴玉柱。问麻鞋万里，孤拜杜鹃，谁识臣甫。月色今宵换尽，解忆长安，两家儿女。残年倦旅。菰芦约、渺何许。上高楼莫望，江南春好，斜阳时候最苦。纵青山无恙，谁管断云去住。"}