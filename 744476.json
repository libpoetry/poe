{"id":"744476","title":"自洪坑至岑山渡道中","dynasty":"清","author":"洪饴孙","text":"一碧渐江水，众壑含虚明。岑山峙中流，力与惊涛争。孤峰荡回飙，万绿吹冥冥。唤渡人偶来，鉴影毫发清。风声与水声，澒洞益可听。三两莲叶舟，渔网挂晚晴。我家距岑山，五里云坡平。时餐渐江水，仰止岑山行。古岸倚绝壁，踏歌行客情。清梦有时去，醉月吹瑶笙。何时理钓蓑，来与江鸥盟。"}