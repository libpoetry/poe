{"id":"812770","title":"太常引 春半","dynasty":"清","author":"吴绮","text":"小楼丝雨碧桃松，黄入柳条风。拾得半春慵，生小惯、纱窗个侬。羞弹绿绮，懒裁白苎，无奈是惺忪。拼不画眉峰，便有恨、能藏几重。隐囊闲侧帽檐纱，春色遍天涯。小阁夕阳，梦只在、临邛酒家。当年嵇阮，依然重聚。颠倒醉流霞。寄语报莺花，肯说道、潘郎鬓华。桂华清影漾曾波，月借水光磨。孤宿笑霜娥，算耐得、长宵几何。今年作客，中秋人过，不见旧银河。金碗共摩娑，三百盏、倾将未多。斗鸡台下草如丝，吹断玉参差。春到野田迟，有大业、垂杨几枝。同来载酒，伤情词客，惆怅落花时。苔藓绿遗碑，访遍了、雷塘未知。"}