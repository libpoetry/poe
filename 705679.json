{"id":"705679","title":"遣闷 其二","dynasty":"明末清初","author":"吴伟业","text":"鸡既鸣矣升高堂，问我消息来何方。欲语不语心彷徨。当年奔走虽茫茫，两亲筋力支风霜。上有王母方安康，下有新妇相扶将。小妹中夜缝衣裳，百口共到南湖庄。只今零落将谁望，出门一步纷蜩螗。十人五人委道傍，去乡五载重相见。江湖到处逢征战，一家未遂升平愿。百年那得长贫贱。"}