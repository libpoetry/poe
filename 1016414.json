{"id":"1016414","title":"和史魏公燔黄","dynasty":"宋","author":"释宝昙","text":"东城十月天未霜，小舆初学江滥觞。出门千乘波低昂，酒垆厨传公为航。潜鱼出听笑语香，月明夜避灯烛光。羲和催日升扶桑，击鼓骇骇旗央央。天机满湖云锦张，青山十里松髯苍。下有种玉人堂堂，公如晨兴拊公床。再拜有诏来帝行，温词宝墨俱琳琅。此不肖子七不遑，锦标玉轴家袭藏。敬薪诚火来燔黄，须臾乐作三献尝。山川鬼神如抑扬，其间翁仲涕泗滂，圣恩宽大不可量。天子谓公国津梁，如泰山云覆其阳。公九顿首不敢当，昆崙源深流且长。公祈宠灵德不忘，忠孝乃可环吾傍。周用礼乐须文章，世世报国如其吭。寿公千岁汔小康，尚可凭轼还侵疆。"}