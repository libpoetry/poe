{"id":"458425","title":"往桂林车中晨起书所见","dynasty":"当代","author":"卢青山","text":"秋旻高远丘山卑，丛黄阵绿杂相陪。绕山稻畦尽数武，层叠而下争波推。塘光幽缩横冷眼，犬来得得耳持锥；垂颈出鼻似得食，长尾左右如掸挥。塘坪之北树樟楝，小屋数枚藏伏龟。居人不炊门不启，侧耳想见鼾轻微。我随道涂日奔走，长梦结屋依山陲；居人有梦知何似，应梦车马逐尘飞。各乞其无餍其有，虽有彼此无是非；安能执梦两互易，两皆洽惬无乖违。"}