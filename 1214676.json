{"id":"1214676","title":"次韵戴彦叔见寄","dynasty":"元","author":"黄玠","text":"人间制锦金粟尺，裁量无差较如一。文章要是机轴同，新巧小奇何足识。多君肯说江夏黄，剡中戴逵亦少双。两穷相值各可笑，宁尔訾相非奇庞。富贵不来良己巳，万事东风吹马耳。赌棋别墅要自佳，谁能更为苍生起。无官只作常儿遇，布衣不羡流黄案。玉楼佳召惜芳年，金谷俊游悲故主。夫须小笠乌纱帽，城外孤村春水绕。碧岩直上八百级，半空飞瀑看尤好。古来隐者非怪迂，每从此地逃侵渔。我生百拙兔守株，操觚逐食计甚疏。岂有大志恢雄图，家无甔石心晏如。焦先雅爱蜗牛庐，便欲往置烧丹炉。桑君之书悬左肘，已非昔日攀云手。江南春色苦无多，忍见行人折官柳。但愿飞霜九转成，与君晚岁扶衰朽。"}