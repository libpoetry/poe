{"id":"695199","title":"壬辰九月二十二日再入讲筵进讲得诗三首","dynasty":"明","author":"林文俊","text":"蓬莱殿阁隔尘嚣，云捲珠帘讲幄高。扇影开时瞻御座，炉烟飞处簇宫袍。横经未觉天颜远，问道应忘玉体劳。身际明时叨侍从，犹惭无术补秋毫。迩英持橐总儒绅，香案前头立讲臣。颇怪地偏饶雨露，不知身已近星辰。彤墀仗簇皇威肃，玉几书呈御览新。讲罢自天传赐宴，九重喜色溢龙鳞。百官朝退翠华来，日映红云讲殿开。驸马带刀还夹陛，将军列戟尽衔枚。论思地禁荣重入，简拔恩深愧不才。宴罢仍从东观集，直疑步武接三台。"}