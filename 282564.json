{"id":"282564","title":"甘州·闰庵前辈以病棠吟及河桥梦影图见示，却寄此解","dynasty":"现代","author":"俞陛云","text":"看东风、吹绿遍瀛洲，天涯又春深。怅雨损芳枝，烟寒静院，云散朋簪。并入紫霞凄调，午夜付微吟。十载东华路，门掩花阴。况复河桥梦断，尽伤离悼逝，白发愁侵。纵兴亡饱阅，衰泪尚沾巾。想环佩、重归月下，话沧桑、辽鹤也惊心。知音。感信沈天远，何处牙琴。"}