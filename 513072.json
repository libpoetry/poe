{"id":"513072","title":"王理之写六十小像","dynasty":"明","author":"沈周","text":"王生见我精神熟，照写今吾瘦于竹。问年初及六十人，飨世浑无半分福。一味耽农百不便，门前湖水涨低田。饥来读书不当饭，静里安心惟信天。风茆雨壁溪堂破，贫贱生成今老大。隐服还劳郡守遗，私篇或辱尚书和。草木当衰不复真，纸间座上两浮尘。是非非是都休辩，聊记明时无用人。"}