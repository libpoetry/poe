{"id":"673809","title":"桴溪歌赠程自邑","dynasty":"明","author":"左国玑","text":"野客如浮云，随风恣天行。好游练水弄明月，放舟却恐群鸥惊。迩从阴厓斩苍玉，万竿萧森成一束。紫箨深穿菡萏香，翠梢犹映菰蒲绿。桴溪仙人乘兴来，何须鼓棹烟涛开。轻飙一日九潭遍，鱼鸟到处无嫌猜。忽然飘飖镜中走，却逐灵槎贯牛斗。拟乘莲叶天上游，下视万物俱刍狗。即今放浪已忘机，烟雨滩头任不归。芦花摇影醉眠处，笑尔云帆海上飞。"}