{"id":"1222530","title":"奉饯学舟老先生之武陵","dynasty":"元","author":"程钜夫","text":"疾风吹云云不裂，南纪酣酣三日雪。辰阳冷掾故不冷，破帽棕鞋来作别。先生自是我辈人，锦袍丹绂曾青春。黄金筑台不肯上，水晶宫中一角麟。一朝忽著儒冠起，泛宅浮家五千里。系船花岸茹蒸霞，为展皋比说诗礼。宣尼未始三年淹，我亦鸣榔下湘水。萧云曹志上所知，铨量当遣教五溪。先生行止无不可，瓜期况尔来迟迟。问君此行何所之，武陵思我还当归。是间少长致足乐，采花食实薪桃枝。落日天低洞庭野，木叶萧萧风上下。留君小住君掉头，前有十浆先馈者。苍苍烟水解迷人，莫倚川原物色新。汉家会有蒲轮使，珍重修程稳致身。"}