{"id":"449073","title":"惜黄花慢  越山菊会","dynasty":"当代","author":"陈永正","text":"泪睫瑩秋。动赋情只在、暮雨湖楼。媚寒香浅，褪黄瘦减，一枝最好，欹袅钗头。误人岂独伊眉妩，更难耐、娇盼轻投。思悠悠。倚阑傍水，都是温柔。从之宛在中洲。怅旧期不信，蹇为谁留。自怜娟丽，乱烟篱落，相将怨楚，乔木山丘。霜痕待剪同心寄，恐飞浪、犹阻行舟。注远眸。雁行欲度南州。"}