{"id":"419518","title":"满庭芳 一九五五年三月一日，陈仲弘副总理过上海博物馆观画，因约畅谭，赋此纪之","dynasty":"近现代","author":"龙榆生","text":"染柳烟浓，胎花雨细，开帘觉道寒轻。元戎小驻，雅兴寄丹青。话到石湖佳致，曾游处、指点分明。湖堤路，波光云影，长记画中行。怡情。从所好，牙签玉轴，堆案纵横。看清湘雪个，腕底春生。入眼禽鱼蔬果，田园兴、同乐升平。尧章老，暗香徐度，回首听吹笙。"}