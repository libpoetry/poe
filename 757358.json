{"id":"757358","title":"金缕曲 仲秋送畹兰妹归吴江","dynasty":"清","author":"李佩金","text":"惜别肠千缕。最关心、拈花写韵，琐窗絮语。瘦尽诗魂扶不起，堪叹旧时俦侣。只半响、萍缘欢聚。屈指到家残菊候，正吴江、枫落秋如许。听一舸，潇潇雨。分飞雁影迷归路。转叮咛、烟村水驿，薄寒宜护。珍重加餐须努力，莫把闲愁频赋。酒醒后、今宵何处。只我思乡归未得，仗西风、吹梦随君去。双袖湿，离情苦。"}