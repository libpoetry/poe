{"id":"1077536","title":"虞公明出示序观音诗事并颂次韵","dynasty":"宋","author":"李纲","text":"闻思大士真奇绝，俱妙形神侔玉雪。譬如水月自清凉，能与世间除恼热。自从證悟今几劫，定慧慈威初不灭。解脱曾因无尽宣，圆通更假文殊说。森然宝臂清净目，八万四千犹一吷。依怗群生愿力坚，宴坐谛观尘世阅。先生往时堕宪网，泽雉在樊鹰在绁。默相虔诚赖觉慈，灼知情实蒙圣哲。踰年海上得归来，冒险岂殊探虎穴。精刚何翅金百鍊，忠荩端同水万折。观音在处皆现前，不必图绘劳携挈。此方教体在音闻，悟入此门良不拙。更将妙语赞悲心，功德须知莫如舌。"}