{"id":"1114298","title":"次韵林仲和筠庄 西山","dynasty":"宋","author":"李弥逊","text":"交情金石半途分，霜后孤芳独见君。尽倒浓漓浇磊磈，胸中着我半山云。莫解忘忧不数萱，长镵斸雨护云根。采薇劲节于今在，知是夷齐几世孙。青青谷口自披榛，断取他方宝界新。弥勒同龛把茅下，客来不识住庵人。借屋何如退结庐，箨龙环水小方壶。孤高不贵封千户，独笑轮囷秩大夫。攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。琐碎金中踏薜萝，出云苔壁手摩挲。飞鸿送尽不知暝，乌鹊窥林日下坡。叠叠重重两岸山，钩连秀色上琅玕。孤亭四壁面烟雨，人与白鸥分暮寒。爱笋从嗔不出山，看成修影泛微澜。此君臭味唯风月，底事须除数百竿。镜中白发负长缨，一钓连鳌我不能。剩种长竿绕溪绿，得鱼君看积如陵。平攀天面一弯月，下视山腹三重茅。更欲移居入霄汉，却憎栖鸟占林梢。"}