{"id":"1110893","title":"寿母生朝 其四","dynasty":"宋","author":"朱熹","text":"昨夜秋风凉气归，今朝喜色动帘帏。细斟潋滟新春酒，戏舞斑斓旧綵衣。愿上龟莲千岁寿，永令凫藻一家肥。也知厚德天应报，更说阴功世所希。暑退秋容欲凛然，北堂佳气倍澄鲜。旧痾已向新凉失，寿骨应随爽籁坚。尘外光阴那有尽，尊前风月浩无边。痴儿六六今如许，惭愧西河不老仙。仙人昔住紫琳房，一旦翩然下大荒。久悟客尘无自性，故应福禄未渠央。徙居邂逅成嘉遁，捧檄因循愧漫郎。愿借寒潭千丈碧，年年此日奉华觞。竹柏交柯庭院清，西风不动翠帘旌。高堂正喜新凉入，乐事仍逢寿斝倾。尽室丹衷归善祷，满头绿鬓定重生。年年此日欢娱意，更愿时丰乐太平。"}