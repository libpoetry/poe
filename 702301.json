{"id":"702301","title":"清平乐 题眭履道所画桃花送琴士蒯文达归山","dynasty":"明","author":"程本立","text":"山翁归去。玉洞花千树。拍手儿童花下路。惊动落花无数。山中红雨苍苔。人间白发黄埃。借问玄都道士，刘郎何日重来。山翁归去。记得来时路。雨涨溪泉人不渡。花外鸟啼何处。人间不是山中。高怀都付丝桐。一曲瑶池宴罢，春风吹尽残红。"}