{"id":"1106829","title":"和李商隐赋红梅","dynasty":"宋","author":"王洋","text":"公主檐间睡起时，匀红行绕大安池。北人未识春迷眼，妃子偏怜酒入肌。更若施朱疑太赤，不须生女白如脂。由来风骨都相似，岂为丹青别赋诗。梅蕊年年破腊时，玉花飞舞集鸾池。独将艳色添真色，任尔冰肌映雪肌。带恨不妨红作泪，洗妆终见白凝脂。可怜渠有风流句，只作歌词不作诗。"}