{"id":"1106917","title":"戏题二章述滁州官况寄翰林旧同院","dynasty":"宋","author":"王禹称","text":"要知滁上兴如何，养拙偷安幸亦多。小郡既无衣袄使，丰年兼有裤襦歌。公馀处处携山屐，官酝时时泛海螺。病眼白头唯醉睡，朝廷好事不闻他。要见滁州谪宦情，信缘随俗且营营。不誇两制词臣贵，多伴三班奉职行。楼堞倚空乘月上，樽罍有酒对山倾。升沉得丧何须问，况是浮生已半生。"}