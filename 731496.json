{"id":"731496","title":"和樗仙题画扇原韵 其一","dynasty":"清","author":"永㥣","text":"土木形骸惟恃酒，玉山颓唐妍不丑。生平未得步兵厨，死时愿获陶家取。君昔不喜卷白波，近来始解亲红友。醉墨香流烟月融，新辞气压蛟龙吼。嗟予壮怀久销铄，渐见垂杨欲生肘。脱鱼宁复恋故渊，逐鹿愧乏捷足走。半世无成学种梅，今春无花心自忸。感君为写陇头春，宇宙经纶在君手。"}