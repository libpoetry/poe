{"id":"506921","title":"赋西山送教谕周公明赴长洲","dynasty":"明","author":"杨荣","text":"西山屹立何雄哉，倚天盘地高崔嵬。壮气峥嵘逼太华，秀色缥缈连蓬莱。蓬莱咫尺临天阙，遥对兹山最奇绝。龙楼凤阁接飞云，玉殿瑶阶照晴雪。周君文采儒林英，萧萧白发沾恩荣。宦程初赴天官考，教铎还为吴郡行。今晨告别何草草，祖帐离筵蓟门道。回望西山叠翠屏，万古青青应自好。长洲花发春日初，绿水荡漾青芙蕖。皋比坐讲有馀暇，还念西山相忆无。"}