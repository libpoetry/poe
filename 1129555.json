{"id":"1129555","title":"题水仙梨花菊蒲萄栀子 水仙","dynasty":"宋","author":"释居简","text":"澄鲜无地著楼居，自惜娉婷镜碧虚。青女不知华玉煖，绿扶绰约翠霞裾。楚楚冰绡雾縠裳，铅华消尽弗忺妆。晓云不入朝云梦，赋入闲居亦擅芳。萧爽花中旧隐沦，名齐宿莽著骚经。残英只傍枝头老，收拾芳鲜饱独醒。藤搴翠朵剪轻柔，小压涓涓翠玉流。一石可偿千日醉，凉州未必似扬州。嫩玉温柔净弗瑕，凉云缀叶借春华。水风池阁帘栊静，小试微薰著一花。"}