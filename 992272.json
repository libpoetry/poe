{"id":"992272","title":"饮刘原甫舍人家同江邻几陈和叔学士观白鹇孔雀凫鼎周亚夫印钿玉宝赫连勃勃龙雀刀","dynasty":"宋","author":"梅尧臣","text":"主人凤皇池，二客天禄阁。共来东轩饮，高轮杂谈谑。南笼养白鹇，北笼养孔雀。素质水纹纤，翠毛金缕薄。大誇凫柄鼎，不比龙头杓。玉印传条侯，字辩亚与恶。钿剑刻辟邪，符宝殊制作。末观赫连刀，龙雀铸镮锷。每出一物玩，必劝众宾酌。又令三云髻，行酒何绰约。固非世俗驩，自得阅古乐。圣贤泯泯去，安有不死药。竟知不免此，乌用强检缚。开目即是今，转目已成昨。归时见月上，酒醒见月落。恍然如梦寐，前语诚不错。"}