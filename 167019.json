{"id":"167019","title":"送高仲山通州教授","dynasty":"元代","author":"仇远","text":"通川得通儒，善类蒙善教。如此老成人，真足重学校。我昔客朱方，曾窥管中豹。言容既笃厚，文字入玄奥。交游二十年，夷险同一操。閒居虎林麓，倚窗聊寄傲。忽承北斗敕，勇鼓来淮櫂。华发映青袍，轻帆惬黄帽。天晴宜征途，芹藻春色到。臯比坐可暖，三载勤训导。惜哉龟手药，至老方取效。载酒游五山，何由共吟啸。"}