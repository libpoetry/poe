{"id":"703818","title":"赠康庄马太史游浮丘诗 其五","dynasty":"明","author":"韩上桂","text":"仙杖引青藜，清光望不迷。来从绛阙北，憩此浮丘西。异响聆朱凤，初晴见赤霓。登龙欢未晚，犹得奉扳跻。宿雨压枝头，薰风晚更柔。香从阆苑拂，彩借卿云浮。逸语霏玄屑，清情湛碧流。烟霞一片石，千载待冥搜。浮丘门户本罗浮，海上仙翁一再游。藜杖俨从天外至，星槎真见汉边留。苔封古字谁能读，云护丹崖尚可求。访胜几何逢弭节，新篇犹许万人酬。贤相瀔阳旧有名，搜来奇胜拟蓬瀛。蓁芜久叹山灵寂，吟望今看景色明。霞泛曲岑芝欲绚，风含幽壑桂犹荣。侍臣素沐金门宠，双掌应思玉露盈。"}