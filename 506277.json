{"id":"506277","title":"陈太初画竹","dynasty":"明","author":"刘璟","text":"危石涌坡陀，菉竹秀其颠。贞坚太古心，苍翠宜长年。古人重依附，今人自缠牵。陈公古君子，得意造化先。挥洒有神助，至今光彩鲜。我来偶披阅，却忆游淇园。武公不可作，妙际无遗筌。岂天不佑善，地气乃变迁。感之再三叹，赖有斯图传。愿持宝爱之，使比恂慄篇。精心励清操，孙子其相延。"}