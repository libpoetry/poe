{"id":"749611","title":"怪石歌","dynasty":"清","author":"陆初望","text":"鄱阳湖边停短桡，登山山石森岧峣。累累奇怪相轕轇，便逢名画难为描。饥鹰侧翅摩九皋，怒猊攫爪窥云坳。立者如鹤伏者猱，涧边卧者如潜蛟。忽如达摩航海涛，忽如老父谷城遭。手擎一卷疑兵韬，又似钟馗披锦袍，奇丑不畏旁观嘲。就中独具天仙标，翩然鬟髻谁刻雕。得无思妇魂未销，望夫伫立丰姿娇。我闻古人联石交，皱瘦漏秀声价高。似此怪状罗烟霄，古人相石徒皮毛。"}