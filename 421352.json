{"id":"421352","title":"水龙吟 和陈定山先生","dynasty":"近现代","author":"吴绍烈","text":"几番密约沉沉，相思原系巫山外。层峰障眼，飞鸿不度，难传密意。别久情怀，尊前花下，也应憔悴。便春风重到，催开桃李。归未必，浑无计。忍把韶光轻弃。拚今生痴情无悔。殊乡索寞，伤心凝立，秋江碧水。检点音书，旧时衷曲，都成红泪。待梦中寻觅，愁心一点，为伊人碎。"}