{"id":"599216","title":"赠月桥山人二首 其二","dynasty":"明","author":"陈吾德","text":"幽岩有桂树，常抱弥年丹。芝兰生茂林，芬芳透重峦。羡尔餐霞士，栖迟隔尘寰。譬彼翰飞鸿，冥冥薄云间。云路何寥廓，鸿飞何弁弁。达人契神理，抗志浮云端。恬旷怀高矩，吐纳颐令颜。爵服非我牵，丘园协素忭。俯眺清泉流，仰观明月炫。逍遥步山梁，物役一以遣。未能濯尘缨，聊以寄缱绻。"}