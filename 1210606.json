{"id":"1210606","title":"赵樊川","dynasty":"元","author":"魏初","text":"四十块坐未出门，樊川佳处来传闻。就中韦杜称第一，赞皇赵公今主人。主人本是风云客，斡旋造化工弥纶。西南雨漏不可塞，以手补之天为新。慨然拂却长安尘，移家要与黄溪邻。霜叶烟花秋复春，十年人仰樊川君。鹤书一夕复徵辟，玉案圭峰澹空碧。巾车迢迢入燕国，前日所闻今始识。相逢重索城南诗，才薄空惭少陵笔。"}