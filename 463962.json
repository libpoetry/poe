{"id":"463962","title":"琴台歌","dynasty":"当代","author":"杨雪窗","text":"大江一俯浩无极，云山一仰何苍莽。江山终古作屈蟠，撑拄胸肠飞逸响。之子横琴万籁息，樵客倚岩堪抚掌。弹者非弹写其情，听者虽听忘其声。两意冥冥若一契，曲罢忽觉天地清。风月盈襟共君语，一诺重游空踽踽。惊绝江山不可识，肠断故人三尺土。我来吊古一登台，远山红堕转生哀。但见汤汤送流水，恍听鸣琴洗耳来。日月几何惟骥骋，千载相知在俄顷。大音倘使鬼神惊，唤起九原清夜永。呜呼九原不可作，掩泣绝弦长耿耿。"}