{"id":"282839","title":"陈大羽教授画赐大公鸡","dynasty":"现代","author":"俞律","text":"吾昔鄙鸡好仙鹤，最爱高飞赴寥廓。未知高处不胜寒，白云渺渺身难托。自作山村养鸡人，驱鸡三百齐踊跃。有翅不肯向高飞，不舍凡尘不厌卑。一饮一啄与人同，出阡入陌鸣农蹊。陈老画师号大羽，胸中黑墨浓几许。每将喜怒写其雄，白眼铁爪有真趣。颈毛纷立雪万刀，百丈尾扫天门柱。凝神不动如木石，一动闪电击风雨。风悲雨冷秋影寒，洒血酣战决胜负。天下几人敢为此写真，呜呼笔无神勇莫问津。画如其人吾能睹，亟欲助之三通鼓。腕下生风客开颜，斯须五雄奋壁间。一雄冲天何处去，来共我家寒窗寒。愿汝夜夜早鸣催我起，伴我读书长自励，策我背者为知己。"}