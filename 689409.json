{"id":"689409","title":"送屠长卿还四明","dynasty":"明","author":"佘翔","text":"词场杯酒数交欢，不谓都门便挂冠。可是风尘游已倦，孤臣雨雪出长安。萧条书剑别吾曹，回首鹓班建礼高。不是三闾才见忌，千秋谁见楚人骚。车骑如云结五都，少年谁不避呼卢。故乡明日黄冠去，曾否君王赐镜湖。?蹀初登郭隗台，无人不道是龙媒。悲鸣敢谓恩中断，九折羊肠祗自哀。倾国佳人自若耶，眼如秋水貌如花。吴宫一出归何处，溪上伤心旧浣纱。四明有客擅风流，碣石谈经隘九州。官罢不须嗟怪事，人间何物是千秋。谁怜才子似飘蓬，岁晚扁舟下海东。见说鄞山堪避世，采芝归问夏黄公。"}