{"id":"525252","title":"薛吏部君采园四诗 其一 牡丹亭","dynasty":"明","author":"顾璘","text":"朝下天老堂，夕归卧丘樊。挥金买花种，长恨不满园。牡丹花之王，千本岂厌繁。火齐大盈尺，锦障罗成藩。日张金谷宴，娙娥满前轩。丹粉艳华色，含情各无言。但觉麝兰薰，潜恼蜂蝶魂。此时对美酒，春风散微暄。高歌清平曲，竟坐空百尊。谁能逐驹隙，束带游朱门。"}