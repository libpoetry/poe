{"id":"1007854","title":"高阳台 其三 闰元宵","dynasty":"宋","author":"蒋捷","text":"桥尾星沈，街心尘敛，天公还把春饶。桂月黄昏，金丝柳换星摇。相逢小曲方嫌冷，便暖薰、珠络香飘。却怜他、隔岁芳期，枉费囊绡。人情终似蛾儿舞，到嚬翻宿粉，怎比初描。认得游踪，花骢不住嘶骄。梅梢一寸残红炬，喜尚堪、移照樱桃。醉醺醺，不记元宵，只道花朝。"}