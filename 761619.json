{"id":"761619","title":"凤凰台上忆吹箫 怀丁保庵兴化","dynasty":"清","author":"庄棫","text":"拱极台边，昭阳湖畔，微风吹送清讴。有一枝渔笛，相与勾留。又是三年不见，巾带缓、似旧风流。空相忆，江蓠远岸，杜若芳洲。悠悠。浪游廿载，题咏遍津亭，自豁吟眸。剩小红低唱，巧啭歌喉。我是江郎才尽，台城路、谁与绸缪。休重问、青青荠麦，冷月扬州。"}