{"id":"1216101","title":"观杜德常尚书所藏王晋卿画春山霁景","dynasty":"元","author":"周伯琦","text":"光风荡野晴旭柔，翠屏螺髻烂不收。纤黄娇绿迷远近，翩翩好鸟如相求。厓欹谷转一径幽，石梁斜枕清溪流。轻裘缓带何处客，垂鞭妥辔情悠悠。寻花问柳不计路，恍然身世同浮沤。颇疑青莲梦天姥，白鹿腾空蹴玄圃。又疑华阳愒句曲，清泉白石行处足。熙宁驸马思超逸，前身定是唐宗室。豪端万象穷微茫，解衣槃礴非一日。尚书知画犹知人，三铨品第才必真。每怜散客独青眼，虚斋挂壁同娱神。君不见谢家太傅心丘壑，九逵轩冕秋云薄。造装东还竟后时，至今猿隺俱寂寞。邺中林虑插天外，左辖雄文光燄倍。角巾甲第良有待，好对此山看此画。"}