{"id":"915538","title":"送周起宗经干赴桂林帅幕","dynasty":"宋","author":"杨万里","text":"乃翁昔梦飞入月，东字分明篆银阙。明朝占梦占者云，一甲八人更何说。绍兴大对奏集英，天风吹下胪传声。作者七人拜恩了，乃翁甲科第八名。十年一武可凤沼，邵阳别驾今宿草。子今端能读父书，伏犀美髯一似渠。当时父执今左相，鸿钧播作幕府梧。问天一雪乃翁屈，早入鹓行缀簪笏。"}