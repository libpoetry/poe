{"id":"817408","title":"送国云浦之蓬溪县任二首","dynasty":"清","author":"戴亨","text":"岩冬风雪交，凛冽摧羁客。念尔远行人，道路逾千百。衰年多暮感，聚散何悤迫。与子十年交，欢晤几晨夕。伤离情倍亲，疏阔悔畴昔。老泪向君弹，眷恋无终极。邛郲虽云险，叱驭挥前策。燕市有贫女，馀光候邻隙。升沈道各殊，相期勖明德。男儿抱伟志，富贵非所希。因循竟无成，日暮伤路歧。赖有青云交，时吐胸中奇。今复去万里，再见知何时。高馆列绮筵，纷纶进华词。临觞不能饮，默坐含酸悲。年老别离难，况是平生知。束带候明发，宾众出郊畿。行李已戒途，望望情远驰。情驰结中夜，髣髴见容仪。愿言慎始终，慰我长相思。"}