{"id":"702107","title":"次韵见素司寇送大廷尉郑山斋先生之陕右二首","dynasty":"明","author":"湛若水","text":"江右相逢记昔年，谁将只手欲扶颠。素翁自尔同云卧，圣主招来上钓船。昨夜法星辞帝座，秋光评品带秦川。愁闻司寇归休疏，未到丕时得稳眠。偶因舒啸别长亭，未得哺糟耻独醒。袖里双龙须此耀，人间只眼向谁青。大经大法皆皇道，公是公非即性灵。万里长城在君手，磨崖他日待镌铭。"}