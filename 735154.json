{"id":"735154","title":"九月二日同马允彭篯侯董采载臣陈鏦大始严鸿逵赓臣查枢左旋大儿葆中从子至忠放舟东游","dynasty":"清","author":"吕留良","text":"老病感触多，细碎气上逆。知非养生理，微动悔已积。诸子悯我衰，扶携事游历。泽国久雨后，浦溆水充斥。村艇宛转通，野彴高低格。日出云物高，露光百草滴。木叶声萧然，未露憔悴迹。谁抱不彫姿，霜雪行相益。举酒共斟酌，长幼以次及。揖让见古欢，脱略非真率。对此意欣然，不觉夙疢释。洵知守舍翁，不如远游客。"}