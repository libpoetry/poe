{"id":"797322","title":"贺新郎 庚子暮秋，侍母乡旋，舟中作","dynasty":"清","author":"吴尚憙","text":"落日天将晚。望前涂、烟云一抹，江澄如练。三载风尘羁异地，喜得归帆如箭。经几处、白萍斜岸。水态山容观不尽，见溪村、颇动林泉念。何日里，适吾愿。自怜身似秋帆转。怎奈它、寒砧画角，吟虫征雁。水叶惊飞霜乍结，阵阵金风拂面。触旅况、恓怀无限。计历关山将两月，恨长涂、乡国何时见。心转切，眉慵展。"}