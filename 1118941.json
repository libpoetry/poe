{"id":"1118941","title":"过南安道中","dynasty":"宋","author":"陈元晋","text":"暑涂明发正愁予，伫立风檐气不苏。拟戴星行方叱驭，谁驱雨至忽随车。岂怜行道暍欲死，直恐良苗涸且枯。早觉南来盐米贱，趁墟归去总欢呼。火乘金伏势方骄，天地围炉万物焦。那信炎蒸天六月，却闻优渥雨三朝。顿添秋思生庭树，颇觉春痕涨市桥。分我清风陪独夜，又愁明月渺难招。"}