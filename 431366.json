{"id":"431366","title":"浣溪沙 村中梨花","dynasty":"近现代","author":"王陆一","text":"冻雨垂江柳敛丝。我家刚好玉兰时。梨花村落晚灯知。何处水风沉绮瑟，几年春月祓微辞。吹寒香秀最高枝。簇玉闻声细不尘。九州明月拂云生。传花如梦未还人。浅淡自持清望皎，芳华宜照水痕春。五城天袂下凌晨。香雾濛濛晓气清。南京行后更无人。野风门外白莲生。秀出中原花渐远，化为春雨泪还温。谁家楼外杜鹃声。"}