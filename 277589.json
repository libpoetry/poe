{"id":"277589","title":"绿意·题汪憬吾藏王百谷赠马湘兰小印拓本","dynasty":"现代","author":"沈泽棠","text":"群莺声乱。记双柑共擘，倚阑听倦。小篆镌华，翠石玲珑，字字惹伊悽恋。飞残柳絮芳园寂，奈梦痕、草桥人远。只朝朝、纫并秋兰，锦带佩囊相伴。应料风枝写就，与玄玄、小印纤手钤遍。一缕红心，一捻红情，珍重莫教轻损。青楼侠气都销尽，剩片玉、芙蓉烟泫。看流传、笔仿冰斯，恍惚画眉深浅。"}