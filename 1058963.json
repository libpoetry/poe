{"id":"1058963","title":"同仲宝风雨中过德麟留宿以夜未央为韵分得未字并和二公夜央字韵 其二","dynasty":"宋","author":"李廌","text":"秋徂风雨多，欲作雪霜迓。况乃地气偏，寒暑或相借。温凉久未定，裘葛易无暇。惭愧平原君，客至列盏斝。日为文字饮，短昼继清夜。嗟予寡世偶，痴甚已如霸。有田未归耕，无策敢求射。耽诗近知味，疑从果裸化。"}