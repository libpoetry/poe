{"id":"1118155","title":"南园四首","dynasty":"宋","author":"陆游","text":"晓莺催系柳边舟，老陌东风拂面柔。客里又惊春事晚，梦中重续栝苍游。欢情饮量年年减，古寺名园处处留。却羡少年轻岁月，角声如此不知愁。南游云海叹茫茫，又泛归舟到栝苍。城郭凄凉叹辽鹤，鬓毛萧飒点吴霜。酴醾可把春无几，弦索初陈燕未央。楼下清溪三百里，溪流不似客愁长。"}