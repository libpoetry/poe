{"id":"842965","title":"叠前韵和樊山腊八日见赠","dynasty":"清末民国初","author":"陈宝琛","text":"冻云作雪雪作水，明日残英昨初蕊。晴窗煮茗对盆梅，安用浊醪浇垒块？酒垆回首逾卌春，爨下枯桐剩焦尾。我修禅课皈净土，君爱清歌听北里。乾坤自古一剧场，此语闻诸木皮子。纷纷高髻竞新妆，往往覆车蹈前轨。牵丝傀儡那自由，百戏鱼龙何时已？时流爱恶无定在，未必毛羽胜疮痏。方朔偷取谁家桃？麻姑掷尽无算米。昔年今日御王冠，匪人美新新自美。南郊铸斗竟何用？空误儿曹抱颈喜。可怜孟德一世雄，博得王莽传数纸。若以如来法眼观，闰祚五年一弹指。却遗毒痛遍宙合，散钱乱丝谁与理？陆沈人海计未左，真率相从况尺咫。柯亭刘井不可说，赋日李程犹在里。内廷腊八例颁粥，臣家汉腊亦视此。九衢车骑贺岁朝，积雪光中何耳耳？"}