{"id":"722182","title":"端州吊古","dynasty":"明末清初","author":"屈大均","text":"蒙尘一自向牂牁，鱼服艰难触网罗。妃女泪添滇海满，君王魂傍桂阳多。羚羊旧国哀鶗鴂，岣嵝遗宫隐薜萝。无数杜鹃谁再拜，年年寒食一悲歌。几日崧台驻六飞，龙髯攀堕泪空挥。山河无地容金盌，陵寝何年振玉衣。野接苍梧成大漠，峰连员屋总金微。哀笳吹尽之回曲，未得生从绝塞归。玉殿虚无水国阴，西南空向夜郎深。君臣枉寄蛮夷命，士马长悬考妣心。铜柱擎天馀尺土，金戈逐日祗长林。艰难十载哀忠武，血洒沙场碧至今。"}