{"id":"275749","title":"解连环·送孙恺似陪使朝鲜","dynasty":"清代","author":"李良年","text":"歌残朝雨。听都人艳说，酒楼孙楚。才几日、天子呼来，见鞭影曲尘，乘风东去。堠杳程荒，梦不到、朱蒙旧部。想名藩冠带，紫罗黄革，遍逢迎处。书生据鞍惯否。脱絺衣挂晚，短亭谈虎。腻小艇、鸭绿江油，信茧纸吟秋，鬘云遮暑。渡口杨花，惜过了、一天春絮。看雌图、别叙纷纶，栈车载五。"}