{"id":"745456","title":"药洲","dynasty":"清","author":"吴兰修","text":"霸王忽欲求长生，磊石湖上为蓬瀛。尽种琼芝与瑶草，氤氲花药春冥冥。珠阑四面香为幄，炉火自青湖水绿。昼长时唤美人来，曼声细度游仙曲。胡子衣轻爱六铢，紫霞冉冉吹罗襦。却将尘事劳仙姥，从此官家称大夫。阿谁膝上能多记，特敕琼仙领外事。六宫内使皆天人，免死还闻拜恩赐。忽报西头起阵云，干城全倚郭监军。可怜烽火连宫禁，犹自梅檀吁鬼神。浮家几日劳装束，说与仙人应痛哭。刘郎下马作降王，乐范乘舟学徐福。"}