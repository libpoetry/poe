{"id":"630360","title":"严霜篇","dynasty":"明","author":"释函是","text":"严霜下原隰，秋草日以衰。游宕思乡井，飞禽重徘徊。庭柯畏金丸，参天怒冯夷。寒猋忽朝夕，高木先折摧。岂无劲羽翮，不离故山枝。故山不可离，寒猋无已时。巢卵讵复惜，托足良多岐。南翔盼北岫，东集念西驰。饮河惊浅浪，野田农人欺。仰见云间雁，悔蚤不追随。晚尚未易决，奋翅何忧迟。"}