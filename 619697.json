{"id":"619697","title":"何似公登妙高台有怀同社三子之作李伯襄太史先有和章兼为我辈订出世之业时余方禅诵谢客感太史之言聊赋此谢并答二子","dynasty":"明","author":"伍瑞隆","text":"浮沉休自转相猜，客有停杯想渡杯。火宅正将乘鹿去，海潮初听妙音来。云含药草三春长，座拥莲花四色开。久矣定来心似水，愿从开士誓金台。"}