{"id":"111677","title":"紫萸香慢·近重阳偏多风雨","dynasty":"宋代","author":"姚云文","text":"近重阳偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前，又忆漉酒插花人。只座上、已无老兵。凄清，浅醉还醒，愁不肯，与诗评。记长楸走马，雕弓笮柳，前事休评。紫萸一枝传赐，梦谁到、汉家陵。尽乌纱便随风去，要天知道，华发如此星星，歌罢涕零。"}