{"id":"244220","title":"喜迁莺·谯门残月","dynasty":"宋代","author":"史浩","text":"谯门残月。正画角晓寒，梅花吹彻。瑞日烘云，和风解冻，青帝乍临东阙。暖响土牛箫鼓，夹路珠帘高揭。最好是，看彩幡金胜，钗头双结。奇绝。开宴处，珠履玳簪，俎豆争罗列。舞袖翩翻，歌声缥缈，压倒柳腰莺舌。劝我应时纳祜，还把金炉香爇。愿岁岁，这一卮春酒，长陪佳节。"}