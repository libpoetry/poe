{"id":"194702","title":"秋日书怀·秋日吐微明","dynasty":"宋代","author":"毛滂","text":"秋日吐微明，寒叶堕半碧。娟娟竹弄影，冉冉香引脉。窗明棐几净，水石涵虚白。茶开睡足眼，苔上懒行屐。屋寒无燕雀。岂独少宾客。顾我警露鹤，伫此辽天翮。相对虽不言，孤高比三益。迩来世外心，渐觉眼界窄。儿时喜功名，今念真戏剧。平生翻羹手，欲烂谁能炙。岂待二顷田，初无一廛宅。第当营糟丘，努力斯百尺。颓然寄疏慵，坐扑克驹过隙。韩郎食不足，苦心定谁惜。那知落英繁，吾食岂无夕。举手谢飞鸢，一鼠何劳吓。"}