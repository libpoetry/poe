{"id":"770901","title":"念奴娇三首 其二","dynasty":"清","author":"王时翔","text":"宿酲微倦，又鞭丝低拂，草头晞露。牛背村童相借问，云是刘伶之墓。一颂空传，长埋终此，落叶飘乾土。酒难重到，锦囊消受奇句。应是遗恨生前，衔杯未足，冷荒墩谁诉。寄语闺人休苦谏，我亦醉中寻趣。风物东吴，黄柑紫蟹，缸面清香度。玉骢归近，糟床及早勤注。"}