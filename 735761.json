{"id":"735761","title":"同王徵士听杨太常弹琴篇","dynasty":"清","author":"毛奇龄","text":"成连入海不复返，人间尚有雍门周。呼天抢地抱焦木，一鼓再弹双泪流。晋侯清徵召祲禬，杨氏宫亡失行在。五音升降得丧殊，何事民流角声败。萧郎左卫本戎伍，能定明堂五行舞。谁怜故器抱殷遗，遽使新声写淇浦。开元供奉烧尾琴，上皇赐比双南琛。梨园既散海青死，但留箧底空沈吟。当年大合驾象辂，尚对皇娥鼓瑶素。鼎湖龙去竟不还，自抱乌号哭晨昏暮。毛甡家畜潞国弦，诸王颁在崇祯年。欲遗太常共搏拊，天涯修阻思茫然。从今《大雅》日淫漫，莫遣风流使中断。他日相逢袁孝尼，愿得先传《广陵散》。"}