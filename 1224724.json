{"id":"1224724","title":"过岭至崇安方命棹之建溪","dynasty":"元","author":"萨都剌","text":"人生天地间，驰马历大块。行乐须及时，流光逝难再。役役功名羁，历历山水迈。伟哉东南区，奇险闽粤最。车书四海同，风气一岭界。肩舆度层霄，手棹下急濑。四山抱回流，环合如束带。玉井莲叶飘，仰高天作盖。倏驰丹峰前，却在紫岭背。微云间烟霞，疏雨洒松桧。深林樵牧归，落日山鬼会。雪瀑挂冰帘，林风响天籁。石梯驾仙岩，往往遗骨在。瑶草石上生，丹药市中卖。巍巍考亭祠，过客祠下拜。溪水自成文，上接洙泗派。唤渡云门僧，貌古清可爱。手把青松枝，趺坐溪石罅。悬崖虹栈危，插竹渔网晒。山高人蚁旋，下视舟一芥。轻舫类飞鳅，宛转乱石隘。峥嵘龙角尖，磊砢鼋首癞。槎牙激颓波，出没如水怪。万古槌地雷，三峡泻泙湃。峰峦争送迎，奔走万马快。箭过耳生风，开口不暇咳。峭壁起冲流，恍若巨鳌戴。山有旧题名，岁久字刻坏。岂无姓名存，彷佛年月载。览此前人踪，徒为后人慨。天气易寒暄，光阴倏明晦。浩荡三日程，应接千万态。会登天柱峰，一览宇宙大。少吐胸中豪，神游八方外。题诗赠山灵，清气留胜概。"}