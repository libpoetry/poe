{"id":"834005","title":"玲珑四犯 用姜白石体","dynasty":"清末民国初","author":"易顺鼎","text":"鸥话夜寒，雁惊秋瘦，催成愁色如许。魂从沙尾断，泪趁潮头住。荒湾旧横笛处。漫惊起、冷枫红舞。吴棹莼香，楚衣荷脆，飘泊甚情绪。年时小桃吹雨。记残筝水阁，同剪灯语。酒边身世断，寸烛消磨去。烟堤立马重呼渡。有谁念、空江行旅。凭记取。还须钓珊瑚海树。"}