{"id":"532887","title":"以李蓟丘竹木荒寒图赠潘少承","dynasty":"明","author":"黎民表","text":"大漠飞霜没平野，见此森然挺奇秀。苍苔剥落龙鳞粗，翠筱蒙茏石棱瘦。野火烧残霹雳馀，爽气高标飒回首。佳人绝代卧空谷，贤士羁孤成老丑。何人貌此真苦心，古法兼应存篆籀。异代流传李蓟丘，父子声名在人口。轻缣古墨两相投，粉绘丹青俱落后。潘生好事偶见之，以手摩挲叹良久。置身恍在颠厓间，撝呵恐作蛟龙走。锦标钿轴装重池，持归不用连城购。潘生相就仍索诗，为尔重增遇合悲。杜陵桃竹或变化，张公宝剑能雄雌。千金敝帚登廊庙，肯使瑰材委路歧。"}