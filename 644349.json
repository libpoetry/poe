{"id":"644349","title":"短歌寄魏仲远","dynasty":"明","author":"释宗泐","text":"夏盖湖吞上虞浦，魏君家在湖边住。岸花汀草几春秋，白鸟沧波自朝暮。知君爱客仍好奇，画船载酒如渼陂。棹歌中流日将夕，璧月涌出青琉璃。嗟哉隐居端有道，世上无如閒处好。王充遗迹尚可寻，贺老风流良不少。去年听诏来京国，识君脸红头半白。别怀空与水东流，海燕江鸿断消息。今朝闻有东州船，尺书欲寄心茫然。福源精舍地最偏，安得与君湖上相周旋。"}