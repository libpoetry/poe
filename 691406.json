{"id":"691406","title":"挽张楫川处士二首","dynasty":"明","author":"李昌祺","text":"寂寞秋山落日边，草堂人去锁寒烟。移家北里无华馆，供祭南山有薄田。零落幽兰馀涧底，萧条寒菊对门前。天涯莫致生刍奠，洒泪西风一慨然。华屋山丘事已非，先朝遗老近来稀。徒令过客题新冢，犹有行人款旧扉。衰柳谩馀陶令宅，荒苔空没子陵矶。故园朋好凋零尽，暮雨寒云吊鹤飞。"}