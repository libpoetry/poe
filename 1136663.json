{"id":"1136663","title":"书永嘉嘉禾驿","dynasty":"宋末元初","author":"王义山","text":"老来倦跻攀，悠悠憩山侧。层岚轶穹霓，纡萦困行客。崖倾觉崄巇，径曲盘险迫。石老枕云根，桥横界野色。海峤吞暝晖，松标挂辰极。残烟罩成幄，长波曳如帛。天际鸟知还，溪涧鱼自适。几忘物无我，虑淡意常寂。泛观穹壤间，天亦局于迹。荣华忽彫枯，俯仰逃今昔。倾羲倏再旦，急轨等寄驿。愚公果何为，老且欲移石。"}