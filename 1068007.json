{"id":"1068007","title":"食鳆鱼戏呈夏侯","dynasty":"宋","author":"李彭","text":"君不见吴良斋郡吏，敛板居高随掾史。诸郎元日寿府君，觞酒谀言败人意。口角击节五马贤，鳆鱼百辈为君赐。又不见江左之褚渊，此鱼一尾售数千。丈夫须发果如戟，但知堪炙宁论钱。平生刚直卧江汉，非吴非褚何由羡。疗饥渐台亦可悲，味比疮痂良可贱。谓言此物不拟尝，饷我因君累十觞。汉阴槎头推不御，徐州秃尾甘走藏。藜苋觞中初未识，已觉盘餐惨无色。凭君遣使更函封，莫令子羽吟头责。"}