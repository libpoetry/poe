{"id":"1202852","title":"春从天上来","dynasty":"元","author":"王恽","text":"罗绮深宫。记紫袖双垂，当日昭容。锦对香重，彤管春融。帝座一点云红。正台门事简，更捷奏、清昼相同。听钧天，侍瀛池内宴，长乐歌钟。回头五云双阙，恍天上繁华，玉殿珠栊。白发归来，昆明灰冷，十年一梦无踪。写杜娘哀怨，和泪把、弹与孤鸿。淡长空。看五陵何似，无树秋风。"}