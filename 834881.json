{"id":"834881","title":"解语花","dynasty":"清末民国初","author":"何振岱","text":"霜初绽菊，露晚飘桐，秋老天无雁。旧家池馆，凝望处、千里夕阴遮断。晨曦苦短，甚游兴、新来都懒。偏夜阑、犹得依稀，蓦地逢幽婉。思梦离魂不辨。怪偕来轻舸，停发烟岸。翠衫痕浅。灯窗里、笑语词邻诗伴。离悰在眼。便是梦、也思重见。愁睡眸、斜月寒螀，依旧天涯远。"}