{"id":"431325","title":"林山腴移居东邻有诗志喜和而贺之二首","dynasty":"近现代","author":"方鹤斋","text":"欲向青城寻石室，一峰灵鹫忽飞来。书声金石连宵听，竹影琅玕借月栽。卜筑早期元九宅，隔篱待举少陵杯。故人谈罢还相过，屐齿君家径里苔。君似黄莺求旧友，我为白鹤贺新居。宛如合璧今连屋，岂愿高轩频顾庐。聚德尽多三益侣，移春况有五车书。待看三展重阳日，蓬矢桑弧照比闾。"}