{"id":"834038","title":"一萼红 红梅二首 其一","dynasty":"清末民国初","author":"易顺鼎","text":"翠苔边。甚冷红万点，先为破春悭。月地调脂，霞天拥髻，真妃昨试还丹。似二月、江南问酒，指荒村、犹当杏花看。最是销凝，啼妆印水，绝代婵娟。飞上寿阳宫额，又娇黄半褪，暗补香瘢。玉颊笼潮，冰须亸泪，醉时应倚唫肩。还怕误、阮郎归后，问移家、几日到孤山。莫逐古溪桃雨，流向人间。"}