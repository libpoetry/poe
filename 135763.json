{"id":"135763","title":"游钟阜呈同集诸公","dynasty":"宋代","author":"张祁","text":"晓出白下门，东山耸孱颜。脱身廛市中，办此一日闲。西风忽凛冽，秋容著坚顽。烟树小摇落，寒云起斓斑。但惊节物变，敢辞登陟艰。诸峰互崭绝，落势相回环。盘固建康城，俨若呵神奸。造化钟英灵，尽压东南山。厚疑接坤轴，高欲窥帝关。太平严梵刹，华屋罗千间。向来劫烧灰，旧观初未还。象教岂易灭，佛力不可扳。风雷运梁栋，斤斧勤输般。会见落成日，千门响铜环。山僧肯分甘，我亦诛茅菅。人生少会心，胜处天所悭。归鞯理残照，欲去仍跻攀。后会倘可约，此兴殊未阑。只恐俗士驾，频来遭底讪。哦诗记幽讨，賸语君其删。"}