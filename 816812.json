{"id":"816812","title":"浪淘沙二首","dynasty":"清","author":"蒋士铨","text":"愁味比秋浓，雨滴疏桐。来书似有泪痕封。梦里痴人争盼醒，醒也匆匆。聚散已朦胧，目断宾鸿。酸酸楚楚付西风。诸想不生诸病减，心莫玲珑。潦草一年年，似人蚕眠。玉堂清冷与萧然。解意江湖漂泊苦，我亦啼鹃。涂抹衍波笺，短咏长篇。欲将身化岭南船。送尔仙山楼阁上，挥手云烟。"}