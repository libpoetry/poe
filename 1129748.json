{"id":"1129748","title":"古意","dynasty":"宋","author":"释契嵩","text":"风吹一点云，散漫为春雨。洒余松柏林，青葱枝可取。持此岁寒操，手中空楚楚。幽谷无人来，日暮意谁与。君莫笑支许，寂寞非愚懵。君莫轻嵇阮，山林有清兴。人生徒百岁，乐少忧还剩。万事漫短长，无如使道胜。尔非傲世士，高蹈钓名称。但谢区中缘，甘心栖石磴。澄空白日飞，世事终无应。不如省尔诚，自言还自赠。云中见双鸟，高飞揭日月。毛羽贲文章，翱翔异鹰鹘。翛然邈千里，竟不顾林樾。春风漫飘飏，劲翮更超忽。陌上游侠子，窥尔徒仓卒。虽有金弹丸，睥睨不敢发。因知奇异资，自保长超越。回视黄雀群，胡为恋尘?。堪笑浮云高，凌虚翳日星。宁作兰蕙幽，草中自芳馨。自足乃天分，未需尔虚灵。掩翳之所恶，胡为久亭亭。古为旷达士，浪迹多晦暝。山林惜长往，藏用亦藏形。愚谷不可及，窅然还自宁。嗟余亦羡此，岑寂养颓龄。穷品偶真叟，授我一卷书。深林值幽人，遗我斧与锄。斧锄亦奚为，教养材与蔬。荒秽必须剪，使之蔼自如。授书欲胡为，教尔心与躯。学必先正己，自治乃及馀。此意有嘉训，佩之未始除。如何悠悠人，自谬欲是渠。相习成薄俗，鲜德怀籧篨。吾裁此俚语，凭君为传诸。"}