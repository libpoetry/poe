{"id":"1127427","title":"依韵酬献陈州王密学见寄二首","dynasty":"宋","author":"强至","text":"触热初来太华西，恐烦后命促佳期。两人幕府叨同日，千载门阑值一时。储邸忽开趋诏召，宾筵空在失栖迟。念公诗句情无极，更听秦民话去思。忆昨驱车始向西，樊川又见菊花期。滞留旧幕嗟今日，淡笑清樽记昔时。屡辟滥充宾客晚，厚恩惭报主人迟。淮南卧治那能久，天子怀贤入梦思。"}