{"id":"650270","title":"狮子歌","dynasty":"明","author":"金幼孜","text":"圣皇御天弘庙略，敷宣鸿化昭礼乐。登庸俊贤亲简擢，河清海晏雨旸若。民物熙熙遂耕凿，奇祥异瑞叠昭灼。朝野颂声相继作，封疆视古益恢拓。幅?相距何寥廓，东穷扶桑南海角。西涉流沙北荒漠，山梯海航日联络。玉帛筐篚纷交错，侏?椎卉相唯诺。奔走贡献填郊郭，金天之西路绵邈。粤有神兽匿深壑，非熊非罴亦非駮。咆哮一声震崖㟧，曰为狮子何卓荦。百兽见之遁且却，象犀虎豹狸与貉。伏地脑裂俟其玃，西人致之脱羁缚。载之雕阑覆以幄，雄风长云相拂掠。远逾流沙度河朔，黄金台前霜正落。五云辉辉映楼阁，觚棱晓月明金爵。阊阖九重方启钥，远人致词甚敦朴。薄贡远物效勤悫，毛为黄茸光濯濯。两目晶荧惊电烁，铜头铁䈥纷荦确。奋髯吐舌耸龈腭，尾大如斗何挥霍。轩然猛气如欲搏，左顾右盻喜而跃。衣袂日月荣恩渥，疏涤雨露远氛浊。饱食紫芝谢丛薄，瑶圃琼林以为托。乃知圣皇德至博，同仁一视靡厚薄。声教所暨如橐籥，指挥万国在掌握。威服强梗慑暴恶，迩安远怀遵约束。神功巍峨等山岳，小臣献诗愧雕琢，万岁千秋歌永乐。"}