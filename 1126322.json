{"id":"1126322","title":"守闸书事时已退居五首","dynasty":"宋","author":"曹勋","text":"十年壮节下清都，鹢首常辞负弩驱。一棹西来黄篾舫，闸胥指点若樵渔。薄阴疏雨湿春容，两岸增添绿与红。短棹悠悠了无事，却怜云水旧匆匆。坐断天台四五年，居山心迹两超然。谁能更看纸上语，且守自家方寸田。老去惟思彻骨清，便无弱水限仙瀛。士龙犹记当时梦，梦想如今海上城。野情漫对三眠柳，幽思空怀九畹兰。他日倘从春步约，湖边一笑似非难。"}