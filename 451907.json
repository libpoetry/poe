{"id":"451907","title":"上迦陵师杖朝之寿","dynasty":"当代","author":"汪梦川","text":"家隶镶黄旗，名著纳兰籍。莲花是化身，降作京华客。雏凤啭新声，辅仁初拔戟。发轫便轶群，驼庵常啧啧。南下已传衣，西游再展翮。历劫见真如，功成在开辟。嗟尔前贤书，妙论总难释。言简同无文，行远意恐隔。良工善择器，不囿绳与尺。此玉费琢磨，更取他山石。大道无东西，奇正各有益。庖丁运牛刀，指麾皆中隙。东坡抚髯叹，梦窗手加额。静安如有灵，海宁起潮汐。自从一苇来，所至设讲席。授受并忘年，谈艺每竟夕。非好为人师，但愿振文脉。廿年张一军，构厦赖老柏。仁者靡所求，方寸自安适。中寿望期颐，神采仍奕奕。予生愚且晚，何幸得亲炙。愿我小子行，长沐君子泽。"}