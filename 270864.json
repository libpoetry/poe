{"id":"270864","title":"赠蜀中李鹏海进士","dynasty":"清代","author":"宋琬","text":"昔君射策明光宫，腾骧燕市骅骝空。谁遣妖星逼天阙，鼎湖竟坠乌号弓。小臣攀髯死未得，重茧万里还乡国。剑阁嵯峨战血腥，豺狼窃据昏巴僰。八口凄凉何所归，穷途那免寒与饥。长镵作伴拾橡栗，短褐不完歌《采薇》。清谓滩头钓鲂鲤，诛茅结屋将已矣。亭边呵止故将军，驴背谁知前进士。青鞋竹笠秦川来，登高怀古羲皇台。酒酣拔剑《鸲鹆舞》，梦回巫峡秋猿哀。达人自古嗟飘荡，鼓刀而屠太公望。天子宵衣问隐沦，征书旦夕磻溪上。"}