{"id":"1128163","title":"高邮旅泊书怀寄淮东提举蔡成甫观兼呈郑使君弇三首","dynasty":"宋","author":"程俱","text":"久客颇自厌，长歌胡不归。束书方有适，捧檄定焉依。尘里音容改，山中信息稀。十年长漫浪，深觉负荷衣。命矣周南滞，时哉冀北空。居无刮目视，动有转喉穷。泛宅如蛮蜑，淫书伴蠹虫。飘蓬故人念，赖有绣衣公。长夏热欲死，迎秋气已清。蚊蝇任来往，螟螣尚纵横。行止厌人问，栖迟真自惊。使君高义在，解榻见深情。"}