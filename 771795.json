{"id":"771795","title":"双溪观石窍泉，晚归灯下作示同游诸友 其一","dynasty":"清","author":"林占梅","text":"双溪一□更堪誇，徜徉徘徊意境赊。流水声中山色好，绛桃灼灼艳于霞。桃花迎我面，流水清我耳。从此已觉武陵近，不探仙源安可止。一重一掩趣无穷，㟏岈崱屴鬼神功。两山交护如无缝，随径逶迤谷自通。乍通幽谷名区见，郁郁高林绕芳甸。凝眸四望接烟芜，花底时闻唤鹧鸪。双溪左右分廉让，叠嶂高低展画图。一花一木皆幽致，到此已无尘俗累。溪边添个休休亭，可拟司空栖隐地。此社从来我未经，钧天仿佛奏泠泠。"}