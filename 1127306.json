{"id":"1127306","title":"伯时往河东戏与廉夫分韵道相思之意三首","dynasty":"宋","author":"傅察","text":"日月剧跳丸，暂别亦已久。青山缭层巅，道里阻且右。今晨登南楼，会此同志友。思公聊北望，伫立但搔首。秋风八月天，霁色明朝牖。轩车何时来，迟尔一杯酒。朝氛霁西山，晚日明髣髴。摇怜太行上，陟巘眩可畏。王侯眇小夫，中盘凌云气。端如车公贤，谈笑出真味。胡为久崎岖，使我重歔欷。王事有程期，来归惧其未。之子何磊落，本是青云才。委翅蓬蒿下，黧面垂䯱䰄。卜邻与我游，肝胆向人开。酒酣遗世累，谑浪绝嫌猜。西风换烦燠，四野无纤埃。方当共临眺，公兮胡不来。"}