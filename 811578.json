{"id":"811578","title":"解佩令二首","dynasty":"清","author":"史承谦","text":"一宵圆月，半宵残酒。听迟迟、凤城清漏。刻骨相思，都迸人、五更时候。更还禁、薄衾寒透。谁传密耗，空怜消瘦。旧时香、尚沾衣袖。银蜡窥人，也曾得、个中情否？只看来、泪痕同有。盈盈妆束，森森剑气，不逡巡、首途迢递。晓角吟风，看依旧、乌蛮新髻。魏城边、戟门开未。封疆何幸，安危不系。怪蛾眉、瞥然能此。漳水铜台，惹千古、茫茫清泪。渺愁吟、碧天无际。"}