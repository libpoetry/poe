{"id":"190589","title":"简彪汉明·斯文久寥落","dynasty":"宋代","author":"胡宏","text":"斯文久寥落，我欲问苍天。苍天默无言，复欲问古先。古先群圣人，去我三千年。纷纷儒林士，章句以为贤。问之性命理，醉梦俱茫然。皓月隐重云，明珠媚深渊。近得程夫子，一线通天泉。荡涤净尘垢，逸驾真无前。自人丧乱来，鼙鼓声阗阗。日事干戈末，那寻孔孟传。湘中彪夫子，有志穷益坚。读书文字表，至善时一迁。老去不自止，直欲求纯全。问我曾点意，乘我舞雩颠。行年付造化，笑问青铜钱。默契天地心，谁能泥青编。"}