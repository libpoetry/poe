{"id":"475370","title":"画松下老人歌","dynasty":"明","author":"王问","text":"朝来写素绢，夭矫为长松。须臾变精思，松下貌一翁。形如列仙双玉瞳，常随野鹿披蒙茸。此翁腹中何所储，曾读黄虞千卷书。一乘轩车意不乐，荷衣早拂身岩居。此翁室中何所有，三尺囊琴一斗酒。倚醉高歌三径纡，风流岂落柴桑后。我欲招之翁不言，松阴槁坐静于禅。不觉对此意转澹，掷笔牖下风泠然。"}