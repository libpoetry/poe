{"id":"763822","title":"醉蓬莱 贺宋荔裳观察得子","dynasty":"清","author":"董俞","text":"羡兰台词客，久擅雕龙，年华未老。肮脏风尘，喜宦情偏好。醉墨霏烟，吟船弄月，梦断吴山晓。桃叶江边，莫愁湖畔，春风来早。欣睹琼阶，桂枝初长，佳气充闾，金线绣褓。玉骨非凡，似神驹騕袅。此际香闺，红妆群拥，看轩渠含笑。子夜笙歌，沉沉凤蜡，玉山醉倒。"}