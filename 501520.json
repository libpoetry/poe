{"id":"501520","title":"文信国公天祥","dynasty":"明","author":"林弼","text":"信国英特才，身值叔季时。士类既推首，相业良在兹。鞠躬尽劳瘁，天必济艰危。是时北风竞，腹膂离四肢。青盖已洛阳，黄艳犹海湄。大厦梁栋倾，孰云一木支。江闽战屡衄，星火勤王师。妻子岂暇顾，国家苦忧思。一死不得遂，两缚焉足辞。皇天暗白日，大地崩四维。益州运告终，回溪翅空垂。义节臣所仗，成功天实为。文山高峨巍，文水清涟漪。忠魂识故路，古屋遗荒基。哀哉吟啸集，千载有馀悲。"}