{"id":"800371","title":"浔阳舟中作","dynasty":"清","author":"邵长蘅","text":"羁心零雨悲，水宿风潮倦。兹晨廓澄霁，沿流惬佳玩。绿英媚芳洲，杂花覆春岸。青天镜中流，浴凫沙际乱。落日碎江光，林峦采余绚。靡霏远烟生，霏霏夕晖眩。苍然望庐山，山霭旦暮变。绛霞晨干霄，岚气夕幂巘。近峦或浮黛，远瀑如萦练。赏奇得新欢，览物有余恋。山水憺娱人，客怀为一遣。"}