{"id":"1403","title":"和武三思于天中寺寻复礼上人之作","dynasty":"唐代","author":"苏味道","text":"藩戚三雍暇，禅居二室隈。忽闻从桂苑，移步践花台。敏学推多艺，高谈属辩才。是非宁滞著，空有掠嫌猜。五行幽机畅，三蕃妙键开。味同甘露洒，香似逆风来。砌古留方石，池清辨烧灰。人寻鹤洲返，月逐虎谿回。企躅瞻飞盖，攀游想渡杯。愿陪为善乐，从此去尘埃。"}