{"id":"308965","title":"花犯·红蓼，碧山韵","dynasty":"现代","author":"赵熙","text":"点秋心，疏红细朵，星星照池水。鹭鸶乡里。记中酒西湖，无限诗思，断桥过雨萍踪寄。栏干人倦倚。泛钓艇，夕阳天色，渔家如画里。年年雁声送西风，怀人念此际。凉波空委。归梦远，江南路，令人心悴。何时更、夜亲蟹火，香穗影、清萤飞又起。便唤取，月明相伴，芦花偎素被。"}