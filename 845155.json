{"id":"845155","title":"蝶恋花 同王梦湘连句，和宋词韵三阕","dynasty":"清末民国初","author":"程颂万","text":"月漏帘阴乌隐树。篆出相思，一寸沉香缕。锦瑟年华弦共柱。无人知道春归去。晴外游丝风里絮。不管宵来，尚有樱桃雨。睡起笼鹦还独语。画阑旧是看花处。阑角海棠开未久。衬得愁新，不管衫痕旧。见说斜阳如病酒。伤春一样春同瘦。为问扬州沙柳柳。十里珠帘，名字无还有。打桨红桥双卷袖。梦回又落南朝后。待得侬来郎又去。底事帘钩，一桁愔愔暮。不是迷藏花底路。中庭枉种相思树。梁燕一双痴共语。省识春归，不道卿知否。昨夜江头轻似絮。绕船明月人何处。"}