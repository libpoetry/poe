{"id":"1063269","title":"庠窃观学士九丈题此君轩诗谨次元韵因以求教","dynasty":"宋","author":"王庠","text":"竹君久要已忘年，临风相语叶响泉。休学我图中似璧，莫师我直劲如弦。劝人达节通天命，舒卷若绳明若镜。尺无枉己空宿昼，圣岂有心犹击磬。岁寒来伴老柴门，我岂好静为躁君。惟有青青四时性，笑发千载空浮云。平安为报春依旧，珍重道人怜特秀。忍饥宁可食无肉，相对忘形笋黑瘦。更有涪翁心似月，平生相照何劳说。不为煎茶不作椽，清风万壑到处传。"}