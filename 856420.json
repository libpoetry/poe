{"id":"856420","title":"曾钦道家山图","dynasty":"宋","author":"王之道","text":"永叔爱清颍，明仲乐阳羡。投老获所归，为计亦良便。何如强健时，从官山水县。升虚得吉卜，恍若地祗荐。曾侯卿相种，才业固邦彦。而况盛德后，世祀乃天眷。式古吾畏友，被命按邮传。来归自濠梁，访我出诗卷。为言有华宗，畴昔无半面。相逢遂相喜，笑语至舞忭。其家负家山，山水家可恋。松篁递森列，冈峦互萦转。台池及花草，高下烂明绚。粲然图一幅，规模坐中见。予尝赋此诗，好事敢独擅。纵横一千字，把玩不知倦。桐庐在何许，东望眼欲眩。子陵亦往矣，钓濑清练练。家山亘今昔，昔隐今始现。彼美曾侯贤，何当睹岩电。"}