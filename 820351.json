{"id":"820351","title":"高阳台  见燕时客南溟","dynasty":"清末近现代初","author":"杨圻","text":"日日愁风，朝朝看雨，画楼闲杀鸟衣。同是天涯，相逢总是依依。春潮夜打山根月，送帆樯海上人归。更凄迷，梦到深宫，露滴罘罳。隔年踪迹曾相识，况烟迷平陆，草入荒溪。欲待商量，如今是柳暗长堤。绿窗人语春眠觉，道江南处处花飞。莫搴帏，不见长安，一片斜晖。"}