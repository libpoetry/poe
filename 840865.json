{"id":"840865","title":"悼子四首 其三","dynasty":"清末民国初","author":"金武祥","text":"汝弟方乳哺，先以春正殇。汝妹益何惨，夜卧惊颓墙。今又弱一个，曷禁中情伤。生前共索笑，绕膝欣成行。此时土一邱，弟妹还相将。魂小莫轻分，飘泊知何方。携手倘归来，泉路应茫茫。萧条东郭外，城阙遥相望。日暮群乌飞，携雏啄道旁。独立一挥涕，悲风动白杨。"}