{"id":"949825","title":"韬光庵","dynasty":"宋","author":"周弼","text":"谷鸟与我言，怨杀白太傅。借问何以然，携却山僧去。山僧未去时，前盘一尾蛇，后踞一头虎，吸云啸风绕窗户。山僧已去了，鹤来踏翻藤。猿到拗折树，乱筱枯柴塞行路。抑将庐于嵩高之阳，温洛之浒，诸天散花复呵护。抑将慕膻逐臭，亡魂丧魄，委枯骸于北邙之狐兔。荒台兮尚存，破屋兮如故，惟有山僧不知处。世间万事谁始终，极目寒江起烟雾。"}