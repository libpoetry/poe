{"id":"1132418","title":"三峰王耿殿丞将移陕下通理先已同袁刑部以唱和诗见寄因次前韵和酬二首","dynasty":"宋","author":"魏野","text":"君移棠树民皆喜，我住东郊却懒誇。拙性怕逢诗债主，病身愁见酒雠家。郢词温润如丝雨，蜀纸鲜明似绮霞。况是已经仙手和，点头空使角冠斜。蜀出多才信不虚，淹翔犹未佩银符。民间惠爱应长有，马上歌诗岂暂无。休话卜邻来草泽，即看得路去蓬壶。申湖公暇闲游地，贺监何须说鉴湖。"}