{"id":"282416","title":"金缕曲·为瞿安题《风洞山》传奇","dynasty":"现代","author":"金天羽","text":"帝子花消歇。莽南天，蛮烟春瘴，杜鹃凄绝。从古流离家国事，偏惹鸾吪凤泣。只难望、将军死贼。汉腊存亡天一角，数降王、谱系羞从逆。还夺我，女儿节。忠魂碧汉旌幢立。猛回头、残山拱木，血藏凝碧。种界灵魂儿女共，埋玉埋名可惜。厮守著、茅庵半壁。后死馀生丁末日，一蒲团、了却氤氲牒。亡国恨，永难灭。"}