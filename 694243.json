{"id":"694243","title":"次韵秋兴感事录寄东所","dynasty":"明","author":"陈献章","text":"醉眠山影里，恨不与君同。松下泉来冷，鸡鸣日过中。就床梳白发，开户纳清风。起视沧溟暮，孤鸿没远空。秋露落芙蓉，河山日不同。物情诗卷里，天道雨声中。朝出马愁坂，暮行船逆风。欲投云谷隐，鞭鹤上层空。昆崙一池水，色与银河同。问子为谁氏，从师向此中。短檠非世业，破笠是家风。回首唐虞际，浮云点太空。首阳非立异，柳下不妨同。岁月黑甜外，乾坤软饱中。腐儒甘粝食，烈士死长风。今古谁能计，贤愚并一空。"}