{"id":"1124795","title":"寄朱至机","dynasty":"宋","author":"徐积","text":"云出无心鹤倦飞，还家欢笑綵为衣。雪醅为寿酒初熟，玉脔供甘鱼正肥。侍燕每操筇杖去，看花常御板舆归。故人愿子无穷庆，莫使淮南音信稀。六十诗翁爱幅巾，清江濯尽洛阳尘。若无野客来同巷，合有山僧去作邻。醉卧不知云到枕，吟行唯许鹤随身。眼看富贵真如梦，说到穷通定笑人。"}