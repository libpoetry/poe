{"id":"1191421","title":"杂曲歌辞 结客少年场行","dynasty":"唐","author":"虞羽客","text":"幽并侠少年，金络控连钱。窃符方救赵，击筑正怀燕。轻生辞凤阙，挥袂上祈连。陆离横宝剑，出没骛征旃。蒙轮恒顾敌，超乘忽争先。摧枯逾百战，拓地远三千。骨都魂已散，楼兰首复传。龙城含宿雾，瀚海接遥天。歌吹金微返，振旅玉门旋。烽火今已息，非复照甘泉。"}