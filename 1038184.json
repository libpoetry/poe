{"id":"1038184","title":"某伏睹运使金部运判秘丞运同赞善赠长老元师诗一首举唱三观圆成叵测精微但深赞叹辄不自揆愿继善声素昧宗乘颇惭芜陋","dynasty":"宋","author":"文彦博","text":"北土久无临济嗣，宗风不振至于今。方当魏俗依僧宝，须访尧山礼道林。东去恳邀香象驾，西来顿识祖师心。绀园变色慈云庇，蔀屋容光惠日临。理事融通周法界，处时同就听潮音。不分孔老为三教，欲使瓶盘作一金。得度皆欣龟值木，当机尽许芥投针。伽佗孤起开晨景，伊字齐脩照暝阴。独愧钝根非了了，宛同眢井自沉沉。愿将天钵清凉水，净洗昏眸与浊襟。"}