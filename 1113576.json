{"id":"1113576","title":"避暑无地偶过君俞聊资华屋广荫以揖主人之胜绸缪礼意遂至抵暮君俞有诗因次韵二首","dynasty":"宋","author":"李之仪","text":"无功卫鹤偶乘轩，虐暑从谁解倒悬。顿觉御风凌绝境，似逢调瑟认华年。回光已幸参东壁，裂地何须得酒泉。自惜抑扬非瓦砾，倦途终愧失陶甄。十轮杨恽旧轩轩，四壁相如似磬悬。岂谓投怀忘晚节，每容佳处共流年。笑谈璀璨风生坐，翰墨纵横思涌泉。土苴固难重就器，转钧尤幸识精甄。"}