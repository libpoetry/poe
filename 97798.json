{"id":"97798","title":"顷在杭叔骥以离湖日见怀诗相遗舟中无事取而","dynasty":"宋代","author":"赵蕃","text":"江南千万山，何许为吾栖。深林与丰草，本自麋鹿宜。长安冠盖场，谁识杜拾遗。日赴郑老饭，未救方朔饥。如我何如人，飘然亦天涯。买舟今日归，已恨作计迟。山川旧曾经，所至皆依依。共载得王蔡，何乐其如之。但恨诗豪人，先我浮春溪。眼中清绝处，收拾随以西。遂令我笔端，失去温润姿。衢州法曹君，句成亦多奇。会当一快读，遣此别后思。人生离合间，可喜更可悲。但泛石室酒，万事端能齐。"}