{"id":"816324","title":"书愤","dynasty":"清","author":"黄遵宪","text":"一自珠崖弃，纷纷各效尤。瓜分惟客听，薪尽向予求。秦楚纵横日，幽燕十六州。未闻南北海，处处扼咽喉。岂欲亲豺虎，联交约近攻。如何盟白马，无故卖卢龙？一着棋全败，连环结不穷。四邻墙有耳，言早泄诸戎。扰扰无穷事，吁嗟景教行。乍闻袄庙火，已见德车旌。过重牵牛罚，横光啮犬争。挟强图一逞，莫问出师名。古有羁縻地，今称隃领州。竟闻秦失鹿，转使鲁无鸠。地动山移恐，天悬日坠尤。君看黑奴国，到此属何洲？弱肉供强食，人人虎口危。无边画瓯脱，有地尽华离。争问三分鼎，横张十字旗。波兰与天竺，后患更谁知？"}