{"id":"1136851","title":"贺新郎 其三","dynasty":"宋末元初","author":"王奕","text":"帆卸西湾侧。望康庐、老峰面目，旧曾相识。岁岁滔滔江浪远，回首暮云空碧。今想见、发痕全白。眠鹿矶头茅屋烂，问草堂、谁管真泉石。还更有，青牛迹。老峰点首如招客。道十年、玉斗窗间，两成疏觌。赢得老夫谙阅世，不作少年太息。看雨馀、依旧青山色。汶上归来重过我，最峰头、新长芝堪摘。分半席、共横笛。"}