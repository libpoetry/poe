{"id":"779520","title":"金缕曲 题俞彩裳女史《慧福楼诗集》","dynasty":"清","author":"顾太清","text":"福慧双修矣。问芳龄、二八年纪，聪明如此。一卷新诗出示我，美玉精金堪比。真不愧、诗书门第。拈出卷中读史句，岂寻常、弄月吟风耳。簪花格，银钩字。瑶池仙子应如是。爱翩翩、温柔态度，端庄容止。恰有仙郎成伉俪，一对璧人双美。堪称得、扫眉才子。况又人言知孝道，侍孀姑膝下呈欢喜。福与慧，更谁似。"}