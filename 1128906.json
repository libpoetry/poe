{"id":"1128906","title":"偈八首","dynasty":"宋","author":"释仁勇","text":"秋风凉，松韵长。未归客，思故乡。天上无弥勒，地下无弥勒。打破太虚空，如何寻不得。古人底今人用，今人底古人为。古今无背面，今古几人知。有手脚，无背面。明眼人，看不见。天左旋，地右转。风鸣条，雨破块，晓来枕上莺声碎。虾䗫蚯蚓一时鸣，妙德空生都不会。都不会，三个成群，四个作队。有个汉，怪复丑。眼直鼻蓝镵面，南看北斗。解使日午金乌啼，夜斗铁牛吼。天地旋，山河走。羽族毛群，失其所守。直得文殊普贤出此没彼，七纵八横，千生万受。大方无外，大圆无内。无内无外，圣凡普会。瓦砾生光，须弥粉碎。无量法门，百千三昧。真相无形，示形现相。千怪万状，自此而彰。喜则满面光生，怒则双眉陡竖。非凡非圣，或是或非。人不可量，天莫能测。直下搆得，未称丈夫。唤不回头，且莫错怪。"}