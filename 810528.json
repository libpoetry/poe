{"id":"810528","title":"满江红   寄吴锦雯时司李端州","dynasty":"清","author":"丁澎","text":"桄榔亭畔，西风起、几行雁字。正江楼、凭栏孤眺，玉山初紫。双鬓且消梧水月，一樽不换凉州史。笑从来、手板对人低，而今始。论宦迹，原非志。称吏隐，谁言是。念世态浮沉，但须如此。美酝三升差足恋，不然腰折缘何事。再不然、向旧酒垆傍，寻吾子。玉映风标，看濯濯、有如春柳。爱吾庐、投竿矶渚，漫同渔叟。勾漏山中丹九转，沧浪亭畔诗千首。问年来、松菊可曾荒，君曰否。有司马，凌云手。更邹衍，谭天口。总不如归向，灞陵偕妇。客到任看墙外竹，独吟且尽床头酒。忆从前、裘马少年场，同刍狗。"}