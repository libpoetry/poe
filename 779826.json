{"id":"779826","title":"摸鱼子 新荷","dynasty":"清","author":"戴延介","text":"漾沦漪、田田点点，熏风吹展多少。镜奁渐有情丝惹，一串蘋香萦绕。青柄袅。看贴水、轻圆解覆鸳鸯鸟。凌波路杳。正卷绿缄愁，含朱束怨，芳意尚娇小。追凉处，十里银塘清晓。承来珠露初皎。艳游曾记销凝甚，一舸尚迟红闹。吟思悄。待扶出、盈盈扇底玉容好。秋霜易老。怕吹落脂痕，剪残衣翠，须约采香早。"}