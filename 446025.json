{"id":"446025","title":"诗序《张栋诗词选》","dynasty":"当代","author":"熊东遨","text":"诗道延绵古迄今，巅峰不乏有人临。汨罗江上怀沙客，获尽千秋万代心。继起三曹兼二谢，精光足亮茫茫夜。更添一位九江陶，乐抱清怀守田舍。李杜撬开绝顶门，跟风涌入唐人群。水涯山角经行处，各把风光占几分。后贤不尽前贤效，复借诗余生别调。别开一境有东坡，自合掀髯仰天笑。尔后千年百年间，长河时有大波翻。或云不足惊天地，卷到身前亦可观。最是而今行大运，路花溪草俱成阵。蝉琴蛙鼓柳莺箫，各逞奇才歌鼎盛。争与天公试比高，诗王诗伯如牛毛。免冠昨日公门客，鬓角多簪毛一条。邑城有子名张栋，独坐幽篁心不动。那管溪山晦与明，拨弦自把清风送。更有一端人笑痴，槐林守望雪香时。花阴静看蜂来往，不为分香为钓诗。钓得琳琅诗串串，秋林新叶开生面。定知诗好不须多，选取精华归一卷。一卷编成寄我看，约为数语作开端。我读其诗味其趣，古井心亦生微澜。嗟尔长年作官吏，居然未染官场气。清风诗笔扫车尘，另辟一方幽静地。人道文章老更成，张诗好处在初生。欢笑悲啼如赤子，一声足令全城倾。莫谓予言有虚妄，予言准在传媒上。试拈一例与同观，不信诸君眼不亮：槐林深处小亭开，雀鸟徐行啄紫苔。手倦抛书依石卧，清风梦里送香来。不为耽诗宁有此，天生一个书呆子。品其诗也知其人，便有犹疑应可止。我爱张诗品性真，遵循正道远旁门。纵然未至前人境，清气犹能接几分。置罢弁言还自笑：能凭一管窥全豹？夜深湖畔水风凉，月片荷珠成映照。"}