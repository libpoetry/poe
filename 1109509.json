{"id":"1109509","title":"和楼倅宗簿","dynasty":"宋","author":"刘宰","text":"草莽莽兮平台，鸟翩翩兮去来。侧身兮引睇，长太息兮徘徊。揽余辔兮高骛，岂不夙夜兮谓行多露。漱流泉兮枕石，憺无营兮得我所。同心兮离居，未倾盖兮有书。岁既晏兮无娱，我思君兮君开关而望余。余幼好此奇服兮，岁荏苒而华颠。闻若人之好修兮，搴众芳而独专。结微情以陈词兮，鳞鸿杳以无传。惟圣哲之茂行兮，在举能而任贤。横江湖以扬舲兮，宁维楫之可捐。烂晨光兮破群幽，清风发兮凉气飕飕。琼佩兮锵锵，玉鸾鸣兮啾啾。时不可兮骤得，君胡为乎此留。"}