{"id":"748029","title":"郑翁歌","dynasty":"清","author":"汤贻汾","text":"康乐城头夜飞雪，雪花变作仙翁发。仙翁一笑走仙京，众仙拥入仙官列。仙官行年七十六，仙官官乃在蛮服。青童侍史尽蛮人，顾视颦眉厌凡浊。开堂挥散童与史，入室呼齐孙与子。尔曹为我孕云礽，执尘抱琴吾可使。大儿闻言向妇谋，小儿闻言对妾愁。阿孙近前为翁语，翁果索此无难酬。一年一孙生一子，两年众孙生不休。十年曾孙竞趋走，廿年阿孙纷白头。阿孙头白儿死半，翁反还童色精悍。孙曾簇若市朝趋，以首颔之难识面。应门扫径纷有余，一日一更劳弗遍。前年曾孙又生子，一未脱襁又一见。阿翁大笑喜出汗，顾后失前心意乱。曾玄两手抱不尽，分置膝头先后换。或来捋髭白镊断，或来索哺衣牵绽。或来呵殿导升舆，或来涂抹横翻案。咿咿哑哑满室春，中妇少妇喧难分。中年但期子生子，今日竟见孙携孙。谁知阿翁喜亦伤，终朝苦为含饴忙。一餐须得五斗粟，几使饲鹤无余粮。一官伛偻十八载，至今寻思转生悔。不悔官卑与宦贫，悔见儿孙争济济。翁乎此悔绝无伦，稀世盛瑞悬公身。魏徵五世笏仅在，启期三乐年谁臻。繄我先皇旷代福，余庆尚及今臣民。吾宗此福已仅见，曾不若翁尤衍蕃。况翁更在未挂冠，罕事亘古无流传。生男更当无影异，还童定觉鸡窠宽。溯我交翁及三岁，中间数别逾寒暄。昨来城中一访我，见面精采辉朝暾。擘窠草书为我作，钗划薤倒无崩颠。一时同官竞乞字，具脯作醢为开樽。樽前试问别来事，第一曾玄增几人。翁笑吓吓屈指数，屈尽十指又复伸。伸长屈短费思索，道我衰耄记不真。语余起立再谢走，手不曳杖似鹿奔。城中故人遍叩门，一一问讯情逾敦。遮攀愿闻导养术，翁笑固问曰无闻。但云爱民爱物如爱己，天与寿考能绵绵。又云爱民爱物似爱子，天与孙子宜振振。"}