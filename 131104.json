{"id":"131104","title":"夜饮慈云诸公索诗因成长篇","dynasty":"宋代","author":"陈著","text":"世艳明灭萤尾光，客气腾跃烟中香。烟消萤死竟何有，要知人事亦何常。今夕何夕山中集，六客相对通肺肠。樽中不问酒圣贤，得醉即是无何乡。耳边鼓笛有自好，忽散而去何吾妨。吾辈本非淫湎流，聊以寄意齐兴亡。老禅知我酷信我，谓此非痴亦非狂。呼童展纸快磨墨，听我趁笔穷夜长。砉然一笑如梦觉，清风明月自有天文章。"}