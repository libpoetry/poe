{"id":"697186","title":"暮春游白岳十二首 齐云岩","dynasty":"明","author":"胡应麟","text":"中天城阙吐蓬莱，万仞芙蓉压翠苔。紫雾昼连三竺起，青霞晨傍九华来。龟蛇隐见灵仙窟，龙象骞腾上帝台。奇绝东南谁并此，祗应人世有雄才。重叠崖峦护翠屏，何人持斧凿青冥。千寻峭壁移夸父，一线寒空透巨灵。鍊石谁当支玉灶，丸泥吾欲闭金庭。不缘混沌频年斲，千岫桃花隔钓舲。绛节宸居北斗悬，金银台观屹相连。朱甍宿雾千峰外，碧瓦笼云万岫前。粲烂灵旂朝帝日，飞扬神剑伏魔年。何因屩蹑罡风去，一叩玄关意惘然。斗绝穹窿四望奇，削成员峤置坤维。孤峰宛自庐山得，一柱真从太乙移。青燎夜升云黯淡，紫烟晨合雾淋漓。漫思香案曾叨秩，少住尘寰八百期。万峰晴色暮登临，望入山腰翠欲沉。雾拥楼台横碧落，云拖?盖出青岑。雄文勒岱知司马，秀句题匡忆翰林。三绝祇应留异代，莲花千丈扑狂吟。峥嵘香案帝庭留，万仞高悬翠欲流。九叠似张庐岳顶，三峰如削华山头。长舒雾色黄金界，半掩霞光白玉楼。椽笔大挥飞瀑底，凌云何似仲将愁。十丈穹窿峙翠屏，如椽真慰北山灵。虫书半蚀先秦字，龙画傍分大夏铭。虚拟相如论泰岱，漫劳太史序云亭。何人解摸邯郸碣，祗是中郎读未停。悬泉百尺乱侵衣，珠箔银屏护翠微。雾袅重崖浑欲堕，风回群岫尽如飞。山楼夜榻眠苍藓，石室春盘馔紫薇。一宿已知尘累断，竹西犹梦旧渔矶。荧皇金碧挂檐楹，兰若翛然出化城。十里乱云双屐到，万山斜照一钟鸣。岐崖北绕飞梁现，黟水南拖匹练明。自是圭峰飞锡地，何须尘外问蓬瀛。移根何代植崔嵬，结搆名犹借樃梅。千里漫劳孤驿寄，一株元自太和来。花翘鹤膝时沾雾，干坼龙鳞乍起雷。嫩蕊疏枝浑欲折，凌风无处问瑶台。苍然离立尽彭聃，底事乘风下郁蓝。四皓衣冠犹减一，八公环佩仅馀三。移来不借匡庐顶，飞去重寻雁宕南。潦倒青莲头渐白，乍因奇绝驻征骖。参差霞佩出蓬莱，次第云鬟立翠苔。石上同心朝帝罢，山头联臂望夫来。从游宛入黄陵庙，争艳如登白玉台。漫说桃源双占尽，尚留倾国候仙才。"}