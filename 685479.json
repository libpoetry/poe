{"id":"685479","title":"题大笑出门卷送李烟客三首","dynasty":"明","author":"邓云霄","text":"我已卧游倦，君今始出门。遨游称上客，顾盼尽中原。然诺千金重，防身一剑存。阳关不下泪，任听峡边猿。俱是低眉者，谁为大笑人。才名同入洛，傲骨耻干秦。川陆征途远，湖山引兴新。片言堪赠璧，行矣岂长贫。四方男子事，儿女强牵衣。名岳行应遍，雄心去若飞。泛交投剌易，高调和人稀。揽胜兼怀古，奚囊满载归。"}