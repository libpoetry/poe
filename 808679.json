{"id":"808679","title":"徐记室渭","dynasty":"清","author":"严遂成","text":"辕门令严大旗卓，鼓止霜清晓吹角。诸将候竭方逡巡，白衣闯入门无人。有时狎游辄累日，急使召之深自匿。倡楼昵饮闻欢声，掷尽黄金空手出。奋髯箕踞谭兵书，受降用间擒王徐。俞家戚家以力取，取之以术钩吞鱼。率尔作表贡白鹿，皇帝称善再三读。声名一夕遍内台，龙跳鹰跱青天开。忽锥其囊刺其耳，弃妻杀妻屡求死。生无所益事远游，赋出入塞春徂秋。突逼军营拔剑舞，蝉蜕归隐山之幽。室中咄咄挟犬坐，月复一月不举火。长鱼大肉啖已多，便饿十年理亦可。书数千羚斥卖之，藉蒿荐席聊自娱。月明高吟得意诗，一鹤孤啸群鹤随。明朝棹户昼不起，起视悠然长逝矣。"}