{"id":"698240","title":"六月九日西涯寿旦其日生子以诗志喜次韵贺之","dynasty":"明","author":"倪岳","text":"闻道君家喜有馀，掌珠光彩动轩除。老天自是知人意，此子还能读父书。占梦固应非偶尔，试啼聊复问何如。醉来却忆山翁语，径作高门待汝车。丝纶阁下暑雨馀，春信忽传来玉除。翁当绂麟正张宴，客喜弄獐争致书。知君于此万已足，愧我而今百不如。太丘盛德老愈健，会遣长文从后车。"}