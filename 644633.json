{"id":"644633","title":"乙丑中秋在石镜精舍同士友玩月后二日家兄寄示会饮分韵诸诗览之怅然叹不得与因奉次来韵兼东郑君好义 其一","dynasty":"明","author":"方孝孺","text":"我来南山中，正见秋月圆。我家岂无此，兄弟况满前。胡为轻别离，顾影清辉寒。赖有座上客，共结无穷欢。愁端旋消释，言笑各开颜。寄谢兄与弟，明年相对看。"}