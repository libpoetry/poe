{"id":"578947","title":"槟榔","dynasty":"明","author":"王佐（汝学","text":"桃李虽不言，下自成径蹊。所珍桃李如，市里争奔驰。茫茫烟岛深，漠漠千园林。云落羽扇乱，日高华盖森。就之千万株，青翠悦人心。繁霜开夏花，清香飘水沉。湛露满秋实，溅齿寒淋淋。昨看嫩秀茎，青子何离离。风霜飒变易，红紫离披垂。年年炎洲叟，独擅居货奇。小贩纳岁月，钜贾守藩篱。主翁但坐笑，索价高层梯。风味何所嘉，非蜜非饧饴。冲淡紫烟外，世人那得知。入体散无声，满面春熙熙。点唇脂失色，登颊酒无姿。风味寻常事，浓华世俗肌。所喜花草部，尤足重伦彝。婚姻重然诺，河山誓不移。宾客交堂阶，鞭霆来恐迟。陆羽随先倡，杜康张后师。三千周曲礼，孰敢事先施。消息忙归女，风情属赘儿。银刀开宝匣，金蒂趁花枝。交际尤珍重，蓬山路不迷。故人京洛缶，游女汉皋缡。俗尚恒为命，人情固自怡。木奴轻楚帛，树本越神赀。二广同风俗，八闽均礼仪。车航隐囊橐，山海平路岐。怪落金盘里，能光刘穆之。"}