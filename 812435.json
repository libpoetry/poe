{"id":"812435","title":"拟郭璞游仙诗七首","dynasty":"清","author":"许传霈","text":"通都罗华阁，晓日照曈昽。相与游侠儿，畋野跨青骢。轮蹄交道路，车盖矫蛟龙。一技未及展，暮景起天空。弱质摧蒲柳，晚岁彫芙蓉。此生多掩忽，孰能策始终。还山采丹药，仙侣不时逢。苍翠叠嶂开，澹营烟霞外。飞瀑千丈馀，惊破银河挂。有客悟此生，一举绝埃壒。直上青云梯，隔断红尘界。栋驾涧底松，竹鸣谷口籁。伊谁效长生，逍遥慎不害。道遇黄石公，相约瑶池会。嘉荫成翠幄，幽兰含露滋。草木喻至理，英华各及时。晨光东南驾，流景西北驰。达人解其微，安用长独悲。鍊石开华顶，酌泉集清池。同行王子乔，赠我九茎芝。腾骧入云路，徘徊历四维。有鹤冲霄去，不受樊笼束。绛云自卷舒，争向岩阿逐。自来登仙子，超心脱凡俗。广成语执中，老子道不辱。夕餐赤城霞，朝弄扶桑旭。真气蓄满腔，何必效辟谷。局促辕驹足，奔踶走且僵。北风吹白云，忽与天路当。明珠罗胸臆，珍错列上方。远登太行山，近陟华子冈。清音闻山水，仙露滴衣裳。长城围万里，跂望何迢迢。盘曲危鸟道，旷远顺鸿毛。仰天向阊阖，风雨起崇朝。烟霞合琉瓈，翡翠集兰苕。添筹南极星，酌酒北斗杓。秦娥奏新曲，麻姑引玉箫。终古帝王家，簇拥列鸾轺。愿从赤松子，长揖去市朝。便娟侔朝日，颜华倏忽露。岁月逝水流，羲和不能驻。是非傥可明，得丧奚足顾。天上森宝书，寸心托豪素。相与拔俗人，云车誇远驭。岛屿荣琪葩，无为叹迟暮。寄语畋游者，我将从今去。"}