{"id":"830425","title":"赴都祖道，亲友还家，谢德舆姊夫（裕昆）相送至舟中，赋诗为","dynasty":"清末民国初","author":"宋育仁","text":"朔风泠泠动江树，阴云暧曛岁迟暮。离筵此地一为别，明朝相忆在何处。丈夫生世当远游，临别亦作儿女愁。居人掩闺客子发，平明已在泸江头。多君厚意良不薄，临水送将远为客。敷衽陈词握手言，再三珍重殷勤诺。送行苍苍自崖返，从此行人日应远。心中万绪若有忘，重重为语加餐饭。人生聚散波上萍，明年旅食京华春。车毂水流尽倾盖，此中安得同心人。世路低昂逐尘轨，亮节何为身反累。流离已作出山泉，不敢盟心指江水。"}