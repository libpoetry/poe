{"id":"308583","title":"应天长·庚午秋，谒彊村翁沪上，日坐思悲阁谈词","dynasty":"清代","author":"陈洵","text":"王风委草，骚赋怨兰，危弦思苦谁说。坐对素秋摇落。芳菲与鹈鴂。吟壶永、双练发。悄未觉，翠销红歇。镇闲写，解带披襟，满座香发。长恨付梨园，似锦湖山，南渡最凄咽。况是泪枯啼宇，冬青更愁绝。斜阳事，人世别。怎料理、此间情切。画图展、后视如今，何处风月。"}