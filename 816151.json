{"id":"816151","title":"渔樵耕牧","dynasty":"清","author":"章甫","text":"渔翁荡漾水中天，最妙相忘不记筌。借问得鱼何妙趣，化机一半跃于渊。樵夫踏碎碧云飞，伐木丁丁采四围。山上斜阳山下落，一肩挑尽晚霞归。耕夫出作亩南东，乐在青畦绿野中。箬笠蓑衣身计足，不愁雨燠不愁风。牧童刍牧是如何，或饮于池或降阿。醒眼不随人醉态，杏花村外自高歌。"}