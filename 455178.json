{"id":"455178","title":"疏帘淡月 读《涉江词》悼子苾夫人","dynasty":"当代","author":"周燕婷","text":"兰舟桂楫。记十里横塘，芙蓉亲折。蓦地烽烟四起，戍笳声裂。几回魂梦江南断，倚空阑，片帆天末。夕阳山黯，卷帘风冷，落花如雪。漫延伫，蟾华渐缺。念听雨秋窗，寸肠愁结。锦水流波似泪，泪痕犹热。吟笺重展伤心句，是行行，蜀道鹃血。有情诗卷，无情人世，此情何极。"}