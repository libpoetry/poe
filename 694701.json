{"id":"694701","title":"拟不如来饮酒八首","dynasty":"明","author":"周宪王","text":"莫向忙中去，闲时自养神。功名一场梦，世界半分尘。日月朝还暮，时光秋复春。不如来饮酒，醉里乐天真。寄语红尘客，其如岁月何。新诗随意写，时曲放怀歌。老去朱颜改，年高白发多。不如来饮酒，看我舞婆娑。攫攘何因尔，终朝傀儡牵。望尘忙趁市，满贯苦多钱。造物商岩板，羲和穆骏鞭。不如来饮酒，一醉大家眠。世态看来熟，浮生何苦忙。好花供老眼，佳茗刷枯肠。池上红鸳并，帘前紫燕翔。不如来饮酒，高卧北窗凉。故友成衰谢，新交未是俦。心劳悲幕燕，计拙笑巢鸠。莫作少年事，休将老态愁。不如来饮酒，赏玩菊花秋。莫入三街市，宜乘九夏凉。随缘得妙术，守分是仙乡。写字腾龙虎，吹箫引凤凰。不如来饮酒，烂醉锦筝傍。羡我霜髯老，逢时正太平。园畦频点检，书画悦心情。绿竹栽些个，红棋着一枰。不如来饮酒，且莫问输赢。幸喜身康健，休论愚共贤。诗联有神助，老懒得天全。十日一风雨，三家百顷田。不如来饮酒，同乐好丰年。"}