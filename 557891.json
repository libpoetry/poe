{"id":"557891","title":"题画","dynasty":"明","author":"张弼","text":"远山如飞近山走，茫茫白云三万亩。小桥尽日无人行，孤舟自碇青溪口。似闻鸟啼猿啸哀，长林宿莽惊风来。令人洒然毛骨爽，不知身有黄金台。金台红尘深百尺，骑马东西事鞅掌。见图唤起山泽心，枯肠骚然诗句痒。挥毫聊问许郢州，何时约伴作清游。我歌尔谣齐拍掌，笑看黄河西北流。"}