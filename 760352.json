{"id":"760352","title":"以摄影心太平草庐图移写纸本 其五","dynasty":"清","author":"丘逢甲","text":"吾生寡嗜好，独嗜佳山水。吾庐深山中，颇具丘壑美。每咏紫芝歌，老亲色然喜。山中白云词，时取教诸子。虽不求神仙，亦究黄庭旨。谁谓神仙言，治道不在此。一心先自平，万事罔不理？天下不太平，必自人心始。仙者特山人，其人常葆真。吾亦葆吾真，一室天下春。"}