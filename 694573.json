{"id":"694573","title":"有怀世卿","dynasty":"明","author":"陈献章","text":"仙鹤去不归，黄鹂向人语。空馆忽相思，云山杳何许。出门东望海，默默空延伫。月出潮复来，鸣桡下沧渚。时雨日夕来，郊原蔼新绿。白云被重崖，下映寒塘曲。情结竹上言，魂消井边躅。三年隔潇湘，书至不可读。伏枕庐山下，春怀惨不舒。哀弦久去耳，风韵今何如。灼灼花自媚，嘤嘤鸟相娱。高台夕流盼，古道行人疏。烦嚣谢人境，抱膝山台居。奈此枝上鸟，交交春雨馀。少年耳目冗，衰老不能虚。安得鲁连子，从之泛江湖。"}