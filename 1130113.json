{"id":"1130113","title":"维杨秋日西郊","dynasty":"宋","author":"释道潜","text":"雨洗高梧爽气浮，鸣蝉相唤作新秋。翻空白鸟一行去，目送冈峦欲尽头。瓜花零落豆花繁，秋入隋家旧苑看。水调遗音今寂寞，空馀坏道泻哀湍。潦水初收古涧清，小桥斜倚数鱼行。神林社日传箫鼓，秋稼如云岁有成。枯榆偃蹇若苍龙，影占荒郊半亩宫。下有牧羊双稚子，卧吹芦管对西风。"}