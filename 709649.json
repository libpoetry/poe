{"id":"709649","title":"高丽纸行","dynasty":"明末清初","author":"陈子升","text":"古之朝鲜今高丽，流风犹是箕子遗。范畴邈矣彝伦斁，天下车书空尔为。我闻先辈曾出使，品服黄门有殊赐。鸭绿江浮使客船，凤皇衔出天书字。夷君稽颡献丹诚，国相称诗扬盛事。我曾见此诗，联绵纷可异。诗法初唐体，字得颜公意。勿言彼地遂无人，所学堪为中国臣。石渠虎观诚深邃，河北胶东那等伦。此纸为笺空五色，此纸卖文能几缗。我愧当年青琐客，沧洲閒洒墨花春。"}