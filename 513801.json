{"id":"513801","title":"宿河上岭入夜风雨大作","dynasty":"明","author":"程敏政","text":"辞家已三日，夜泊苍山矶。遥看月仰瓦，星斗何依稀。玄云忽四合，黯尔灯无辉。孤眠觉有异，起坐披裳衣。长风挟雷电，雨若天瓢挥。万响凛不测，势恐孤篷飞。船头屡低昂，知是江波肥。移床避罅漏，客心转凄危。古云行路难，此语良不非。悄然百忧集，君父难两违。裁诗记所遭，胡宁不怀归。"}