{"id":"1228631","title":"庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 其四 饮印山田舍","dynasty":"元","author":"刘诜","text":"少年曾客金竹峰，壮岁移住城之中。城中金竹几来往，赢得白发成衰翁。居人兴亡秋叶换，巧黠四方拙闾闬。天公颠倒作奇观，举世区区事筹算。我友秀川罗文学，白头胸著天禄阁。我友龙湖李隐君，秋风落笔吹行云。干将白虹发原草，蚩尤夜堕玄武老。谈王著经卿与轲，感时屈宋能高歌。古今坎壈称数子，数子之外应更多。山中秋高月如斗，醉呼老农同举酒。同举酒，满瓦船。便令馀生满百年，饮酒之日万五千。"}