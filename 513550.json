{"id":"513550","title":"新安洪生通今郑州守有约之少子乡进士远之弟而予兄汀州贰守克和之婿也来京师从人受春秋学日以成岁暮欲将往省于郑且南还入郡学以俟秋试其志可谓健矣道别之际赋诗赠之","dynasty":"明","author":"程敏政","text":"綵衣遥向郑州城，书剑还为故国行。官邸冬温先季子，京闱秋试待诸生。匆匆立马辞乡丈，草草传觞愧馆甥。但喜家声常不坠，一门难弟又难兄。"}