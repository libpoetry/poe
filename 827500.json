{"id":"827500","title":"悼杨师月如","dynasty":"清末近现代初","author":"吴妍因","text":"夙昔慕鲁连，挟愤欲蹈海。嗣乃笑其愚，何不看胡亥。今知冢中骨，及躬且危殆。倘得一睹之，保身吾岂怠。吾师明月珠，晔晔多光彩。不甘遗暗途，且欲资甄采。遂奋紫骝驹，长安逐驽骀。期展千里足，昂昂致高垲。岂意志未伸，忽值城邑改。一夫弄权柄，万方沸鼎鼐。异军倏然起，民意未可绐。固有旧田园，犹得滋兰茝。天命已可知，所望归而待。奈何一嗟跌，默默以千载。北望泪沾裾，魂兮尔安在。焉得复归来，雷音听奏凯。"}