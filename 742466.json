{"id":"742466","title":"涂山禹庙","dynasty":"清","author":"黄景仁","text":"铁花已绣支祈胶，闪尸罔象逃鞭鞘。文命治水河精教，玉斗熨胸星冠䫜。梦中饮河不用瓟，庚辰亥竖供趟䞴。奚仲挟策驱轕轇，趋风白水躬曲包。玄圭乃得天贶佼，娶涂旧国山峣峣。日暮失嗣心孔怓，祥狐候立风尾捎。南妾歌始正不咬，出门那顾儿啼?。台桑莽莽云气窙，断山出脉水纳脬，蠙珠吐孕璞剖胞。精焰浮烁波蒸炰，作贡用逐橘柚包。日月拱璧霓垂旓，典瑞辑玉争来䞭。乐作言产兼沂巢，趋风振佩敛衽䘯。峨峨冠冕参闾爻，更摄荒邈来圻郊。贯胸长肱目或?，操蛇衣卉颜涂?。兜离僸?声呶呶，窫窳首龙雕题鲛。或乘飞黄发垂髾，或乘驺吾驾神蛟。千诡万状穷撮抄，各望声教奔如麃。有不用命遭击掊，汪罔骨轴专车抛。桐柳血漉谷不苞，省方用代重瞳庖。威爽万劫留岩坳，越三载会山登茅。记传两地争譊譊，编年冢竹差不淆。辛壬癸甲史笔㺜，两日生子后所嘲。众论概勿深推敲，黄熊怒气余咆哮。鳖躯鹿足驱银泡，女娲化石立地胶。风荡日晕微晴窅，宫殿相望同豁庨。承尘玉座垂蟏蛸，松耶柏耶虬龙梢。岁时杂沓神巫跑，罗列百戏喧钟铙。肥羊满羫牛折尥，至今熊白忌荐肴。余怆尚与人心交，灵旗肃肃风䫸䫸，送迎曲短神无聱。"}