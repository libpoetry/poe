{"id":"603473","title":"泰山顶观日歌","dynasty":"明","author":"祁衍曾","text":"岱岳嵂兀孤根深，青天飞挂万壑临。我来适际上元夕，春风淡荡吹素襟。逍遥午夜不肯睡，一杯独对明月斟。明月高高正堪赏，忽送红轮东海浔。扶桑光摇蟾桂色，电掣雷矗魑魅匿。半在空中半水中，望之微茫难测识。龙鳞照耀千黄金，鲛室冯宫尽如饰。清晖灼灼闪洪涛，回看四野犹昏黑。划然大叫山欲倾，不觉天鸡先已鸣。飘飘两翼生羽翰，七十二君咸我迎。上叩天门下梁甫，无字之碑尔何苦。眼前不尽水东流，朝朝日出游人睹。宵中海日事太奇，我在罗浮亦见之。名山佳节今偶值，不饮徒令世上嗤。丈人石，日观峰，太平天子不登封。司马遗文何足问，青瞳绿鬓且从容。"}