{"id":"866665","title":"李彦泽紫云洞","dynasty":"宋","author":"冯时行","text":"玉帝侍臣紫云翁，帝嗔谪居跨鳌峰。年龄瞬息反帝所，空有衣冠藏山中。山中草木俱不同，紫云霏微气郁葱。风清月白岩穴空，翁犹被发乘虬龙。来从南箕驱长风，人间奔趋争追踪。依稀可望不可从，披寻遗编三复重。舜庭丝匏间笙钟，呜呼翁兮终莫从，姑从遗编愈盲聋。"}