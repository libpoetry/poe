{"id":"54945","title":"感怀诗·游气日氤氲","dynasty":"明代","author":"桑悦","text":"游气日氤氲，人物生楚楚。阴阳易之马，天地道之府。吾身从何来，造化戏剧我。有我期自丧，欲与未生伍。天胡凿吾窍，能解乐与苦。苦乐两相纽，心绪遭织组。吾生亦错误，错误送千古。勤除将懒乘，智阙以愚补。天机自裁断，万象得安堵。日晴鸟乐奏，风动花姬舞。结交一欢伯，气味投肺腑。逍遥随化迁，建德非吾土。"}