{"id":"699413","title":"送夹山舅令太原","dynasty":"明","author":"袁宏道","text":"踏尽层岩见稔畬，烟峦鸡犬若仙家。公亭客过开生酿，石室僧来判种花。竹下簿书閒草偈，山中人使学烹砂。高槐影静莎庭里，香散屏空放早衙。閒将公事了尊罍，郭外青山探几回。从事也因流水出，长官多为踏花来。印文长日封苍藓，簿筴经年长蠹灰。身是嘉祥旧令尹，东西历尽始知才。"}