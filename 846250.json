{"id":"846250","title":"沁园春","dynasty":"宋","author":"无名氏","text":"衮绣堂前，福星开度，寿星入垣。有建隆臣普，上天宰辅，绍光臣鼎，平地神仙。入秉钧衡，出分藩屏，托住东南半壁天。年来好，甚烽消万里，尘静三边。紫宸几度传宣。刚不肯归班押讲筵。纵云台勋业，已登盟府，金城筹策，犹念中原。好袖山河，更扶日月，色正三台第一躔。王韩去，愿齐休社稷，于万斯年。"}