{"id":"1214820","title":"寄弟肖庭二首 其一","dynasty":"元","author":"刘鹗","text":"亲丧尚土浅，游子怀帝乡。每逢时节临，重我涕泗滂。有弟幸可托，惟兄实无良。中谋卜葬地，未审君否臧？我言兹山佳，气聚风斯藏。山川重盘礴，形势森开张。翻翻龙蛇集，蔚蔚鸾凤翔。东西极完密，前后分低昂。明堂可万马，怀抱包洪荒。纵未增福庆，亦可免祸殃。似堪妥亲灵，此外俱荒唐。进取贵果决，筑舍讥道傍。尧时只一夔，竟克成大章。缅怀父母恩，罔极齐圆方。愿言罄所积，早得归山冈。惟君当送终，而我遂显扬。出处各尽道，庶可纾恐惶。两年几寄书，报章杳茫茫。北风重寄此，握笔情感伤。"}