{"id":"721403","title":"王十洲学使以其高祖渼陂先生文集属为选定赋此答之二首","dynasty":"明末清初","author":"陈恭尹","text":"前朝全盛纪成弘，尽扫繁音尚正声。一代才华归七子，三秦风雅属先生。青霄史馆新裁出，白首丘园健笔横。司马文章杜陵句，几人兼得擅长名。高曾遗矩未云遥，三百年来德愈昭。遂有使星临粤峤，重将文体振兴朝。千金吕览谁增损，一阁藜灯久寂寥。窃记儿童时讽咏，山中如得听箫韶。"}