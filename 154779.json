{"id":"154779","title":"朱康叔郎中弃宫求母于金州因会华清宫作此诗","dynasty":"宋代","author":"文同","text":"蟠桃实在枝，蟠桃花已飞。相隔五十春，一旦还相依。康叔视金龟，解去如粪土。徒步入峣关，金州取其母。古人亦有此，比之康叔难。几时有古人，能如公弃官。玉莲仙宇中，相会谈此事。使我发惊叹，达晓不能寐。借问侍安舆，辇下何时过。我欲率诸君，扶服诣门贺。"}