{"id":"1111503","title":"和韵问魏石川疾","dynasty":"宋","author":"何梦桂","text":"谩道无丹蜕骨凡，绣襦不换嫁时衫。老天倘未忘周孔，巫鬼何须问抵咸。身健加餐亲鼎饪，眼明减药认囊椷。山中吠犬千年杞，采采犹堪餍吻馋。不是尘中骨相凡，蓉裳蕙带芰荷衫。勿疑有疾淫成蛊，须信无心感是咸。裹药曾经丹灶火，裁书祇欠土奁椷。病馀努力加蔬饭，莫笑筼筜太守馋。灵山何许问巫凡，狭地知难旋舞衫。枕上病虽忧白傅，床前教肯愧陈咸。君宜借力宽诗课，我亦埋头事药椷。种朮养凫随分足，岂因富贵堕涎馋。"}