{"id":"684266","title":"彰义关候驾十首","dynasty":"明","author":"王立道","text":"遥望西山紫气生，月华天际更分明。旌旂历历穿云树，天子归来白玉京。候跸宵驱彰义关，古桥无复水潺湲。人家两岸春杨里，旧是桑乾第几湾。年来章奏满公车，总道遐方困未舒。君王一出怜民隐，扶杖山东听诏书。玉戚金戈壮国容，每当三五候飞龙。月中真得持盈意，常见光华护九重。南北河山共一家，琼丘仙圃自繁华。上阳更有馀春在，红药丛丛初放花。燕山明月照卢沟，笳吹喧喧水急流。行人尽唱千秋曲，一夜欢声达帝州。朱衣对仗晓追班，帝在清都虎豹关。钟鼓正传宫漏彻，侍臣端笏拜天颜。灯火城西几万家，仗来驰道满烟霞。须臾拜舞千官合，宝炬光中驻翠华。凤诏初传自九天，赐租重见汉文年。燕南楚北经行地，雨露君王本不偏。九天晴日六龙回，绣陌春风锦障开。乍听辘辘香车远，又见纷纷后骑催。"}