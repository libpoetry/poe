{"id":"534752","title":"夜宿桃源县令长黄虬峰过访遂邀宴酒中赠谢","dynasty":"明","author":"尹台","text":"七月大野号天风，黄河浊浪高排空。桃源县前系孤缆，楼船夜宿星雾中。桃源县尹余邦彦，扁舟截浪来相见。鸣金列炬闹深霄，吹竹系丝谐高宴。情欢意洽席屡移，忽忆长安对月时。华省官閒留客醉，仙堂人远惙余思。十年归卧沧江流，何知此地逢故游。剧谈纵饮不知倦，高歌似动鬼神愁。半酣月落参复横，冯夷起舞蛟鼍迎。川妃水后互出没，翠蕤云梢分纵横。别君黄鹄不返顾，挥手且入神京去。脱谢惭乏吕虔刀，新诗裁云赠尺素。"}