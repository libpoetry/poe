{"id":"704158","title":"西川四景 巫山天下无","dynasty":"明","author":"解缙","text":"夏云岧峣影空翠，十二巫峰堕平地。化作奇峰天下雄，飞入西川作形势。楚襄微事何足云，宋家小子雕虫文。君不见今古兴亡几番雨，世间何事不浮云。娥眉春月斗婵娟，雷砰夜响空中泉。江南客子喜空翠，踏破平羌江水边。归来梦寐绕岩壑，千花烂锦明帷幄。起来如在娥眉巅，画史新图为君作。陇西太白去不还，浣花堂草苔石斑。西川风景世间少，令人长忆娥眉山。雪山山高在西极，下视九州皆历历。自从积雪雪未消，万古寒冰坚比石。五丁力士移不来，画师忽遣秋毫开。南州溽暑昼方永，展此清景何快哉。君不闻齧毡使者去已久，鲜能知味令心哀。惊湍触石石欲落，绝壁与天争一握。峡东冲激转奔雷，白日蛟龙怒相角。望中砥柱何崔嵬，曾见当年征战来。禹凿汉江犹在眼，金舆铁镇成寒灰。行人记取秋风里，云是瞿塘滟滪堆。"}