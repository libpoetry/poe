{"id":"111316","title":"赴官晋陵别端禅师","dynasty":"宋代","author":"陆蒙老","text":"枕上浮生过半百，短发毵毵霜样白。西溪溪上旧家山，岁岁故乡归似客。船头渐这古松门，云是吴均读书宅。烟云半岭见层楼，峥嵘鳌顶蓬宫窄。有人挂衲归盘陀，棱棱瘦骨真维摩。几年面壁舌不动，忽然拍手演渔歌。秋来满船载明月，直钩不钓闲鼋鼍。一雨笠，一烟蓑，五湖深处任风波。黄梅渡口水流急，救护心谁如老婆。"}