{"id":"747914","title":"赠黎莼斋茂才","dynasty":"清","author":"承龄","text":"培塿无大木，{氵众}流成回渊。雷雨久郁蒸，乃荐芝房篇。黎子出播州，此邦信多贤。郑莫辟坛坫，机云竞联翩。前辈有典型，聚辉腾星躔。蓬生且挺出，矧彼楠与楩。美珵能自照，祥金方出埏。宫商中琴瑟，将赓清庙弦。曲儒饰匡济，四野滋戈鋋。以之贡玉堂，可使涉巨川。当子登楼日，忆我射策年。学宦两无成，蹉跎欲华颠。为农当力田，凿井当及泉。愿子鉴景光，生才非偶然。"}