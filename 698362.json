{"id":"698362","title":"抵家杂感","dynasty":"明","author":"凌义渠","text":"我居未定不须论，泊岸移时又出门。爱傍亲帏姑近市，言归旧族只依村。寄人廊庑篱偏绽，曝向馀冬日渐温。阅尽枯荣五载内，徘徊庭际亦知恩。久出思归念自真，乘秋初不为鲈莼。眼前大宅皆新主，旧日藏书即古人。偶窃虚名来剥啄，多因细务夺精神。閒时惯说家居好，百感茫茫负一春。"}