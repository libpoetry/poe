{"id":"887509","title":"扫花游/扫地游 其五 赋瑶圃万象皆春堂","dynasty":"宋","author":"吴文英","text":"暖波印日，倒秀影秦山，晓鬟梳洗。步帷艳绮。正梁园未雪，海棠犹睡。藉绿盛红，怕委天香到地。画船系。舞西湖暗黄，虹卧新霁。天梦春枕被。和凤筑东风，宴歌曲水。海宫对起。灿骊光乍湿，杏梁云气。夜色瑶台，禁蜡初传翡翠。唤春醉。问人间、几番桃李。"}