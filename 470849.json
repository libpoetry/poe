{"id":"470849","title":"秋夜梦支道林谈秋水篇晓入华山听一雨大师讲楞严","dynasty":"明","author":"胡梅","text":"道人近住支公古松下，梦与支公臂常把。所谈惟有《秋水篇》，所见即是当年马。将醒未醒闻马嘶，枕席才离眼复迷。来参法席谈奇梦，影乱朝霞众已齐。天花几散莲花顶，师即支公师未省。丹青老手乏神通，难画松间梦时景。日暮辞归乏笋舆，松花满脚路忘迂。负来斗粟施香积，此是贫家明月珠。"}