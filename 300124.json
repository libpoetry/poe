{"id":"300124","title":"新雁过妆楼·题春华倚醉图用彊村韵","dynasty":"现代","author":"乔大壮","text":"柳市尘黄。深杯畔、匆匆过客流光。试镫风起，飘散艾纳都梁。玉女来时三里雾，绛仙去后五更霜。遍春场。兔葵燕麦，谁念閒郎。山庭吟猿怨鹤，为倦游赋笔，老去迷阳。醉归甚处，依旧石径荒凉。音书乍通又绝，任天末飞鸿千万行。扶头醒，对故家图画，难割柔肠。"}