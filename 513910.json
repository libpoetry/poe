{"id":"513910","title":"送康用和南归诗","dynasty":"明","author":"程敏政","text":"矫矫丹山雏，孤飞直千仞。昂昂汗血驹，天闲谢羁靷。君子赋归欤，使我失朋亲。忆昔与君友，我发始髫龄。君气不可当，感激慕英蔺。虎闱驰夙声，乌台发新轫。威行畿甸间，事至若迎刃。朝纲固已肃，颓风亦云振。哗言倏中起，万里竟遭摈。终为一寸铁，蹇蹇磨不磷。驱驰闽海隅，再领县厅印。低首奉期会，坐遣民俗顺。霈泽岂不施，展转四更闰。翩然徵诏下，驿骑走方镇。谓君先天学，往往决悔吝。行当几日程，喜入九重觐。衣冠太史氏，相顾得豪隽。朅从拜命来，惊君雪垂鬓。在告越踰年，日日理衰疢。居然停禄食，有待竭忠荩。士节难自保，我疾可无慎。封章乞解组，伏阙再三进。云臣本孤陋，颇欲激芳润。少小读韦编，漫识离与震。挂扐有成法，筮者殆充牣。犬马心弗胜，此选亦太遴。倘讦遂臣私，实免负尧舜。言词既恳切，重瞳乃回瞬。萧萧官廨中，四鼓对馀烬。黎明出都门，徒步一何迅。平生几交游，逆旅漫相讯。君言幸此归，馀生绝嫌衅。松菊莽犹存，庭户扫还汎。儿子已胜耕，岂复念寒馑。水次分鱼租，山中乐田畯。稽首荷天王，恩波一朝浚。君才诚卓荦，君志更孤峻。永奉大夫欢，不愧世家胤。嗟彼名利场，人或以身徇。富贵将何为，幻若野中燐。是非千载后，孰是驽与骏。郊亭九月馀，霜气入鸿阵。渺渺征车行，落叶载途衬。送君无限情，长歌以相赆。"}