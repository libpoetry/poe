{"id":"1107960","title":"水调歌头 其三","dynasty":"宋","author":"石孝友","text":"男儿四方志，岂久困泥沙。束书匣剑，依旧旅食在京华。蹭蹬青云未遂，奔走红尘何计，敛袂且还家。草木渐黄落，风月正清嘉。友猿鹤，宅丘壑，乐生涯。几时雷雨，轰磕平地起龙蛇。尺箠可鞭夷狄，寸舌可盂社稷，无路踏云车。今古万千事，洒泪向黄花。美人在何许，相望正悠悠。云窗雾阖，遥想宛在海中洲。空对残云冷雨，何限重山叠水，一梦到无由。遗怨写红叶，薄幸记青楼。金乌掷，玉蟾缺，物华休。凤梧眢井，一夜风露各惊秋。唯有远山无赖，淡扫一眉晴绿，特地向人愁。敛袂且归去，回首谩迟留。高情邈云汉，长揖谢君侯。脱遗轩冕，簸弄泉石下清幽。心契匡庐猿鹤，泪染固陵松柏，一衲且蒙头。风月感平发，魂梦绕神州。漾一叶，横孤管，去来休。琵琶亭畔，正是枫叶荻花秋。点检诗囊酒碗，抬贴舞裀歌扇，收尽两眉愁。回望碧云合，相伴赤松游。"}