{"id":"1088379","title":"元范别后寄惠佳篇清叟次韵见示格律俱高咏叹不置因亦用韵写呈二兄聊发一笑 其二 呈清叟","dynasty":"宋","author":"朱熹","text":"五十行过二，双鬓飒秋草。平生素心人，谁与共兹抱。今年庐山下，得子恨不早。岁月幸同庚，诗书复同道。惟应山南北，云母夜堪捣。独生有先期，回崖讵难到。丹经不我诳，白发须一扫。看公须眉苍，杖钺督征讨。"}