{"id":"511860","title":"分题得善万物之得时送蔡大尹还越","dynasty":"明","author":"童轩","text":"东皇载阳和，庶类滋以荣。萋萋岸草绿，的的林花明。深渊跃潜鳞，高树鸣仓庚。江山亦增媚，畅彼群物情。吾生竟何如，乃与忧患并。少年学理道，将老卒未行。拜迎事官长，鞭朴嗟苍生。才高位不展，行峻责愈盈。嘐嘐雁失侣，逐逐云孤征。便当赋归去，矫首家山青。"}