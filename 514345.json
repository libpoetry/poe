{"id":"514345","title":"送程智南归","dynasty":"明","author":"程敏政","text":"恭惟两大贤，命世出嵩洛。上焉继往圣，下焉启来学。侑食大成殿，专祀中山区。俎豆无终穷，道化与之俱。眷此海宁乡，先世所自出。旧庙莽不存，过者愧儒术。宪臣秉学政，令尹司化权。坐协师生议，要使人文宣。一函走言状，宗伯告天子。阙典许再兴，伟观自今始。岂无古循吏，亦有先达尊。巍巍企德堂，同此入道门。嗟我本末裔，怂恿恒恻恻。六一碑可寻，云峰记重勒。入奏者谁子，家住山斗村。呼我大父行，等是嵩洛孙。俯伏天九重，奔走路千里。盛举忽告成，相看动容喜。秋潮没津渡，落叶飘井床。赠子一樽酒，解剑城东坊。南望浙江源，正过黉宫下。所期道脉长，增重枌榆社。子归应几日，为我谢诸公。勉旃崇令德，无负新民功。"}