{"id":"813556","title":"疏影三首","dynasty":"清","author":"李慈铭","text":"琼窗倚玉，有画眉小笔，脂晕凝宿。试拂轻绡，约略朝酣，一枝艳对修竹。红珠帐外消魂影，刚浅照、花南香北。好黛螺、宫吏重修，持慰点妆人独。想是端居草疏，茜衫正捧研，娇亸鬟绿。且缓朝天，为拾残绒，点缀春风萝屋。须知老去冰霜性，未肯换、小红新曲。只剩将、绛雪飞丹，留作喜神妍幅。牵萝小住，借槿篱蔓架，商量逃暑。过了花时，犹有清阴，消得几番梅雨。垂杨金楼无人惜，枉自学、汉宫新舞。最怜数、摺芭蕉，解展绿窗愁绪。多少红芳嫁后，指双鬓渐见，星星如许。此去江南，便问鸳鸯，也道凌波非故。横塘旧种田田叶，怕写尽、盘心清露。等甚时、共载吴娃，醉遍五湖深处。盘心侵碧，又纤枝散遍，绛英珠缬。可是双成，香唾吹来，犹带露华消息。银瓶怕损轻盈影，且伴到、琉璃屏格。待倩痕、一试凌波，照见玉容明灭。还似年时旧梦，正妆成倚镜，相对愁绝。钿朵风前，略整钗梁，却恐珊瑚敲折。回头已逐东流去，只检取、琼奁花叶。误认将、一幅留仙，绣满折枝裙褶。"}