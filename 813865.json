{"id":"813865","title":"淮阴杂诗六首","dynasty":"清","author":"邹祖符","text":"才渡黄河复运河，人家终日傍颓波。西风一夜潮头恶，何处宜防得力多。狂飙吹浪汩金泥，侉子歌残极惨凄。几队红颜应官募，至今犹号女儿堤。高垄湖田万顷平，今年新涨可怜生。晚来几阵蘋风起，个个渔航屋上行。红妆结伴出香闺，扳得金鞍上马齐。羞与路旁年少并，扬鞭先过月堤西。天花菌子色如银，青玉红樱缀满林。几日濯枝新雨过，鹧鸪声里采林檎。年年晚涨税鱼租，红豆成时结网罛。齐向得鱼多处去，渔沟西北水晶湖。"}