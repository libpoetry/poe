{"id":"1079725","title":"问晁伯宇疾二首 其一","dynasty":"宋","author":"吕本中","text":"晁子卧京城，岁月晚不用。偷身出尘土，闭户忍疾痛。客来不与语，有口吾懒动。今年又请老，气力当少纵。生平厌笔墨，弃去不复弄。颇念白头亲，甘旨须子奉。呻吟不衽席，妙语时一讽。谁令稻粱谋，未答泉石梦。鄙夫托未契，义实忧患共。天定或胜人，寡固不敌众。请公但缩手，保此清净供。因书报安否，兼与问群从。"}