{"id":"113204","title":"寄耿令几父过新堂邑作乃几父旧治之地","dynasty":"宋代","author":"黄庭坚","text":"呼船凌大河，驱马踏平沙。道傍开新邑，千户有生涯。四衢平且直，绿槐阴县衙。问谁作此邑，耆旧对予嗟。前日耿令君，迁民出坳窊。始迁民怀土，异端极纷拿。既迁人气和，草木茂萌芽。桃李虽不言，春风满城花。陵陂青青麦，烟雨润桑麻。自非耿令君，大泽荒蒹葭。白头晏起饭，襁褓语呕哑。自非耿令君，漂转随鱼虾。岂弟民父母，不专司敛赊。令君两男儿，有德必世家。问令今安在，解官驾柴车。当时舞文吏，白璧强生瑕。令君袖手去，不忍试虎牙。人往惜事废，感深知政嘉。我闻耆旧语，叹息至昏鸦。定知循吏传，来者不能加。今为将军客，轩盖湛光华。幕府省文书，醉归接(上四下离)斜。怀宝仁者病，偷安道之邪。勉哉思爱日，赠言同马檛。"}