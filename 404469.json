{"id":"404469","title":"摸鱼儿","dynasty":"近现代末当代初","author":"刘永平","text":"总难消、蜀天悲楚，急弦难谱欢语。挂帆空说当归计，谁喻乱离情绪。飘泊处。忍说到、江乡犹殢痴儿女。鱼书久阻。恐萱草霜寒，蓼莪露冷，莫赎此身误。凭何事，差慰经年羁旅。销忧全仗词赋。铜琶金镂闲抛却，休道菂甘心苦。愁且住。肠断字、箧笥暗锁迷尘土。中州故宇。愿洲畔垂纶，湖中泛棹，重访颍滨路。"}