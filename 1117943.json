{"id":"1117943","title":"戏咏闲适三首","dynasty":"宋","author":"陆游","text":"钞书字细眼犹明，捣药声清疾渐平。桐叶雨边寻断梦，菊花香里散馀酲。人间荣辱知难到，纸上兴亡看亦轻。惟恨暮年交旧少，满怀情话向谁倾。剡曲稽山是故乡，人言景物似潇湘。三升花露春壶满，八尺风漪午枕凉。树合绿阴山鹊闹，盆镌紫石水栀香。回思乌帽京尘客，始觉幽居白日长。涉世心知百不能，闭门懒出病相仍。箪瓢味美如烹鼎，邻曲人淳近结绳。半颗鸦残墙外杏，一枝鹊袅涧边藤。萧然扫尽弹冠兴，敢为诗情望武陵。"}