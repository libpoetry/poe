{"id":"698176","title":"其二","dynasty":"明","author":"倪元璐","text":"狐虎亦难必，威骨化媚珠。军容多礼数，谒者广妻孥。恭谨将门将，尊严姑上姑。师中有女子，何以激眉须。锦练亦难必，天机化茧丝。萧何刀笔吏，郑綮滑稽诗。河汉而无极，豆笾则有司。尧言俞咈目，二典犹支离。鼻耳亦难必，中准化侧轮。媪相翘专座，公卿翼两甄。防鱼教鳖守，引鹜与鸡亲。嫉恶贵巷伯，不知谁谮人。足首亦难必，低跟化高头。宁火张彝第，莫刓子密侯。鸡争挞禁鼓，狐乱传妖筹。吾见临民长，甘言謟悍囚。肉骨亦难必，羸肌化大骱。令言原懦将，王则自佣奴。大吏缚犹槁，名城摧似枯。波翻五六月，天子为停餔。草卉亦难必，香荪化刺荆。耕田多赋税，作贼有功名。北跳蹋雍绛，南游翻洞彭。但更名曰盗，即解杀官兵。"}