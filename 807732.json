{"id":"807732","title":"风流子  锡山庆云庵感旧 时永如上人新逝","dynasty":"清","author":"陈维崧","text":"众山排峭壁，西风吼、乱叶打茆庵。记竹外时逢，拈花迦叶，水边曾值，洗钵瞿昙。依稀是、鸟啼幽涧北，僧送石桥南。万壑松飙，王裴名理，半床萝月，支许清谈。重经春来地，人谁在，祇见霜信初酣。染就千围桃槲，一路杉楠。叹电光石火，佛犹如此，山邱华屋，人则何堪。隐隐前林暝翠，暗结精蓝。"}