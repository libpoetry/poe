{"id":"813191","title":"归途杂述","dynasty":"清","author":"张晋","text":"皑皑雪在野，漫漫云垂空。客子意不适，天地无欢容。卤城连雁门，大有边塞风。山川入旷怀，能使意气雄。振笔作奇语，高咏凌苍穹。持较橐中金，所得亦已丰。漂母哀王孙，一饭感何深。及其既富贵，报之以千金。千金何足道，聊用表厥忱。巾帼胜须眉，由来匪自今。我遭颇类此，涕下沾衣襟。报否未敢必，此意常钦钦。人情日迁移，世事幻莫测。区区塞翁马，得失何欣戚。一笑整归辔，振策返乡国。岂复有歧途，山川昨所历。即我来时路，难印来时迹。北地常苦寒，薪贵更莫比。居人扫落叶，爇火杂马矢。岂不辨熏莸，彼乃弗得已。多费一束薪，少食一掬米。金盆烧兽炭，毕生未见此。旅行无好怀，日日数归路。黄埃欲障天，却步难小住。茅店傍荒墟，酒帘挂高树。村酿不堪酌，且复赏其趣。举杯辄陶然，一醉忘千虑。客舍问物价，百伪无一真。只缘逐微利，遂使心不淳。一笑脱贯去，贵贱不足论。何能更鄙薄，三代即斯民。关南民苦饥，嗷嗷以待济。关北颇丰稔，移粟有成例。有司乏远谋，师令不师意。讵念挽输劳，或因以为利。嗟嗟丰与荒，都无自全计。帝阍远莫叩，仰天空流涕。周正十一月，徒杠未告成。俗吏闇政体，略不为经营。啧啧诉病涉，充耳弗一应。但解行辟人，作威耀光荣。乘舆济溱洧，此犹知好名。将军下新令，克日将阅边。老兵补颓堠，粉饰何新鲜。亦有买弓箭，亦有办鞍鞯。安坐若弗出，废弛不待言。将军来有日，既去来何年。来如雷振耳，去如担释肩。国家严武备，诏旨已屡宣。岁费数千万，糜饷何取焉？治兵在平日，不在耳目前。书生昧军旅，私心亦悬悬。行行履周道，路远道则平。既不忧颠蹶，何况挂棘荆。小车超我前，忽闻班班声。回头频讶我，有径胡不行。却立笑相谢，各自适其情。寒天负担者，汗流尚浃背。中途谁家郎，车后系空骑。轻裘何鲜明，俊仆甚都丽。微视车中人，颜色颇憔悴。彼实未负担，胡亦作此态。乃知行路难，贵贱理一致。道旁有老翁，抱孙适嬉戏。此中含真乐，何羡乎富贵。车载何隆隆，轮转如丘徙。马力已告竭，方且御不止。此虽有骅骝，亦与驽骀比。所以颜子言，是无全马矣。昨梦刘简田，促膝喜相聚。容貌觉老苍，风义乃如故。事君等严兄，岂惟他山助。谆谆以规我，直言不少恕。别君忽数载，一缄无由布。我行君岂知，胡乃值中路。梦里我见君，梦醒君何处？未识君梦中，亦曾与我遇。并州快剪刀，剪不断愁肠。何如桑落酒，一饮倾千觞。醉中歌我诗，拍案声琅琅。四座齐回首，窃窃笑我狂。我歌声益振，彼笑庸何伤。两夜宿并州，转侧不能寐。静听丽樵更，如在棘闱睡。此类惯战马，伏枥久闲退。忽闻金鼓声，奋跃绝缰辔。名心亦已灰，帖括亦已废。流水阅年华，浮云看富贵。如何复牵绕，勿乃太无谓。披衣更秉烛，书以志吾愧。早行觉路短，十里如五里。晚行觉路长，行行且复止。岂惟路觉长，且怪日轮驶。路亦无短长，日亦有定晷。人心多变迁，万事类如此。举首向仆夫，努力负行李。茅店已在望，小住为佳耳。夕阳未西落，明月已东上。日影射月怀，含光不能亮。如人未遇时，气短神不王。一旦负盛名，落落空依傍。众星各在天，敛曜甘相让。大地辨毫发，山川亦闲旷。清气扑眉宇，流辉洗尘障。顿忘行路难，转觉旅怀畅。若非在道途，此景如何状。久旱闻雨声，行人亦色喜。岂不恶泥泞，麦苗将槁死。额手视向天，为我遍千里。但得天心回，我意正如此。徘徊眺南云，蒙蒙收未起。前途雨深浅，急认来人履。积粟高于山，转运遍道路。民乃有饥色，此又何以故。但闻大官来，伺候无朝暮。供张稍不齐，即逢吏役怒。嗟哉蚩蚩氓，俯首向谁诉。饥寒逼岁暮，无计但仰屋。可怜掌上珠，变作荒年谷。欲聚无全理，同声尽一哭。生离定何所，再见宁能卜。爷娘岂不慈，各各为口腹。饥肠与爱缘，一断俱难续。君看釜里羹，乃是心头肉。倦鸟投故林，力尽犹思飞。岂不爱羽毛，中道将安归。不嫌投林晚，只悔出林非。徘徊顾原野，何处不苦饥。归装如落叶，压装惟诗卷。搜箧得乱稿，一一手自拣。风霜何惨凄，山川何辽远。入诗境剧佳，身历情难遣。朗吟一再过，昨事齐到眼。家人指相笑，结习犹未免。"}