{"id":"507171","title":"桂林读书处为贾郎中闵赋","dynasty":"明","author":"夏原吉","text":"湘江山水何清淑，孕毓斯人美如玉。幽居潇洒一物无，环堵阴森尽嘉木。既非陶门柳，又非王家槐。灵根产自广寒窟，老蟾衔出青云来。贾君先世好奇古，掇芳栽向西风浦。培壅灌溉期生成，留作儿孙读书所。迩来树老霜棱层，枝头开遍黄金英。贾君触物念遗泽，寸心惓惓那能胜。携书遂入林间屋，插架堆床千万轴。朝朝暮暮栖其中，剔蠹翻芸苦心读。不图珠玉富，不羡钟鼎荣。但愿澜翻五车熟，济时载振箕裘名。鹤书争奈飞来早，惊起鸾凰九天表。南阳卧榻閒秋霄，莘野耕犁罢春晓。趋蹡碧玉殿出入，黄金门回观往日。读书处红尘，漠漠遍蹄轮。吁嗟丈夫在斯世，出处行藏了难计。况今正际清明时，苜野安能老骐骥。愿言稳步青云梯，致君尧舜安黔黎。功成解却朝天衣，考槃再诵夫何迟。"}