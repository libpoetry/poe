{"id":"1117623","title":"依韵和徐大夫凤凰池九首","dynasty":"宋","author":"陆佃","text":"借山楼小已新奇，更近东边得凤池。一日未尝无客过，百年今始有人知。舞馀裙带双垂绿，诗就珊瑚半露枝。为问鹓雏归得未，虚来阿阁已多时。使君年老强搜奇，来傍吟窗拥被池。明月清风初未觉，白鸥黄鸟旧相知。水通河汉无多地，凤在梧桐第几枝。好是与民同此乐，丰穰仍值太平时。池就台成竟大奇，画堂新燕亦差池。人非杨柳看来瘦，春有梅花探得知。华发渐惊强半白，素娥曾与第三枝。海邦莫道无宾客，冠盖如今盛一时。东君著力信神奇，桃李中间水满池。定是祇教淮甸有，若为长得泰州知。行藏正倚楼千尺，勋业初横草一枝。投老尚堪驱使在，问春何似少年时。公事稀疏已自奇，那堪园更胜舒池。诱将醉尹来无数，禁得诗人瘦不知。蝶梦几随蝴蝶远，凤雏仍在凤凰枝。赏心乐事知多少，雪月风花是四时。平生仕宦不求奇，谁怕他人夺我池。地胜更无尘可到，天阴惟有病先知。从教宝塔来当面，消得云楼为折枝。看取鶠堂何似好，夜深歌管月明时。老懒由来怕立奇，偶然寻得旧家池。一州祇此为无及，累政因何尽不知。歌吹彻云城百尺，楼台侵夜火千枝。凭谁为报莺花道，一日须来十二时。彷佛华胥一梦奇，斩新楼阁旧城池。夜深犹有人家看，昼寝惟应燕子知。疏雨有时三两点，好花何啻万馀枝。诸公若肯相追逐，趁取春风烂漫时。恰似蒲萄水亦奇，游人多似后园池。壶中日在归前落，醉里诗成醒后知。芳径绰开杨柳树，小墙阑出杏花枝。老拳毒手浑相若，望立降旗是几时。"}