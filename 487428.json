{"id":"487428","title":"圌山朱都尉过访留宿草堂中夜不寐情见乎词","dynasty":"明","author":"张元凯","text":"有客江上来，柳下住双桨。身白俨如瓠，巨口仍广颡。相见懒长揖，落魄高阳党。呼儿且沽酒，把臂坐草莽。十年交自倾，片言心觉爽。明霞四散飞，长庚独先朗。蝙蝠扑檐间，熠耀行草上。凉风西南来，剌剌枝头响。下榻不能寐，空庭共頫仰。慷慨醉中言，何时起李广。"}