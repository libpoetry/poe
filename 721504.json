{"id":"721504","title":"赠郭幼隗","dynasty":"明末清初","author":"陈恭尹","text":"陶公羲皇人，济世心复苦。违时弃经纶，养节薄簪组。微言寄简策，容色尚可睹。昔人云已邈，之子蹈前矩。林园发新咏，往往见肺腑。以置彭泽中，识者昧去取。匪直英华美，秉心亦犹古。驽马出大宛，絷之在汉闼。长鸣眷西极，万里走空阔。物老德不称，筋衰力先夺。繁阴盛淫雨，修途泞不达。侧首见骅骝，尘中问饥渴。言恋父母国，已恐贰师拔。踟蹰立长坂，泪杂沟中沫。苜蓿未可希，生刍欲归秣。"}