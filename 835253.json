{"id":"835253","title":"水龙吟 夔笙拓江总碑残字，半塘得之，因为秋窗忆远图徵题","dynasty":"清末民国初","author":"沈曾植","text":"白头江令还家，吴天极目迷残照。归心何处，桐阴井识，柳前门到。家国苍凉，人天悲愤，江山凭吊。付残碑翠墨，坏人千里，图画里，西风悄。太息骚人潦倒。总一例雨啼烟啸。暮年词赋，暮秋行旅，昔愁今抱。如此江山，数行雁落，一钩月皎。感余怀天末，芳馨脉脉，引幽兰操。"}