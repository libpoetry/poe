{"id":"105378","title":"小桃红·采莲女","dynasty":"金朝","author":"杨果","text":"满城烟水月微茫，人倚兰舟唱。常记相逢若耶上，隔三湘，碧云望断空惆怅。美人笑道：莲花相似，情短藕丝长。采莲人和采莲歌，柳外兰舟过，不管鸳鸯梦惊破。夜如何，有人独上江楼卧。伤心莫唱，南朝旧曲，司马泪痕多。碧湖湖上柳阴阴，人影澄波浸，常记年时对花饮。到如今，西风吹断回文锦。羡他一对、鸳鸯飞去，残梦蓼花深。"}