{"id":"643246","title":"友人纸帐名卧云求题","dynasty":"明","author":"胡奎","text":"白云劈茧春重重，仙人卧云如卧龙。天风吹下太古雪，平地幻出琼瑶宫。白云来来还复去，何如一榻留云住。胡蝶庄周两不知，谁能解此云中趣。小鬟折花香满衣，霓裳夜半行云归。周公梦回日丈五，此乐人间今古稀。梨花散漫春云暖，一色瑶台月华满。醉倚仙家十二楼，夜寒不上珊瑚钩。飞琼隔花吹小凤，缟衣惊起罗浮梦。溪藤剪霜翻素涛，翠禽啼烟红日高。世间万事邯郸道，人生不及卧云好。"}