{"id":"812488","title":"选楼四时词","dynasty":"清","author":"阮恩滦","text":"六幅蝉纱晓槛开，丝丝烟柳拂池台。佳辰又是清明近，罗幕低垂细雨来。金镜平开水一方，曲屏如幔石如床。月明风送荷香远，销得诗魂耐晚凉。草凝寒露竹凝烟，水浅池塘堕白莲。雨过小林凉意足，满庭秋思雁来天。几日繁霜浅草枯，十三弦柱雁行孤。平林萧瑟栖残照，金背寒鸦接翅呼。"}