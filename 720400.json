{"id":"720400","title":"水龙吟 九月八日宿清风店","dynasty":"明末清初","author":"万树","text":"去时杨柳依依，我来摇落霜风飐。桑干桥外，葫芦河畔，暮蝉声惨。景物何堪，树犹如此，客愁谁念。看鹑衣未改，鹿囊如故，惟添得，黄尘染。泪与露珠同落。忽惊眸、菊擎新艳。柴桑何处，举头惟见，雁行鸦点。明日重阳，登高无我，酒坛欢欠。叹黄昏麦饭，蛛丝鼠迹，宿清风店。"}