{"id":"496290","title":"苏武慢 其一 次虞伯生韵，咏白鸥园","dynasty":"明","author":"夏言","text":"绿树芳园，白鸥野水，一曲渔矶堪钓。取乐偷闲，傍花随柳，不是学他年少。辍却丝纶，放归田里，深荷九重优诏。喜天边、倦翼翩翩，飞向夕阳林表。自归来、新买池塘，旋裁杨柳，勾引水禽沙鸟。竹底茅斋，松间草阁，藜火夜辉林杪。拄杖闲游，支颐打坐，行住万缘都了。念道人、非佛非仙，说与傍人不晓。"}