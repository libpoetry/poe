{"id":"900527","title":"同元晦择之游岳道遇大雪马上作","dynasty":"宋","author":"张栻","text":"驱车望衡岳，群山政参差。微风忽南来，云幕为四垂。炎官挟蓐收，从以万玉妃。庭荧亦何有，尺璧仍珠玑。奇货吾敢居，妙意良自知。林峦倏变化，辙迹平高低。乔松与修竹，错立呈瑰姿。清新足遐寄，浩荡多馀思。平生湘南道，未省有此奇。况复得佳友，晤言相追随。茅檐举杯酒，旅榻诵新诗。更约登绝顶，同观霁色时。"}