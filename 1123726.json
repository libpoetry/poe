{"id":"1123726","title":"杨谨仲和顷者三诗见贻复次韵六首","dynasty":"宋","author":"赵蕃","text":"江南秋得闰，草木向迟彫。正性失松桧，群生同艾萧。漂流又舟楫，隐约念箪瓢。剩暑犹须葛，谁能远致韶。去年才一识，何意复兹行。隐墅全依郭，幽居亦占名。万金真国士，十室漫乡评。汉制谁绵蕝，且徵齐鲁生。功名误黑头，晚卧此山幽。落拓扬执戟，浮沉马少游。豆刍千里骏，烟草五湖鸥。早晚相从去，高深日纵搜。病骨觉难强，鬓华惊易彫。壮怀鲸访李，老习蚓同萧。久已思抛笏，悠哉曷泛瓢。东游穴探禹，西上石宾韶。江湖余所乐，岁月老于行。酒有杯中趣，诗无世上名。悠悠真自得，悄悄莫加评。尚要高交友，风期同死生。不减浣花头，仍兼事事幽。浑忘帝城札，好在竹林游。有意求如愿，无机防海鸥。秋凉入吾树，旧读定能搜。"}