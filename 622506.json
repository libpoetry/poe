{"id":"622506","title":"江舟望月书寄宋尔孚辜端伯在都谒选","dynasty":"明","author":"郭之奇","text":"明月来清照，江流出远吹。荷风无閒歇，柳色尚参差。扁舟谁可溯，我友昔同斯。江月见颜色，明我长相思。伊人在一水，我友向天逵。怀挟平生意，裘马共驱驰。聚首亦何几，各有民社司。宋子敦其性，辜君迈厥施。始看发刃日，莫笑小烹时。盘错应微别，刚柔各互师。数年成远器，伯仲可肩随。余怀甘寂寞，所志独何为。君王借云壑，今古付骚诗。举目耽幽桂，安能泣素丝。江月浮清梦，风尘易涅缁。出世应殊调，归山贵独知。我心人未识，尔意或相宜。聊因江月夜，示尔以胸期。"}