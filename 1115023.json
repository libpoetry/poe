{"id":"1115023","title":"渔家傲","dynasty":"宋","author":"杜安世","text":"微雨初收月映云。巢栖燕子欲黄昏。花片不飞风力困。春色尽。蜡梅枝上樱□嫩。谁撼金环锁深洞。薰馀乍厌锦衾温。消灭玉肌谁与问。朱明近。日长无事添闲闷。疏雨才收淡泞天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。每到春来长如病。玉容瘦与薄妆称。不惯被人抛掷㬠。思当本。奈向后期全无定。早是厌厌愁欲凝。花间众禽愁难听。天赋多情翻成恨。有谁问。画屏一点炉烟暝。"}