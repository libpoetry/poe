{"id":"941288","title":"有感","dynasty":"宋","author":"陈宗远","text":"天地不磈立，人为天地心。世无经济学，何以任弥纶。沛兴园绮隐，渊启虬髯惊。汉唐造草昧，数子留其名。我非烟霞徒，息养离世氛。我非云水客，眼空观劫尘。有身必有用，用世非荣身。善性自孟子，恶性由荀卿。气质诚有驳，良心乃其纯。荀卿言治气，孟子言养心。治如治稊稗，恶去善自生。养如养佳谷，善长恶亦亡。善善而恶恶，孟荀同臭馨。安用泥口耳，纷纷争异名。寥寥数千载，尘迹汗简青。麟死不可作，纪例存其文。世无公是非，安得真劝惩。西汉岂无人，气节冰雪清。东汉岂无人，长厚性质淳。特立违时好，心事竟埋堙。纷纷澜倒徒，空赢身后名。"}