{"id":"807533","title":"念奴娇  客有善丝竹者以笺索词漫为赋此","dynasty":"清","author":"陈维崧","text":"旗亭旧事，记曾经见汝，宝钗楼侧。琼树两行谁最少，第一屏间白晰。翠滑鸾靴，红香桃绶，绝艺千金直。襄王筵上，缠头众里争掷。今日白发何戡，青衫司马，仍会秋娘宅。能得几回浑脱舞，清浅蓬莱非昔。红豆村庄，菊花天气，沦落无人识。枨枨逻逤，不堪听汝重摘。"}