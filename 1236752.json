{"id":"1236752","title":"再用前韵（过济源登裴公亭用闲闲老人韵）","dynasty":"元","author":"耶律楚材","text":"山接晴霄水浸空，山光滟滟水溶溶。风回一镜柔蓝浅，雨过千峰泼黛浓。掀髯坐语闲临水，仰面徐行饱看山。竹里忽闻春雪落，天教著我画图间。侍中庵底春山色，裴老亭边秋水声。修竹茂林真隐地，但期天下早休兵。劫外玄机好细参，他年卜筑绕澄潭。琴书活计无多子，祗与龙冈共一庵。"}