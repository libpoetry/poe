{"id":"1120332","title":"端午帖子 太上皇帝阁","dynasty":"宋","author":"周必大","text":"午节由来重，今符火德昌。炎图常有赫，圣寿共无疆。甲库供团扇，宸毫御古诗。龙蟠仍凤翥，谁数晋羲之。境胜日偏长，心清夏更凉。超然远览处，何止傲羲皇。三纪跻民寿域中，艾人桃印本何功。如今坐享无穷报，几看龟巢莲叶红。闻道天公近效奇，涧松特长万年枝。蜿蜒正作祥龙舞，移得清阴覆玉墀。节迩天申竞祝尧，官家重叠赐轻绡。自然舜孝移风俗，寓意枭羹鄙汉朝。"}