{"id":"1242541","title":"张建封击毬图","dynasty":"元末明初","author":"张昱","text":"唐家风流尚毬马，中外靡然为之化。徐州节度张建封，坐领东藩示闲暇。长箫短吹行相随，以此慢游为日夜。玉山满马扶醉归，正及楼头望春罢。孔雀屏帷次第开，黄金买得春无价。不教白日向西驰，只许黄河向东泻。使君死后谁登临，燕子不来风雨深。绿珠甘守珊瑚树，文君独宿鸳鸯衾。当其意气倾朝野，肯信人无百年者？万言犹在从事书，一幅空遗后人画。"}