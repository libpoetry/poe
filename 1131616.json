{"id":"1131616","title":"和刘晋父寒食日从郡掾游花光相社祠绝江访向园赏春韵三首","dynasty":"宋","author":"廖行之","text":"官事何时了，郊行亦兴佳。不因修佛供，端为忆诗家。歌棹浮春浦，吟筇倚暮花。翻思红蕊句，想像怨年华。不作春游去，那能诗思佳。春山长在眼，白酒不谋家。泛泛一蓑钓，冥冥几树花。相从有真趣，无梦到京华。寒食江头去，精蓝景象佳。怀人悲往事，得句念无家。飘泊苦多病，颠狂因恼花。那知三百载，崇祀有光华。"}