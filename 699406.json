{"id":"699406","title":"游惠山作","dynasty":"明","author":"袁宏道","text":"柳色渐舒枝渐齐，流莺涩涩美春啼。花溪水赤香鱼子，荒草牙青倦马啼。鹧鸟不行终恋侣，鹁鸠无屋懒呼妻。一瓶煖贮惠泉酒，过得层峦日又低。雪后青山暖复鲜，疏黄浅绿也堪怜。高僧执卷供谈柄，少妇明妆送佛钱。向子无端儿与女，华阳多事道兼禅。浮生早被微名误，迟向人开醉五年。"}