{"id":"689207","title":"秋日杂兴十五首","dynasty":"明","author":"何景明","text":"寒螀啼断槿园空，万树凋伤八月中。只有南山苍桂在，一株花发向秋风。雨花风叶总堪怜，海燕江鸿各渺然。莫向高楼空怅望，暮蝉多在夕阳边。野亭千橘未全黄，青杮红梨俱待霜。南邻老翁种橡栗，已见儿童收满床。紫蔓青藤各一丛，野人篱落管西风。郊扉远绝谁能到，秋日虫鸣豆叶中。道上高坟古郁林，夕园空锁碧藤阴。人言啼鸟多情思，却为谁家作好音。急杵繁砧一郡秋，西风落月万家楼。不知塞下征人怨，但见闺中少妇愁。八月飘零九月来，天时人事太相催。千红万紫都看过，只有黄花与白梅。荻岸秋清似画图，风高沙雁起相呼。何如莫去潇湘上，借尔烟波昼引雏。钓台台下浉水清，钓台台上秋草生。当年谁是持纶者，贤隐山高万古情。溪上茅斋枫树林，渚云沙日共阴阴。连朝不遣家童扫，红叶苍苔一尺深。柏林枫岸迥宜看，杨柳芙蓉不柰寒。最爱高楼好明月，莫教长笛倚阑干。斜日村原秋水多，家家门巷好经过。繁弦急管休相聒，田父山妻自解歌。苍凫携子戏波澜，懒惰轻鸥不下滩。白鹭照影秋塘里，似尔心情亦太安。鱍鱍鲤鱼三尺身，纤鳞照水白如银。未须更论成龙势，只在溪中亦有神。竹静沙寒野日低，门前秋草不成蹊。山禽汝亦何多事，来向棠梨树上啼。"}