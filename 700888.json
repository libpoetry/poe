{"id":"700888","title":"以谢玄晖鼓吹曲分题赋诗送萧伯龄赴春官 江南佳丽地","dynasty":"明","author":"梁兰","text":"圣皇握赤符，渡江定武功。东吴据佳丽，西楚徵才雄。皇皇帝业成，赫赫王气钟。玉帛走群后，车书会大同。宾兴蔼多士，献赋蓬莱宫。大明丽中土，南京□王城。允矣天命符，实从王迹兴。明堂当中开，四夷日来庭。宵衣亟平治，临轩策材能。眷言竭臣忠，千载扬芳声。禁渠通窈窕，绿水带逶迤。烟度凝光净，风回生浪迟。绣衣绚暖翠，朱绂照涟漪。菱花开晓镜，杨柳曳春丝。共言曲江上，彷佛金明池。迢递起华构，嵯峨丽晴空。碧瓦跂铜爵，绣柱盘金龙。飞甍纷对起，阿阁遥相通。珠帘朝捲雨，复道春卧虹。蹑足云梯上，如何步蟾宫。朱甍天际起，黄道日边开。列侯叠芳榭，贵戚联高台。鳞次引云树，翚飞轶烟埃。冠盖属下视，车马从中来。兹言履康衢，顾瞻心悠哉。依依御沟柳，濯濯承春光。弱连金水绕，高荫禁垣长。雕弤剪新线，宫衣试浅黄。旌旗拂露湿，殿阁含风凉。琼林锡宴罢，临流恣翱翔。乐止清笳吹，辇移高盖举。飘翩翠云飞，彷佛綵鸾翥。繁声夹仗驰，圆影交衢舞。曲度凝祥飙，尘流浥疏雨。吉士属后车，功名良还取。鼍鼓递坎坎，銮和肃雍雍。叠奏随轻吹，盖举凌层空。暂移上林苑，复过明光宫。兴贤下明诏，亲策烦圣衷。骖乘会有日，君材万夫雄。云台凌绛霄，金爵连苍阙。平明冠盖驰，拂曙鼓钟发。重瞳屡都吁，百辟第献纳。封事侍臣收，纶音中使出。君行振奇材，敷奏引前列。奎文耀天阙，鹗荐趋皇州。弓旌候明发，莺花称壮游。名山挹钟阜，秀水瞰金流。传胪沐休渥，俯陛陈嘉猷。志节今如此，功名良可收。"}