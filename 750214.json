{"id":"750214","title":"造墨歌","dynasty":"清","author":"鲍瑞骏","text":"昔人造墨烧古松，今之焚膏毋乃同。板屋松阴跨幽涧，下有流水鸣淙淙。壁如蜂窠纸如幔，参差镫影纱笼中。承镫以碗碗注水，水与火济凝烟浓。液融鹿角香喷麝，阴房疑捣红守宫。涂脂从印燥不滓，枪金细字蟠虬龙。程方遗制效奚李，厥贡后数曹家工。家传古井清且冽，云与易水灵源通。烟轻胶旧井华孕，紫玉一笏隃麋空。荒唐谁说十万杵，杵以万杵坚于铜。尤其伪者渗以漆，光则黝然不可砻。罗家银墨广陵散，色如碧叶秋来红。紫雪之精郁灵气，西陂小景模吴淞。再和之法亦一瞬，几人犹弆吴绫封。龙宾十二落谁手，磨人磨墨俱匆匆。"}