{"id":"557956","title":"重恩堂","dynasty":"明","author":"张弼","text":"大明六叶圣天子，万年宝历今年始。紫凤御书下九天，浩瀚恩波冒遐迩。老臣解印归丘园，爰念旧劳恩更侈。重加华秩进芳御，廪人继粟供甘旨。抚州太守廉江林，廿载贤名满人耳。风尘脱屣赋归来，无复清朝梦金紫。皇华使者下南闽，州吏县官惊报喜。太守于今进一阶，金带又添花薾薾。晚香亭外马屯云，昼锦堂前人似蚁。焚香百拜谢君恩，君恩如天那可拟。试看今古载籍间，数千年来曾有几。松篁改色荫楼台，桃李回春耀罗绮。?庭老鹤亦疑猜，渔汀狎鸥忽惊起。雕盘珍馔山耸空，金尊玉醪海无底。座中有客蓬瀛仙，会道天恩不胜纪。□郎接武步青云，指日峨冠侍丹陛。五花鸾诰更推封，重恩之来殊未已。况增遐寿等松乔，旭日方升月方朏。时瞻北极祝鸿图，舞蹈嵩呼首频稽。制作雅颂歌皇风，文武贻谋尧舜理。我乃东西南北人，何时一造鸣珂里。大书堂上重恩铭，万丈虹光照山水。"}