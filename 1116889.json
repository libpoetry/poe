{"id":"1116889","title":"次韵柳郎中二咏 地炉","dynasty":"宋","author":"苏颂","text":"蒲条围坐雪添瓶，侧理糊窗炽炭明。常对图书堆四壁，却思裘褐胜双旌。道心生后安休息，事局閒来怕践更。睡足定应输杜守，穷愁何必学虞卿。百幅敲冰密属连，寝甘谁复诮便便。心閒好隐忘言几，官冷宜铺坐客毡。乌布任宽忘道韵，绛纱徒侈怯霜天。休嗟抛掷缣绫贵，据榻犹胜枕杫眠。"}