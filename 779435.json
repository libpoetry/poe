{"id":"779435","title":"古香慢 题竹溪老人墨牡丹画册","dynasty":"清","author":"顾太清","text":"纸光墨彩，神韵如生，当日亲写。慢展遗篇，尚有暗香未化。重见古精神，恍疑是、瑶池摘下。洗铅华扫尽俗态，淡妆别样娴雅。想当日、公余之暇，收拾名花，香绕庭榭。笔墨消闲，岂为世间声价。闭户守图书，性高尚、交游亦寡。有贤郎，继家学、篆书堪亚。"}