{"id":"678434","title":"拟曹子建五游篇题会乩童氏永寿堂","dynasty":"明","author":"刘绩","text":"俯仰隘九州，思欲凌风翔。讵知蓬莱居，宛在东风傍。流耀敞閟室，倒影笼虚房。方扉荫弱木，圜枢结抟桑。爰有两仙人，伉俪坐中央。被以清霓衣，袭以绛霞裳。扬眉粲玉色，笑语芝兰香。九天降灵气，万象蔼春阳。蟠桃灼其花，珠树弄其芳。初疑郁宵馆，复似太微堂。金童剧西偏，玉女戏东厢。左待白麟脯，右挹玄露浆。奏以养生篇，侑以却老方。永延金石寿，天地同其长。"}