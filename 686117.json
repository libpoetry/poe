{"id":"686117","title":"代题傅侍御俨思录二首序见五言","dynasty":"明","author":"卢龙云","text":"六十年来梦寐中，绎思徒切渺音容。兴门陈寔言谁授，刻木丁兰念却同。大孝偏能天地感，深思如藉鬼神通。仪刑祗合依遗像，念祖应知泽未穷。祖德由来重燕贻，庆馀此日美孙枝。夜台迥隔幽明路，庙像能存爱悫时。共睹清高瞻拜肃，难忘缔造念修随。君家物色曾惟肖，梦赉他年亦自宜。"}