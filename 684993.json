{"id":"684993","title":"古意二首寄邹参政济","dynasty":"明","author":"王称","text":"火旻倏西流，庭柯落疏影。端居掩空闱，怀人思方永。月华漏疏隙，风籁籥玄牝。残编散金帙，鸣琴罢瑶轸。相望更何许，迢迢寄江岭。折芳欲有赠，奈此霜露紧。忧来当何理，一夕变玄鬒。亭亭江上楼，绮窗洞然开。上有愁思妇，感叹当为谁。良人别经年，游宦苦不归。忧来不自媚，堂下寻履綦。感彼三春花，将同秋叶飞。中怀如辘轳，日夜不停移。高堂张素丝，弹作别鹤悲。馀音入云汉，何由使君知。"}