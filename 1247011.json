{"id":"1247011","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其三 和甘露寺之二","dynasty":"元末明初","author":"唐桂芳","text":"人品东南第一流，几回徙倚豁吟眸。雁鸿有信江淮晓，草木无言天地秋。萧寺僧归灯影乱，秦楼人醉笛声愁。当时记得传香使，鼍鼓逢逢催发舟。"}