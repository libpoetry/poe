{"id":"1108221","title":"续赋家园七咏 早赋堂","dynasty":"宋","author":"刘子翚","text":"南溪抱山流，润气滋林麓。平生归欤心，寄老一堂足。梦破午窗阴，清风在寒竹。秋山万尺青，影落杯酒中。登临岂不佳，寒色见远空。未忘天下忧，胡尘起西风。岚光近却无，一径缘崖断。危亭势欲飞，翠石云中乱。小山閟清游，怀人发长叹。山中多桂树，亭亭傍幽岩。微风发秋香，十里穿松杉。谁歌招隐词，吾生付长镵。森沈径易迷，支筇为徘徊。何处春光多，时登百花台。主人澹无情，林花为谁开。不爱酴醾花，爱此酴醾树。青条含露滋，轻阴覆行路。昼永倦寻书，时来散幽步。雨馀陂水平，徙倚聊一望。归云淡欲无，宇宙何清旷。吾心游太虚，聊寄此亭上。"}