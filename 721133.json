{"id":"721133","title":"送杨髯龙之楚二首","dynasty":"明末清初","author":"何巩道","text":"又是春风送客时，天涯芳草独临岐。三年诗思蛮乡老，千里归心楚水知。梦断分明闻晓角，酒醒依旧对残棋。江生有赋无劳读，海外魂销与别离。细雨阴阴暗郡城，东风吹急暮潮生。别非垂老偏多泪，归已无家复送行。一路峡猿哀旅梦，几船渔火照离情。武陵烟水容人住，为买湖田待耦耕。"}