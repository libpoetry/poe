{"id":"1104703","title":"绍熙四年加上寿圣皇太后尊号八首","dynasty":"宋","author":"郊庙朝会歌辞","text":"德厚重闱，冲澹粹穆。何以名之，惟慈惟福。宝镂精镠，册镌华玉。物盛礼崇，丕昭群目。于皇帝室，休运贻孙。重熙叠庆，祗进号荣。爰授兹册，必躬必亲。天子圣孝，万邦仪刑。煌煌册宝，天子受之。言徐其行，肃展乃仪。其仪维何，剑佩黄麾。鸾驾清跸，耸瞻九逵。熙辰礼备，济济雍雍。言奉斯册，重亲之宫。宫帷既敞，协气感通。皇仪亲展，寿祉无穷。既肃琨庭，载升金戺。乃导乃陪，威仪济济。天步继临，孝诚备矣。声容孔昭，中外悦喜。雕舆彩仗，祗诣慈宫。宝册前奉，龙挟云从。言备兹礼，于宫之中。惟天子孝，于昭祲容。懿典大册，陈仪邃深。怡怡愉愉，宝坐是临。重綵俨侍，罙展肃心。三宫协庆，永播徽音。宝册既奉，祗诵乃言。仁深庆衍，益显益尊。和声协气，充溢乾坤。并受伊嘏，圣子神孙。"}