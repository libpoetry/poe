{"id":"743303","title":"题石屏诗钞","dynasty":"清","author":"戚学标","text":"南宋百年变风雅，诗格江湖日趋下。大中元和尽伪体，神头鬼面非作者。湖海人豪推石屏，晚出意气吞九溟。渭南西山竞把臂，眼中宁复知四灵。新篇往往妙天趣，山外青山渡旁渡。乌盐白纻弥清新，乐府海内争传播。平生不屑李蔡侯，快意日作龙门游。朝从瓯闽历吴会，暮出玉山梦罗浮。声名所至尽倒屣，门有孟公一座起。酒酣落笔公卿间，有如三峡惊湍驶。白头阔扁年复年，青袍单舸还平泉。当时不少酬碑绢，归来仍缺买山钱。海堧一路回残照，桕林落叶过凭吊。北栅记刻江湖诗，南塘剩祀相公庙。名高自古受玷伤，新缣旧素谁致详。南村升庵好剿说，庶几识者为表章。"}