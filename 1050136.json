{"id":"1050136","title":"和颖叔丁山黯字","dynasty":"宋","author":"郭祥正","text":"寒日少晶光，山色亦惨惨。瀑泉冻不飞，啼鸟声顿减。传呼绣衣来，僧鼓击坎坎。石坐无毡裀，团团织蒲菼。比为泉石游，固已慕清淡。爱君神采瑩，皎若白玉鉴。一登林际亭，毫发无遗瞰。勇起发孤唱，四坐噤莫阚。君辞如太羹，我语效盐咸。卷旗促降敌，贤将释不斩。虽生已包羞，铅刀竟谁錾。却读道旁碑，往事增新感。功名能几何，回首岁时暂。胡为夺浩气，百忧煎一胆。趋时既迍邅，独往固勇敢。白云无人争，皓月从我揽。开樽直一醉，莫惊别袖掺。明发何所思，龙断坐汲黯。"}