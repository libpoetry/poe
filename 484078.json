{"id":"484078","title":"周伯宁春晴江岫图为吕仲善题","dynasty":"明","author":"苏伯衡","text":"尚书襟怀绝萧洒，挥毫往往凌董马。平生一笔颇自珍，数尺新图为君写。齐山遥接吴山青，碧波万顷孤帆征。东风绿遍汀洲草，总是岐亭离别情。一向江南一江北，离情浩荡嗟何极。正如江上之碧波，纵有并刀那剪得。当时巳足令心愁，如今况复隔罗浮。掩图却上高台望，但见远海连天流。莫归朝出谁与似，蜃雾蛮烟结悽楚。木棉花落鹦鹉飞，苦竹丛深鹧鸪语。"}