{"id":"555072","title":"寿庆堂为陈景厚地官赋","dynasty":"明","author":"黄仲昭","text":"翠壶之山凌碧穹，一脉东去如游龙。蝘蜒数里联鳌峰，峰前佳气长郁葱。陈家远自莆城东，搆堂此地诛蒿蓬。堂中矍铄黄眉翁，一双碧眼光曈昽。承家喜有贤阿戎，鹓班接武朝重瞳。紫诰推恩下九重，锦衣光映酡颜红。君家在昔称儒宗，一门世德谁能同。正献当年辅弼忠，鼎彝刻遍铭勋庸。文贞茂德渊以冲，一时学者资陶镕。钝斋清隐山林中，孤云独鹤飞长空。忠肃生当宋祚终，杀身就义真从容。瓒公亦复追其踪，至今清史同昭融。浮世纷纷昧所从，贻谋但欲金玉丰。园花旦夕开纤秾，秋风回首成空丛。何似君家庆泽钟，累叶荐被恩光隆。相期努力摅丹衷，大施霖雨苏疲癃。立身不坠前人风，还寿斯庆垂无穷。"}