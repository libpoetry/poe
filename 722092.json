{"id":"722092","title":"菊","dynasty":"明末清初","author":"屈大均","text":"天留一本是纯黄，吐药偏宜十月霜。滋味总因秋后苦，分馨全以腊前香。怜生石上无肥土，恨种墙阴少太阳。白发孀慈勤灌溉，明年重九待浮觞。岁岁迟开苦积阴，重阳不得逐登临。幽人岂可无甘节，芳草繇来有本心。老向炎天嫌雪少，寒成佳色喜霜深。东篱人去谁能采，汎酌秋英更鼓琴。无多花蕊在篱东，不食愁将苦薏同。朵朵霜乾犹抱蒂，枝枝露湿已当丛。秋来栗里多佳日，岁晏陶公有素风。天为忘忧生此物，摘来休使酒樽空。南村未有素心贤，闭户惟将醉石眠。孤影甚思名酒劝，白头微得好花怜。餐英一一兼寒叶，饮露依依似暮蝉。香人箪瓢霜气早，清斋不必露葵鲜。几本萧疏出草间，清霜染得泪痕斑。犹嫌太白同衰鬓，且喜微红上老颜。尺寸培根终岁苦，东西乞种一身閒。乾来作枕图明目，细作真书写小山。衰年服饵最相宜，甘苦惟应薏苡知。无酒易过重九日，有花难及肃霜时。香薰百草谁能似，根浸三泉更不移。长与青青沅澧者，春兰终古一相思。二九人人望节花，那知真菊未英华。白衣自爱陶公酒，秋色谁争处士家。叶叶煎成油饼大，枝枝压得箨冠斜。阴威最喜佳名好，餐服功多胜海霞。霜姿偏向岁寒新，早识秋荣绝胜春。三秀喜非秦代物，九华疑是晋时人。山妻丽草能为颂，野老金英解与邻。裛露不辞怀袖湿，仙灵教我纳朱唇。"}