{"id":"1113171","title":"城南即事","dynasty":"宋","author":"张栻","text":"活泉细引忽盈沟，自绕书斋阶阶流。添得眼前无限思，石桥竹坞共清幽。一春风雨水平湖，更觉湖心月榭孤。坐看百花开落遍，依然山色对清卢。东风吹得绿成阴，积雨初收柳絮轻。记取湘中最佳处，橘花开时香满城。月榭当湖景最奇，故人千里寄新题。背栏看字成相忆，何日能来步柳堤。茅亭水溜四周遭，花木经春一一高。却望西山隔江水，径思一叶泛云涛。枕边风雨过今春，起步园林已绿阴。更向坡头望湘浦，水云无际绕遥岑。"}