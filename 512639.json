{"id":"512639","title":"古木群乌示鸿儿","dynasty":"明","author":"沈周","text":"群乌小笔聊耳尔，岂足贻谋为儿子。汝今装袭亦自好，汎多题辞大夫士。我家孝悌仍力田，自此相传逾百年。门前大树已合抱，今有此鸟巢其颠。人云乌来不易得，他家岂无树千尺。北平乃见猫相乳，江洲亦闻犬同食。我惭何有于乌乎，我自我兮乌自乌。汝当力行为己事，毋但区区重画图。"}