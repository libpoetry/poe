{"id":"1131829","title":"自咏","dynasty":"宋","author":"蔡戡","text":"自怜衰病力难胜，岂不怀归畏友朋。随牒偶来真漫士，打包即去类孤僧。头颅种种何劳问，面目棱棱自取憎。赖有一廛今可老，不妨饮水曲吾肱。浮生一梦疾南柯，白发人间所阅多。土木形骸齐物我，萍蓬踪迹惯风波。可怜造化小儿耳，其奈痴顽老子何。毁誉是非何足较，百年颜蹠共山阿。"}