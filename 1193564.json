{"id":"1193564","title":"越中言事二首","dynasty":"唐","author":"方干","text":"异术闲和合圣明，湖光浩气共澄清。郭中云吐啼猿寺，山上花藏调角城。香起荷湾停棹饮，丝垂柳陌约鞭行。游人今日又明日，不觉镜中新发生。云霞水木共苍苍，元化分功秀一方。百里湖波轻撼月，五更军角慢吹霜。沙边贾客喧鱼市，岛上潜夫醉笋庄。终岁逍遥仁术内，无名甘老买臣乡。"}