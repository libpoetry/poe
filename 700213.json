{"id":"700213","title":"生日三江石潭携酒见过且以诗补寿六十次韵为谢","dynasty":"明","author":"顾清","text":"生辰何幸偶群龙，一笑吾翁若亦翁。为涉岁年知冷暖，懒从蓍历问穷通。能诗未许澄江朓，爱客何妨北海融。看取向来歌舞地，玉梅零乱綵云空。丹砂未就鼎中龙，黄历频催镜里翁。韦曲园林三月梦，蓬山舟楫几年通。灯花入夜偏能喜，鬓雪逢春可得融。为问此时公不醉，百壶留取待谁空。"}