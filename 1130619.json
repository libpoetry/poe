{"id":"1130619","title":"送苏世美东归","dynasty":"宋","author":"韩驹","text":"东游两见鹤林春，晚愧先生作并邻。樽俎每留仓猝客，典型犹识老成人。系舟一笑都门外，卖剑归耕颍水滨。意气年来类儿女，别离不觉泪横巾。京口寻山每见携，鹤林问法更追随。本无物累那成癖，肯借人书未必痴。食粥往年容乞米，一樽今日细论诗。邗沟好去春风暖，莫忘椎冰共载时。"}