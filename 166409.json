{"id":"166409","title":"竹门·竹门何为设","dynasty":"宋代","author":"徐侨","text":"竹门何为设，护此自在身。而有不知者，谓隔一切人。门有闭有开，人有疏与亲。闭以谢俗客，开以纳嘉宾。或方计财利，我方甘窭贫。或方图宦达，我方埋隐沦。岂惟乖趋尚，诚亦困纠纷。若夫道义交，开益所愿闻。清幽能共适，淡薄能相因。与夫学问徒，讲说敢辞勤。义理滋我悦，诗书陶我真。俱不役肴酌，且无昏精神。然当时省己，勿或浪尤人。古人重晚节，气衰当志新。古人贵老成，齿颓资德尊。初心苟无负，斯不愧斯门。"}