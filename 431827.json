{"id":"431827","title":"海若社兄五十生日三首","dynasty":"近现代","author":"孙保圻","text":"草堂灯火集嘉宾，臈鼓声喧揽揆辰。意气飞腾征寿相，文词敏妙本天真。幸同元白称知己，夙信光黄有异人。抽得闲身开笑口，软红尘外种灵椿。高岁花砖入木天，丰姿濯濯想当年。金銮密记三千牍，锦瑟常调五十弦。曾建义旗光汉族，独登议席抗时贤。文儒武侠闻明久，却被人间唤谪仙。灵枢真诰性兼通，别悟禅机字佛工。嗜酒或能追阮籍，饮茶毕竟胜卢仝。武昌鱼美思乡味，洛下鹃啼慨世风。驻景岂无神术在，即论百岁日方中。"}