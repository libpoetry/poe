{"id":"453350","title":"满江红 蒜山怀古，西津渡同人约赋，用梅村韵","dynasty":"当代","author":"杨启宇","text":"击节悲歌，珊瑚碎，醉挥铁尺。恨孱王，坐看狂虏，长驱直入。北固涛声犹似昔，辛郎才气谁堪敌。怅登临何处望神州，凭栏客。丹枫老，秋月白。百感并，群忧集。漫樽前磨洗，前朝折戟。拂袖耻扪王猛虱，过江来访寄奴宅。把平生荡气与回肠，横吹笛。"}