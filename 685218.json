{"id":"685218","title":"戊辰元宵前一日同大中丞吴交石黔国公沐总戎洎三司往松花灞巡视水利因以省耕次吴交石韵二首","dynasty":"明","author":"王缜","text":"沿溪红紫乱开花，春色撩人逸兴赊。公借游观分雨露，民依稼穑作生涯。苍江东岸层层起，绿树连村处处佳。乘兴不知归路远，瓦瓶斟到日西斜。丽日香风恣远游，试观谁乐更谁忧。晴翻宿麦有驯雉，春透荒郊无喘牛。问俗偏于悬磬室，忘形真似泛渔舟。人间俯仰成陈迹，何处好山青入眸。"}