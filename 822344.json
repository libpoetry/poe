{"id":"822344","title":"丹凤吟 和清真韵","dynasty":"清末近现代初","author":"汪东","text":"旧隐青溪深处，镜展流波，云飞高阁。新来多病，朝暮自垂轻幕。追怀梦影，黯然无绪，步屐苔生，单衣寒薄。剩有笺分凤纸，暗写绸缪，题记犹遍阑角。世事忽看变态，击来渐识情味恶。纵使丹忱在，怨青蝇谗口，恩共金铄。啼珠匀脸，悒悒背灯双落。断茧抽丝难制锦，但缠绵盈握。此冤怎诉，无个人问著。"}