{"id":"1122916","title":"寄李希膺二首","dynasty":"宋","author":"胡仲弓","text":"醉倚危栏望海鲸，乍看潮落又潮生。眼中世界粟来大，身外乾坤叶样轻。鸥鹭行藏无俗迹，鱼龙变化讵虚声。冥搜误入蛮烟去，祇恐梅花句未清。绿玉樽前笑语嬉，青灯影里坐弹棋。交情又属后来者，乐事何如初见时。山寺论文辞太苦，海楼握手句尤奇。岁寒不见梅花面，辜负暗香疏影诗。"}