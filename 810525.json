{"id":"810525","title":"蝶恋花  别意","dynasty":"清","author":"丁澎","text":"明日送郎湘水曲。闻到巫山，欲情香魂逐。薄翠不描青似玉。恐将花艳惊郎目。郎道巫山如黛蔟。十二峰连，争比双蛾蹙。一路春山无断绩。朝朝仍恋眉心绿。愁里送春春莫误。愁共春来，春去愁须去。难道春归无着处。愁边便是春归路。愁到而今春亦苦。交付愁魔，不管春无主。料得抛愁春不许。明年依旧和他住。嫩绿枝头莺睡稳。羞带宜男，闲却双蝉鬓。梦逐春归和泪抆。蔷薇消得东风恨。眉锁斜阳添薄晕。初试冰绡，渐觉香肌褪。胡蝶也知春意尽。花须乱落轻黄粉。"}