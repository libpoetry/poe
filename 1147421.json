{"id":"1147421","title":"戛铜椀为龙吟歌","dynasty":"唐","author":"皎然","text":"逸僧戛椀为龙吟，世上未曾闻此音。一从太尉房公赏，遂使秦人传至今。初戛徐徐声渐显，乐音不管何人辨。似出龙泉万丈底，乍怪声来近而远。未必全繇戛者功，真生虚无非椀中。寥亮掩清笛，萦回凌细风。遥闻不断在烟杪，万籁无声天境空。乍向天台宿华顶，秋宵一吟更清迥。能令听者易常性，忧人忘忧躁人静。今日铿锽江上闻，蛟螭奔飞如得群。声过阴岭恐成雨，响驻晴天将起云。坐来吟尽空江碧，却寻向者听无迹。人生万事将此同，暮贱朝荣动还寂。"}