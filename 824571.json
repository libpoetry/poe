{"id":"824571","title":"念奴娇 题巢南《笠泽词征》，用檗子韵","dynasty":"清末近现代初","author":"高旭","text":"碧阑干畔，把芬芳展玩，昔贤风远。拟向垂虹亭长问，多少古愁新怨。月下吹箫，酒余击筑，弹指年华换。何图斯世，清音犹响天半。因想访艳花南，怀人雪北，锦句囊常满。真个伊人辛苦甚，绝胜琅环千卷。白雪高辞，红牙低唱，入扣声声按。尽教当做，乡邦志乘同看。"}