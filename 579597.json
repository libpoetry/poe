{"id":"579597","title":"送王太仆卿","dynasty":"明","author":"江源","text":"章江门外春雨晴，溶溶鸭绿新水生。有客拂衣朝帝阙，官船暂系章江亭。旁人问我客者谁，天子近臣太仆卿。九载循良二千石，薇垣柏府俱蜚声。临轩昨日简才俊，綵鸾衔诏来承明。羡君之行如登仙，惜君之去难为情。同官视我如骨肉，和风甘雨春冥冥。沙头欲别未忍别，仆夫为我迟行旌。三酌五酌复十酌，尊前倾倒醉复醒。区区离别不足赋，聊歌短述君须听。愿君岩廊作柱石，致君尧舜如虞廷。"}