{"id":"849128","title":"竹外海棠","dynasty":"宋","author":"卫宗武","text":"我有三径园，今为牛马皂。傍家寻丈地，昔未长荼蓼。琅玕数十挺，新培岁可考。幻出一庭阴，咫尺成深窈。客来可款延，友至或径造。于时正芳菲，所欠花缭绕。隔篱旧封植，一种媚而好。卷翠护春姿，娇红衒天巧。折来侑清尊，嫣然为一笑。绝胜歌舞群，声容托幻眇。久欲构小亭，为计恨不早。金屋延阿娇，祇恐人易老。此花擅春妍，独恨易荣槁。岂若对此君，四时森羽葆。不惟祛尘俗，端可助吟啸。良辰集朋簪，杯柈惭草草。于焉小徜徉，即此是幽讨。"}