{"id":"830609","title":"水龙吟·落叶，用碧山韵","dynasty":"清末民国初","author":"夏孙桐","text":"年年摇落如斯，者番倍觉风霜早。飘烟铜陌，凋阴玉井，声凄意悄。动地金商，长年枨触，望穷天杪。又洞庭波恶，吴江水冷，秋心共，南鸿到。旧梦梧宫渐杳。怅空枝、夜乌还绕。题红暗诉，回黄有待，几重情抱。漫羡残枫，春花比艳，余霞应少。愿松筠本性，岁寒长守，且閒门扫。"}