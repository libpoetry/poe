{"id":"769913","title":"沁园春•题影，赠吴中友人","dynasty":"清","author":"彭孙遹","text":"其状若何，珠玉为容，冰雪为肠。问对朕者谁，心知沤露，如卿有几，手淬风霜。读损羲爻，搜奇禹简，探得灵威字数行。低回处，叹无情山水，阅尽兴亡。悲歌慷慨苍凉。正散发、行吟白日长。尽家徒四壁，贫如司马，目空一世，狂甚袁羊。奇服灵均，高冠子夏，杂佩缤纷菃若香。身名事，付杯中醽醁，枕畔沧浪。"}