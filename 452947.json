{"id":"452947","title":"甲午端阳雅集分韵得汾字","dynasty":"当代","author":"伯昏子","text":"新阳开蓟北，旧鼎忆河汾。鹢首听鼙动，榴花照水焚。案冰停溽暑，卮酒散邪氛。振袂感风力，吹颜成缬纹。幽居尚能卜，野雀哪堪群。难得亲湘瑟，所思追楚云。长骚叹醒醉，大义定殊分。去国终非计，怀沙岂足闻。呵天悲巨阙，酹月吊灵芬。岁岁临隈曲，汀兰冷夕曛。"}