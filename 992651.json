{"id":"992651","title":"表臣斋中阅画而饮","dynasty":"宋","author":"梅尧臣","text":"尝观韩干马，人物亦如生。君收四病骨，无肉只峥嵘。二匹痒磨树，二匹纵其情。意思若不任，千里未可行。古绢蠹已尽，彩色无精明。叹惜传至此，几人金帛轻。隋时有名笔，独写严君平。犹持杖头钱，罢肆心莫营。魁然中贵人，坐榻不知名。画中有画屏，山石侔天成。今时长沙叟，猕猴檞林横。疏毛与设色，前代何角争。馀存品虽高，我未易敢评。主人愈好事，缄笥酒壶倾。"}