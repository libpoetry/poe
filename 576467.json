{"id":"576467","title":"棉江欸乃九章并序 其二 胪溪","dynasty":"明","author":"周彦敬","text":"渔翁浩歌兮胪水曲，断港埼兮南浦缩。历远游兮凫洲，抚茸茸兮草屋。儿力田兮饷东菑，妻烧荻兮炊粳藜。运鸾刀兮斫蟹螯，镂鳞鳞兮鲙丝。人生此乐兮何期，秋月春风兮常在兹。良有怀兮昨之崄巇，继自今兮坦夷。喜徵科兮未急，且归来兮迟迟。"}