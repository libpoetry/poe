{"id":"525884","title":"异风行","dynasty":"明","author":"顾璘","text":"季春之月日应柳，野客维舟汶川口。此方赤旱罹百忧，复尔颠风示灾咎。黑云勃郁西北生，轮囷直上掩太清。嘘烟噫气塕然至，白日不得为光明。沙飘石走樯柱折，鸡犬窜匿皆狂鸣。草茅半捲向空落，大麦小麦扬枯茎。阴霾沉沉血色赤，赫如伯益烈火焚榛荆。万窍雷呼动天地，又如真宰下与群妖争。宋郊六鹢飞且退，昆阳虎豹各战惊。蓬窗孤坐不敢寐，旅魂惨怛伤和平。忆昔壬申群盗起，梁宋灾徵每如此。十年白骨撑乱麻，父老悲号未云已。祗今尧舜居明堂，辟除凶慝登贤良。璿玑方调七政理，此事乖剌诚何祥。世无瞽史知天道，独立沉吟向苍昊。"}