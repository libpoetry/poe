{"id":"583513","title":"沐锦衣席上限韵赠锦衣郑裕","dynasty":"明","author":"王缜","text":"虎髯将军来镇边，狼烟顿息入桑田。先声肃肃飞霜天，胸中兵甲人争传。摇撼千山震百川，英豪不让祖鞭先。萍梗相逢似宿缘，床头新雨夜绵绵。手持帝敕御墨鲜，斗南光彩射龙泉。纷纷炙手皆恃权，惟有将军不自贤。时来下榻坐无毡，襟怀磊落但坦然。自笑半百雪满颠，公道于今似有偏。一朝骊驹难久延，暮云春树皆堪怜。临岐于我更拳拳，金龟欲作当酒钱。我无长才如流涓，挥毫对客当勉旃。驾言交谊金石坚，衣钵不学传空禅，仰天大笑淩飞仙。"}