{"id":"690812","title":"游白云寺分韵","dynasty":"明","author":"张瑰","text":"登登山路漫停骖，野寺霜前叶半酣。诗景且寻陶令社，禅心休问普明龛。香残双树含轻霭，雨歇千峰起嫩岚。几度凭高成北望，五云深处忆朝参。石磴盘空山寺高，扪萝徐上不辞劳。尘心业已降金偈，佛法从教演布毛。祇树秋声鸣坠叶，雨花香气袭吟毫。狂游顿觉耽清赏，醉把新题夺锦袍。云廊钟动寺门开，驻马徐吟步绿苔。自信浮生长是客，谁言明镜亦非台。岩前伏虎先降锡，海上归僧晚渡杯。何日重来方丈里，试将禅意问西来。梵宇峨峨出半天，数声清磬发孤烟。林间玉露凋红叶，池上秋云霭白莲。谁更磨砖能作镜，自须求佛苦栖禅。游人只恋登临去，懒向山僧话夙缘。梵王宫殿静沉沉，使节乘闲访道林。蕉叶绿齐山路狭，松花香落野坛深。明窗净月窥禅意，白石清潭见佛心。此地重来休负约，未须徵逐恋朝簪。"}