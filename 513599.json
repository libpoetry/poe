{"id":"513599","title":"张公子行一首送太仓张汉南归","dynasty":"明","author":"程敏政","text":"张公子，留侯孙，少年丰采如香荪。读书击剑穷朝昏，海边甲第开辕门。堂上将军不好武，千里歌吹闻兵屯。平生陆家亲昆弟，托好愿比朱陈村。有女近出职方氏，辇金舆币来求婚。职方择婿正复尔，椷书许聘情何惇。张公子，佩赤璊，刻丝裤褶悬两弴。去年跨马入京国，一见笑语回春温。画堂红烛谢家庆，整日开燕刲羊豚。新郎二月发归思，行李赍送联征䑳。闸河雨过沙水浑，旭日半下东城根。柳枝未堪把，劝子白堕尊。人生岁月惊涛奔，他时富贵岂足论。冰玉相辉古难得，忠孝莫负君父恩。"}