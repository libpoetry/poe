{"id":"819540","title":"竹禅画松壁歌","dynasty":"清末近现代初","author":"杨圻","text":"入门满榻山苍然，林岩飞落来樽前。坐客四颅惊离筵，竹禅妙画神乎仙。一松欹石石为偏，不知松石生谁先。一松压松不见天，虚翠滴落为云烟。羲和不闻太阴键，霜雪矗立枝干填。苍藓剥蚀龙鳞穿，藤倒挂根相断连。折枝忽见沧海田，平远直吞天之边。下坐一僧闭目眠，坦腹如鼓脐如钱。一僧侍坐耸瘦肩，捉襟扪虱齧齿巅。客言此画当流传，两僧对坐将千年。中兴以来神画鲜，竹禅大笔如米颠。万象参赞化工诠，秋毫出落真宰宣。堂下老树撑屋椽，有僧面壁闻风泉，画耶真耶禅非禅。"}