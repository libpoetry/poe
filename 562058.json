{"id":"562058","title":"太行山谣送靳手中归潞州","dynasty":"明","author":"贝琼","text":"太行之山包燕跨晋兮，拔地千仞谁能踰。天何不铲羊肠九折坂，使人万古方驾而长驱。山寒六月积冰雪，穷猿怪鸟左右时相呼。故人玉女泉头居，北上岂不愁崎岖。翔风吹沙不见涂，青天茫茫飞鸟孤。我歌短歌倾酒壶，勿言太行险，人间之险何时无。"}