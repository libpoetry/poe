{"id":"813025","title":"乙巳八月出都感事","dynasty":"清","author":"张问陶","text":"秋风又袭客衣凉，人海漫漫笑独藏。近水有心思结网，补牢无术救亡羊。廿年裘马输纨裤，千里琴书胜锦囊。持较泥鸿更漂泊，香南雪北任迷茫。出国门驱薄笨车，抽帆万里指吾庐。亦知蜀道真难上，可奈长安不易居。糊口那能还井邑，因人转得问乡闾。寒宵预想巴渝月，峡石林猿入梦虚。寇公家计魏三诗，鼎鼐楼台绝妙词。廉吏儿孙贫不讳，先人清白世元知。久将寒士题名刺，惟把闲心付酒卮。故国殊方俱落拓，山灵休怨客归迟。百年优孟旧衣冠，合作登场傀儡看。过眼荣枯皆嚼蜡，切身经济是加餐。游随极浦双鸥远，梦倚归装一剑寒。只恐桑乾桥下水，笑人来去总无端。"}