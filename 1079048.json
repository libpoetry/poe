{"id":"1079048","title":"喜雨","dynasty":"宋","author":"朱淑真","text":"赤日炎炎烧八荒，田中无雨苗半黄。天工不放老龙懒，赤电驱雷云四方。琼瑰万斛写碧落，陂塘池沼皆泱泱。高田低田尽沾泽，农喜禾无可槁伤。我皇圣德布寰宇，六月青天降甘雨。四海咸蒙滂沛恩，九州尽解焦熬苦。倾盆势歇尘点无，衣袂生凉罢挥羽。江上数峰天外青，眼界增明快心腑。炎热一洗无留迹，顿觉好风生雨腋。纱厨湘簟爽气新，沉李削瓜浮玉液。傍池占得秋意多，尚馀珠点缀圆荷。楼头月上云散尽，远水连天天接波。"}