{"id":"416258","title":"水龙吟 昌平州谒明陵","dynasty":"近现代","author":"吴梅","text":"玉京西去多山，山花红到云深处。疲驴紧跨，停鞭遥指，十三陵路。我亦亭林，麻鞋拜泣，黯然怀古。看棱恩门外，丰碑突兀，留宸翰、伤高句。偏遇清明风雨，问春郊、棠梨谁主。薰天珰焰，沉渊诏狱，都归黄土。大似前朝，靖康北狩，永嘉南渡。喜寝园无恙，漫劳义土，种冬青树。"}