{"id":"1129190","title":"偈颂十六首","dynasty":"宋","author":"释如净","text":"灵灵而时时昧，不得月随流水。历历而处处混，不得雨逐行云。山披锦云而烂成春意，水含碧月而淡存秋容。恁么也恁么，说似曾不中。黄头并碧眼，消息子难通。是不是是江光铺练，非不是非花岳叠锦。举竟合成什么边事，三界无法何处求心。金牛弄得烂银蹄，耕破劫空田地开。不带泥痕今古路，牧童疏笛入云来。善行者不移双足，善入者不动双扉。清秋夜冷波心月，谁问安禅友亦稀。不劳澄九鼎，流动百花新。木鸡前树报，月磨萝镜轮。一花开五家宗要，一叶缀九室诀机。朝朝暮暮只斯是，何用琼林觅玉枝。一机织作锦衣裳，是可太平君子床。只许宝山堆这里，细把玉针贞上方。时节因缘佛性义，共移灵棹渡头舟。玉麟带月离云汉，金凤衔花下彩楼。无明暗室勿入近，暮日江山相映红。处处烟尘收不得，早来晚去失真风。云形水意拥通身，德用不孤道正亲。年少风流犹一段，花棚铺锦蝶飞频。心田法地有灵苗，不动金锄耕步休。何事长松脩竹下，风师雨客逐春秋。净妙妙时解活计，露堂堂处有家风。须知脱体卓然道，廓落圆通是个宗。如何是四棱蹈地，入三摩存分别智。若是有事而不通，知未知伊彼元气。到纯无学处，语路若何生。意气天然别，神笔画不成。一粒曾生无相田，异苗繁茂试机先。庄严劫佛借他力，双树荫凉本自然。"}