{"id":"180505","title":"再赋·兴公赋天台","dynasty":"宋代","author":"陈与义","text":"兴公赋天台，千字一何少。岘山逢巧匠，笼络六诗了。余情到娘子，心动云缥缈。仿佛山阿人，薜荔一身绕。殷勤供泚笔，路转得龙沼。应龙喜公来，嘘气纷雾杳。忽然张盖起，知不受人扰。诗成中有画，幽情杂荒窈。从公虽一快，顾有和诗挠。是事姑置之，归路迷日表。安得永兹乐，彭铿尚为夭。但愁归城中，念山令人老。"}