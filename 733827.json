{"id":"733827","title":"送邵子湘之登州","dynasty":"清","author":"王士禛","text":"我闻大九州，香海环其外。裨海内络之，万川势交汇。《禹贡》周职方，中央浮芥蒂。邹衍不可作，畴与辨茫昧。昔者始皇帝，东巡极海岱。海神驾桥梁，大鱼射澎湃。号为秦东门，刻石表朐界。三山在水下，其事颇奇怪。邵生列仙儒，远游信所届。遥飞阜乡舄，往抚天吴背。龙蹻凌丹崖，九点烟凝黛。崭绝日主祠，夐与之罘对。日月影动摇，岛屿光破碎。朝潮激天轮，夕汐裂地肺。巨鲸若连山，奋鬣云昼晦。时见新罗船，墨点空青内。广乘渺何所？归墟谁负戴？木张悉文雄，髯才更十倍。归来述沧溟，始信九州大。"}