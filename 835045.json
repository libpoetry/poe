{"id":"835045","title":"解语花 用梦窗体","dynasty":"清末民国初","author":"奭良","text":"沉香亭畔，群玉山前，料理开芳宴。新妆秾艳。有翠羽簇拥，红云啴缓。池鱼塞雁。争窥觑、芙蓉丰靥。乍无言、辇路重回，却独持金盏。倚醉宫袍频换。看兰津轻唾，柳腰低颤。衔杯宛转。想当日汉殿，盈盈飞燕。春情暗展。应记得、偷吹玉琯。喜灵娲、妙试风鬟，似隔花莺啭。"}