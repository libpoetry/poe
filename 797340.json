{"id":"797340","title":"金菊对芙蓉 甲辰冬，舟次即景","dynasty":"清","author":"吴尚憙","text":"调雨为冰，催风做冻，连朝渐渐凝寒。更丹枫秋老，雾锁苍烟。信鸿断续声相送，动闺人、素泪轻弹。离歌一曲，归鸦几点，雁宿沙田。惊暝旅梦恹恹。尽金钗敲遍，数到更残。试霜毫带湿，冻墨微乾。吟鞭计历匝月，谢长涂、稳渡轻帆。蓬窗悄闭，单衾倦倚，吟逗征衫。"}