{"id":"638959","title":"夏夜叹","dynasty":"明","author":"林光","text":"掬水空漱齿，飧冰莫撑肠。日没更蒸郁，珠汗透我裳。墙隈见飞萤，闪烁流馀光。手中握蒲葵，缓摇引微凉。推枕不能寐，既倦还挥扬。金伏大火流，暑盛天之常。乾坤一甑中，孰与分界疆。揭帘视河汉，牛女遥相望。昏中见大火，房心适南方。钉蛟饱木虱，烦促思吾乡。乘月采莲去，葛袂随风翔。养生不谙时，吾尚鉴嵇康。"}