{"id":"689228","title":"宫词四首","dynasty":"明","author":"何景明","text":"杳杳高城南苑阴，苑中日夕翠华临。城边猎骑分行逐，射得黄熊索赐金。碧草萋萋生御沟，垂杨袅袅夹朱楼。窗临北斗空中起，水接银河天上流。微霜凄凄金井栏，城头月出冻云残。玉楼高对蓬莱雪，谁道宫中夜不寒。宫中夕寒花不开，金屋沉沉玉殿苔。才见高台灯火下，更闻前路管弦催。"}