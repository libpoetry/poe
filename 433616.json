{"id":"433616","title":"赠佩弦先生四绝","dynasty":"近现代","author":"程千帆","text":"短梦蘧籧感逝波，兵尘诗卷两蹉跎。扬州年少今头白，驻景神方奈汝何。桨声灯影秦淮水，烛转蓬飘剑外身。为问江南旧游地，好天良夜付何人。胸中泉石小膏肓，坛上宗风别圣狂。著屐我惭成佛谢，解颐人爱说诗匡。访道何由失智愚，每惊高士杂屠沽。后山而后风流歇，肯把金针度与无。"}