{"id":"816479","title":"怨王孙•春暮和李易安同阮亭","dynasty":"清","author":"彭孙遹","text":"春阴晼晚。蔷薇庭院。谢女楼空，秦娥梦断。倩柳色把情传。结缠绵。当初小喜将人惹。还抛舍。煞是无赖也。别来又过寒食，几树横斜。断肠花。银箭声悄。金屏思恼。香梦和云，流莺弄晓。一树树海棠红。不禁风。风狂雨骤伤心处。花落去。秾艳空辜负。登楼一望天际，目尽南云。镇思君。"}