{"id":"1077409","title":"留题双溪阁书呈南剑守谢少卿","dynasty":"宋","author":"李纲","text":"华构何年玉斧修，规摹宏丽属贤侯。治成不废登临乐，望远宜穷水石幽。千里烟云瞻北阙，四时风景冠南州。山如蟠踞成龙虎，剑有雌雄射斗牛。天倚笔峰排玉笋，仙留篆石浸银钩。二川俯瞰丁为字，万室傍连蜃结楼。樽俎幸容陪胜赏，笙歌更觉助清游。朝云暮雨滕王阁，明月清风白鹭洲。梦草惠连留句法，游山安石继风流。尚能执笔从公赋，却恨归鞍不可留。"}