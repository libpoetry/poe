{"id":"778162","title":"汉宫春·题金瘦仙明经柏荫读书图","dynasty":"清","author":"杨葆光","text":"余荫长留，话门能立雪，赋欲陵云。最怜绿阴满地，长日辛勤。薪传此木，好文章、莫笑头巾。饶几辈、良朋耐久，酒阑来共论文。记取当年佔毕，算奇材相许，若个如君。雕零后堂女乐，回首频频。康成慧业，堕天花、万卷缤纷。谁写出、髫年旧事，一灯有味黄昏。"}