{"id":"1041220","title":"和江十饮范景仁家晚宿秘阁睹伯镇题壁记番直日月感之作五古","dynasty":"宋","author":"刘敞","text":"阮公有大度，于世无所营。顾独好饮酒，而欣为步兵。未尝语是非，举俗骇且惊。夫岂知胸中，磥磈独不平。西登广武原，咄嗟竖子明。朅来蓬池上，咏怀激哀声。此风久不闻，寥落成千龄。邻几颇其流，贫贱能忘形。校书天禄阁，不忍游公卿。时从好事饮，傲兀人间情。发白不自疑，归来卧前楹。顾是壁上书，始知岁月倾。喟然感旧交，因欲东南行。黄鹄真去矣，白云远冥冥。吾闻至人语，大块劳我生。天地一毫间，出处何重轻。但使樽有酒，长醉不用醒。君当解此意，独往何必清。"}