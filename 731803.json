{"id":"731803","title":"偶录五言古一章谆复嗑窴不似词人之作","dynasty":"清","author":"傅山","text":"生死即旦暮，男儿无故乡。血丹中土碧，骨白高秋霜。德缴信朅朅，园观岂茫茫。吟讽本无用，痛快空文章。魏阙何处热，江湖心自凉。美人迟迟来，徒诵水中央。父子俄然别，君臣恐难忘。舂陵漫葱郁，斟灌当谁望。浮沈三十年，何日不胆尝。神孙遽武健，如意祝文昌。靖帚翼轸旗，天兵壮缪将。一杖生不扶，墓酹中兴觞。数当撇捩尽，奈何乖义方。恭忝皇天玉，其诸有不芒。我死非允吾，《五噫》尔其遑。瘦熊省经白，老牛矢执黄。据地吐盗食，咯咯爰旌吭。嘕然决于心，岂复容再商。《秦风》怅衣泽，《楚骚》悲沅湘。笔墨有前辈，岩谷固厥藏。华甸阳马死，丽藻争虎伥。老我目难瞑，子孙眉翻扬。变局忌伤性，暗喜仁能当。横流有疏凿，岂其终怀襄。"}