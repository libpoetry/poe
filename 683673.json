{"id":"683673","title":"送家兄君美复之江右幕职","dynasty":"明","author":"王世贞","text":"滕王高阁枕江开，万里涛驱雪色来。幕府只今谁上客，知君旧有子安才。东湖水铺如镜平，百花洲上百花明。宫袍小舫醉歌去，笑杀襄阳空得名。紫薇省中花正芬，任他公檄自纷纭。不妨傲吏乌皮几，卧看西山生白云。吴江花发暮春衣，暂逐童冠一醉归。君去正如彭蠡雁，年年还向蓟门飞。香垆峰畔紫烟生，铁柱观头雷雨明。麻姑仙人数相过，倘到吴门好寄声。"}