{"id":"503792","title":"从军诗","dynasty":"明","author":"郭奎","text":"朝济彭蠡湖，暮上匡庐山。军行饥且疲，露宿聊解鞍。方秋黍稷华，徂征西南端。奄忽岁云晏，雨雪凄以漫。击柝岂能寐，哀哀想苦寒。战场久劳役，裘褐俱不完。鹳鸣在丘垤，思妇应长叹。谁无内顾怀，受命诚独难。三苗阻声教，师出犹未还。愿公折天威，戢舞羽与干。上瞻泰阶平，下睹斯民安。劳旋咏杕杜，贻尔室家欢。"}