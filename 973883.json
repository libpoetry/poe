{"id":"973883","title":"向监税以前韵见贻复用韵答之","dynasty":"宋","author":"赵蕃","text":"邹阳困游梁，自喻托枯朽。功名彼何能，慷慨终无取。宁知古君臣，义盖存师友。高谢亦有人，班班推广受。先师有遗言，何有居夷陋。叹息柳仪曹，枉尺赞五就。诗书自青衿，事业见白首。基本苟不定，岁月宁能又。煌煌潇湘姿，肯杂楂梨饾。而彼倚市门，讵复工刺绣。骐骥伏盐车，驽骀空满厩。置是勿易谈，旧矣憎多口。君诗定自佳，官乃等尉候。诗成不自足，乃复过我牖。同官有欧沈，一时真颇有。要加万镒彫，必待无价手。君其往从之，我亦瞠其后。"}