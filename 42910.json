{"id":"42910","title":"春日偶过亳村故居","dynasty":"清代","author":"陈维崧","text":"前村里，落梅阵阵风起。旧家池馆暂经过，玉栏漫倚。粉英也为主人来，雨中和泪梳洗。画檐损，月榭圮。蘼芜蛱蝶盈砌。颓垣败井剧关心，那能遣此。赚人连夜卸烟帆，半篙埋怨春水。一天丝雨洒不止，总难忘旧日邻里。只有点波燕子，上雕梁、絮语墨花帘底，似话王家当年事。"}