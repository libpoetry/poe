{"id":"593853","title":"芝林曲为御史大夫吴兴潘公作","dynasty":"明","author":"欧大任","text":"嵚崟嵎中山，毗以五色坛。瞱彼石桂英，璀璨于其间。明公昔栖遁，采之奉晨餐。上药西母授，长有好容颜。翩然出瑞世，日与夔龙班。岂必赤松游，方期龟鹤年。歌以言之，嵚崟嵎中山。甘泉郁嵯峨，代有芝房歌。汉德及草木，汉泽流江河。毗林产九茎，云霞覆其阿。乐府盛西京，郡国宣中和。司空入宅揆，调燮功更多。际此黄虞日，商谷将如何。歌以言之，甘泉郁嵯峨。三秀何煌煌，玉柈荐嘉祥。朱衣绣罗裳，华筵乐未央。青云接武起，象笏方满床。球瑟和以鸣，鸾凤纷而翔。开幄延鲜风，奉觞俨成行。顾瞻铜池上，照灼白日光。歌以言之，三秀何煌煌。"}