{"id":"544634","title":"结夏西山诸佛刹效初盛体为排律十首 其三","dynasty":"明","author":"胡应麟","text":"杖履遵山麓，栏杆列涧阿。飞梁攒泰岱，画拱压岷峨。实阁慈恩近，雕宫净饭多。天台浮海峤，岳麓控江沱。振锡啼猿下，登堂法雁过。焚香驯怖鸽，乞食叩灵鼍。曲径穿黄叶，回廊步绿莎。崖亭交竹树，石室挂藤萝。万亿先明藏，三千窣堵波。双林开觉路，八水渡恒河。白足依龙树，缁衣住鸟窠。禅灯围帝释，梵乐奏仙娥。雪窦偏宜颂，云门不厌诃。大悲观自在，上首阿难陀。幻梦清圆觉，真如会密多。将纫居士服，一榻伴维摩。"}