{"id":"54133","title":"次武昌·大风吹船如马走","dynasty":"明代","author":"孙蕡","text":"大风吹船如马走，船头水声作牛吼。挂帆初发岳阳矶，转柁俄湾武昌口。武昌城头黄鹤楼，飞檐远映鹦鹉洲。汉阳树白烟景湿，行人如鸥沙际立。江南风土寒气迟，居人九月着絺衣。酒旗临江开竹屋，当炉小姬能楚曲。蜻蜓船尾旋回风，今夕停船酒家宿。"}