{"id":"691368","title":"寄刘三髦五首","dynasty":"明","author":"李昌祺","text":"刘子穷经处，柴门野水滨。俗人那可到，往哲自相亲。道在宁论命，家空不叹贫。幽栖如可遂，迟子结南邻。吾爱刘公子，浑如汉士风。古心真自得，高操更谁同。绿水溪边舫，朱弦膝上桐。我惭簪组累，不得远相从。濯足清潭里，移家碧涧边。非关傲轩冕，自是爱林泉。野鹤閒同往，溪云静与还。东山谢安石，何日起高眠。才俊青云早，嗟君独出迟。宁甘身未达，不与世相知。霜月邻僧磬，凉风野客棋。怀人在天末，无地写幽思。剡书多日下，犹卧碧山隈。只叹相如病，空淹贾谊才。窗虚云自宿，门掩鹤初回。好在禾川上，应愁驿骑催。"}