{"id":"684403","title":"李沔阳自大梁经裕州因赠三首","dynasty":"明","author":"王廷陈","text":"雪夜梁王宴，霜秋宋玉愁。回瞻嵩岳峙，去逐楚江流。少室三花树，沧浪一叶舟。南行正摇落，知尔忆林丘。湖水回城郭，风流暇日多。宵追李白泛，时听越人歌。伐鼓惊鸥鹭，扬桡拂芰荷。须君为地主，独舸杪秋过。爱汝今山简，为邦复水乡。幽怀寄鱼鸟，俭德续羔羊。凭几烟霞润，搴帷兰杜香。谁知词客兴，不下大夫堂。"}