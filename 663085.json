{"id":"663085","title":"赠卢时赐从事","dynasty":"明","author":"孙绪","text":"白马金羁气浩然，客衣前日别幽燕。摇摇易水秋风外，窅窅瀛洲夕照边。行人随处问名姓，争识卢家美少年。归来下马拜堂序，邻翁趋走肩相骈。堂上尊翁湖海士，心在山林身在市。汪汪千顷学黄宪，散积千金羞范蠡。昔年坎坷居贫时，英风不为寒饥衰。花径深深閒不扫，手摩孤剑酬相知。鲁朱郭解犹碌碌，肯逐里中游侠儿。晚岁优游单富厚，太虚浮云元未有。燕雀飞飞候帘幕，英贤日日同杯酒。中夜乡闾来叩门，剧孟季心思尚友。蒺藜古道险且艰，独与先公日往还。行辈都抛铛杓外，情好浑如伯仲间。我公弃背三十载，遐想颙颙久未改。号呼昆季告同社，建祠羽禋设脯醢。晨钟暮鼓年复年，音容蚤夜依稀在。时时对我谈旧事，俛首歔欷泪成海。若翁我本兄弟流，南金琼玖何时投。泉台有目终不瞑，半生空自惭箕裘。今日冠裳明昼锦，使我一见开狂眸。数年负歉且自慰，固知善庆恒相俦。酌酒起舞叩玄化，清风习习天悠悠。人生有子在仕版，一身温饱复何求。有官不必居鼎鼐，生儿何必封公侯。一经可教田可植，醉乡何地非良谋。从此斑衣日取乐，人间万变真浮沤。"}