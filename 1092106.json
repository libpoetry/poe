{"id":"1092106","title":"游狮子岩","dynasty":"宋","author":"程洵","text":"南州风气殊，二月若中夏。我从耒江来，无地税征驾。萦纡蹑藓径，问讯得精舍。石崖屹傍起，峭壁俨难跨。嵌岩忽中閒，宛宛如覆瓦。日光何处来，返照幽以雅。狮猊骋其勇，踞坐颐颊哆。欲为河东吼，解使百兽哑。应是山灵护，岂容俗人假。兹游真胜绝，欲去重嗟咤。老僧劝少留，秉烛语清夜。那知岩伏情，眺玩不可舍。他年倘复来，陈迹犹可藉。岩前有隙地，分我茅一把。"}