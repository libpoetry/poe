{"id":"1129938","title":"颂古九首","dynasty":"宋","author":"释普信","text":"据坐凝眸语未形，一槌直下意何明。倒行此令如相委，无限清风动地生。当时卞璧亲持献，未遇徒然更再三。折苇渡江江上水，滔滔今古色如蓝。相争但见风幡动，不肯回头识动心。从此老卢露消息，松风江月尽知音。寥寥风月卧烟霞，百鸟从兹不献花。人义尽从贫处断，世情偏向有钱家。道得无言杈下死，霍山猛跳入怀中。三千里外虚相赚，更有何人透此宗。当时苦口曾不道，悟来灵骨方寻讨。练江寒月两萧萧，浮云散尽天如扫。收来辊去事方圆，独许渔郎上钩船。明月芦花同一色，落霞孤鹜共遥天。大用纵横掣电机，烁迦罗眼尚胶黐。迷途梦里争唇吻，却忆随他去一回。渔翁潇洒任东西，芦管横吹韵不齐。夜静月明鱼不食，扁舟卧入武陵溪。"}