{"id":"1214150","title":"用前韵","dynasty":"元","author":"周权","text":"夏郊景气清，况我冲抱幽。深居节已换，眷眷怀良俦。人生磊磈胸，要贮壑与丘。振衣一长啸，凉吹来飕飕。贯石有飞泉，隐见晴云浮。初疑奏琴筑，忽若鸣琅球。寒光荡林翠，爽气涵山楼。相期濯尘缨，慰此情好脩。引瓢酌深绿，素赏欢已酬。了忘区中缘，便欲为此留。松深日云夕，练纨早知秋。彼美天际云，归来宿岩陬。"}