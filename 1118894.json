{"id":"1118894","title":"杂书示陈国佐胡元茂四首","dynasty":"宋","author":"陈与义","text":"一官专为口，俯仰汗我颜。顾将千日饥，换此三岁闲。冥冥云表雁，时节自往还。不忧稻粱绝，忧在罗网间。绝胜杜拾遗，一饱常间关。晚知儒冠误，犹恋终南山。杜门十日疾，因得观妄身。勿云千金躯，今视如埃尘。平生老赤脚，每见生怒嗔。挥汗煮我药，见此愧其勤。巨源邦之栋，急士如拾珍。定知柳下锻，远胜崔史陈。绝交虽已隘，益见叔夜真。士要虽衣食，求仁今得仁。释之与王生，盛美俱绝伦。吾评竹林咏，未可少若人。昔吾同年友，壮志各南溟。十年风雨过，见此落落星。秀者吾元茂，众器见鼎铏。许身稷契间，不但醉六经。时逢下车揖，慰我两眼青。勿忧事不理，伯始在朝廷。"}