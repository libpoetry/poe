{"id":"496019","title":"水调歌头 其九 柬浚川司马论诗","dynasty":"明","author":"夏言","text":"清霜飞画楝，柏府昼长关。炯炯台端孤月，林静夜乌安。我爱汉庭老吏，本是玉堂词客，江海召初还。冠峨金豸角，袍绣鹤头丹。酒杯深，檐花纤，剑歌残。几度笑谈今古，坐久藉余闲。总是杜陵高格，只有谪仙豪兴，郊岛太癯寒。知音谁大雅，文藻落江山。"}