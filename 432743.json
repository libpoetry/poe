{"id":"432743","title":"檀香山竹枝词十首","dynasty":"近现代","author":"罗锦堂","text":"地处东西扼要渠，人民各异乐同居。由来种族多歧视，到此相安亦太奇。阵阵风因送爽起，丝丝雨为润花来。一年好景常如此，不作神仙亦快哉。奥鸦湖宾是菠萝，椰雨蕉风好梦多。我自恋卿卿恋我，双双携手唱山歌。位记基旁一望遥，少年儿女各相邀。逢人竞道檀山好，结伴滩头去弄潮。花环一戴喜重重，亚努霞声处处通。香吻乱飞缘底事，迎来送往乐无穷。夏无酷暑冬无寒，一袭单衣四季穿。最是农夫方便处，耕耘不用历书看。碧海青天夏日长，袒胸露臂事寻常。红男绿女随时见，赤足跣行走四方。雨后残霞无限娇，夕阳依旧在山腰。彩虹谷里闲行遍，芒果香甜满树梢。钻石山前花乱开，野餐人散鸟飞来。嬉皮犹唱呼拉曲，重抱吉他舞一回。珍珠港外水连天，犹见当时作战船。国际风云何日转，太平洋望太平年。"}