{"id":"982667","title":"送乔希圣","dynasty":"宋","author":"秦观","text":"鴳翔蓬蒿非所悲，鹏击风云非所喜。贵贱穷通尽偶然，回头总是东海水。我思田文昔相齐，朱袍照日如云霓。三千冠佩醉明月，清歌一曲倾玻璃。如今陈迹知何在，但见荒冢烟芜迷。又思原宪昔居鲁，门户东西闭环堵。杖藜对客骋高谈，自觉胸襟辈尧禹。如今寂寞已成尘，空有声名挂千古。送君去，何时回，世间如此令人哀。我徒驻足不可久，笑指白云归去来。"}