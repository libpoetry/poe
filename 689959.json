{"id":"689959","title":"题大埔户年兄曾梅平寇录三首录二","dynasty":"明","author":"张天赋","text":"循良烨烨吐才华，满县弦歌满县花。四野沾濡逢好雨，一天清白落孤霞。高名在昔回山斗，利器于今益国家。三寨笑看齐解甲，栽桑栽柘又栽瓜。风雨昔曾家国话，海滨今听武城歌。一方按堵月当户，三寨投戈雨满蓑。有脚阳春随处到，无边功德尚厓摩。祇怜借寇天违愿，骢马潇潇振玉珂。"}