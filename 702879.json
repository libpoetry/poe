{"id":"702879","title":"晨起二首","dynasty":"明","author":"蒋冕","text":"晨起科头坐小斋，纷然寒雀噪空阶。疏疏蒲柳霜先瘁，短短松篁雪半堆。信口讴吟聊趁韵，见人觞奕也开怀。衰年自觉精神减，何幸君王许赐骸。残腊无多岁欲更，寒云漠漠拥柴荆。百年能得几时好，两月全无旬日晴。身似风前蓬半朽，眼如花外雾丛生。远游姑待春前后，且办烟蓑近郭行。"}