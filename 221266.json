{"id":"221266","title":"丙辰吟·熙宁岁丙辰","dynasty":"宋代","author":"刘黻","text":"熙宁岁丙辰，海内厄安石。庆元岁丙辰，伪学禁如织。宝佑复丙辰，衣冠堕荆棘。龙蛇数云恶，郑玄炳先识。诸生不齚舌，投荒诚予职。鸺鹠号屋头，鼯鼠搅床侧。云集肤已粟，日出汗欲亦。瘴疠半南州，可轩靠神力。所寓乃略同，苍苔共岑寂。丙辰自丙辰，焚香且读易。"}