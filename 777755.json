{"id":"777755","title":"水龙吟·题刘子庚师噙椒室填词图","dynasty":"清","author":"陈家庆","text":"月明笙鹤遥天，素琴弹出幽兰谱。玉台魂断，银屏梦冷，哀蝉重赋。秋雨闻赋，春波弄影，碧城何许。怎灞陵桥畔，西风残照，多半是，悲来处。莫说龙飞凤翥。好江山、可怜笳鼓。凭栏试望，莼鲈故国，杜鹃心苦。白社联吟，黄垆载酒，鬓丝无数。愿苍天留得，巍然一老，作词坛主。"}