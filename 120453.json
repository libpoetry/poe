{"id":"120453","title":"听政·为政贵中和","dynasty":"宋代","author":"陈造","text":"为政贵中和，偏徇古无取。无心斯善应，奸誉乃其蠹。柰何闻见间，往往用心误。扶弱抑其强，古或垂此誉。世异俗且殊，处今犹徇故。曲直本不昧，强弱岂所据。君子不此恤，情伪溷丹素。富室被剥朘，日有贫窭虑。士夫受加陵，悔不齿编户。赢弊取必胜，玉色吞气去。不知世富室，如母子所怙。不知意定向，未语机已露。传继用一律，抱冤莫赴愬。用是致和气，南首问燕路。"}