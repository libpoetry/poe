{"id":"447215","title":"金缕曲 成都夜饮","dynasty":"当代","author":"陈仁德","text":"痛饮当今夕。对金樽，几番慷慨，几番悲戚。千里相逢须一醉，莫管秋风萧瑟，任满地，黄花堆积。长夜高楼灯火灿，渐锦官城黯车声寂。肝胆热，吐胸臆。读书报国谈何易。望寰中，冠盖相逐，冤魂群集。炮火横飞兵车乱，一霎京都血碧。空费尽，书生心力。过眼云烟真若梦，猛回头百代皆陈迹。长啸起，仰天立。"}