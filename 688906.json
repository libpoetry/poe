{"id":"688906","title":"峡山杂咏十三首 振衣亭","dynasty":"明","author":"何吾驺","text":"先民有高怀，振衣誇千仞。此意达者知，举步何远近。博带披元雾，脩眉染碧烟。良朋不易得，能复问神仙。昨夜蕊珠宫，鲛人几番泣。幻出水晶帘，疑是道子笔。但存长公迹，一片石亦佳。吾今凭眺上，四顾难为怀。幽深殊世界，长望挹仙源。仙在人间是，相逢笑不言。颇笑葛洪时，求为勾漏令。若早见瑶林，应无炼丹井。好似陶彭泽，为民拟葛天。余亦不材者，因君寄大年。淩风发高唱，山鬼夜吹灯。但坐空阶月，听他泣未曾。沧海行扬尘，江河易枯竭。老龙洞里眠，喷即漫天雪。白者往干霸，黄者傅封侯。留将数片在，无人时点头。我闻峨眉雪，盛夏常阴冻。崖胡其苍苍，江寒结高垄。洞箫清且悲，铁笛缓而惨。夜深试一闻，千岩万壑淡。鸣珂迎帝子，伐木礼嘉宾。莫作人间会，山花几度春。"}