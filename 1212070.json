{"id":"1212070","title":"题进士索士岩诗卷士岩与余同榜又同为燕南官由翰林编修为御史台掾兼经筵检讨除为燕南廉访经历","dynasty":"元","author":"萨都剌","text":"忆昔登天府，文华萃帝乡。俊才鱼贯列，多士雁成行。宝剑悬秋水，骊珠耿夜光。三场如拾芥，一箭已穿杨。上策师周孔，飞声陋汉唐。凤池开御宴，虎榜出宫墙。赐笏丘山重，恩袍雨露香。天花皆剪翠，法酒尽封黄。冠盖游三日，声名满四方。历阶超宰辅，捧表谢君王。第甲分三馆，镌碑立上庠。曲江嘉宴会，合席尽才良。契谊同昆弟，比和鼓瑟簧。誓辞犹在耳，离思各惊肠。台阁需材器，儒林作栋梁。超迁乌府掾，辉映绣衣郎。迫晏封几事，平明出奏章。日披坟典旧，时念簿书忙。检讨超经幄，论思近御床。圣朝稽古道，日暮下回廊。羁旅然薪桂，长吟出锦坊。弱妻贫且病，羸马瘦仍僵。穷巷回车辙，空厨泛酒浆。故人传奏目，请便趣行装。皇极三台重，燕南各道昌。承恩辞魏阙，揽辔去恒阳。晓幕芙蓉露，秋空柏树霜。诸司循直矢，群吏肃宏纲。汉水浮神马，岐山出凤凰。行须冠獬豸，已见走豺狼。惭愧蓬蒿翼，乘风亦下翔。"}