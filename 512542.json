{"id":"512542","title":"寄题金山","dynasty":"明","author":"沈周","text":"金山名天下，名大山则小。我在童丱时，其名已自晓。愿登盖有待，待待首空皓。屡扣土著人，挂漏粗可道。所亘百亩石，江心泊浮岛。山中无空处，皆以殿阁绕。及参能赋者，语莫尽其巧。我托耳为登，聊且厌怅懊。譬如山堕梦，其境皆梦造。梦觉费追随，所得未了了。有路县不远，有身无大扰。从地借健步，从天借不老。便须游一年，写此平生抱。"}