{"id":"163523","title":"初度诣葛仙化奉香火归邑之明日有驯鹿自中径","dynasty":"宋代","author":"程公许","text":"阆风觞九醖，脍鲸羞玉麟。宿命忆往劫，隐诀闻至人。失脚五浊海，未泯一念仁。就盈纪良月，揆度逢佳辰。深恩感顾复，瓣香谒仙真。同来山中吏，得非我同伦。岩泉千仞雪，涧草四时春。雅嗜自幽间，胡为此逡巡。怜我久埃壒，为记三生因。野性欣得友，不待呼孔宾。鼓瑟趣升歌，明当下温沦。嘉燕属君等，努力语去陈。灵囿岂予慕，愿交惟梓棒。方寸有玄感，清都宁隔尘。"}