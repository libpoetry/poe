{"id":"1007461","title":"予辛酉春哭钟松岩于馀杭灵溪壬戌春于江州马头渡得家问知田耕月亦为古人因述长句","dynasty":"宋","author":"董嗣杲","text":"去春哭钟子，奔走馀杭路。今春哭田生，栖迟九江渡。在家在客中，两友两春讣。伊谁夺天年，有天不可吁。老泪无由制，立见眼隔雾。风晴江气暖，日夕山色暮。髣髴怀清扬，同游散幽步。百年屈指顷，浮生草头露。凭高悄无人，我鬓亦非故。何当归西湖，往拜二公墓。"}