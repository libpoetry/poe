{"id":"1105052","title":"行宫","dynasty":"宋","author":"文天祥","text":"十里宫墙一聚尘，天津晚过客愁新。花啼杜宇归来血，树挂苍龙脱去鳞。福德傥存终有晋，秣陵未改已无秦。秋风禾黍空南北，见说铜驼会笑人。怪底秦淮一水长，几多客泪洒斜阳。江流本是限南北，地气何曾减帝王。台沼渐荒基历落，莺花犹在意凄凉。青天毕竟有情否，旧月东来失女墙。"}