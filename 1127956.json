{"id":"1127956","title":"好事近 其二","dynasty":"宋","author":"程大昌","text":"白屋到横金，已是蟠桃结子。更向仕途贪恋，是痴人呆虑。水晶宫里饭莼鲈，中菰第一义。留得鬓须迟白，是本来真贵。腊月做生朝，只有南枝梅玉。此外后生桃李，未舒英吐馥。后园别自出神奇，现双松双竹。报道前堂琴瑟，俱长生厚福。我里比侨居，不欠山青水绿。只恨风冲雁序，使分飞隈澳。只今一苇视苕溪，见天伦雍睦。此去春浓絮起，应翻成新曲。"}