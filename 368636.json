{"id":"368636","title":"绕佛阁·冻禽戢影","dynasty":"清代","author":"杨玉衔","text":"冻禽戢影，阑雪澹糁，花落人悄。偎影屏小。去途曲折，相烦短檠照。雁来新杳。江上问讯，明日潮早。缄恨多少。晓来起拾，残英粲盈抱。密意付钗卜，带解蟢飞羞向道。还记燕梁，双栖亲语笑。叹两地相思，花与春老。路长波渺。正出没关山，空想乌帽。梦归迟，寺钟撞晓。"}