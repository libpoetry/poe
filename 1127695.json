{"id":"1127695","title":"咏旱三首","dynasty":"宋","author":"曾几","text":"骄阳方施行，秋节已树立。田苗在膏肓，何道可副急。云雷不成雨，成雨初不湿。咄咄逼中秋，为霖恐无及。邦人奉教条，久不知肉味。潭龙不能神，土偶安足恃。应真住兰若，云雨可立致。胡不迎之来，明明有前事。春雨接梅雨，便有水潦忧。乞晴今几日，又以悯雨求。田苗虽向槁，尚冀什一收。政恐穫稻月，沛淫不能休。"}