{"id":"801245","title":"栖霞庵双忠祠","dynasty":"清","author":"许廷鑅","text":"暨阳城边白日昏，悲歌为吊双忠魂。仰瞻庙貌飒以爽，守城遗事追前尘。是时江南传檄定，国已无君奉谁命。区区两尉不顺天，义激中心热血迸。弹丸小邑灾荒馀，敢以螳臂而当车。屹然陈尉首倡义，经营战守心焚如。迎归阎尉善谋断，登坛指挥壁垒变。甲兵十万罗胸中，部勒森严当一面。梯冲火炮百计攻，捍御随机俱猝办。寺僧贩竖荷戟殳，断头掉尾能决战。元戎温言指昊苍，降者名氏书旂常。我亦荒朝四镇一，于今可匹诸侯王。登陴慷慨明人纲，我肯反面为豺狼。嚼铁相持力已竭，援尽何堪粮粒绝。红光起处城忽崩，数穷乃见顽民节。壮哉陈尉气若云，阖门举火以自焚。阎尉受伤战益力，杀人如草犹纷纷。被絷刺伤血出漉，大呼速斫深宵闻。衔须而死死得所，此城岂有降将军！妇女不异田横客，齐赴涛浪无生存。噫吁嗟乎！衮衮高牙与蟒玉，临难乞怜如蚁伏。若非赤手扶天纲，空见颓波沉地轴。项亡汉祖封雍齿，齐破燕人重王蠋。兴朝表忠励臣庶，精卫填海愚亦录。古庵改建双忠祠，凛凛英魂往而复。此时回忆睢阳城，千古英雄共尸祝。"}