{"id":"1107656","title":"魏忠献公挽歌辞三首","dynasty":"宋","author":"司马光","text":"瀛海吁谟定，宗祧指顾安。鸿勋柱石壮，劲节雪霜寒。翼亮三朝久，初终一德完。如何未黄发，垄柏已丸丸。爱物威容悴，忧公宿疹加。孤忠贯白日，美志掩丹霞。行路皆惆怅，闻风悉叹嗟。英灵觐宗祖，犹想佑皇家。恻怛动旒扆，鸿胪葬老臣。箫铙震淦口，绋翣隘漳滨。久大英名在，哀荣异礼陈。丰碑纪遗烈，长泣邺城人。"}