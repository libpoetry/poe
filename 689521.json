{"id":"689521","title":"西湖子夜歌八首 其二","dynasty":"明","author":"吴兆","text":"新着杏红衫，试骑赭白马。马骄堤路窄，急为扶侬下。三桥当路半，正好与郎期。湖水原无信，郎来那有时。南峰望北峰，如欢又如侬。何当云雾合，两峰作一重。渡头人眼众，船开不敢要。惯知侬泊处，不过西泠桥。外湖歌折柳，里湖歌采莲。闻声不相及，意绪风中传。西陵花深处，旧是情人路。湖船不出湖，愿欢寻故步。悔寄孤山梅，悔折断桥柳。两地本无情，郎心那得久。"}