{"id":"1118244","title":"建安遣兴六首","dynasty":"宋","author":"陆游","text":"建安酒薄客愁浓，除却哦诗事事慵。不许今年头不白，城楼残角寺楼钟。锦城重到叹无期，忽忆书台步月时。白浪黏天鲛鳄横，梦中识路亦何为。今岁清诗欠百篇，强寻笔砚意茫然。秋风有句君知否，合在严光钓濑边。古今清绝沅湘路，卧想蒲帆十幅开。不是避人思远适，肺肝尘土要诗才。绿沈金锁少时狂，几过秋风古战场。梦里都忘闽峤远，万人鼓吹入平凉。刺虎腾身万目前，白袍溅血尚依然。圣时未用徵辽将，虚老龙门一少年。"}