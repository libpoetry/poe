{"id":"1124697","title":"挽克斋陈先生四首","dynasty":"宋","author":"徐元杰","text":"薰炙儒先早，朱门授受亲。去寻颜巷乐，归咏点雩春。道妙穷精一，心传有省循。乐天知命者，忧道不忧贫。亲养九旬馀，先生寿亦如。学充淇澳美，训释济南书。诸老经筵送，俞音宠渥疏。惜非程子聘，中沮亦时欤。师承心独切，于道愧无闻。几载钻坚叹，前年枉教勤。墨车回可赞，晋鄙善潜薰。道脉惟其寿，天胡遽丧文。痛惨哲人痿，愚缠丧母悲。溯风怀绋路，泣雨写哀词。学本藏诸用，行皆笃所知。惟馀经训在，交付有孙枝。"}