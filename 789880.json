{"id":"789880","title":"虞山拜言子墓","dynasty":"清","author":"陶澍","text":"三桓在圣门，孟仲多良士。亦有礼许人，汰哉称叔氏。平生议论间，师没尚阙里。何年南方来，海隅有居址。马迁记吴人，所本盖世史。箕山许由冢，考古多疑似。我来昆湖南，有坟此高峙。山名昉虞仲，墓门复伊迩。缅兹四科英，再拜荐潦水。此邦富文学，高让亦前轨。两贤岂相阨，何至烦钧矢。末俗愆干糇，学道宜易使。无为诮贱儒，诗书敦耒耜。清风飒然来，松桧发宫徵。慨想弦歌声，肃然增仰止。"}