{"id":"734212","title":"望是故乡行次毛子霞归郢","dynasty":"清","author":"胡介祉","text":"毛生岂是鸱夷子，何事吴山复楚水。子长二十称壮游，梁鸿《五噫》何年始。晴川阁上补新图，赤壁矶前吊故垒。犹忆金台蹑屐过，白眼那顾公卿屣。此时意气徒干霄，击筑声残悲不止。卖文卖字知者谁，掉头一旦辞燕市。负却金箱五岳行，高踪到处畴能比。余也薄宦鄂王城，竹里花间期共倚。昨来折柬索新诗，迟君不来真缺事。忽闻冲暑归并州，极目烟波渺何许。欲采瑶华未得将，盈盈相望人如咫。我亦移官向岱东，片帆拟挂秋风里。别后相思知若何，江云江树愁无已。万叠峰阴听雪楼，晞发高吟想在此。"}