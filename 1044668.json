{"id":"1044668","title":"闰八月十日同运使正仲大夫提刑若愚司封运判全玉朝奉游雨花亭","dynasty":"宋","author":"黄履","text":"闰月稍丰暇，清晨适逢休。驱车偕群公，始为斯亭游。钟山来艮维，大江西北流。台成古到今，举目意已周。晋有尸黎密，尝栖岗之幽。君王怀高风，立刹旌往由。法云生梁朝，云气如蟠虬。七龄依宝亮，俊发钦徐刘。讲经此寺中，天花盈空浮。纷纷白雪飞，柳絮未可侔。近来有贤宰，亭于冈上头。吴侯因名之，潜德光千秋。昔人登泰山，芥视十二州。余亦叹群雄，一毛争九牛。岂知振大林，至有八龙留。因末为推本，秘思聊一抽。灯明天人师，说法历劫悠。欲放眉间光，洗足先双收。入无量义处，身心安如丘。陀罗与殊沙，普散千亿洲。云公于此时，讲已不可俦。况当幽岩中，松拂久唱酬。所以善哮吼，保志称为优。谁言此华来，天地相应求。帝释举手间，已入如来眸。醉书贻群公，为我商声讴。"}