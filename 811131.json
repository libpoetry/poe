{"id":"811131","title":"沁园春","dynasty":"清","author":"王鹏运","text":"词汝来前！酹汝一杯，汝敬听之。念百年歌哭，谁知我者，千秋沆瀣，若有人兮。芒角撑肠，清寒入骨，底事穷人独坐诗。空中语，问绮情忏否？几度然疑。玉梅冷缀莓枝，似笑我、吟魂荡不支。叹春江花月，竞传宫体，楚山云雨，枉托微词。画虎文章，屠龙事业，凄绝商歌入破时。长安陌，听喧阗箫鼓，良夜何其。词告主人，釂君一觞，吾言滑稽。叹壮夫有志，雕虫岂屑，小言无用，刍狗同嗤。捣麝尘香，赠兰服媚，烟月文章格本低。平生意，便俳优帝畜，臣职奚辞。无端惊听还疑，道词亦、穷人大类诗。笑声偷花外，何关著作，情移笛里，聊寄相思。谁遣方心，自成沓舌，翻讶金荃不入时。今而后，倘相从未已，论少卑之。"}