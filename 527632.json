{"id":"527632","title":"送熊廷振之楚藩","dynasty":"明","author":"何景明","text":"燕京春色花太半，豫州杨柳风吹断。南雁新冲汝雪来，北车久待河水泮。与君结绶俱明时，送君执手如前期。丈夫勋业岂必少，四十遭逢犹不迟。即今君身更磊落，义气如山谁可夺。同榜衣冠照乡里，十年名位登方岳。帝城朝开罗旆旌，欲发未发明星明。麒麟献纳遥相忆，江汉风流须此行。"}