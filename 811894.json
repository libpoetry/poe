{"id":"811894","title":"咏怀","dynasty":"清","author":"吕法曾","text":"南山有文豹，霖雨不下来。天马体容与，而终不自谋。女贞慕松柏，乃与岁寒期。高楼齐浮云，上有女伤悲。过时讵不字，淇梁非所宜。梁鸿草野人，枯隐亦为拙。韩信一匹夫，富贵念何热。南阳有高士，可以称人杰。自比于管乐，实伊吕之埒。少小慕文儒，剑术破其迂。敢希成功后，辞爵返田庐。"}