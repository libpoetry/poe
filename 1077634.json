{"id":"1077634","title":"五老峰","dynasty":"宋","author":"李纲","text":"五峰秀出如五老，须发苍然长美好。问之不肯道姓字，俨若子房从四皓。商山采芝亦已久，汉庭辟谷何其早。优游相与定储皇，携手江湖共幽讨。化为峰石寄山巅，下视尘寰真电扫。衣冠想像犹伟然，容貌至今初不槁。祗应明月见当时，间有白云来问道。逝将筑室近峰前，岁晚相依得相保。"}