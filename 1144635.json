{"id":"1144635","title":"和茅亦山先生杂咏","dynasty":"宋末元初","author":"黄庚","text":"风柳吹花糁白毡，莺愁蝶恨有谁怜。不知春事又三月，堪叹人生无百年。清气长留诗卷里，閒愁不到酒樽边。山窗昼永浑无事，一榻分云枕易眠。身世飘浮水上蓬，閒中清事有谁同。吟窗梦草添诗料，画笔生花夺化工。酒后乌乌时击缶，愁来咄咄自书空。园林寂寞春何处，春在桑麻雨露中。破砚尘封懒赋诗，晚年才思觉衰迟。耽书自笑已成癖，煮字元来不疗饥。风月满怀诗可写，雪霜侵鬓镜先知。太公八十方荣遇，把钓溪边更待时。"}