{"id":"924705","title":"和子瞻自净土步至功臣寺","dynasty":"宋","author":"苏辙","text":"山平村坞连，野寺钟相答。晚阴生林莽，落日犹在塔。行招两社僧，共步青山月。送客渡石桥，迎客出林樾。幽寻本真性，往事听徐说。钱王方壮年，此邦事轻侠。乡人鄙贫贱，异类识英杰。立石象兴王，遗迹今岌嶪。功勋三吴定，富贵四海甲。归来父老藏，崇高畏摧压。诗人巧讥病，牛领恣挑抉。流传后世人，谈笑资口舌。是非亦已矣，兴废何仓卒。持归问禅翁，笑指浮沤没。"}