{"id":"821851","title":"金缕曲","dynasty":"清末近现代初","author":"汪东","text":"万里沈悲角。指天西、巨星夕霣，光芒销铄。大地山崩溟海竭，鱼鸟纷纷安托。况别有、玄黄交错。龙战方酣三军墨，道哀兵、决胜原非弱。谁为致，不龟药。试陈旧史君应诺。笑当年、秦事楚阿，何殊丘貉。六国连衡从暂破，衡散依然从约。但众志、自成郛郭。顷刻风雷生百变，愿不为、鱼鸟为雕鹗。红日出，歌声乐。"}