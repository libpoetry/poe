{"id":"898257","title":"新开北原","dynasty":"宋","author":"张耒","text":"山深草木多，春夏废剪剔。北原有高溪，经岁不蹑屐。阴根走重险，飞蔓密如织。交柯不容鸟，老蘖顽若石。由兹废登眺，幽致莽萧瑟。杖藜每独往，驻立为叹息。穷秋九月衰，霜过万叶赤。北风始驱除，蒙翳遭搏击。乘时集吾徒，斤斧必谨饬。攀缘穷剪伐，上下恣搜剔。霜芒落劲节，巨斸剖坚植。蛟龙脱鳞须，犀兕遗骨革。薪蒸不足道，椽栋固委积。纷纭一日劳，既暮岩薮辟。寒篁露幽翠，佳木呈秀色。高台忽平敞，快步失荆棘。巉巉女几峰，次第见晴碧。遥村暮烟合，乌鸟寒寂历。纵横目前景，指顾归咫尺。兹焉遂忘返，渐可携尊席。人间有能事，功效在勤力。恶深当痛治，秽尽善斯得。经年滞穷谷，庶以娱朝夕。题诗寄初终，抚事心有激。"}