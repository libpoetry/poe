{"id":"708370","title":"烛影摇红  方密之索赋催妆即用其韵","dynasty":"明末清初","author":"龚鼎孳","text":"一揖芙蓉，闲情乱似春云发。凌波背立笑无声，学见生人法。此夕欢娱几许，唤新妆、佯羞浅答。算来好梦，总为今番，被它猜杀。婉转菱花，眉峰小映红潮发。香肩生就靠檀郎，睡起还凭榻。记取同心带子。双双绾、轻绡尺八。画楼南畔，有分鸳鸯，预凭锦札。"}