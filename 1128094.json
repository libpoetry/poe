{"id":"1128094","title":"和雁湖先生病起自警八章","dynasty":"宋","author":"程公许","text":"观空得舍筏喻，示病无散花天。从渠幻起幻灭，我自燕处超然。葆光悟老子说，游仙续景纯诗。木钻可使石透，槃水犹严手持。专气如婴儿相，观心得宿命通。认取无声无色，了知非瞽非聋。三关中隐玉阁，七言味在蕊珠。妙得养生真诀，善刀四顾踌躇。学仙宁复华念，为士苦畏四邻。铁弹茅茨何在，两翁心岂违人。残编幸出坏宅，滴露何能阐微。万古圣贤心法，未饶西竺传衣。永夜朝元骞树，萧晨晞发扶桑。妙处本来一贯，何异心斋坐忘。贪夫孜孜为利，烈士汲汲徇名。谁似先生元尚，名标七宝宫城。"}