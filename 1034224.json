{"id":"1034224","title":"上丞相寿","dynasty":"宋","author":"戴栩","text":"玉麒麟表中兴瑞，江左风流自韶頀。我朝宰相越王家，身为中兴开瑞数。去年宝献扑鹿花，春风端门散恩华。丛丛万额扣香穗，祝公寿福逾堤沙。披舆地图上意肯，黄河不浑青海静。经纶有道鼎年多，惠利无边壶昼永。冠蝉衣衮真天人，却笑凌烟色易陈。调娱乾坤入掌握，餐茹沆瀣长精神。炉冶小儒蓬室底，倏忆宝从元祐起。元祐堂堂森钜公，亦有文章六君子。欲赓烝民继周雅，笔欠如椽聊尔耳。不然从头颂勋庸，砚蟾应渴西湖水。"}