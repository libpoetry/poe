{"id":"924527","title":"次韵子瞻病中大雪","dynasty":"宋","author":"苏辙","text":"吾兄笔锋雄，诗俊不可和。雪中思清绝，韵恶愈难奈。殷勤赋黄竹，自劝饮白堕。言随飞花落，意与长风簸。馀力远见撩，千里寄璀瑳。嗟予学久废，有类转空磨。研磨久无得，安可待充货。空记乘峡船，行意被摧剉。溟濛覆洲渚，泠冽光照坐。我唱君实酬，驰骋不遑卧。譬如逐兽卢，岂觉山径坷。酒肴助喧热，笔砚尽沾涴。诗词禁推类，令肃安敢破。亦有同行人，牵挽赴程课。尔来隔秦魏，渴望等饥饿。徒然遇佳雪，有酒谁与贺。"}