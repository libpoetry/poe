{"id":"532919","title":"乾上人以铁如意遗余作歌答之","dynasty":"明","author":"黎民表","text":"吾闻壮夫一吷昆吾折，大半精光犹未灭。鍊为如意坚且强，镂作盘螭颇殊绝。宛若寒空千丈电，泠如阴山太古雪。何年却入高僧手，魍魉见之应却走。有时举向莲花座，人天万众俱回首。羡师根尘久已除，身外尤物徒区区。知予颇解鸿都学，相招为署阿兰居。空中一掷偶称意，倒匣不吝牟尼珠。尘昏幸借指授力，揽结愿与行藏俱。用之可代巨鳌足，小试肯碎珊瑚株。吁嗟人生电露真须臾，满堂金玉非良图。坏衣瓦铁堪为供，绮障转觉羞吾徒。"}