{"id":"1194972","title":"秋居寄王相公三首","dynasty":"唐","author":"贯休","text":"禅林蝉□落，地燥可生苔。好句慵收拾，清风作么来。饼唯餐喜悦，社已得宗雷。还似山中日，柴门更不开。松声高似瀑，药熟色如花。谁道全无病，时犹不在家。山童舂菽粉，园叟送银瓜。谁访孙弘阁，谈玄到日斜。气与非常合，常人争得知。直须穷到底，始是出家儿。阁雀衔红粟，邻僧背古碑。祗应王与谢，时有沃州期。"}