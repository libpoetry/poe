{"id":"1235639","title":"理宗书金丹诗","dynasty":"元","author":"许有壬","text":"常笑秦皇与汉皇，一生徒梦白云乡。东南蕞尔垂亡国，犹说金丹事渺茫。田翁招饮不须沽，时事多忧一醉除。天子乘骡蜀山险，浣花溪上分骑驴。玉立萧森几百竿，阴晴风雨各平安。石兄节操不可转，宜与此君同岁寒。画虎不成常类狗，伊谁画狗却如狮。世方取貌不求实，猛兽满山知不知。"}