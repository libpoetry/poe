{"id":"1051281","title":"寄范安道","dynasty":"宋","author":"马存","text":"西山石脚盘如城，芙蓉峰插龙泉精。有客高卧青云层，孤吟自作太古声。古声无味淡如水，今人有耳甜如饧。君不见登高山，泛流水，子期已没不复生，几世几年无此耳。恨君不到苍岩阴，不见此客摇头吟。千崖万壑群动息，相知唯有清泉音。春风捲野浓如波，着人如醉将奈何。几时见我铜鞮陌，为唱襄阳拍手歌。"}