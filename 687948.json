{"id":"687948","title":"市中传奇僧俗杂观，诗以戏之","dynasty":"明","author":"成鹫","text":"旷野歌声杂管弦，市儿灯火闹争先。蛮姬幻作天魔舞，开士慵参獦獠禅。老逐少来争接踵，閒随忙去任挨肩。道人本是无心者，拨尽寒灰夜似年。三叠清商一笑休，旁观容我豁双眸。御风羽客隳神足，出定高僧过酒楼。野老醉归霜点鬓，佳人歌罢锦缠头。无情独有长天月，不与风光管去留。"}