{"id":"698558","title":"詹府燕集奉和上宰松皋公三首","dynasty":"明","author":"唐顺之","text":"祥光虹渚应玄苍，喜溢仙曹荐羽觞。匕鬯万年征子圣，股肱一德见臣良。袖携香雾东华上，履曳星辰北斗旁。共说疑丞归大老，竞将礼乐赞灵昌。御苑先春万木苍，宫云袅袅度琼觞。鹓班并引金貂贵，鸿羽全收玉署良。分日传经清禁里，罢朝起草紫宸旁。恩波忝窃安能报，愿祝千秋宝历昌。玉津晴望郁苍苍，环佩初临试紫觞。并向凤池开胜会，早从麟角识元良。衣冠迥出商岩上，雨露偏承幼海旁。自愧承华箴未就，谬将彤管奉明昌。"}