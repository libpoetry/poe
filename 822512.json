{"id":"822512","title":"桂枝香","dynasty":"清末近现代初","author":"袁克文","text":"香尘渐歇。记登楼昨夜，将别还惜。寒雨横江不断，共人呜咽。柔衾直泥更残语，奈催人、晓风凄切。泪痕襟上，啼声眼底，孤棹轻发。几回首、云屯海立。任危浪惊涛，惟思颜色。何处明朝此去，梦遥天隔。离情欲绾愁无计，况孤眠、滋味谁说。枕头钗画，时时重认，臂痕犹湿。"}