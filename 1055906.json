{"id":"1055906","title":"赦到后雨遂大作","dynasty":"宋","author":"李之仪","text":"昨夜闻有赦，今朝遂得雨。天泽随君恩，一洒遍寰宇。彼玩尚逋诛，吾土久未还。皇灵实神谋，剪复笑谈间。峥嵘若化城，扫荡如破竹。开田一百里，得土千万族。不雨三四月，垄亩犹烧畬。祷祈略无应，居哭行叹嗟。岂知有此待，城就师振旅。上不辍板筑，下不妨野处。秋种盖未晚，及此壮者归。欢呼各著业，卖刀买耕犁。山头夜叱牛，山下妇亦斸。老稚旦出耘，勤劳莫归宿。待我土尽垦，俟尔日有馀。归来笑相向，共乐生无虞。又闻赦书中，逋欠皆除免。更放一年租，其细及移变。天公固爱我，吾君岂违天。乃知父子间，事事必关连。野人语可书，使我喜不寐。谁谓彼无知，况欲迷向背。我歌本民言，未愧中兴诗。闻者足以戒，可是辙趋时。"}