{"id":"704739","title":"辰阳端午遣怀二首","dynasty":"明","author":"薛瑄","text":"五溪五月当五日，时俗犹存旧楚风。角黍堆盘人送玉，龙舟叠鼓水摇空。入帘山色隔江翠，照眼榴花向日红。赐扇远怀鹓鹭侣，去年同谒大明宫。辰阳况复遇端阳，沅水牵情万里长。凤阙当年颁扇早，龙墀此日赐衣香。独簪白笔叨天宠，远抱丹心忆帝乡。未必蛮中久留滞，趋朝应只待秋凉。"}