{"id":"1235431","title":"感兴二首","dynasty":"元","author":"刘诜","text":"秦人燔诗书，圣道散若烟。宫殿干斗极，东游问神仙。汉祖祠孔子，遂为百代先。大哉礼乐意，所见何卓然。因势道其趋，勇赴如决川。但恨群臣间，馀习犹櫜鞬。良平虽善虑，不在三代前。安得豁达□，一见贾少年。金张贵朝廷，卫霍列茅社。奴隶凌虹霓，亲戚折五霸。斗鸡驰鄠杜，射虎宿浐灞。意气骄盛时，咳唾有光价。相如涤器夫，万里驰驷马。买臣最微贱，怀绶出邸舍。贤愚何必齐，时至俱气化。岂无单綀士，叩角五陵夜。太史重成名，寂寞千秋下。"}