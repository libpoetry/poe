{"id":"1246678","title":"花犯　 秋夜","dynasty":"元末明初","author":"刘基","text":"夜何其，星移漏转，凉蟾照无睡。宝筝弦断，金雁与青釭，相对憔悴。塞鸿过尽人千里。馀香怨绣被。但满眼、碧云红树，阑干空自倚。阶前暗蛩最殷勤，悽悽似向我、说他情意。莎露冷，相将到、晓霜开蕊。惟应有、素娥未老，曾几见、桑田成海水。任浪语、愁来堪遣，君看明镜里。"}