{"id":"821849","title":"玉烛新 镫夕彦通自南京来话旧，因赠","dynasty":"清末近现代初","author":"汪东","text":"玲珑檐玉瘦。渐照眼春回，野梅如绣。看镫旧俗今都罢，但许歌围红袖。笙箫彻昼。拥绛节、霓旌前后。佳丽地、空数南朝，台城未舒新柳。困思寄旅经年，惯晓埭闻钟，步穿烟岫。岁华顿换，堪惜处、俊侣狂情非旧。凌波赋就。恐泪烛、宵分盈斗。休自苦、垂老相逢，金尊更覆。"}