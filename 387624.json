{"id":"387624","title":"高阳台·都尉台边","dynasty":"清代","author":"樊增祥","text":"都尉台边，明妃冢畔，斛珠换得娉婷。绣段银钗，渔僮合婿樵青。劝郎莫向临邛去，惹杨花、在处多情。甚琴堂、化作银河，隔断奴星。郁金堂上伶仃燕，纵琅琊情死，身未分明。寄语夫人，从今莫煮仓庚。叮咛雁姐休为雁，怕断肠、不止今生。只年年、东阁官梅，自发幽馨。"}