{"id":"313997","title":"贺新郎·寿吴凌苍先生六卜","dynasty":"清代","author":"陆震","text":"干莫锋难挫。羡才兼、辋川诗画，名流争播。家住小园风物好，水屋居然似舸。中只有、茶铛药裹。怪石巉岩松树老，喜帘垂、无事趺跏坐。松子落，岩花堕。北窗企脚闲高卧。任朋来、谈仙说佛，都无不可。屈指今冬周甲子，得丧兴衰俱过。久已向、蒲团参破。甲第轩车惊赫奕，总萤飞、一点须臾火。游五岳，芒鞋作。"}