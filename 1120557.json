{"id":"1120557","title":"重过东园兴怀知己二首","dynasty":"宋","author":"周密","text":"东园桃李记春时，杖屦相从日日嬉。乌帽插花筹艳酒，碧莲探韵赋新诗。广陵散绝清弹苦，岘首碑空雨泪垂。物色已非知己尽，一回临眺一怀悲。俛仰悲欢了不同，回头已隔五春风。兔葵燕麦情何恨，雁柱鲲弦事已空。自分此生无鲍叔，敢期后世有扬雄。西州门外羊昙老，泪染斜阳湿晚红。"}