{"id":"1143861","title":"赵宾旸唐师善见和涌金城望次韵五首","dynasty":"宋末元初","author":"方回","text":"犹存径菊已无荷，城上霜风疋马过。厮养前行疑叵可，徼巡侧睨暗谁何。感时诗客推敲苦，逃俗编氓剃落多。祇为湖山豢佳丽，水犀十万竞投戈。颓城砖甓堕平湖，禁籞彫残故苑芜。戚畹换班言肯用，边庭入相事应无。福威玉食欺孤主，诗礼金椎党盗儒。丧乱谁怜杜陵老，娇儿短褐倒天吴。玉斧难脩旧月轮，凄凉沙鸟犯钩陈。总因燕颔多庸将，却误蛾眉事别人。一纪于今兵粗定，四民莫若士犹贫。酒垆高李能同醉，老眼昏花暂觉春。主人携妓我题诗，三十年如一瞬驰。尚想泊船行马处，不殊冲雪探梅时。相君已抱牺牛悔，京兆空馀鵩鸟悲。谁会此怀同向秀，夜邻横玉起孤吹。胪唱曾叨殿上传，末班遥望御炉烟。貂蝉公不施霖雨，虮虱臣能补漏天。羞见稗官成野史，懒携草具问湖船。旧街灯火元宵近，无复遨头夜市穿。"}