{"id":"543514","title":"婺中三子诗 其三 沈仆射休文","dynasty":"明","author":"胡应麟","text":"六代更废兴，文士故不乏。奋迹惊才贤，乘时见髦杰。猗欤沈隐侯，文章何烨烨。骋望游中台，违情守东越。佩玉辞岩廊，鸣金下阊阖。沿泳双溪流，迟徊三洞穴。会圃临春风，登台望秋月。旌旆俄飞扬，剑履倏腾踏。一代怀龙门，千秋仰骥秣。四声启后流，八病表先达。尽剖洪荒秘，卓为艺林筏。儒生互雌黄，志士竞鈇钺。寥寥数千载，风流竟谁越。岂伊腐草流，尘土共澌灭。"}