{"id":"849216","title":"钱竹深招泛西湖值雨即事","dynasty":"宋","author":"卫宗武","text":"西湖成久别，岁月不可记。竹君秩豆笾，枌友集簪履。放船及中流，烟霭渺无际。宛类太极初，混沌但一气。浩浩云常浮，垂垂雨不止。楼观列画图，黯淡微茫里。素妆姿态妍，于此见西子。才入西陵桥，林峦得近似。缓步香月堂，循山历其址。逋仙去何之，千古俨清致。淋漓雨珠仙，一一浴未起。粲然间红妆，脸霞泪如洗。馀芳袭壶觞，暗馥散襟袂。十里花柳堤，六桥风月地。暝色压船舷，游屐不可至。昌翔度里湖，两山浓滴翠。中有白鸟閒，翩翩自游戏。几年阻行乐，谓有公闾第。栋宇半苍苔，遗污渍清泚。兴亡成古今，感忾重歔欷。转柁迩城堤，觥筹犹未既。风生语笑高，云遏歌声曳。斯游属晏阴，乐事亦足纪。何时可重来，风日待清美。"}