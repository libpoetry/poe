{"id":"626126","title":"长信怨","dynasty":"明","author":"黎景义","text":"妾本越骑校尉女，忝充下陈侍明主。陋质偏承宠渥隆，三十六宫无厥侣。何期君老温柔乡，新爱双浓旧宠凉。白日移光成晻莫，合欢纨扇逢金商。火迎祸水那能久，愿奉东宫从太后。罘罳孤影无人问，燕寝空帏甘独守。空帏孤影复何言，君是荆庄妾愧樊。彩笔祇将书捣素，黄金奚用买长门。苑路春阴芳草绿，清池炎昼荷华馥。秋深菊绽斗明霞，云冷梅开妆碎玉。四时月露几迁变，梦魂不到含风殿。同辇荣恩尚可辞，长信幽居何足怨。下不怨双燕，上不怨帝身。但惧佳人在左右，从今侍侧少名臣。"}