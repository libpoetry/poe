{"id":"909524","title":"水龙吟 其七 和韵","dynasty":"宋","author":"李曾伯","text":"少年管领良宵，直须醉待东方白。而今老去，何忧何乐，不空不色。桐影横斜，桂香摇落，仙凡奚隔。怅银桥梦断，玉箫声杳，人如在、楚天北。冷眼乾坤陈迹。笑英雄、等为形役。庾楼袁舫，浩歌长啸，壮游曾历。万里瑶台，乘风归去，不知何夕。对冰轮孤负，欠千钟酒，与三弄笛。"}