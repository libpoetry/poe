{"id":"800687","title":"昭陵石马歌恭和御制元韵","dynasty":"清","author":"鄂尔泰","text":"行天维龙御飞霞，行地维马周天涯。开张卓立须驾驭，岂独巡游西海腾渥洼。千金市骏世希有，美名徒挂涓人口。自来房驷无虚生，六辔乘时应乾九。圣朝启运战与农，秉耒调马弯雕弓。文皇双马特超绝，騊駼騄駬堪齐踪。艰难马上得天下，累洽重熙集纯嘏。至今斫石傍昭陵，始信人间有神马。云台烟阁铭功宗，策勋此马将毋同。在天之灵凭陟降，嘶随列缺追丰隆。吾皇鼓车方记里，万仞塞垣销壁垒。金鳌长见巩如山，石马何由汗如水。留都展礼朝翰屏，鸾旗照影辽河清。待翻乐府歌《天马》，伫看马负图出龙祥徵。"}