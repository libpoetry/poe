{"id":"837923","title":"醉歌","dynasty":"清末民国初","author":"苏镜潭","text":"隋珠莫邪争辉光，美人珊珊来明珰。五陵走马事任侠，貂裘醉卧黄金床。浮云须臾变苍狗，朱颜镜里不相守。雍门鼓瑟孟尝愁，高台曲沼已千秋。千秋万岁且醉歌，醉歌一曲泪滂沱。白日不向西方升，沧海无端忽三变。夸父去后何时回，麻姑狡狯几经见。神仙不老亦不死，千年不见赤松子。天崩地坼亦何凭，古今事例复相仍。万事无如且醉歌，醉歌一曲奈愁何。结客不羡郑当时，结客只羡高渐离。相逢痛饮为击筑，屠沽市上酣淋漓。昨日经过延秋门，门上乌啼泣王孙。百年富贵如朝露，列戟貂蝉不知数。快意当前且醉歌，醉歌一曲莫蹉跎。诗人自古号多穷，四海不闻罗江东。苦吟呕尽心肝血，忽得奇句排鸿濛。高山流水海上琴，子期已死无知音。身后传名亦仅耳，此中得失知寸心。寸心有酒且醉歌，醉歌一曲悲凤多。"}