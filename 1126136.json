{"id":"1126136","title":"题婺州仁风堂寄韩侍郎","dynasty":"宋","author":"崔敦礼","text":"丹扆忧勤德意通，使君元侍玉皇宫。亲传天上舜琴曲，散作人间庄籁风。已喜清微消滞郁，亦知委曲到鳏穷。骚人休复雌雄问，千里而今乐事同。公馀燕寝但凝香，稍退朝来雁鹜行。政誉已争铜岭峻，恩波仍带绣川长。未应尚布春风诏，会许重赓夏日章。皎皎东阳嘉话在，到公端类发天藏。"}