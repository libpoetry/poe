{"id":"732171","title":"古诗","dynasty":"清","author":"李雍熙","text":"我生岂无涯，茫茫众人后。达观恨不早，岁月若瓮漏。晚年始爱道，水火自相姤。所忧精力衰，大药终未就。入山虽不深，已足谢尘垢。竹扉日夜开，白云入襟袖。时有道人来，金经亲授受。读之苦不悟，沈思使人瘦。一朝心为开，如月过岩窦。妙理清可悦，谷神俨欲觏。从兹剖昏瞀，长愿绝群谬。万劫有时尽，至道莫能旧。"}