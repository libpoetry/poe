{"id":"700067","title":"馆中书怀二首","dynasty":"明","author":"陶益","text":"昔曾结客少年场，此日南窗纳晓凉。非为浮名难系缚，祇缘多病切江乡。静观水鸟机心息，閒笑时人局面忙。我欲朱明诗作社，长吟采药跨青羊。蝴蝶双飞出馆中，梦回空忆旧行踪。茂陵病去思偏远，彭泽归来兴培浓。瓜地半开红药尽，菜园全破绿阴重。何时定取罗浮约，一榻横加四百峰。"}