{"id":"559749","title":"题严昂秀才雪山图","dynasty":"明","author":"曹义","text":"子陵孙子多文雅，十年乐育菁莪化。风神志趣夐出群，不惜黄金买名画。昨来示我一幅雪山啚，彷佛匡庐五老横天隅。层崖叠嶂冻合玉璀璨，疏林别墅寒锁云模糊。天绅一道挂岩瀑，惊讶奔流落空谷。汀洲回曲带孤村，石磴萦纡接平陆。几家楼阁山上头，烂如银阙辉神州。逼人冷气清可掬，凝华积素光欲□。赤城丹峤望中杳，但见琼峰瞰瑶岛。苍松不袅紫萝烟，琪树常涵镜湖晓。茫茫旷野鸟不飞，樵苏断迹行人稀。渡头只有钓鱼叟，扁舟蓑笠临寒矶。君家此画世罕淂，迹蕳意淡人莫识。顾匪摩诘调玄浆，又岂郭熙翻墨汁。自是仙家施妙术，借得天花飞六出。六丁六甲任招呼，乾坤收拾归冰壶。嗟我生平性偏鄙，见画心中辄生喜。残缣断楮爱清奇，锦轴牙签厌华靡。年来鬓未摧，爱尽心巳灰。玩物慎古训，志丧良可哀。摩挲此啚感怀抱，欲有一言为君道。古人爱画多成癖，爱画何如爱书好。君不见孙康当年喜读书，虚窗映雪多勤劬。又不见郑綮昔日好吟诗，灞桥雪里驴独骑。二公去矣年华以，籍籍香名脍人口。我今志节迥不如，企仰休风频恧厚。濡毫强赋雪山诗，文藻不工愧粗丑。何当一日君与相邂逅，对此谈诗论画尽欢倒尊酒。"}