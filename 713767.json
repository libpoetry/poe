{"id":"713767","title":"王母金孺人寿篇","dynasty":"明末清初","author":"屈大均","text":"阿母年稚时，疗亲能割股。肌肤不敢爱，欲以报依怙。北宫撒环瑱，不嫁亦何补。既归事威姑，殷勤持湩乳。为姑食小郎，鞠育无宁处。妇也母其姑，身犹膝下女。朝夕慈旨甘，力作为脩脯。为舅偿积逋，十指累铢黍。夫亦用计然，争时务废著。粪土贵出之，珠玉以贱取。既富行其德，乐为仁义主。公子法雍容，游閒孔氏伍。得利愈纤啬，归富乃廉贾。暮齿返乡闾，骨肉欢相聚。有子二三人，多才学渊府。岁朝陈椒觞，上寿歌且舞。偕老始六旬，孺子色犹妩。白头喜戴胜，垂发至腰吕。堂前大小妇，髻高学天姥。百福开春奁，千华献瑶筥。为母称无疆，与公享天祜。"}