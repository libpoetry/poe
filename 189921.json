{"id":"189921","title":"德清道中还寄子瞻","dynasty":"宋代","author":"秦观","text":"投晓理竿栧，溪行耳目醒。虫鱼各萧散，云日共晶荧。水荇重深翠，烟山叠乱青。路回逢短榜，崖断点孤翎。丛薄开罗帐，沦漪写镜屏。疏篱窥窅窕，支港泛笭箵。远漵依微见，哀猱断续听。梦长天杳杳，人远树冥冥。旅思摇风旆，归期数月蓂。何时燃蜜炬，复听合前铃。"}