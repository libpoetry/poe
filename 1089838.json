{"id":"1089838","title":"上周尚书内翰承旨二十韵","dynasty":"宋","author":"许及之","text":"弱水蓬莱远，群山岱岳高。尘埃千障隔，景行寸心劳。摸索知何自，抠趋苦未遭。铜章披宿雾，藻鉴炳秋毫。穹壤悬鹏鴳，篇章抵雁羔。斯文标正脉，舆论凛时髦。勇退关吾道，留行切帝褒。风云开壮观，舟楫际洪涛。剑履昭魁象，词澜卷巨鳌。合宫陈缛典，华盖粲星旄。霁日明黄道，祥风动赭袍。恩波荣赦草，颜咫醉仙桃。麻册追盘诰，诗歌逼颂骚。人方期补衮，功岂在挥毫。地禁承中旨，天官冠列曹。仪型喜颇牧，步武接夔皋。蚤晚登三事，乾坤倚一陶。途长须骥足，用拙匪牛刀。造请神先索，推敲痒莫搔。未嗟闻道晚，终待郢斤操。"}