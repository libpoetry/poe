{"id":"749417","title":"盐井渡铁锁桥用东坡柬新桥诗韵","dynasty":"清","author":"赵树吉","text":"乱山连僰道，巨刃摩云霓。裂为千尺涧，汇此奔雷溪。经营穷匠术，坐见椓杙低。何人铸铁索，横波贯虹堤。锒铛互钩连，专车骨相挤。至今化康庄，利尽滇东西。我行值暑雨，出淖容轻跻。涛澜翻脚底，雾散驰千蹄。惜哉碑碣缺，岁月不可稽。昔闻刀墨乱，聚若沙中鹥。谁令失此险，渐构公输梯。滋蔓到吾蜀，曳尾终涂泥。齿冷及行路，色变谈中闺。十年风电过，刀剑不复携。往来似潮汐，茅店催荒鸡。历劫永弗坏，讵数三石犀。他年持节还，慰劳看扶藜。犹能学逸少，轻煤研麝脐。"}