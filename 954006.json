{"id":"954006","title":"归雁亭","dynasty":"宋","author":"欧阳修","text":"荒蹊腊雪春尚埋，我初独与徐生来。城高树古禽鸟野，声响格磔寒毰毸。颓垣败屋巍然在，略可远眺临倾台。高株唯有柳数十，夹路对立初谁栽。渐诛榛莽辨草树，颇有桃李当墙隈。欣然便拟趁时节，斤锄日夕劳耘培。新年风色日渐好，晴天仰见雁已回。枯根老脉冻不发，绕之百匝空徘徊。顽姿野态烦造化，勾芒不肯先喣吹。酒酣几欲轰大鼓，惊起龙蛰驱春雷。偶然不到才数日，颜色一变由谁催。翠芽红粒迸条出，纤趺嫩萼如剪裁。卧槎烧蘖亦强发，老朽不避众艳咍。姹然山杏开最早，其馀红白各自媒。初开盛发与零落，皆有意思牵人怀。众芳勿使一时发，当令一落续一开。毕春应须酒万斛，与子共醉三千杯。"}