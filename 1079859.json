{"id":"1079859","title":"登太室绝顶","dynasty":"宋","author":"吕本中","text":"生平仰嵩丘，今日上绝顶。苍天不能高，星斗閟光景。风云乍起伏，雷雨半苏醒。下看飞鸟背，错乱松柏影。神龙不深遁，偃蹇卧半岭。旧闻飞石斗，不受悬瀑梗。大河东北流，渺渺黄数顷。五更看日出，平地涌金饼。谁能啜其华，夜气初未冷。诸峰环而立，一一皆秀整。中居此丈夫，众象不得骋。巍然万物表，独阅百代永。同来有奇士，可得一笑领。不用贮微言，区区吊箕颍。"}