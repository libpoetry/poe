{"id":"1084312","title":"观国朝故事 其三","dynasty":"宋","author":"王十朋","text":"昔在元祐初，朝廷用老成。元恶首窜殛，贤隽皆汇征。帘帏八年政，内外咸清明。四夷各自守，天下几太平。绍圣党论起，宵人坏典刑。二蔡唱继述，曲学尊金陵。忠良投海岛，党籍编姓名。春秋亦获罪，学者专三经。心术遂大坏，风俗从此倾。养成前日祸，中原厌膻腥。我欲著一书，善恶深劝惩。奸谀诛朽骨，潜德发幽馨。六贼未足罪，祸端首熙宁。"}