{"id":"283590","title":"金缕曲·魏晋风非远","dynasty":"现代","author":"姚鹓雏","text":"魏晋风非远。论襟情、刚疏简傲，步兵中散。与物无伤唯缄口，忤俗终成冰炭。寄癖好、也如嵇锻。种药栽花闲活计，唤乌圆、花底长为伴。春日午，闪睛线。典琴乞米焉云免。自区分、胡奴仁祖，外和中狷。四壁萧然书插架，翳户蓬蒿都满。赖清圣、浊贤陶遣。拔却金钗藏斗酒，看练裙、来举梁鸿案。身后事，动凄叹。"}