{"id":"836137","title":"长亭怨慢 文卿远游，失职牢落而归，倚此送之，不胜河梁日暮之感。","dynasty":"清末民国初","author":"梁启超","text":"禁不起轻阴薄暮。的的蔫红，如今何处。剩有丛兰，楚累愁对黯无语。天寒袖薄，更何苦，留人住却。只不胜情，怪梦后楼台如许。辛苦。正海云东指，又逐海潮西去。几番俊赏，都付与闲风闲雨。纵行遍芳草天涯，那便是玉郎归路。待春水生时，试倩断鸿回顾。"}