{"id":"1080743","title":"义帝陵","dynasty":"宋","author":"释显万","text":"祖龙智昏日月蚀，南公力欲麒麟斗。楚虽三户必亡秦，盛德宜然有其后。鲁公违约火咸阳，咄嗟击出群雄右。豆分瓜剖听指颐，忍使黥徒贼孤幼。籍也狐埋狐搰之，项伯宁不为家寇。真人如龙翔霸上，缟袒长风起襟袖。终据皇图岂力为，雅张赤帜皆天授。可怜郴北东上坟，恨碧凄红春不茂。"}