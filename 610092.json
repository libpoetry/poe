{"id":"610092","title":"赠王参裕进士","dynasty":"明","author":"韩上桂","text":"举眼望千古，逍遥能几人。子瞻差解意，如来幻化身。诗名满天地，逸气逼嶙峋。出作江湖客，入为廊庙臣。鹤峰留妙迹，郁水證前因。此意谁能达，王公堪与伦。王公本是金台彦，万里霜蹄倏欲遍。赤电惊从足下生，遥望吴门悬匹练。赋性萧疏雅不群，胸函五色吐灵文。东波风韵真相似，西蜀精华恍共分。住世常怀出世意，簪绂俨带云霞气。荀令奇香尽日留，王乔仙舄凌云至。"}