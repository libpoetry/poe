{"id":"1130491","title":"秋日杂咏六首","dynasty":"宋","author":"韩元吉","text":"客少无尘语，官閒省吏文。醉眠千嶂日，危坐一窗云。酒户时通籍，诗坛渐策勋。平生不龟手，郢客浑挥斤。草草重阳节，黄花惜未开。故人犹有酒，行客且衔杯。日落蛩声苦，云低雁影来。南山足佳气，独立意徘徊。醉著山堂梦，初凉枕簟清。秋声迷夜雨，月色误天明。为客心长惯，思亲意未平。岁华容易晚，寂寞壮心惊。古郡青山合，乘高眼倍宽。风惊梧叶阵，雨暗菊花团。凉色宜攲枕，秋光怯凭栏。向来疏懒意，景物暂相欢。怪底西风别，秋香一夜繁。攒金差可拟，揉蜡巧能抟。买地宜多种，移床且细看。江南篱菊晚，赖尔慰愁端。绝壁跨城楼，连天海气浮。长空去鸟尽，落日断云留。鼓角深秋壮，山河薄暮愁。劳生知底所，倚杖寄沧洲。"}