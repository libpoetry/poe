{"id":"1025884","title":"棋盘仙迹","dynasty":"宋","author":"韩信同","text":"唐山绝顶棋盘石，戏局流传名自昔。殷勤细问白发翁，云是仙人曾对奕。苔封石磴不敢移，竹引清风时拂拭。个中黑白子不留，想是仙童为收拾。又不闻樵采之人王子质，邂逅仙人执手谈，赢输未决藏机密。贪看柯烂不知时，少憩山中方七日。谁识囊中日月长，归来尘世无相识。"}