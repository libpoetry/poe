{"id":"573907","title":"灵济宫即席赋白岩","dynasty":"明","author":"邵宝","text":"孤峰何处所，屹立太行东。耸拔群厓异，苍茫四望同。润疑连析木，高欲跨崆峒。绘妙初施处，锋神未露中。远堪回俗驾，清许筑仙宫。灵秀从何代，风流到此公。无劳成独迈，不饰见真工。点缀长凝雪，跻攀合驭风。一元开混沌，万仞倚虚空。夜共星辰烂，春分雨露濛。凭谁磨藓壁，为我扫榛丛。明日西回首，秋云渺去鸿。"}