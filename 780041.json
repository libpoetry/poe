{"id":"780041","title":"台城路 送分虎归长水","dynasty":"清","author":"曹贞吉","text":"秋阴惨淡天如墨，城头角声初起。野水长桥，炊烟小市，鱼尾断霞成绮。羁愁未已，怕土锉荒凉，夜长难睡。人影幢幢，一行清露晓风里。分湖紫蟹正美，桃乡新稻熟，流匙香细。白雁纵横，黄花烂漫，还忆离亭曲子。行縢漫试，便脚底匡庐，不如归计。霜冷吴枫，扁舟栖暗苇。"}