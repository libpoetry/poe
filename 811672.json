{"id":"811672","title":"挽大行皇后诗四首 其三","dynasty":"清","author":"玄烨","text":"音容悲渐远，涕泪为谁流。女德光千祀，坤贞应九州。凉风销夜烛，人影散琼楼。叹此平生苦，频经无限愁。淅沥动秋声，中心郁不平。离愁逢叶落，别恨怨蛩鸣。寂寂瑶斋隔，沈沈碧海横。玉琴哀响辍，宵殿痛残更。月掩椒宫叹别离，伤怀始觉夜虫悲。泪添雨点千行下，情割秋光百虑随。雁断衡阳声已绝，鱼沈沧海信难期。繁忧莫解衷肠梦，惆怅销魂忆昔时。交颐泪洒夕阳红，徒把愁眉向镜中。露冷瑶阶增寂寞，烟寒碧树恨西东。旧诗咏尽难回首，新月生来枉照空。鸾影天涯无信息，断弦声在未央宫。"}