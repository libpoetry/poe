{"id":"821403","title":"金缕曲 四叠罅韵，送戚属中女子参军者","dynasty":"清末近现代初","author":"汪东","text":"素手停针罅。厌听人、铺张中馈，啜鲜羹鲊。恨不南山随李广，试著短衣骑射。喜此日、真归麾下。不数前朝秦冼辈，便吴宫、教战谁曾怕。磨匕首，腰横挂。更无滴泪临岐洒。尽抛将、脂奁粉合，两眉休画。风掣红旗行肃肃，静里温闻班马。号令急、军中鼓打。直向黄河边头去，笑木兰、枉替耶征者。歌送汝，一樽藉。"}