{"id":"171522","title":"徐广文生朝","dynasty":"宋代","author":"林光朝","text":"盘古一笑鸿蒙开，神马负图从天来。八卦旋转六十四，黄锺是为元气胎。雷斧未动百泉缩，江上早见春风回。况当九日得阳数，太白之精随斗魁。徐卿有子何绝奇，熊罴惊梦初得之。珠庭犀角照宇宙，清飚忽忽生桂枝。笔落犹如千钧弩，异科暂失韩吏部。绛帐初随吾道东，遂令小邦变齐鲁。孔席岂是三年淹，蓬莱画阁铺牙签，他年欲数中书考，再拜祝公长不老。"}