{"id":"496279","title":"喜迁莺 赠汪东峰中丞巡抚江西","dynasty":"明","author":"夏言","text":"冠峨豸角。暂坐辍中台，行临方岳。虹井烟霞，东峰花鸟，江海十年离索。青琐先朝交契，白首此时欢谑。对尊酒，正枥马初喧，骊歌又作。抛却。念今日，处处民穷，不见闾阎乐。洗涤疮痍，挽回醇俗，须仗大贤经略。铁柱浮渊旧梦，画栋飞云高阁。大江畔，恐节钺难淹，庙堂有约。"}