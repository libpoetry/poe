{"id":"299443","title":"翁文恭公生日师郑吏部邀同人陶然亭为瓶社第一集并出遗墨传观敬赋长句","dynasty":"清代","author":"郭曾炘","text":"神龙反正语多秘，元祐改子亦称制。梁公温公时不同，苦心要为宗社计。公傅冲主历两朝，遭际之隆古莫媲。中书当笔无所让，安知身与危机会。温树不言心自悲，文采风流特余事。郑斋晚得衣钵传，遗书缀辑笃风义。远溯鸥苏近顾王，生朝补祝举成例。城南乱后车马稀，惟有西山犹故态。暂借团蒲缔古欢，自循汉腊修私祭。流传翰墨已豪芒，尚与平原堪作替。我亦春风座下人，云台夙昔聆高议。陆氏旧庄久就荒，冬郎敝箧空留记。载酒难寻门外踪，抚筝重感筵间涕。宫邻金虎竟始终，空山枉唤奈何帝。有人唳鹤痛华亭，几辈牵黄忆上蔡。窜身犹得老江湖，坏事何须嗔鬼怪。忠佞于今已昭昭，挥戈不挽虞渊逝。吾侪苟活真幸民，莫厌相从饮文字。魂兮大鸟傥归来，此举年年宜勿废。"}