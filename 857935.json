{"id":"857935","title":"和圣俞莫登楼","dynasty":"宋","author":"王圭","text":"莫登楼，楼外华灯人竞游。翠枝威威六素虬，鸣梢一声从天头。金炉烟开雉尾收，正见月射双琼钩。半峰飞泉落惊沤，嘘呵紫雾鱼龙浮。弦清管高脆欲流，霜寒雏凤丹山愁。台上美人春风柔，舞腰回急宝钗投。禁街特敕香车留，帘疏的皪排星眸。画省宵閒空翠帱，束如穷兔离新罘。况惊白发心悠悠，安复繁华事轻裘。寄言侠少谁为俦，烂醉玉楼歌始休。"}