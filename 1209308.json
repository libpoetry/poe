{"id":"1209308","title":"上浙东佥帅董公孟起","dynasty":"元","author":"张仲深","text":"幕府宏开地尽头，微垣星拱列元侯。职颛方面雄诸镇，位重名藩贯七州。盛代文章凌屈宋，太平礼乐属伊周。六韬久已潜深秘，三策于今阐大猷。袖带乌台霜气肃，佩联鸾阁晓声浮。不辞万里风沙远，肯为三年吏士留。剑戟夜明江徼月，旌旗晴拥海门秋。德沾荒服讴歌起，威詟遐蕃赞画优。马系长杨春袅袅，鹿眠閒草午呦呦。时歌白雪多赓载，满引清香足献酬。贱子素心如寸草，明公洪度似三洲。愿持色笔濡膏泽，解使孤贞达冕旒。华表会须荣里闬，深恩何止戴山丘。中朝柱石归元老，伫听胪传锡玉鸠。"}