{"id":"684015","title":"怀李于鳞戏集李杜各一首 集李","dynasty":"明","author":"王世贞","text":"双珠出海底，飞在白云端。海月明可掇，不为世人观。长鲸正崔嵬，为我扬波澜。一朝攀龙去，独宿天霜寒。掩泪出故房，清晨起长叹。酌醴焚神鱼，问言谁与餐。方希炼金骨，并乘双飞鸾。长啸宇宙间，扬马宜同时。前辈复谁继，名家信有之。博采世上名，得失寸心知。李侯有佳句，突过黄初诗。伊昔临淄亭，痛饮真吾师。佳人绝代歌，行酒双逶迤。掌中琥珀钟，照耀珊瑚枝。快意八九年，浩荡从此辞。终悲洛阳狱，朱凤日威蕤。千载得鲍叔，弃我忽若遗。饮酣视八极，岁暮有馀悲。"}