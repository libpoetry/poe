{"id":"825586","title":"唐元素属题吴攘之小像","dynasty":"清末近现代初","author":"郑孝胥","text":"安吴矜其书，自诡已入圣。攘之实高弟，孔颜隐相命。此图名如愚，不违意可并。一时号复古，秘诀擅拨灯。援碑强入帖，惝况说难罄。吾观古书体，风气各自胜。学之得形似，要亦近其性。谁能受束缚，一一待指證。不如尽扫去，纵笔且乘兴。何须凿妍丑，今日我为政。"}