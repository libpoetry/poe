{"id":"297733","title":"水调歌头·题画，杨柳依依人访船","dynasty":"现代","author":"傅熊湘","text":"天末渺何许，江海思悠哉。垂杨又见春碧，归梦入奇怀。为问渡头老子，可借一帆风利，舟楫待君才。我是忘机侣，鸥鹭不须猜。临河叹，乘桴意，逝川哀。栖栖丘为何事，沮溺尽吾侪。莫便中流击楫，且与赋诗横槊，慷慨尽余杯。相慰芦中客，宝剑未沈薶。"}