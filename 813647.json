{"id":"813647","title":"恭纪惠献贝子王平定浙闽功迹颂言","dynasty":"清","author":"杨二酉","text":"简任隆专面，皇家有召方。虎符来凤阙，玉斧出荆阳。越北烽初动，闽南丑欲狂。恻然勤睿虑，移节奠金汤。八闽开层障，三山列秀雯。王师忻大捷，宗子有奇勋。竹帛昭天日，轮囷灿海云。邻霄遗泽畔，人识旧将军。积善长馀庆，天家亿万年。维城开旧府，閟殿仰遗悬。龙幕浮香雾，螭环引翠烟。蒸蒸兴孝思，俎豆永鳌巅。况有旌贤诏，祠崇闽越中。勋高天柱北，名溢大瀛东。嗣烈敷丹荩，承谟慰紫枫。讴歌兴海上，先后仰崇功。"}