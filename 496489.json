{"id":"496489","title":"莺啼序 高峣海庄十二景圃","dynasty":"明","author":"杨慎","text":"碧鸡唱晓霞散绮，重关征画。环村步、几族生烟，空翠幻作仙界。茭草荡湾环洲渚，轻风送幅蒲帆快。看舞鸥、飞鹭联翩，向狖寥外。晴兆须臾，雨信顷刻，问水椿山带。树羽飐风展青帘，駮云销睨日晒。浪花平、洛神衬袜，红妆涌出青罗盖。浮修眉，约略黛螺，映盘鸦髻。海花汀藻，文石锦沙，纶组迎船絓。渔火焰、涟漪倒影，归棹穿方罫。蒲牢昏吼，栖鸦结阵，八村九寺鸣萧籁。提筠蓝、金线穿鱼卖。松灯点点互月彩。卧玉塔浮澜，素娥窈窕千态。翠岩深霭，禅室僧归，杖锡微径隘。月黑白林明处，香软寒轻薏苡，缸中梨梦萦呗。南蛮老松，遥看晴雪，似银龙下斟玉瀣，洗尘襟、着得乾坤大。辋川何似吾庐，海变春醪，偿风月债。"}