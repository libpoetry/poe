{"id":"1058968","title":"庚子初伏前一夕大雨","dynasty":"宋","author":"晁说之","text":"雨来夜早晚，梦断惊所向。鼓鼙声后先，龙蛇势下上。奈此老屋何，诗书果何当。幸矣托皇州，高枕得无恙。瑞物日纷纭，岂我独飘荡。兴言反山楹，羸思辄以张。疏泉到云根，松竹青益放。胡不返柴车，于焉事郁怏。平生知顾行，短发增惆怅。明朝入初伏，金火两无恙。"}