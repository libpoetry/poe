{"id":"813423","title":"哭犹子珩三首","dynasty":"清","author":"李宪噩","text":"死生有定数，夭寿亦同理。数尽寿而终，远客达乡里。夭逝非其年，如行半途止。半途可奈何，不复保乡梓。田州百粤地，孤庙临漳水。平生所娇爱，乃忍弃置此。我梦无由见，啁啾杂蛮鬼。生人语不通，死悲向谁是？儿兮莫怨归，渠爷在交趾。精气尚俨然，孰谓今已亡。远书每难凭，所往何其荒！胡然数行字，一一报我详。详言已非误，举室皆皇皇。平时知去远，音容忽复忘。既念殒尔生，时时在我旁。遂使平生事，推想及毫芒。文战虽未胜，诗句已成章。不才尚足悲，况为群从良。忆昔送尔行，洒泪不能去。期尔志四方，转悲反成怒。宁知南浦别，竟无还乡路。尔父何颠沛，奔命不遑顾。尔身不自保，岂能阴为护？逝者长已矣，生者托何处？长号向南陲，魂梦日惊怖。"}