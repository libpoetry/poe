{"id":"213228","title":"沁园春·冰漕凿方泉宾客请以名斋邀赋","dynasty":"宋代","author":"吴文英","text":"澄碧西湖，软红南陌，银河地穿。见华星影里，仙棋局静，清风行处，瑞玉圭寒。斜谷山深，望春楼远，无此峥嵘小渭川。一泓地，解新波不涸，独障狂澜。老苏而後坡仙。继菊井嘉名相与传。试摩挲劲石，无令角折，丁宁明月，莫涴规圆。漫结鸥盟，那知鱼乐，心止中流别有天。无尘夜，听吾伊正在，秋水阑干。"}