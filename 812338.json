{"id":"812338","title":"偕友冒雪登江亭归至春云书屋小集","dynasty":"清","author":"许乃济","text":"几重烟树万人家，回首苍茫点暮鸦。泼墨倒衔天四角，飞花争拥路三叉。遥峰孤立癯如鹤，古郭盘空曲似蛇。快马健儿今不见，只余蓑笠倚风斜。亲向蓬山掣巨鳌，扶归笑指玉楼高。筝琵绣帐围春酒，笳鼓边城冷佩刀。短夜悲歌怜绿鬓，残年愁思到青袍。梅花消息余香梦，不赋《间情》赋老饕。"}