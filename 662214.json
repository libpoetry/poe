{"id":"662214","title":"送静学先生南还","dynasty":"明","author":"石宝","text":"文星夜半属紫薇，北门学士江南归。江头新水漾轻舸，清啸裂空云不飞。壮游绝胜窥禹穴，锦袍不独誇渔矶。忧深廊庙见颜色，历尽世味忘甘肥。钟山直道饥花鸟，宁知衮职思华藻。钜笔明教赋两都，安车又见迎三老。龙门贱士言非夸，海内文章公大家。公方鹏运击千里，贱士望洋真井蛙。他日龙泉如可用，雷生争敢负张华。"}