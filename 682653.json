{"id":"682653","title":"濒行和思斋弟韵","dynasty":"明","author":"区元晋","text":"忆昔云移柳渡舟，茶炉客去自夷犹。诗联远屿清千仞，帆趁长风迅万牛。廿载江河添客念，一官升斗减贫忧。他年行李惟图籍，闾巷人谁迓邺侯。风顺长江客进舟，满川烟景正夷犹。听来玉笛飘杨柳，可喜春光到土牛。涓滴恩深徒忝报，驱驰心远敢忘忧。承家自笑清贫惯，未把轻肥羡五侯。"}