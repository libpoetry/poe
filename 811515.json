{"id":"811515","title":"游仙诗六首","dynasty":"清","author":"冯班","text":"龙伯无人钓饵闲，黄金双阙自斑斓。燕昭老去秦皇死，可惜蓬莱在脚间。配直长林禁散行，飘飘羽帐缀珠缨。偶然梦见歌谣处，却是风吹玉树声。金母东家狞小郎，摩挲宝剑倚天长。笑他后羿调弓矢，不射妖星射太阳。回首空城一掬灰，谁知白骨是仙才。辽东城郭非如故，何不丁仙更一来。灵文深秘莫轻论，空学玄谈未合真。好笑少年王辅嗣，洞宫长作守门人。台观茫茫苜蓿肥，至今汾上白云飞。岁星便是骑龙客，辜负君王独自归。"}