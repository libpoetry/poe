{"id":"1070086","title":"二十八舍歌示钱定国显道","dynasty":"宋","author":"程俱","text":"山川不舍骍与角，亢鼻孤豚殊不恶。委身投笔事氐羌，何异天球荐房闼。人心如面各不同，蛇头蝎尾吾安容。脂韦肯效箕帚态，拔剑撞斗真才雄。少年食牛有馀气，大笑文章几女工。立谈宁与子虚比，危冠欲入明光宫。功成筑室依故丘，作书重壁垂千秋。宸奎一扎呼不起，闭门老死如黔娄。尔来养生如养胃，未羡昴精刀笔吏。疲神毕虑子所诃，凤觜鸾胶谁汝试。昔贤忘心身亦空，身如丘井心如风。君言作解皆魔鬼，蒲柳松筠同尽耳。三星在霤能几许，张拳且击关南鼓。游龙作御云生翼，轸地盖天从莫逆。"}