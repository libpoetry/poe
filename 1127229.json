{"id":"1127229","title":"过严州同太守游乌龙寺","dynasty":"宋","author":"黄裳","text":"参天松径夹篮舆，僧在乌龙腹内居。莫道此山无妙用，但看云雨见真如。家近西湖去欲飞，到山心却为山迟。看禅弟子人休问，正是龛中作梦时。脚力犹能上翠微，青娥扶我谩劳伊。也知山共文章好，竞破朱颜乞小诗。北山还扫笑歌地，南浦尚怀离别时。到处此缘尤未断，洞天休怪我来迟。"}