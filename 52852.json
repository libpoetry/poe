{"id":"52852","title":"寄陈八参军","dynasty":"明代","author":"林鸿","text":"忆昔读书融水阳，青山影里开茅堂。结交由来重意气，使酒或可轻侯王。谁言一旦风尘起，故里萧条半荆杞。立身自许致功名，报国谁能论生死。尔时正值胡尘昏，手携俘首悬辕门。春风走马绿杨道，落日臂鹰秋草原。功成期将书幕府，当路忌才弃如土。部曲营残杀气消，关山梦醒秋声苦。比来为儒逢太清，石田芜没荒春耕。当时冠盖半丘土，此日交情结弟兄。交游惟君年最高，每以连枝勖我曹。天边落日见孤雁，海上秋风吹二毛。剑水无情入海流，凭将双泪到炎州。愿为乡曲牧童子，与子高歌同饭牛。"}