{"id":"547938","title":"述大司空镇山朱师治河功成百韵","dynasty":"明","author":"于慎行","text":"帝统恢元运，皇猷播大方。匡时资禹牧，翊圣迈轩唐。四渎承休远，三灵协贶长。金绳荧上瑞，玉牍启殊祥。邈矣思河洛，遐哉彻土疆。尧年疏砥柱，汉日塞宣房。一自神州奠，长令泰宇康。有时仍羡溢，无策乃堤防。国祚千年脉，河流一苇航。通淮环寝庙，达济灌庾仓。碣石东输海，陶丘北望漳。川灵忱效顺，水德固难量。何夕成澒洞，经时害雨旸。蛟龙微濩略，舟楫半披倡。近市多飘瓦，沈沙总没枪。渔矶声噭噭，鲛室涕浪浪。万马长河北，千帆大泽旁。扼吭三辅震，枵腹六军尪。帝谓畴能乂，公为庶所扬。鸾书方痛切，熊节敢相羊。平土玄圭命，登山玉简藏。铺筵瑶作瑱，酾酒玉为浆。海若连蜷望，河公跋扈强。嘻乎云漫漫，可得土茫茫。未谓新渠易，其如故道殃。良图宗贾让，硕画踵平当。畚锸诸州力，樵苏五道粮。万夫声汹涌，百吏状诪张。避地开奇险，陂山凿大荒。淇园输万竹，渭水出双璜。泽国三徂暑，河堤四履霜。雨行风淅沥，露宿月荒凉。乘橇随涂足，颦眉问裹疮。时烦苍水玉，躬御紫游缰。解瑟思何眇，吹埙和不防。已成开马颊，胡乃遇羊肠。匪石心难转，含沙道岂伤。人焉俱讽议，公也独劻勷。十二疏清济，三千激吕梁。漕舟胡澹澹，河水自泱泱。粳稻充天府，枌榆护帝乡。楚包来橘柚，越篚荐璆琅。浮磬登淮浦，孤桐下峄阳。连旌回六鹢，叠鼓震双鸧。竹箭乘流驶，桃花逐水香。川光明锦缆，风色动牙樯。岸草萧萧白，汀芦瑟瑟黄。津亭遥不断，驿阁更相望。罨蔼图淮树，分明植汶篁。新畬烟漠漠，稔岁室穰穰。国既成沟洫，民兼足稻粱。赛神沈马璧，筑阙象龙堂。汉愧王尊节，秦虚郑国塘。一朝通兖冀，终古奠徐扬。作舍谋应破，盈庭议乃襄。藏书封宛委，画阁勒旂常。力竭身其瘁，劳深报未偿。无论升鼎鼐，有以润缥缃。忆昔钟庚昴，岿然起豫樟。垂天凌凤翥，振海压龙翔。道解环中趣，谈倾稷下场。文章追两汉，翰墨俯诸王。赵璧连城价，隋珠照乘光。风猷洵骇厉，器度展汪洋。射策趋深殿，持荷步广廊。声华人绿鬓，阀阅世青箱。试政名城宰，蜚英华省郎。喷沙辕历块，切玉剑垂芒。闽海常公化，河阴召伯棠。三齐崇岳牧，七命备圭璋。大国行风俗，中台布纪纲。忧氓思扇暍，祝岁试吞蝗。望野飙犹赤，搴帷鬓欲苍。非因勤振贷，安得慰流亡。北斗回星履，东人宿绣裳。方齐祠汉相，学垒社庚桑。藻火庸匡舜，盐梅实佐商。九流钦水鉴，百辟式羔羊。自锡虞廷瑞，因违汉殿觞。维新承历服，求旧匹明良。周度登元老，殷忧侍御床。六符光太紫，八座列文昌。玉烛辉无斁，瑶图巩未央。精忠孚黼扆，孤立抗银珰。砥石千钧力，兼金百鍊钢。巉岩兼土壤，泱漭纳污潢。座有陈遵客，奁无陆贾装。功崇心愈下，道久力方将。御厩腾骐骥，天池沐凤凰。家声知璨曜，神理固昭彰。贱胄生无赖，孱资少不飏。垂髫操诵籥，束卷侍门墙。推食家闱礼，趋庭子弟行。如天何以报，矢日耿难忘。久矣虚燕价，萧然滞鲁狂。吹嘘欣化枳，斲削谢为杗。岂有光冲斗，应无颖脱囊。铸颜惭上第，报陆已荒庄。忝载兰台笔，曾随桂浦塘。河渠焉敢续，聊以播馀芳。"}