{"id":"1078824","title":"次韵公显木犀","dynasty":"宋","author":"张纲","text":"铺茸紫葵乱晴飔，点金寒菊栖短篱。木犀韵高陋凡枝，顾与葵菊同阶墀。香闻十里自绝奇，造物岂偏雨露滋。閒见层出珠琲垂，鹅黄靛妆宫样宜。烟销红日下薄帷，宴坐幽窗风度时。颇觉飘飘兰蕙姿，着人不去催作诗。李侯为续离骚辞，香草端从笔下移。花前把卷不停披，何以酬君金屈卮。"}