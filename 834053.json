{"id":"834053","title":"湘月 遇周意皆于朗江舟次，谈春明旧游，感赋","dynasty":"清末民国初","author":"易顺鼎","text":"玉骢去后，怅缃桃万树，不系春影。望断仙蓬，把别泪、分付紫箫吹尽。倚扇评诗，认旗沽酒，往事休重省。与君俱是，人天飘泊无准。谁料听雨江湖，鸥边对话，只伤心还剩。剪烛船窗，便尽有、数点啼红都冷。吴市吟秋，燕台赋晓，减了年前俊。相看一笑，恍然旧梦初醒。"}