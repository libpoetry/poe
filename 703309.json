{"id":"703309","title":"探梅夏园","dynasty":"明","author":"释今无","text":"殷勤觅得此林中，玉蕊粘人落不穷。树底漫行窥晓日，山头独坐爱微风。孤烟直起前村火，群鹤斜飞极浦空。何日谢人无一事，尽将身世付洪濛。晴光十里照平原，铁干冰姿盛此村。高士着衫归雪屋，老僧乞食到蓬门。难将盛事追吴越，但了閒情见鹤猿。谷口有人窥得我，此心如水已无言。"}