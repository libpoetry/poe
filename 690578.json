{"id":"690578","title":"甲戌闰中秋又寄怀陆明府","dynasty":"明","author":"张萱","text":"三秋何意两中秋，南侣秋光喜暂留。前月广陵涛已赋，今宵天柱客仍游。文心茂宰诗应续，皓首骚人醉未休。法喜可能重奏笛，元规想亦复登楼。怀人对月坐更阑，木雁题门指又弹。月闰玉盘今再转，秋中桂影却重攀。去年此夕秋将尽，此夕明年秋亦残。安得年年逢此闰，长分末照奉清欢。"}