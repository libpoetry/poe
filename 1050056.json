{"id":"1050056","title":"舟次新林先寄府尹安中尚书用李白寄杨江宁韵二首 其二","dynasty":"宋","author":"郭祥正","text":"休居尚蒙禄，愿赴兴龙期。况此孱病姿，感公久嘘吹。相望止百里，株坐徒倾思。呼僮刷鹤羽，驾言别清池。往将投新林，新林有高枝。仰听鸾凤音，轧轧如抽丝。穷阴欲雪天，燕雀无声时。接物伸妙理，运心广真悲。如何持一杯，要我百篇诗。"}