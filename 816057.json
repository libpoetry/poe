{"id":"816057","title":"过苏斋师寓斋感赋","dynasty":"清","author":"曹振镛","text":"空庭寥落梦吟魂，每过潸然渍涕痕。昔侍门墙呼老友，今趋第宅对孤孙。可能点笔神光护，祇有遗书手泽存。石墨楼高回首望，尽教腹痛向黄昏。当年诗境是诗坛，多少人来剑铗弹。恩怨谁堪追侠烈，炎凉何意到儒酸。五千文字撑肠易，八百孤寒下泪难。苏米斋中悲寂寞，残编散帙孰重刊。"}