{"id":"148315","title":"游曾无愠园可赋者十余处其大莫如乐山次莫如","dynasty":"宋代","author":"曾丰","text":"一身超忽白云表，双眼低回白苹杪。沙随风卷黄莫涯，莫与天连青未了。摩诘胸中几麋丸，诗写其真更留残。破除桑落斗升后，收入鹅溪尺寸间。想象訾家聊寓目，指顾瀛洲方策足。中人宜在瀛洲宿，中宵梦在沧洲浴。觉写两洲为一轴，驰誉丹青从谓俗。"}