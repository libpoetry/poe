{"id":"1131514","title":"汉老弟寄诗三绝情见乎辞使人愈增离索之感依韵和其诗","dynasty":"宋","author":"虞俦","text":"坐画寒灰一豆红，梅花窗下胆瓶中。只应相伴黄昏月，情绪怜君与我同。送尽飞鸿眼欲穿，家山政在落霞边。快来幸有梅堪折，莫待相将柳欲眠。屋头鹊喜报佳音，雁足书来抵万金。一箸庖珍真念我，朝来食炙有牛心。"}