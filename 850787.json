{"id":"850787","title":"寿俞尚书七十九","dynasty":"宋","author":"尹直卿","text":"后皇深助顺，命世烨生贤。临汝葱佳气，罗浮降散仙。春兰早无对，秋竹晚弥坚。稳击三千水，高腾尺五天。清癯迂叟侣，温厚醉翁然。献纳星辰上，司存雨露边。常情难勇退，定力竟孤骞。此夕寻常夕，明年八十年。金猴转空柄，璿象灿丁躔。中令汾阳考，平章潞国权。龙钟笑裴度，矍铄过文渊。阴阳无尽藏，真源不老仙。"}