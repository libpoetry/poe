{"id":"608365","title":"奉和六月十四夜起对月","dynasty":"明","author":"区大相","text":"羁人易为感，久客难为悦。闻君中夜起，爱此林上月。素影流轩墀，清光对城阙。井上梧阴多，檐际露华结。在物忌太盈，处圆先虑缺。及此未圆时，冰壶坐自澈。珍簟已迎凉，纨扇将辞热。轮满即亏候，暑退成寒节。并起千恨端，弥伤万里别。还寐复何如，佳期杳燕越。"}