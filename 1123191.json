{"id":"1123191","title":"减字浣溪沙/浣溪沙","dynasty":"宋","author":"贺铸","text":"秋水斜阳演漾金。远山隐隐隔平林。几家村落几声砧。记得西楼凝醉眼，昔年风物似如今。只无人与共登临。三扇屏山匝象床。背灯偷解素罗裳。粉肌和汗自生香。易失旧欢劳蝶梦，难禁新恨费鸾肠。今宵风月两相忘。鼓动城头啼暮鸦。过云时送雨些些。嫩凉如水透窗纱。弄影西厢侵户月，分香东畔拂墙花。此时相望抵天涯。烟柳春梢蘸晕黄。井阑风绰小桃香。觉时帘幕又斜阳。望处定无千里眼，断来能有几回肠。少年禁取恁凄凉。梦想西池辇路边。玉鞍骄马小辎軿。春风十里斗婵娟。临水登山漂泊地，落花中酒寂寥天。个般情味已三年。莲烛啼痕怨漏长。吟蛩随月到回廊。一屏烟景画潇湘。连夜断无行雨梦，隔年犹有著人香。此情须信是难忘。闲把琵琶旧谱寻。四弦声怨却沈吟。燕飞人静画堂深。欹枕有时成雨梦，隔帘无处说春心。一从灯夜到如今。鹦鹉无言理翠襟。杏花零落昼阴阴。画桥流水半篙深。芳径与谁寻斗草，绣床终日罢拈针。小笺香管写春心。鹦鹉惊人促下帘。碧纱如雾隔香奁。雪儿窥镜晚蛾纤。乌鹊桥边河络角，鸳鸯楼外月西南。门前嘶马弄金衔。宫锦袍熏水麝香。越纱裙染郁金黄。薄罗依约见明妆。绣陌不逢携手伴，绿窗谁是画眉郎。春风十里断人肠。青翰舟中祓禊筵。粉娥窥影两神仙。酒阑飞去作非烟。重访旧游人不见，雨荷风蓼夕阳天。折花临水思茫然。浮动花钗影鬓烟。浅妆浓笑有馀妍。酒醺檀点语凭肩。留不住时分钿镜，旧曾行处失金莲。碧云芳草恨年年。两点春山一寸波。当筵娇甚不成歌。动人情态可须多。金井露寒风下叶，画桥云断月侵河。厌厌此夜奈愁何。清浅陂塘藕叶乾。细风疏雨鹭鸶寒。半垂帘幕倚阑干。惆怅窃香人不见，几回憔悴后庭兰。行云可是渡江难。楼角初消一缕霞，淡黄杨柳暗栖鸦。玉人和月摘梅花。笑捻粉香归洞户，更垂帘幕护窗纱。东风寒似夜来些。"}