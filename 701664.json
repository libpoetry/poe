{"id":"701664","title":"金陵四首","dynasty":"明","author":"黄省曾","text":"出门望钟山，龙蟠云霄里。始皇笑空游，濠上起真主。昔日天子气，厥徵乃如此。凤至筑凤台，台存凤不来。落日眺台上，忽生素王哀。纷纷行路人，宁有知吾衰。昭明娱群籍，折节下通儒。昔日种莲处，但生蘋与蒲。被褐偶来此，伤心太子湖。李白观落星，紫裘换斗酒。千载览遗迹，乌啼墩前柳。沉吟怀谪仙，风流世何有。"}