{"id":"1208448","title":"乞巧辞二章（京师里俗以七月七日昏时设祠乞巧于天星织女盖闺人处子惑于荒谬怪诞之说不事箴组觊倖渺茫虚无之效卒无所得予闵其愚遂设为妇祷神答之意缀成此章假辞托兴以譬夫世之学者昧下学上达之理忽略遗弃于日用寻常之事而谓圣人之迶高远玄妙非力行之所可企及当求之于恍惚有无之域是以终于无闻漫不知省因以为戒且自警云尔） 其一","dynasty":"元","author":"宋褧","text":"若有人兮炫服嫭容。禀慧淑兮思擅女红。邈天媛兮扬灵，资祷祠兮或通。明月兮为宫。琼筵兮名供。餦餭兮桂醑，蕙炷兮兰缸。纷娣侄兮翾翻，俨竦息兮敬恭。晞明明兮嘉惠，感款恳兮弱衷。抒绝艺兮告予，启下妾兮昏蒙。俟肸蚃兮□□，极劳心兮忡忡。"}