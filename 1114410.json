{"id":"1114410","title":"送演侄三首","dynasty":"宋","author":"李昴英","text":"少年政要识艰难，受国恩深早一官。著力莫孤先世望，从头细把四书看。金兰益友真同志，菽水慈亲曲尽欢。学取老夫穷意思，免教人指裤繻纨。五常百行异其名，腔子源头一个诚。数马似愚宁过谨，悬鱼虽矫却真清。宽和爱众众同爱，骄倨轻人人所轻。诗好何如勋业好，旂常元不载诗声。一同休戚尉相关，肉食那容职旷瘝。验视难真防木刻，追擒易误戒弓弯。千寻树看萌芽始，万里行从跬步间。大抵穷通皆定分，炎门邪径莫跻攀。"}