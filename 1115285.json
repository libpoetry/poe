{"id":"1115285","title":"后一月再宿城外野店夙兴入城谒益公二首","dynasty":"宋","author":"杨万里","text":"吹灯览镜又匆匆，乌帽新时白鬓空。残月忙追晓星上，飞霜先到轿窗中。如何五鼓寒十倍，不肯半分饶一翁。到得火轮相暖热，山霏特地碧曚昽。归途未信欲斜阳，只怪行人影转长。松寿已高犹绿发，枫年方少更红裳。秋光便是天金谷，画本偷归我锦囊。只怨冲寒叹行役，青鞋布袜却芬香。"}