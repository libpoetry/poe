{"id":"1252159","title":"挽卫知事胡公鼎二首","dynasty":"元末明初","author":"丁鹤年","text":"江海论交四十年，故家文物羡君贤。灯前夜雨书连屋，花下春风酒满船。舍瑟肯居曾点后，着鞭宁让祖生先。他乡重会情欢极，俄送輀车一泫然。自构幽轩倚碧梧，琴樽时复集名儒。一官迢递来黄鹤，五夜悲凉梦白驹。剩有良筹遗细柳，可无高义致生刍。孤儿扶柩归程远，啼杀林间返哺乌。"}