{"id":"687378","title":"送张玉溪院中四咏 小山","dynasty":"明","author":"孙承恩","text":"垒筑当年事，崔嵬俨作山。漫言三岛胜，同峙两仪间。松屿春云合，萝庭夜月閒。知公登览际，逸兴邈尘寰。忆昔到池上，观莲有数公。疏泉通汉苑，作赋陋唐宫。逸兴迟新碧，微吟伫晚风。须知消息理，莫谓色为空。小植丛丛密，名称类省薇。凭渠聊作障，莫用乱钩衣。仄径条应缚，暖风花自飞。故园遥忆汝，三载赏心违。寂寞群芳歇，兹花晚著花。低丛深隐雀，老干曲盘蛇。袅袅上缘物，鲜鲜滥拟霞。风霜摇落后，为尔怅韶华。"}