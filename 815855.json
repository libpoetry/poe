{"id":"815855","title":"柳枝词","dynasty":"清","author":"顾太清","text":"正月烧灯暖气融。天涯何处不春风。请看八九沿河柳，尽在生机浩荡中。二月东风第几场。狗儿才吐小鹅黄。输他草色人先见，苦荬茵蔯挑满筐。三月清池结绿萍。杨花飞过杏花汀。流莺似惜春光尽，啼遍邮传长短亭。四月黄梅细雨催。荼蘼开过枣花开。柳条不属春拘管，勾引乌衣燕子来。五月田家打麦劳。绿杨多处乱呜蜩。小船卖酒游人醉，一串活鱼贯柳条。六月浓阴系画船。荷花香到水亭前。轻雷又送东南雨，摇动青青一树烟。七月双星会有期。盈盈一水隔相思。何如满树垂杨线，不管纷纷乱乱丝。八月凉生桂殿秋。冰盘高挂柳梢头。云阶月地知何夕，遮断神仙白玉楼。九月凄凄霜气浑。乱飞黄叶又黄昏。临歧莫唱折杨柳，风雨重阳最断魂。十月漫天雪作花。柔条叶净剩枯杈。平桥野渡无人处，栖定冲寒数点鸦。十一月中树尽枯。一阳复后又扶苏。青娥不减年时色，装点溪山入画图。十二月来生意含。无边花木待春三。新年有象桃符换，天地多情柳色酣。"}