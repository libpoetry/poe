{"id":"684185","title":"外孙张穆叔从父命远行至今半载杳无消息怅然感怀二首","dynasty":"明","author":"王弘诲","text":"远别仓皇归路长，王孙芳草怨斜阳。祇知世子能共命，未念辞亲亦有方。针虎百身宁可赎，子胥一剑为谁亡。悠悠思子宫前水，欲赋招魂恐断肠。游子天涯慈母衣，密缝曾否意迟归。可怜向长婚初毕，漫学卢敖计总非。霜雁已还虚信息，镜鸾空睹失容辉。何时龙剑成双合，萧瑟寒江怨落晖。"}