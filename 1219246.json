{"id":"1219246","title":"岩栖仙人歌","dynasty":"元","author":"郑元祐","text":"彼仙之人，与神为谋。舒啸烟霞，放浪林丘。以六合为指掌，以千岁为春秋。瞪霄汉之空碧，渺白云之孤游。疏星向曙目光炯，赪玉映雪肌肤柔。方骑阆风谒绛阙，又采瑶草过沧洲。仙之人兮欲擅一壑美，匪迟徊兮此淹留。傍置素琴不复鼓，得非与世方同忧？龙蟠青藜杖，花落绿绮裘。岸巾不挂壁，翠发风飕飕。正研思虑探道奥，金匮石室非难紬。想应误骑斑龙堕谪籍，于以辅相圣主福齐州。颠崖苍生性命悬一缕，可但独乐身夷犹。仙之人兮须为谢安石，莫学王子猷。谢公廊庙上王郎，涧之幽穷而成仙。达卿相君家，子房出处真其俦。功成拂衣江海去，笛声尚殷岳阳楼。"}