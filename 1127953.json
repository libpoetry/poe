{"id":"1127953","title":"浣溪沙 其二","dynasty":"宋","author":"程大昌","text":"兽炭香红漫应时。遮寒姝丽自成围。销金暖帐四边垂。报道黑风飞柳絮，齐翻白雪侑羔卮。那家斟唱□□词。剪水飞花也大奇。熬波出素料同机。会心一笑撒盐诗。谁拥醴酏夸岁瑞，恨无坚白怨朝曦。闭门高卧有人饥。始待空冬岁不华。还教呈瑞怨贫家。若为高下总无嗟。日照华檐晴后雨，风吹飞絮腊前花。天公何事不由他。水递迢迢到日边。清甘夸说与茶便。谁知绝品了非泉。旋挹天花融湩液，净无土脉污芳鲜。乞君风腋作飞仙。"}