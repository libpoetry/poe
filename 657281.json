{"id":"657281","title":"琼林宴归图","dynasty":"明","author":"庄昶","text":"永清有仆双赤足，手持一画刚五幅。自云此是琼林图，一幅主公真面目。琼林宴罢醉归来，十里香尘马蹄速。一日看尽长安花，柳汁宫袍春正绿。望中隐隐宫阙深，万片綵云人一笏。人间万事岂足荣，进士出身良可录。进士出身良可录，台阁阿衡俱此卜。从容一代真明良，万古朝堂正都咈。人臣为报当何如，盛治岂容前史独。愿言一拜各勉旃，稷契皋夔幸毋惑。"}