{"id":"476575","title":"养龙坑飞越峰天马歌","dynasty":"明","author":"杨慎","text":"高皇御天开大明，龙马出自养龙坑。房星夜下鹿卢寨，天驷晓来骠骑营。殿前重瞳回顾盼，奚官仗外争相迎。鸡鸣牛首试控纵，凤师麟仪无逸惊。归风绝尘羡迅疾，逮日先影羞翾轻。四蹄翩然不蹍地，六飞如在空中行。是时雄酋有奢香，左骖牡骊右牝黄。贡上金陵一万匹，内厩惟称此马良。宸游清燕幸鸾坡，学士承旨赞且歌。饮以兰池之瑶水，秣以芝田之玉禾。飞越峰名自天锡，骏骨虽朽名不磨。至今百七十岁时，山头犹有养龙池。方经地志或遗漏，箐苗洞獠那能知。吾闻天下有道，飞黄伏皂。又闻王良策马，车骑满野。前时吉囊寇大同，烽火直达甘泉宫。近日莫瀛乱交趾，羽书牙璋偏南中。安得将星再降傅友德，房宿重孕飞越峰。一月三捷献俘馘，千旄万旟歌熙雍。呜呼将相宁有种，龙驵岂无媒。经途访迹一兴慨，郭隗孙阳安在哉，长歌终曲长风来。"}