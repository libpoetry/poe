{"id":"193308","title":"沁园春·夜雨三更","dynasty":"宋代","author":"吴潜","text":"夜雨三更，有人敧枕，晓檐报晴。算顽云痴雾，不难扫荡，青天白日，元自分明。权植油幢，聊张皂纛，坐听前驺鼓角鸣。君休诧，岂宣申南翰，成旦东征。鸿冥。哽噎秋声。正万里榆关未罢兵。幸扬州上督，为吾石友，荆州元帅，是我梅兄。约束鲸鲵，奠安鼪鼠，更使嵎夷海晏清。连宵看，怕天狼隐耀，太白沈枪。"}