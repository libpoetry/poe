{"id":"1143959","title":"先天易吟三十首","dynasty":"宋末元初","author":"方回","text":"不识第一画，羲皇运腕初。凭空说仪象，枉著汗牛书。舜禹昔禅位，曾将易问蓍。即知重八卦，已自伏羲时。高下乾坤位，东西日月门。正身当午立，一点认心源。太极元无物，群生性命根。一奇仍一偶，万象满乾坤。四象写老少，两仪书偶奇。四从两上判，惟一邵翁知。八卦各为八，枝从干上横。厥初有何物，万物一根生。钟律及星历，军师兼井田。方圆两图在，万古立鳌天。从来二生四，谁谓二生三。迷路求玄牝，精微未许探。首言天地易，次语赞羲皇。系传谁精玩，先看第一章。子半至午半，南方旋北方。往来分逆顺，治乱判阴阳。有画无言语，斯文岂易知。人心对天一，更向画前窥。天地有定位，地天阳泰三。更于通气处，细认泽山咸。乾坤坎离位，元会运世篇。三百六十岁，才似一周年。瀛登唐治日，奎聚宋兴年。子午复南北，一声啼杜鹃。圆象天仪转，方侔地里分。独超形器外，寂感一灵君。河图天地数，五与十居中。所拱中一点，心为八位宗。六爻六画后，六位六虚中。此处曾著眼，玄哉无极翁。万世复万世，人心无改时。此理本非古，伏羲先得之。先觉欲觉后，三峰列四图。求精由蕴入，言说本来无。心法先天易，盍于离位求。傥非明出地，长夜使人愁。天地囿于气，圣贤脩此心。范围非有许，生聚尚斯今。水旱尧汤有，先天数可推。圣君得贤相，翻是太平时。神农尝毒药，轩后设难经。认取卦中意，仁心救未形。水平民不溺，谷播世无饥。气数如寒暑，能无理转移。谁识归奇意，专为禦患谋。将寒储纩絮，未暮贮膏油。两重三画卦，半束百茎蓍。避就殊凶吉，元无巧与奇。画处本天地，占时通鬼神。自然大道理，丝发不由人。嗜欲损为益，荣华降是升。圆图观起处，生意伏阴凝。独妙先天学，恭惟击壤翁。返观心是易，万化出胸中。"}