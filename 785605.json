{"id":"785605","title":"述怀再呈霭人樵野丈 其二","dynasty":"清","author":"黄遵宪","text":"汉家耀武功，累叶在西北。车书四万里，候尉三重译。物腐虫蠢生，月盈詹诸蚀。鼠盗忽窃发，犬戎敢相逼。惜哉臣年少，不及出报国。中兴六月师，群阴归殄灭。臣虎臣方叔，持节布威德。如何他人睡，犹鼾卧榻侧？白气十丈长，狼星影未匿。群狐舞天山，尊者阿古柏。公与秦、晋盟，隐若树一敌。王师昨出关，军容黑如墨。狺狺桀犬吠，尚迟有苗格。东南鬼侯来，昼伏夜伺隙。含沙射人影，鬼蜮不可测。虎威狐辄假，鸱视鼠每吓。今年问周鼎，明年索赵璧。恫疑与虚喝，悉索无不力。荡荡王道平，如行入荆棘。普天同王臣，咸愿修矛戟。荷戈当一兵，吾亦从杀贼。"}