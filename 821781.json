{"id":"821781","title":"应天长 题螺川诗屋雅集图，壬辰三月鍊霞女士觞鹤亭于其家，同集者多擅绘事，且有写真者，乃合为此图。顷出共赏，属以词纪之","dynasty":"清末近现代初","author":"汪东","text":"园深台榭秀。畅绣户朱檐，凤箫声逗。芳宴开时，中坐庞眉诗叟。豪情元似旧。想醉杀、螺江私酒。池畔柳。一片阴阴，恰是春昼。莺穿帘幕骤。劝对此韶光，未容孤负。乘兴看花，却被花扶红袖。兰亭觞咏后。算胜会、到今方有。凭妙手。分付丹青，天地同久。"}