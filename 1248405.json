{"id":"1248405","title":"咏怀答宋天章","dynasty":"元末明初","author":"张羽","text":"良辰谁不乐，游子独慨慷。慨慷亦何为，感物怀故乡。故乡乱庶已，欲往川无梁。安得晨风翼，鴥彼西南翔。出门遇行客，言曾历我疆。宫室尽为墟，城郭徒悲凉。访子平生亲，白骨委榛荒。君子志四海，小人怀一方。勋名愧远图，岂必梓与桑。游子不能答，涕下沾衣裳。叶落粪本根，狐死首山冈。所生良可乐，贫贱乃其常。"}