{"id":"558828","title":"至日自讼谢主翁","dynasty":"明","author":"李贽","text":"明朝七十一，今朝是七十。长而无述焉，既老复何益。虽有读书乐，患失又患得。患失是伊何，去日已蹉跎。患得是伊何，来日苦无多。聪明虽不逮，精神未有害。笔秃锋铓少，指柔龙蛇在。宛然一书生，可笑亦可爱。且将未死身，暂作不死人。所幸我刘友，供馈不停手。从者五七人，素饱为日久。如此贤主人，何愁天数九。"}