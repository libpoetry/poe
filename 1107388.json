{"id":"1107388","title":"挽刘中远侍郎","dynasty":"宋","author":"史尧弼","text":"神主多艰日，归安九庙中。忌才终引去，退卧敢论功。未省真忘世，尝疑数悟空。欲咨黄发老，几杖合扶公。精神曾感会，帝念老臣馀。内阁升严直，褒章赐命书。同时那得有，回首却成虚。露电从渠过，吾游自物初。沄沄绿水边，丈室一萧然。顾陆留青箬，宗雷老白莲。研朱看点易，摇麈听谈玄。忽忽风流尽，长怀晋宋前。故国馀乔木，萧条今作哀。舂容思曩昔，怀抱复谁开。浩劫真难诘，微言不重陪。未忘吾里在，华表一归来。"}