{"id":"1108320","title":"送王东乡归天台","dynasty":"宋","author":"刘过","text":"枚数人才难倒指，有如公者又东归。班行失士国轻重，道路不言心是非。载酒青山随处饮，谈诗玉麈为谁挥。归期趁得东风早，莫放梅花一片飞。千岩万壑天台路，一日分为两日程。事可语人酬对易，面无惭色去留轻。放开笔下閒风月，收敛胸中旧甲兵。世事看来忙不得，百年到手是功名。"}