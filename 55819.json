{"id":"55819","title":"送朱茂倩秀才由贵竹趋滇南省觐奉柬当路诸公","dynasty":"明代","author":"多炡","text":"英妙鲁诸生，趋庭肯计程。所思官舍远，不惮鬼方行。前渡清湘水，先闻苦竹声。动人猿狖啸，劝客鹧鸪情。杂处风随异，夷居语未明。天低庄蹻垒，山隘武侯营。庶卉惟分色，昆虫莫辨名。祥龟符赤寨，天马濯龙坑。入贡来驯象，临流想石鲸。几年方偃革，无事习佳兵。渐化诸酋俗，新安六诏城。一人今有庆，孤旅夜无惊。重镇须公等，修涂荷太平。"}