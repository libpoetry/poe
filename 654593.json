{"id":"654593","title":"读余玠遗爱碑","dynasty":"明","author":"何乔新","text":"北风萧萧战血腥，杀气昼压蚕丛城。将军俯首送降表，况敢仰视撄其兵。龙图学士奋戈起，只手欲障横流水。冉家兄弟亦英雄，献策鱼山筑高垒。连云战格控黔中，铁马金戈气势雄。北兵睥睨不敢近，两川再造伊谁功。青蝇纷飞点白璧，台谏承风竞弹击。指忠为逆逆为忠，志士含冤气填臆。万里长城忽自摧，蜀中士女空悲哀。敌骑从此蹂吴甸，金阙琼楼起战埃。招贤亭馆今安在，尚有残碑纪遗爱。欲持杯酒酹忠魂，彷佛云间见麾盖。君不见，马伏波，蛮兵未破谤已多。又不见，岳武穆，中原未复家已覆。功名自昔保全难，鸟尽弓藏世共叹。江头废垒苔花紫，千载英雄掩泪看。"}