{"id":"1102578","title":"甲戌六月十四日月食过半七月十四日抵广信月岩有感而作","dynasty":"宋","author":"俞德邻","text":"昔闻月岩岩上月，无今无古无圆缺。天无二日月有二，此岂鬼剔神剜出。我从前月客帝京，月明忽苦虾蟆精。尔时见天会事发，誓取妖蟆膏寸铁。不知岩月当此时，上睹月食悲不悲。我行过此三叹息，此月不食彼月食。再拜山灵问川后，妖蟆到底受磔否。"}