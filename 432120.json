{"id":"432120","title":"读张文襄诗","dynasty":"近现代","author":"张鸿","text":"宫禁危疑厝火薪，梁公位望重丹宸。慈恩毕竟深如海，防护庐陵让外臣。南皮诗笔松禅字，各具风流绝世姿。相阨原非两贤志，文人喜妒似娥眉。才人强令作平章，文采功名转两伤。何似东坡老居士，玉堂小坐即江乡。持尺焚香属望深，选贤扶国老臣忱。专求忠孝成虚语，应悔当年荐士心。"}