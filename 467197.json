{"id":"467197","title":"金缕曲二首","dynasty":"当代","author":"陈述元","text":"北国春回否。耸寒云，琼楼高处，几回搔首。汤火魂飞争一息，亲老群雏尚幼。分付与愁肠消酒。粪土难圬闻在昔，渺天涯，何处獶人手。吾忍死，待君久。开缄字字情深透。奈情深，千言万语，尽多难够。仞坠厘差宁足计，何况前途仍有。叮嘱语自当心受。知命知非无大过，盼桑榆，晚景还能救。歌一曲，泪盈袖。壮岁论交久。素心同，情逾骨肉，谊兼师友。痛饮狂歌成底事，赢得儿寒妻瘦。更满眼雨僝风僽。甘听头颅行万里，问渠侬，半席还争否。人万里，寸心剖。山呼鼎革年逢丑。几何时，江潭摇落，命同秋柳。瑀瑀凉凉天一角，剩有影形相守。见说道愁多损寿。落帽参军传佳话，又几番，待到重阳后。凌绝顶，一翘首。"}