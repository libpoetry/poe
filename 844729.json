{"id":"844729","title":"秋柳四章","dynasty":"清末民国初","author":"徐骘民","text":"秋雨潇潇欲断魂，那堪瘦影黯衡门。萧疏洛里传霜信，披拂章台乱月痕。羌笛凄凉吹绝塞，残蝉断续咽寒村。烟花六代都零落，寂寞陶家漫理论。枝枝摇曳拂寒霜，不似依依春草塘。赋就枚生留彩笔，诗吟谢女检青箱。枉从越国怜西子，莫向梁园问孝王。风景洛阳人已去，月明凄绝永丰坊。处处砧声动捣衣，江南佳景感时非。荒寒古道行人少，寥寂长亭去马稀。水涴眉痕知叶落，波飘絮果忆花飞。长杨故阙寒乌集，欲问前朝事事违。春风袅袅正堪怜，祇见平芜十里烟。闺阁离愁犹缕缕，阳关别恨益绵绵。风流张绪思前日，涕泪桓温感往年。惆怅秋深残照里，不堪回首古城边。"}