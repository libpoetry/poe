{"id":"699042","title":"送田将军武荐上司马","dynasty":"明","author":"徐熥","text":"侯门才子似君稀，鹊印貂裘赴帝畿。济北烟花迎去马，潞河风柳绾征衣。津亭春暖千莺啭，上苑秋高一鹗飞。圣主临轩应召对，安边何策献彤帏。关城三月尚微寒，一曲离歌送所驩。客舍花飞春漠漠，长安天远路漫漫。舟移楚水晴烟断，马过燕山夕照残。独爱终军最年少，请缨还拟繫楼兰。"}