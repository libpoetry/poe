{"id":"1245786","title":"大明铙歌鼓吹曲十三篇 其三 临濠武","dynasty":"元末明初","author":"杨维桢","text":"皇皇帝肇，迹濠之壤。上天黜元命，命帝靖四方。神兵三千，投箠渡江。基建业，定南京。大兴问罪师，天戈剪妖狂。妖狂溃崩，赫烈我武扬。系颈阙下，大明朝贺开明堂。元主大去国，闽广并来王。皇帝神武，越五帝，咸三皇。皇皇万国宾，日出日入土，普为大明臣。制礼作乐圣化钧，大一统业万万春。"}