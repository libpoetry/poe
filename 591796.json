{"id":"591796","title":"送大司空蔡公考绩还留都","dynasty":"明","author":"欧大任","text":"帝世穆清夷，皇泽播膏液。二佐资牧鸿，九官让夔稷。司空翼圣朝，献纳黼扆侧。精义密言诠，掞文粲邦式。深衷秉靖寅，补衮自恭职。二京颇均劳，入奏虞庭绩。勤事旋旧都，秉钧待崇陟。予本澹荡人，谬厕章缝迹。堂上察然明，车下怜齐戚。洵美缁衣情，自愧乏明德。方承倒屣欢，已奉脂车役。商飙捲秋蓬，须臾易离隔。何因奋南图，愿托扶摇翼。"}