{"id":"936289","title":"故蜀别苑在成都西南十五六里梅至多有两大树夭矫若龙相传谓之梅龙予初至蜀尝为作诗自此岁常访之今复赋一首丁酉十一月也","dynasty":"宋","author":"陆游","text":"昔年曾赋西郊梅，茫茫去日如飞埃。即今衰病百事懒，陈迹未忘犹一来。蜀王故苑犁已遍，散落尚有千雪堆。珠楼玉殿一梦破，烟芜牧笛遗民哀。两龙卧稳不飞去，鳞甲脱落生莓苔。精神最遇雪月见，气力苦战冰霜开。羁臣放士耿独立，淑姬静女知谁媒。摧伤虽多意愈厉，直与天地争春回。苍然老气压桃杏，笑我白发心尚孩。微风故为作妩媚，一片吹入黄金罍。"}