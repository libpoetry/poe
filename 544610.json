{"id":"544610","title":"曾秘书招同区纯玄用孺汪公翰登显灵宫阁","dynasty":"明","author":"胡应麟","text":"帝畤浮丘肃，仙坛太乙崇。飞甍凌广莫，杰观峙窿穹。百级悬苍雾，双扉辟彩虹。凭高千地入，望远八天空。目杳吴门骑，毫披碣石鸿。蓬壶迷上下，泰华辨西东。树色新丰近，花香太液同。慈恩何代刹，紫极异时宫。绛节朝金相，铢衣侍玉童。长陵怀左纛，太隗问遗弓。不死标灵药，浮生剧转蓬。升沈飞鸟外，聚散隙驹中。气色眉山秀，才华粤峤雄。踏歌鄣郡客，献赋杜陵翁。藉草游宁倦，扪萝兴未穷。吾将趁昏黑，绝顶御罡风。"}