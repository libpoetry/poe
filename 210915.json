{"id":"210915","title":"江浒按舟师","dynasty":"宋代","author":"蔡肇","text":"江头新晴好天气，江上儿郎权船戏。掉船往来西复东，画桡掠水如飞鸿。清晨太尉自领客，荡漾幕帟翻春风。欲标不但与民乐，约束部曲藏军容。只今浔阳贼围绕，天子耀兵未诛讨。渠侬幸自惯水战，驾水楼船救江表。朝廷逡巡领诏书，太尉不日归西枢。试问兵钤元节制，藉留岁月还何如。"}