{"id":"774141","title":"渡海纪行","dynasty":"清","author":"胡健","text":"时维二月中和节，天气晴明浪澄彻。鹭门待济匝月馀，一朝理楫心怡悦。鸣锣击鼓舟师迎，拔碇许许欢同声。抓桅整缭候风信，四面飘飘扬旗旌。港绕山回指大嶝，两峰对峙如门径。絮絮钟磬出云端，共言此地颇幽胜。探奇未暇蜡屐登，订游约爽虎溪僧。好山看遍且观海，眼界开豁心神凝。停桡忽向寮罗捭，呀呻无风亦簸洒。更兼海气涌臊腥，重晕头眩轻也备。守风七日藉风便，倏忽千里茫无边。岛屿青青四山失，只见上天下水相胶连。浑沦囊括地轴逸，洗濯星辰浴日月。有如混沌未分之两仪，朔南何方东西昵。馀皇巨舰轻于毛，一叶泛泛随波涛。后船瞥见前船底，彷佛露出鲲鱼尻。形形色色见未见，灼灼烁烁闪流电。似燹非燹燐非燐，云乃咸气浮光夜炫煽。认副驾，招邻舟，火号高烧明星流。天鸡未鸣天已白，茫茫飞渡黑水沟。黑水之沟黑逾墨，蛟鲸宫阙龙伯国。任尔铜船铁梢公，每每过之生喘息。我曾泛历江与湖，自谓大观难为徒。睹此爽然翻自失，川渟渎渚等杯盂。浩浩落落有如此，一腔豪气何时已。酒酣夜半击楫歌，刮起黄头尽倾耳。最怜徐福三千人，昔年过此曾问津。求仙采药那可得，至今漆齿作文身。八十年前驱鳄战，凶人革心先革面。九州之外又九州，尽入版图要荒甸。置官命吏沧溟东，捧檄万里乘长风。坎险如夷履平地，丈夫如此亦豪雄。"}