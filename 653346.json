{"id":"653346","title":"尹编修家山图","dynasty":"明","author":"张宁","text":"泰和城外云亭乡，逢原书屋遥相望。东园别墅图书静，恩庆高堂雨露香。堂中才子金闺客，身在云霄志岩泽。一路寒山万木秋，满林风雨孤琴夕。閒来杖策蹑龙岩，绝壁飞来紫翠涵。笔架峰前寻药草，城头岭上望秋潭。日斜回首先公墓，双凤迥峦拥高树。童子曾闻鹤吊年，居人尚识牛眠处。红尘满路世悠悠，得失荣枯共白头。清风明月不须买，宝马朱轮空自忧。君不见平泉庄上生禾黍，金谷园中绝歌舞。盘谷愚溪直等閒，留得诗文照今古。三径黄花手自栽，年年秋雨一番开。功成身退应何日，预报云山归去来。"}