{"id":"420731","title":"台城路 再过浒关","dynasty":"近现代","author":"顾宪融","text":"村溪不分流红早，游骢再番来系。麦荠新塍，桑楸旧径，换了桂花天气。屏山纵蔽。想牡蛎墙头，尽伊凝睇。渐近珠窗，楼心缥渺篆烟细。频年雁邮忙递。笑司阍奴熟，讶侬名字。犬雅宜驯，鹤娴能舞，漫道蓬山云秘。兹游堪记。总别后思量，见时惊喜。今夜归鞍，梦魂何处避。"}