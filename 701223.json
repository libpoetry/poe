{"id":"701223","title":"唐磐石五世兄话别","dynasty":"明","author":"黄公辅","text":"袂把天涯喜欲狂，且抛尘事共相将。子西遮莫前身是，彭蠡堪誇逸兴长。聒聒鸠声侵客坐，霏霏梅雨洒离肠。淡交不问弹冯铗，赖有南薰送远航。雨后风飘弱柳狂，禅房樽酒两情将。蘧庐浪迹知心少，莺鸟谐声引话长。别矣山光随马足，黯然云影傍鱼肠。欲期后会知何日，剡水还凭一苇航。"}