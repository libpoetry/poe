{"id":"860195","title":"读坡诗","dynasty":"宋","author":"王迈","text":"先生诗笔觑天巧，国中往往无曹鲍。一读快如檄愈头，抓痒底用麻姑爪。千古词林有若人，谁复庸中誇佼佼。当年流落见丹心，悬知世道终难拗。玉堂岂不愿公留，群吠其如尨也狡。出入风波千万里，葛巾野服混蛮獠。饥来只字不堪煮，豆粥一盂粗可饱。跋前疐后竟何成，赢得清名占箕昴。与公同时富贵人，名字磨灭随虮蚤。丈夫当为不朽计，方寸莫被饥寒扰。"}