{"id":"534662","title":"詶刘白云五月登大王峰绝顶得仙橘数十颗见遗歌其事异之","dynasty":"明","author":"邱云霄","text":"孤峰万丈摩青空，县猿飞鸟愁力穷。丹崖翠壁拥蓬岛，白云紫雾相帡幪。花开花落非人世，岩头五月垂橘红。世人俗眼不得见，况能颗落归怀中。朱囊碧蒂醉香露，琼肌玉液摇春风。洞庭霜后不足数，蓬莱殿上空筠笼。偷桃曾传汉方朔，岁星左谪为臣工。攀登直是有仙骨，却怜野老非方瞳。我今既已食仙实，刀圭入口能成功。竹冠兰佩衣薜荔，鞭云策雾骑长虹。与君再到此峰顶，弄携日月如磨砻。为问子骞去何许，星台烟鼎寒青葱。觉来天地同生死，空怜散发探鸿濛。君不见幔亭歌罢此山下，曾孙几世成老翁。"}