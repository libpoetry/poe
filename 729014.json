{"id":"729014","title":"海东青行","dynasty":"清","author":"弘历","text":"鸷鸟种不一，海青称俊绝，摩空健翮上层霄，千里下击才一瞥。当其脱韝始纵时，风力未会迟飞掣，群燕缘扑或坠落，何异淮阴胯下气且折。鹰鹯之雏可罹罿，海青之雏得未逢，闻之育卵大海东，追逐天鹅入云中，回顾忽失故国踪。海东青，尔不远为利，尔不高腾空，安得受制于人垂头仰饲居樊笼！王孙莫恨未央宫！"}