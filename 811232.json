{"id":"811232","title":"闻歌有忆，八用前韵","dynasty":"清","author":"丘逢甲","text":"碧落归来旧侍郎，钧天寻梦泪沾裳。皇娥倚瑟歌何艳！王母开筵乐未央。龙汉劫深愁魃舞，蚩尤兵迫罢娲簧。瑶池小队停仙俸，齐向西华祝吉祥。渺渺瑶京帝所都，霓裳故部尚存无？九龙欲窃天公位，四象全翻太极图。此劫本来关运会，诸仙平日太嬉娱。可哀休唱人间曲，颠倒先将斗柄扶。"}