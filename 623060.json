{"id":"623060","title":"唐二十帝","dynasty":"明","author":"郭之奇","text":"我闻二十君在唐，济世安民独二郎。化家为国真繇汝，功成破阵本秦王。太原创迹非玄武，谁将国事委元良。永徽能绍贞观辙，女主宫中曷自昌。雉奴安识聚麀耻，妩媚偏饶似虺肠。五王浴日房州出，双陆宫中和事忙。天星散落诸韦灭，豫旦初登少帝床。传储早得开元盛，美化淳风溢万方。蜜口中书成天宝，赤心阿荦起渔阳。国家再造繇郭李，中兴肃代岂能当。德宗三弊终难改，天命宁关术士桑。堪嗟八党欺瘖予，所恃元和作嗣皇。殄凶除叛挥霜斧，剑浙淮淄敛镝铓。金丹遂酿中和逆，穆敬重教河朔亡。可怜二日移三主，甘露从兹作祸殃。武宣承绪同英果，国柄依然网在纲。大中堪咏还堪哭，彼惛谁搆复谁堂。为懿为僖尔何人，使人朝散而邑荒。十军阿父群相拥，国老门生独自伤。黄巢始乱天下裂，朱三盗夥果非尝。纥干山雀无飞处，虽有昭哀亦槛羊。晋岐吴蜀空分土，夺天子贼已称梁。"}