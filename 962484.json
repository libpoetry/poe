{"id":"962484","title":"贯之学士宠示佳作欻然有丘壑之思因反其意以招之亦朋友相勉之义伏幸采瞩","dynasty":"宋","author":"度正","text":"夫君隆隆如长车，方途万里无尘沙。天公生材要有用，安得嘿嘿吟窗纱。辛勤学问求大指，求不在他心而已。解将岁月作工夫，定使枯株发春媚。我家传家诗与书，家徒四壁一钱无。年来行李环天下，直从南海薰香炉。先生曰来子可语，以手手地传心图。归来日日锄其恶，陶然一室皆真乐。他年努力回羲皇，更把天心验圭角。"}