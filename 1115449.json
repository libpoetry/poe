{"id":"1115449","title":"雪中登净远亭四首","dynasty":"宋","author":"杨万里","text":"犯雪来登净远亭，飞花著水旋成冰。琼田万顷珠千树，真在瑶台十二层。数片初飞点砌苔，须臾不觉玉千堆。去年无雪非无雪，留作今年一并来。壕水深清一镜如，天倾瑶屑打成酥。琉璃缸面熬琼粥，酿出珠宫白玉腴。忍却清寒得得来，不堪骑吏苦相催。雁穿银色界中去，人到水晶宫里回。"}