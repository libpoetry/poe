{"id":"499254","title":"忠弼堂","dynasty":"明","author":"黄廷用","text":"昌期虞典著，亨会禹谟陈。端揆繇三礼，平章作四邻。重华犹命德，孤赤欲捐身。丹凤鸣振羽，苍龙批逆鳞。调梅长鉴日，视草每回春。赐对璇霄切，承音玉漏频。名堂祈睿藻，握笔注皇神。锦字踰华衮，琅函下紫宸。元忠嘉相国，永弼望师臣。耿耿心匪懈，遑遑治欲纯。股肱隆骨貌，耳目益情亲。宝鼎须金铉，瑶题应席珍。摛文卑宋室，掞翰侈唐人。柱石堪隆栋，蓍龟凛佩绅。奎文流翼轸，乾象列星辰。杰峙钤山丽，恩波楚水新。"}