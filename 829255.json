{"id":"829255","title":"清平乐 偶成二首，用韦庄韵","dynasty":"清末近现代初","author":"汪东","text":"景光迟暮。日日霏寒雨。记得玉郎临别去。带结同心双缕。南浦又绿春波。君不归来柰何。手种芭蕉寸叶，如今渐展成窠。杏飘红雨。烟柳垂金缕。燕子飞来双双语。觅遍旧巢无处。将书寄与轻鸿。莫教泪眼迷濛。学得银筝一曲，年年自有春风。"}