{"id":"1125064","title":"叙旧感怀呈提刑毅父并再和六首","dynasty":"宋","author":"晁补之","text":"儿童豪气自堪惊，未入乡人月旦评。叔向亦闻呼使上，子将一见便知名。平生兰省追高步，老去秦川共此行。赖有蒲城桑落酒，高楼条华慰人情。赋成庚子尚魂惊，往事如风未暇评。长乐钟前偶相对，凌烟图上等浮名。登车岂是君无意，襆被何妨我自行。更许心亲遗貌敬，老来尤见旧交情。二人射策几人惊，要与三苏共入评。先圣子孙多异禀，累朝图牒有高名。书传科斗犹须定，钓拂珊瑚未可行。子墨文章豪气在，登临怀古一含情。须弥纳芥事堪惊，千岁聊堪一日评。世上相逢俱梦寐，古来何处是功名。簿书听我依稀了，云水陪君浩荡行。便与此山同不朽，不应惆怅复牵情。郎潜如我未宜惊，户部须推宰相评。他日碧山思却走，当年紫府已收名。共知白发生青鬓，未废长歌续短行。樽酒不空多坐客，君家馀事足陶情。亲见扬雄自不惊，吾人要使后人评。白圭未可轻三复，小草须防得二名。太华耸天如剑立，黄河蹙野似军行。栖迟自忆衡门后，可是登楼不称情。"}