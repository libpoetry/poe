{"id":"690849","title":"冬雨閒居","dynasty":"明","author":"李之世","text":"寒到天边减，雨偏冬后淫。一閒消客况，万感入乡心。乞火修山屐，绽囊护旅琴。更嫌风稍紧，移药傍廧阴。也知身是赘，何必更言家。天外浮皆水，波心泊似槎。俸贫难宠鹤，门冷任邮鸦。雨过阶前绿，茸茸茁菜芽。虽然焚不律，时复搅枯肠。混沌留顽窍，希夷教睡方。岂堪题傲吏，或者恕清狂。窗外人声过，生徒到讲堂。冻盎花无韵，炽庐香不恬。已怜人意倦，况值雨情淹。洗竹安茶白，移泉问水签。客来唯有此，清供谅无嫌。"}