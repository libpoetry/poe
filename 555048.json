{"id":"555048","title":"送同年陈宗调荣归","dynasty":"明","author":"黄仲昭","text":"六龙御极绥八荒，励精图治求俊良。陈君自昔工词章，倒挽文星归笔铓。翩然掉鞅驰文场，凌风一箭誇穿杨。圣恩与海同汪洋，锦衣特许荣故乡。五花骏马青丝缰，春风蹀躞岐路傍。闽山峨峨闽水长，此行山水俱增光。况复慈亲在北堂，天开寿域殊未央。上堂拜献紫霞觞，下堂戏舞斑斓裳。萱花玉树相辉煌，堂中蔼蔼春无疆。丈夫功名须早偿，莫教玄鬓生秋霜。鸣珂伫待归岩廊，披肝露胆酬君王。上令治道跻虞唐，下令黎庶臻平康。龙章指日重显扬，千秋万古长流芳。我家双亲七十强，别来甘旨无由将。君行未得同翱翔，引涕空望天南方，千里万里云茫茫。"}