{"id":"701865","title":"用韵答樗庵老兄兰室乡友二首","dynasty":"明","author":"黄淮","text":"樗庵旧隐墨池头，心地都无分外忧。西墅每因招鹤去，南湖长为看花留。诗篇俊丽阴何辈，誉望清高李郭流。莫道老来淹骏足，棱棱逸气岂能休。兰室生春万绿铺，乘閒相过每携壶。拔茅已喜曾连茹，失足殊怜久噬肤。爱子美如青玉案，嗟予老似白头乌。升沈此去应难定，莫使平生志愿孤。"}