{"id":"833125","title":"金明池 题叶香士《小沤波馆诗意画册》，为潘星斋侍郎属赋","dynasty":"清末民国初","author":"樊增祥","text":"花髻吹笙，弓衣绣蝶，老辈风流如此。凭几笔、云林淡墨，便皴出江南烟水。料诗情、祇在青山，浑不似、朝罢归来花底。更傍柳添鸦，背枫摇橹，尽在霞头烟尾。试认先生行卷里。把岚翠溪光，做成乡思。人家外、明漪几曲，行吟处、梅花十里。祇恩深、尚恋承明，纵梦绕平泉，忍商归计。剩画里吴装，青帘篾舫，小现五湖心事。"}