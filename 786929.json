{"id":"786929","title":"寄同斋尹虞卿","dynasty":"清","author":"牛焘","text":"虞卿少年蕴才华，懙懙雅度俨方家。儒官一洗清毡旧，日费不惜万钱奢。在昔文山传高足，祗今边徼多士服。我来与君同职司，惭愧栏杆长苜蓿。羡君英年耐皋比，满座春风佛绛帷。云移讲树书声静，花满闲阶蝶梦迷。相逢数倾北海酒，豪情不计石与斗。我亦诗狂旧酒徒，可惜衰残今白首。白首遐荒多寂寥，山川迢递故乡遥。登楼作赋我愁剧，对客挥毫君兴饶。三年边塞扫烟雾，千里云山来亲故。桑落秋香月满庭，琴弹昼静蝉鸣树。闲评木石发幽光，空心确峃金刚香。君真好奇搜求怪，镌劙造物尽文章。文章本自天才逸，赵国虞卿徒抑郁。几人作宦定显扬，未必穷愁方著述。君不见毛公檄书老莱衣，人生乐事在庭帏。喜君萱堂春正永，他年昆华衣锦归，愿晋霞觞庆古稀。"}