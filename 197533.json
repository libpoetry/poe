{"id":"197533","title":"乌伤行·惟皇降衷于下民","dynasty":"宋代","author":"王柏","text":"惟皇降衷于下民，暴暴莫殄心之仁。孝哉颜氏一有感，毕逋衔土成丘茔。彼亦莫如其所以，自甘血觜含余辛。志壹动气气动志，凤仪麟出理亦均。环百里地画疆井，千有余载蒙嘉名。绣衣使者迂六辔，下马肃拜心凌兢。大书瑰辞镇松柏，便有山鬼呵崖阴。明刑弼教期无刑，何如先使教化明。流传墨本到此屋，有人心者俱作兴。但愿人人常此心，安得作乱干童程。"}