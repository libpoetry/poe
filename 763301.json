{"id":"763301","title":"金菊对芙蓉 初冬集爱山台听雨和淡心尖韵","dynasty":"清","author":"吴绮","text":"雁背云低，鹭肩风冷，新寒初压品帘。正花残短径，叶打空檐。登高已在重阳后，况潇潇、暮雨愁添。凭栏处，峰迷螺影，月暗犀尖。客有鲁直文潜。向芭蕉声里，捻断吟髯。念小山人散，桂老淮南。水嬉旧事浑难问，笑韩郎、句剩香奁。今宵醉把，彩笺同擘，金碗频拈。"}