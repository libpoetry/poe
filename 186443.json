{"id":"186443","title":"广汉黄仲秉即转运使治之东作亭扁以楚翠盖取","dynasty":"宋代","author":"张栻","text":"维衡屹南荒，作镇自开辟。蟠根结地厚，面势倚空碧。陂陀数州境，高下相接迹。麓山乃其趾，神秀固未极。定王十里城，处长上见山色。知谁长在眼，嗟此尘中客。观风君独暇，延纳到几席。得句恍忘言，寄兴渺今昔。自君之东来，民瘼极探索。仁言彻九关，宁惧虎豹厄。诹询遍南亩，民肥吾则瘠。筑亭一舒啸，逮此百忧隙。看山傥不愧，隐几亦聊适。寄语后来者，此意当无斁。"}