{"id":"927461","title":"安乐窝中酒一樽","dynasty":"宋","author":"邵雍","text":"安乐窝中酒一樽，非唯养气又颐真。频频到口微成醉，拍拍满怀都是春。何异君臣初际会，又同天地乍絪纭。醺酣情味难名状，酝酿功夫莫指陈。斟有浅深存燮理，饮无多少寄经纶。凤凰楼下逍遥客，郏鄏城中自在人。高阁望时花似锦，小车行处草如茵。卷舒万世兴亡手，出入千重云水身。雨后静观山意思，风前闲看月精神。这般事业权衡别，振古英雄恐未闻。"}