{"id":"1112970","title":"次韵黄尧翁斗鸡三首","dynasty":"宋","author":"张纲","text":"宴罢金鸡列，笼瞻黼座遥。两雄争定霸，一战息虚憍。忍受摧冠辱，贪承赐锦饶。如何纪渻氏，今乃混渔樵。系马翠楼下，斗鸡花树傍。飞毛惊辟易，喋血壮摧伤。奋击方乘势，欢呼忽擅场。忿心能几许，嗟尔太匆忙。约斗提笼出，无哗倚壁看。祸心藏芥羽，碎首湿朱冠。擒敌壮夫事，策勋公子欢。栖群哙等伍，今日始知韩。"}