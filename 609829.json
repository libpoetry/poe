{"id":"609829","title":"门有车马行","dynasty":"明","author":"韩上桂","text":"出门有车马，夭矫何所之。云是汉中豪，出身羽林儿。大父籍都尉，长兄建牙旗。小弟今十五，执戟侍彤墀。居无官作事，家有百万资。太平罢征战，金印款东夷。王侯多结纳，七贵并驱驰。昨占陇中田，南尽渭水湄。私煮蜀山钱，潜通邸里姬。斗鸡长安陌，走马北山陲。珊瑚星灼烁，宝络月连垂。行人纷辟易，观者尽嘘嚱。但恐富贵尽，荣华能久持。"}