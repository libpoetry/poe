{"id":"1116159","title":"次韵胡德辉乞予钞书之副六首","dynasty":"宋","author":"汪藻","text":"蝇头于我已无缘，拈问东家不直钱。乞与中庸胡伯始，免教堆屋篆蜗涎。尔来书史钝如锤，安用牙签万轴为。遣我床头周易去，凭君分取半生痴。欲钻故纸出何缘，大似儿啼业作钱。我已捐书觅三昧，怪君旧著野狐涎。长年朱墨明窗下，自笑膏肓不可为。卖菜区区苦求益，君房他日更应痴。五车政自妨人乐，秖合镵供饷鬼钱。我有灵编端欲见，为君扫地注龙涎。长檠计出群儿下，两眼眵昏欲底为。凭语少年须著便，酒狂端合信书痴。"}