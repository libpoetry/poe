{"id":"1088260","title":"同丘子服游芦峰以岭上多白云分韵赋诗得白字","dynasty":"宋","author":"朱熹","text":"登岩出嚣尘，入谷媚泉石。悠然惬幽趣，不觉几朝夕。高寻倦冢顶，旧赏叹陈迹。仰惭仙人杖，俯愧谢公屐。昨日吾弟来，勇往意无斁。今晨蓐食罢，千仞一咫尺。心期未究竟，眼界已开辟。浮野众麓青，萦云两川白。须臾互吞吐，变化已今昔。旷若尘虑空，悲哉人境窄。平生有孤念，万里思矫翮。感此复冲然，胡为尚形役。"}