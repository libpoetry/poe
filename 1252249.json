{"id":"1252249","title":"二月江城见梅二首","dynasty":"元末明初","author":"叶颙","text":"二月江城第一枝，怕寒故故著花迟。不嫌艳杏夭桃俗，甘受狂蜂妒蝶疑。月落西湖惊旧梦，雪消南国忆当时。楼头亦有霜天角，懒对春风暖日吹。桃杏纷纷正得时，疏梅高洁合知几。如何万卉娇春日，犹有孤芳驻夕晖。未要板桥寻蜡屐，最宜沙路试罗衣。轻鞋小扇孤山下，绝胜逋仙踏雪归。"}