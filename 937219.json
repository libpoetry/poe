{"id":"937219","title":"嘉州守宅旧无后圃因农事之隙为种花筑亭观甫成而归戏作长句","dynasty":"宋","author":"陆游","text":"吾州山水西州冠，正欠雄楼并杰观。奇峰秀岭待弹压，明月清风须判断。三峨旧不到郡斋，创为诗人供几案。烟云舒卷水墨图，草木青红锦绣段。一时冠盖共登临，百年父老俱惊惋。萦回舞袖试弓弯，宛转歌声学珠贯。佳人蜂蝶争绕鬓，上客龙蛇看挥翰。寓公虽作一月留，梅发东湖归思乱。儿戏聊成此段奇，陈迹应留后人叹。明朝艇子溯平羌，却伴谪仙游汗漫。"}