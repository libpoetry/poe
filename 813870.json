{"id":"813870","title":"惜分飞 本意，庚寅夏作","dynasty":"清","author":"邹祗谟","text":"人去珠帘花影动。依旧南楼月涌。人日春寒重。氍毹曾向猊炉拥。翻被鲍娘春信哄。望蜀何如得陇。没分香篝宠。两边锄断鸳鸯冢。紫玉化烟千万缕。变作寒窗旧雨。铃阁经相聚。数年叨做居停主。却怪净持原老妪。生得霍王小女。一点心相许。子姑乩畔偷眉语。云母屏前红泪洒。绣帕银环自解。缔约经三载。紫鹅桥畔曾相待。花草他乡应有在。权嘱何郎莫采。一晌春风罢。落红满地深如海。忆昔卿来于我馆。议作吹箫佳伴。重订香帏款。数行约法拈银管。传语谓郎姑且缓。十五盈盈未满。谁料朱绳短。相如卤莽原无算。竹叶同倾飞鹊盏。低觑玉儿青眼。细辫为侬绾。剩将寸发调伊懒。荡子天涯归未晚。轻把同心解散。长恨疑荒诞。自编小传邹郎撰。再浴女蚕难作茧。旧日鸳鸯结卷。春风莺暗啭。画楼此夜晶帘捲。半面相逢重腼腆。辜负芳心缱绻。恨被黄蜂践。情丝应付并州剪。翠幰流苏声细悄。义甲冰弦袅袅。门外萧郎扰。鹤簪惊向犀奁掉。金鸭炉中香篆袅。翠盎文鱼长绕。听说相思鸟。红潮两点檀痕小。画梅写字都闲雅。更善弹棋打马。忆去年初夏。妮他细语荼蘼下。浪卜瓣香双凤瓦。谁信金钱尽假。风云偏潇洒。林逋不遇梅花寡。河满数声催阿沈。拚向蝉窗痛饮。分别思香寝。并头闲看红蕤枕。低诉几番声尚噤。郎欲归时寒甚。门外珠霜凛。衣郎半臂葡萄锦。执手榴屏权雪涕。此后更休相弃。鸿便须频寄。延平再合君牢记。短后征衫驱北蓟。指望珀盂春第。不道庐江吏。伯劳飞燕卿夫婿。蝴蝶帐边曾作伴。不料朱绳折断。斜靠屏风畔。唏嘘执手重相看。荆钗自执樵青爨。时向伯鸾相唤。留下风情半。剩与做后来公案。叠得蓉笺书几瓣。唤住人人去雁。聊慰伊家盼。花髫乱挽闻长叹。细语蝉帘今不办。笼里雪衣分散。莫慰加餐饭。半生愁里逍遥惯。分手柴扉陈数愿。一愿郎心不变。二愿娘身健。今生为妾图方便。三愿双环常裹绢。四愿重投凤钏。五愿频相见。香车再到回心院。芍药仍开花步障。小阁春愁一晌。潜入葡萄帐。床头私致声无恙。岁岁青陵台畔望。人在蘼芜曲巷。再到添惆怅。夕阳芳草闲相向。毕竟书生真薄命。还是佳人薄倖。待把山盟订。海棠单受梅花聘。辛苦相携酬玉镜。漫把双环投赠。芳讯亲教证。近来小玉闻多病。紫雪脂香光滟滟。名绣红丝作验。银箸垂垂酽。不堪回首将伊念。杨柳章台愁作堑。心比兰膏更焰。应是前生欠。不平莫按神于剑。"}