{"id":"705096","title":"拟古仍古韵","dynasty":"明","author":"魏学洢","text":"肃肃戒严装，恻恻将别离。凄凄朔风急，迢迢天一涯。欢颜好相慰，泪落不自知。羡彼东园鸟，依依家寒枝。留云道方远，别云心欲缓。出门申相问，此去何日返。木叶萧萧下，潸焉惊岁晚。为子长相思，为我加餐饭。十里跃青骢，垂鞭折杨柳。忽忆楼头人，含愁对窗牖。今日非相忘，当年漫分手。古镜若明月，寄赠闺中妇。皎皎契阔心，千年共相守。泉落不上山，泠泠响空石。谁能将此辞，寄语远游客。归来相宴乐，樽酒且勿薄。堂上邯郸倡，美者巫与洛。但苦杯行频，不解苦离索。华灯照道傍，车马填第宅。酒酣高歌发，长镵舞三尺。人生行乐尔，恶用相煎迫。箜篌且莫弹，箫鼓且莫陈。我有知心言，悽然伤尔神。飘忽逆旅客，何假亦何真。命俭意偏奢，戚戚不得申。朝为园中华，暮为陌上尘。斗酒非不足，安用争要津。请歌行路难，匍匐良苦辛。华山千馀仞，夹柏青云齐。枝枝遥相盖，馀阴覆琼阶。上有双鸳鸯，达曙酸且悲。行者问闾里，云是焦仲妻。前车勿驰驱，驻马且徘徊。援琴谱清曲，曲罢声转哀。可怜被逼迫，重伤相见稀。生前痛离别，死后徒双飞。未别视别轻，别时太草草。恨我非晨风，送君桑乾道。天长路曼曼，江空水浩浩。花落悲鸟啼，身与秋风老。昨暮共携手，明月射东壁。细语何喁喁，屈指犹历历。十五入君家，三见庭草易。朱楼足歌舞，匆匆逝焉适。慕彼侍中郎，薄天振高翮。男儿重荣名，故巷少行迹。青丝络马头，黄金饰车轭。怨君轻别离，怨君亦奚益。春风媚佳节，同游山之阿。何用相赠遗，下山摘女萝。女萝非有私，赠遗颇相宜。托根北山侧，施蔓南山陂。但存缠绵意，不怨相逢迟。怯怯爱春华，及时愿扬辉。既邀眄睐荣，甘同秋草萎。同床而各梦，缱绻空尔为。脉脉当户绣，不知双泪滋。人谓石莲苦，未解潜相思。莲成娇欲泣，泪落还渍之。持此长悠悠，芳菲复几时。静夜思妇泣，自言秦川女。岁晏凄无俦，寒砧伴机杼。荡子归不归，涟涟涕如雨。钩帘望明月，明月上几许。清光知我心，伫立无一语。游思随飘风，远历杜陵道。道傍合欢花，悉成断肠草。红颜不堪驻，妾愁君亦老。为乐逮良辰，归来何不早。人生数离别，百年非寿考。忙忙风尘中，荣名讵为宝。洛阳多丽人，罗袂纷相属。道逢七香车，芳风漾微绿。夹毂愿借问，来迟去已速。幸我遇狭斜，目远路更促。彷佛见蛾眉，不用艳妆束。嫣然一流盼，朱颜美如玉。所思不可见，弹古相思曲。曲中竟何言，理短情自促。野卉非不香，采之徒踯躅。今日白头吟，昨日黄金屋。行役出北门，怅然见新墓。朴樕集归乌，荒榛翳村路。生人尽黄土，有晨终有暮。死者梦已觉，生者懵未寤。落落初栽柏，泠泠泫残露。金帐苟不死，我亦图自固。百年饲蝼蚁，古来有长度。行乐惟富贵，先为行乐误。亮彼墓中人，当年曾纨裤。化久谁复戚，年少相与亲。灼灼艳繁华，弃捐归荒坟。骸骼变旅谷，樵竖摧为薪。所幸身既死，不更愁杀人。感此凋朱颜，怊怅悲前因。谁为不死人，怀此终日忧。来日当大难，今日且行游。行游须及时，古语恒如兹。口尔身不然，留为今人嗤。今古更相笑，逝者无还期。飒飒寒气发，重以夜猿悲。居人歌北风，征人赋无衣。一别涉九秋，心知无久违。门前候征旆，遥遥睹容辉。归马驱倍疾，亲为授前绥。荷裯道相思，百年愿同归。梦君远行迈，送君出重闱。惊泪浃芳席，劝君莫分飞。须忆离别时，出入频相睎。从今脱车辐，勿复窥双扉。薄暮远音至，戚戚心恐慄。向前视尺函，手书粲分列。妾颜三五月，夜夜清光缺。思君历秋冬，惠□□□□。"}