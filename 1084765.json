{"id":"1084765","title":"和韩醉赠张秘书寄万大年先之申之","dynasty":"宋","author":"王十朋","text":"良友不易得，清谈苦难闻。前夕知何夕，我来访诸君。共对灯烛光，芳尊细论文。通家忝孔李，促席联机云。杯盘略荷礼，气味同清芬。一盏洗穷愁，三杯话离群。春舟会稽别，秋袂钱塘分。顾我与三友，新当败孤军。飘零各南北，对酒无复醺。客况饱牢落，时光负氤氲。聚散实堪恨，荣枯何足云。归来已三月，俗状日纷纷。幸此同一笑，盘餐饤腥荤。蚝山荐巨房，龟脚烹脩裙。良辰属严冬，败欢无蝇蚊。痛饮竟长夜，高歌和南薰。虽非韩孟张，所饮亦典坟。何时脱场屋，南亩同耕耘。昼为鸡豚社，夜策诗酒勋。此言宜早践，勿待桑榆曛。"}