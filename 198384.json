{"id":"198384","title":"从三舅氏携儿侄游向园分韵得买字","dynasty":"宋代","author":"廖行之","text":"廛居远嚣尘，市隐渺湖海。闲窗理书卷，乐事供戏彩。萧然万虑忘，恬尔四时改。青山满郊园，未省费钱买。客来笑迂拙，我乃厌机械。今朝起遨游，欢意与天会。光风挟霁月，璇宇扫氛霭。兹游发吾舅，从恿及流辈。扁舟凌湘波，步屧更东迈。名园展良觌，珍赏皆胜概。松筠矗高节，花草足芳佩。化工自无私，物理欣有待。从渠春烂熳，壮我胸磊磈。招邀坐莓苔，取次列鲑菜。真成脱边幅，底用见奇怪。酒阑发深省，事往忆初载。经营赋归田，想像古贤宰。骑箕久汗漫，种木今猥大。安能耽燕翫，颇复念兴废。信美非吾庐，高兴忽天外，归来且长哦，它时续诗话。"}