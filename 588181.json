{"id":"588181","title":"三月脩禊事同少参王一江佥宪龚心韦伦右溪赋","dynasty":"明","author":"王渐逵","text":"三月有八日，时俗称上巳。伦子邀我游，访旧脩禊事。高朋集宴坐，云日亦欣媚。密荫纡前荣，芳葩敞丹塈。虽无丝与竹，泉涧自清异。雨后山气佳，好风复殷至。缨组遥相忘，野服得以恣。村居少忌讳，醉醪多所恕。聊为俚语吟，于君答嘉惠。闻古有高会，兰亭远相怜。清虚挹林壑，标格凌风烟。逸思启灵秘，俊才复争妍。遗世良独珍，玄风亦云愆。岂无黄鹄姿，匡时以为贤。君今际明世，淑德播以宣。暇日集宾从，雅志非管弦。我欲倚疏峰，为文纪其巅。藐彼羽觞子，徒以能书传。"}