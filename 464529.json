{"id":"464529","title":"水龙吟 王半塘逝世三十六周年，集席上作示朱琴可","dynasty":"当代","author":"章士钊","text":"桂林深处危楼，词人空有当年宅。而今宋玉，临江换得，杉湖清绝。况邓同乡，郑朱同轨，风流都歇。问谁标词派，家园子弟，知重大，还和拙。钟缶新声何别，便惊人、孤怀难说。平生只在，悲秋庚子，伤春吴越。三十六年，荆驼几许，未烦躬阅。傥魂归同赏，残桃断苇，淡烟寒月。"}