{"id":"810903","title":"恭挽赠中宪大夫崇庆州牧常公","dynasty":"清","author":"王有德","text":"宁教断舌继常山，肯掩须眉向逆蛮。万里剧怜埋义骨，九原何处迓忠颜。锦江月冷悲鹃泣，华表风清待鹤还。秋草斜阳无限恨，端凭史笔写臣艰。辽阳今喜媲睢阳，炳炳名垂汗简长。昔岭风烟饶剑气，浣溪俎豆带花香。君恩况复荣孙子，臣节洵无愧帝乡。自古成仁惟志士，眼前何必悼存亡。"}