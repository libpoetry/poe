{"id":"873074","title":"赋玩珠岩","dynasty":"宋","author":"任续","text":"山林自空阒，游人事幽讨。岫幌与云关，来迹可堪扫。艮维矗孤峰，玉簪倚天杪。桂水琉璃碧，洄洑下萦绕。谽谺岩穴深，虬龙双夭矫。坤倪露幽秘，造化殚奇巧。胜概畜眼无，何方觅蓬岛。悠悠世俗情，是非苦胶扰。水中蟹何罪，徒劳愠心悄。人厄困无妄，砾石埋深窈。风月几年恨，山光惨萝茑。星郎太岳孙，长城隐南表。戎旃整且暇，高情恣登眺。郊坰拥小队，一见颜色愀。旧观俄顷复，洞户天重晓。伤心日月遒，人世几番老。山川不相似，岁久依然好。吕岩标强名，往事人能道。孟公谩惊座，子夏冠非小。桃符录馀庆，邲战城濮兆。冥数今乃验，常情定谁考。哦诗纪贞石，聊侑芳尊醥。"}