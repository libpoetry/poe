{"id":"1115225","title":"紫牡丹二首","dynasty":"宋","author":"杨万里","text":"万花不分不春妍，至竟专春是牡丹。紫锦香囊金屑暖，翠罗舞袖掌文寒。恨无国色天香句，借与风条日萼看。家有洛阳一千朵，三年归梦绕栏干。岁岁东风二月时，司花辛苦染晴枝。夜输百斛蔷薇水，晓洗千层玉雪肌。寒食清明空过了，姚黄魏紫不曾知。春愁蹙得眉头破，何处如今更有诗。"}