{"id":"699631","title":"古意","dynasty":"明","author":"袁登道","text":"春意照罗帏，林花发明彩。为寄远征人，流光不相待。南国有佳人，华姿皎如雪。掩袖扬素波，含情对明月。莲实何离离，花开日莫时。颜色要君赏，此心君讵知。依依杨柳枝，青青可怜色。欲折不胜情，长条意何极。坠叶断秋蓬，年华落镜中。自惭明月影，罗帐不禁风。飞飞云中鸟，湛湛清波鱼。飞潜各异趣，会合当何时。蝉啼绿窗夕，雁诉秋风寒。门前盼行迹，惆怅山上山。明月沈大海，落花离故枝。愁见东流水，汤汤无复期。"}