{"id":"765369","title":"行抵涿州见西山作","dynasty":"清","author":"张晋","text":"红尘滚滚车马喧，车中兀坐如枯禅。偶然开眸一笑粲，万迭西山当我前。有如苦闹避热客，忽逢静友相周旋。浮岚积翠宕心目，不必策杖穷其颠。我生三度到京国，严寒酷暑嗟难言。问余何事苦仆仆，自反不觉心茫然。小山丛桂屡招隐，负郭惜少二顷田。朝来驱车看山色，山灵对我空好颜。"}