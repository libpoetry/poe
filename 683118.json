{"id":"683118","title":"感旧","dynasty":"明","author":"方孝孺","text":"雄文不见林公辅，病眼荒荒何处开。将相亦输天上乐，多情莫向世间来。杯酒论心有几人，天台张谷旧相亲。近来诗句多奇语，书比藏真更绝伦。精通八法杨文遇，暗诵五经陈用中。挥翰天庭应独步，忍饥村巷欲成翁。翰苑暂归卢太史，铨曹巳失郑郎中。名高金殿龙头选，梦忆苍山马鬣封。林郑为文学我家，波澜议论阔无涯。两年不见何时到，望断嶓江八月槎。博陵博士才华盛，汉上畸人道术卑。欲寄一书无雁过，相期千古只心知。立言温粹怀陈采，肆笔纵横忆鲍冈。若使韩门加接引，未容籍湜独升堂。王郎远逐云中戍，许子俄为地下郎。重访旧人寻旧迹，岭云溪月总堪伤。多病深知志术荒，中年苦复厌文章。欲图天地相终始，肯与时人较短长。"}