{"id":"431180","title":"日军围攻衡阳数月","dynasty":"近现代","author":"孔凡章","text":"衡阳城头夜深月，衡阳城下鲜红血。匈奴百战敛复张，金瓯半壁完旋缺。城存与存亡与亡，纷纷创病犹登墙。社稷安危视此役，诸姑父老萦肝肠。即墨义旅差可拟，七十二城闻风起。宁付睢阳十日屠，终胜长平一宵死。神州风雨泰山颓，汉室蜩螗一战回。炎黄威灵在天上，甘泉伫见红旗来。"}