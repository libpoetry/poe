{"id":"750408","title":"季峰寺观瀑布龙潭作歌","dynasty":"清","author":"姚浚昌","text":"山忽飞行水忽止，谁为大块主张弛。神斤鬼斧削不成，走石流砂皆可喜。破舟侧卧藏大壑，古盂偃仰沈潭底。银汉年年仰面看，只今知在深山里。白龙喷沫怒幽阻，触断崩厓拔地起。若教变酒浇磊块，想注腹中亦如此。妙境从来不可求，扁舟十过今游始。忽里瞿唐三百里，五月悬涛瀑相似。坐疑天公压浊世，倒翻海水洗尘滓。飞雪奔雷又入眼，一瞥惊魂卅年矣。头颅与水争洁白，世路崔嵬生尺咫。何似仙人绿云中，俯视五岳丘垤尔。大巧无心奚足怪，奇处纷拿如黍累。归来寻磴望瀑源，佛阁僧堂半荆杞。增减谁知千劫过，古今聚貉一丘比。请看石上满题名，十九询之骨同死。相期信手掬神泉，共向人间伐毛髓。"}