{"id":"653303","title":"送张永清下第南归","dynasty":"明","author":"张宁","text":"长安花落莺声老，送别都门心草草。白璧由来惜暗投，俗眼相看不知好。读书十载未成名，落日辞家仗剑行。飞腾已遂丈夫志，离别无为儿女情。黄金高台插天起，台下行人思郭隗。千里元从骏骨来，躁进纷纷徒已尔。负郭田荒草蔓滋，嫂不停机妻不炊。一朝唇颊惊六国，腰间金印何累累。纵横游说非吾有，汗简功名在人手。干将未出狱中泥，犹有神光射牛斗。出门有碍情悽恻，不是长安看花日。进退枯荣事偶然，欣戚何须动颜色。冠盖相逢自有期，君归应惜少年时。浮云流水天涯路，回首令人千万思。"}