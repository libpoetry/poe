{"id":"280295","title":"索溪行·吾闻索溪之山天下奇","dynasty":"现代","author":"宗远崖","text":"吾闻索溪之山天下奇。万峰林立青离离。故人知我有游意。邀我远来一睹之。前日入溪时既晏。溪南重岩略可辨。一角才露已多姿。路回复觉形随变。异景每须深处求。浅尝辄止徒空游。亦知身老易疲困。强撑筋骨穷探搜。人言西海天台冠群峰。台下百千石笋争穿空。我欲仰攀揽诸秀。上溯鸿濛追帝踪。又恐坠岩从伯鲧。下潜洲底为黄熊。进退吾不知所可。往寻画廊道相左。天门现前眼乍明。霎尔身如释重荷。峪口云开山亦开。连山层出横空来。波涛翻海何如此。络绎相送登天台。天台高绝莫能与。呼吸通天起风雨。感我穷力不反顾。自解云衣露胸腑。奇峰异巘出无馀。真见神工挥鬼斧。心存实相自多趣。绮语相饰非所取。忽忆偶观西海图。云涛翻涌浮仙居。今之所见虽异是。一体变化知非殊。兴犹未尽趋南麓。不意画廊忽在目。群峰十里列屏风。积翠欲流若可掬。晚来乍觉天转低。云雨来自巫山西。景观改从水墨染。妙趣岂与丹青齐。始知造物亦诡谲。倚听溪边猿夜啼。"}