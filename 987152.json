{"id":"987152","title":"瑞鹤仙 筇枝","dynasty":"宋","author":"高观国","text":"一枝苍玉冷。爱露节霜根，从来孤劲。提携远尘境。自清臞骨力，岁寒心性。登临助兴。甚偏与，芒鞋相称。笑葛洪、陂外腾飞，渺渺水闲烟迥。寻胜。拨开林影，斫破苔痕，缓支幽径。分云度岭。待随处、问梅信。任香挑村醑，寒拖夜月，识尽江山好景。扣禅关拗折，归来万缘自静。"}