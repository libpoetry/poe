{"id":"509033","title":"送张起韶寺正出守保定","dynasty":"明","author":"韩雍","text":"都门歇时雨，旭日晴光流。之子拜嘉宠，南行典名州。名州近京国，民物富且稠。古称治亦难，而今简才优。惟君瑚琏器，早岁登瀛洲。作官三十年，直道从淹留。再登棘寺选，不喜亦不忧。平反著劳绩，贤声彻宸旒。于兹付重寄，期解黎庶愁。君行勿怠荒，庶以荅鸿休。汉廷有循吏，通显登列侯。丈夫幸逢时，俪美当操修。"}