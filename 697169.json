{"id":"697169","title":"贺陈玉叔六秩二首","dynasty":"明","author":"胡应麟","text":"百尺楼头卧正长，东来紫气绕扶桑。三湘雪色流花径，五岳霞踪寄草堂。经世文章唐宿老，登坛词赋鲁灵光。无论伏枥雄心在，奕叶天池凤羽翔。廿载驰驱岳牧劳，悬车踪迹且渔樵。家传楚客青云旧，洞讶秦人白日遥。伯玉诗名元四海，孔璋文誉已三朝。犹闻昨夜麻姑信，书到浔阳正落潮。"}