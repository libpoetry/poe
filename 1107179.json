{"id":"1107179","title":"和章致平西兴见寄二首","dynasty":"宋","author":"韦骧","text":"金玉来音忽迩闻，开缄恍若对风神。始知渡浙元宵逼，遥想乘时乐事频。恨不衔杯同此夕，可应联咏属他人。果然佳句先垂寄，依旧馀辉返照邻。天为元宵卷暮云，团团放出月精神。随时行乐与民共，若处观灯彻席频。玉斝坐邀同醉客，琼枝怀想未归人。更抽鄙句招回棹，早复官居壮德邻。"}