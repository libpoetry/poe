{"id":"192646","title":"已亥年郡中夏旱徧祷群望喜有甘泽之应","dynasty":"宋代","author":"杨亿","text":"旱魃偏为虐，陽烏益以骄。何曾柱礎润，唯恐土山焦。请祷弥增洁，阴灵亦孔昭。云兴不待族，风细欲鸣条。隐辚雷车转，霏微雨足飘。层阴低匝野，鸿霈近连宵。庭树含佳色，村田长善苗。藓痕缘屋壁，泉脈吐山椒。辙鲋那忧涸，园蔬岂待浇。官渠逗水急，客路裛尘销。掾吏阶前贺，耕夫垅上谣。秋成知有幸，岁欲近玄枵。"}