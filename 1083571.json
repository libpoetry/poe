{"id":"1083571","title":"己巳十二月廿九日同侄端臣端杲观王右军帖并晋书以白藕荐酒成诗","dynasty":"宋","author":"范浚","text":"星回景急岁聿除，更长烛明坐蓬庐。东风夜半欲入律，万木先已争号呼。小阮过予足风味，共观古帖披前志。秋蛇绾字右军书，朔马腾风东晋记。纷纭万古浩无涯，且啖白藕倾流霞。分甘恨不如船大，空想峰头十丈花。"}