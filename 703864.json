{"id":"703864","title":"呈番禺黄父母兼致寿意","dynasty":"明","author":"韩上桂","text":"我侯挺灵秀，照灼鸾凤姿。爽气凌冰碗，清风拂翠枝。跃迹起闽海，振翮扬天池。扶摇几万里，燕雀谁能知。试宰工奇制，锦色光陆离。并剪连云落，庖刀应手披。剖奸常凛烈，保民用矜慈。精意豚鱼格，醲恩雨露滋。敷政未期月，舆诵已交驰。闲来叶清奏，流水引朱丝。纳善如匪及，采葑讵下遗。何因承宇荫，长此奉光仪。六鳌戴神屿，随波到八闽。壶公留胜概，绝壁削嶙峋。宫阙金银映，依稀琼岛春。灵光招羽客，閒秀复生申。凫舄翩初举，流辉向海滨。身虽尘务集，意与青霞亲。八桂贲禺盛，五羊瑞石湮。公来重访古，兴至洽群宾。节届初冬月，丹胎已满辰。卿云低绚席，香气绕经旬。汉苑金茎直，瀼瀼露正匀。会当承宠泽，清班缀紫宸。"}