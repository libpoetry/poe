{"id":"788758","title":"二郎神 秋叶","dynasty":"清","author":"杜贵墀","text":"出门四顾，但树树替秋言语。恰作去就新黄，收回稠绿，青镜愁容似汝。自昔才人悲摇落，可更有、亭皋佳句。惟岭外夕阳，桥边流水，是漂流处。无据，辞根却似，无家归去。向渡口寻红，箧中搜字，才信闲愁最苦。凤去桐孤，鸦翻枫冷，又送晚来凉雨。人独自、门掩西风，对汝有何心绪。"}