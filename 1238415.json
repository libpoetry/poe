{"id":"1238415","title":"秋夜雨","dynasty":"元末明初","author":"王冕","text":"秋夜雨，秋夜雨。马悲草死桑乾路，雁啼木落潇湘浦。声声唤起故乡情，历历似与幽人语。初来未信鬼啾唧，坐久忽觉神凄楚。一时感慨壮心轻，百斛蒲萄为谁举？山林岂无豪放士，江湖亦有饥寒旅。凝愁拥鼻不成眠，檠孤燄短寒花吐。秋夜雨，秋夜雨。今来古往愁无数，谪仙倦作夜郎行。杜陵苦为茅屋赋，只今村落屋已无。岂但屋漏无乾处，凋馀老稚匍匐走。哭声不出泪如注，谁人知有此情苦？秋夜雨，秋夜雨。赤县神州皆斥卤，长蛇封豕恣纵横。麟凤龟龙失其所，耕夫钓叟意何如？梦入江南毛发竖，余生听惯本无事，今乃云何惨情绪。排门四望云墨黑，纵有空言亦何补。秋夜雨，秋夜雨，何时住？我愿扫开万里云，日月光明天尺五。"}