{"id":"446018","title":"夏日怀人歌","dynasty":"当代","author":"熊东遨","text":"夏日风光一雨新，木棉如火草如茵。南窗坐久闲无事，漫忆寰区几个人。云中一榻为公设，高卧犹堪梦吴越。吞尽重洋万顷波，醒时怕看窗前月。同是高峰不可攀，北山风景似愚山。苍枝秀出云天外，长庇东南一角寒。石窗词丈居奇货，闲向柳阴深处卧。一曲新声初度成，枝头便惹黄鹂和。不识人间百种愁，一篇在手乐悠悠。偶扶筇杖白云里，漫溯黄河最上游。心系庙堂身在野，岭南逸老真贤者。无边气象昔曾干，大事多从闲处写。深具仁心更有谁，帽儿犹忆一风吹。红旗得与英雄便，不酿长安四日悲。羊翁霍老诗家宰，宋韵唐音终不改。桃李无言信手栽，门墙各见花成海。寄寓京华一布衣，每从淡雅出新奇。闲栽十里荷兼柳，渐觉生机满剡溪。楚狂夫子久不见，遮莫深山铸神剑？一剑能将百鬼诛，等闲扫了钟馗面。朝掬清泉暮剪霞，一方净土乐为家。玉门不待春风度，已放恬园万树花。都云龙岂池中物，争识能伸更能屈。半亩方塘尽兴游，会心一样波澜阔。最爱湘潭人寿公，袖无长物只清风。何辞头上九分白，要尽心中一点红。闻道某翁长不倒，河西笑煞胡遐老。临风小试解牛刀，割破肚皮全是草。望月湖边处士何，一根铁脊耐消磨。偶凭只手书王字，不换名声不换鹅。芋农酒后原形毕，歪着蓑衣斜戴笠。出手偷偷但点睛，轰然听破九龙壁。自读人间李汝伦，谪仙天上暗伤神：老夫才气从无敌，胆气输他四五分。谢公下笔真狂妄，画了君王画卿相。可惜功夫没到家，张张都作阎罗样。古观桃花百树香，刘郎笑罢笑何郎。两公俱是清闲士，偏抱千秋济世方。右江名士中郎蔡，羽扇纶巾谁不爱？少壮风流老更狂，兴来指座青山卖。杀尽雄鸡理岂无，阿谁令尔五更呼？有人夜战操全胜，一见光明便要输。信是荆山璞早磨，潇湘有客号牛哥。天边时摘星三五，一月如盘再要么？沚斋出语皆成妙，岭表五家最年少。明月清风抱满怀，读书而外无他好。风云一剑女中豪，足与男儿试比高。战罢玉龙归海角，美人头上雪飘飘。老友阿强何可拟，闲潭一眼空山里。风来偶尔作波澜，依旧清清深见底。高卧山中不肯归，十分情趣有谁陪？先生未识林和靖，明月锄开也种梅。小河亮丽长河丑，能画能诗亦能酒。李戴张冠也不妨，论才俱是雕龙手。收拾词坛舍汝谁，梦窗余绪见精微。随心画出山川景，尺幅能容百鸟飞。风流王子多贪欲，捉尽柳花犹未足。天际飞流海上霞，一齐都向囊中束。十里山泉爱郁云，不因时浊改清纯。潺湲只作柔和调，如此风光最可人。心系黎元乐与忧，先生有笔写春秋。古楼衔月兼衔泪，不是同声不与俦。阿斗年来未相见，酒红面上应时现。只缘打假到朱颜，还汝青春真不便。香火尼山半脉传，也曾名占百花先。长安米价由他涨，一笑还乡悟冷禅。坤尧日与书为伍，笔下猫儿能食虎。李杜苏辛任意邀，诗文细论无今古。昨夜谁藏五色珍，秋空做眼见风神。娲皇补漏君围局，都是燕支队里人。心高耻趁斜阳景，一任东君眠不醒。脱却缰绳烈马欢，无边大野凭驰骋。犹忆家山小苑春，门前并立两松新。几番雨洗风雕后，应有青枝高过人。远游笑我多烦恼，唱尽阳关看尽鸟。欲借扁舟载酒行，有风有月无坡老。"}