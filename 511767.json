{"id":"511767","title":"长安道","dynasty":"明","author":"童轩","text":"长安在何许，定鼎燕蓟北。周道千里平，商邑四方极。金台玉垒何雄哉，重关设险从天来。黄道祥光直南见，紫微中宫正北开。天连阁道星辰拱，日射觚棱金碧耸。百尺文楼五凤飞，九重魏阙双龙拥。长乐钟声曙色寒，千官剑履集朝端。龙函捧敕颁三殿，象辇驼琛响八銮。皇家制度超前古，文物声名播寰宇。白雉遥闻贡越裳，龙媒又见来西土。太平治道轶唐虞，彬彬多士皆文儒。扬雄已奏甘泉赋，司马还陈封禅书。葱茏王气浮丹扆，承露金茎矗云起。紫禁彤墀月似银，玉河金水花如绮。九陌香尘拂面飞，鸣珂初散午门西。王侯第宅施行马，公子园亭争斗鸡。王侯公子多如雨，大道青楼联戚里。玉笙吹月凤双飞，绣幕围春鹦并语。雕鞍宝盖日过从，片言出口生华风。始见金张初赐第，俄闻卫霍又旌功。六街三市相连络，佛舍飞甍绚丹雘。百货都归大内东，人才尽入平津阁。御史台前乌欲啼，将军营里马频嘶。教坊夜月人如玉，上苑春风锦作畦。风光节物年年在，万世河山长不改。罢官廷尉自书门，迁仕中丞弥映彩。莫言李广不封侯，谁惜冯唐易白头。青史功名今已矣，江湖高起见京楼。"}