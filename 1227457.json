{"id":"1227457","title":"中原道上次欧阳齐汲韵","dynasty":"元","author":"揭祐民","text":"中原七郡地，气厚风还淳。天分涧瀍水，路入河洛春。圣贤所经营，绳准相均平。六合昔有隔，一观恨无因。怀哉此盛区，理者皆先民。曾经龙虎啖，重为狼羊贫。大若斡元化，细物涵深仁。一士行其间，鞍马犹逡巡。解带思古道，题诗清路尘。望迷黄河北，欲度正怆神。遗黎当道隅，涕说青城滨。青城不可说，回首伤天津。"}