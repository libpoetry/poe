{"id":"365991","title":"湘月·题宗叔霁青太守涛绿笺词钞","dynasty":"清代","author":"黄燮清","text":"晚窗展卷，认裁金乳玉，周柳情思。携向旂亭待付与，扇底小鬟偷记。引笛寻腔，挑灯读艳，几串珍珠字。两三蝴蝶，隔花残梦惊起。自叹十载填词，香愁翠语，耐孤吟滋味。白眼红尘定笑我，年少清狂如此。石汀新缘，箫联旧谱，幸结闲鸥契。相思飞度，魏塘一片烟水。"}