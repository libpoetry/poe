{"id":"798095","title":"沁园春  泊舟惠山看六朝松井艮岳石","dynasty":"清","author":"陈维崧","text":"昔岁我来，乘白羊车，著紫鼠裘。爱支离者叟，霜皮黛甲，玲珑者丈，雁荡龙湫。王谢家儿，宣和遗老，尔正愁时我亦愁。曾经过，看累朝兴废，百代王侯。别来岁月如流。叹赴壑修蛇掣不休。又风吹雨溜，几场儿戏，藤缠藓蚀，一样蜉蝣。石岂能言，树犹如此，何怪书生竟白头。重来到，吹一声铁笛，叫破孤秋。"}