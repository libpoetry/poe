{"id":"525894","title":"文仙石歌送田景瞻","dynasty":"明","author":"顾璘","text":"高平仙人栖稳处，长林叠嶂含风露。仙人一去不复还，山中白石长如故。苍龙时上石床眠，老鹤犹窥丹灶烟。金枝翠盖知何所，洞门月色长娟娟。南州太守有仙骨，分符亦得烟霞窟。平郊微雨动朱轮，多少高情坐超忽。春城春物好融神，扪萝曳履上嶙峋。倘逢石髓归来日，好忆东曹抱病人。"}