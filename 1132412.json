{"id":"1132412","title":"寄赠三门漕运卞寺丞二首","dynasty":"宋","author":"魏野","text":"威权自与转输同，仆从衙庭事事雄。十郡山河关职务，一门忠孝是家风。图书半在仙舟里，碑板多留禹庙中。闲想春堤游赏处，桃花浪照舞筵红。三门闲想六龙家，多少春来事可誇。阁道寻僧同鹫岭，楼船载妓胜仙槎。送迎几拂新亭柳，巡历时穿旧县花。野客寻常思重谒，却愁诗酒势难加。"}