{"id":"661424","title":"再叠图茔致思四首 其一 宝涧西原","dynasty":"明","author":"史鉴","text":"遥遥天马山，群行出城外。涧水东南流，禾黍资灌溉。地幽抱神界，穴秘聚生气。绣衣念厥祖，营为卜迁计。谓彼谷城藏，于中犹有悔。兹焉事改作，辛勤阅年岁。种树皆十围，畚土非一篑。魂气无不之，体魄永攸利。夏官如有知，含笑于下地。载诵思亭章，令人发深嘅。"}