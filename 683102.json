{"id":"683102","title":"遣病","dynasty":"明","author":"方孝孺","text":"冬疟春仍壮，身羸气觉虚。吻乾秪食粥，眼眩废观书。行步儿童笑，形容老病如。平生千古意，独在闷难舒。病痁当岁晏，冬去病犹存。气弱翻多汗，心虚苦畏喧。此生应有命，万事可忘言。向晚移书卷，微吟卧负暄。底用忧微疾，人多悔久生。危机非畎亩，高枕岂公卿。千古斯文托，群经此日情。废兴天命在，得酒且须倾。急雨张灯夜，匡床伏枕时。食贫宜客少，身病愿春迟。道岂斯文著，才非圣世遗。用心耕凿外，荣辱竟何施。久病诸人问，深居四壁牢。故交贻善药，姻娅馈醇醪。闲厌虚名绊，贫知古道高。时来稍暄暖，斟酌减绨袍。二月风犹劲，寒生沧海波。呻吟知夜永，羸惫损天和。行觉冬衣重，眠妨夜食多。百年强壮日，排闷付高歌。出户迎人倦，投床散帙迷。牵衣嗔稚子，煮药愧山妻。葛令寻勾漏，梅生入会稽。病思方术士，亦似咀云泥。春风已两月，闭户不相知。百舌强言事，众芳空满枝。官途多世难，卧病亦天时。应有簪缨者，低头羡我为。饮酒留杯底，摊书碍枕旁。人扶脩冠栉，客劝罢文章。谷雨催田父，花时到海棠。病夫浑不较，流转任春光。病久身浑惫，医疏术易穷。囊空宜勿药，迹滞尚飘蓬。礼乐周秦后，乾坤橐籥中。数行忧国泪，江海与俱东。"}