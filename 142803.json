{"id":"142803","title":"送崔先生东归","dynasty":"宋代","author":"洪咨夔","text":"嘉定甲戌冬，扫门古杨州。一见握手欢，飞黄厄盐辀。士忧不闻道，勿以穷故忧。为圣为贤人，所贵天爵修。万卷我有庄，子肯从我游。良农不辍耕，嘉丛终有秋。动心得曾益，雪案三年留。一朝推使出，西风着兜牟。莽苍淮月冷，低迷汴云愁。正抱虎兕寝，孰脱鹰隼鞲。越在岁执徐，公来殿西头。廷臣择自从，唤起骖玉虬。暑发采石矶，寒登筹边楼。孤灯语中夕，民瘼何当瘳。明年护全蜀，后车旅枚邹。熟聆老规模，剑须铸知收。中间畀一麾，牢关控西涪。相望几何驿，时许闻成谋。积诚泮群疑，实践激众媮。风涛澎湃中，竟济师德舟。主人永终誉，客亦地穷休。见谓汾阳门，走卒皆王侯。骑火明桃林，诏催告辰犹。仍挈旧司马，入詹翠云裘。裹江水齐稳，一叶随沙鸥。道重富贵轻，目光送罗浮。竿头要猛进。壶尾毋流投。此意造物知，筮得素履幽。十年甘苦客，从我宜如由。可归犹未归，魂断杨花洲。六经孔孟学，其用学伊周。天方昌斯文，敢告司鼎篝。"}