{"id":"610522","title":"阳澄湖歌有序","dynasty":"明","author":"邓云霄","text":"虹拖飓母龙吼云，巨浪直上翻高旻。扁舟系缆不敢发，须臾雨霁浪全歇。雷声隐隐度远山，霞气盈盈漾轻碧。挥杯酹河伯，为尔笑大方。来牛去马不复辨，论蛙语鳖聊相忘。雄风怀袖里，三啸棹歌起。洞庭缥缈七十峰，片片芙蓉立仙子。酒酣命客吹玉箫，青翳玄鹤不待招。遥忆吴王歌舞后，锦帆天外落归潮。归潮已没鸱夷革，此中怨结潮头白。昔日曾闻市井喧，千年忽变鲛人宅。为我诅河伯兮何不仁，荒田满目兮愁吾人。萑苇丛生鹅鹳喜，打鱼供税多酸辛。代民请命胡为者，欢息湖滨泪潸下。阳城能复作宣房，县令自甘沉璧马。精卫徒劳心血枯，沧桑何止历阳都。功成却羡扁舟客，落日归心寄五湖。"}