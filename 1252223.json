{"id":"1252223","title":"古从军行七首","dynasty":"元末明初","author":"王逢","text":"少年快恩仇，辞家建边勋。手中弄铣鋧，目空万马群。转壁入不毛，水咽山留云。槥还亲抚哭，悔识李将军。义结豪侠场，日趋燕赵风。攻城数掠地，帝赉主将功。玉带十球马，金镝双解弓。弓马分赐谁，赤脉干绿瞳。大旗萧萧寒，长槊列万夫。令下簸逻鸣，铁骑分四驱。尘黄日黑惨，相视人色无。锋交血溅野，首将方援枹。白月流银河，三五星芒寒。牛马卧草上，帐幕罗云端。镦鼓舂容鸣，众飨独鲜欢。群虏在吾目，九地攒吾肝。彼虏或有人，我师岂无名。上计贵伐谋，掩袭非示征。草塞狼反顾，一水西流声。寇恂斩皇甫，余子乌足程。郤縠敦诗书，祭遵事雅歌。非才衒空名，覆败诚不多。小范真吾师，匹马双导戈。笑拥兵十万，夜下白鹿坡。大钧播万物，无言自功成。郦生掉寸舌，不智遭鼎烹。非熊为王师，饭牛惭客卿。辕门鼓角动，整驾河汉横。"}