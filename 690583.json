{"id":"690583","title":"百慵室","dynasty":"明","author":"张萱","text":"闭门却扫白头翁，新筑茅斋号百慵。木石与居鹿豕押，衣冠不着马牛同。早眠罕见窥檐月，渴睡稀闻报晓钟。欲作解嘲心懒慢，乾坤如许幸相容。丰草长林水一湾，妒人秋色满柴关。年来习懒因成性，老去居贫却喜閒。坐树莺慵浑不语，带云鸟倦早知还。浮生扰扰空劳顿，一枕惟安十亩间。"}