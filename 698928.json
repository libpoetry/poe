{"id":"698928","title":"麟","dynasty":"明","author":"徐渭","text":"一辞羌马献兰䈥，四海歌谣美汉文。天为吾皇厌祥瑞，不教麟犊恼明君。光山产麟光烛天，无心住世去飘然。鲁叟若逢应不哭，不比哀公十四年。帝王瑞到我皇真，主圣臣贤尽凤麟。即看阁上千秋画，不羡牛边数叶鳞。吾皇巳却千里马，天亦踌蹰五采麟。尚恐越裳重译至，急传黄纸与边臣。清时麟夭不须伤，野老番为哭一场。傥似角端能解语，欲传一语奉明王。鳞中许贡止常鳞，但取冰鲥片厣新。五马敢团茶叶饼，一车不动荔枝尘。南潦北旱禹汤年，何瑞能回圣主怜。亲御布袍行十里，汗香飞绕一坛圆。闻道麒麟斗海东，亲令白日蚀当中。牛肠鳞甲知何物，干犯天光半夜红。"}