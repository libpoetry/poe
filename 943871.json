{"id":"943871","title":"次韵程安抚蟹二首 其二","dynasty":"宋","author":"陈造","text":"物生不学螭蟠泥，祸及乃诿造化儿。良材厚味庸自保，熊毙以掌豹以皮。雄戟介甲亦壮矣，乘流未可听所之。托身要是鲲鹏宅，不然借穴习家池。主人仁心及虫蚁，一肉三韭不好奇。每讥骚客寒蒲缚，更笑狂士左手持。忍馋爱物良未失，可愧于牣形声诗。"}