{"id":"722804","title":"意难忘 闺情","dynasty":"明末清初","author":"梁清标","text":"月满虚廊。喜蛾眉淡扫，乍卸新妆。冰肌衫袖短，凤髻缕拖长。鸳被暖，锦帏张。此际耐思量。玉漏沉，灯花更剪，试再端相。回眸笑倚檀郎。最销魂细语，别有温香。含颦底事，密约肯相忘。怜缱绻，惜年光。地老与天荒。愿共伊，生生世世，比翼成双。帘押风轻。看脂匀粉腻，百蕴香生。秀眉分嫩柳，私语学新莺。条脱暖，玉钗横。莲步悄无声。一缕丝，天元有意，付与云英。良宵花媚灯青。喜温存性格，笑靥相迎。西窗人静好，南浦句丁宁。星半落，梦初醒。捲幔水盈盈。倩谁将，相思红豆，寄向多情。轻暖薄寒不定。酝酿出、萧萧烟景。眉妩窗纱，牙签帘几，春昼须人承领。淡云微雨，生催促、碧桃红杏。当日西园三径。正好泥香林靓。花发疏栏，笛横别浦，载酒徵歌寻胜。东华留滞，都分付、短檠孤咏。"}