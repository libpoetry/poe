{"id":"302943","title":"声声慢·友人画梅兰共一幅属题，用梦窗赋四香韵","dynasty":"现代","author":"黄侃","text":"寒林疏影，骚畹孤根，幽芳书卷初逢。一样娉婷，冰肌洗净尘容。人间万花齐放，好年华偏让东风。紧相依，误多情蜂蝶，纸上春空。犹记相思远道，寄天涯消息，江燕边鸿。为问双蛾，晨妆今为谁浓。仙葩祇应耐冷，斗婵娟不在青红。清致悄，对铜檠香袅梦中。"}