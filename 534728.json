{"id":"534728","title":"紫金双寿卷诗","dynasty":"明","author":"尹台","text":"峨眉标西极，秀色横高天。紫金亘其麓，万古交云烟。伊昔青牛老，流沙逝翩翩。入蜀自何岁，名山恣历缘。飞升事已远，丹室空今传。周翁挺奇秉，兹山降灵筌。服食苦乡气，千载旷一还。阿媪亦遐器，抱神并娟绵。朗然秋水瞳，盼视麻姑仙。生子孕奇淑，振世称名贤。磊砢圭璋特，清庙丽朱笾。何殊魏华存，二允显晋年。介龄既同永，膺祉畴尔先。邈矣嘉平颂，申此黄泽篇。"}