{"id":"197929","title":"种松·移松自南山","dynasty":"宋代","author":"李复","text":"移松自南山，昔种十三株。连岁苦久旱，十一已凋枯。两株偶得生，逾年未自如。近觉稍得地，翠柯渐扶疏。乘春抽芳心，岁长二尺余。渐有干云势，轩昂出楸梧。对立耸奇姿，秀发动吾庐。纷纷视众木，雀鷇望凤雏。清风为我来，飘爽洒我裾。足为送老资，日待偃盖舒。予今亦已老，顾步良踌躇。想当千载后，黛色凌天衢。"}