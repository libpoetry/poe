{"id":"1124369","title":"六叔父生朝三首","dynasty":"宋","author":"项安世","text":"拂拂南薰入燕堂，兽炉清润酒尊凉。筵开汤饼麦初熟，綵结茶花丝正香。翠竹有孙添夏笋，红榴能笑发春妆。都将造物无穷景，来与仙翁献寿觞。夷惠之间得趣多，天教弥月占清和。门当午市心如水，发插秋霜脸自酡。雨洗竹香侵瑞鸭，风翻荷润入杯螺。欲知寿算长多少，楼外西江万里波。百摺榴花照画筵，八千椿历记遐年。东公西母朱颜老，玉女金童綵服鲜。梅雨涨添春色酒，麦秋黄起寿炉烟。铜壶未下三更水，犹是清和四月天。"}