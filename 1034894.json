{"id":"1034894","title":"七夕有赋","dynasty":"宋","author":"魏了翁","text":"经星不动随天旋，枉被嘲谑千馀年。无情文象岂此较，独嗟陋习轻相沿。我尝作诗抵排之，尚有遗恨污陈编。人于万物为至灵，聪明照彻天地先。其如形气之所囿，则以学问开蒙颛。不知谁为乞巧者，乃谓天孙执其权。天孙能襄不能报，世閒之拙无加焉。痴儿騃女竞针缕，高楼大第迷管弦。汉魏以来用一律，无人出语扶其颠。其间假拙济巧者，又欲托此文奸言。敢因良会追往事，更发此义声馀冤。"}