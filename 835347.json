{"id":"835347","title":"疏影 汤愚峰画菊，仁庵弟属题","dynasty":"清末民国初","author":"沈曾植","text":"东篱采罢。是南山一抹，晴翠遥冶。省识秋容，花亦无多，月地灯窗从写。霜前已识西风惯，问霜后峭寒谁怕。向酒边一笑先相看，莲社逃禅归也。准拟年时重九，龙山旧会处，满插盈把。薏苦苗甘，梦短心长，的的日精不化。秋花不比春花落，早霓额通明帘下。算晚香未要矜持，待返中黄仙驾。"}