{"id":"1110558","title":"龟潭二首","dynasty":"宋","author":"孙觌","text":"真源閟仙扃，一线下佛龛。来从白马洞，聚作乌龟潭。触石细瑟瑟，循除走涵涵。漱齿类齧雪，湔衣真佩蓝。醉红洒面醒，衰白照影惭。延缘遂清景，拄策纵幽探。心空闲有味，境寂澹无营。石鼎胀豕腹，幽幽暗泉鸣。铜盘印鸟迹，漠漠微云行。起挽枝上红，细倾榼中清。提壶亦劝饮，布谷仍催耕。悠然独往愿，一笑惬平生。"}