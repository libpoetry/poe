{"id":"699473","title":"山中逢老僧","dynasty":"明","author":"袁宏道","text":"拟把苍烟付老閒，廿年形影不离山。窗前一树盘空老，曾是天台拾子还。一抹青烟沉远峦，禅心汰得似冰寒。閒山閒水都休却，付与瞻风衲子看。念珠策得定功成，绝壑松涛夜夜行。说与时贤都不省，依稀记得老阳明。一室长关谷底泉，儿孙阅过几霜颠。松根夜壁时来往，不省人间有睡眠。爱把苍竿搅月湍，山风吹顶不曾寒。竹林寺里寻常去，乞得西僧梵本看。课得西崖杉柏成，山中知面不知名。少时曾学收云法，拟把一囊送我行。坐破松岩不记年，衲衣长是裹溪烟。天池寺里犹嫌近，更住天池绝巘边。"}