{"id":"162528","title":"念奴娇·层栏飞栋","dynasty":"宋代","author":"毛并","text":"层栏飞栋，压孤城临瞰，并吞空阔。千古吴京佳丽地，一览江山奇绝。天际归舟，云中行树，鹭点汀洲雪。三山无际，眇然相望溟渤。凤么遗响悲凉，故台今不见，苍烟芜没。千骑重来初起废，缅想六朝人物。岘首他年，羊公终在，笑几人磨灭。一时尊俎，且须同赋风月。"}