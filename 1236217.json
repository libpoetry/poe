{"id":"1236217","title":"齿摇","dynasty":"元","author":"杨弘道","text":"齿摇眼始暗，庚甲到知非。菽粟价如土，我独忧年饥。晨舂汗浃背，暮汲月在衣。弛担长太息，数口将安归。出门登长途，风尘飘短组。到家投空囊，霜月照环堵。同胞陷涂泥，委蜕化黄土。山阳多羁客，有客心独苦。我本幽栖士，强赓弹铗歌。俾汝为冯驩，所丧亦已多。授书不耕穫，藜羹养天和。白圭有淑质，微玷尚可磨。"}