{"id":"265586","title":"六歌·蜀山高","dynasty":"清代","author":"方殿元","text":"蜀山高，年年草木愁旌旄，西风凓冽心烦劳。绝壁岧峣开剑阁，栈道微茫千里窄。哀猿昼昼向人啼，豺虎嗥号夜相索。恨雨愁风魍魉豪，自古何曾帝王宅。当年昭烈汉王孙，羁旅风云无所托。先起奸雄不让人，草庐权定三分策。他如窃据公孙述，只作须臾狐兔窟。英雄步武自堂堂，险阻从来无用物。空使蛇龙作战场，孤儿弱母家相失。不见君乡昔日有望帝，化为杜鹃一何细。日日催归归无计，倒啼血泪三春逝。"}