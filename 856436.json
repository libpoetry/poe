{"id":"856436","title":"题王亦颜清心阁","dynasty":"宋","author":"王之道","text":"湖光浩无际，远与列岫并。风澄烟雾开，炯若镜面平。高人对万变，寸田常默耕。扰扰亦何为，岂容方寸撄。有时鉴湖光，爱其静而明。那知水是物，心清物还清。徘徊不忍去，杰阁指顾成。阁成何所喜，画栋连朱甍。大江西南来，群山东北横。江山不待招，宛转趋檐楹。诹度多暇日，登临有馀情。论文一樽酒，对客手自倾。酒阑复徜徉，观书弄颍泓。使人之意消，鄙吝何由萌。嗟予顽钝姿，栖栖亦劳生。从今事疏瀹，永守清心盟。"}