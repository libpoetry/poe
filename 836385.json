{"id":"836385","title":"台城路 小春念八日，偕友人游望丛祠感赋","dynasty":"清末民国初","author":"李炳灵","text":"蚕丛柏灌初开国。遗基又承杜宇。鳖墓云封，鹃城日朗，俊游合携俊友。魂归何处。只三径烟霞，几堆尘土。翠筱红墙，行人凭吊自来去。当年群雄角逐，有君臣揖让，明农治水。运继唐虞，功希禹稷，西蜀山河永固。淳风已古。笑五季六朝，中原割据。称帝称王，天下遂多事。"}