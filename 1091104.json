{"id":"1091104","title":"送张漕还停舟樊港访退谷","dynasty":"宋","author":"薛季宣","text":"送客过樊溪，停桡退谷口。不见元次山，静立踌躇久。巉岩两石峰，犹疑入户牖。杯湖正宜泛，堙塞仅盈肘。粪壤瘗杯樽，勿复堪赌酒。扁舟泛然者，长歌挈敝笱。浩无风尘意，将恐是聱叟。自知干进客，对面弗敢扣。从之人甚远，惭颜为之厚。武昌非昔人，望绝不得友。它时赋归欤，湖谷定吾受。此心介如石，自誓向樊母。"}