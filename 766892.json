{"id":"766892","title":"念奴娇 其一 感怀","dynasty":"清","author":"俞士彪","text":"登高极望，正凄凉、满眼悲风冷雨。多少春华摇落后，回首但伤迟暮。怪字空书，奈何频唤，此意堪谁诉。疏狂自笑，青衫无限尘土。那更拾翠情慵，凌云笔老，病卧苍江渚。旧恨新愁千万种，怎得朱颜长驻。红锦缠头，金貂贳酒，事事都轻负。唾壶频击，此生不信如许。"}