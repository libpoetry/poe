{"id":"698595","title":"海上凯歌九首赠汤将军","dynasty":"明","author":"唐顺之","text":"汤侯猿臂猛虎须，少小曾窥玄女符。明主亲颁手中剑，直交跨海斩天吴。纷纷盗窃尔何知，岸上斫人水上嬉。自咤一身都是胆，欲将巨海作潢池。偃旗休角寂无猜，百丈楼船泊不开。夜半贼营流矢满，才惊汉将是飞来。水军队队黄头郎，迎潮直上凌扶桑。已知海若先清道，万里沧波定不扬。海上秋高朝气清，营中贾勇竞先鸣。迭屿乱翻旌帜影，惊涛尽作鼓鼙声。沉船斩馘海为膻，潭底潜蛟喷血涎。髑髅带箭逐波去，可道孙恩是水仙。锦纨爱子亦从军，长鬣苍头总策勋。谁夺强王万金首，帐前齐说小郎君。五千长戟下淮邳，自是沙洲命尽时。将军欲置平戎鼓，须借鲸鲵腹下皮。捷上彤庭宠数优，诏分玉带与名裘。麾下偏裨尽稽首，貂蝉笑看出兜牟。"}