{"id":"690275","title":"挽罗内翰一峰先生二首","dynasty":"明","author":"张诩","text":"一峰飞去万山秋，宇宙无根总是浮。何处有人来白马，吾生遗恨失金牛。沙鸥泛泛江天阔，湘水茫茫日夜流。独倚西风频北望，断烟衰草不胜愁。十年仰止清风洞，一夜悲君广趣亭。涕泪纵横如雨注，笑谈那复听风生。洛下有人忧汉室，江潭何事著骚经。夜阑独坐观乾象，东壁今来少一星。"}