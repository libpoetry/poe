{"id":"697174","title":"送广文闵先生之槜李二首","dynasty":"明","author":"胡应麟","text":"为羡除书下日边，一官犹抱昔时毡。菰芦旧业行偏近，苜蓿新斋坐更偏。绣服春回苕水上，青衿云拥濲门前。莫誇奇字空千载，蚤向扬亭授太玄。五载兰阴宦辙劳，移官华发未萧骚。衙斋地僻占龙气，阊阖云深忆凤毛。夹道吴民誇绛帐，分行越士泣青袍。偏怜百里苕溪路，竟日能传若下醪。"}