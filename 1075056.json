{"id":"1075056","title":"次韵罗叔共纪事见寄","dynasty":"宋","author":"周紫芝","text":"中原困胡虏，此事昔固闻。何尝大江南，犬羊动成群。踊跃万骑入，苍黄两龙奔。五年三避狄，十室九见焚。相公既降虏，盗贼俱官军。遂令江以南，填山满屯营。老稚五六辈，相呼走荒村。君昔东道主，窜身亦荆榛。两家三十口，既死惊复存。共求草中生，有似獐与麇。平时巳蹭蹬，老恨有此身。湛湛两玉壶，炯炯无一尘。犹喜垂尽中，得此千载人。珠玑皎在前，自然洗妖氛。恨君济时策，百未有一伸。半通犹绾戾，两肘空悬鹑。无人作游扬，恐得按剑嗔。浓云卷肤寸，未许膏斯民。念昔仲夏夜，赤气腾天曛。雨足下垂地，诛斩当奸臣。敌将果夜遁，王师策殊勋。班荆记是夕，同我二三君。君歌独慷慨，泪下沾衣巾。愿言补周衮，八表均尧仁。昆虫及草木，同播一大钧。良会有如此，吾生岂非辰。吟君洗兵马，大雅何深醇。安得清庙瑟，朱弦奏春温。"}