{"id":"1105742","title":"又和","dynasty":"宋","author":"王之望","text":"胜游每恨不相同，邮递犹欣日日通。玉帐未容佳境到，云山已在好诗中。灵珠忽富千金赠，凡马堪嗟万古空。展卷高吟知几过，大音一震耳根聋。尘劳汩没老尤顽，遍走岷峨杳霭间。筋力已疲难报国，田园有计即归山。何期俗驾经时出，却得浮生数日閒。已请一麾江海去，故应生入玉门关。新篇孤峻绝阶梯，照眼光芒五色迷。已向诗坛称独步，不妨祖令更全提。真空雅与高情契，绝景终希大手题。馀事文章暂游戏，要将李杜与名齐。住因得坎去乘流，万里西南更倦游。三径未成归计晚，一尊犹喜故人投。小篇偶寓诗筒去，佳句还劳驿使酬。得与诸贤更倡和，故应盛事播西州。"}