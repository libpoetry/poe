{"id":"750069","title":"登姑余山游烟霞洞","dynasty":"清","author":"龚易图","text":"若有人兮山之巅，餐风饵露凌云烟。肌肤冰雪双眉妍，手弄白日旋青天。七真历历列我前，叩之不语惟笑嫣。罡风吹堕我自怜，前身曾识鸟爪仙。石间螺蚌嵌珠璇，沧海几度为桑田。愚顽须警蔡经鞭，欲归不忍留无缘。道人肃客须鬓鬈，七十八岁腰脚便。得无不死修真诠，两端空竭称难宣。嗟余生世四十年，心为形役神非全。黄金虚牝空弃捐，欲求鱼兔忘蹄筌。每游仙境思自悛，岂惟山水共流连。仙乎仙乎不可以言传，逆视而笑知其然。松风谡谡我欲眠，弈棋无局琴无弦。灌丛曲折鸣飞泉，月静山空闻杜鹃，云鬟婀娜峰连娟，冈陀回复犹蜿蜒。乞龙喷雨为洗湔，归家静读《黄庭》篇。"}