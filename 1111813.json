{"id":"1111813","title":"久拟重阳一登龙山以荒榛峭壁无容足之地欲访昔人风帽遗址竟不可得遂领客之凌歊偶成四绝","dynasty":"宋","author":"吴芾","text":"登高自古说龙山，拟访遗踪去路难。赖有凌歊台尚在，不妨怀古凭栏干。当年宋武筑凌歊，人去台空气尚豪。欲吊兴亡无处问，且凭茱菊荐芳醪。下车日日欲登台，直到重阳始一来。好对江山拚酩酊，此怀能得几时开。宦情一似秋容薄，归兴浑如酒味浓。台上望乡何处是，夕阳影里暮山重。"}