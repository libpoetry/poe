{"id":"759016","title":"长亭怨慢 画梅寄仙品，作此阕题其上","dynasty":"清","author":"孙云凤","text":"看点点、林梢初透。倚竹无言，暗香盈袖。水远天长，素心独抱向谁剖。粉融脂溜。才过却、烧灯后。望断陇头云，镇寂寞、双蛾频皱。记否。共巡檐索句，手撚一枝还嗅。江城玉笛，翻吹出、关山杨柳。早又是、淡月疏帘，照清影、和人俱瘦。纵笔吐江花，难写春风如旧。"}