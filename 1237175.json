{"id":"1237175","title":"次韵庆云衲二首","dynasty":"元","author":"顾盟","text":"数竿修竹便为邻，有力任舂未是贫。世事空随流水驶，閒心自与白鸥驯。更招辽海传书鹤，为问玄洲种玉人。迁有佳期同晚岁，白云相对岂无因。东来孤鹤下林梢，破屋萧条不剪茅。洗玉池头云气合，翻经台上树阴交。閒心讵遣神为马，避世方惭祝代庖。忽寄新诗到玄圃，清歌须藉玉壶敲。"}