{"id":"771733","title":"悼瑟吟","dynasty":"清","author":"林占梅","text":"弱冠嗜音乐，性即嗜峄阳。音节虽未妙，独弹情悠扬。瑶琴称雅乐，惟瑟可匹当。龙门有雅制，音清韵自长。好合时无间，承欢慰北堂。和乐将女载，一旦坠牙床。坠碎弦齐断，鸾胶续未遑。西山斜日落，凉月照空房。空房寒寂寞，无复奏潇湘。岁久结习在，孤桐犹自将。挥手聊解郁，未鼓先断肠。一弹风飒飒，再鼓露苍苍。飞雉悲朝日，啼鸟惊夜霜。一弹再三叹，响殚指转僵。指僵音节错，欲续曲茫茫。推琴起太息，四顾徒徬徨。"}