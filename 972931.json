{"id":"972931","title":"顷与公择读东坡雪后北台二诗叹其韵险无窘步尝约追和以见诗之难穷去岁适无雪春正月二十日乃雪因遂用前韵呈公择 其一","dynasty":"宋","author":"赵蕃","text":"相思不是冬无雪，留待春风斗冷严。病骨未忧衣乏絮，早餐宁叹食无盐。梅添凿落元同色，竹拥参差半入檐。坐守地炉应不厌，破窗平见北山尖。"}