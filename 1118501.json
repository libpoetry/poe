{"id":"1118501","title":"暮秋六首","dynasty":"宋","author":"陆游","text":"多雨今秋水渺然，沟溪无处不通船。山回忽得烟村路，始信桃源是地仙。闲倾清圣浊贤酒，稳泛朝南暮北风。射的山前云几片，一秋不散伴渔翁。百年大耋龙钟日，九月初寒惨淡天。岭谷高低明野火，村墟远近起炊烟。舍前舍后养鱼塘，溪北溪南打稻场。喜事一双黄蛱蝶，随人来往弄秋光。九月山村已骤寒，看云殊怯倚阑干。一杯浊酒栽培睡，不觉春雷起鼻端。清秋又是一年新，满眼丹枫映白蘋。海内故人书断绝，汀洲鸥鹭却心亲。"}