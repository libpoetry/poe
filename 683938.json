{"id":"683938","title":"淮阳公署遣怀二首","dynasty":"明","author":"王世贞","text":"空馆云常合，荒阶叶易平。风霜私俗吏，天地狭狂生。啸引双长铗，愁依一短檠。惜眠晨鼓罢，散食午禽鸣。刀笔难违世，文章肯近名。翛然竟何语，奇思独能惊。向惜湘累有，行求越石非。官宁为吾设，事颇与心违。随遇浮沈足，相知积渐稀。庭阴候吏散，树色晚鸦归。白发过搔首，青云阻拂衣。淮南小山桂，乡思欲翻飞。"}