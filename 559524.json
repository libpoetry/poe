{"id":"559524","title":"壬寅秋举光孙藻男出癸卯春举显孙萃男出缅思古人中兄弟接武者惟程伯淳正叔皆生楚地皆以壬癸年向二稚生庚之符也随口十六韵手示儿曹以志家庆即拟之非伦何伤焉","dynasty":"明","author":"王应斗","text":"昔予丁丑冬，一月举二子。节应嘉平初，相距越旬耳。是时计父年，四十四龄始。韶光忽以迈，予既七十矣。隙驹夫何常，人生一弹指。两儿并及壮，举子若相俟。去秋与今春，厥岁为壬癸。天叙两孙行，依次射蓬矢。老夫对之狂，挲摩溢私喜。缅怀千载上，竞述二程美。亦生壬癸年，历系森可纪。吁嗟黄口雏，敢与先贤拟。维兹岁干符，益应动仰止。兴发成孤吟，挥毫授侧理。异日捧遗章，庶几念前轨。古人泣祖砚，奋力著芳史。"}