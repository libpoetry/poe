{"id":"1131702","title":"和宗秀才惠诗七首","dynasty":"宋","author":"廖行之","text":"五世儒冠愧甲门，沧浪何意濯尘缨。不嫌山鬼揶揄笑，宁得齐儿舒缓名。吾祖元丰一桂枝，百年门户尚馀辉。箕裘敢说韦平事，且学宽饶衣短衣。正学心端不论材，吁嗟媒禄漫梯阶。岁寒万木多摧折，凛凛乔松不可埋。千户侯封有国权，裁能姜韭当畦千。如今谁是凄凉尉，却有新诗可手编。平生南岳望重湖，烟霭苍茫认有无。可是能来访苗俗，祇今风化已唐虞。藉甚家声杜小冠，公侯衮衮照门阑。培风小作湖山隐，九万扶摇正好看。有道如君方杜门，无能惭我亦乘轩。慇勤好在经纶学，早晚亲承雨露恩。"}