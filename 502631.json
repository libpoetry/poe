{"id":"502631","title":"代闺人答轻薄少年","dynasty":"明","author":"王恭","text":"繁华啸芳年，蔓草对幽思。妾本赵燕姿，误身任侠子。长安任侠矜少年，五花白马黄金鞭。平明驰逐新丰市，日晚吴姬垆上眠。玉骢一别知何处，可惜佳期梦中度。筇竹丁香起暮愁，枕屏十二巫山雨。落尽冬青犹未回，转头黄叶委苍苔。空帘尽日无人见，寂历黄昏月又来。"}