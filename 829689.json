{"id":"829689","title":"续海藏楼杂诗","dynasty":"清末近现代初","author":"郑孝胥","text":"党人倡仇满，屠戮及妇孺。享国诚有毒，无辜彼何与。淩弱而暴寡，不义我所恶。独怪亿万心，亦有亿兆诅。蒸民丧懿德，孰可以理喻？夷齐独叩马，忤世良弗顾。天下奇男子，惟有王保保。平生惜此人，豪杰尽推倒。谁能厉忠义，抗节誓不挠。万人苟一心，群孽岂难扫。丈夫纵失败，善死固有道。首鼠深可憎，窟兔讵为狡？君子尚不屈，尺蠖时求伸。欲伸而暂屈，此义难喻人。箕比行不同，所同在其仁。不仁辞必屈，安能掩其真？士穷见节义，颠倒非所闻。向来谬扬抑，嚼舌吾何云。官身有束缚，偾事非吾谋。长沙获先去，一士天所留。东华再阅月，兵气横穷秋。悲风舍饭寺，独啸哀南州。事急嗟无人，堪为朝廷羞。泽生可共死，惜我非其俦。举世轻忠义，苟全为高流。谁能从重华，甘与鹿豕游。全家陷兵间，自意必离散。登高望洞庭，方寸亦已乱。大江接烽火，捲土纷惊窜。儿垂得吾勇，挺身赴危难。飘魂不成梦，噩耗丛万箭。丁宁若死别，去去复何恋。谁知能自拔，相见犹疑幻。冥冥或使之，痛定从所愿。楼前菊始花，楼上月又满。填胸无底哀，花月空挂眼。时事遽至斯，终身意未展。奔车与覆舟，丘夷殆虚产。行吟但袖手，生世苦已晚。殊无阮籍狂，差似嵇康懒。吾心有是非，诗书为之主。中含古性情，乖戾了无取。世风忽扬尘，吹我堕何所？举头失日月，震耳剧雷雨。营营魂不昧，耿耿意自许。欲呼平生亲，顾笑反予侮。高楼外无地，掩捲成独语。云垂鬼神黑，知己幸有汝。之官而北上，留京而南归。屈曲使投閒，天欤非人为。功名与节义，时论方背驰。名教已扫地，何人能维持？指心许苍天，一老乃慭遗。徐行万马中，舍我噫其谁？"}