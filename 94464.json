{"id":"94464","title":"羲娥谣·羲和梦破欲启行","dynasty":"宋代","author":"杨万里","text":"羲和梦破欲启行，紫金毕逋啼一声。声从天上落人世，千村万落鸡争鸣。素娥西征未归去，簸弄银盘浣风露。一丸玉弹东飞来，打落桂林雪毛兔。谁将红锦幕半天，赤光绛气贯山川。须臾却驾丹砂毂，推上寒空辗苍玉。诗翁已行十里强，羲和早起道无双。"}