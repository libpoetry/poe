{"id":"114328","title":"和王观复洪驹父谒陈无己长句","dynasty":"宋代","author":"黄庭坚","text":"陈君今古焉不学，清渭无心映泾浊。汉官旧仪重九鼎，集贤学士见一角。王侯文采似於菟，洪甥人间汗血驹。相将问道城南隅，无屋正借船官居。有书万卷绕四壁，樵苏不爨谈至夕。主人自是文章伯，邻里颇怪有此客。食贫各仕天一方，佳人可思不可忘。河从天来砥柱立，爱莫助之涕淋浪。"}