{"id":"621114","title":"禺峡山中人朱叔子玉笑堂成人来索诗书云玉笑之义不求甚解然予作诗正不必此诗真足相当也率尔报之二十韵","dynasty":"明","author":"黎遂球","text":"白石行歌自可思，惟君玉笑我能知。天高有客投壶过，月冷何人捉麈宜。骑鹤吹笙调子晋，投瓜曳舄戏安期。梅心喜跃初输梦，山色玲珑互放眉。环系峡猿聊破涕，霜侵木客跳吟诗。将因凤叫弹瑶瑟，绝胜尘来擘荔枝。佩有香兰弦语细，炉供兔药杵声迟。露桃匀碧低憨脸，墨蕊含毫尽解颐。洞里素书传舞剑，阶前屐齿折观棋。宁如罢席唉双斗，可有占璜挂一丝。蛟断过河心亦壮，龙狞溅血胆虽奇。耕蓝尽是伤三刖，被褐何妨慰五噫。万卷筑城酬什袭，三珠为树亚参差。溪云学水敲冰听，泉眼流波入茗嬉。瑑却娲天娱老态，雕成郢雪快吟姿。晕笼银烛销烟泪，叠戛琅玕未粉疲。好下晶帘媒蛱蝶，岂如昙钵吠琉璃。象王定与拈花会，下士何劳刻叶疑。莫逆相看攻石意，往来珍重过溪时。缄书偶亦堪璚报，或称磨圭三复诗。"}