{"id":"160457","title":"同邻几避暑景德","dynasty":"宋代","author":"韩维","text":"脩廊环无端，华殿鸟斯革。石鲸窥广庭，金像飞半壁。高槐十丈馀，凉叶散檐隙。兹游得我所，烈日徒自赤。体烦惬清潭，发散谢危帻。彷徉或持书，静默方对奕。惟时骄阳甚，燥气裂金石。城郭困风埃，田畴有忧色。顾惭无用躯，独此享嘉适。举头望赤宵，安得片云黑。滂沱为飞霖，一洗周八极。"}