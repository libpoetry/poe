{"id":"997052","title":"送何君庸上赣石","dynasty":"宋","author":"黄庭坚","text":"腊梅开尽欲凋年，痛饮千江壁底眠。江寒山瘦思亲友，归守平生二顷田。西昌万户深篁竹，楚国无人知白玉。欲附弦歌慰寂寥，弦断枯桐谁识曲。樽前顾曲客姓周，学问东山继先流。梅花恼人已落尽，真成何逊醉扬州。我今颔底髭半白，背世□□学春秋。此书百年锁蛛网，亦谓岁晚逢何休。荀侯画谋取垂棘，之奇贪贤无处适。大庾岭头烟雨中，万峰插天如剑直。苦怀行李冰绕须，野店酒旗可试沽。只今人才不易得，傥逢涤器试相如。"}