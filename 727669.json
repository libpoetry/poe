{"id":"727669","title":"剑术行","dynasty":"清","author":"柳是","text":"西山狐鸟何纵横，荒陂白日啼鼯鼪。偶逢意气苍茫客，须眉惨淡坚层冰。手无风云但悍疾，挟我双骑西南行。末闻马上言龙骧，已见门前悬弓戟。拂衣欲走青珊珊，澒洞不言言剑术。须臾树杪雷电生，玄猿赤豹侵空冥。寒锋倒景不可识，阴崖落本风悲吟。吁嗟变化须异人，时危剑器摧石骨。我徒壮气满大下，广陵白发心恻恻。视此草堂何为者，雄才大略惟愁疾。况看举袖星辰移，海童江妾来迟迟。杰如雄虺射婴茀，矫如胁鹄离云倪。萃如列精俯大壑，翁如匹练从文狸。奇鸧孤鹗眼前是，阴云老鹤徒尔为。丈夫虎步兼学道，一朝或与神灵随。独我忼忾怀此意，对之硉矹将安之。"}