{"id":"182620","title":"谢诸友见和","dynasty":"宋代","author":"胡寅","text":"飞霙三日太欺春，扑地鹅毛积万钧。沙上几人迷去迹，风前何处问来因。谅非天造夸工巧，当是神机有屈伸。松竹未应寒改操，龙蛇有喜蛰存身。绿窗朱户偏饶色，琼树瑶林不染尘。笑粲争妍人似玉，狂歌先醉发如银。方盾衣袂天花集，俄见庭除木屑匀。多谢众诗相映发，笔端六出更尖新。"}