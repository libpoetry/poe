{"id":"669776","title":"孤儿行","dynasty":"明","author":"李攀龙","text":"孤儿生，孤儿生，命不如，一抔土。父母在时坐长筵，雷大鼓。父母已去，兄嫂令我报府。今年护羌，明年击胡虏。六月来归，不得自言苦。目汁稠浊，头面生疮。大兄言视饭，大嫂言溉釜。上高堂，不见父与母。下堂孤儿，泪下如缕。使我朝行薪，暮不得束刍。顷筐敝漏，缉之用荼。钩折无喙，镰钝无肤。舍镰拔丛，棘棘断行。复苏刺伤我手，复裂我襦。自念犹人，谁使为奴。兄嫂如此，为不早去。下从地下，当复何须。高秋八九，月堕严霜。百草凋枯，牧竖绝粮。驱羊下山，逸入他群，不辨所亡。愿取我羔，莫攘我羊。羊复恋子，箠之不将。弃箠挽角，羊僵道傍。拽羊回家，兄与嫂睨。三年不乳，毛尾空长，作何校计。乱曰：羊鸣一何芊芊。父母地下，将书寄与兄嫂：尔爱其羊，我爱其子。"}