{"id":"694939","title":"村居杂咏和卢方伯","dynasty":"明","author":"庞尚鹏","text":"地僻无车马，柴门绿藓封。鸟栖常择木，云起欲从龙。涉世书千卷，谈天意万重。石床秋草乱，晞发倚长松。纷纷时事改，世路欲何之。雨雪青山暗，风霆白日移。却怜投笔早，应恨挂冠迟。载酒空亭晚，玄谈得我师。正喜太平日，同为田舍翁。焚书谢政府，开径长秋蓬。已任头颅改，休嗟杼轴空。希夷传睡法，高枕许谁同。"}