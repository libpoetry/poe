{"id":"1130538","title":"遗直堂六首","dynasty":"宋","author":"韩元吉","text":"蒿莱自舆台，松桂犹伯叔。便合追孔林，无庸号寒木。虬龙舞云端，风雨来海上。尚想堂中人，诗成一回向。苦心有深思，劲质无软语。贤科废因公，此事亘千古。种木已如此，高贤有馀思。赖公酷似舅，其谁羡牢之。郑虔骨已朽，孔父天不遗。他年从事贤，手板空倒持。栋梁乃不取，得地且深植。妖娆紫薇花，岁晚犹伴直。"}