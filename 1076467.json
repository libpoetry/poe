{"id":"1076467","title":"时宰生日诗五首 其五","dynasty":"宋","author":"周紫芝","text":"鲁人用真儒，齐田归郓欢。当时号圣相，晏语甚眧焕。往者遭承平，燕安嗟久玩。三纲既已解，四海兵几半。天戈不忍挥，胡骑忽云散。功高陋古今，事易止朝旦。方知今相圣，难复与鲁辨。世罕班马流，无言可称赞。愿公守成勋，宝历庆千万。芜词不足录，至意良可献。"}