{"id":"609125","title":"发大梁过郑州感谊叙怀奉寄中丞曾公","dynasty":"明","author":"区大相","text":"昨来忝嘉命，聊得奉英游。藩邸声容盛，中台礼数优。欢言承盻睐，展燕极绸缪。复值疆场暇，高谈樽俎筹。何由誉嘉树，因复出长楸。分陕风犹接，游梁赋易投。笙镛奋白日，河岳悬清秋。相遇期终在，衔恩惜未酬。土风初过郑，封壤渐观周。东里多遗爱，南阳有令猷。缁衣闻夙好，青佩动新愁。郑圃行将嫁，溱源遂乱流。怀君意未已，书此寄离忧。"}