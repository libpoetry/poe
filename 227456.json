{"id":"227456","title":"丈人行答通平林簿","dynasty":"宋代","author":"林亦之","text":"祖龙一出群儒怒，滔滔稷下如抽缕。乐以声传非文字，千年阙断无人补。昔有丈人壶山前，绍兴甲寅乙卯年。定律不待累黍起，瓦缶皆可成宫徵。更言吹律随隆汙，百世不以一声拘。此法汉魏周隋无，红泉得之延坐隅。一时河汉东西奔，姓氏胡为旅人门。我欲栩栩还皇坟，要以六琯为根原。九箫鼓吹百物和，羽衣狼藉渔阳戈。须信乐能召太平，非是太平为乐歌。丈人宿草飞毵毵，乾旋坤转谁更堪。忽有尺纸如春蚕，遗音石笋天一南。三更把书不成眠，四更起坐霜月悬。五更开门欲上马，至竟此人何山下。"}