{"id":"1091150","title":"乙亥岁东游会稽谒禹陵过马臻祠下询所谓鉴湖者则已堙塞为民田因赋","dynasty":"宋","author":"薛季宣","text":"登会稽，瞰长湖，漪涟万顷皆平芜。桑田变改唯闻说，岂信古今人事殊。往时夏后禹，道川治水劳驰驱。四支疲弊跛其足，过门弗视儿呱呱。众流宗海出平陆，滋人巨浸因卑洿。百神效职来大计，勤民远狩崩于嵞。名山立郡此焉始，明明功与日月俱。马侯有汉二千石，施仁复古苏燋枯。浚深倍薄拂古镜，还使硗埆成膏腴。阴邪丑正富权戚，居肓如鬼捐其躯。大君良吏不复见，茫茫陈迹日就无。玻璃湛湛长芳草，蛟龙窟宅生菰蒲。前功不录倚隳弃，谁何聚敛浮穿窬。庸情非圣决陂泽，迁移膏润为官租。昔人旧事已无在，犹有水则■长途。高田燥仰下沮洳，雨晹无岁均沾濡。咄哉荣利归乃室，是邦黔首其何辜。反令二主神，淫祀烦此都。王陵委积蠹明币，守祠浇酹倾清酤。禳祷两无已，跳梁饱妖巫。享祭缘报诚，嘉猷委泥涂。神灵血食已非分，无为耗黩令人吁。复绩怅何从，我心徒自㥚。"}