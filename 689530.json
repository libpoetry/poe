{"id":"689530","title":"玉蕊仙真图应制","dynasty":"明","author":"吴伯宗","text":"璚林玉蕊花如玉，万缕冰丝缀金粟。冷风吹动碧梧英，绣户雕阑霭奇馥。何年此地来仙姝，耸耸女冠三小奴。霓旌羽节云际下，霞绡雾縠空中居。白鹇飞飞白鹤舞，孔雀长鸣唤鹦鹉。苍松翠竹白云深，彷佛瑶池降王母。王孙善画盖有神，綵笔幻出真天人。蓬莱弱水路不隔，愿献枫宸万寿春。"}