{"id":"638935","title":"教胄子四首并序 其二 宽而栗","dynasty":"明","author":"林光","text":"含宏恢旷资，可出庶物上。任情不知检，容或致疏放。何如更庄栗，矩度自不爽。济宽贵有制，颓靡安足仗。辟诸不系舟，江湖波浩荡。惟能操一舵，艰险任来往。情流不加检，平原翳榛莽。常操不死心，泰山成篑壤。宽栗能兼济，德成乃可象。炷炙须着穴，隔靴莫搔痒。"}