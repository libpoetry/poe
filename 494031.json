{"id":"494031","title":"寿宝安任君砚斋先生华诞诗","dynasty":"明","author":"湛若水","text":"我怀铁江，宝安之阳，隔水汤汤。有美一人，水中之央。水中之奇，中气粹之。何彼德星，生宁馨儿。其馨维谁，柱也之材。黄堂之祯，邦家之维。亦治九华，寿祝无涯。维以大耋，维德之遐。维神斯听，竹实是徵。颍川之治，凤凰来鸣。遐以寿昌，遐以显扬。寿斯永斯，君子之光。"}