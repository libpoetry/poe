{"id":"701249","title":"苦菜二首","dynasty":"明","author":"黄正色","text":"但得菜根俱可啖，况于苦荬亦奇逢。初尝不解回甘味，惯醉方知醒酒功。茹素无缘荤未断，禅宗有约障难空。北窗入夏稀盘饾，莫厌频频饷阿侬。盘餐落落对瓜畦，杜撰人间苦荬齑。嫩绿浮羹莼让滑，微酸入口舌应迷。野人生计谁云薄，藿食家风未是低。为报青蝇莫相点，欲随芹曝献金闺。"}