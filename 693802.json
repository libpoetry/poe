{"id":"693802","title":"又闺词四首","dynasty":"明","author":"陆深","text":"庭锁繁花昼景长，绣针刻晷记春光。行天嫌杀金乌懒，到得黄昏怯上床。池馆残妆坐晚凉，自将金弹打鸳鸯。打得鸳鸯各飞去，白莲花度并头香。帘下风来月影过，萧萧梧叶下庭柯。起看凤历论时令，夜刻如今未当多。娇娥自画晓鸦蟠，独对梅花拄颊看。直到夜深眠不得，衾笼芸火斗严寒。"}