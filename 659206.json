{"id":"659206","title":"石楼高寄李石楼","dynasty":"明","author":"罗玘","text":"石楼高，石楼高，星宿磊磊手可操。愧我欲上非飞猱。石楼坚，石楼坚，雪霰堆户冰凝椽。愧我欲住非蜕仙。不如移身且就石楼下，朝朝莫莫窥其罅。或傍石楼旁，仰钻尔尔甘冻僵。忽然飘风刮地扬沙石，翳我两目昏咫尺。归来兀兀坐茅屋，石楼不见见我独。忍能不寄诗一幅。"}