{"id":"665393","title":"游侠篇","dynasty":"明","author":"郑善夫","text":"长安逢少年，意气何昂昂。鸣鞭六陵坂，先驱势正强。戒途列万骑，一一羽林郎。铙吹动地来，飒沓若云翔。面前五花骢，宝絷金丝缰。腰间双龙剑，吴钩饰英璜。弄儿十四五，藉绮凝素光。行行且游猎，游猎及上阳。张弧向大漠，忽坠双飞鸧。持归平乐宴，象筵欢未央。借问此何谁，云是汉金张。六年起卒伍，一日倾侯王。文人天帝子，出入乘金阊。扬声重纶綍，流燄烁朝堂。逆鳞不可婴，太阿手所将。乃知朱门贵，溢恩胡可量。"}