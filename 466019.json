{"id":"466019","title":"临江仙十四首","dynasty":"当代","author":"添雪斋","text":"初结新秋寒意，单衣不奈流风。此番风里未重逢。梧桐随月冷，叶影满庭东。去去三千长路，今宵梦也何同？谁知清景似愁浓。一声离别曲，浅唱在秋虫。数罢残更犹问『怎知秋夜堪伤？谁言别久易相忘？何因心似月，一夕总凄凉？却看天君言笑『只伊已陷痴狂。閒情欲拾费思量，不如长借醉，入梦亦无妨』。雨后红消人远，秋声渐入新词。小园重梦去年时，曾经风露后，泪满桂花枝。总是凄凉难过，魂伤休问因谁。觉来添病损娥眉。何家弦管奏，悲极不成悲。谁倩西风残碧，空庭晚对寒乌。梧桐枝上有情无？依然秋月好，何苦影萧疏？旧梦已知深浅，诗心更做凄如。伤魂易说却难书。消愁曾问酒，冷酒不堪沽。今古歌风消矣，空城犹掩荒台。年华意气费劳猜。一番关洛梦，两处旧尘埃。了遍残书闲字，秋霜又把心裁。不须倚醉问诗怀。且看词赋客，只共菊花开。彩笔丹青无意，素笺寒墨飞尘。难摹旧照似侬真，重回深梦里，几许旧伤痕。野菊西风冷酒，断魂不独残春，凭谁惜取画眉人？依稀帘卷处，只影共黄昏。自赋离愁当断，今宵独我难眠，东风拂水柳如烟。落花春梦里，听雨小舟前。依旧西洲归路，孤帆过尽千年，谁将寒意入诗篇。画眉人不在，残月冷长天。一夜伤心颜色，半分老病新邀，古来残梦未曾抛。行吟声起处，有泪在芭蕉。重见浣纱溪外，木兰犹在清梢，无端怎辨旧烟桥？年年醒醉后，自数落花飘。曾做梅花尘梦，如今忘却因何。恍然重听越人歌。低眉清唱里，一曲一消磨。浅浅三分音律，不堪惹了沉屙。嗔痴颦笑更谁多？西风今又起，还说旧时么？还记年前种豆，而今零落谁家？早随寒雨断根芽，可怜如梦尽，一瓣水中花。怕是词人难解，心魂做了悲笳。几番无奈几番嗟。晚风新拂柳，残日送归鸦。片叶可知秋意，三生不解多情。何如风雨两相轻？未思随化鹤，检点数残更。说尽长分烟水，江流犹自吞声。木兰舟子载无名。惟余新月下，一样菊花清。千里今无顽碧，江山已做苍流。看他青史锁春秋，灵旗招起日，天地两悠悠。坐对征衣未浣，回风明月溪头。壑中梦里莫迎舟，一朝形胜地，多少御阶囚？说定三秋词赋，此回不写悲音。斜阳无意我无心，吹香风更好，分与桂花阴。谁管乌啼于夜，低徊明月霜林。今生莫再梦中寻，随他千里外，添得两沉吟。看尽商参双宿，两飞地北天南。因何难卜有缘签？分明心未了，欲了已成参。一样人间滋味，西风冷月霜岚。怜他歌哭自相谙，新寒秋梦里，穿透白衣衫。"}