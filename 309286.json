{"id":"309286","title":"龙山会·卓君庸营精舍玉泉山下，榜曰自青榭。属赋","dynasty":"现代","author":"赵尊岳","text":"绕郭延秋晚。一骑寻幽，俊赏矜池馆。西风应未惯。疏帘外，嫞扫黛痕深浅。许著倦吟身，早客梦无端识遍。尽消凝乌丝秀句，玉泉金盏。宜春绚海年年，翠葆红缨，几度共离苑。韶光长在眼。五云驻，得拟蓬壶葱茜。莫遣赌棋疏，伴劫外沧桑轻换。待与拂萝穿径，寸心尘远。"}