{"id":"575861","title":"赠端孝思","dynasty":"明","author":"孙蕡","text":"端郎白皙如冠玉，葩辞丽藻撑满腹。生来未作九品官，声价蚤已惊流俗。阿翁旧日尚书郎，出领方镇专衡湘。掖垣休暇会宾客，冠带楚楚盈华堂。怜君三十犹未娶，却向穷檐守章句。纷华满目何足云，昔者炎门今不遇。杨花三月石城西，翠袖红裙满大堤。良辰欢笑暂行乐，永夜索寞犹孤栖。兴来呼酒秦淮屋，宣州雪梨如碧玉。坐中北客为燕歌，歌得前朝数般曲。看君颜面人中英，暂时逊缩非避名。凤雏未必老丹穴，谢安亦岂忘苍生。玉堂学士龙门叟，日日谈君不容口。振翮青云谅匪遥，与君且尽杯中酒。"}