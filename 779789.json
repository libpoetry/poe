{"id":"779789","title":"疏影 梅影，和陶凫香","dynasty":"清","author":"戴延介","text":"琼枝悄舞，漏冷云数点，明灭庭宇。雪压香销，月暗魂迷，香瘦都无寻处。似怜翠袖单寒甚，看扶起、盈盈窗户。想梦飞、不碍横斜，竹外水边来去。记得西湖前度，玉容圆镜里，浅画眉妩。准约重游，又是黄昏，愁听一声翠羽。几番酒醒参横夜，便疑到、苔痕如许。待他时、吹笛江南，满地碎烟零雨。"}