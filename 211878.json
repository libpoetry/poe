{"id":"211878","title":"金缕曲/贺新郎·春入番江雨","dynasty":"宋代","author":"刘辰翁","text":"春入番江雨。满湖山、莺啼燕雨，前歌後舞。闻道行骢行且止，却听谯楼更鼓。正未卜，阴晴同否。老子胸中高小范，这精神、堪更开封府。新治足，旧民苦。扁舟浩荡乘风去。看莱衣、思贤堂上，寿觞朝举。六十二三前度者，敢望香山老傅。又过了、午年端午。采采菖蒲三三节，寄我公、矫矫扶天路。重归衮，到相圃。"}