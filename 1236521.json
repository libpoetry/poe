{"id":"1236521","title":"仲春入直四首","dynasty":"元","author":"周伯琦","text":"春云淡淡雨霏霏，翠柏苍松十里围。晓漏催朝鱼钥启，时看黄鸟隔帘飞。草芽未绿柳先黄，曲槛重门辇路长。冰雪初销流禁禦，羊沟又见水汤汤。溶溶太液涨新波，鸂?凫鹥点嫩莎。百尺飞虹通步辇，东西别馆得春多。广寒宫阙插青冥，一带西山簇画屏。霁雪光风融上苑，满城春意护龙庭。"}