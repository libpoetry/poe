{"id":"742478","title":"初四日复雪余少云以和诗来即叠韵奉答","dynasty":"清","author":"黄景仁","text":"和诗火急如偿逋，窃笑不暇嗔痴孥。镫残漏尽雪屋白，有似不著窗纸糊。岂其饥吟坐真癖，亦省僵卧诚良图。墙头前雪望后雪，闻古老语今非诬。知君浑含有同赏，榾柮煴火围地炉。两家北上逐鸿雁，一心南飞随鹧鸪。恢疏在骨合憔悴，缓急叩门谁有无。不如放溜下直沽，舟人醉语同詀嚅。了知浮世等蓬梗，安用盛名争顾厨。泥乾相访出诗笑，我歌定与君同符。"}