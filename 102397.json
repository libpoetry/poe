{"id":"102397","title":"庆源宣义王丈以累举得官为洪雅主簿雅州户掾","dynasty":"宋代","author":"苏轼","text":"吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈姥岩前自唤渡，青衣江上人争扶。今年蚕市数州集，中有遗民怀袴襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。"}