{"id":"1235627","title":"上京十咏 马酒","dynasty":"元","author":"许有壬","text":"味似融甘露，香疑酿醴泉。新醅撞重白，绝品挹清玄。骥子饥无乳，将军醉卧毡。祠官闻汉史，鲸吸有今年。塞上寒风起，庖人急尚供。戎盐舂玉碎，肥羜压花重。肉净燕支透，膏凝琥珀浓。年年神御殿，颁馂每沾侬。草美秋先腯，沙平夜不藏。解绦文豹健，脔炙宰夫忙。有肉须供世，无魂亦似獐。少年非好杀，假尔试穿杨。北产推珍味，南来怯陋容。瓠肥宜不武，人拱若为恭。发掘怜禽狝，招徕或水攻。君毋急盘馔，幸自不穿墉。坡远花全白，霜轻实便黄。杵头麸退墨，硙齿雪流香。玉叶翻盘薄，银丝出漏长。元宵贮膏火，蒸墨笑南乡。性质宜沙地，栽培属夏畦。熟登甘似芋，生荐脆如梨。老病消凝滞，奇功直品题。故园长尺许，青叶更堪齑。土羔新且嫩，筐筥荐纷披。可作青菁饭，仍携玉版师。清风牙颊响，真味士夫知。南土称秋末，投簪要及时。牛羊膏润足，物产借英华。帐脚骈遮地，钉头怒戴沙。斋厨供玉食，毳索出毡车。莫作垂涎想，家园有莫邪。冻雨催花紫，轻风散野香。刺沙尖叶细，敷地乱条长。楚客收成裹，奚童撷满筐。行厨供草具，调鼎尔非良。西风吹野韭，花发满沙陀。气校荤蔬媚，功于肉食多。浓香跨姜桂，馀味及瓜茄。我欲收其实，归山种涧阿。"}