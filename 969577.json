{"id":"969577","title":"和百舌","dynasty":"宋","author":"赵希逢","text":"四序循环机不息，百花独梅先占得。纷纷红紫未动头，飞蝶游蜂圣得识。数声啼破枝头春，来从何处绿杨阴。黄鹂钳口燕无语，是甚娇声敢啭禽。梨花院落如飞雪，百样间关调巧舌。工兼众语媚韶华，一部笙簧长按节。东君拂袖赏音稀，寂寞无言蒿下飞。一春滕口说底事，徒尔贻笑诸羽衣。人生可以直则直，万言万当岂如默。三年不鸣忽一鸣，惊动东西与南北。"}