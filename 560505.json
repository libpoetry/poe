{"id":"560505","title":"松坡许原望","dynasty":"明","author":"徐庸","text":"古松移自徂徕嶂，种向君家玉坡上。频年养成合抱材，高拂云霄势相望。花飘金粉满地香，扫花酿酒为琼浆。长镵□荼不可计，石火夜煮充饥肠。清风萧萧四时起，灵籁入帘和绿绮。水纹簟席眠不得，两耳尘埃一时洗。庄椿八千多寿龄，傲吏载入南华经。大夫荣封独此树，颜色不改长青青。"}