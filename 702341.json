{"id":"702341","title":"癸巳日长至与世贤太史陪祀山陵往反得律诗十首 沙河道中用廉伯赠行韵","dynasty":"明","author":"程敏政","text":"冷吹抟沙没草莱，日高阴色未全开。人穿败叶林中去，路指荒城尽处回。旅舍晨炊供熟黍，谯楼晚角弄残梅。五年不识风尘苦，两度叨陪李贺来。暂停饥马啄荒莱，寒入重衾手倦开。残雪夜惊双涧合，鲜飙晨送一阳回。前村野色催行李，何处歌声调落梅。明发园陵天尺五，溪山应识我重来。石桥驻马问田翁，一坞深深隔树东。帝子阁前沙似粟，野神祠下路如弓。疏松古涧风微动，细草阴厓雪半融。回望红尘才数里，不知身在乱山中。东山岭上冻云重，落木寒山有虎踪。薄宦征行非汉使，老农歌颂似尧封。沙痕曳白萦枯苇，日脚垂红透曲松。短策羸骖驱不进，滥骑安得马如龙。斋居门对此山幽，且拂枯枰角两筹。百里风尘劳法从，四陵云气想宸游。官奴识路行篝火，客子凌寒坐拥裯。不尽往来分榻意，遣情时藉管城侯。旋拥山炉爇断莱，疏棂正对土床开。女墙月上催诗就，寝树风残约梦回。雪后弊衾寒似铁，病来吟骨瘦于梅。空山露下人踪灭，忽听铃声枕畔来。十年如梦漆园翁，两度西陵更向东。先帝未归黄泽马，小臣徒抱鼎湖弓。明楼雾气寒初散，御沼冰花煖欲融。想得宸游应恋此，灵舆来下月明中。野樵谁敢斲蒿莱，翠柏阴中兆域开。鹓序衣冠晨拜舞，龙宫星斗夜昭回。宣章道士声如鹤，守影中人发似梅。礼罢不须灯火伴，联镳乘月下山来。废堞荒凉水色幽，昔人曾此夜传筹。西风不见龙鸾过，斜日空馀鹿豕游。行旅似闻吹晓角，直更谁复抱寒裯。兴亡总逐浮尘散，输却青山一醉侯。晓过荒城望九重，马蹄偏识旧行踪。河山沃野围京界，烟火连村别县封。露气渐消双凤阙，日华先上万年松。城门暂与君相别，还约联珂觐六龙。"}