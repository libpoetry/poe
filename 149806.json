{"id":"149806","title":"郁孤台·杖藜登高台","dynasty":"宋代","author":"赵汝譡","text":"杖藜登高台，四远披天风。清川洋光远，碧嶂含姿浓。闾井满后前，雉谯夹西东。雄为一州表，阔会群境从。摧颓久笼鹤，迅逸遐征鸿。矫首望丹阕，烟氛多翳蒙。南方少佳月，竟岁四五逢。稍喜今夕霁，回当凉秋中。衰影朗在照，空庭恣鸣蛩。石栏叶露下，吟思殊未终。"}