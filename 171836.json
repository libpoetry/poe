{"id":"171836","title":"木兰花慢·玉梅吹霁雪","dynasty":"宋代","author":"赵以夫","text":"玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。风流。秀色明眸。金莲步、度轻柔。任往来燕席，香风引舞，清官随讴。何曾见痴太守，已登车、去也又迟留。人似多情皓月，十分照我当楼。"}