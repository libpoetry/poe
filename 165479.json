{"id":"165479","title":"喜文潜自淮南归招饮西冈呈坐客","dynasty":"宋代","author":"晁补之","text":"春回三楚冰生漪，银台春梦归心驰。莫言上水百丈苦，淮渚东风一月期。都城经春雪蔽地，百花不放须君至。清晨一纸国门书，走马蓬壶下直初。保康桥头灯照夜，我马鸣嘶向君马。得君岂但官局同，卜邻况近南城下。文词翊善知名久，丈人令德于公后。同年廖李芸省郎，吴门隐尉身姓张。平时花发值此客，随分东墙有春色。宫壶赐酒玉流卮，请君但作留春诗，人生身外安所知。为君借舞杜廷尉。对花有酒那不醉。"}