{"id":"821224","title":"高山流水 周仲眉室陈戊双夫人知音善画，尝取临川曲意作琅玕题名图。竹数十竿，每竿使曲舍诸人题姓氏其上而留其一相待，并索词","dynasty":"清末近现代初","author":"汪东","text":"病怀悒悒总难降。理閒情、时寄清商。花外按新声，偏逢顾曲周郎。招游伴、剪烛传觞。惊心岁华逝，凄然话昔，散落霓裳。更何人好事，擪笛傍宫墙。无双。蛾眉有才子，看笔底、换取潇湘。千个影斜斜，乱竹掩映风廊。任临川、绮思芬芳。重来正、堪恨梅酸柳亸，旧迹都荒。待题名冷处，含墨费端相。"}