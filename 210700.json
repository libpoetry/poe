{"id":"210700","title":"送王孟玉归山阴","dynasty":"宋代","author":"姜夔","text":"淮南雪落云绕戍，王郎鸣鞭猎狐兔。问君本是山阴人，何不扁舟剡溪去。人生乐事将无同，知君此心如太空。只今去踏龙尾道，也似寒江蓑笠翁。鉴湖一曲荷花蒲，君不归来花有语。旧宅应添竹几竿，到家不觉秋如许。十年雪里看淮南，聚米能作淮南山。筹边妙处须急吐，政自不容修竹间。人道长江无六月，日光正射青芦叶。何以赠郡濯炎热，雪即是诗计进雪。"}