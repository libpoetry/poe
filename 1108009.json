{"id":"1108009","title":"古意","dynasty":"宋","author":"艾性夫","text":"折柳系离船，船行柳条短。赖有枝上花，飘泊随君远。采莲莫采花，采花损空房。留房结青子，种作明年香。匆匆采桑女，花雨湿襜袖。春风十二弦，生世未触手。浣衣轻浣布，布缕不如丝。丝坚犹易穿，布弱从可知。佳人买明镜，意重轻千金。结以双罗带，欲照荡子心。荡子渺不归，镜影春云深。贱妾燕子身，衔泥巢君堂。游子黄鹄志，辞家犹南翔。采花为谁容，袭兰为谁香。安得小心风，寄子双明珰。"}