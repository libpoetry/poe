{"id":"549950","title":"别祝开美兼示紫眉汋儿","dynasty":"明","author":"刘宗周","text":"千里或一士，百里或一圣。何来得斯语，误人如坑阱。矮夫事观场，笑啼安取正。大道不择人，有志视所竟。况负超世姿，襟期互争胜。历落风烟中，时危气逾盛。以此话昕夕，千秋良可订。行行惜分手，转发林皋兴。进修贵及时，行止则云命。各言励初心，弗复疑孔孟。巧拙虽殊方，勉之诚与敬。"}