{"id":"1122919","title":"和抱拙韵","dynasty":"宋","author":"胡仲弓","text":"关关鸠妇亦收声，天意犹悭一日晴。槐绿尽供春昼梦，梅黄尚忆岁寒盟。海边书托文鳞便，户外诗来喜鹊鸣。千里宦情随处好，秋风何用记莼羹。倚楼长笛两三声，云淡风轻弄晓晴。翰墨林中新体制，江湖社里旧宗盟。不堪瓮牖闻蝉噪，独喜梧冈听凤鸣。安得坡仙同把酒，山间玉糁可分羹。"}