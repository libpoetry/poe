{"id":"978924","title":"诏除虚额钱计庭遣简州通判王和叟再至谓考实未然也人日赠和叟一首","dynasty":"宋","author":"晁公溯","text":"天王念远民，哀此西南隅。主者按其籍，取之尽锱铢。扫地皆赤立，名独存版图。竭泽傥未已，来年恐无鱼。明诏甚宽大，宿负当蠲除。主者惨不乐，何以充挽输。刺史讵可信，殆将有为无。遣官视故府，姑往考簿书。簿书亦难凭，缘绝或欺予。不如持明诏，却还桑大夫。跋涉君徒劳，两驾泥轼车。所幸得一欢，莫辞留斯须。今晨属挑菜，啖我园中蔬。蔬食君莫笑，郡县诚空虚。"}