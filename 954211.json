{"id":"954211","title":"弹琴效贾岛体","dynasty":"宋","author":"欧阳修","text":"古人不可见，古人琴可弹。弹为古曲声，如与古人言。琴声虽可听，琴意谁能论。横琴置床头，当午曝背眠。梦见一丈夫，严严古衣冠。登床取之坐，调作南风弦。一奏风雨来，再鼓变云烟。鸟兽尽嘤鸣，草木亦滋蕃。乃知太古时，未远可追还。方彼梦中乐，心知口难传。既觉失其人，起坐涕汍澜。"}