{"id":"314976","title":"满庭芳·龚家璧买宅虹口，赋此贺之","dynasty":"现代","author":"龙榆生","text":"钟鼎山林，文房市隐，喜营人境新庐。少年英俊，小试作陶朱。岁岁南来北去，形劳甚、颜转敷腴。莺迁候，春回律琯，好共饮屠苏。欢娱。携妇孺。玳梁栖稳，更展鸿图。庆大椿千岁，莱彩庭趋。花萼相辉无际，融融意、合璧联珠。人长健，容吾善祷，酣醉不须扶。"}