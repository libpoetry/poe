{"id":"1125126","title":"千秋岁","dynasty":"宋","author":"晁补之","text":"玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。叶舟容易。行尽江南地。南雁断，无书至。怜君羁旅处。见我飘蓬际。如梦寐。当年阆苑曾相对。休说深心事。但付狂歌醉。那更话，孤帆起。水精溪绕户。云母山相砌。君莫去。只堪伴我溪山里。"}