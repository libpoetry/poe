{"id":"1244094","title":"桐江宴集和周子谅韵","dynasty":"元末明初","author":"郭钰","text":"岸巾长啸吾与君，让君笔力飞春云。蒹葭枯折吴江濆，芝兰却许浓香薰。今夕何夕歌声闻，江山重到吾已老。惭愧诗成瘦如岛，座中少年美词藻。琪树交花照晴昊，怀抱一时尽倾倒。玉瓶行酒杯如飞，争雄得隽酒满衣。持觥御史令莫违，斫鱼烹雁颐指挥。荆州吾土还相依，江上云荒月欲烂。客囊空贮閒愁满，不谓相逢重辗转。交情岂必论深浅，黄鹄一飞天地远。"}