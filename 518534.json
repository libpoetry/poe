{"id":"518534","title":"曲江谒张文献公祠","dynasty":"明","author":"张吉","text":"玄穹覆仙李，奕奕耀灵葩。鹦鹉啄其根，琼芬犹载嘉。潞车潜死士，太清陨妖蟆。炎精散旸谷，九有熙春霞。悬揣浴日功，如公能几家。宠光愧深墨，直辞终国华。薄暮移众阴，江湖空叹嗟。枯稊逐恶湍，飘泊天之涯。泉原一瞠目，万国风中花。挺挺谏诤姿，辛劳罕悠遐。邹人述孔业，家法允无差。三觌邦君既，一言终莫加。此意固渊永，沉思盱远沙。"}