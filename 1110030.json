{"id":"1110030","title":"十一月五日与才仲弟相别于白沙东门之外怅然久之不能自释乃知谢安石作恶之语不为过也因成八诗奉寄可见别后气味亦可并示京洛间亲旧也","dynasty":"宋","author":"吕本中","text":"终年想颜色，未有食顷忘。君宁不我念，苦畏冰雪妨。斯文百战罢，阅士如堵墙。孰知五湖口，一苇可以航。君才不长贫，太阿之在匣。故知谗慝口，不受龙象踏。此道有从来，肮脏端不乏。相期瓮头春，夜语重一呷。盛欲与子谈，乃复为此别。匆匆得馀欢，把酒到耳热。人生不如意，肝胆有楚越。何知若人胸，中有积立铁。伯姑无恙时，令我与子友。周旋以至今，各是遗种叟。文字种声名，于身亦何有。还书问两弟，是事君识否。妇如先姑贤，儿似乃翁好。识君相与心，见我亦倾倒。频年作离情，悟赏到丘嫂。卜邻洛水阳，此语当在早。低头拜东野，未厌擿抉穷。停车问缩酒，不讣牛马风。胸次绝尘滓，欲与秋水同。斯人未遽远，当在阿堵中。往者汪信民，爱我不自胜。以我如古人，得与子并称。若士不复有，斯言当伏膺。期君极膏沃，更作无尽灯。锻以百鍊刚，淬以万里流。闭门待彊敌，忽见天地秋。以石投水中，万岁终不浮。堂堂倚松老，于今忘百忧。"}