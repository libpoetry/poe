{"id":"807624","title":"齐天乐  梅庐花下送潘原白之蓟门友人之彭城","dynasty":"清","author":"陈维崧","text":"笛声楼上飘来细，又了一年梅事。有客花前，作装缚裤，遥羡五陵佳气。昭王养士。筑百尺金台，凭空飞起。今日游燕，问谁买骏有如此。彭城有人并舸，叹萧条徐沛，沙淘浪洗。长短亭边，浅深杯送，一样故人千里。清明上巳。算总是来朝，住为佳耳。欲浣离愁，倩半江春水。"}