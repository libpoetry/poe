{"id":"780154","title":"金缕曲 答晓门及效楞侄 十五叠前韵","dynasty":"清","author":"叶绍本","text":"敢品圣圣酒。只凭将、心波不起，稍参真否。纶绋恩深临轩遣，宁羡金籯珠斗。漫诩道、凤毛苞九。家世扶阳清节重，愿焚香、长把楹书守。辨鱼目、咏狸首。明珠安得盈盘走。或暗冀、珊瑚入网，慰垂纶手。久住蓬山濯冰魄，大地纤尘那受。梦每到、光明洞口。鬷茂一言皆足赏，笑搔头、傅粉偏形丑。题水镜、锁厅牖。"}