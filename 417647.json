{"id":"417647","title":"永遇乐 大胜关怀古","dynasty":"近现代","author":"俞律","text":"寒日浮江，朔风吹齐，遥岑欹险。冰雪行程，虎龙形势，梅子洲明暗。荒林断续，斜帆天际，好景渔樵先览。笑而今、聊萧席帽，浮生轻负书剑。古来割据，百年争斗，裂碎英雄肝胆。友谅飞舟，元璋竞马，崩浪曾惊喊。回头歧路，低茅篱落，卖酒人家小店。都休问、雄关枯骨，满丘谁掩。"}