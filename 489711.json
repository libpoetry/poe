{"id":"489711","title":"夜宿福聚兰若","dynasty":"明","author":"袁华","text":"白露被众草，炎歊顿消歇。散步入重关，斜晖薄林樾。萧然古兰若，幽邃类岩穴。同心偶相集，论议何锋发。仰观河汉高，清光流素月。秋毫粲可数，隐见白玉阙。徘徊广庭迥，凉飙肃毛骨。茗饮消渴吻，野蓛错肴核。有客仅七人，无酒行百罚。庸僧太俗恶，决去兽惊狘。眷予坐最深，吴霜点须发。衰病目偏盲，材涩思枯渴。多君儒林英，词源浩溟渤。机锦织流黄，佩玉刻剞劂。或吟行渐渐，或寐坐兀兀。人生百年内，流光嗟倏忽。雄文屹巨碑，富贵等灭没。始问平泉树，何如首阳蕨。努力树勋业，毋为事汨汨。"}