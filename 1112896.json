{"id":"1112896","title":"送子云倅荆州","dynasty":"宋","author":"张孝祥","text":"阅世波流险未涯，爱君悃愊静无华。高门自惜联三戟，飞佩何当乞九霞。乔木世臣馀故国，采蘋齐女甚宜家。君王早晚思前席，会有徵书访贾嘉。荆吴相望各天涯，惜别尊前菊未华。便放扁舟冲骇浪，要看秋日冠轻霞。新诗满路分吾子，盛业康时是故家。好去依刘静边琐，策勋行即赐褒嘉。"}