{"id":"142366","title":"送赵端质归朝","dynasty":"宋代","author":"王之道","text":"圣治中兴日，宗藩第一流。九重资共理，三载赖分忧。昨日交符虎，当时竞带牛。咄咄成药石，谈笑获锄耰。善政称无扰，罢民遂有瘳。教风兴子弟，膏泽被田畴。士论高强汉，王功继屏周。外台书课最，禁从表才猷。往矣登青琐，宜哉建碧油。疮痍争借寇，憔悴独依刘。我愿攀鳞进，人思卧辙留。是行端可喜，名姓在金瓯。"}