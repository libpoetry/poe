{"id":"807566","title":"五福降中天  甲寅元旦","dynasty":"清","author":"陈维崧","text":"五更爆竹千门响，轰醒阳乌春睡。早涌彤轮，竞开朱户，恰对南山晴翠。桃符荔粉，喜街影暄妍，帘痕韶丽。多少轻烟嫩霭，做就好天气。磨彻菱花双蒂。绣奁争早贴，宜春字。画粉幡儿，银泥胜子，笑上人头髻。年光已在，墙外花须，桥边兰蕊。拜罢胜常，脸潮红似醉。"}