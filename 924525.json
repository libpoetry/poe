{"id":"924525","title":"次韵子瞻特来高安相别先寄迟适远却寄迈迨过遁","dynasty":"宋","author":"苏辙","text":"老兄骑骡日百里，据鞍作诗若翻水。忽吟春草思惠连，因之亦梦添丁子。群儿竞长堪一笑，老马卧餐何日起。闻兄尽室皆旧人，见面未曾惟遁耳。迟年最长二十六，已能干父穷愁里。豫儿扬眉稍刚劲，党子温纯无愠喜。我兄憔悴我亦穷，门户久长真待尔。但令戢戢见头角，甑倒囊空定何耻。家藏万卷须尽读，此外一簪无所恃。船中未用废诗书，闭窗莫看江山美。"}