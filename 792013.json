{"id":"792013","title":"咏钱","dynasty":"清","author":"周馨桂","text":"鲁连轻千金，高蹈东海边。孔祐隐四明，瓦视山谷钱。人各有其志，志在情不迁。轻装有馀煖，布衣亦禦寒。何曾日费万，亦只供一餐。我欲叩天关，乞取钱如山。散作天上星，广落天地间。邓通失铜山，饿死人不怜。当其炙手时，睥睨豪与贤。陋巷金石声，焉如一囊钱。世人供淫靡，不惜金掷千。煌煌义所在，半菽情亦牵。岂知淡荡人，拂衣自高眠。"}