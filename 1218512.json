{"id":"1218512","title":"送杜洲山长刘公辅二首 其一","dynasty":"元","author":"岑安卿","text":"昭代文明治，先儒理化行。九畴皇极建，万象泰阶平。一德乾坤正，诸经日月明。桂宫纷佩玦，璧水集簪缨。丹穴生灵凤，沧溟出大鲸。岷峨山郁嵂，苕霅水澄泓。两地气钟秀，百年人间生。宣尼垂笔削，文节阐家声。孝友心无忝，忠贞石可铭。力言扶正学，格论见深诚。之子诸孙行，为儒命世英。棘闱初战艺，薇省即扬名。虎榜斯高揭，龙门忽下倾。褐衣虽见锡，黄卷愈研精。"}