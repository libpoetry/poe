{"id":"220065","title":"士贵要予赋水轮因广之幸率介卿同作兼呈郭宰","dynasty":"宋代","author":"李处权","text":"吴侬踏车茧盈足，用力多而见功少。江南水轮不假人，智者创物真大巧。一轮十筒挹且注，循环下上无时了。四山开闢中沃壤，万顷秧齐绿云绕。绿云看即变黄云，一岁丰穰百家饱。今年小荒人菜色，斗易衾稠逮昏晓。古来善政抑兼并，贫富相通俗淳好。闭糶待价良忍哉，客主遑遑不相保。令尹贤於郑子产，视民恐伤心皎皎。朝来戒谕甚丁宁，令下翕然风偃草。我今亦有在陈厄，回首田园迹如扫。他年归计一廛氓，抱瓮甘同汉阴老。"}