{"id":"776765","title":"落花","dynasty":"清","author":"赖绍尧","text":"匆匆百五好韶光，不信花飞有底忙。一缕香魂随逝水，连天红雨作啼妆。海棠未见梅行聘，桃树难教李代僵。草就绿章无处诉，含冤我欲问巫阳。烟雨迷濛夕照昏，满园春色带啼痕。桃花空说三千岁，苦楝刚逢廿四番。即有綵丝难系命，断无玉琯可回温。茫茫瘴海凭飞渡，可念维摩病掩门。"}