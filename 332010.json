{"id":"332010","title":"秋霁·本意","dynasty":"清代","author":"曹贞吉","text":"过雨长天，早露重闲阶，新月如沐。射角明河，垂檐珠斗，苔影上人眉绿。流萤谁扑。霜纨小扇银塘曲。浑无寐。风度。药栏戛戛响脩竹。漏残酒醒，篆冷烟销，隐壁秋虫，似伴幽独。拂莓墙、花香作阵，秋兰绰约疑空谷。故国难穷千里目。悠然归兴，只在黄叶村中，白苹乡里，数间茅屋。"}