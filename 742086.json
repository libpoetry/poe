{"id":"742086","title":"过六盘山纪事","dynasty":"清","author":"龚景瀚","text":"六盘昨夜雷雨作，山东飞雨山西雹。天公岂独惎西民，划尽田禾一何虐。青者胡麻黄者麦，荞麦花开红间白。可怜昨日异今朝，败穗残花满阡陌。夏禾已熟不到口，秋禾尚弱更何有。男啼妇哭向田中，不望苍天望父母。长官清晨巡所部，走马田间相劳苦。回衙泣草告灾书，八羽星飞达大府。"}