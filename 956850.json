{"id":"956850","title":"不寐","dynasty":"宋","author":"范成大","text":"南风酿卑湿，滑滑病履舄。竟日隐几坐，拳局不得适。丹田恍澒洞，银海眩眵黑。髀弱类跨鞍，臂强如运甓。合体竞酸嘶，莫夜辄增极。奏床不得眠，耿耿到明发。黄妳共住久，来梦乃其职。睡魔吾故人，曩是不速客。招呼各偃蹇，莫效尺寸力。周公无由来，咫尺今古隔。彭尸不得去，罡骑无行色。主客两愁绪，虚室浪生白。人言老禅师，两胁不到席。兹事恐未暇，但愿了今夕。平生北窗眠，栩栩即圣域。睡仙吾所慕，行步亦鼾息。"}