{"id":"1056647","title":"麻姑山诗 三清殿西庑见穆质题名石刻","dynasty":"宋","author":"吕南公","text":"香像坏已久，虚名在金石。深知无穷传，须以托文墨。穆卿刚直者，公论触权戚。至于祸福间，亦有随俗迹。端知守财虏，倚此销罪慝。秪今蚩蚩流，持论能引掖。凭谁致我语，解彼蚩蚩惑。欲慕穆卿贤，当充穆卿德。区区建香像，是乃卿瑕谪。用此而希卿，何殊以耳食。"}