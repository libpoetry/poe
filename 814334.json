{"id":"814334","title":"嘉平月护送参赞海公统军赴藏","dynasty":"清","author":"和瑛","text":"万里乌斯藏，千层拉萨招。班禅参妙喜，达赖脱尘嚣。叩额诸番控，雕题百貊朝。家家唐古特，别蚌属庭枭。化雨真无外，三汗旧献琛。穴争同鼠雀，蛮触起商参。未许千锾赎，何难一战擒。圣朝同覆帱，黑子已输忱。青海诸番道，兼衣夏月过。冰天无汗马，雷峤有埋驼。地险达般岭，天通穆鲁河。噶达苏屹老，超蹀快如何。百骑巴图鲁，千员默尔庚。雕弧随月满，长剑倚霜鸣。失策凭垂仲，抛戈耻戴绷。由来古佛国，持护仗天兵。"}