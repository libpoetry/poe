{"id":"890754","title":"水调歌头 其一 开庆己未秋社维舟逸老堂口占","dynasty":"宋","author":"吴潜","text":"倚舵秋江浒，明日征帆轻。从头点检身世，百事已圆成。及第曾攀龙首，仕宦曾居鸱阁，衣锦更光荣。若又不知止，天道恐亏盈。借称呼，遮俗眼，便归耕。但馀心愿，朝暮香火告神明。一愿君王万寿，次愿干戈永息，三愿岁丰登。四愿老安乐，疾病免相萦。"}