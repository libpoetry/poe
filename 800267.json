{"id":"800267","title":"论史","dynasty":"清","author":"冯廷櫆","text":"赫赫四公子，贤豪胥笼盖。宾客久寂寞，馀烈犹未艾。匹夫尚轻侠，气焰通中外。遂使法网张，豪杰蒙系逮。关东郭解亡，济南瞷氏败。庶姓甘屏息，富民徙关塞。大狱急频兴，奸人弄机械。浇风炽一时，遗祸流异代。伤哉王迹熄，版藉久破坏。世族业摧残，细民究何赖？根本终动摇，有国当深戒。"}