{"id":"281398","title":"谒延平王祠","dynasty":"现代","author":"林朝崧","text":"国能独立无小大，蜂虿有毒谁敢害？魏之辽东梁吴越，仰人鼻息真奴辈。呜呼贤哉延平王，弱冠起义辞宫墙。割据金厦两小岛，东南七省忧海防。承恩隆武初赐姓，永历分茅加九命。移孝作忠岂得已，太师训子不以正。惟王诞降三神峰，扶舆磅礡气独钟。八旗弓马不挂眼，誓奉天子还九重。海上治兵心力瘁，江南一败真短气。苍穹白日鉴精诚，东洋出现新天地。一夜骑鲸鹿耳门，荷兰名王竖降幡。水师仍习昆明战，军食初营渭上屯。婆娑世界真天府，经纶草昧暂偃武。西来遗老如归市，北伐生蕃弥拓土。燕都君长漫销兵，捲土重来势可惊。太息天将明祚绝，大星忽落赤嵌城。如王不惭奇男子，明末群雄谁可比？勤王大业虽不成，一片丹心照青史。披荆斩棘更难忘，开辟功勋地共长。今日海邦三易主，开山庙貌尚馨香。"}