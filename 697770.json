{"id":"697770","title":"柬僧纲住上人","dynasty":"明","author":"胡奎","text":"绀园台殿郁重重，云去云来不离峰。鹤影每随天外锡，潮音长和月明钟。一诗何足酬支遁，三笑于今识远公。昨日分茶谢相访，绝胜白绢寄斜封。午榻春烟试石茶，老禅定起具袈裟。花飞丈室天垂雨，日出东湖地涌沙。香积有厨分乳酪，藏真无帖扫龙蛇。梦中犹记相逢处，徐孺亭前一径斜。"}