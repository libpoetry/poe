{"id":"831353","title":"瑶花慢 其一 水仙花","dynasty":"清末民国初","author":"林朝崧","text":"美人何处？洛浦湘江，怅碧云千里。微波空托，谁信道一点灵犀潜许？缃裘缟袂，仿佛到曲屏近底。念佩环月夜飞来，水阔天寒辛苦。重帏深下金堂，怕不惯冰霜，密与遮护。目成肠断，应认得前度汉皋交甫。盈盈无语，步罗袜灯前起舞。愿掌中留住仙裙，莫放乘风归去。"}