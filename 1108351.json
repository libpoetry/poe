{"id":"1108351","title":"呈陈总领五首","dynasty":"宋","author":"刘过","text":"旄头欃枪锐冲击，杀气隆隆半天黑。千家悲哀万家哭，唐邓征魂招不得。北斗移杓向西指，八月风高塞尘起。大军忠义赴襄阳，飞鸟潜鱼未知死。黔黎殷忧痛无策，愿得空中降韩白。呜呼何代无奇才，世间未有黄金台。太宗造唐刬隋乱，仁义结民过炎汉。胡雏负恩逆天纪，忠义回天四方起。嗟哉主将失纪律，百万秦人半为鬼。浮云改变异今古，不谓前车眼中睹。尝时潼关说歌舒，今日襄阳说皇甫。先生文章擅经纬，战法渊源如孔子。当时蜒獠沸溪洞，一扫蛮风净如水。胸中气压万人将，亿万貔貅资馈饷。汉家火德接天统，秘计奇谋堪任相。愿公飞章告天子，敌疾如风走如鬼。商蚷驰河河可凭，精卫填海海可平。物情大忌不量力，立志亦复加专精。忆昨痛哭丽正门，白袍黑帽如游魂。中书堂留草茅疏，不赐诛戮光宗恩。暮年志气耻彫丧，广长阳中吊名将。愿持上方三寸铁，细剖赤心告今上。今上聪明过尧汤，师王忠纯如魏王。君上戮力殄仇虏，六月戈甲飞冰霜。泗州已复汉正朔，议饰寝庙修洛阳。草茅蝼蚁百无用，山林岂复中原梦。敬须洗眼候河清，读公浯水中兴颂。"}