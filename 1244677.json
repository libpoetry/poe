{"id":"1244677","title":"汸始见黄先生问生何岁对曰己未先生曰吾六经补注以己未年刊或曰书已刻矣恨无读者吾应之曰恐读者未生尔岂知子之生年乃吾刊书之岁又获相交岂非偶然乎乃命春秋之学今年二十有七年矣值愚生朝次思敬韵以寓其感云","dynasty":"元末明初","author":"赵汸","text":"昔闻黄子书成日，正值麟经托始年。皇览揆初悲后死，斯文未丧孰先传。春秋霜露如将见，歌舞衣裳忍自妍。诗句只增生日感，劬劳啄啐两凄然。"}