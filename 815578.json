{"id":"815578","title":"电白道中","dynasty":"清","author":"翁方刚","text":"露萤递开阖，风蝉自轩举。决决涧水鸣，咽咽草虫语。后冈岚滴翠，前岫云聚乳。莽苍大石閒，绿雾旷吞吐。田泽蓄未盈，昧爽气煦煦。理策上修坂，中途屡回伫。跂彼文蔚者，韬养侍濛雨。仲夏风露浅，未旦及气滋。地底沸如汤，驱过热水池。莫使人气杂，斯取夜养斯。南涧石草香，迎阳弄葳蕤。陵冈?丹霞，俯汲以默思。鸦鹊籁未起，独听樵斧时。蛙蝈亦未鸣，稻区半黄青。时见三折水，断苇涵明星。荡荡野渡阔，岩口取微冥。沙户犁未停，村火窗犹荧。负戴者谁子，役车上远陉。岂知劳者思，折麻感微馨。缅彼丘中琴，惓此野际苹。孰云玩回转，得展耳目营。"}