{"id":"672760","title":"马学士先生有诗贺伯父致仕用韵奉答","dynasty":"明","author":"费宏","text":"奎光夜向金陵见，学士声华劳圣眷。江南草木亦知名，不独文人求识面。祠臣自古号仙官，留都更与仙官便。禁鼓何妨朝卧稳，名山一任春游遍。乐极惟愁儿辈觉，赋成不托乡人荐。长安见日未忘情，杞国忧天时动念。诗谏应陈创缔难，笔诛肯代奸谀传。冷语冰人殊不畏，热官炙手谁能羡。先生有似东坡老，峨嵋也近西充县。奇才昔感先皇知，久次宜联浴堂殿。带看腰下始生花，玉在璞中羞自衒。我嗟蒿倚失长松，史局相望却生怨。代言自合应时须，莲炬重来还燄燄。试看花骥发谁迟，暮刷不教驽足先。庐州别驾亦小坡，便亲少慰看云愿。家庭倡和有新诗，寄我时封两三段。"}