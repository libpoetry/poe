{"id":"1252660","title":"欸乃歌词","dynasty":"元末明初","author":"郭翼","text":"榻头船子小如车，卖卜狂游属当家。直到年头与年尾，不开看月即看花。芙蓉秋里绕城开，溪月溪烟几番来。骆驼桥头有酒卖，鸥波亭下棹船回。道场何山山最雄，弁中形胜闻吴中。七十二峰菡萏绿，四月五月杨梅红。上塘船行无断头，下塘船少好安流。两岸青山天上坐，看山吹笛上杭州。城东城西杨柳多，女郎不唱本乡歌。那个新传欸乃曲，落花风里奈春何。"}