{"id":"703911","title":"中秋寄弟","dynasty":"明","author":"韩日缵","text":"十载为郎典石渠，庭闱千里近何如。心悬故国今宵月，望切他乡隔岁书。荒径穿林还有笋，北堂每食可无鱼。那堪伏腊西郊路，原草芊芊眼未舒。雁影清秋客况中，孤尊缓酌好谁同。此时见月情偏剧，是处看云望不穷。薄宦风尘宁作我，故园瓜芋忆为童。閒来剩有池塘梦，念尔齐门瑟未工。"}