{"id":"267299","title":"绮寮怨·笛里呼杯人尽","dynasty":"现代","author":"朱祖谋","text":"笛里呼杯人尽，冻醪和泪凝。对冷月、卧仰空梁，枫林黑、断梦无凭。年时黄垆聚别，伤高眼、倦客相向青。怪瘴花、悴折朱丝，悤悤去、夜壑寻坠盟。最是故人茂陵。摩挲翠墨，情怀似醉还醒。细说飘零。有哀雁、两三声。天边唤回辽鹤，教认取、旧春城。诗魂定惊。花阴甚处是、尘暗生。"}