{"id":"409406","title":"开福寺销夏湖亭遇雨作歌","dynasty":"近现代","author":"王昌麟","text":"雄宫化作须提宅，堤柳被垣蕉覆石。湖外奇山横作屏，漪流环抱一龛碧。朝暾满郭风吹袂，踏踏行歌云水丽。散步初寻物外游，清心别有人间世。青城岧峣五千里，辞家来饮湘江水。南皮十日忆曹侯，舞雩一从同樊子。疏棂四敞映疏檐，屣履披襟意不凡。贝树林中添韵事，藕枝笛底见征帆。清谈如雪诗如雨，老虬起作娱宾舞。倒海翻溟俄顷间，溅玉跳珠激庭户。鱼落尊前石燕飞，山云如带天垂帷。水车荷盖游河伯，玉佩灵衣过楚妃。酒客欲吟狂不得，满堂飒飒生秋色。翻愁恶浪起鼋鼍，坐听青天飞霹雳。奇游幻想一时情，须臾雨霁湘波平。一钩新月落酒盏，槛外行舟移橹声。"}