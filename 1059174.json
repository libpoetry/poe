{"id":"1059174","title":"题成立道飞香阁","dynasty":"宋","author":"邹浩","text":"碧池千亩红莲花，敕书楼下醇儒家。跻民仁寿逢主圣，欣与万邦无叹嗟。六经变化天地阔，何处不可为生涯。只今耆域在庭户，信手掇取皆灵芽。气运回环助调燮，各正性命逾尘沙。是渠病愈我亦愈，红莲影里薰风斜。阴功乘香飞北极，上帝首肯群仙誇。赠之丹桂一千尺，攀条直上凌苍霞。"}