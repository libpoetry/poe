{"id":"1121574","title":"挽胡季昭用王卢溪韵","dynasty":"宋","author":"罗䦔","text":"虎豹摩牙闯九关，人心节义不踰闲。监门郑侠能无惧，折槛朱云若是班。赖有名留千古重，不容身在众邪间。忠臣义士骨不朽，白日青天敕许还。百世期令固本支，一身宁复许安危。前瞻象郡贤方去，后有鹤山人效奇。地接宜阳山谷笑，舟回湘水屈原知。椟中龟玉而轻毁，禄位何妨善保持。"}