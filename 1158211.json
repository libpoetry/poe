{"id":"1158211","title":"太湖诗 其二 晓次神景宫","dynasty":"唐","author":"皮日休","text":"夜半幽梦中，扁舟似凫跃。晓来到何许，俄倚包山脚。三百六十丈，攒空利如削。遐瞻但徙倚，欲上先矍铄。浓露湿莎裳，浅泉渐草屩。行行未一里，节境转寂寞。静径侵泬寥，仙扉傍岩崿。松声正清绝，海日方照灼。歘临幽虚天，万想皆摆落。坛灵有芝菌，殿圣无鸟雀。琼帏自回旋，锦旌空粲错。鼎气为龙虎，香烟混丹雘。凝看出次云，默听语时鹤。绿书不可注，云笈应无钥。晴来鸟思喜，崦里花光弱。天籁如击琴，泉声似摐铎。清斋洞前院，敢负玄科约。空中悉羽章，地上皆灵药。金醴可酣畅，玉豉堪咀嚼。存心服燕胎，叩齿读龙蹻。福地七十二，兹焉永堪托。在兽乏虎貙，于虫不毒蠚。尝闻择骨录，仙志非可作。绿肠既朱髓，青肝复紫络。伊余乏此相，天与形貌恶。每嗟原宪尰，常苦齐侯疟。终然合委顿，刚亦慕寥廓。三茅亦常住，竟与圭组薄。欲问包山神，来赊少岩壑。"}