{"id":"90901","title":"五月初二日苦熟","dynasty":"宋代","author":"杨万里","text":"人言&ldquo;长江无六月&rdquo;，我言六月无长江。只今五月已如许，六月更来何可当！船仓周围各五尺，且道此中底宽窄！上下东西与南北，一面是水五面日。日光煮水复成汤，此外何处能清凉？掀篷更无风半点，挥扇只有汗如浆。吾曹避暑自无处，飞蝇投吾求避暑；吾不解飞且此住，飞蝇解飞不飞去。"}