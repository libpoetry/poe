{"id":"625916","title":"放歌行","dynasty":"明","author":"黎彭祖","text":"吾闻昆崙之山高通天，天柱折后岂复然。我欲叩帝阍，何不穷日继月陟其巅。乃复拉酒星，携太白，与之大醉河汉边。然后乘槎归海上，胡自郁郁年复年。沧田不久留，人生徒尔忧。君不见秦皇汉帝如行客，关陇之间多山丘。吾不知天为高，地为厚，生而肥，死而瘦。床头一杯酒，朝朝暮暮在吾手。若使海水能醉人，日与冯夷结良友。"}