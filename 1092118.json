{"id":"1092118","title":"余季行肯堂","dynasty":"宋","author":"程洵","text":"天地有常运，成功须四时。敛藏苟不至，生养犹浪施。而况结夏屋，岂伊一人为。向非来者贤，俯仰成弃基。余氏本望族，旧业祖所贻。流光被累叶，衍也复嗣之。华堂小荒茀，新筑俄翚飞。老木傲风烟，脩篁拂云霓。连峰累奇石，一镜开清池。窗閒编简横，门外尘鞅希。封胡几男子，晨夕相追随。步趋朱与张，谈笑书与诗。宁复绮纨习，所期君子归。青桐韩家树，丹桂窦氏枝。它年定俪美，吾言岂君欺。"}