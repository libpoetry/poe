{"id":"863889","title":"赠刘仲堪","dynasty":"宋","author":"王禹称","text":"刘生颇少秀，为学识根柢。丘轲有堂奥，试脚到阶砌。杨墨恣荒榛，挥手欲芟薙。携文访谪居，趣向非权势。对挹雏凤下，交言孤鹤唳。在璞认良玉，行当为国器。彼茁见灵芽，伫可供王祭。岂止随众人，区区一枝桂。宜哉孙汉公，妻之以女弟。吾家兄之子，笄年未伉俪。恨不早相逢，取子为佳婿。"}