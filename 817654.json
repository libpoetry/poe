{"id":"817654","title":"雨中过天如不值遂造瘿公寓斋","dynasty":"清末近现代初","author":"黄节","text":"昨夜风不雨，晨来雨乃甚。将寒辄复燠，风以示之朕。候变固有时，事先略已审。所嗟今朝游，涂淖御亦荏。湿车犯雨出，欲就唐子饮。相失未宿谋，造门已踔踸。幡然过敷庵，日午尚拥枕。瘿公晏耽书，一妪忽敷衽。其形若病鸠，计欲得桑葚。清谭遽见辍，吾惑不素稔。既思天下士，败意遂寒噤。即如今日雨，足令游事寝。归来掩楼扉，一尊胾焰腍。"}