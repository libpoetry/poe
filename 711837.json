{"id":"711837","title":"冲虚观","dynasty":"明末清初","author":"陈恭尹","text":"浮生无百年，脆质今二毛。言寻仙人居，焉惮登陟劳。褰衣遵涧曲，辍棹逾平皋。轻风澹馀云，仰见岩岫高。真宫敞峻宇，飞陛临层霄。群峰列垣墉，众壑潨溪桥。石池曜红蕖，乳窦凝金膏。猿鸟分夜鸣，林泉声相遭。缅怀著书人，丹砂乐南交。幽洞俯日月，天路流云璈。虑释神必凝，理得形自超。安知后来者，澹荡非吾曹。"}