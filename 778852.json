{"id":"778852","title":"送入我门来","dynasty":"清","author":"陆求可","text":"林吐韵颜，山开绣颊，朱朱白白争香。紫萼黄须，窈窕作新妆。万花千蕊诗催发，更几日、春情上海棠。向栏槛，彷佛朝霞暮绮，点缀河阳。翠帐罗帏空设，难禁冷风细雨，蜂蝶轻狂。我欲移春，仔细赏春光。小蛮舞袖秋娘曲，伴李白、狂吟北海觞。仗括香御史，殷勤调护，取醉南塘。"}