{"id":"701581","title":"草堂与诸生二首","dynasty":"明","author":"黄佐","text":"吾爱秋日佳，萧然适我怀。良朋日相觌，众芳未云衰。朱光覃雾泽，绿水间云涯。中塘集凫雁，接翼鸣喈喈。蜻蜓振其羽，翾飞亦徘徊。物色每如此，会盍何当乖。九罭得鲂鲤，薄言同举杯。虽无钟石奏，意志中自谐。巢居托松柏，迟莫犹能来。采菊登高冈，崎岖行苦饥。顾见坂田中，粲粲金满枝。芳馨不在远，中心胡乃遗。缅怀王子乔，弃俗乘云螭。寄言青鸾鸟，瑶华杳难期。蹠实会有程，排虚非所知。县圃不可即，仙夫诚已希。白榆何历历，无根自相依。霣地硁然石，乃为人所嗤。"}