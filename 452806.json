{"id":"452806","title":"笔法歌","dynasty":"当代","author":"金鉴才","text":"笔法原来无奥秘，得心应手自然宜。前修喜作玄妙论，后世纷纷失津蹊。蔡邕神授固虚设，钟繇发墓诚可疑。大约初学事绳墨，追随欲与古人齐。学成之后求通会，得鱼忘筌何能嗤。书法通难贵在变，厚古薄今非识时。欲我师古已妄极，不知古人师何师。子敬垩帚长飞白，羲之涉北轻茂漪。更从唐宋窥魏晋，钟王何得独珍稀。长史观罢剑器舞，变化笔法出神奇。颜公祭侄传文稿，慷慨忿激见哀思。景度题壁妙迹绝，四幅遗帖各有姿。苏黄米蔡肯相类，雄伟峻拔各参差。元后书家多泥古，剥珉出璞非可期。其间或以画法入，地怪天惊徒容仪。或谓明清乱古法，此论迂腐若梦痴。笔法随时相变出，各从造化参真谛。时移事易遭遇别，性情矩矱度所施。书外学书源流阔，字中求字不可医。时人若解此中妙，大道如天各骋驰。"}