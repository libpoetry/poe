{"id":"518578","title":"和李茂卿大理见寄","dynasty":"明","author":"张吉","text":"湘累掩袂悲宗国，白日无辉天改色。幽辞几曲绪愁心，兰茝千年馨九域。诸家步骤必累君，一鹤千鸡终不群。夜窗罢诵掩松月，半榻齁齁梦楚云。疑累不死犹声响，叩玉锵金入吾掌。孔鸾互集眩西东，神鬼哀吟惊下上。纷纷得丧已茫然，古人孰与今人贤。不扃破屋贫仍住，折足方床病且眠。不愿封醉乡侯，傲睨万物意悠悠。糟床枕籍迷昏晓，颠倒乾坤象罔流。不愿学海上翁，南山北斗絜其终。飘然一举超人世，出入鞭霆与驾风。得仙得酒诧臻此，薄说江乡贫病士。大非贫病宁彼知，色相声音咸脱矣。荷锄日日独出门，遇馌相呼田父恩。得诗辄引焚其稿，心与长江泯泯论。"}