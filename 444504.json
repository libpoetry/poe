{"id":"444504","title":"水龙吟 张惠言逝世二百周年","dynasty":"当代","author":"王蛰堪","text":"正声开启常州，高标雅范今犹在。浙西流弊，倩谁能挽，狂澜既坏。托兴缠绵，发幽抉隐，重张新派。看百川东引，风骚为继，尊词体，传真概。一选宛陵皕载，便当时、四农疑怪。偏严近矫，多君依是，宗师一代。指物缘情，微言宏旨，寄情言外。但清芬远挹，空山芳躅，作深深拜。"}