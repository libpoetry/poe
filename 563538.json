{"id":"563538","title":"赠黄太守澍","dynasty":"明","author":"王守仁","text":"岁宴乡思切，客久亲旧疏。卧痾闭空院，忽来故人车。入门辩眉宇，喜定还惊吁。远行亦安适，符竹膺新除。荒郡号难理，况兹徵索馀。君才素通敏，窘剧宜有纡。蛮乡虽瘴毒，逐客犹安居。经济非复事，时还理残书。山泉足游憩，鹿麋能友予。澹然穹壤内，容膝皆吾庐。惟营垂白念，旦夕怀归图。君行勉三事，吾计终五湖。"}