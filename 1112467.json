{"id":"1112467","title":"南歌子","dynasty":"宋","author":"张先","text":"醉后和衣倒，愁来殢酒醺。困人天气近清明。尽日厌厌□脸、浅含颦。睡觉□□恨，依然月映门。楚天何处觅行云。唯有暗灯残漏、伴消魂。蝉抱高高柳，莲开浅浅波。倚风疏叶下庭柯。况是不寒不暖、正清和。浮世欢会少，劳生怨别多。相逢休惜醉颜酡。赖有西园明月、照笙歌。残照催行棹，乘春拂去衣。海棠花下醉芳菲。无计少留君住、泪双垂。烟染春江暮，云藏阁道危。行行听取杜鹃啼。是妾此时离恨、尽呼伊。"}