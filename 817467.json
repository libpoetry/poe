{"id":"817467","title":"王烈女词","dynasty":"清","author":"戴楠","text":"青邑南属山呼庄，岁在己亥愆雨旸。我向父老询其故，父老欲言慨以慷。皆言王家烈女事，或者冤魂招灾异。烈女及笄居空闺，讵料贱仆敢妄觊。撼泰山易撼女难，陡然白刃加颈寒。骂声不断头几断，尸僵怒气犹涌肝。父母归来惊欲倒，盗何人兮不见盗。但见女面凛如生，目光炬炯血染缟。是时凶贼走磨蚁，盘旋终不出数里。欲逃大辟思戕生，眼花觅井井无水。霹雳一声头上鸣，缧绁喧然疑鬼兵。就鞠惟可输真情，蝇营那许沽冰清。烈女之死死自甘，休将饥馑为女咎。变不失常大节全，祸即为福芳名久。假使此女遂夭桃，不过人间一贤妇。操箕帚，事姑舅，悠悠百年老杵臼，姓氏仍不出户牖。孰如今日树风声，廉顽立懦同电吼，名教纲常资不朽。嗟乎，烈女乎靖节之菊菊自香，荐绅先生多表扬。庶其增我桑梓光，庶其降我闾里祥。勿三年作旱，勿六月飞霜。从来天地之和气，皆人心正气所结。严将军头，嵇侍中血。张睢阳齿，颜常山舌。春夏蒸为时雨薰风，秋冬凝为甘露瑞雪。女字则菊心则莲，当死而死净洒然。吊唁语带血腥气，常言不离老庄诠。雀粪惧贻佛顶污，浪费笔墨惜花笺。余也扫除洗一切，澄心盥手致精专。敬思此女亦常耳，平日讵必异婵娟。不异而异在何故，毫厘仔细剖其端。千古大节惟一死，有意无意理相悬。意知有死死亦易，意不知死最难焉。此女悠悠寒闺里，我墉讵料鼠牙穿。何物宵小敢突入，闯然魑魅起眼前。刀光闪烁骂以敌，刀浅骂深红雨鲜。骂深刀深骂不断，头断骂独声曳蝉。吁嗟乎，异哉仓猝之间能若此，柔肠刚骨百炼坚。不期于死死遂死，上清接引天仙。彼严头嵇血张齿颜舌，轰轰烈烈光史编。吾谓诸公死皆意中事，祸患久矣苦纠缠。慷慨从容皆豫定，非同太急迫火煎。烈女之死出意外，歌赠漫剽文山篇。女乎女乎，此盖正气兼间气，偶出一奇动天地。否则理不明，冤不伸，阴有伏，阳有愆。胡为秋往夏来四郊多膏泽，而一抔土左右毗连犹吝滴涓。导扬和气赖鸿笔，笔补造化祝丰年。烈妇之烈，福我桑田。父老痛深泣如雨，滂沱不隔陌与阡。"}