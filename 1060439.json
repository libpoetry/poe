{"id":"1060439","title":"邃清阁分韵得洪字","dynasty":"宋","author":"洪朋","text":"曜灵速天机，四序如转蓬。行行早求道，咄咄就秃公。南纪卧徐稚，丹沙愧葛洪。婆娑一宇宙，万物阅雌雄。得兴颇赋诗，诗成亦何工。跫然张公子，玉山映寒葱。软语启皓齿，掷麈生清风。谪仙为酒事，瓠壶清若空。相视一笑粲，圣处此乐同。敞榭细履惬，别墅幽径通。微漪媚清池，轻飔泛寒丛。悠然物外赏，未觉人间穷。何有于我哉，请馆季孟中。"}