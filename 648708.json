{"id":"648708","title":"送陈祭酒","dynasty":"明","author":"杨士奇","text":"邂逅不尽意，仳离难成欢。况子我素交，俱属衰暮年。夙游玉堂署，文彩金琅玕。潇洒绝埃氛，磊落出肺肝。托好三纪馀，贞松见岁寒。升迁既遐处，怀思常漫漫。北觐初盍簪，南顾遽回辕。迢迢东海陬，鄞山青郁盘。恻恻念桑梓，去去承明恩。良会后靡期，晚节道攸惇。黾勉各自珍，用副平生言。"}