{"id":"1231514","title":"锦树行","dynasty":"元","author":"许恕","text":"忆昔家住蓉城东，周遭乌臼杂青枫。一春门巷绿阴雨，六月林塘清昼风。时当收藏未黄落，景因壮观还青红。织成谁似天孙巧，染出岂非青女工。十年无家寄吴市，一日舣棹来穹窿。人家隐见流水绕，树林绚烂孤村通。赤城丹霞映绝巘，西山落日回苍穹。杂花秋明步障外，归鸦暮落天机中。高情作传忆郭偻，浮华戏人悲石崇。题诗曾流御沟水，剪綵何烦西苑宫。人生渐老归未得，秋色虽好将成空。何当唤起赵松雪，写我秋林倚瘦筇。"}