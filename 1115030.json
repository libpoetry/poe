{"id":"1115030","title":"虞美人","dynasty":"宋","author":"杜安世","text":"红颜绿鬓催人老。世事何时了。君心天意与年光。春花未遍已秋霜。为谁忙。樽前正好闲风月。莫话生离别。直饶终日踏红尘。浮名浮利枉劳神。更愁萦。江亭春晚芳菲尽。行色青天近。画桥杨柳也多情。暗抛飞絮惹前行。路尘清。彤庭早晚瞻虞舜。遥听恩迁峻。二年歌宴绮罗人。片云疏雨忍漂沦。泪沾巾。"}