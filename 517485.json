{"id":"517485","title":"驺虞歌","dynasty":"明","author":"王称","text":"玉壶漏咽铜龙晓，香煖蓬莱百花绕。阊阖平临宝仗催，千官跪进驺虞表。庆世驺虞此日生，普天率土颂升平。般般文采乐君囿，济济威仪叶圣徵。周诗自昔歌忠厚，此物由来世稀有。五龙八骏讵能追，紫凤祥麟本同友。南薰方理朱丝弦，菟昌悬精光丽天。瑶编綵毫瑞青史，吁嗟驺虞古无比。"}