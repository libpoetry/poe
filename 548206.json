{"id":"548206","title":"除夕喜浦大性初至为作长句","dynasty":"明","author":"孙继皋","text":"别君亦以久，见君一何难。相思两天外，各指流云端。岁暮关河匹马迟，朔风猎猎向人吹。可怜执手重逢处，正是天涯除夕时。丈夫聚散亦常尔，蓬转萍飘安足儗。但令意气无所惜，管鲍于今竟谁是。我生与子良已奇，束发倾盖苍颜期。家徒四壁只大醉，醒来一笑傍儿嗤。去年乡书挂名字，秋江桂树双琼枝。石渠金马漫相失，明月夜光空尔疑。迩来闻君大努力，文成班马无颜色。三年端合高飞鸣，一饱宁劳置胸臆。劝君解轻装，为君拂长剑。烛花寒复殷，明星夜方湛。殷勤会面梦耶真，惨澹魂销可具陈。莫惜尊前一杯酒，明朝又是隔年人。"}