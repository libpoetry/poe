{"id":"464286","title":"木兰花慢 退庐院中紫薇花放，有感","dynasty":"当代","author":"魏元旷","text":"书窗朝旭上，桐叶晓，露华晞。隔玻璃掩映，柔条几尺，粲粲红蕤。检校春英秋蕊，觉一般、秾艳比来稀。雅称丝纶阁下，黄昏坐对朝衣。叹重重、雾敛烟霏，天上紫宸非。更杏倚云深，桂流香馥，忆着都迷。惆怅凤皇池好，溯明光、视草竟无时。萤火飞腾禁苑，乱鸦栖满宫闱。"}