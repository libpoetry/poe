{"id":"1117612","title":"依韵和双头芍药十六首","dynasty":"宋","author":"陆佃","text":"品格由来自出群，就中相并转惊人。且同药使求民瘼，终与花王秉国均。李广无双空自老，崔徽有两竟谁真。因君剪寄和诗看，始信人间别有春。怕草侵陵为剪除，新诗应笑病尚书。潇湘烟水愁相对，巫峡云山欲独居。有客弹冠连茹进，谁家高髻合欢梳。年来太守虽加老，为尔情怀亦自如。不与寻常草木群，看来端的好予人。神仙比并容颜似，姊妹推排次第均。浮薄未应随世态，靓妆浑似任天真。得他和气知多少，占尽河阳一县春。曾与宫花傍玉除，芳名消得用金书。已教庄蝶双双引，更伴台星两两居。官样自应能笑语，家常谁欲效妆梳。大都好物难摹写，未信屏风画得如。白也虽云思不群，赋君犹有调高人。更相汲引风流在，各自芳菲雨露均。因药封王谁是假，与花为后自应真。思量消得黄金屋，回首戎葵也是春。谁捋花谱更删除，妙品须教末上书。未必楚王曾梦见，祇应青女解孀居。行云莫向中问度，新月才成一半梳。若使觉王今识汝，莲花宁复并真如。并骖鸾鹤下珍群，为爱诗人不避人。半醉奈何非李白，独醒愁杀是灵均。空花在处黏成妄，草木何时鍊得真。顾我无心争彼此，即今开落任青春。尽日经营对广除，旁边奴婢亦诗书。俱飞蛱蝶浑相学，共戏鞦韆祇并居。说著定应成脍炙，买栽真是置篦梳。更嫌病眼无凭据，细看元来玉不如。一经瞻顾遂空群，疑是同时解佩人。曾对丝纶当禁掖，终随弦诵到成均。有如一梦邯郸假，未始相离浑沌真。可怪满城寻国艳，不知花在此中春。玉颜高并向阶除，静笑寒藤学草书。未信东君无职事，不惭西子是邻居。曾教王母藏青鸟，拟问嫦娥借玉梳。尊得花王威势重，也应知慕蔺相如。共抛花县暂离群，聊伴西湖地主人。艳粉两应归藻绘，香泥俱合在陶均。雄风为借吹嘘力，雌霓叨蒙激赏真。移在洞天深处种，与谁同见八千春。几时诗债许蠲除，直待金鸡放赦书。神峡自来云一片，仙山多是玉群居。祇缘貌类欣临镜，却为情亲忘见梳。不怕飞泥侵妙质，吾家斤斧正风如。神仙流品信难群，绝似人间两丽人。暂得借观犹占久，便教偷戴也分均。祇邀竹叶相为伴，更对菱花自写真。开向夏天缘底事，算来多是不宜春。桃茢无堪谩祓除，芭蕉何事倒抽书。凤凰骑罢犹轻举，乌鹊桥成得燕居。抵死劝持雕玉盏，象生描在镂金梳。当时若使阏氏见，未怕平城刻得如。晚菘早韭谩连群，过眼终无爱惜人。照日舞鸾情款曲，趁风飞燕势停均。名归本草千方秘，职在司花一命真。回首凤凰城阙下，倩谁移与后园春。曾伴长杨草诏除，信知长合在中书。暂违紫袖双瞻立，聊伴红裙一饷居。小子正狂心已醉，老奴犹爱发方梳。故应此战今须解，兵法曾教避不如。"}