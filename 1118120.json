{"id":"1118120","title":"戊辰立春日二首","dynasty":"宋","author":"陆游","text":"昨夜风摇斗柄回，典衣也复一传杯。故人久作天涯别，新句空从枕上来。清镜岂堪看鬓色，小园剩欲觅桃栽。颓然却恨贪春睡，不尽城头画角哀。卧听城门出土牛，罗幡应笑雪蒙头。但须晨起一卮酒，聊洗人间千种愁。处处楼台多侠客，家家船舫待春游。梅花未遍枝南北，定为馀寒得小留。"}