{"id":"431754","title":"冬日遣兴二首酬家寰兄赐和","dynasty":"近现代","author":"刘家传","text":"老来犹慕鹏南徙，笑发无知只二虫。碧点涧边怜寸草，青飞云外仰高峰。嘘寒问暖还须记，重教尊师自可风。袖得新书容细读，能忘馀痛仗心雄。藉通心曲挥吟帜，偶破愁关仗酒兵。苍狗白衣多变幻，昨非今是已分明。安居陋巷尘嚣远，幸得馀生毁誉轻。负手南窗看岳色，拥衾高枕听江声。"}