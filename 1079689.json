{"id":"1079689","title":"学道","dynasty":"宋","author":"吕本中","text":"学道如养气，气实病自除。验之寒暑中，可见实与虚。颓然觉志满，乃是气有馀。岂惟煖脐腹，便足荣肌肤。但能严关键，百岁终不枯。道苟明于心，如马得坚车。养以岁月久，自然登坦途。江河失风浪，草莽成膏腴。熟视八荒中，何物能胜予。时来与消息，吾自有卷舒。死生亦大矣，汝急吾自徐。捷行不为速，曲行不为迂。一沤寓大海，此物定有无。谁能具此眼，况望捋其须。学有不精尽，遂至玉珷玞。昔人中道立，为汝指一隅。千言不知要，徒自费吹嘘。所以季路勇，不如颜氏愚。请子罢百虑，一念回须臾。忽然遇事入，此语当不诬。"}