{"id":"699243","title":"舟次宿迁闻辽左信送眷属南归示儿子祈年二首","dynasty":"明","author":"袁中道","text":"北风吹水撼孤城，送子南归百感生。白首登朝逢祸乱，黑头失意过清平。尔冲涛浪还湘浦，我逐干戈走帝京。千古袁家称大族，祇缘历代有忠贞。牵衣念汝拜频频，骨肉分飞泪满巾。家值萍飘须长子，时当板荡要忠臣。驶波欲逗南归客，寒雁犹怜北去人。不似大苏迁谪日，斜川尚得侍昏晨。"}