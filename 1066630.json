{"id":"1066630","title":"流杯","dynasty":"宋","author":"葛胜仲","text":"美哉洋洋曲流水，碧可染衣清彻底。我倾山资结茅舍，两载经营端为此。春风上巳一月前，小试禊事来水边。胡床醉坐略少长，羽觞轻泛随洄沿。道人护戒无酒欲，笑挹清波作醽醁。崖蜜相和代引满，自言过免三十六。随缘戏剧亦何嫌，胜游从来支许兼。久知世味如嚼蜡，未应贪著中边甜。"}