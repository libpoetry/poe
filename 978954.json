{"id":"978954","title":"送宋秀实罢官归将有东南之行","dynasty":"宋","author":"晁公溯","text":"遑遑鲁东丘，结友得聃耳。两家千岁后，尚复通爵里。况予与先世，相去百年迩。常恨会面难，此意恐遂已。岂期官纻溪，君为幕下士。不但见典型，自喜闻正始。独嗟瓦砾后，不遑蒹葭倚。遽闻北海荐，当为东山起。春风洞庭波，九泽弥空水。挂帆下中流，千里一日尔。东南即王都，分野乃星纪。宫殿芙蓉旗，玉佩白云委。麒麟翳凤皇，侍辇参剑履。当知帝所乐，顾非俗吏比。良图宜早遂，力行无遽止。今朝离亭柳，颜色已可喜。欲君早著鞭，折赠当马箠。"}