{"id":"1252939","title":"欣怀亭二首为脱因宗道赋","dynasty":"元末明初","author":"刘基","text":"欣怀亭子湖山上，山色湖光八面开。恰似昆崙积石圃，涌出王母阆风台。骊龙夜静擎珠上，神女天寒委佩来。何日扁舟一系缆，高跻绝顶望蓬莱。爱子山亭湖水中，杂花脩竹合蒙茏。三春锦绣花迎日，十里笙箫竹度风。菰饭炊来胜雪白，鲤鱼钓得出波红。浮生无事当为乐，应许闲人一醉同。"}