{"id":"737251","title":"金章宗手植松在寿安山西岭上","dynasty":"清","author":"查慎行","text":"寿安山头一老松，从下仰视青童童。羽衣仙人拥盖立，柄短却作伛偻容。我思蹑屩苦无伴，范老兴到许我从。婆娑初自枝亚入，中乃可置一亩宫。四傍四枝分四面，侧理横出交蓬松。东西南北不相顾，意到各自成虬龙。中间大枝裘挈领，高势一揽收群雄。其帝峭壁截牙角，直下千尺方藏锋。苍髯翠尾掉空际，蜿蜒饮涧天投虹。千山万山似摇动，鳞甲未敛云濛濛。须臾夕阳转西麓，胁下畟畟生微风。一声老鹤忽飞出，竽籁散入邻庵钟。老僧指似时代古，手植传自金章宗。是时朔南罢兵革，贡使一一舟车通。明昌泰和号极治，击球诈马习俗同。近郊亭馆恣游宴，逐兽不入深榛丛。遗山野史有深意，国亡事去忍更攻。孤臣饮泣记旧恨，肯畏后世议不公。洗妆楼空春月白，射柳圃废秋花红。一朝故物独留此，郁郁幸自蟠苍穹。迩来四百四十载，坐阅桑海如飘蓬。轮囷差堪伍社栎，潇洒犹足骄秦封。君不见报国门前数株树，托根悔落尘埃中。"}