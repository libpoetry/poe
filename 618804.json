{"id":"618804","title":"乐美人为梁希湛作","dynasty":"明","author":"李畅","text":"美人酌我金屈卮，灯前漫笑鸣朱丝。湘水烟花渺无极，巫山暮雨恨何时。一曲未终情哽咽，再行一鼓心断绝。莺簧百转绿杨深，雁柱千行青竹裂。须臾四座笑颜开，霓裳起舞香风回。清歌正遏流云驻，大嚼不觉玉山颓。昨日春风到芳草，今朝春色满怀抱。袖拂梨花片片轻，杯分桃叶纤纤好。劝君莫惜醉流连，劝君莫却红锦缠。歌残酒尽共归去，亭亭璧月明中天。"}