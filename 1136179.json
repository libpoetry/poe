{"id":"1136179","title":"松鹤词","dynasty":"宋末元初","author":"方回","text":"千桃李之秾华兮不如我之孤松，彼眩三春之朝露兮我专一丘壑之风，听此以洗耳兮又何有乎牛斗之聪。百莺啼兮万蝶舞，不如我独鹤兮缡褷其羽，顾月池之在地兮各以影而自侣。九转砂成兮鹤顶同丹，我鬓不凋兮松鬣长青，何十八公之为梦兮胎仙夜鸣醉魂醒。亦贞其心兮亦癯其形，与我作朋兮俱千龄。"}