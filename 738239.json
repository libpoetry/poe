{"id":"738239","title":"思州行为镇远袁功懋赋","dynasty":"清","author":"胡学汪","text":"寒山翼径来，环径绕清泚。越冈若异态，共是此溪水。野桃缭乱开，翠筱密于芑。苔锢荒碑断，芦封古桥圮。垝垣三四见，萧萧一城峙。两水合汀际，孤舟向沙舣。度津入古垣，曲巷仅容履。喧寂虽各殊，台笠尽入市。纵怀乞米书，施之得糠秕。坡公煮肉法，于此无可使。烦襟郁愁滋，恍然望溪水。明月牛渚情，适有袁夫子。"}