{"id":"72152","title":"木兰花慢·展春风图画","dynasty":"元代","author":"白朴","text":"展春风图画，恍人世、有神仙。爱手捻茶蘼，香间韵远，＊袖垂肩。东邻几番亲见，意丹青、无地著婵娟。杏脸红生晓晕，柳眉翠点春妍。舞衫歌扇绮罗筵。还我旧因缘。尽金缕新声，乌丝醉墨，共惜流年。年来茂陵多病，更玉琴、凄断凤鸾弦。留得一枝春在，不妨绝倒尊前。"}