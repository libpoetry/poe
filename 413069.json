{"id":"413069","title":"壬午寒食日归玄园四首 其三","dynasty":"近现代","author":"张采庵","text":"邻人过门来，殷殷为道旧。云自识干戈，避灾无二酉。才得东师行，又为强豪走。馀生偶然在，田宅不复有。一儿新饿死，一女病消瘦。东巷与北家，流亡不可守。独有烂羊头，官印大如斗。亦有黑面鬼，食肉衣文绣。岁岁望还师，师还人在否！言罢一长吁，零泪落襟袖。"}