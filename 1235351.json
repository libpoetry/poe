{"id":"1235351","title":"和阎子济韵二首","dynasty":"元","author":"卢亘","text":"愁忧无端来，有巧不容措。平生兔三窟，挂网不知惧。君子事明哲，为善天下妒。俯仰无愧怍，于以理世务。祸罹忽然至，不幸我岂恶。所以终百年，任运恒优裕。哀哉古屈子，死岂忠贞误。委质复洁身，谗口焉得污。神仙冰雪姿，方丈难企覢。清高绝尘上，亦藉波涛险。世人空想像，年岁虚荏苒。秦皇与汉武，鬓雪不可染。猖狂遗馀恨，略得笔舌贬。君看唐虞圣，闻君衽犹敛。"}