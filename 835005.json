{"id":"835005","title":"望海潮 送羡韩莅沪","dynasty":"清末民国初","author":"奭良","text":"骑鹤扬州，骖鸾桂管，古来无此皇华。露冕行春韶肆夏，争传屈宋排衙。按部却鸣笳。有鲛人卉服，蛮女香车。估客田更，齐瞻马首，颂驺牙。勋名早遍天涯。记支机石畔，两度乘槎。旌节花开，丝纶簿领，前尘鸿爪参差。海涌赤城霞。看赕钱纳秸，彩笔笼纱。舆诵连江，从今昼锦属谁家。"}