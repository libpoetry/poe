{"id":"1126857","title":"同韵和元明兄知命弟九日相忆二首","dynasty":"宋","author":"黄庭坚","text":"革囊南渡传诗句，摹写相思意象真。九日黄花倾寿酒，几回青眼望归尘。蚤为学问文章误，晚作东西南北人。安得田园可温饱，长抛簪绂裹头巾。万水千山厌问津，芭蕉林里自观身。邻田鸡黍留熊也，风雨关河走阿秦。鸿雁池边照双影，脊令原上忆三人。年年献寿须欢喜，白发黄花映角巾。"}