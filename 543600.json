{"id":"543600","title":"送郭汝冲游吴中","dynasty":"明","author":"胡应麟","text":"郭生有父鸿胪君，自言东野之后身。飧风卧月三十载，至今词笔留长春。生也学书仍学剑，抱玉无媒羞自献。延宾雅有郎罢风，典尽鹴裘不咨怨。时时问字来门墙，先生为汝开玄堂。五月南风稻苗熟，扁舟一叶飞钱塘。生平不识琅琊里，特向娄江吊兰芷。中原万里失麟凤，宇宙文章孰盟主。江阴亦有朱鸿胪，结交四海雄菰芦。沙头把袂询父友，孤帆八月来三吴。"}