{"id":"822362","title":"西子妆 富林本沈边长官司旧治，前临大渡，后负邛崃，左阻阿露，右限飞越，兰家、渥洼二营为犄角，釜底蕴蒸，尤动客感。用彊村韵","dynasty":"清末近现代初","author":"周岸登","text":"飞岭切云，陷河折柳，倦旅兰营春晚。漏天疑雨复疑风，驻骖騑、雁程惊换。花边泪溅。搅别绪、危肠寸断。梦依依，绕玳梁方垒，曾巢雏燕。愁何限。浊浪金川，脍锦鳞雪片。一杯聊为拨离怀，醉不知、紫溟三浅。文园未倦。撰征赋、关河经眼。洗蛮熏、好句弓衣绣满。"}