{"id":"496596","title":"酹江月 和坡仙韵，赠陈广文致政归","dynasty":"明","author":"杨慎","text":"阳关休唱，且须尽、陶令杯中之物。宦海无津喜君归，仙叟紫房青壁。泉石新盟，烟霞旧梦，怀抱皆冰雪。清风堪挹，斜川栗里争杰。缅想松菊门庭，田园幽事，兴头先发。情话琴书消遣处，笑看浮沤生灭。棋局酒樽，桑榆境相对，朱颜玄发。行歌坐啸，一任抹风批月。"}