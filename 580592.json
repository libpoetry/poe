{"id":"580592","title":"游宝陀寺十四韵","dynasty":"明","author":"江源","text":"昔名宝陀寺，今扁小金山。我辈曾三到，东坡不再还。楼台张锦绣，松竹列屏藩。天地浮孤岛，风烟尽百蛮。幻身疑水木，佛相镂沉檀。何处逢圆泽，闲云伴懒残。粉墙藤蔓合，画壁土花斑。去鸟春帆外，孤村夕照间。野僧忘俗扮，佳境在人寰。素乏三生约，聊偷半日闲。谁寻白莲社，我爱绿萝关。尽日穷幽讨，何年拟再攀。昔贤留景待，而我叹才悭。草草题诗去，深惭句未安。"}