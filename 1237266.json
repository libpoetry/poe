{"id":"1237266","title":"山中怀友","dynasty":"元","author":"萨都剌","text":"远望空山里，天寒夕梦孤。林昏行魍魉，江晚变䕷芜。课议难容我，交游重有吾。论文轻咳唾，问俗到耕锄。何事虚斋里，犹分苜蓿盘。高林容偃蹇，众翼避扶抟。黑夜文星动，青天剑气寒。终南山正好，那得悔儒官。自是麒麟种，卑栖又几年。故庐南雪下，短褐北风前。岁暮山林瘦，天高雨露偏。惟应丈夫志，未受故人怜。卓荦恒山秀，相逢几抱琴。五年风雨别，四海弟兄心。岭外梅花远，山中桂叶深。定知嵇叔夜，高兴满云林。洛社推年久，清村照柿林。春风何处客，芳草独行深。遗墨收秦刻，新诗学楚音。别离无一字，目断白云岑。"}