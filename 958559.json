{"id":"958559","title":"赠周希父","dynasty":"宋","author":"郑刚中","text":"忆昨被严召，同时具行李。海风九月寒，孤翮相次起。扁舟下双溪，鼓棹共秋水。览胜定徘徊，得酒对欢喜。欲得骨髓奇，先后献天子。六驭驻松江，端门昼高启。披云就尧日，五色炫光炜。孤根际春阳，生动自兹始。抡材有时相，小大听所委。茵冯忽东西，分此旧窗几。公居陋室中，屋壁初料理。人静夜灯孤，叶动声入耳。数日皆大风，檐冰冻相倚。坐想髯鬓逸，清吟不知己。慎书缄锦囊，莫贵洛阳纸。"}