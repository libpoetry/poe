{"id":"1101340","title":"八骏图","dynasty":"宋","author":"萧立之","text":"穆王八骏真八龙，万里历块追长风。齐州膻恶尘土境，夜宴阿母瑶池宫。人间亦有千年绢，包裹神奇夜光现。画师那计马腹羞，当时下笔亲曾见。诗人多事管闲愁，却笑重来不到头。一声黄竹断归梦，枉使徐土成荒丘。尤物移人吁可怕，此图至今负高价。君不见华阳有马闲且都，无人画作武成图。"}