{"id":"741376","title":"题姚雪轩吴山晴翠图用东坡烟江叠嶂图韵","dynasty":"清","author":"吴泰来","text":"浮峦暖翠江南山，白云半化青林烟。人家历历住崖谷，小桥茅屋村依然。柔枝低压采樵径，落花乱点春岩泉。青溪万转深不测，错疑路入黄花川。上方楼阁空翠里，松杉明灭斜阳前。吾庐窈窕在何处，尧峰一角青镵天。客游到此忘寝食，毫端墨妙争清妍。五湖咫尺在眼底，何不归种香溪田。君不见雪轩当日官沅口，潇湘风景过三年。苍梧云低天漠漠，斑竹雨暗春娟娟。自从拂衣林下隐，近已抱犊山中眠。画禅书圣两无敌，芒鞋入市称癯仙。此图示我良有意，结习未化终前缘。作诗寄与订后约，他年为我重写陶令《归来篇》。"}