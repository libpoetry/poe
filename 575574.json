{"id":"575574","title":"东海奇松歌","dynasty":"明","author":"戚继光","text":"蓬莱畔，奇尔松，苍鳞黛鬣身虬龙。风雨时时吟不歇，炎天凄切寒无冬。问之何代谁植此，精神命脉羌如彼。初不避山林，原不竟朝市。久随冷淡缘，静任盈虚理。寿已千龄外，恍然一瞬里。松有闻，尘嚣两耳具纷纭。松有见，转眼荣瘁亦堪叹。松若有心情，能忘利与名。人非松，松非人，古来那具千年身？龙争与虎斗，转盼即成陈。松兮人兮奈尔何，摇笔且放奇松歌。"}