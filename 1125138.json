{"id":"1125138","title":"再和班字三首","dynasty":"宋","author":"晁说之","text":"丈人在何许，箕外颍中间。明映波心月，清馀雨面山。短衣非旧宁，陋巷是今颜。不解湟州去，平超十八班。公来前有约，更望少微閒。烂醉新醅酒，能忘旧隐山。琼瑶虽并质，尘土会凋颜。永夜陶陶语，令人愧尹班。高躅人难解，当求古哲閒。韩康多在市，陶令懒游山。念我可憎面，无兄得解颜。公乎来早晚，荆坐要须班。"}