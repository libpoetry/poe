{"id":"247875","title":"烛影摇红·曲斋来书极道沪滨游宴之乐泰华楼集饮后约恐未及归践赋此却寄","dynasty":"现代","author":"朱庸斋","text":"风雨高楼，十年佳日因循过。黄花何事惯欺人，偏弄霜前朵。芳约来朝定左。抚空樽、朱颜自破。闭门身世，梦落凇潮，沧江徒卧。百计沈冥，霎时应有春还我。从渠锦幄度清宵，索笑围香坐。闲里新词自课。尽低徊、悲秋未可。昏鸦趋暝，脱叶销红，相思谁个。"}