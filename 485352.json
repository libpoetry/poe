{"id":"485352","title":"感旧酬宋军咨见寄","dynasty":"明","author":"高启","text":"我酒且缓倾，听君放歌行。君歌意何苦，慷慨陈平生。少为斗鸡儿，鲜裘夺春明。走马出飞弹，撇捩夸身轻。气服诸侠徒，不倚父与兄。落花锦坊南，美人理妆迎。绿云晚不度，楼上鸣瑶筝。酒酣迸五木，脱帽呼输赢。及壮家已破，狂游耻无成。太白犯紫微，三辰晦光精。金镜偶沦照，干戈起纷争。中原未失鹿，东海方横鲸。遂寻鬼谷师，从之学言兵。石室得《阴符》，龙虎随权衡。业成事燕将，远戍三关营。岩谷雨雪霏，哀兽常夜鸣。抚剑起流涕，军中未知名。奇勋竟难图，回临石头城。石头何壮哉，山盘大江横。黄旗想王气，玉树闻歌声。晚登临沧观，恻怆怀古情。览时识祸机，不因忆莼羹。飘然别戎府，震泽还东征。归来访乡闾，乱余掩蓬荆。旧宅人已改，荒池泉尚清。瘦妻倚寒机，正叹伊威盈。从兹谢行役，闲园事躬耕。懒求荐辟书，傲然揖公卿。衰蕙吊蟋蟀，柔桑唤鹂鹒。闭门节屡变，壮魄空潜惊。昔同徒步人，十年拥麾旌。鸿毛独未顺，蹭蹬违霄程。知音竟为谁，四海嗟茕茕。齐竽不解奏，楚璞何由呈。顾余虽腐儒，当年亦峥嵘。小将说诸侯，捧槃定从盟。大欲千万乘，献策登蓬瀛。洪澜阻川途，浮云蔽天京。终焉困泽畔，日暮吟蓠蘅。贱贫此时居，复与丧乱并。何殊九月中，严霜折枯茎。颇闻君子心，道穷贵益贞。己志不获施，安用轩裳荣。今晨喜逢君，有壶对前楹。风日初澹沲，樱桃作繁英。适意不一醉，屑屑徒悲萦。达人若相遇，大笑绝冠缨。"}