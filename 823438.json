{"id":"823438","title":"渡江云 次周清真韵","dynasty":"清末近现代初","author":"吴湖帆","text":"潮平春水渡，雨余溅绿，断岸掩寒沙。凤箫何处起，细听歌零舞歇是谁家。重寻旧陌，尚省识、当日秾华。人倦依、玉阑无语，谩自理宫鸦。相嗟。千般离绪，万种悽怀，哽娇喉不下，还怕疑、新愁沾酒，轻梦笼纱。多情照遍秦淮月，纵冷落、江上秋葭。无限恨，年年瘦削菱花。"}