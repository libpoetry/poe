{"id":"1145988","title":"喜雪","dynasty":"隋末唐初","author":"李世民","text":"碧昏朝合雾，丹卷暝韬霞。结叶繁云色，凝璚遍雪华。光楼皎若粉，映幕集疑沙。泛柳飞飞絮，妆梅片片花。照璧台圆月，飘珠箔穿露。瑶洁短长阶，玉丛高下树。映桐圭累白，萦峰莲抱素。断续气将沈，徘徊岁云暮。怀珍愧隐德，表瑞伫丰年。橤间飞禁苑，鹤处舞伊川。傥咏幽兰曲，同欢黄竹篇。"}