{"id":"1122586","title":"述古","dynasty":"宋","author":"洪朋","text":"蠹蝝仆柱梁，蚊虻走牛羊。风过河水损，鸟噪木叶伤。祸福有眹兆，物理乃其常。圣人睹未然，休气未渠央。后代监不远，其在汉与唐。六龙安可顿，四节一何速。秋气下霜露，春事著草木。天道有迭代，世故足翻覆。塞翁丧良马，宋氓得白犊。由来非今朝，未必不为福。木秀风必摧，岸堆流必湍。人生裨海内，出处甚独难。尼父称大圣，车辙不得安。落落抱正直，鼎鼎见疑患。颜前苟无腼，身后亦不刊。"}