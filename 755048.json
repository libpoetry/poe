{"id":"755048","title":"过访少如座中忽值雷电交作雨雹横飞闻朝阳城楼竟为雷火所毁便道往观归来赋此记之时壬寅夏四月二十二日也","dynasty":"清","author":"顾太清","text":"岁次壬寅夏维首，庚子日斜风似吼。是时亢旱已愆期，触热来访金闺友。新词妙句共相论，消烦更酌尊中酒，俄然墨云挟雨飞，奇峰乱掣金蛇走。一声霹雳震阶庭，匕箸翻盘杯落手。旋经老妪报仓皇，神龙攫物传万口。朝阳城楼势嵯峨，中藏灵宝天公取。我闻此语心咄嗟，辞归不畏泥涂厚。沿途仰视光烛天，浓烟烈焰冲牛斗。聚观拥道如堵墙，云云默默互前后。细思此事何休祥，雷师毋乃职其咎。盍效昆阳助战争，一为吾皇击群丑。"}