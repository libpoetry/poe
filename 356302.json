{"id":"356302","title":"水龙吟·初夏，舟中感怀，用苏子瞻韵","dynasty":"清代","author":"邹祗谟","text":"金台游倦初回，兰舟南望遥天表。千尺征帆，两堤断岸，归心萦绕。波漾轻鲦，岸驱野犊，断烟风袅。问故乡何处，杂花满树，此日莺飞多少。猛听城头芦管，见皓月、一钩犹小。工愁善恨，装酸捻冷，何时方了。欸乃数声，晚鸦几点，惊飞林杪。且叵罗笑把，樗蒲醉掷任他昏晓。"}