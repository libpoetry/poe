{"id":"1214521","title":"吴中汤孟实余闻之衍师道原同居七世矣能率正其家人庭无间言室无私藏诸舍少有不律辄晨起盛服至其寝门引咎自责必改而后止天子赐复以表孝义之门馆阁名臣皆为诗歌美之余虽未见君子中心藏之矣遂为之诗所谓不必寄元也","dynasty":"元","author":"黄玠","text":"麋鹿尚群聚，鸾凤自孤鶱。请书汤氏事，愿使薄俗敦。其人字君实，其貌肃且温。推孝达本始，同居及诸孙。聚食近千指，何曾异一门。弟兄尽廉士，娣姒多淑媛。室中无私藏，堂上绝忤言。卖药隐东市，共知齿德尊。佳气日充闾，五云郁屯屯。九天降雨露，自叶将流根。赐复以终世，举家蒙厚恩。"}