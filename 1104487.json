{"id":"1104487","title":"西江月 其七 待雪","dynasty":"宋","author":"无名氏","text":"扑扑云垂四野，冥冥雁下平芜。萧萧风叶乱黄芦。寒入一滩鸥鹭。准拟云窗水榭，装成玉树冰壶。卷帘独坐拈髭须。待看六花飞舞。膝下红金不暖，窗前绛蜡犹然。夜深城麓走风烟。的砾还飘雪霰。海上正迷蝶梦，山阴未棹溪船。愿骑白凤玉为鞭。西赴瑶池芳宴。"}