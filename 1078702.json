{"id":"1078702","title":"次韵国衡","dynasty":"宋","author":"张纲","text":"古寺凭崇冈，苍烟荫乔木。攲斜屋鳞比，缭绕墙带束。何人辟层轩，延客寄遐瞩。醉赏菊坡下，客意岂在菊。念昔居此地，名世尽儒服。师旷贤多知，苍史圣重目。台成竟谁游，事去不容局。梁王高帝孙，名字亦不辱。当时盛歌舞，肯使后人逐。陈迹今故存，新池为谁绿。感叹世上事，反覆如转烛。请君听钟鱼，尚想吹紫玉。"}