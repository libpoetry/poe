{"id":"1048244","title":"追咏西园海棠","dynasty":"宋","author":"韦骧","text":"西园正月月欲残，海棠一株花正繁。滂葩滟滟斗朝日，露洗蜀锦红光寒。回环桃李竞无色，卓尔独秀当朱栏。两春行役不及见，今日偶幸官身閒。拟开金樽恣欢赏，酬酢宿恨开衰颜。无何职事忽牵制，遽戒舟楫乘波澜。却嗟逐物犹带芥，未免回首兴长叹。悠悠清夜入寤寐，往往蝶梦曾飞还。归来绿叶空满枝，正与老态相追攀。须知乐事少如欲，谁谓天意于人悭。"}