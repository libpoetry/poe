{"id":"832236","title":"绮寮怨 初冬见燕。和六禾","dynasty":"清末民国初","author":"陈洵","text":"冷眼江湖来去，社余秋伴空。问有几、岁晚朱门，漂摇尽、更话相逢。依稀昭阳旧识，惊回顾、浪迹随断风。念稻粱、雁鹜无余，天南客、为尔悲恨重。绣径漫寻梦茸。韶颜暗换，何能看似春同。故国离宫。宝钗讯、等谁通。微波赚人双泪，况未比、见惊鸿。无端语喁。斜阳废垒外、霜意浓。"}