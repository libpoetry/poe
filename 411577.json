{"id":"411577","title":"桂花黄","dynasty":"近现代","author":"唐鼎元","text":"桂花黄，游子伤，我家家住江南曲，十载栖隐钱塘江。钱塘著称好山水，种桂何啻千万章。秋风一夕蘋末起，看桂南山车马忙。绕山百里无杂树，金粟堆粘云水长。丹桂如火银桂白，高下霏霏摇眼光。出尘超凡非大药，移境换景令人狂。楼台髣髴月中殿，士女欬唾皆天香。哀哉昔日神仙国，何堪今作腥臊场。自叹琐琐流离子，伶俜万里飘殊方。渺渺家山在何所，谁歌丛桂白云乡。"}