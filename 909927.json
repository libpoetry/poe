{"id":"909927","title":"中隐庵和赵孺韵","dynasty":"宋","author":"李廌","text":"退之以文鸣，师友得侯喜。声名力与俱，虽尊未勇耳。黄池距青山，孰辨都与鄙。庵成谁振之，句出闹如市。千仞宁我高，充实信吾美。坐令庵内人，前车云可轨。礼乐有先后，后进则君子。执方而昧圆，俱野那复史。伐柯固执柯，畴克求诸迩。蒸之既匪薪，采焉又非芑。近交韩与侯，步骤亦常耻。一医消息尽，布毛自何起。要须六月息，不息不为已。敢问二诗人，如何得意旨。"}