{"id":"698510","title":"咏雁字二十四首（录九首）","dynasty":"明","author":"唐时升","text":"蒹葭白露早纷纷，上下参差意象分。朔漠南来应累译，衡阳北望尽同文。方思坐卧观三日，又见纡回作五云。一一总成龙凤质，可教容易换鹅群。一行迢递映清秋，真似云烟落纸流。俄作蜂腰俄鹤膝，亦为虿尾亦蚕头。来传塞北征夫恨，去写城南少妇愁。闻说书成天雨粟，应无岁暮稻粱谋。一夜风霜过洞庭，莫徭惆怅羡冥冥。芦洲掩映成飞白，竹坞回翔欲杀青。右转正如秦代玺，横行疑写梵王经。君归直向燕然去，且为皇家好勒铭。翩翩六翮破寒烟，初月纤纤列宿悬。雨后模糊浓淡墨，风前断续短长篇。彩霞净拭红丝砚，银汉平铺白地笺。自罢结绳书契起，怜君长在网罗边。黄昏风雨黯东西，何事皇皇不肯栖。共指漂鸾兼泊凤，难分野鹜与家鸡。影过平嶂如书壁，声落前汀似印泥。谁把文章移北斗，君家兄弟羽毛齐。漠北湖南万里通，年年为客任长风。饮时渴骥奔泉上，栖处惊蛇入草中。空里作书皆咄咄，日来多暇不匆匆。张芝自有凌云意，莫比藏真老秃翁。远拂残霞搅断云，始知笔阵扫千军。元常法备皆三折，阿买诗成写八分。赋客近为离合体，经生能辨古今文。危峰阻日君须记，陇首群飞背夕曛。"}