{"id":"798170","title":"天香 吸淡巴菰烟，蹙口出之，一一皆成圆圈，亦闺中之一技也，为谱此词","dynasty":"清","author":"俞樾","text":"零玉连环，碎珠络索，清香几缕团聚。莲舌挑圆，樱唇收小，春满玉人娇酺。玲珑不断，早吐出、牟尼无数。应胜香焚宝鸭，空成篆文回互。帘前绛纱密护。怕团团、被风吹去。万种圆融全仗，慧心吞吐。看取阑干稳度，又四角、垂垂化珠露。散了冰轮，氤氲再补。"}