{"id":"494319","title":"寄题沈东园别业","dynasty":"明","author":"湛若水","text":"丈人好别业，渺然在东溪。人号东园公，绮里偕游嬉。溪梁架飞虹，亭榭还茅茨。偃坐思贤堂，鱼鸟观鹿麋。何以爱东园，东园多朝曦。东园好炙背，东园物先熙。鸡鸣瑞色动，惊起金乌飞。金乌既已飞，照见扶桑枝。左攀扶桑枝，折之为牛箠。朝牧东园野，夜赋饭牛诗。以此谢荣慕，岂知尧舜时。我屋异于是，无南北东西。洞达开八窗，八风感我帷。搴帷看时景，乌兔閒追随。坎止我居静，虚心动应离。动静随寂感，无为无无为。丈人闻我言，信乎能不疑。若询过庭际，谧也能言之。"}