{"id":"1119376","title":"次王帅韵后诗呈叶教授","dynasty":"宋","author":"陈造","text":"业履冰壶器镆邪，元戎韬略况儒家。功名自昔须横草，南北于今赖灌瓜。村墅稻田黄罢亚，塞垣榆树老丫叉。为公著意收诗稿，传与中都万口誇。功名回首负年华，梨枣诸雏未克家。老计生涯须下泽，才非世用但匏瓜。为儒仅博肱三折，谋食宁羞手一叉。青眼故人犹念此，肯持巴唱向人誇。"}