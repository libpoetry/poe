{"id":"793796","title":"晚下三峰","dynasty":"清","author":"李寄","text":"清晨登三峰，不知高若兹。青天实咫尺，凡骨焉能梯。回观万象妙，顿忘所历疲。千尺㠉第一，高崖势倒垂。阻绝登峰路，如与人相持。冉冉回心字，至今使我危。井底垂铁绠，风雨藏蛟螭。寄目于手足，左右相因依。入㠉篆壁蜗，出㠉摩空翚。飞猿一线过，犁沟险倍之。面削不受屐，额凸绠难施。天然得霤道，深阔称一犁。相传老君力，再拜沟旁祠。沟上最险者，二匾势倾攲。苍龙岭崭甚，万丈竖深溪。长剑倚天外，此语善品题。三峰无此岭，万古知是谁。如人伸一臂，接引其下为。早与众人约，部伍宜整齐。隘处鱼贯上，坦处雁行驰。胜境辍行玩，歧路告众知。议会然后进，庶几免参差。岂知乌合辈，难束以程规。鸟分而兽散，各自为东西。宗土祠以上，更无一人随。独笑莲花巅，纲寻洗头池。身与云俯仰，目荡天四陲。书生眼孔小，易题山水诗。一邱与一壑，下笔兢淋漓。见此大山水，气夺难措辞。或题数千言，通套而支离。我来书所见，聊以备追思。"}