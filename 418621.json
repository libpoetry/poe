{"id":"418621","title":"台城路 殊庵诗友挽词","dynasty":"近现代","author":"丁宁","text":"桃溪春水年时地，仙源尚留人世。白袷丰神，青囊仁术，谈笑依然在耳。苍茫故里，听鶗鴂声声，未成归计。撒手尘劳，月明如梦夜如水。从今赏音有几，黄垆休再过，清泪难已。雪夜回春，芳洲伫影，情景分明犹记。斯人去矣，问此后骚坛，光芒谁继。鹤驭程遥，断吟君听未。"}