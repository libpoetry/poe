{"id":"1118069","title":"幽居夏日二首","dynasty":"宋","author":"陆游","text":"茅舍参差烟霭中，超然高兴与谁同。形骸已与流年老，诗句犹争造物功。子母瓜新间尊俎，公孙竹长映帘栊。日长愈觉闲无事，隐具成书又一通。内史兰亭晚卜邻，永和风月凛如新。功名不入闲人梦，诗酒犹关老子身。檐浅时时闻霣箨，池清一一见潜鳞。正令未逐飞仙去，要是巢居太古民。"}