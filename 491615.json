{"id":"491615","title":"题萧鹏举所藏草虫杂图","dynasty":"明","author":"刘崧","text":"鬼车团春米囊拆，萱竹缃桃红迫迮。牵牛花碧露初坠，枸杞子红秋可摘。青菘赤芥碧玉葱，攒英濯本当蒿蓬。羽衣凄切自络纬，蜗角低昂方战攻。蜻蜓头圆赤色尾，亦有纤纤绿罗袂。草行蜥蜴金背烂，升竹盘拿更贪噬。青蛙支颐目睅瞠，黑甲推车车倒行。螳螂怒臂乃当辙，蜂蚁君臣谁敢争。愁来对客看图画，似向芸窗笺尔雅。丹青婉娈归动植，风日晴和到田野。吾闻夏后德所形，昆虫草木皆清宁。苕华芸黄星在霤，卷画歌诗双泪零。"}