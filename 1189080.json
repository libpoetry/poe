{"id":"1189080","title":"秋庭贻马九","dynasty":"唐","author":"储光羲","text":"伊昔好观国，自乡西入秦。往复万馀里，相逢皆众人。大君幸东岳，世哲扈时巡。予亦从此去，闲居清洛滨。稍稍寒木直，彩彩阳华新。迭宕孔文举，风流石季伦。妙年一相得，白首定相亲。重此虚宾馆，欢言冬及春。哲兄盛文史，出入驰高轨。令德本同人，深心重知己。绛衣朝圣主，纱帐延才子。伯淮与季江，清浚各孤峙。群芳趋汎爱，万物通情理。而我信空虚，提携过杞梓。夫君美声德，直道期终始。孰谓忽离居，优游郑东里。东里近王城，山连路亦平。何言相去远，闲言独凄清。万里鸿雁度，四邻砧杵鸣。其如久离别，重以霜风惊。"}