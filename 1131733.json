{"id":"1131733","title":"故福国夫人挽歌词","dynasty":"宋","author":"綦崇礼","text":"从夫礼法旧推称，训子诗书亦蚤成。乌府尽言知内助，凤池得位见亲荣。隙驹不究期颐寿，风木长悲欲养情。厚福尚馀汤沭地，并归贤嗣作功名。蜀都旌节继辉光，象服重来意独伤。许国毋辞驱远驭，怀人忍复舍中堂。新阡岂料今同穴，异县端如在故乡。错顾飞云何处是，西山松槚已成行。"}