{"id":"744647","title":"礼烈亲王克勒马歌 其二","dynasty":"清","author":"吴嵩梁","text":"烈王勋德史有传，天马今从画中见。百战归来汗血流，论功马亦当封侯。王师破阵如破竹，王来骑马如骑龙。四蹄雷电双耳风，但闻战鼓先腾空。跨山蓦涧若平地，岂知身在重围中。箭伤刀斫不能死，得意腾骧日千里。王归天上马人间，矫首苍云泪如水。功成身殒为酬恩，刻石昭陵未足论。辽海年年千骑出，王孙犹问旧龙孙。"}