{"id":"1143622","title":"五更","dynasty":"宋末元初","author":"仇远","text":"仆云月未落，或谓夜过半。晓眠我正浓，漫漫何时旦。一鸡一鸡鸣，梦觉天未晓。谁较夜短长，我睡不可少。山寺钟未鸣，城楼角已奏。角声正可听，攲枕续残漏。月转参旗横，梅花梦方熟。罗浮山忽来，毋乃地脉缩。杭城打六更，市楼已攒点。流年莫催人，老色将冉冉。丑夜方向寅，被衾冷如铁。江南贫者多，奈此霜加雪。愁多怯长夜，况乃众病归。何待六十年，老矣当知非。雁鸣鹤亦鸣，不待鸡戒旦。平生善利心，一鸣思过半。宰相当此时，已入待漏院。我辈独何人，拥被犹困倦。炉藏火尚红，雪映窗已白。梦游无色界，不知身是客。"}