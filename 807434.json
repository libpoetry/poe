{"id":"807434","title":"金菊对芙蓉  过侯敷文村居留赠仍用前韵","dynasty":"清","author":"陈维崧","text":"紫艳牵裾，红香扑帽，手编花鸟阳秋。有佳儿膝下，少妇楼头。红栏粉壁吴船样，明棂外、蜂蝶成毬。有时月上，前墟送到，牧笛樵讴。一任金犊如流。笑昔日金张，一半荒邱。且芒鞋野服，散誔优游。栽花晒药摊书外，无剥啄、人境双幽。但逢酒熟，恰当花放，我到还留。"}