{"id":"879550","title":"长句简敬叟季仙兼呈端夫申父晦仲","dynasty":"宋","author":"刘学箕","text":"士生樗散甘嘉遁，頫首衡茅敢尤怨。良朋益友肯顾临，讲贯渐摩笃明辨。年来瘖哑瓶守口，俗子污人如避箭。论交谩说笑金兰，厚貌深情半讥讪。念君与我情不薄，一忝从游一亲眷。朅来终日坐书楼，喜剧论文几昏旦。曲生风味亦不恶，抵死绝交良可叹。胸中磊磈政须渠，吻噪肠枯赖浇灌。孟公旧不论升㪷，惊座丰姿发奇观。富文博学子游子，秀楚翘英颖锋见。吾虽不敏逐后尘，斩将搴旗共酣战。祇今便造无何有，相与神期游汗漫。既无三雅伯仲叔，不有巨杯觯角散。请观管辂扬子云，欲作九原谁可唤。酒不离唇元乃就，三㪷顿倾辞绮粲。二公洞达疏通豪，妙语仍烦下一转。养浩堂中颙惠然，急吐才华染柔翰。"}