{"id":"710448","title":"葩经体川流四章","dynasty":"明末清初","author":"陈子升","text":"川流浮浮，我今斯居。不遑朝餔，吁嗟乎权舆。川流㶁㶁，我今斯息。不遑朝食，吁嗟乎宿昔。园中何有，有薪有蔬。吁嗟权舆，胡食而鱼。不遑朝餔，曰犹徐矣。薪蔬惟棘，莫之敷矣。园中何有，有荼有藿。吁嗟宿昔，胡食而鲽。不遑朝食，曰犹绎矣。荼藿骚骚，莫之藉矣。"}