{"id":"766751","title":"贺新郎 其一 夜饮用蒋竹山韵","dynasty":"清","author":"王士禛","text":"过雨花如绣。正罘罳、低垂四面，繁英香透。结客十年知己少，何似银尊翠袖。莫须问、涛飞山走。且解金龟休作恶，未伤神、丝竹中年后。空泪堕，金城柳。长安一雨分新旧。更谁能、望尘膝席，争名鸡口。高誓安期灵气尽，一望三山似阜。但海水、尽成醇酒。鹦鹉螺卮金不落，问狂生、得似公荣否。休暂住，挨?手。"}