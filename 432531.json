{"id":"432531","title":"稻江冶春词二十四首","dynasty":"近现代","author":"连横","text":"九十韶光信可怜，稻江风月更婵娟。吹春声里春多少，揽起春愁又一年。牡丹吟社集群英，永夜钟声继斐亭。寥落诗人多老去，蘼芜绿遍抚台庭。打桨新从艋舺来，龙山寺外碧桃开。年来苦被东风恼，莫负花枝映酒杯。大桥千尺枕江流，画舫笙歌古渡头。隔岸素馨花似雪，香风吹上水边楼。二重埔接三重埔，万顷花田万斛珠。谷雨清明都过了，采花争似采茶无？游春争说板桥园，歌舞台空静掩门。一树寒梅犹孕雪，白头作客吊西村。锦帆十幅下江头，江草江花接戍楼。霸气已销春尚在，怒涛犹作海门秋。楝花十里接城南，禊事重修上碧潭。一舸归来大溪口，楼头正见月初三。赌酒旗亭画壁秋，一时名士尽风流。而今系马垂杨下，不见春风得意楼。火树银灯闹上元，稻新街上管弦喧。多情惟有春宵月，犹自娟娟照北门。羯鼓催花春夜长，羽衣旧曲舞霓裳。可怜红豆相思死，零落天边桂子香。怡和巷口夕阳斜，长乐街头唤卖花。十二珠帘齐捲起，玉楼沈醉美人家。剑潭春渌照修眉，自喜新妆恰入时。参罢观音还默语，慈云座下乞签诗。拂面春风被酒浓，草山山下草茸茸。驱车永福桃林过，折得桃花馈个侬。春水初添新店溪，溪流渟蓄绿玻璃。香鱼上钓刚三寸，斗酒双柑去听鹂。细雨新泥簇蝶裙，皮鞋高底印苔纹。相将斗草圆山去，姊妹花开日未曛。大屯山影望依稀，落日帘前海燕飞。指点芝兰新渡口，一篷烟雨载花归。罨画楼台荡客愁，酒旗一一挂林楸。温泉滑腻山花美，相约湔裙上北投。谷雨初晴抹丽多，门前齐唱采茶歌。盈盈十五誇颜色，又把春衣试碧罗。相思树下寄相思，尽日凝妆斗画眉。赠芍采兰君莫笑，女郎半解郑风诗。北里曾传宝玉篇，坠欢重检绮筵前。酒徒散尽佳人老，说到看花便惘然。香国评春春事娱，二分明月胜姑苏。江山楼上群花放，犹记传胪唱碧珠。箫鼓声停酒未消，桃花燕子话南朝。赏心别有春灯谜，踏月江滨旧板桥。旧游如梦复如烟，况是飞花落絮天。镇日閒愁无可遣，倚栏自写冶春篇。"}