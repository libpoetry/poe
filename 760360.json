{"id":"760360","title":"宝汉茶寮歌","dynasty":"清","author":"丘逢甲","text":"青山不幸近城郭，万坟鳞葬成痏疮。安知近郭无完坟，前者已掘后者藏。每遭兵燹尤不幸，攻城筑垒多夷伤。抛残万骨没秋草，圹砖墓石墙营房。君不见五羊城外山上坟，明碑已少况宋唐！千年忽出买地碣，玉骨久化黄尘扬。土花洗出南汉字，传之好事珍琳琅。当时邑里藉考證，其奈书劣文侜张！清明风吹花草香，出门拜山车马忙。茶寮杂坐半伧父，谁吊扶风廿四娘？"}