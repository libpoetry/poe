{"id":"691223","title":"将之南礼答同年杨士载赠别二首","dynasty":"明","author":"李孙宸","text":"谬陪玉署领群英，独向钟山理旧盟。鸡肋一官怜浪迹，嘤鸣千里别同声。梅花不隔怀人梦，葵藿宁忘恋主情。自是南枝巢越鸟，看君阿阁凤凰鸣。莺花春日满长安，禁苑追趋几度看。忽尔分携干气象，漫劳惜别赠琅玕。亭中玄草传经易，江上仙舟共客难。一水石头双鲤在，相思未远慰加餐。"}