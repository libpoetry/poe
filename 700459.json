{"id":"700459","title":"口占次郑时明国学梅花诗韵二首","dynasty":"明","author":"顾璘","text":"玉体珠衣岂洛神，前生姑射是元真。芳菲管领先天气，风格依稀绝粒人。明月池台横浅水，艳阳桃李隔红尘。广平见说心如铁，别有调羹万斛春。閒将标格品花神，独许梅花自有真。雪里清香无俗艳，水边潇散一高人。盟心特挺冰霜节，透骨那薰脑麝尘。招引东皇回淑气，任教红紫领馀春。"}