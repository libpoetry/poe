{"id":"659279","title":"盛封主事挽诗","dynasty":"明","author":"罗玘","text":"封君夜台游，邻鬼纷累百。聿始迎封君，又若聚叹息。谁能一布衣，老用著冠帻。有子虽令学，曾几青云客。家家竞落莫，谁氏再丰硕。幸灾俗之常，而闵垂绝魄。隔藩即仇雠，反眼视蛮貊。封君有宽肠，春水满四泽。蜉蝣生死间，天地一朝夕。生荣死之安，盍受百鬼役。寄言人世间，愿踵封君迹。"}