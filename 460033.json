{"id":"460033","title":"摸鱼子","dynasty":"当代","author":"卢青山","text":"放扁舟，天荒地老，玄清无柱谁系？蟾蜍夜有横天意，待欲相随何以？回眸子，最怕是、一冬枯杪垂芜涘。饿鸦群挤。共漠陇沉烟，回风秃岭，占千村万里。凭江跂。怅想邵平瓜美。平波一去无地。谁能拍桌誇年少？误却秋千颓背。将安倚？带满袖、清霜荻色归寒肆。携杯趁醉，借淡菊东篱，土花森石，一卧三朝起。"}