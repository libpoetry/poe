{"id":"1190398","title":"送山阴姚丞携妓之任兼寄山阴苏少府","dynasty":"唐","author":"韩翃","text":"东风香草路，南客心容与。白皙吴王孙，青蛾柳家女。都门数骑出，河口片帆举。夜簟眠橘洲，春衫傍枫屿。山阴政简甚从容，到罢唯求物外踪。落日花边剡溪水，晴烟竹里会稽峰。才子风流苏伯玉，同官晓暮应相逐。加餐共爱鲈鱼肥，醒酒仍怜甘蔗熟。知君鍊思本清新，季子如今德有邻。他日如寻始宁墅，题诗早晚寄西人。"}