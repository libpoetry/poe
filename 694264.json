{"id":"694264","title":"九日嘉会楼登高","dynasty":"明","author":"陈献章","text":"引步下前除，儿扶杖亦扶。会于何处胜，客有去年无。天道常流转，园林又变疏。暂留赏今日，醉莫看茱萸。兼有吟诗病，何妨著酒扶。景逢佳处少，句向觅时无。醉去乾坤小，醒来伴侣疏。今朝嘉会会，不尽看茱萸。半酣壶矢折，又减两三扶。九日江门有，千年栗里无。山形当晚瘦，脚迹向秋疏。问我登高去，都忘菊与萸。溪边菊一区，溪竹两相扶。草木从吾好，风霜杀此无。閒同元日醉，浩笑一生疏。试问干云桧，何如小沜萸。"}