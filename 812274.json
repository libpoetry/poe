{"id":"812274","title":"自九江抵南昌途中杂感","dynasty":"清","author":"江之纪","text":"去年见春风，曾与春风约。明岁花开时，故山酒同酌。息壤犹在彼，生计转落拓。方辞庾公楼，又上滕王阁。春风不我欺，我自食前诺。可怜龙尾西，桃花开且落。峭帆入彭蠡，大姑迎云中。惊涛沃白日，鬟髻有濛濛。下有古战场，曾葬千艨艟。至今风雨夜，鬼火盈鲛宫。真龙与假虎，一例随西风。谁言广武叹，狂谈非至公。"}