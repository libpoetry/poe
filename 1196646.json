{"id":"1196646","title":"昉著灸数朝废吟累日继披佳什莫匪正声亦贡七章补为十首学颦之诮诚所甘心","dynasty":"唐末宋初","author":"李昉","text":"心情休问近何如，冉冉浮生六十馀。抱病久无欢笑兴，信缘慵答往还书。容颜也道随年改，牙齿谁教斗顿疏。何处此身堪养老，万安山下有村居。行年已老拟何如，手植园林十亩馀。婢仆尽能修药饵，儿孙亲教读经书。趋时徇俗诚为拙，守道安身未必疏。惟望多情蓬岛客，偷闲时访野人居。交朋相问兴何如，不愿家财有羡馀。一卷佛经心谙诵，七篇真诰手亲书。荣名厚禄都来足，酒兴诗情积渐疏。多谢营巢旧时燕，又依时节到贫居。历官从宦复何如，冒宠叨荣最有馀。五载滥批黄纸敕，半生曾典紫泥书。安民济物才无取，报国酬恩志未疏。圣主忧边心正切，若为端坐自安居。平生荣遇更谁如，窃位妨贤四纪馀。昔冠北门诸学士，今先南省六尚书。演纶岂有文章称，调鼎仍惭绩效疏。弭役销兵恨无策，退朝长是闭门居。息念忘怀心晏如，随宜生计不求馀。汲泉自溉新栽竹，借本重添旧欠书。唯仰酒杯相慰暖，敢嗟容鬓渐凋疏。澄波桥北多嫌远，少有交朋到我居。清静僧家亦未如，绿葵红稻饱餐馀。逢人不喜谈时事，养性惟便读道书。来往自行三径熟，过从每共四邻疏。洛安郡里东城下，一簇芳林是我居。"}