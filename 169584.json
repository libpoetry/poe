{"id":"169584","title":"延平次郑粹答田父词韵","dynasty":"宋代","author":"陈宓","text":"儿饥谁与哺，衣破谁与补。田家安乐时，尚有饥寒苦。况值久旱馀，十须逾缺五。加以疟鬼威，空庐倍贫窭。我适丁此时，期以报君父。人言灾害深，未知嗟近古。里闾十家聚，往往半理土。伊予忝刍牧，上恐负仁主。或妇失其夫，或子失其母。累累日就尽，公私窘捐瘠。此是政令乖，伊谁所自取。尝乞减十算，苍穹未蒙许。遂使强惭颜，缪称事摩抚。日冀天色寒，旧恙或可瘉。如何腊已至，未有雪花舞。明当自投劾，待罪听官府。赖有贤二车，殚心能活汝。万一得归田，终焉与樵侣。躬耕可足食，为酒祀考祖。庶几樗栎材，没齿远斤斧。"}