{"id":"53108","title":"蕉溪岭·蕉岭何嵯峨","dynasty":"明代","author":"顾璘","text":"蕉岭何嵯峨，峻极侵汉耸。岩峦势崚嶒，草树影蒙茸。羊肠仄径回，螺髻尖峰拥。危讶天与摧，突疑地俄肿。曦轮仅平过，星纬翻下供。罡风劲而冲，游气蓊以壅。循厓必蹲躬，蹑级难举踵。联升贯行蚁，疲卧缩僵蛹。高隼翮每抢，健马息亦恿。韩愈岂虚哀，王尊乃真勇。轻舆苦陟降，牵掣资众捧。虽谢胟腓劳，屡动毛发竦。昏黄履坦道，虩虩抱余恐。"}