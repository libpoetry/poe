{"id":"1236421","title":"奉和刘伯温员外漫兴诗韵并自述一十五首","dynasty":"元","author":"陈镒","text":"苍岭愁云树压低，青田明月鹤高栖。也知天庇神仙境，秋色依然满好溪。杜老从来隐草堂，每忧时事九回肠。如今稳驾扁舟去，且玩西江夜月凉。经年为客在王门，慨古论今道自尊。应念山中贫病叟，独寻黄独斸云根。曾记开尊向夜分，北山堂上共论文。可怜一炬成焦土，空有荒垣锁暮云。鹤骨清癯称葛衣，翱翔湖海未言归。荷花开尽炎光老，又见江头木叶飞。苍茫天地一邮亭，客里相看眼孰青。江北江南经乱后，故交零落似晨星。未许身闲隐薜萝，府书辟起听鸣珂。知君久佩文章印，问字应多载酒过。处世无为富贵酣，急流勇退是奇男。悠然自在樊笼外，闲对江山雪满簪。我今老矣守林泉，破屋萧然一榻悬。每向秋宵看月色，怀人千里共婵娟。猗绿亭前竹满林，纷纷苍雪落层阴。开轩载诵清风句，岁晚宁忘故旧心。昔曾游览遍山川，汎汎身如不系船。今日栖迟茅屋下，却怜多病对云眠。门外清溪水气寒，喜无尘俗事相干。重阳谁共尊中酒，忍见黄花白露漙。山深五月啭黄鹂，秋到惟闻乌夜啼。欲寄相思无便使，空吟短句付诗奚。贫病真同涸辙鱼，浇愁幸有酒堪沽。秋来诗骨饶清健，自喜登高不用扶。秋水溶溶绿一湾，青山叠叠白云闲。而今不作功名念，容我逍遥山水间。"}