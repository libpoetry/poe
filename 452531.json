{"id":"452531","title":"水龙吟 辛卯端午怀信兄设宴望湘苑醉后买舟沿昆玉河至颐和园归赋此调","dynasty":"当代","author":"吴金水","text":"可堪端午京华，泛舟偏忆沅湘水。灵均故国，而今却报，赤云千里。梦泽尘飞，洞庭波浅，蕙枯兰死。叹幽岩薜荔，枝残叶脱，更何处，容山鬼。回首长河迤逦。袅凉风、柳丝飘翠。画桡载酒，虹梁题句，及时行此。君看天阍，防川息壤，几曾休止。怕他年禹域，千流尽断，现昆池底。"}