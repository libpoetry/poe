{"id":"1049861","title":"王元当家藏钟隐画三害图","dynasty":"宋","author":"郭祥正","text":"老钟笔法何奇古，三害精灵一图聚。周生自握苍精龙，白额长蛟甘丧沮。危桥跨水压波涛，巨木翻风瞑烟雾。挺然独往知忘躯，敢谓诛邪天地助。三日生还动闾里，千载遗踪存绢素。薄蚀已更人仰之，自古贤豪遗细故。何独今人无此人，已觉丹青有深趣。江南印玺尚如新，国破苍忙画谁付。一图分裂藏三家，离合悠悠岁时度。只今皆属丞相孙，挂向高堂邀客顾。倏然风云驾霹雳，雨来平地银潢注。珍绨收藏卷不彻，直恐变化复入江湖去。"}