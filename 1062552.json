{"id":"1062552","title":"集西塔寺怀亡友汪信民以言念君子温其如玉为韵探得念字","dynasty":"宋","author":"谢逸","text":"祸福初无门，吉凶本不僭。蹠寿颜夭折，此理竟谁验。贵不啬谗邪，富独饶聚敛。施施骄妻妾，百索无一欠。贞士抱清真，藜藿常不餍。人生鬼揶揄，奄忽就窀窆。吾友汪夫子，才力百夫赡。独立流俗中，如山不可堑。青衫困冷官，半世守寒俭。自从斯人亡，吾生良可厌。弦绝伯牙琴，墓挂徐卿剑。但馀清溪编，万丈垂光焰。朝来雨新霁，湖波清潋滟。禅堂净巾屦，僧榻凉枕簟。追寻旧游踪，历历皆可念。矢诗寓一哀，苦泪渍铅椠。"}