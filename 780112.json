{"id":"780112","title":"兰陵王 送二舅之沅州","dynasty":"清","author":"曹贞吉","text":"岭云白。湖草粘天弄碧。湘烟淡，沅水分流，弱柳丝丝罥行色。武陵南下驿。渐入桄榔瘴黑。鹃声里，铁骑连营，一发青山望京国。依依感畴昔。记巷口乌衣，门边霜戟。电光石火音尘寂。愁一肩行李，半林斜照，空祠榕暗啸木客。衡阳雁程隔。难觅。谢公屐。问橘井遗踪，郢雪荒宅，参军蛮府工书檄。念东第凄冷，北堂晨夕。寒螀啼彻，听砌语，助太息。"}