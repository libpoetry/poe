{"id":"810477","title":"读史四首 宋武帝","dynasty":"清","author":"敦敏","text":"虎步龙行奋战功，寄奴一世为谁雄？葛灯绳拂留阴室，贻笑孙谋田舍翁。新亭白服忆初心，弹指应怜泣汝阴。一自东昏凿金后，萧郎又早进生金。菜羹可食面牺牲，佛忏偏来侯景兵。悔不终身同泰畤，一时昏瞆死台城。一例相传又号陈，霸先俶傥不犹人。如何亲见台城饿，也向庄严去舍身。"}