{"id":"185899","title":"缘识·偃亚松","dynasty":"宋代","author":"赵光义","text":"偃亚松，笔迹高，来更妙，甚奇特，三十年前曾收得。上下度量有短长，平头一样青烟色。半枯半嫩小枝斜，节风阴石皆法则。左隈右倚四维绝，悬在书堂谁分别。喝起诸山未是奇，千年鹤坐方可说。根蟠龙，笼春雪，团团引出桂华月。暗聚风生欹枕观，驱逐邪魔无情灭。若在灵山片时久，感动天人师子吼。扫教心地起自然，好看纵横如意手。偃亚松，偃亚松，或真个。生在深谷，为栋梁之异木。任从霜雪推残，终归众人之瞻瞩。"}