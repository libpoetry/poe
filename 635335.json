{"id":"635335","title":"春杪登镇海楼望雨","dynasty":"明","author":"成鹫","text":"今日天气和，好风扇明庶。卉木待芳菲，美人恐迟暮。良时朋侣佳，晨兴理冠屦。言寻粤秀巅，振衣放高步。东北有层楼，翚飞美无度。经始自先朝，增华别新故。乘兴穷跻攀，遥情纵瞻顾。下瞰尉陀城，歌钟溢衢路。四郊方殿屎，三农渴甘澍。遥遥山上云，兀兀原头树。云树不相知，阴晴各欣惧。凭高逸兴生，抚景繁忧聚。无力挽天河，眷然独延伫。"}