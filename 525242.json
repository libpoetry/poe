{"id":"525242","title":"汪中丞乃子子睿秀才持西湖图索赋长句","dynasty":"明","author":"顾璘","text":"同人昔汎西湖水，锦缆牵船镜光里。云雾难穷夹岸山，楼台乱拥前朝寺。吹箫夜登保叔楼，青林明月影倒浮。远窥天竺西方景，近指蓬莱东海游。当庭挥翰疾如雨，簿书不得妨歌舞。风流苏白疑可招，意气雷陈暗相许。鸾鹄分飞西复东，尊酒放歌难再同。汪生提画忽示我，伫立感叹怀高风。看生豪气吞四方，转眼便登冰玉堂。承家节操岂相忝，东人歌颂长洋洋。穷岩旧诗如可识，为掬湖波洗苔壁。"}