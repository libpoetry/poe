{"id":"267229","title":"雨霖铃·清明过何笛帆乘骝桥故居","dynasty":"现代","author":"朱祖谋","text":"昏鸦啼涩。近连桥、路暗雨如织。孤云一逝何处，门巷乱、苔花綦迹。薄暝流飙，旋起渐、尘动欹壁。甚燕燕、凄语东邻，此地无人解吹笛。天涯酒醒消魂极。但悤悤、酹地空尊泣。文章枉换羁旅，零落尽、茂陵残笔。夜壑孤吟，应省今朝、过了寒食。待剪纸、重与招魂，梦断枫林黑。"}