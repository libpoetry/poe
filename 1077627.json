{"id":"1077627","title":"黟歙道中士人献牡丹千叶面有盈尺者为赋此诗","dynasty":"宋","author":"李纲","text":"平生爱花被花恼，每见牡丹常绝倒。自从丧乱减风情，两年不识花枝好。迩来谪堕烟雨中，行色日与春光浓。今夕何夕见粲者，颇类寿安千叶红。岂知黟歙深山里，乃有此花端若此。不论玉板与鹤鸰，可亚姚黄并魏紫。嫣然见我如感伤，似诉处此非其乡。吾衰多病不解饮，对尔叹息空持觞。人言老境花如梦，献此慇勤情已重。蜡封瓶贮可多时，惆怅洛阳今不贡。"}