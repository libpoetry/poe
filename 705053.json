{"id":"705053","title":"塞上杂咏四首","dynasty":"明","author":"戴记","text":"无定河边觱栗鸣，夜深灯火赫连城。八千里外江南客，边塞悠悠度月明。万碛千山奏角过，北风吹雪满榆河。萧条古戍行人少，衰草寒沙放橐驼。受降城外草芊芊，曾记嫖姚北伐年。不见燕然铭塞上，汉家天子重安边。大碛茫茫走雪沙，边人处处夜吹笳。阴风冻杀祁连雀，千载燕支落汉家。"}