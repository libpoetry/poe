{"id":"837491","title":"摸鱼儿·七夕社集，和邵次公","dynasty":"清末民国初","author":"夏孙桐","text":"对清光、画屏银烛，新鸿唤客来早。朋簪亦有天涯感，今夕坠欢重表。秋意悄。诧阅世针楼，斗尽人间巧。风宵露晓。更莫问支机，休论誓钿，只劝玉尊好。神仙事，难免一般啼笑。误他儿女多少。银河天上无深浅，脉脉此心常抱。差胜了。看东海尘扬，几度红桑老。吟情缥缈。任瓜果庭空，莼鲈梦远，招隐怨芳草。"}