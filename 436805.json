{"id":"436805","title":"自题中州集后五首","dynasty":"金末元初","author":"元好问","text":"邺下曹刘气尽豪，江东诸谢韵尤高。若从华实评诗品，未便吴侬得锦袍。陶谢风流到百家，半山老眼净无花。北人不拾江西唾，未要曾郎借齿牙。万古骚人呕肺肝，乾坤清气得来难。诗家亦有长沙帖，莫作宣和阁本看。文章得失寸心知，千古朱弦属子期。爱杀溪南辛老子，相从何止十年迟。平世何曾有稗官，乱来史笔亦烧残。百年遗稿天留在，抱向空山掩泪看。"}