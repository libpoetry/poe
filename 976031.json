{"id":"976031","title":"重湖夜月","dynasty":"宋","author":"饶鲁","text":"昔闻放翁歌镜湖，船尾有酒船头书。又闻鉴湖赐贺老，剡川一曲春风好。番阳之东有重湖，风光与此真不殊。澄波湛湛秋瑩洁，碧月一片沈冰壶。彩舟荡漾摇画桨，上下天光映虚幌。踏歌搥鼓乐者谁，武陵樵客来湖上。赋诗横槊何英雄，气概或誇前两翁。我思此景劳梦寐，东望咄咄徒书空。"}