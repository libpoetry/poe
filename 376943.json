{"id":"376943","title":"水龙吟·沈珠传奇好以落花蝴蝶泥人赋诗，为填此阕","dynasty":"清代","author":"蒋春霖","text":"绛娥吹堕瑶京，可怜艳骨多尘土。几番梦醒，仙衣重试，冶游愁数。宝扇兜云，玉阶团雪，欲离还聚。恨东风力倦，娉婷双翅，衔不上、朱楼去。记共踏青归路。斗盈盈瘦腰红舞。西邻再过，满庭莎草，一天飞絮。枝老春空，水流香在，绿阴千树。但销魂歌板，年年弹泪，忆花开处。"}