{"id":"906342","title":"青原台与兄弟同赋","dynasty":"宋","author":"李弥逊","text":"高台瞰层碧，岫幌森筠幢。恍如青原人，觌面呼老庞。胡为未免俗，儒冠学为邦。曾无白雨手，但补百碎腔。平生爱山癖，至老成膏肓。穷探偶会意，夜半力欲扛。一存短豆恋，心境不得双。坐旷燕巢幕，览胜猿窥窗。故山如故人，未见心已降。脂车蜡两屐，烟云恣冲撞。竹根扫三径，荷锸悬酒缸。外物不可必，斯言有如江。"}