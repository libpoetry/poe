{"id":"939116","title":"去草棘","dynasty":"宋","author":"陈文蔚","text":"草虽至微物，禀气何不同。瑞者为灵芝，大抵和所钟。薰者为兰荪，芬香播春风。人知外秀异，胡不原诸中。奈何一种类，亦费造化工。沾濡足雨露，山川徒茂丰。畏冗无地著，无足比蒿蓬。成熟不堪食，但逞毫芒锋。除却刺人衣，此外无馀功。惨虽未荆棘，包藏固难容。因行为芟除，当路靡留踪。害物亦害己，去汝如去凶。安得天地间，榛翳亨衢通。"}