{"id":"466670","title":"“清梦楼”杂诗","dynasty":"当代","author":"何永沂","text":"漫道炎凉天亦有，早非混沌世初开。糊涂仙小陶然醉，终日谁来诗自来。文人夹尾皇天下，书案低头夜雨时。而今识得华芝梦，自有仙才自不疑。诗网痴人多说梦，山堆杂卉不须名。前朝红事终浮白，一笑凭栏月在冰。一时紫陌红尘拂，不尽银河素月流。夜静凭高试回首，两三渔火是瀛洲。只有狂诗能咏史，从无皇帝不归天。百年过半人形在，雨打风流落素笺。电网有灵难锁国，书生无气怎成人？临风皎皎霜飞夜，也问苍生也问神。"}