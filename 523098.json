{"id":"523098","title":"郑生山游归予作此歌","dynasty":"明","author":"李梦阳","text":"跂予望之六六峰，欲往争柰今严冬。石林崎岖积雪盛，日中无烟虎豺病。生也孤往胡所稀，冻攀幽崄探其微。手皴面黑逾旬归，太室少室何者奇，曾否首阳歌采薇。北邙逶迤清洛远，天白冰崇伊阙晚。灞上骑驴尔靡辱，袁安高卧吾应腼。忽然想生经行宋家陵，往来寂寞东西京，翘首泪下嵩山青。"}