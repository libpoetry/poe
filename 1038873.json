{"id":"1038873","title":"和邻几登繁台塔","dynasty":"宋","author":"苏舜钦","text":"孝王有遗墟，寥落千年馀。今为太常宅，复此繁华都。踊甓冠旧丘，西人号浮图。下镇地脉绝，上与烟云俱。我来历初级，穰穰瞰市衢。车马尽蝼蚁，大河乃污渠。跻攀及其颠，四顾万象无。迥然尘坌隔，顿觉襟抱舒。俄思一失足，立见糜体躯。投步求自安，不暇为他谟。平时好交亲，岂复能邀呼。举动强自持，恐为众揶揄。一身虽暂高，争如且平居。君子不倖险，吾将监诸书。"}