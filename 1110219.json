{"id":"1110219","title":"次韵沈元用游天台三首","dynasty":"宋","author":"吕颐浩","text":"出处何劳问大钧，如公材哭略铺陈。谈兵玉帐诗书帅，演诰纶闱侍从臣。万叠名山聊寓目，一方仙宅勿藏身。中原未复须留念，先入夷门渐入秦。山居犹不厌山行，石磴攲危步履轻。夹路不闻双阙在，幽岩应有五芝生。春寒未放迁莺啭，风暖先催布谷鸣。我欲营茅留俗驾，无赀谁寄孔方兄。前麾转綵陈旗红，二纪穷边一梦中。曾拥雕戈思却日，屡乘铁马听嘶风。谁怜老去三春病，自觉闲来万虑空。满路落花归雁后，勿令书疏不相通。"}