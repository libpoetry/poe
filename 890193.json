{"id":"890193","title":"满江红 其一 雨花台再用弟履齐鸟衣园韵","dynasty":"宋","author":"吴渊","text":"秋后钟山，苍翠色、可供餐食。登临处、怨桃旧曲，催梅新笛。江近苹风随汛落，峰高松露和云滴。叹头童、齿豁已成翁，犹为客。老怀抱，非畴昔。欢意思，须寻觅。人间世、假饶百岁，苦无多日。已没风云豪志气，只思烟水闲踪迹。问何年、同老转溪滨，渔钩掷。"}