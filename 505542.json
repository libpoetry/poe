{"id":"505542","title":"四月六日宿方东轩观方集有作","dynasty":"明","author":"唐之淳","text":"星离叹暌乖，簪盍欣会晤。幸兹灯烛光，获睹铿鍧句。雄若河注海，纤若茧抽绪。静若禅士定，专若狞妇妒。朱弦閟郊坛，画戟森武库。高将踪汉苏，近或企唐杜。羁悰涤故烦，隽腹饱新饫。座有吴子贤，雅多延陵誉。众乐方具列，善听别音度。愧余窘行役，聚鲜别乃遽。坐席未及温，秣马已在驭。诗殊伐木吟，曲拟骊驹赋。时夏宵苦长，天凉雨如絮。城更犹隐楼，庭鸡忽号树。怅矣明发辞，馀音寄遐慕。"}