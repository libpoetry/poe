{"id":"992521","title":"和淮阳燕秀才","dynasty":"宋","author":"梅尧臣","text":"我官忝博士，曾昧通经术。前因辟书来，亦不习文律。循旧临学宫，虎革被羊质。倚席未能讲，占牍聊置日。朴钝既若兹，愧彼啖枣栗。今者登俊贤，充诏冠庭实。邦伯乃宗公，惟帝旧良弼。置醴饯以行，行行季冬月。骐骥入羁驾，千里终不蹶。惭予延荫人，安得结子袜。心虽羡名场，才命甘汨没。禄仕二十年，屡遘龙榜揭。在昔见麻衣，于今尽超越。是以对杯觞，谨严微敢忽。宁唯畏后生，自恨疏节骨。肴羞罗食案，包核备时物。里妇或窥观，户下红裙出。归应愿生男，生男付纸笔。乃信读书荣，况即服缊韠。长歌食苹诗，声淡异鸣瑟。"}