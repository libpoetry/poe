{"id":"721120","title":"七哀","dynasty":"明末清初","author":"邝露","text":"洁身辟忧患，中道逢丧乱。弃置父母国，荆蛮任逃窜。朱家匿季布，刘氏依王粲。黄巾动地起，惊蓬随风散。道闻剖竹者，衣冠委涂炭。妻子纵剽掠，齿发从焦烂。炊骨无坚攻，杀身诚祸瘅。尸僵横路衢，我行旦复旦。驱马入凤阳，流黄伤彼瓒。靡靡行迈人，悠悠起长叹。问君窜池阳，奚为久淹兹。晨鸿志北向，有翼相背驰。登山山绵邈，涉水水逶迤。鲸鲵塞江海，狐兔舁京畿。行行将易子，杀之持作糜。采薪望空屋，得寸矜相持。琼粒漂母惠，绨袍故人贻。朗月照閒房，素琴光陆离。别鹄变残形，徵音酸心脾。无徒带长剑，嗤笑市中儿。明月夜何长，照我西城隅。城隅切思妇，长叹充幽居。执箕方五日，插羽徵军书。良人凿凶出，锦臂帖飞鱼。西贼动盈万，我军三百馀。半死桐城下，湖松尽丘墟。恶梦乘因来，阴风与之俱。念此独傍徨，傍徨方踟躇。昔日怀春鸟，今焉失水鱼。倾耳聆斯言，游心悲何如。"}