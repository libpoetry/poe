{"id":"1070153","title":"次韵和江司兵浙江观潮","dynasty":"宋","author":"程俱","text":"寥天月魄更旁哉，归墟两潮时去来。乃知大块与人等，欠噫风动声为雷。支川千亿具毛窍，四溟翕张玄牝开。人间百刻乃一息，断岸飘鼓如轻埃。二山横控江海际，挟以幽阙双嵬嵬。伟哉吞吐王百谷，视彼浅狭真台陪。倒流千里骇凡目，正自违性同棬杯。相传昔者楚亡将，事成国霸遭雄猜。英灵不没尚为尔，姓字往往欺啼孩。锦乡功成老元帅，酒酣拔剑歌莫哀。戏令强弩飞劲箭，大堤屹立藏风桅。吴儿荒怪不足录，适与支诺资谈咍。岂知六合有常理，水中出火能焚槐。当年谢公正游乐，遗形物表如王骀。微吟独啸向海道，几见银雪西山回。读君新句写奇观，便似放目吴王台。何当共此散烦郁，大瓠五石充瓶罍。更因长风破巨浪，与君挂席寻蓬莱。"}