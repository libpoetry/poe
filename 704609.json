{"id":"704609","title":"寓巨源溪堂万茂先从溉园至用韵答赠二首","dynasty":"明","author":"黎遂球","text":"扬子江头蜀岭东，姓名前后与君同。佳期此日能虚席，好月宜秋未上弓。芳草满庭侵鬓绿，曲阑摇影照湖红。风流胜事留千古，恰拟孤山信棹通。踏月吹箫寄所思，元君仙隐我能师。从来杨柳玲珑句，得似桃花穆满词。白石古亭双屐错，碧云秋水一舟维。夫君已是金门骨，三两人间更值斯。"}