{"id":"568964","title":"封君沈翁七十寿言","dynasty":"明","author":"王世贞","text":"父书既读尽，遂读天下书。两儿佩庭训，比翼升公车。大者汝南君，小者承明庐。脱汝白苎衫，饰以黄金鱼。充庭尽和气，绕膝皆璠玙。有时写八咏，虹霞吐阶除。忽尔钓四腮，日月付樵渔。能令纸价贵，又使俗情疏。楚泽纵元绪，鲁门飨爰居。喧寂太非性，拟公安得如。我有盈觞酒，微规以当誉。愿保四余言，永为百岁储。"}