{"id":"1106589","title":"栗里华阳窝辞 栗里花药","dynasty":"宋","author":"王质","text":"花药之列，无先我梅。宜江宜山，最宜幽溪。其次桃李，色香俱美。难哉李孟，诸君之子。在我窝兮不欲稀，舍南舍北多令姿，足未出门心已归。花药之列，无先我菊。宜露宜风，大率宜肃。其次兰桂，饶山林气。菊不敢先，迭为仲季。在我窝兮不欲枯，山容贵癯神贵孤，尘外有此尘中无。"}