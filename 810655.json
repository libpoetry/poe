{"id":"810655","title":"忆江南","dynasty":"清","author":"毛奇龄","text":"江上路，横曼小长干。日炙水花红滟潋，烟浮堤草绿绵蛮。高阁尚春寒。江路远，草际暗尘消。红药园深朝坠露，白苹渚浅夜添潮。人醉画栏桥。堪忆处，曲巷试单衫。菱井啄泥悬社燕，桃根熨火种春蚕。风景是江南。风景好，菰叶满横塘。碧带帩头骑马客，红钉屐子拢船娘。两两见鸳鸯。临大道，金碧绕天涯。出郭危楼云作埒，抱江小槛幔垂沙。记得那人家。前浦去，何处最能留。黄鸟换枝啼不歇，落花细逐往来舟。微月上汀洲。妆裹淡，时世在江淮。裙褶缓韬双笼袜，髻根松贴两梁钗。驱鸭去还来。频怅望，耶水与梧宫。谁浣素纱窥越女，因歌白苎号吴侬。总在石莲东。归去好，长听子规啼。红藕城桥风脉脉，黄梅江阁雨凄凄。愁思望中迷。江上市，帆落度桥来。两岸娼楼悬水栅，平船击板瞑烟开。渔火夜相猜。芳草软，朝暮籍车轮。鸲鹆早寒调婢子，琵琶夜雨赛姑神。愁杀浪游人。"}