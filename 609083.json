{"id":"609083","title":"过高比部正甫斋中小酌无肴因共作贫仕诗","dynasty":"明","author":"区大相","text":"黔娄过原宪，无事苦留宾。不识今朝贵，还疑旧隐沦。羹蔬胜肉味，酌醴比醪醇。丘壑道常在，田园情更亲。双钩窗下草，数卷架中尘。金马喧何避，桑枢辙屡新。饭儿同脱粟，衣仆尚悬鹑。有室堪容膝，无财可累身。祇言因宦达，何事以官贫。欲待抛簪绂，归寻南涧蘋。"}