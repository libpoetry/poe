{"id":"405339","title":"再赋风雨龙吟楼诗","dynasty":"近现代末当代初","author":"徐震堮","text":"杜公去草堂，暂与豺虎避。展转复归来，有如锥入地。收京定何时，北望风尘曀。篱破井已堙，欲留故无计。柏庭风露寒，念我根与蒂。岁时阙蒸尝，有子亦如弃。涛声竹阁虚，缺月窥梦呓。剪烛抄旧诗，宵寒添半臂。小儿紫凤衣，门巷及春未？兀坐对江梅，乡愁入凝睇。松回溪上云，入我窗间岫。坐久日影移，饥鼠喧晴昼。岩居薇蕨荒，三年矧多又。一卷郊岛诗，旁人笑寒瘦。盍簪得石交，闻道吾已后。相忘寂寞滨，所安固无陋。幽寻蜡屐同，险韵尖叉斗。抱柱终不移，缨冠宁忘救。虚檐鳞甲飞，合眼风雨骤。百蛰会有苏，惊雷已其候。"}