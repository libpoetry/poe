{"id":"834638","title":"六幺令 莲华盦白桃花，拟小山","dynasty":"清末民国初","author":"姚华","text":"旧时红粉仙洞，顿成抛却。悄然自开无语，耐久偏迟落。老尽尘心证圣，未计春何托。浓阴楼阁。轻寒一树，似水如烟燕还掠。前度刘郎去后，枉了东风约。蓦遇渔父来时，怕见飞花愕。早是天生别样，好称幽栖鹤。竹边阑角，凭伊话梦，莫向人民为城郭。"}