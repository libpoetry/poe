{"id":"695855","title":"胡仲一谈嘉州淩云寺之胜王叔承欣然赋诗便欲西游邀予同作四首","dynasty":"明","author":"欧大任","text":"巴渝千里望峨眉，风急蒲帆片片吹。日暮嘉陈江上客，竹枝歌里蹋船儿。淩云楼阁半空悬，踯躅花深雨更然。五百比丘趍讲席，人天会里尽成仙。嘉州无数好山名，雪下岷峨春水生。曾共高僧谈出世，尸陀林在钵罗城。楚天猿啸断人肠，鱼腹白盐归客航。我欲裁书寄三峡，不知何处棹相将。"}