{"id":"653380","title":"唐人钩栏图","dynasty":"明","author":"张宁","text":"君不闻天宝年中乐声技，歌舞排场逞新戏。教坊门外揭碑名，锦绣钩栏如鼎沸。初看散末起家门，衣袖郎当骨格存。咬文嚼字澜翻舌，勾引春风入座温。年少书生果谁氏，弄假成真太相似。左呼右闹只自如，博带峨冠竟谁是。众中突出净老狂，东涂西抹何狼獊。解令笑者变成哭，直教閒处翻成忙。粉头行首临后出，眼角生娇眉弄色。从前人物空自哗，一顾广场皆寂寞。障中挝鼓外击锣，初来队子后插科。朱衣画裤纷相剧，文身倛面森前傩。拿生院本真足数，触剑吞刀并吐火。千奇百巧忽不前，满地桃花细腰舞。酒家食店拥娼楼，玉壶翠釜蒸馒头。稠人广座日卓午，捧盏擎柈争劝酬。眼中不类心中事，嬉笑相同饥饱异。可怜乐极易生愁，回首斜阳忽无处。悲欢离合总虚空，好恶妍媸变幻中。世间万事皆如此，何必钩栏看画工。"}