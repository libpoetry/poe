{"id":"433177","title":"赴鄂道中五首","dynasty":"近现代","author":"钱钟书","text":"白沙弥望咽黄流，留得长桥阅世休。心自摇摇车兀兀，三年五度过卢沟。晨书暝写细评论，诗律伤严敢市恩。碧海掣鲸闲此手，只教疏凿别清浑。驻车清旷小徘徊，隐隐遥空碾懑雷。脱叶犹飞风不定，啼鸠忽噤雨将来。弈棋转烛事多端，饮水差知等暖寒。如膜妄心应褪净，夜来无梦过邯郸。路滑霜浓唤起前，老来离绪尚缠绵。别般滋味分明是，旧梦勾回二十年。"}