{"id":"403656","title":"高阳台 秋暮饮少城酒楼，敬和石帚师即席之作","dynasty":"近现代末当代初","author":"白敦仁","text":"荒水遮门，酸风射眼，节残未了秋声。年少无多，问他何物承平。黄衫白马非吾事，费倚栏、一晌凝情。更休提，弹铗悲歌，压酒愁城。偶然一笑都成泣，是空肠芒角，杯底难撑。梦雨鲸波，灯前鳞甲还生。斜阳也是伤心色，便从他、明日阴晴。醉扶归。街鼓严宵，驼褐寒轻。"}