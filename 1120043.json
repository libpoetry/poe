{"id":"1120043","title":"和汪仲嘉楼大防二尚书贺郑贵和华文休致韵","dynasty":"宋","author":"陈傅良","text":"簪笏相摩入殿庐，人皆自笑此区区。岂无只字踰华衮，未必千钟胜饭蔬。吾见北山多后倦，谁如东里竟先驱。追随曳履枌榆社，犹及香山退傅无。岿然名节万人尊，诗落文昌帝九阍。耄及卫公还失策，早如疏傅亦伤恩。华文延阁如今少，神武脩门自古存。我与东楼最欣慕，掖垣灯火几同论。"}