{"id":"1151177","title":"送于丹移家洺州","dynasty":"唐","author":"王建","text":"忆昔门馆前，君当童子年。今来见成长，俱过远所传。诗礼不外学，兄弟相攻研。如彼贩海翁，岂种溪中田。四方尚尔文，独我敬尔贤。但爱金玉声，不贵金玉坚。孤遗一室中，寝食不相捐。饱如肠胃同，疾若肤体连。耕者求沃土，沤者求深源。彼邦君子居，一日可徂迁。念此居处近，各为衣食牵。从今不见面，犹胜异山川。既乖欢会期，郁郁两难宣。素琴苦无徽，安得宫商全。他皆缓别日，我愿促行轩。送人莫长歌，长歌离恨延。羸马不知去，过门常盘旋。会当为尔邻，有地容一泉。"}