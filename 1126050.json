{"id":"1126050","title":"分绣阁夜作二首","dynasty":"宋","author":"高似孙","text":"一灯炯微明，敲尽寒更永。老蛩泣月罅，脆叶鸣霜井。此事谁主宰，凡物皆动静。不了达者观，却似醉难醒。久无谢安石，况复陶弘景。残书非一慨，孤钟但深省。梅生雪后花，雁叫云西影。他心不可度，此语堪自警。识字始多忧，悟理良自苦。少小习句读，岂解工训诂。一从入老大，甚觉悔雕组。人生各用命，何乃太知古。典谟必皋契，诗句须李杜。生居诸公后，已觉万事忤。勤妇少完袄，惰农甘莽卤。八卦不可推，天意眇如许。"}