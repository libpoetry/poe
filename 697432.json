{"id":"697432","title":"题艺苑五游册 琴","dynasty":"明","author":"胡应麟","text":"玉轸閒挥望太空，目随中散送征鸿。无劳郢国千人和，白雪晴飞大海东。杖底双龙跨夕阳，荒村仙妪坐更长。枯棋三百无人共，零乱青霞满石床。八法纵横晋永和，鸾笺十幅照春罗。科头独抱兰亭帖，散步临池看白鹅。沉水香焚白玉壶，洞门深锁碧云孤。窗明几净人声绝，閒写初平叱石图。独坐匡床枕半敧，山堂寒雨涨秋池。夜阑松子前阶落，吟得襄阳五字诗。"}