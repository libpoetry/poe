{"id":"811810","title":"金陵怀古","dynasty":"清","author":"刘文炤","text":"天涯旅况又逢冬，薄暮江风惨客容。南渡君臣终逊位，东流波浪自朝宗。干戈满眼人将老，丧乱经心酒不浓。闻说楼船催伐木，何堪斧及六朝松。霜草芒鞋访旧京，景阳回首泪纵横。埋金未必成秦厌，销铁安能御晋兵。自古山川难恃险，从来花鸟易伤情。南朝过眼繁华尽，倚杖长干看月明。"}