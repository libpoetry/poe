{"id":"257414","title":"綵楼·层层华构高且崇","dynasty":"元代","author":"李俊民","text":"层层华构高且崇，万綵纠结填青红。何人下手夺天巧，都入意匠经营中。书契以来未省见，异事惊倒百岁翁。郢斤般斧莫敢近，却立屏息惭无功。寒窗戛戛鸣机妇，积年杼柚一日空。山川谓可锦绣裹，尘土尽皆罗绮封。前者攀辕后者挽，奔车径欲趋灵宫。三年送迎礼虽旧，人事不与天时同。方当炎属行夏令，权势大抵归祝融。神之与人无厚薄，盖以至诚能感通。豚蹄豆酒道傍祝，所获神赐亦已丰。闾阎疾苦还知否，我为大夫歌大东。"}