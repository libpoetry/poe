{"id":"730563","title":"蜀笺","dynasty":"清","author":"毛澄","text":"浣溪粉水流温香，玉女津西多纸坊。呼买尺半小学士，踏杆有声潭北庄。桤阴笼井按砧石，松风萧萧漾苔碧。溪边解玉镜面平，过砑琅玕片如席。胭脂涴手猩血渍，千棰彤霞冷金地。桃花粉养肉色红，腻理乌丝作涛字。鸲眼墨气浮松烟，鹦鹉传呼青背笺。浅矾铜绿古彝鼎，绫纹布纹虫鸟全。冉村玉冰纸骨薄，雪茧表光如厚钱。十色争誇谢家好，薛家小红尤可怜。枇杷巷后百番绚，五凤楼中真艳羡。风流雅制今翻新，印作佳人捧团扇。"}