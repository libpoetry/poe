{"id":"687683","title":"集句七言绝句诗","dynasty":"明","author":"孙蕡","text":"舞衫歌扇旧因缘，万事伤心在眼前。云物不殊乡国异，夭桃窗下背花眠。烟笼寒水月笼沙，谁信流年鬓有华。燕子衔将春色去，梦中犹记咏梅花。青山隐隐水迢迢，客梦都随岁月消。惟有别时今不忘，水边杨柳赤阑桥。杜陵寒食草青青，长诵《金刚般若经》。雨冷云香吊仙客，梦中同蹑凤凰翎。远水寒山石径斜，宫前杨柳寺前花。红颜未老恩先断，莫怨东风当自嗟。与君别约记杭州，山外青山楼外楼。屈指别来今几载，愁心一倍长离忧。旅馆寒灯独不眠，湘波冷浸一枝莲。何时最是思君处，月落乌啼霜满天。欲写愁肠愧不才，依稀犹记妙高台。问馀别恨知多少，巴蜀雪消春水来。紫烟衣上绣春云，一树繁花对古坟。辛苦无欢容不理，半缘修道半缘君。春愁冉冉带馀酲，珍簟银床梦不成。知子远来应有意，酷怜风月为多情。光阴卒卒一飞梭，怨入东风芳草多。旧枕未容春梦断，秦霜楚雨暗相和。身前身后思茫茫，秋菊春兰各吐芳。惭愧情人远相访，为郎憔悴却羞郎。白袷玉郎寄桃叶，金鞍骏马呼小妾。翠眉蝉鬓生别离，南园绿草飞蝴蝶。野棠开尽飘香玉，细柳新蒲为谁绿。忽忽穷愁泥杀人，逢人更唱相思曲。瞿塘嘈嘈十二滩，绕船明月江水寒。欲随郎船看明月，游丝落絮春漫漫。"}