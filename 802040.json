{"id":"802040","title":"缘天都峰趾度云巢洞上升仙梯遂憩文殊院","dynasty":"清","author":"周准","text":"天都信岧峣，特立若翠屏。取径过其趾，俯仰皆奥境。松石俱象形，岩峦类盘绠。将陟目屡眩，恐坠心更警。行经阴洞中，恍惚陷深井。须臾从井出，冉冉首露顶。䁹盼多创遘，不类人世景。境断缘梯升，气逼毛骨冷。意坚斯有获，出险真自幸。向晚憩禅扉，一灯照孤影。"}