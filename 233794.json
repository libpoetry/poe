{"id":"233794","title":"汴河·汴都峨峨在平地","dynasty":"宋代","author":"黄庶","text":"汴都峨峨在平地，宋恃其德为金汤。先帝始初有深意，不使子孙生怠荒。万艘北来食京师，汴水遂作东南吭。甲兵百万以为命，千里天下之腑肠。人心爱惜此流水，不啻布帛与稻粱。汉唐关中数百年，木牛可以腐太仓。舟楫利今百于古，奈何益见府库疮。天心正欲医造化，人间岂无针石良。窟穴但去钱谷蠹，此水何必求桑羊。"}