{"id":"1193995","title":"夏景无事因怀章来二上人二首","dynasty":"唐","author":"皮日休","text":"澹景微阴正送梅，幽人逃暑瘿楠杯。水花移得和鱼子，山蕨收时带竹胎。啸馆大都偏见月，醉乡终竟不闻雷。更无一事唯留客，却被高僧怕不来。佳树盘珊枕草堂，此中随分亦闲忙。平铺风簟寻琴谱，静扫烟窗著药方。幽鸟见贫留好语，白莲知卧送清香。从今有计消闲日，更为支公置一床。"}