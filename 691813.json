{"id":"691813","title":"卫上别王子二首","dynasty":"明","author":"李梦阳","text":"晨风应候至，鸡鸣各严车。我今游宋中，子当旋旧闾。仆夫理前绥，辕马悲鸣趋。一别阻秦周，相望万里馀。首春霜露重，厚汝征衣襦。昔为同袍士，今在天一隅。故者日以远，畴能察区区。税车朝歌里，送子辉水阳。群雁起高飞，凌风各分翔。敦交多故怀，况乃忧故乡。征夫愁短日，去马知路长。童童孤生柏，结根南山旁。愿言采此柏，遗我心所当。良无白鹄翼，何以得高颃。"}