{"id":"534739","title":"送张月山参军赴守思州郡","dynasty":"明","author":"尹台","text":"先民有遗训，忠信行蛮方。夫苟慎率履，焉往非所臧。粲粲月山子，俊气夙开张。神驹产渥水，万里看腾骧。朅来事谭讨，束志翰墨场。踆踆茂贞检，折节辞故常。既全孝友思，亦昭事学光。蛩然捧枢幕，慎畏心孔将。谗忌纷若猬，我道胡低昂。时清天路廓，茅茹拔泰昌。专城秉旄节，出守西南彊。人言罗鬼域，皮卉衣冠裳。控驭稍失理，干戈肆跳跄。不闻往车诫，抗辙纷蜩螗。我告君勿惑，制下重身防。参倚恒不违，殊类亦同行。九夷圣所慕，诸夏或胥戕。弦促瑟始戾，辔援骖乃扬。行哉葆终绩，在远期勿忘。何以沥别款，叙款陈兹章。"}