{"id":"1244114","title":"题杨节妇刘氏书卷","dynasty":"元末明初","author":"郭钰","text":"桐江江上望江水，君家有母心相似。母昔少年失所天，澄波千丈无泥滓。瑶琴锦瑟六年中，孤鸾晓飞绕云空。丹心惟抱秋月白，翠鬟不识春花红。老天梦梦恨无子，仙桂移根中道死。移来苦柏翠可餐，忽看沧海飞尘起。乃知为善报不虚，诸孙文采珊瑚株。读书既睹家声振，奉珍能尽闲居娱。大府具状上朝省，烈士闻之毛骨冷。纶音早晚表门闾，贞节芳名重乡井。高年七十颜色和，蟠桃千岁著花多。史臣拟书列女传，抚卷先为题长歌。"}