{"id":"593279","title":"上元节假日方奉常李明府过饮得裘字","dynasty":"明","author":"欧大任","text":"玉鞭却望铜龙楼，貂襜褕照紫绮裘。春风吹落西山雪，瑶花飞挂轩辕丘。我行入门始下马，方李二子来相求。客卿仙令总能赋，南阳贵人无此流。百日之劳偶一逸，把臂不饮虚良俦。呼僮解貂换美酒，小僧亦解弹箜篌。檐前杨柳动碧色，杯中醁醽含清讴。水晶盐鼓二寸韭，盘行海市霜蝤蛑。二子不意笑绝倒，我醉请以大白浮。是时赐假日多暇，圣主恩赏何太优。明朝傥诏金钱会，愿辔青丝从尔游。"}