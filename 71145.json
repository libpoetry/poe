{"id":"71145","title":"韩醴泉先辈余曲车道士邀游东欢桥钓矶岩壁既","dynasty":"元代","author":"王逢","text":"我志千载前，而生千载后。间劳济胜具，或寓醉乡酒。东郊秀壁参错明，螮蝀下饮波神惊。看云衣上落照赤，放棹却赴糟台盟。糟台筵开戛秦筑，霜寒入帘吹绛烛。沉香刳槽压蔗露，风过细浪生纹縠。水晶碗，苍玉船，载酬载酢陶自然。鼻头火出逐獐未必乐，髀里肉消骑马良可怜。五侯七贵真粪土，蜀&lt;需兔&gt;仉如飘烟。闻鸡懒舞饭牛耻，中清中浊方圣贤。岂不闻县谯更阑漏迟滴，又不见天汉星疏月孤白，几家门锁瓦松青，仅留校书坟上石。坟上石，终若何，醴泉曲车更进双叵罗。"}