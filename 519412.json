{"id":"519412","title":"金台王气歌","dynasty":"明","author":"朱诚泳","text":"我祖应天命，车书混南北。定鼎制多方，当天履中极。大都之地何雄哉，真人御世自天来。九重宫阙三台近，万里河山一诏开。城高北斗星辰拱，雨霁居庸青叠耸。黄旗紫盖郁岧峣，彩凤回翔赤龙拥。千官待漏五更寒，两柱擎天峙角端。介胄如山趍侍辇，炉烟绕陛候迎銮。我朝元气回前古，灵物呈祥遍天宇。驺虞已见出南河，狮子重看贡西土。当今天子思唐虞，维持燮理多通儒。玉堂日日有歌颂，青琐年年无谏书。一朵红云笼斧扆，百花仗外飘然起。玉容侍女接丝纶，绣帽才官辉锦绮。禁柳三眠絮欲飞，退朝閒过御桥西。覆鞍黄帕观呈马，缠项红罗看斗鸡。香尘紫陌人如蚁，车骑纵横溢闾里。暗香遥引玉鞭来，满眼红妆隔帘底。王孙公子日相从，笙歌无日不春风。宋公自昔推清制，魏国于今表大功。六曹五府相连络，梵刹琳宫耀丹雘。公侯列第武功坊，耆儒应制文渊阁。三十六宫莺乱啼，四十八卫马争嘶。霜飞柏府乌千点，春日梨园锦万畦。金台王气千年在，青入西山终不改。尧天荡荡景星明，瑞日相辉助光彩。阿谁谈笑觅封侯，莫负明时趁黑头。深愧维藩无寸补，天高日望五云楼。"}