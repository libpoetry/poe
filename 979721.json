{"id":"979721","title":"金盏倒垂莲 其一 依韵和次膺寄杨仲谋观察","dynasty":"宋","author":"晁补之","text":"诸阮英游，尽千钟饮量，百丈词源。对舞春风，螺髻小双莲。念两处、登高临远，又伤芳物新年。此泪不待，桓伊危柱哀弦。身闲未应无事，趁栽梅径里，插柳池边。野鹤飘飖，幽兴在青田。也莫话、书生豪气，更铭功业燕然。毕竟得意，何如月下花前。"}