{"id":"817470","title":"闻林少穆前辈召授京卿","dynasty":"清","author":"戴熙","text":"诏许屯田使，量移佐命卿。风云仍上界，雨雪罢边城。帝力回愆运，天心练老成。都人如望岁，火速赋东征。丹笔传钞疾，黎氓告语叹。生还闻健在，子舍想团栾。忆昔攀辕苦，看君解组难。皇情终念旧，喜极泪汍澜。莫以清曹乐，当分圣主忧。升沈归一视，功罪属千秋。指日趋青琐，朝天念白头。他时登将相，不必计恩仇。"}