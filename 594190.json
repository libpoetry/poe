{"id":"594190","title":"秋夜直省中","dynasty":"明","author":"欧大任","text":"华省傍画垣，闶门夹朱户。纵横太弩署，回薄公车府。自为含香吏，宿直卧周庑。徂宵秋已深，莎鸡振其股。坠露芳蕙凋，惊飙散蓬聚。肃穆仰皇居，萧寥视天宇。幸兹际休明，授餐过升釜。岂不畏简书，敢云薄簪组。考父示益恭，旦夕惟偻伛。陈力即未疲，尸位曾何补。驰思白云中，矫望皋禽羽。"}