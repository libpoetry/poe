{"id":"813267","title":"秋日杂感","dynasty":"清","author":"张綦毋","text":"夜长不能寐，起坐天未明。众星何历历，月落参半横。凉风飒然至，摵摵堕叶声。喟然发长叹，伫立以屏营。感此时序变，慨与忧内并。念我蒲柳姿，岂任霜露更。沧海无回波，昼日易西倾。人生苦役役，白首俄已成。空怀千载上，但蕲后世名。平原极目望，木落霜天高。四山猎火红，百兽争窜逃。短后驰骏马，射虎南山坳。雕弓掣电开，矢发如风猋。狐兔尽何益，无为多杀烧。取彼中山狼，归来充我疱。"}