{"id":"689248","title":"赠别孟望之四首","dynasty":"明","author":"何景明","text":"束发事交结，白首以为期。以兹女萝质，托彼青松枝。重聚故乡园，殷勤慰我私。忽复远行迈，况值秋风时。我有一樽酒，送君浉水涯。酒酣思无极，临岐理桐丝。谁知清商苦，一弹一生悲。迢迢望夏日，肃肃戒仆夫。金飙吹明星，行李已届途。亲戚各相送，万里在斯须。喈喈中林鸟，日出相鸣呼。人生各有役，安能长相娱。仲秋物色惨，游子生离颜。朝辞义阳陌，夕宿武胜关。遥望武昌路，汉水何潺湲。愿为比翼鸟，逸翮杳难攀。愿言终令德，努力济时艰。同心苟不亏，岂在离并间。公子事远游，离别无复云。丈夫万里志，焉能恋故群。我有千金剑，经天决浮云。龙光久未试，姑以持赠君。愿言终永佩，勿令埋尘氛。"}