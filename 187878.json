{"id":"187878","title":"畏雨不出简张端袤昆仲符伯筹诸兄","dynasty":"宋代","author":"刘宰","text":"我居市北子市南，中间万口喧春蚕。子来自南我自北，缭绕东西厌匍匐。块坐不言中有得，谷鸟一声惊昼息。翻然却念友多闻，独有君家好弟昆。啸轩团团朝至昏，古往今来入付论。举来握手眇乾坤，一鼓平沙万马奔。隔墙更唤符夫子，青眼相看忘汝尔。金丸屡堕铜壶冰，欲竟书囊了无底。不辞勇往问荀陈，修竹亭前一欠伸。朝来好语闻行人，老龙驾雨上天津。"}