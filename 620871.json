{"id":"620871","title":"从军行二首 其一","dynasty":"明","author":"黎遂球","text":"汩汩河流水，行行万馀里。万里随所之，从军还何时。生还不足顾，誓死从军路。旗麾壮士勇，鼓重将军怒。饮马不解鞍，嚼雪不知寒。阵前杀气热，战后星芒阑。前驱若飞鸟，兵行多号少。一战尘头散，再战军声小。败走与夜亡，行伍各冲当。转斗不容已，踏烂左贤王。"}