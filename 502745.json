{"id":"502745","title":"西昌邓奉使安泰堂","dynasty":"明","author":"王恭","text":"楚国多秀士，邓君如凤凰。刷毛霄汉上，览德岐山阳。君家文献犹存古，安泰堂中如乐土。开帘时听九江潮，酌酒晴看五峰雨。散帙断弦绝世情，坐来心地自然平。夫人堂上无愁色，稚子阶前同笑声。东城南陌何凄断，绿野平泉也凋换。三湘窜逐怨江蓠，万里羁危对秋雁。此际问君谁似君，日高犹卧半床云。只言永结烟霞想，何意今随鹓鹭群。使车到处争迎送，乳酒青丝白银瓮。西上金门自此升，山中茆屋空多梦。"}