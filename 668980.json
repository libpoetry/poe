{"id":"668980","title":"将进酒","dynasty":"明","author":"沈鍊","text":"将进酒，一饮千钟未停手。豪华倜傥傲公卿，酣歌击筑冲牛斗。我不是高阳旧酒徒，亦不肯买醉黄公垆。刘毅家无卓椎地，何用袒跣而呼卢。仲尼大圣，饮酒无量。哺糟六籍生风云，醉里乾坤何旷荡。玉壶金爵，雅容礼乐。门墙桃李发阳春，道上鱼龙起瀺灂。正君臣、序父子，万世人心原不死。弦歌一曲雅郑分，五色文章辨朱紫。世人皆醉我独醒，醉醒讵在樽罍里。君不见董卓专权筑郿坞，黄金积多贱于土。王允潜谋结布儿，一朝事成如缚虎。又不见宠臣禄山入帝阍，九龄识相输忠言。直至天子幸蜀后，方有诏令思文园。又不见韩家亭榭连天起，宾寮献纳如流水。宵分秘计出内庭，虎臣拉杀轻如鬼。眼中富贵如春梦，万古纲常华岳重。折腰俛眉事权贵，不如美酒当筵送。"}