{"id":"798721","title":"大江东去·番禺居少楠先生溥遗稿题词","dynasty":"清","author":"陈步墀","text":"斯人著作，正终身坎壈，乃能如此。莫笑狂生难近也，世上真狂有几。仰屋愁穷，长门赋值，豪赠当炉妓。天生才调，千金散尽来耳。想见昔日临池，屈香宋艳，名下无余子。一此怀中投桂去，落落谁堪知己。憎命文章，依人剑铗，不改心如水。于今论定，公卿输与寒士。"}