{"id":"1106383","title":"冬日杂兴","dynasty":"宋","author":"王侃","text":"庭际幽兰手自种，托根不与春花共。冉冉同风数茎竹，襟期元作幽人供。如何江湖浪征逐，芳信却因冯翼送。多惭独处岁将晚，尚想清标形晓梦。泽国风饕霜力紧，黄落凋残碧成锦。最怜柿叶与枫林，平园物色正潇凛。造化不翕何所张，独怪廷朝漏融景。天理真机默玩心，悟取灵根发深省。"}