{"id":"696844","title":"西江月 警悟","dynasty":"明","author":"俞彦","text":"祗为人情善幻，顿成世路参差。教君凡事且回思。莫便眉攒颡泚。鼎鼎百年俱尽，皇皇意欲何之。归来陶令是吾师。不道昨非今是。人世鲜逢开口，一生几见轩眉。必求事事福文齐。为造物者难矣。缺陷何年平满，达人当下都摧。天公无计奈何伊。不达也须繇你。昨有客来相访，通名自谓包羲。主人坚以未同辞。客笑卿当勿尔。昔与陶潜高卧，风流千载谁师。闻卿学懒且吟诗。特地寻盟到此。"}