{"id":"502657","title":"赠严校尉复职","dynasty":"明","author":"王恭","text":"还镇东校尉，家林若个边，桐柏苍苍际淮水。居巢城下范增乡，放桀山前橐皋里。忆昔军中独数奇，壮心每遇嫖姚知。骑射曾矜羽林子，纵横不数并州儿。时来忽领偏裨将，肘后铜章百夫长。唾手封侯未有期，刮目逢人已相让。霜蹄暂蹶气犹豪，雕鹗低飞铩羽毛。孤营错莫三秋梦，一剑空馀百战劳。升沈去去何须叹，圣主恩深迈刘汉。始知燕颔岂徒然，莫把龙韬等閒玩。银带雕弓匹马归，木棉花发鹧鸪飞。夫人堂上收残泪，稚子门前捉锦衣。闽州水镇梅花寨，祖道骊歌动江介。酒尽沙头双玉瓶，幕中主将遥相待。"}