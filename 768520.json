{"id":"768520","title":"酹江月 步韵送曹顾庵学士还南溪","dynasty":"清","author":"沈岸登","text":"征帆江北，又江南一曲、萸湾深入。雁齿红桥疏柳巷，听唱新词犹涩。瓜步寒潮，蒜山晚渡，几点霜鸥湿。重阳过了，拂云石燕犹蛰。试问姹女墟头，酒钱细数，谁把金鱼给。别后南溪溪畔路，赋罢蛮笺争拾。老圃观梅，轻舟载鹤，胜向花砖立。十洲五岳，画图看满琼笈。"}