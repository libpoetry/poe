{"id":"1106877","title":"和伯氏二首","dynasty":"宋","author":"王洋","text":"松竹窗边拂简书，芙蓉水伴戏龟鱼。雁行千里时一往，蜂得一房聊共居。千二百年形骨健，三十六计米盐疏。齿牙缺落无衰病，惭愧当年谢幼舆。眼见群儿倦走书，明琼忽报涨双鱼。造端万绪自成室，迷路多岐要卜居。谈氏龟儿门相在，微之道保晓星疏。愿翁寿考贻孙子，文有千箱德有舆。"}