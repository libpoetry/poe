{"id":"1057753","title":"冬至上王丞相生日黄钟歌","dynasty":"宋","author":"刘弇","text":"乾坤变化造万物，十有一月生黄钟。黄钟资养太和气，上贤禀受为三公。至音铿锵仪凤凰，播在简册成文章。权衡度量立大法，朝廷四海声洋洋。往时霜木立如束，原野焦枯无紫绿。自从缇室一阳生，半夜萌芽动寒谷。登堂请献眉寿杯，愿同律管容葭灰。玉铉金鼎调盐梅，年年阳德先春来。"}