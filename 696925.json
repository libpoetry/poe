{"id":"696925","title":"吴文定公挽歌词","dynasty":"明","author":"祝允明","text":"鼎轴参黄阁，阶符坼紫垣。位迁如始筮，人慕过生存。一德天犹格，三朝国共尊。君臣两无负，元烈荷厖恩。执绋椒涂远，前驱凤翣还。君臣同国运，忠爱满人间。速夺山河系，幽情水竹间。吾曹惟淑艾，抱籍哭颓山。吾祖悬车日，知公释褐初。遂深鱼水分，亦有兔萝图。笑语儿童际，衣冠梦寐馀。凄凉天下德，忍谓及门徒。"}