{"id":"689276","title":"行路难四首","dynasty":"明","author":"何景明","text":"床有织绮，箧有织素。请君视绮还视素，怜新不如莫弃故。樽中有酒盘有飧，听我为歌行路难。众中欢乐多志气，岂知他人不得意。白日有时不照地，安得保君常不弃。天河荧荧西北转，织女牵牛不相见。由来天上亦别离，何怪人间有悲怨。世情磷薄恶衰贱，驾车骑马有人羡。少年不得君爱惜，红颜胜人亦何益。高树鸟不集，常有东西南北风。君子众所畏，好恶不合常相攻。拔剑欲有边，前有虎兕后虺蜮。抵节徒歌行路吟，高飞未有横天翼。我发行路歌，诸君请勿哗。严冬霜雪虽可畏，三春草木自荣华。人生富贵各有时，不劳辛苦更咨嗟。百年冉冉宁复多，白日速如东流波。眼中世事只如此，生前不乐将奈何。"}