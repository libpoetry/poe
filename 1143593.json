{"id":"1143593","title":"与子野过永仙观循西城以归邂逅李戒甫夕山西爽诗料满目子野明发诗来予次韵","dynasty":"宋末元初","author":"仇远","text":"坏垣荒径入蒿莱，不惹康衢半点埃。赏静偏怜雏笋长，趁凉自引瘦筇来。杯馀漱齿呼新茗，石上题诗剥古苔。试问依檐双老桧，何如列柏在乌台。一笑相逢李伯时，树阴匝地绿云低。林梢落日犹馀丈，天下好山多在西。我醉欲归须客送，君装已趣尚鹃啼。明朝定有新诗句，且让溪翁向上题。"}