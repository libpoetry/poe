{"id":"553548","title":"题师将军寿椿堂","dynasty":"明","author":"王绂","text":"我闻南华老仙所谈之灵椿，长年度世殊可人。尔来万有八千岁，方乃一秋兼一春。桓桓师将军，忠孝孰可伦。缅思此椿寿，将以奉严君。严君乃是先皇之虎臣，英姿雄略如有神。起家昔住荆溪滨，曾同周处为比邻。惟将三尺剑，扫净六合尘。先皇骑龙上苍旻，攀髯不及空逡巡。至今心尚赤，其奈发如银。将军袭爵尤忠勤，远持节钺镇八闽。列鼎之养何足珍，惟思种椿搆堂怡其亲。君不见椿枝长茂椿叶重，堂前人对椿阴浓。灵根盘结托厚地，高柯直上摩苍穹。蟠桃见之犹屈膝，乔松并之应敛容。况并颦眉杨柳低头榕，世间凡木莫与同。呜呼世间凡木莫与同，唯孔明庙前之老柏，千古可与相争雄。"}