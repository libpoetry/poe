{"id":"1225272","title":"李龙眠飞骑习射图","dynasty":"元","author":"吴师道","text":"东都全盛称元丰，天子慷慨思奇功。蒐兵阅马振百度，坐欲折箠笞羌戎。羽林卫士天下选，内厩汗血皆飞龙。射毬穿柳虽戏剧，移置行阵宁非雄。从臣绝艺龙眠翁，曾侯唤仗明光宫。斫鬃飞䃂亲眼见，十年落笔逾精工。君不见开元天宝马蕃庶，画手亦有曹韩同。承平涵育赖休泽，人与物会真奇逢。好头赤玉五花骢，转首一笑浮云空。盛衰反覆古今梦，宝津无树吹秋风。纷更扰扰竟何益，祸启大梁尘再蒙。披图考古三叹息，我思圣人忧日中。"}