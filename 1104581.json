{"id":"1104581","title":"绍兴亲享明堂二十六首 皇帝入门用《仪安》。","dynasty":"宋","author":"郊庙朝会歌辞","text":"惟我有宋，昊天子之。三年卜祀，百世承基。施及冲眇，奉牲以祠。敢忘斋栗，偏举上仪。于赫明堂，肇称禋祀。祖宗来游，亦侑于帝。九州骏奔，百辟咸事。敛时纯休，锡我万世。噫神何亲，惟德是辅。玉牲具陈，诚则来顾。我开明堂，遵国之故。尚蒙居歆，以笃宗祜。肇开九筵，维古之仿。皇皇大神，来顾来享。庶仪交修，百辟显相。微诚自中，交际天壤。皇皇后帝，周览四方。眷我前烈，燕娭此堂。金支秀发，黼帐高张。世歆明祀，曰宋是常。至哉坤元，持载万物。继天神圣，观世治忽。颂祇之堂，荐以圭黻。孰为邦休，四海无拂。推尊太元，重屋为盛。谁其配之，我祖齐圣。开基握符，正位凝命。于万斯年，孝孙有庆。帝神来格，靡祀不从。侑坐而食，独升祖宗。在庭祗肃，展采错重。三献之礼，百年之容。于穆帝临，至矣元造。克配其仪，惟我文考。仁恩广覃，奕叶永保。宗祀惟初，以扬孝道。耳听鋗玉，目瞻熉珠。乐备周奏，仪参汉图。神人并况，天地同符。亦既见帝，王心则愉。展牲登俎，箫韶在庭。羞陈五室，意彻三灵。匪物斯享，惟诚则馨。永作祭主，神其亿宁。日在东陆，维时上辛。肇开阳馆，恭礼尊神。苍玉辉夜，紫烟炀晨。祖宗并配，天地同禋。地祀泰折，歌同我将。黝牲纯洁，丝竹发扬。博厚而久，含洪以光。扶持宗社，曰笃不忘。一德开基，百年垂统。中天禘郊，薄海朝贡。宝龟相承，器鼎加重。泽深庆绵，帝复命宋。绍天承业，继世立功。帷幄屡胜，车书始同。武扫氛雾，文垂日虹。遗泽所及，孰知其终。钦惟合宫，承神至尊。祗戒专精，俨然若存。奠兹嘉觞，茝兰其芬。发祉隤祥，以子以孙。匏尊既举，秸席未移。有德斯顾，靡神不娭。物情肃穆，天宇清夷。宅中受命，永复邦基。神之歘至，庆阴杳冥。风马云车，恍若有承。备形声容，于昭文明。庶几嘉虞，来享来宁。四阿有严，神既戾止。备物虽仪，洁诚惟己。有来振振，相我熙事。载酌陶匏，以成毖祀。诚一为专，礼三而称。孰陪邦祠，惟我同姓。金丝屡调，圭玉交映。是谓熙成，福来神听。孰谓天远，至诚则通。孰谓地厚，与天则同。惠我纯嘏，克成大功。握图而治，如日之中。工祝告休，笙镛云阕。酒茅既除，牲俎斯彻。幽明罔恫，中外咸悦。礼成伊何，天地同节。奕奕宗祀，煌煌礼文。高灵下堕，精意升闻。熙事既毕，忽乘青云。敢拜明贶，永清世氛。载酌载献，以纯以精。歌传夜诵，物备秋成。报本斯极，听卑则明。愿储景贶，福我群生。礼协丰融，诚交彷佛。辟公受膰，宗祀临瘗。贻我来牟，以兴嗣岁。山川出云，天地同气。应天以实，已事而竣。毡案朝帝，竹宫拜神。灵光下烛，协气斯陈。福禄时万，基图日新。"}