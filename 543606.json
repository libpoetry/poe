{"id":"543606","title":"琵琶行","dynasty":"明","author":"胡应麟","text":"李将军，虬髯戟列横秋冥。当关壁立万夫勇，扫空大漠无王庭。一朝谢事东海上，皓首华颠气逾王。醉归叱咤灞陵尉，长揖嫖姚不相让。欲将雄剑卖黄金，却把琵琶弹素心。凄清激烈风雨过，高楼五月如山阴。君不见贺怀智，石槽铁拨云雷气。唐家供奉推第一，青史流传誇绝艺。君不见康昆崙，指下鏦铮捷有神。玉盘骊珠千百转，春冰拆裂河流浑。将军岳岳起当代，手挈二子成三人。即今狼居尽款塞，九边铁骑閒黄云。明妃奉帚长信殿，娥眉不踏燕山尘。山西老将亦无用，金甲苔生土花重。笳声寂静刁斗寒，但把琵琶学三弄。华堂秋空月满楹，朱弦翠幕流明星。觞行乐奏豪兴发，快剑长戟纷争鸣。为君慷慨弹入塞，莫作琵琶亭下听。"}