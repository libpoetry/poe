{"id":"814756","title":"忆旧八首 其二","dynasty":"清","author":"金朝觐","text":"吾慕魏阶平，为人忠且诚。论文备今古，琢句含精英。焦尾琴堪听，磨云月更明。前途良未艾，何以老诸生。吾慕陈梅岑，春华努力深。文章消宦气，诗句杂仙心。骏誉鹏抟海，蜚声鹤在阴。四经留旧迹，遗线尚堪寻。吾慕汪桂山，英风非等閒。开樽酒无量，脱稿诗不删。珊网登遗宝，蒲鞭警庶顽。会须膺上荐，翘首列仙班。吾慕李约亭，老吏著芳型。论事有先见，立言持正经。金银清夜气，仁寿出祥刑。几忆亲甘苦，居然两鬓星。吾慕郭古樵，才思若涌潮。所居皆福地，一去杳云霄。鱼柬新诗寄，芦关旧雨遥。诗牌遗法在，几度共相招。吾慕章纫香，英华独擅场。砚田无歉薄，腹笥见缥缃。既探申韩秘，尤争李杜长。得朋良足乐，相忆复相望。"}