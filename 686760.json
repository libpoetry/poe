{"id":"686760","title":"美之席上限韵送别二首","dynasty":"明","author":"边贡","text":"恻恻重恻恻，当歌忽成默。客车驾双轮，欲挽不可得。华灯粲宵焰，殷勤照行色。月转庭榭光，风起檐树黑。谁能理朱丝，为鼓长相忆。悠悠清川波，矫矫风林翼。翼飞邈难止，波去何时息。怜君万里行，莽莽天南北。罹纷有孤操，涉远无近力。不见寒松枝，岁晚青更直。"}