{"id":"613372","title":"题松泉雅适卷","dynasty":"明","author":"李之世","text":"泠泠百丈泉，迸流穿石罅。上有千仞松，盘拿互相亚。寒飙六月起，惊涛莽崩泻。龙鳞珠雾喷，麈尾箭波射。葱郁似含春，清凉可消夏。閟岩夐深靓，悬磴绝潇洒。兰楣支杏梁，缥缈连云架。药臼倚松根，茶寮当竹下。石几净无尘，丹书研露写。苔印芒履滑，枝碍罗巾絓。观世得沈冥，寄怀任骚雅。名利两蜗牛，乾坤一指马。言从静者居，请息俗士驾。"}