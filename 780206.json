{"id":"780206","title":"台城路 潮县神潜宫遗址是辽时妃嫔从猎处","dynasty":"清","author":"叶绍本","text":"斜阳一片平芜冷，苔花难寻古瓦。蚂蚁坟空，鸳鸯淀废，留得当年构架。绣帘谁挂。只败苇枯荷，吟蛩噤哑。几棱闲田，龙鸾耕出宝钗也。霓旌记从万乘，想红妆千队，雕鞍齐跨。台畔呼鹰，草间射虎，多少青娥姹娅。沧桑事假。早梦醒铜驼，露盘悲咤。老树犹存，但痒揩病马。"}