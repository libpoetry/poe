{"id":"813440","title":"悼亡四首","dynasty":"清","author":"李振钧","text":"年年泪向诗中洒，恶谶谁知竟属卿。情海几时惊一变，神山此去了三生。遣函犹道将归速，灵药终难与命争。最是回肠不堪忆，飘风零雨落花声。矜庄守礼耐沉疴，熨体坚辞妪抚摩。六载人如春梦短，一生病比乱山多。衾严石迸嶙峋笋，喘息丝悬宛转梭。若使永眠仍负痛，扶擎反侧托伊何。夫婿封侯会有期，更期蚤岁勖燃藜。如何荆布身难待，未必珈笄福不齐。梦幻迷离归大觉，死生契阔付柔嘶。伤哉最是喃喃句，痛想高年掩泪题。搴幔临歧赋柳枝，两情都合不言知。那期卫女思归日，是与荀郎永别时。黄土未浇和血酒，青镫且补断肠诗。莫疑万里魂无梦，昨夜春林叫子规。"}