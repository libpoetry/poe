{"id":"1245681","title":"大树歌为冯渊如赋","dynasty":"元末明初","author":"杨维桢","text":"东柯溪头三大树，水深土厚崖石牢。一株石茶粲冬蘤，红若火镜镕冰涛。两株老桧挺霜干，青如连弁翘双鳌。不知人间富贵楦青紫，草亡木卒纷如毛。汉家根株历千岁，当时大将誇人豪。只今子孙仗大义，昧始尚薄巾车劳。三槐风云庆有待，二荆汤火死已逃。金鸦倒立海底景，白凤夜燄风中膏。蟠柯骨露黑石虎，奇干手接苍山猱。恶氛西起白日翳，恍惚大将排旌旄。东柯东柯济时具，岂无兵家文武韬。摩挲大树日酣卧，不肯即伪从鞬櫜。始知后皇受命乞独正，神明扶植冰霜操。我来饮我中山醪，脱巾挂树三花高。大槐太守梦楚国，大梅美人临汉皋。大槲老雄侍我酒，长筝亦即金丝槽。醉歌写入嘉树传，窃比《橘颂》骚人骚。"}