{"id":"1059167","title":"梦臣惠潘谷墨 其二","dynasty":"宋","author":"邹浩","text":"潘谷卖墨时，吕翁尝过之。指授长生诀，举世那能窥。但称众墨中，谷墨最珍奇。一旦内药成，解去逃喧卑。忽忽期月后，来与丹元期。夜饮晓分手，丹元初不知。仍留墨数片，属元付其儿。有儿旋其门，顶白元惊疑。细诘所以然，始知谷如斯。谷仙今几年，谷墨今在兹。静言人间世，舟壑常密移。朱颜兀槁木，绿发垂素丝。借令富贵极，毕竟将奚为。谷乎真可人，得墨吾得师。"}