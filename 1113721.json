{"id":"1113721","title":"徐大谏道漳南与舍弟倡和次韵","dynasty":"宋","author":"李正民","text":"天涯流落鬓丝生，喜见英豪一坐倾。云霭微茫分岛屿，风涛歘忽变阴晴。幸逢胜饯开樽俎，必有嘉言补圣明。忧国济时公自任，十年寰海困戈兵。谢公今起为苍生，樽酒相看只细倾。戏綵鲤庭窥丽藻，披云鲸海属新晴。感时华发萧萧改，致主丹心皎皎明。从此灵台应偃伯，共知堂上有奇兵。"}