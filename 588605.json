{"id":"588605","title":"东台歌寿赵宪副","dynasty":"明","author":"黄佐","text":"世有俊人兮宅东台，仰青山之硉矹兮，俯碧江之萦回。前陆离而后潏湟兮，左赤熛而右含雷。茏茸晻霭不可以径度兮，但见烛龙向晓照耀从天来。乾端坤倪，豁然中开。八荒万象，献奇呈瑰。倏霞舒兮星布，随吾毫素之剪裁。爰贻我以生绡，歆挥洒之夐绝。元气淋漓，太虚寥泬。焕乎焱起，霍尔云谲。弦水调于松涛，镜冰轮于萝月。沧波激兮闻佩环，翟寒森兮竦毛发。玩琼芳兮岁不歇，夫奚病于鸣鴂。兰为衣兮绯作裳，登柏台兮循薇堂。脱尘埃兮同溟涬，嗟世之溷浊兮迷否臧。墨以为明，狐以为苍，卫鹤乘轩，楚优擅场。外凤麟而内鸮獍兮，圣脂韦而神孔方。颜阖何苦而凿坯以蜚遁，曼倩何誇而索米以昂藏。吾诚不能学二子矫亢滑稽以哗俗兮，邻泰初以翱翔。宅东台兮望东海，见桃实兮阅千霜。"}