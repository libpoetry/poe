{"id":"1112572","title":"永宁遣兴三首","dynasty":"宋","author":"张耒","text":"国破空陵墓，时移改要冲。人随幽谷路，县隐乱山峰。零落荒祠树，悠扬晚寺钟。犹传仙旧隐，跨鹿有遗踪。朱颜潘令尹，不肯事轻肥。笋径青无地，苔墙绿有衣。书勤枯简断，诗疾紫毫飞。应笑疏慵尉，朝游暮醉归。花县春曾到，人家幽谷间。市门犹碍石，耕垄尽依山。地僻荆榛秀，人稀鱼鸟闲。赖逢贤令尹，沉醉不知还。"}