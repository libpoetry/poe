{"id":"1032397","title":"偕仲退周南翁登曲岛山分韵得曲字","dynasty":"宋","author":"黎廷瑞","text":"吴子精悍锦满腹，周郎英妙人如玉。凌晨樽酒惜分携，飞鞚联翩相趁逐。积雨新晴马气骄，振鬣长鸣踏平陆。村南村北枫叶赤，高田低田麦苗绿。坡陀磊落如培塿，一岛轩然立于独。平生梦寐千仞冈，第取惬心那计足。迢迢鸟道入青天，杳杳钟声出乔木。遥观疑雪复疑石，稍动始知樵与牧。传闻隋代高隐君，避世曾兹结茅屋。李菀杨枯了不闻，坐拥玉书林下读。灵君冠剑从飞龙，云雨苍茫手翻覆。瓢中但出是丰年，何惜穿崖悬一瀑。毳虫自得餐松诀，一扫四山寒翠秃。天根突兀有孤梅，道气昂藏自修竹。回看下界暗黄尘，蚁垤蜂房几陵谷。山空鸟啼尘虑绝，天寒日暮归心速。会当摆落悠悠谈，八极神游纵吾目。玉井莲花十丈开，瑶池桃子千年熟。廓然天地睹方圆，岂但山川见纡曲。已呼鸾凰作先导，岁晚期君两黄鹄。"}