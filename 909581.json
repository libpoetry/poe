{"id":"909581","title":"沁园春 其五 乙未代寿尤制帅","dynasty":"宋","author":"李曾伯","text":"天下中庸，千载一灯，传之自公。有涵洪雅量，陂澄千顷，坚凝定力，壁立孤峰。佐鼎调梅，参帷借箸，略试斯文经济功。听淮鹤，暂素丝揽辔，玉帐分弓。朝来鼓角声雄。庆元帅新除初度逢。任西风局面，人皆澒洞，福星堂上，我独从容。草檄传燕，开门释蔡，了却中原公衮东。归廊庙，把格天勋业，与宋无穷。"}