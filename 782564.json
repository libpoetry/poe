{"id":"782564","title":"癸酉上元后一日集安化寺续同明旧社","dynasty":"清","author":"戴亨","text":"皓魄悬青霄，九垓照何广。奔走汨嚣尘，有月谁能赏。遂令太阴光，高空自来往。都城城东隅，安化胜地敞。卓哉山阴翁，襟怀超世网。雄帜树词坛，应声纷肸蚃。余虽老不才，振策亦趋向。俗虑澄冰壶，新裁共抵掌。鬼伯妒高明，变故生俯仰。朱弦转哀些，阴风吹穗幌。吟魂渺何追，风雅沈榛莽。开春月复圆，流晖照人朗。同辈集精庐，触景情惝恍。山阳笛韵悲，泣下同慨慷。因思续旧盟，兼之慰灵爽。旧契燕名流，新知鲁夙养。嗜好薄膏粱，章甫更鹤氅。道机生静缘，奇情逗灵壤。愿言笃久要，姱修懋远想。天地有阴晴，明月递消长。同盟期不渝，渣秽惭涤荡。大业贵大醇，磋磨望吾党。"}