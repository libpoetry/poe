{"id":"1253259","title":"万山遗叟以所作中秋重九二诗见示诸公和之已多勉强效颦二首","dynasty":"元末明初","author":"陶宗仪","text":"高碾长空玉一轮，娟娟零露洗浮尘。良宵又值中秋节，老我堪怜百岁身。对酒漫忘谁是主，赋诗那有语惊人。据床谈咏还多兴，沈浸清光景思新。重阳佳节无风雨，倦客他乡忆水丘。采采黄花人送酒，迢迢碧汉雁横秋。喜无败兴催租者，自有循溪荡楫舟。底用登高方是乐，嘉宾三两醉还休。"}