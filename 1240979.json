{"id":"1240979","title":"还旧居","dynasty":"元末明初","author":"戴良","text":"自我远行游，故庐今始归。如何廿载间，旧事都已非。曳杖过比邻，相呼寻故知。不见垂白翁，但见初长儿。我园既稍葺，我田亦就治。种秫酿美酒，拾薪煮豆糜。一笑集亲朋，相从说暌离。以之感畴昔，俯仰多所悲。人生一世中，所忧渴与饥。力耕给其用，此外更何思。便当息吾驾，皓首以为期。"}