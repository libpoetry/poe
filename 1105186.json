{"id":"1105186","title":"中书令鲁国宣靖鲁公挽词","dynasty":"宋","author":"文彦博","text":"三朝辅翊秉鸿钧，功在旂常泽在民。黄石授来为帝傅，赤松游去保天真。达生优享高年福，出世轻遗大梦身。自古陉山多吉宅，国侨裴令继芳尘。二府陪游垂二纪，服公哲范每思齐。留心旧典皆驯致，从事新书悉顺稽。言发清风常穆若，心停止水更渊兮。先朝付嘱非无谓，必为其仁在放麑。"}