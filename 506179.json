{"id":"506179","title":"归宁妇归","dynasty":"明","author":"周是修","text":"门前石桥路，东去何悠长。妾从此路嫁他方，还从此路归故乡。朅来别郎五六月，朝夕不离慈母傍。月满西堂夜未央，乌啼金井梧桐黄。此时与郎惜景光，独守罗帏愁断肠。忽向楼前听嘶马，报郎迎妾将同行。慈母许辞亲为妆，膏车秣马当晨霜。母恩亦如郎爱厚，妾心怀母若怀郎。但愿母寿郎安康，岁岁与郎登母堂。"}