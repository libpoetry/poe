{"id":"179829","title":"登嘉州万景楼","dynasty":"宋代","author":"袁说友","text":"我行大江西，胜槩数追逐。南楼岳阳上，雄绝快心目。今到西南第一楼，嗟哉余子真碌碌。岩层嶂叠匝天外，蒲净葭丛蘸江曲。三峨之雪晚在望，九顶之云暗相矗。萦纡拱揖俨左右，吞吐澎湃环山腹。瀰瀰漭漭三万顷，何止江郊供远瞩。俯观大象欲堕地，仰摘星辰几可掬。一天万景不可状，尽付此楼归约束。"}