{"id":"633447","title":"寿王瑞图","dynasty":"明","author":"释今无","text":"辞却青门归白社，辋川春日悠悠者。愚公谷内百念寒，漱泉枕石恣幽写。作诗命绘鬼神惊，拱手长谢世间名。立朝束带非吾愿，只使秋林满磬声。此老芳踪久不歇，如今复见有云礽。瑞图王子非凡质，玉山雪映高崚嶒。从余学得太傅斋，一念清彻如潭澄。譬如春树先着雨，自然秋实凌霜冰。又如云气侵碧玉，陆离光怪照千乘。长生自有无生曲，东风四座绕春灯。"}