{"id":"654459","title":"晋阳怀古 其十 怀赵忠简公","dynasty":"明","author":"何乔新","text":"淮甸狼烟昏，銮舆欲南避。群公奉头窜，肯为宗社计。英英忠简公，谈笑却边骑。六飞一临江，将士争奋励。蕲王既北首，魏公亦南至。敌帅失色归，逆豫亦潜逝。王室再造功，当时谁与二。孽秦忽登庸，力主和戎议。遂令社稷臣，白首投荒裔。妖鳄鼓腥涛，海酋扬赤帜。遗表何琅琅，初心犹不替。公殁才百年，吴宫已芜秽。董泽有遗祠，岁时荐椒荔。骑箕倘来归，怊怅仍增欷。"}