{"id":"181538","title":"送陈季常判院","dynasty":"宋代","author":"郑刚中","text":"去年奉使天西角，遇事才疏多自觉。不应尚或人改观，增重端因君在幕。君才如刃新发硎，到手万牛髋髀落。岂能随我困边徼，定自抟风上寥廓。峡束秋江风浪清，美君山峡舟楫轻。去年联马听箫鼓，今也恨不同此行。古人持兵喻槃水，顾我何者能独擎。幸留药石苦资助，勿谓相舍真忘情。"}