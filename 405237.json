{"id":"405237","title":"忆江南·题谨怀绘红楼梦仕女图十首 宝玉","dynasty":"近现代末当代初","author":"张珍怀","text":"轻禄蠹，莫道是清狂。赫赫侯门徒有恨，茫茫大地去何方。肠断忆潇湘。孤零恨，洒泪瘗花残。相照两心秋月朗，难成比翼朔风寒。芳洁绛珠仙。真巧伪，扑蝶戏婵娟。枉费心机金铸错，长留孤枕玉逃禅。辛苦结良缘。眠花圃，石冷醉酣沉。清朗笑声英气爽，凄凉家境女红勤。异彩焕双麟。椒房宠，贵显总奢骄。归省挥金如土贱，荣华过眼似烟消。春去万花凋。居甲第，弱质自堪伤。开箧怕寻簪髻凤，结缡偏遇薄情郎。富贵亦凄凉。闺中秀，秋爽挹衿怀。红杏倚云夸妙句，玫瑰多刺是奇才。佳偶远相偕。兰蕙质，玉貌擅才华。绮思未能抛槛外，孤芳终惜劫尘沙。何苦著袈裟。鸳鸯剑，碧血洒娉婷。秋艳迎霜谁敢犯，红颜绝境自轻生。浪子负痴情。扶病起，巧手骋神针。自是风流高格调，奈何微贱女奴身。月冷彩云沉。"}