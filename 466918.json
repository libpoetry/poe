{"id":"466918","title":"鹧鸪天 秋怀，寄愚村八首","dynasty":"当代","author":"汪岳尊","text":"一卧山城散百忧。哀时王粲怯登楼。心情举室伤惊鸟，生计何人笑拙鸠。风醒酒，月悬钩。凉初透处暑初收。豆篱瓜架凝闲梦，小别家园又一秋。绕屋琅玕几百竿。言兰语石伴人闲。小园庾信哀何亟，旧社香山乐未忘。容寄傲，任嗤狂。万人海沸一身藏。十年往事惊流水，何日东归筑草堂。买得城南地数弓。意园早自构胸中。通门路曲多栽树，瞩壑楼高好卧风。儒学巷，笔尖峰。远偏二砚喜心同。栖迟小劫诛茅缓，师友从怜盼转浓。师友平生更几人。周张臭味喜同岑。愿追东野忘云懒，久立杨时识雪深。鹤不舞，雁离群。愧心别思日侵寻。万金烽火书难买，一夕飞翰降玉京。猿鹤沙虫道并消。南屏烽火可怜宵。釜襄从此无三友，生死原难问六爻。悲草宿，欠樽浇。故山东望满蓬蒿。归年倘许逢丁鹤，城郭人民话寂寥。寂寞投荒万里车。侧身四海已无家。挈孥喜赁梁鸿庑，留客新烹陆羽茶。涤酒盏，插瓶花。倩谁商略好年华。阶凉永夜添虫语，似予羁人慰叹嗟。阵列风云虎虎严。独甘唾弃绝人寰。椎投博浪空传勇，铁铸西湖但像奸。倡焦土，诱投降。随心埋掘本狐谙。更怜相背君何贵，功狗功人论正酣。曳履披襟自在行。东山日日看斜阳。半年宅泛青溪熟，一雨秋生白露凉。歌慨慷，意苍茫。新亭涕泪岂无端。过江自昔多于鲫，伫看收京兴欲狂。"}