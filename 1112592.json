{"id":"1112592","title":"寄子由二首","dynasty":"宋","author":"张耒","text":"万里归来真得仙，七年瞻望漫悁悁。安閒旧得还丹诀，著论新成古史编。应接强颜聊复尔，是非袖手独超然。门人白首侯芭在，眷恋微官愧昔贤。丈席他年闻至言，艰难不敢坠周旋。文词老去真何益，道妙平生薄有缘。人事眼前惟欲睡，丹经肘后更难传。清秋一室林泉好，洒扫思为杖屦先。"}