{"id":"1125524","title":"和许深父转运判官韵二首","dynasty":"宋","author":"袁说友","text":"我辈难忘故旧情，为君满意说诗清。抛砖不愧尘埃想，剖蚌俄惊的皪明。宦路几年嗟契阔，长安累月话平生。诗筒却趁邮筒急，吟到扬州更袖呈。诗里论交淡淡情，个中风味不胜清。锦囊著句知才尽，山色逢人作意明。已觉头颅侵晚景，尚堪风月快馀生。与君握手关心处，愧乏琅玕腹可呈。"}