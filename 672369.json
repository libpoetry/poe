{"id":"672369","title":"治河谣","dynasty":"明","author":"吕㦂","text":"古河徙从周定王，汉悲瓠子歌宣防。后来纷纷献群策，神禹远矣谁其良。黄流一石泥数斗，倏忽风霾千里走。奔?力障势转狂，似止儿啼掩其口。古之使者犹为民，以身捍水勇且仁。今之使者志在名，流移未复碑先成。张秋已誇缵禹绩，符离庙享又无敌。君不见蜀之遗爱仰三犀，今之铁牛仆在堤。"}