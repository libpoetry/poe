{"id":"1023042","title":"偈六十三首 其三十五","dynasty":"宋","author":"释道宁","text":"全提要妙，三藏绝诠。海印舒光，该罗法界。有情无情，炳然应现。有时南州北郡，买卖交关。有时看风把柁，顺水行船。有时酒肆茶坊，迎宾待客。有时投壶走马，歌笑围棋。种种多般，要源流出。玄关瞥转，大用现前。一槩无私，平等大道。始知诸佛转法轮，群生解差别。目击便归来，秤锤浑是铁。如斯告报，正属化门，不犯锋楞。善吉岩前草不生，侨尸谩把天花散。"}