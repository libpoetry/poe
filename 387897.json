{"id":"387897","title":"花犯·嫩晴天","dynasty":"清代","author":"樊增祥","text":"嫩晴天，虚堂汎采，东风转芳蕙。素纕罗带，偏淡雅宜人，风态娴美。江皋不少婵娟子，霜娥斗月姊。更槛曲、倩红如火，香光添一倍。湖波染丝作春衫，临流自照影，如花明丽。游赏倦，还祇恐凤钿遗翠。私心愿、国香入梦，天赐与、花房珠样蕊。恰便学楚人装束，春秋作长佩。"}