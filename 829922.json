{"id":"829922","title":"杂诗","dynasty":"清末近现代初","author":"黄节","text":"东风雨与俱，西风雨不作。始秋遂改度，览变未为错。黄华晚逾静，过蝶来相索。穷途方两遇，众木亦纷落。淹然沆瀣心，负此偏反若。松柏张秋维，园馆生夕阴。蔽亏尚未已，萧飒无留禽。随阳众所乐，憩夏昔所任。徒闻蟋蟀鸣，仿佛枫树林。入耳暂无虑，察物惟伤心。嗟民独靡依，不闻发悲音。秋蓬美枝叶，所恶在根本。随风不知往，去地日已远。烝人何蚩蚩，原草何菀菀。经营四方事，相与日牴践。中林野火落，青青化为炭。亦自有根荄，糜灭已复蔓。露下青玉凝，风动金支舞。梧桐叶微脱，庭阶夜将曙。节士悲零落，达人观岁序。消长理必繇，物亦莫能忤。鸡鸣一何急，日出光易午。思治恐弗及，在暗恐弗寤。坐起披书读，潇潇更闻雨。朔风吹飞雁，南望天无极。明知寒已至，去此将安适。衡阳不可度，漳川宁可息。引领见云中，关塞奔直北。湑湑赤棠道，采采首山侧。秋高稻粱肥，胡不奋归翼。群飞夺孤往，何况栖水国。君子念乱离，欲行行未得。季秋京北寒，吹雪入城闼。馀威劫晚花，飞埃障孤月。岂知城南农，束笋新迸发。我园树亦奇，已著紫丁结。春物以秋荣，秋芳为时歇。事异李梅实，变甚菽霜杀。衋心警气候，无畏谢明达。庶徵倘可言，物生恐多札。"}