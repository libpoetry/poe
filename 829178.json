{"id":"829178","title":"浣溪纱 赵飞燕玉印蜕本，孙鸿士属题","dynasty":"清末近现代初","author":"吴湖帆","text":"宠贮文房藉自珍。汉宫回舞楚腰身。掌中飞燕玉精神。妾娋鸳笺迷粉黛，秘辛鸿爪认脂痕。相怜佩解茝夫人。小字休呼惹薄嗔。田黄艳雪却留真。岂因娇宠太温存。自是相公金错贵，几经内史玉纤亲。床头疑贮捉刀人。软玉温黁别样亲。隔墙惊乍俏声闻。半含调笑半含嗔。肺腑恩深佯负气，股肱情罚更消魂。几生修到掌中珍。头角峥嵘势壮哉。灵心焕发逞红腮。嬉皮笑脸玉成堆。和气一团浑扑击，忘形两意却依偎。此情难遏是天才。云自行兮水自流。三分春色二分愁。阴晴天也绉眉头。上巳空期修稧约，清明孤负扫花游。恹恹多病怎生休。"}