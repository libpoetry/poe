{"id":"1136252","title":"送邓善之提调写金经","dynasty":"宋末元初","author":"方回","text":"二三十载乡闾师，黄纸初除专讲帷。溧阳虽小亦新郡，学廪粗足晨昏炊。曰事未然缺次远，槐宫尚需蝉再嘶。士食天禄行或使，暗中自有神扶持。我昔识君初未髭，犀角双盈方颡颐。饱学武库富蓄贮，粹行桓璧微瑕疵。过市目不视左右，何啻董生园不窥。含章晦美抱素蕴，修之于家朝廷知。一室万里限户阈，脚跟不动名四驰。譬诸丰城瘗宝剑，紫气贯斗当有时。平生识字乃馀事，仓颉科斗扬雄奇。饰翠泥金写梵夹，凡善书者能办之。至用儒流董厥役，借此进贤培邦基。晦翁岂止能诗者，澹庵胡公荐以诗。唐柳公权以笔谏，忠鲠随事堪箴规。去去行行勿复迟，未至烹雌炊扊扅。白玉之堂凤凰池，不著君辈当著谁。"}