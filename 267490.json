{"id":"267490","title":"渡江云·拈清真韵送客游江左，亦劳者之歌也","dynasty":"现代","author":"朱祖谋","text":"新寒罗被觉，蔽帘雨急，一雁堕圆沙。梦醒和泪别，海燕深栖，妒入莫愁家。啼红满镜，悄自惜、薄媚铅华。千万丝、白门杨柳，浑未称藏鸦。空嗟。孤飞青鸟，双引黄骢，并颓波东下。亲觑著蓬莱尘暗，秋鹢文纱。回桡荡作江南怨，破暝色、霜在苍葭。惆怅极，归期还问釭花。"}