{"id":"691397","title":"留别王教谕士敬","dynasty":"明","author":"李昌祺","text":"汴省分携又四年，他乡一见倍堪怜。白头纳禄惭予晚，绛帐横经羡子贤。灯影飐风临水店，橹声摇月下河船。匆匆会面匆匆别，回首长淮一慨然。磊落才华迈后英，乡闱早占甲科名。持衡西陕端无忝，分教中都倍有荣。画鼓升堂黉舍晓，青山绕郭县楼晴。丁宁勿叹淹闲散，早晚吴公荐贾生。黄河几曲绕荆山，杨柳阴中带暝湾。老子得归全出处，故人相见杂悲欢。从教健翮纵横上，且喜闲身自在还。莫负明时勤造士，坐听弦诵到更阑。"}