{"id":"874358","title":"盱眙行","dynasty":"宋","author":"刘过","text":"车徐行，马后驰，天寒游子来盱眙。功名邂逅未可知，生身毕竟要何为。既不起草黄金闺，又不侍宴白玉墀。何不夜投将军飞，劝上征伐鞭四夷。沧海可填山可移，男儿志气当如斯。安能生死困毛锥，八韵作赋五字诗。金牌郎君黄头儿，有眼不忍重见之。志大才疏浩无期，逢人举似人笑嬉。谓之痴人未必痴，唤作奇士何能奇。"}