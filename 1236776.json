{"id":"1236776","title":"百丈山中夜坐，闻谨思将还，忆甲寅入南中，正此日也。十二月二十三日六首","dynasty":"元","author":"范梈","text":"近得雷州信，遥闻弟侄来。江山淹远望，天地保疏材。乡为鱼羹起，今宁马豆猜。残年有心事，未定著寒灰。欲雪翻成雨，何天恰吝情。似缘春在近，故与月争明。谷树行行暝，川云冉冉轻。往年当此夕，孤棹适南征。岁月嗟匏系，乾坤信梗浮。蹉跎逐越鸟，迂阔问吴牛。正道曾无弊，旁观各有由。圣人如可起，吾欲诘东周。斜谷惊风合，空阶坠溜鸣。灯昏时作晕，漏远不传更。但得林间趣，何须谷口名。是谁超物外，不用计浮生。往备清华职，宁知濩落心？槐街春日盛，杏省午烟深。出试终何补？还归敢自任。祇惭山泽吏，空受二毛侵。客行身万里，家在地中分。爵命优臣子，江湖远圣君。夜瞻龙凤气，岁出虎狼群。旧故无消息，低回瘴海云。"}