{"id":"1113416","title":"次夜月色复佳游霞川锦池二首","dynasty":"宋","author":"张镃","text":"倚栏看月兴难平，载酒还须入涧行。竹顶有时翻鹊翅，草根随处闹虫声。城中岂是无人赏，船里何曾卧地撑。游遍一池心未足，乱荷丛底听三更。画桥烟重柳垂垂，露湿衣裳透始知。丹桂花香墙畔起，水荭枝影席间移。思量究竟都如梦，恋著休閒煞不痴。夜半江潮声正熟，归来才是欲眠时。"}