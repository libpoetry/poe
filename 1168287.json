{"id":"1168287","title":"杂曲歌辞 春日行","dynasty":"唐","author":"李白","text":"深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲乃是升天行。因出天池汎蓬瀛，楼船蹙沓波浪惊。三千双蛾献歌笑，挝钟考鼓宫殿倾。万姓聚舞歌太平，我无为，人自宁。三十六帝欲相迎，仙人飘翩下云軿。帝不去，留镐京。安能为轩辕，独往入窅冥。小臣拜献南山寿，陛下万古垂鸿名。"}