{"id":"1072191","title":"水车一首","dynasty":"宋","author":"刘一止","text":"村田高仰对低窊，咫尺溪流有等差。我欲浸灌均田涯，天公不遣雷鞭车。老龙下饮骨节瘦，引水上泥声呷呀。初疑蹙踏动地轴，风轮共转相钩加。嗟我妇子脚不停，日走百里不离家。绿芒刺水秧初芽，雪浪翻垄何时花。农家作劳无别想，两耳未厌长呕哑。残年我亦冀一饱，谓此鼓吹胜闻蛙。"}