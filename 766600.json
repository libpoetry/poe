{"id":"766600","title":"百字令 其二 秀州十三龄女子徐子琴以拆字谋生，机锋敏捷，偶与同人过访，即以姓名三字效拆字，戏赋之","dynasty":"清","author":"黄燮清","text":"十三年纪，仗今生智慧，学成书数。敏绝词锋偏了了，信口机关参悟。点玉无瑕，输金待聘，仔细珠娘妒。碧川春远，翠眉才解通语。堪叹尘世浮云，因风变幻，好事成耽误。寂寞栏干空倚遍，自惜美人迟暮。楚瑟弦愁，胡琵弹恨，空向飞琼诉。无言撇去，海榴花放端午。"}