{"id":"1072236","title":"访石林叶少蕴观文二首 其一","dynasty":"宋","author":"刘一止","text":"卿云覆其上，草木争鲜新。竹露先参差，晴曦破萧晨。万石纷拱揖，静默自主宾。似中有老仙，云霞焕精神。朝暮林壑间，搜抉出怪珍。风攲青箬笠，雨垫乌角巾。山灵指相谓，个是夔龙身。如何轻世累，萧散意许真。了知衮衣贵，未若岩石亲。功名乃弃馀，道德受咨询。我来追步趋，且复结胜因。剧谈到羲轩，愧此真天人。"}