{"id":"684766","title":"沈郎索赠","dynasty":"明","author":"王彦泓","text":"琴理幽玄奕旨微，风流多艺沈元机。红裈锦带清言去，散髻斜簪薄醉归。石黛妾教呵冻笔，金彄婢与瀹春旗。歌儿度亲裁尽曲，按到关情色已飞。休文臂瘦觉清寒，影似垂杨气比兰。射雉顿令贞妇笑，骑羊真作璧人看。尽夸落笔言堪市，为伴当垆色可餐。传语太冲休挟弹，只凭三赋友潘安。"}