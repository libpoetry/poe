{"id":"1241689","title":"擢彼乔松一首","dynasty":"元末明初","author":"刘基","text":"擢彼乔松，在彼丘阿。岁莫凄风，飒为枯柯。忧来伤心，云如之何。瞻彼昊天，曷其有宜。天降淫德，痡于下国。稻粱黍稷，暨于螟蜮。不稼不穑，寇攘以食。哀此下民，曷其有极。心之忧矣，如烹如煎。丧乱靡底，如渊如泉。如彼奥草，孔蔓以延。呜呼昊天，伊谁之愆。有罻者罿，曷施于宇。胡罾于林，觊彼鲂鱮。小人所怃，君子所与。弗询弗犹，曷其有愈。君子不畏，乱日以炽。君子不忧，乱日以悠。正言谔谔，謟言诺诺。欢言孔怡，丧乱所基。邦家维车，庶民维舆。庶僚维服，大臣维御。慎尔驱驰，俾险作夷。无然汶汶，无俾车偾。无曰予知，民各有思。无曰予圣，庶民孔竞。无竞维德，四方之则。无为回遹，以纵枉慝。瞻彼高原，翳翳其云。眄彼大水，浩矣无津。嗷嗷飞雁，各念尔群。哀我人斯，胡胥以沦。莫高匪天，莫明匪日。何纤勿冒，何昧勿晢。维此圣人，庶民是葵。维彼愚人，则各有谋。原隰之瘁，夫妇云之。闾巷之呻，君子闻之。弗闻弗惟，则各有思。式谤式詈，腑肠以离。谷斯之秕，农以为殃。匪鹰匪隼，曷云能翔。维天有船，不可以航。眷言顾之，心焉恻伤。相彼茂草，飞鸟依之。淠彼深渊，鲂鲤归之。靡依靡归，胡能勿悲。我有隐忧，人莫之知。中途有棘，庶民伐之。执讯弗笃，君子堲之。不瞆不聋，孰填尔聪。靡瞻靡顾，自贻伊瞽。如彼沸鼎，无增尔薪。无从尔言，以逖远人。迩人营营，远人兢兢。弗讹尔心，曷其有惩。嗟尔君子，戒慎尔止。靡谦不光，靡盈不毁。维山有杞，维泽有芷。庶民所履，维君子使。陟彼高原，维风飗飗。靡草不凋，无木不刘。忧来伤心，如焚如抽。瞻仰昊天，曷其有瘳。"}