{"id":"371166","title":"金缕曲·牡丹","dynasty":"清代","author":"熊琏","text":"绝世非常艳。试相看、第一韶光，琼楼不远。春到洛阳春已去，彩凤飞来天半。占遍了、豪华庭院。生怕流莺轻觑见，锦屏风、垂下销金幔。绮筵设，华灯灿。惊人富贵何妨晚。仗天工、著意栽培，奇葩满眼。到此群芳都减价，一夜狂风吹散。越现出、云霞烂漫。花里清歌花外月，倚阑干、谁把红箫按。多应是，神仙眷。"}