{"id":"1065827","title":"送吕知止","dynasty":"宋","author":"苏过","text":"王谢风流要有种，谁比君家俱得凤。慈明兄弟称八龙，未易贤愚推伯仲。应机短小精吏治，千里名驹方试鞚。皎然若谷冰雪姿，彫琢肺肝嫌未痛。英标飒爽吾知止，割鸡今欲牛刀用。胡为从事筦库役，无乃汉阴工抱瓮。嗟余飘泊同闾里，一味穷愁惟子共。诏恩虽脱钟仪囚，未敢弹冠效王贡。平生世味似嚼蜡，丘壑暮年尤自纵。为君悬榻待归来，故人早破邯郸梦。"}