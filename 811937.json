{"id":"811937","title":"閒情","dynasty":"清","author":"多隆阿","text":"閒情触起上眉端，往事从头反复看。洁己惟宜求雪鉴，容人尚觉问心难。酣居酒国思回暖，悟到梅花渐忘寒。记得前宵檐外立，照人依旧月团圞。窗前九九点梅图，四壁清寒祇自娱。俗眼谁能识玉璞，素心久已托冰壶。云中白鹤惟求洁，岭上青松岂愿孤。小草灵根名远志，问渠还想济人无。"}