{"id":"698803","title":"张用宜丹房十咏 著方","dynasty":"明","author":"徐庸","text":"察脉随著方，品剂重新定。难将古人药，可治今人病。灵根再三洗，香散溪水浑。鱼龙倘婴病，此际正宜吞。采来灵壤内，爆向广庭前。脩制成良剂，为□到十全。药室散清香，薰笼腾火气。助我活人心，补泻随宜制。频敲玉杵臼，香雪昼漫漫。却笑霜毛兔，丁东在广寒。纤指撚团团，明珠下玉盘。啼莺若偷眼，莫作弹丸看。岁月频收积，丹房药品多。三枝并九节，物物起沉疴。炼就芙蓉丹，满灶春如海。我欲到君家，分来驻颜彩。满腹盛何物，累累尽药圆。惟将窗下挂，不向杖头悬。积胜非无用，焚来表寸心。宋清佳传在，往昔到于今。"}