{"id":"815451","title":"中秋四首和频伽居士灵芬馆韵","dynasty":"清","author":"夏翼朝","text":"淅沥宵未歇，古砌吟秋虫。浮云翳朗月，望眼徒朦胧。故园阻长道，揽景区异同。萧瑟怯衣单，披拂怜雌风。幸有插架书，寝馈于其中。黄初暨大历，尚友忻相逢。乱峰障淮滨，善稻谷粱记。我来阅五稔，端居祇蕉萃。从游有棻葩，推敲诗律细。檐际有琅玕，积阴新粉坠。良辰正团栾，棣华念予季。何当赁庑舂，鹿车挽椎髻。中秋与上元，晴雨无二天。此说太拘泥，印板胡云然。譬如人堕地，通塞难强焉。涂泥轩冕判，讵必关愚贤。蟾光偶匿彩，华镫足清欢。莫徇猥琐辈，随俗为暄寒。流光荏苒去，既去还复来。但愿人长久，坡老时低徊。婵娟千里共，穷愁安论哉。坎壈增感伤，怀旧赋八哀。谁著五铢衣，轻举凌尘埃。冰轮十分满，对影酬深杯。"}