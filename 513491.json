{"id":"513491","title":"斋居喜雪联句","dynasty":"明","author":"程敏政","text":"夜寒集疏霰，岁暮呈嘉祥。天心重昭格，民事期丰穰。斋诚达宵旰，祀出排缁黄。同袍此共宿，旅夕能相忘。凭檐俯轻飏，引烛惊微光。严城漏声寂，小阁炉烟翔。簌簌堕庭戺，霏霏闯堂皇。萦空转飘撇，亚风随低昂。乍翻燕山席，陡溢韩军囊。剪裁谢新巧，涂抹羞妍妆。同出联祖祢，分飞忽参商。蚕缫散绩室，舞袂投东房。辉增?衣净，爽激銮铃锵。长河饫坚腹，断岭横截肪。隉阱夷险一，羃野东西相。雅栖惊欹仄，鸟篆馀偏傍。疏影落高树，清威折幽篁。雀困馀粒绝，兔穷数罝张。委径没樵屐，回洲胶渔航。望失远山色，坐想千林芳。先春夺造化，异境开鸿荒。潜阳地中复，宿沴物外藏。馀孽息蝥螣，庶徵宜粢粱。楼居足酣眺，市卧怜饥僵。窗虚气逾肃，景绝诗能当。云英幻无蒂，水种空传香。槎通汉渚近，赋擅梁园长。关戍肌欲皴，田畯乐未央。沛泽浃穹壤，至治归明良。竹宫怡圣情，词垣纪篇章。邈哉继云汉，大庆垂无疆。"}