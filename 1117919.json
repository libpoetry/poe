{"id":"1117919","title":"初寒在告有感三首","dynasty":"宋","author":"陆游","text":"扫地烧香兴未阑，一年佳处是初寒。银毫地绿茶膏嫩，玉斗丝红墨沈宽。俗事不教来眼境，闲愁那许上眉端。数棂留得西窗日，更取丹经展卷看。豪举当年气吐虹，即今憔悴一衰翁。寄怀本自俗尘外，移病何妨寒雨中。香暖候知银叶透，酒清看似玉船空。故人吴蜀音尘断，安得相携一笑同。横林吹叶水生洲，身落穷山古睦州。到枕雨声酣旅梦，背窗灯影动清愁。气冲星斗有孤剑，力挽栋梁无万牛。未灭匈奴身已老，此生虚负幄中筹。"}