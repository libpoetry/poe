{"id":"1129862","title":"偈颂四首 除夜","dynasty":"宋","author":"释惟一","text":"腊月尽是岁除夜，明朝又是正月一。年去年来无尽期，拄杖依前乌律律。叔季精神元似旧，慧慈面目只如新。来年年是去年年，今日日同明日日。今岁今宵尽，日日日从东畔出。明年明日来，朝朝鸡向五更啼。腊月二十八九，家家户户尽有。不是北禅露地牛，便是清源白家酒。罗列杯盘，同欢共笑。"}