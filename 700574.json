{"id":"700574","title":"和何司空委心亭题壁四首","dynasty":"明","author":"顾璘","text":"司空夙颖脱，五车富诗书。摛文南宫选，老师谢弗如。兵曹执枢要，策足跃天衢。道腴笃真想，声利诚阔疏。矩步匪蹢躅，义路岂回纡。所志在忠亮，而遑顾其馀。以兹三十载，中外恒迭居。朅来谢帷幄，南食建业鱼。君子重求已，匪以外牵拘。皎皎金玉心，不殊在蓬庐。仕止辩时义，岂徒决归休。措意非中和，亦复乖天游。阳至百物熙，商清火西流。一为机心间，徒愧海上鸥。所以鲁东门，迟迟出尼丘。陶公会末造，矩矱难与俦。山林岂不美，堂陛贵献酬。仰怀海岳恩，吾力讵承不。古人当龃龉，遥情属沉忧。道有均休戚，贞则宜黾求。高名耀寰宇，白日行青冥。大旱思为霖，眷焉系群情。胡为念独善，渺渺怀南荆。安石昔岩栖，幡然慰苍生。昭烈廑三顾，永怀遗孔明。尧舜兹御天，泰阶既已平。海鹏负风力，九万将南征。君子欢在朝，小人乐深耕。后图良未艾，宿好讵可萦。岂不见伊叟，匪忻竹帛名。蹇余抱孤劣，戢羽还故山。惕然觉昨非，奄及知命年。为山念覆篑，结网薄临渊。先春旷麓蓘，而敢效禳田。司空悯弱质，引蓬置麻间。猎道六籍内，论世千古前。延颈瞩霄汉，藐尔披云烟。出幽喜迁乔，敢希泰华颠。但恐筋血枯，夙夜多馀闲。离群复索处，白首徒纷然。"}