{"id":"678088","title":"爱日堂为秋官李主事作","dynasty":"明","author":"陈完","text":"冬日既苦短，夏日孰云长。流光逐逝波，崦嵫倏扶桑。眷言堂上人，秋鬓双垂素。志养期无违，岂在罗三釜。盻彼反哺乌，哑哑鸣树颠。微物尚有情，子职宁或愆。亲寿逮期颐，载喜还载惧。去日不可追，来日何由驻。安得鲁阳戈，为我延夕晖。誓将日为岁，庶以伸吾私。"}