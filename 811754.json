{"id":"811754","title":"感事","dynasty":"清","author":"边瀹慈","text":"飘泊无归计，羁孤有世官。贫缘求仕早，卑觉立身难。泽尚绵三世，才谁授两餐。荣衰如转毂，岂独晋原栾。车服成虚器，当阳落太阿。贵非王者驭，官比盛时多。易捧毛生檄，何劳宁戚歌。但愁铭隧日，书绩奈卿何。糟粕空方策，屠沽有壮图。白头仍诵读，赤手已公孤。说剑神俱王，当歌气益粗。果能开绝漠，汉将起人奴。"}