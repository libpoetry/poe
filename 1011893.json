{"id":"1011893","title":"偈颂三十首 其二十四","dynasty":"宋","author":"释印肃","text":"圆应牛，经劫没人收。若不遇人，虚度春秋。如今横穿鼻孔，水草皆休。有时放，有时收。随分纳些些，自性优游。独奈何，劳别讨，混迹应不迷流。不许犯他苗稼，也不犁他田丘。饱饮雪山肥腻，一顿更不他求。眉毛眼睫，动转绸缪。试问沩山水牯牛，有甚风流。向左膊上书字，著甚来由。任你千般引□，不肯回头。不如卧云枕月，运气常周。假使银蹄金角，气射斗牛。居吾腹内，不得出头。吞底乃刀山剑树，业到解散枯髅。谁知体如巨海，妄起浮沤。风击沤生，沤灭何愁。湛然智海喻真牛，圆应头头岂用修。"}