{"id":"52440","title":"志感·二仪育万物","dynasty":"明代","author":"薛蕙","text":"二仪育万物，四时代寒暑。三五咸哲王，质文有今古。圣人贵通变，愚者或未睹。周公兴礼乐，光翼兄与父。宣尼谋鲁国，一变道斯举。旧章不可忘，季世赖毗辅。苟能继先志，改制固法祖。国家历年祀，庶绩罔不叙。乘时宜损益，更化俟明主。愧无贾生书，今日悟当宁。"}