{"id":"1209099","title":"呈佥帅","dynasty":"元","author":"张仲深","text":"明时尚右学，髦俊各有造。庙堂足旁罗，山林极幽讨。公家秉懿德，胸次五车饱。精神掞空碧，符采绚华藻。当年觐宸旒，启沃邦家兆。居然宰州邑，抚字弗草草。棠阴护晴昼，燕香散穹昊。沧海一驻盖，驰声被夷岛。轻车驾熟路，玉帐罥清晓。参谋语堂堂，筹画气矫矫。政事刀发硎，温恭圭袭缲。乌台兹振佩，七郡尽惊愀。贤良赖登庸，奸回幸深剿。书生仰星凤，瞻拜苦不早。高堂抱真素，白发已垂老。愿提五色笔，钧陶藉吾道。俾纾人子心，捧撽自倾倒。洪恩曾靡忘，有如日皎皎。需公职补衮，调燮计非小。他时安黎元，抚掌谭笑了。"}