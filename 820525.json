{"id":"820525","title":"六么令    花朝，次愔仲韵。","dynasty":"清末近现代初","author":"陈曾寿","text":"乍回暄霁，蓦地还飞雪。一分也无花信，拚作十分勒。慵起毡毹深拥，宿酒都无力。閒情非昔。漫天风絮，偏是今朝上红节。堪笑推排不去，相对星星发。应忆携手湖边，千树压寒碧。惆怅他生未卜，罢著今生屐。何时将息，寸香灰尽，还为年芳恨啼鴂。"}