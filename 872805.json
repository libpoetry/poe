{"id":"872805","title":"戏李彦平李德邵","dynasty":"宋","author":"仲并","text":"人生贵适意，自苦良亦痴。百年同梦幻，富贵安所施。我生世缘薄，疲弱不可支。纷华岂不佳，自觉心已辞。归来时自笑，抚手长嗟咨。人生行乐耳，勋业知何时。两李近豪放，高怀不少卑。谪仙已云殁，流风宛在兹。平子韵绝俗，豪逸真吾师。万事一粲然，不复论成亏。邵公檗庵下，操心常苦危。易象鲁春秋，忧乐常相随。端居谈利害，羌夷可鞭笞。近亦能稍稍，笑语随儿嬉。平居如二子，廊庙真所宜。人岂不自省，何必求蓍龟。漫游恐未免，慎勿差毫釐。世事足反覆，纷纷尽如斯。错固不足道，谊也亦为之。请复铭座右，政可为吾规。前言戏之耳，未来容可追。"}