{"id":"1110482","title":"越国郑夫人挽词二首","dynasty":"宋","author":"孙觌","text":"翁婿相望插两貂，夫人东第阅三朝。百年钟鼎联双璧，一代衣冠继八萧。尽室全生还帝所，先生遗烈在天骄。家传故有缁衣在，且看司徒首百寮。旧德遗忠在禁庭，天教华发看升平。两朝偃革从今日，百口同袍共此生。喜见金葩开大国，悲传玉树锁佳城。魌头直指西州路，猎猎秋风载一旌。"}