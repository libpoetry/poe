{"id":"1111416","title":"和苏提举喜雨","dynasty":"宋","author":"阳枋","text":"瞻仰虽勤隔壤穹，此诚何自达天中。幸凭今日皇华使，不假当年帝释宫。人道苏天真广大，岁逢商旱得流通。欲知八郡生灵喜，七月兴歌我稼同。皇上焦劳冠百王，精求肤使惠南方。驱驰靡惮周原隰，敛散尤高汉寿昌。属邑近方忧水涝，单车不复待秋凉。公馀更有惊人句，为解尘怀倥偬装。"}