{"id":"1048221","title":"观江都王画拳毛騧","dynasty":"宋","author":"韦骧","text":"忆昔曾观名画记，画马独贵江都王。当时所画拳毛騧，声名气格凌有唐。太宗爱之自题识，缣素翕赩生辉光。何年流落传人间，至今不泯犹珍藏。高堂邂逅一注目，彷佛神骏如腾骧。拳毛騧非凡马匹，天驷之精为时出。虬须英主数跨鞍，出入戈鋋势飘逸。谷州洺水血战酣，电转风驰万人屈。欃枪扫尽社稷牢，归来始觉金创密。江都能事妙入神，落笔夺得造化真。星瞳月颊批竹耳，一毫不谬诚绝伦。时移物化丹青在，后世乃识真骐驎。寂寥莫继数百载，世间唯有曹将军。将军画马超俦侣，于此区区奚足数。为图谩杂师子花，忍使龙媒失其处。予知此画名实兼，虚美安能动今古。叹嗟不足聊一歌，却愧辞华非杜甫。"}