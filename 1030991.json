{"id":"1030991","title":"和文潜初伏大雨戏呈无咎","dynasty":"宋","author":"蔡肇","text":"城中鼎食排翠釜，羊胛驼峰贱如土。青衫学士家故贫，斗米束薪炊湿雨。纵横图史照屋壁，呫嗫诗骚从稚乳。省中无事骑马归，雨声一洗茅檐苦。急呼南巷同舍郎，听我临风有凉语。且贪青简事文章，未有黄金买歌舞。往来诗卷牛腰许，太羹玄酒并在户。吾诗老涩邀使前，政坐可口收艰俎。"}