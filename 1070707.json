{"id":"1070707","title":"元夕阴雨孤城愁坐适魏十二介然书来言琼台将然万炬因以寄之","dynasty":"宋","author":"李光","text":"海滨遇元夕，况值愁阴天。重云障佳月，微雨杂瘴烟。孤城欲黄昏，里巷已萧然。荒祠鼓坎坎，老巫舞蹁跹。挥杖眩村氓，捩齿传神言。异域俗尚鬼，殊形耳垂肩。邦人素敬畏，香灯竞骈阗。使君招我饮，老病不得前。有如伏枥马，硉兀难加鞭。遥知琼台上，万炬照绮筵。幽人正愁绝，跏趺坐深禅。雾霭埋群山，不碍孤月圆。茅庵一灯留，照我独不眠。夜阑香篆销，息息火自传。何当访羽客，同上罗浮巅。"}