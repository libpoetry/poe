{"id":"726491","title":"疾幸诗","dynasty":"南北朝","author":"阳固","text":"彼谄谀兮，人之蠹兮。刺促昔粟，罔顾耻辱。以求媚兮，邪干侧入。如恐弗及，以自容兮。志行偏小，好习不道。朝挟其车，夕承其舆。或骑或徒，载奔载趋。或言或笑，曲事亲要。正路不由，邪径是蹈。不识大猷，不知话言。其朋其党，其徒实繁。有诡其行，有佞其音。籧篨戚施，邪媚是钦。既谗且姤，以逞其心。是信是任，乱是以多。其始不慎，末如之何。习习宰嚭，营营无极。梁丘寡智，王鲋浅识。伊戾息夫，异世同力。江充赵高，甘言似直。竖刁上官，擅生羽翼。乃如之人，僣爽其德。岂徒丧邦，又亦覆国。嗟尔中下，其亲其昵。不谓其非，不觉其失。好之有年，宠之有日。我思古人，心焉若疾。百凡君子，宜其慎矣。覆车其鉴，近可信矣。言既备矣，事既至矣。反是不思，维尘及矣。"}