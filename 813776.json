{"id":"813776","title":"山间","dynasty":"清","author":"沈光文","text":"战攻人世界，隐我入山间。且作耽诗癖，谁云运甓閒。松杉生远影，风雨隔前湾。天路遥看近，归云共鹤还。生平未了志，每每托逃禅。不遂清时适，聊耽野趣偏。远钟留夜月，寒雨静江天。拯涣方乘木，才弘利涉川。念此朝宗义，孤衷每郁寥。未能支厦屋，祇可托渔樵。冀作云中鹤，来听海上潮。长安难得去，不是为途遥。已当天末处，地亦近南交。欲雨虚帷润，无家壮志抛。桐看几落叶，燕记屡营巢。正作还乡梦，虚窗竹乱敲。云间长抱石，鸥梦浅依沙。山静能容客，潮流直到家。苟全徙倚便，小隐困穷加。不识春风面，何人问落花。饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。只今空寂寞，能不恋沧浪。长松不可俯，远视立亭亭。月色来窗曙，山光到海青。荒村馀古意，老鹤爱修翎。正发临池兴，忧来笔又停。"}