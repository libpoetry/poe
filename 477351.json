{"id":"477351","title":"玄明宫行","dynasty":"明","author":"何景明","text":"君不见玄明宫中满荆棘，昔日富贵今寂寞。祠园复为中贵取，遗构空传孽臣作。雄模壮丽凌朝廷，远势连袤跨城郭。忆昨己巳年来事，秉权自倚薰天势。朝求天子苑，暮夺功臣第。江艘海舶送花石，戚里侯门拥金币。千人力尽万牛死，土木功成悲此地。碧水穿池象溟渤，黄金作宫开日月。虹蜺屈曲垂三梁，蛟龙盘拿抱双阙。城中甲第更崔嵬，亲戚弟兄皆阀阅。撼里歌钟宾客游，排门冠剑公卿谒。生前千门与万户，死时不得一丘土。石家游魂泣金谷，董相然跻叹堳坞。宫前守卫无呵呼，真人道士三四徒。石户苍苔生铁锁，玉阶碧草摇金铺。星宫昼开见行鼠，日殿夜祷闻啼狐。游客潜窥翠羽帐，市子屡窃金香垆。桑田须臾变沧海，桃树不复栽玄都。我朝中官谁最贵，前有王振后曹氏。正统以前不得闻，成化之间未有此。明圣虽能断诛罚，作新未见持纲纪。天下衣冠难即振，中原寇盗时复起。古来祸乱非偶然，国有威灵岂常恃。玄明之宫今已矣，京师土木何时止。南海犹催花石纲，西山又起金银寺。君不见金书追夺铁券革，长安日日迎护敕。"}