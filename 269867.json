{"id":"269867","title":"双双燕·次史梅溪韵，咏燕","dynasty":"现代","author":"吴湖帆","text":"听双燕语，正春湿蒲塘，画桥风冷。冲烟掠水，社客去来肩并。回看缃桃露井。纵倚暖、偎寒莫定。烘晴髻束宫妆，冒雨钗分芳影。幽径。泥融羽润。共陌上衔花，惯生娇俊。交飞帘底，屏息小窗窥暝。何似双栖梦稳。系心眼、巢梁归信。凝想盼盼楼头，啧啧艳伊玉凭。"}