{"id":"1107088","title":"子安提举二首","dynasty":"宋","author":"邓肃","text":"南奔千里已途穷，更向长江避贼锋。十口未容谋去住，片帆那暇择西东。乞钱不忍从司业，食粥新来似鲁公。赖有诗情摧不老，时将新句吐长虹。征鼓驱人夜发船，别来无处写忧煎。高吟自答㗀嘤啸，旅食时开郁屈筵。君去青天才尺五，我今白发已三千。何当却饮南湖月，颠倒衣裳舞谪仙。"}