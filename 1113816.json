{"id":"1113816","title":"八月晦日游东山彦约有诗次韵为谢二首","dynasty":"宋","author":"李光","text":"永夜全茎下九天，郊坰风物正凄然。百年宝地空萧瑟，十里青山水接连。局上笑谈棋易胜，坐中奇险句难联。定回老演应相问，净社何时到白莲。燕坐僧窗爇水沈，暂时尘务不关心。殿堂突兀诸天拥，花木扶疏曲径深。节近重阳堪把玩，景如图画费摹临。秋晴急趁黄花约，短日凄风易作霖。"}