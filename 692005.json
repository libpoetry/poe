{"id":"692005","title":"九里松图为马侍御作","dynasty":"明","author":"李攀龙","text":"三天嘉树俨成行，下接枌榆即故乡。远势不随双涧尽，层阴并落二峰长。叶栖金掌仙人露，干挺乌台御史霜。孔雀东飞烦再顾，欲从威凤托清光。武林佳气日萧萧，夹道长松入望遥。黛色总疑天目雨，寒声不辨浙江潮。含凄风自枯鳞起，倒影云随偃盖飘。非值有心同竹箭，悬萝争敢附高标。"}