{"id":"550486","title":"灵隐寺寻耶溪上人","dynasty":"明","author":"徐熥","text":"浮玉山中曾把臂，风景依稀如隔世。常叹空门无定踪，此生何处求真谛。秋风一棹过钱塘，闻说吾师在上方。扶杖入山急相访，灵隐寺中松隐堂。方鞋破衲出相见，怪我年来华发变。相逢不作世间言，指点前山云几片。半榻跏趺双树边，笑谈隐隐生云烟。论交共结三生约，出世同参一指禅。新诗别后多如此，总是禅机非绮语。胜地何须论虎溪，高风不用推支许。须臾残照下雷峰，送客松关第几重。悠悠此别何时遇，愁听云堂薄暮钟。"}