{"id":"748075","title":"初夏过田家","dynasty":"清","author":"杨季鸾","text":"茅檐鸟雀喜，麦熟及初夏。村树交浓阴，田翁意间暇。举头见客至，欢笑起相迓。翁言日无事，兹乃灌园罢。豆棚簇紫花，离离瓜满架。老夫亦何希，对此足晨夜。来牟幸有秋，西成卜禾稼。官租得早输，邻里免惊讶。君从何处来，愿得就蜗舍。茗叶诚有余，春醪不劳借。粗野蒙见原，竟夕谈桑柘。"}