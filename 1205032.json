{"id":"1205032","title":"木兰花慢 和杨司业梨花","dynasty":"元","author":"吴澄","text":"是谁家庭院，寒食后，好花稠。况墙外秋千，昼喧风管，夜灿星球。萧然独醒骚客，只江蓠汀若当肴羞。冰玉相看一笑，今年三月皇州。底须歌舞最高楼。兴味尽悠悠。有白雪精神，春风颜貌，绝世英游。从教对花无酒，这双眉、应不惹闲愁。那更关西夫子，许来同醉香篘。"}