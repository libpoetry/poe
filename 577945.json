{"id":"577945","title":"烟雨万竿图","dynasty":"明","author":"邓林","text":"剑城老人年八十，间酌剑池研墨汁。秋风悠忽起毫端，龙翔凤舞湘灵泣。昔曾许我烟雨万竿图，一竿未作俄云殂。荒烟几见暗宿草，暮雨空闻啼鹧鸪。唐君何从得此幅，使我观之动心目。抱负徒存晚节坚，奔驰已愧尘襟俗。此图欲买千金难，且解腰下青琅玕。还君九千九百九十馀九竿，分我一竿伴岁寒。"}