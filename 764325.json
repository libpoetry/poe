{"id":"764325","title":"贺新郎 花烛词为刘峻度赋","dynasty":"清","author":"王士禄","text":"银汉期犹渺。讶今朝、人间牛女，桥成何早。妙誉天人三妹擅，前度刘郎还晓。那待得、秋风吹到。试向玉卮娘子问，也低头、无语微微笑。应听取，郎君了。佳期择向朱明好。正薰风、荷香兰气，洞房清窅。隔巷停车知不事，咫尺仙源非杳。易盼到、麻姑仙爪。闺里青山原解画，描新眉、莫遣新人恼。须摹下，张家稿。"}