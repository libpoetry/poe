{"id":"1098961","title":"食圆用建昌使君叔父韵","dynasty":"宋","author":"张侃","text":"荆楚遗风在，琐碎陈佳筵。犹忆总丱时，兀坐空自怜。老妻剂秫粉，夜永灯花偏。潋盌蔗浆秾，晴云绕目前。翻匙玉比洁，胶齿珠相骈。我发日种种，流光自年年。门无送酒人，谁能中圣贤。因试囊中术，妙处有机权。由来寓于手，不在刀削圆。汎观天地间，几者物之先。大阮精诗学，咏物巧回旋。虚名付傥来，默守终日乾。吴生泥于方，所见何拘挛。三复叔兮什，华池水润咽。"}