{"id":"1145812","title":"齐南郊光章十三首 肃咸乐谢超宗","dynasty":"隋","author":"无名氏","text":"夤承宝命，严恭帝绪。奄受敷锡，升中拓宇。亘地称皇，罄天作主。月域来宾，日际奉土。开元首正，礼交乐举。六典联事，九官列序。皇乎敬矣，恭事上灵。昭教国祀，肃肃明明。有牲有涤，有洁在俎。以荐王衷，以答神祜。陟配在京，降德在民。奔精望夜，高燎伫晨。我恭我享，惟孟之春。以孝以敬，立我烝民。青坛奄霭，翠幕端凝。嘉俎重荐，兼籍再升。设业设虡，展容玉庭。肇禋配祀，克对上灵。惟圣飨帝，惟孝飨亲。礼行宗祀，敬达郊禋。金枝中树，广乐四陈。月御案节，星驱扶轮。遥光远驾，曜曜振振。告成大报，受厘元神。紫坛望灵，翠幕伫神。率天奉贽，罄地来宾。神贶并介，泯祗合祉。恭昭鉴享，肃光孝祀。威蔼四灵，洞曜三光。皇德全被，大礼流昌。报惟事天，祭实尊灵。史正嘉兆，神宅崇祯。五畤昭鬯，六宗彝序。介丘望尘，皇轩肃举。功烛上宙，德耀中天。风移九域，礼饰八埏。四灵晨炳，五纬宵明。膺历缔运，道茂前声。飨帝严亲，则天光大。舄奕前古，荣镜无外。日月宣华，卿云流霭。五汉同休，六幽咸泰。天以德降，地以礼报。牲尊俯陈，柴币仰燎。事展司采，敬达瑄芗。烟贽青昊，震飏紫场。陈馨示策，肃志宗禋。礼非物备，福唯诚陈。昭事上祀，飨荐具陈。回銮转翠，拂景翔宸。缀县敷畅，钟石昭融。羽炫深晷，龠曀行风。肆序辍度，肃礼停文。四金耸卫，六驭齐轮。"}