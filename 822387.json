{"id":"822387","title":"宴清都 东园暝坐，用吷盦韵","dynasty":"清末近现代初","author":"周岸登","text":"画省喧笳鼓。边风急，穷秋烟暝催暮。蛮熏未洗，吴棉自检，薄寒珍护。筝弦也识愁端，渐瑟瑟、偷换雁柱。更送冷、败叶声乾，敲窗点点如雨。琴心寄远难凭，孙源閒蜀，巴水连楚。流波断锦，孤衾怨绮，梦抽离绪。寒声已度关塞，任碎捣、繁砧急杵。数丽谯、廿五秋更，乌啼向曙。"}