{"id":"686718","title":"次韵梧山中丞寄别东塘侍史八首","dynasty":"明","author":"边贡","text":"宋台梁馆暮霜馀，野色苍茫拥使车。马首不随南去雁，袖中元有北征书。岸苇萧萧河水寒，骄嘶骢马鞴银鞍。燕山代谷飞腾过，送别无歌行路难。行部能教阴雨晴，渡河还遣浊流清。愿磨中岳山头石，记取西江御史名。漫怀家庆感晨昏，国士须凭国士论。闻道阿翁将阿母，花间长日醉清樽。谏草书残驿舍灯，翠华冲雪恐难胜。回轺莫向春明路，见说君王在白登。羽盖飘飖白日临，回光应烛小臣心。愿同汲黯留中闼，更拟相如赋上林。每逢朝客转惊神，北望长安几侧身。紫禁烟花夹城柳，别来今已十番春。闪闪龙旗树五更，煌煌芝火照层城。当年奉引趋蹡地，曾听钧天广乐声。"}