{"id":"1117987","title":"祠禄满不敢复请作口号三首","dynasty":"宋","author":"陆游","text":"今年高谢武夷君，饭豆羹藜亦所欣。参透庄生齐物论，扫空韩子送穷文。心如脱阱奔林鹿，迹似还山不雨云。犹幸此身强健在，乡邻争看布襦裙。祠庭八载窃荣名，一饱心知合自营。牍后落衔便手倦，月头镌俸喜身轻。弊衣不补惟频结，浊酒难谋且细倾。赖有东皋堪肆力，比邻相唤事冬耕。白首还山不自存，天书四降海边村。惭非故将前侯比，误辱优贤养老恩。龟寿自应能食气，鹤归那得更乘轩。从今再草公车奏，惟有挂冠神武门。"}