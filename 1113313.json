{"id":"1113313","title":"周参谋以诗催再游末章戏赋二首","dynasty":"宋","author":"张嵲","text":"九十日春晴几日，得堪行处便须行。官因局冷常多暇，眼到花开亦暂明。当信光阴如过隙，莫教风雨暗长檠。乘阳不碍游人路，定看花骢正勒鸣。竞说杨枝倾上国，乐天题品付歌行。但同学语雏莺小，未见回眸剪水明。席舍主人能顾曲，晓来妆烛想销檠。海棠何必寻龙井，愿听周诗赋鹿鸣。"}