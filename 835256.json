{"id":"835256","title":"永遇乐 再赠道希","dynasty":"清末民国初","author":"沈曾植","text":"银管频催，瑶华重折，别怀柰许。澹日晖晖，春城梦梦，还是鸠呼雨。东风酒泛，南风草长，那更北风铃语。问归程桃花万点，寻源知向何处。挐音去了，延缘谁见，海水天风今古。白马潮回，青牛气杳，身世原无住。垄前麦秀，庞公来往，拥鼻试吟梁甫。西江水，马驹蹴踏，付堂头举。"}