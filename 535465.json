{"id":"535465","title":"文衡山枯木竹石为汝湖学士题","dynasty":"明","author":"王立道","text":"衡山老人得奇趣，坐向寒空写枯树。孤峰嶪嶪虎豹蹲，修竹离离凤凰翥。邓林从此失珍材，碣石谁为徙天柱。吁嗟不独模形似，劲质清标更生气。槎枒不作妩媚姿，礧砢应无媕婀意。忆昔山空薮泽深，樵夫牧竖时窥侵。一朝点染入绢素，始信志士相知心。洛阳三月春可怜，黄鹂碧草同娟娟。桃李花开玉楼曙，梧桐枝拂金井寒。西风野外动秋色，平芜惨淡生苍烟。何如此石还此竹，古木千载俱依然。吁嗟亦有王宰山水韦偃松，苦心白首徒为工。"}