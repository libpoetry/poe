{"id":"722181","title":"简书得乾蝴蝶","dynasty":"明末清初","author":"屈大均","text":"不复翩翩作凤车，成烟尚识锦裙裾。谁从花底留香蜕，自向芸中友白鱼。狡狯总因勾漏令，逍遥多在漆园书。未交金粉犹沾手，知是雌雄独宿馀。羽化罗浮不记年，丹书蚕食得神仙。蜉蝣衣服消冰雪，科斗文章老洞天。尸浊定知悲玉斧，魂香应尚在花田。无情易谢人间世，朽麦生涯信可怜。"}