{"id":"870229","title":"谢兴宗惠草虫扇","dynasty":"宋","author":"司马光","text":"吴僧画团扇，点缀成微虫。秋毫宛皆具，独窃天地功。细者及蛛蝥，大者才阜螽。枯枝拥寒蜩，黄蕊粘飞蜂。翾然得生意，上下相追从。徒观飞动姿，莫睹笔墨踪。儿曹取真物，细校无不同。恐其遂跃去，亟取藏箱中。乃知艺无小，意精神可通。不与误图蝇，能惑紫髯翁。子猷状蝉雀，藏宝传江东。不知古何如，此画今为雄。人墓木已拱，其徒颇能工。旧法存百一，要足超凡庸。友人幸为赐，物薄意何隆。玩之不替手，爱重心无穷。常如对君子，穆穆来清风。"}