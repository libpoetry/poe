{"id":"1075751","title":"次韵何子楚题吴传朋石渠大字","dynasty":"宋","author":"周紫芝","text":"中郎往昔游鸿都，眼见帚垩心成书。乃知隶法亦天授，后世岂复斯人徒。周王百度新复古，道家山是图书府。吴侯妙翰绝古今，高榜横空近风雨。大字三尺古所难，细书不要乌丝栏。四蹄自抉水边石，两翮忽举空中鸾。知君自是文中虎，便恐声名传帝所。借令头白下凌云，寄语韦郎耐辛苦。"}