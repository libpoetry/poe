{"id":"1121157","title":"题忠毅姚公庙","dynasty":"宋","author":"林宋伟","text":"赤心许国自平时，见敌捐躯更不疑。权忌皋庸皆遁走，同时死难只青狮。农父犁田出宝刀，铜花浸血冷侵毛。神锋懔懔冲星斗，未让丰城剑气高。岁岁蒸尝九月期，西风笳鼓万人悲。山边走马神旗闪，父老齐呼太尉来。两日经行旧战场，却来祠下谒堂堂。偷生诸将今何在，万古英灵独耿光。"}