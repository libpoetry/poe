{"id":"1138542","title":"昝相公送锦被","dynasty":"宋末元初","author":"汪元量","text":"蜀都府主迎宾客，赠我蜀锦三百尺。美人蔌蔌弄金梭，鸳鸯机上初成疋。繁花乱蕊皆同心，艳蘖中含杜鹃血。玉妃如霜姑射仙，金刀剪破云霞缬。为我裁成合欢被，细意密缝无线迹。道人把玩色相射，银海光摇泪珠滴。却忆故家初破时，绣龙画雉如砂石。绮窗窈窕花离离，红妆万镜娇无力。百幅锦帆风不动，绿湿红鲜荡春碧。纷华过眼一梦如，蜀锦吴绫复何益。白茅安用红锦包，虎皮难以裹羊质。只今卷锦还府主，心地了然无得失。铜壶漏断银缸灭，昆崙影转初三月。道人坐久闻妙香，纸帐蒲团自清绝。"}