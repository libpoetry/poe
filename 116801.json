{"id":"116801","title":"呈周楚望·西风中夜来","dynasty":"宋代","author":"张耒","text":"西风中夜来，飞雨随以至。揽衣不能眠，起坐为涕泗。炎蒸虽云酷，香草犹可佩。清商来无情，凋我兰与蕙。咿咿草虫悲，袅袅露蝉嘒。高梁燕如客，铩翮鹰方鸷。乾坤本无心，万物随一气，如何于其间，感怆坐自累。置之勿复道，得酒但知醉。陶然杯杓间，萧洒无余事。"}