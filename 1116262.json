{"id":"1116262","title":"题径山二首","dynasty":"宋","author":"沈辽","text":"昔日道师开法筵，老人化龙去山前。至今胜迹冠西境，高第相传为敬田。平生自得物外趣，尔来更薄区中缘。终随老师学善住，行种芝草休天年。五峰相望势如掌，中有绀园閟龙象。坦爱曲道两盘回，不知身出浮云上。浮云悠悠覆朝市，朝市小人鼎中沸。暂来欣得避世愁，奈我未老先白头。"}