{"id":"686251","title":"杂诗七首","dynasty":"明","author":"卢楠","text":"回阴翳朝日，薄寒履微霜。绿池潜游鳞，飞鸟归林翔。北风吹蕙帷，馨香发我堂。揽衣下阶除，屣履独徬徨。岂无芳草思，欲寄愁春阳。忧来人莫知，悲愤结衷肠。山韫玉含辉，川沉珠媚光。所愿崇明德，别离何足伤。皎皎明月光，照见东大楼。天风吹绮疏，棂轩一何幽。上有忧思妇，颓颜怀良俦。中夜郁长叹，悲啸含清秋。借问怨阿谁，不语弹箜篌。清商激中曲，音响何凄湫。大弦回阳春，小弦咽泉流。精诚逾金石，烈思扬清讴。蟋蟀鸣金闺，霜霰披梧楸。日月迅推毂，铅华安久留。愿为梁问尘，随风入君帱。丘中有隐士，枯槁不可识。渴饮颍川流，饥餐首阳柏。薜荔为衣裳，兰汤沐芳帻。鹿麋戏左右，猿狖相牵媟。朝引洪崖公，暮延浮丘伯。扬袂涉中洲，落英荡桂楫。我愿从之游，飘忽?无迹。伫望立澧浦，飙风起我侧。揽辔回故乡，白日忽西匿。感彼空冥鸿，翻飞振六翮。溪谷饶冰霜，幽泽多芳草。朝烟滋绿辉，夕露发青藻。芬香披原涂，弱叶亦俊好。佳人殊未来，繁华易枯槁。悲哉君子心，绵绵在远道。岁寒见松柏，可以喻终老。高楼有佳妇，窈窕青云端。左荫绿桂枝，右纫芳泽兰。临流戏珠浦，拾翠游芝田。蛾眉众所妒，时俗尚无盐。捐弃蓬蒿中，谁来希令颜。徘徊岁云暮，拂衣聊长叹。驱车泰山阿，梁父何崔嵬。狭路阻且难，车轮不能回。磊落百丈岩，空冥千仞溪。悲风从中来，树木郁森奇。鸱鸮号我前，熊罴舐路垂。四顾绝人烟，零露沾裳衣。远行多轗轲，伤哉心独违。回思驾方舟，川广帆樯危。徘徊在中途，执靷思沉迷。仆夫疲以痡，我马复虺隤。日暮陇阪长，行行将安归。始知阮步兵，痛哭各有为。征夫严夙驾，负羽即长衢。天山白雾满，瀚海愁云纡。日暮向何处，彊藩为我虞。前年云中扰，主帅涕涟洏。敌骑从北来，鸣笳间旌旂。今年辽阳骛，干城失边隅。桀骜我皇使，髡奴緤长组。险阻掣重关，气盖连东夷。欲挥天马挝，指顾定边陲。惜无晨风翼，阻此风云期。奋身临飞观，遐觇还四区。长城袤万里，上与浮敲齐。耳虚听刁斗，目竭回旌旗。安得楚雄剑，扬锷震天威。塞门背捲甲，沙郡面渠魁。缉安两鄙民，扶持四海危。扫清黄池尘，放马华山归。丧元在沟壑，马革裹尸回。"}