{"id":"1065808","title":"和大人游罗浮山","dynasty":"宋","author":"苏过","text":"我公阴德谁与京，学道岂厌迟蜚鸣。世间出世无两得，先使此路荒承明。谪官罗浮定天意，不涉忧患那长生。海涯莫惊万里远，山下幸足五亩耕。人生露电非虚语，在椿固已悲老彭。蓬莱方丈今咫尺，富贵敝屣孰重轻。结茅愿为麋鹿友，无心坐伏豺虎狞。况公方瞳已照座，奕奕神光在天庭。出青入玄二气换，妙理默契黄庭经。但愿他时仇池主，不愿更勒燕然铭。稚川刀圭傥可得，簪组永谢汉公卿。腹中梨枣晚自成，本无荆棘何所平。"}