{"id":"699849","title":"荅人见寄滕王阁铁柱观","dynasty":"明","author":"郭奎","text":"忆昔滕王临胜地，频登飞阁俯岗峦。轩车如雨当时集，歌管停云暇日欢。帝锡符章金粲粲，神遗剑佩玉珊珊。使君感兴成今古，白雪词高欲和难。列宿参差楼上头，千年剑气为谁收。云低南浦神仙去，日近长安帝子留。歌舞已销亡国乐，英雄终作济川舟。水边阑槛今陈迹，秪使骚人念昔游。许令仙符胜武韬，指挥川岳驻神鳌。三江地轴西南镇，一柱坤维上下牢。鸡犬当年同变化，蛟螭何处得潜逃。丹砂愿就洪崖学，浮世谁甘尘土劳。"}