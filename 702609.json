{"id":"702609","title":"曲中听黄问琴歌分韵八首 牙字","dynasty":"明","author":"程嘉燧","text":"夜扫歌楼集钿车，白头占曲点红牙。梁间三日余音在，偷得新腔遍狭邪。初学莺簧响露梢，还疑凤吹拂云霄。金屏笑剧如花女，红豆凭将记曲抛。莫论歌难听亦稀，坐中有客欲沾衣。不看天上行云驻，试辨林端木叶飞。曾怜古调背同时，廿载心期老曲师。为是唱情听不得，鬓边先着几茎丝。歌郎酒客尽知名，画烛红妆作队迎。檐竹萧萧香閤里，花丛十月坐流莺。缓节安歌妙入神，玉盘铃走串珠匀。小姬情事防人觉，挽着双蛾不肯颦。轻染鸦黄拂髻鬟，莺雏巧笑斗双弯。不知《水调》声能苦，蹙损横波一寸山。十分飞盏任君衔，四座无声罢酒监。更请白头歌一曲，不须看舞越罗衫。"}