{"id":"775728","title":"道光壬辰1832三月十七日放洋","dynasty":"清","author":"周凯","text":"东风稍杀北风劲，庶几可以借帆力。况有山神预告期，未敢迟延误晷刻。纵然掀簸我不妨，自矢平生志无惑。澎湖奈较台阳高，往来尚须几梭织。直到料罗最上头，南针方指巽方直。朝暾未起早开船，舵工转舵日中昃。犹恐太蚤不见山，驶回重把帆缭勒。此时舟行亦怖人，浪比山高穿崱屴。一起上欲干云霄，一落不知千万尺。天光黝黯水光黫，天水胶粘合成色。须臾月出冷无光，荡摇那辨轮盈蚀。堆成万片碧玻璃，滉漾转使中心恻。一舟难拟太仓稊，孑然中处我其一。人生纷攘亦何为，何啻蝼蚁分疆域。方兴浩叹忘颠危，出海请我舱中息。神奇怪异百不闻，襆被蒙头守缄默。天明试问澎湖山，但见毫芒一痕墨。心疲力倦双睫交，梦魂已入南柯国。"}