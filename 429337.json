{"id":"429337","title":"冬晚偶成二十六韵呈石遗先生","dynasty":"近现代","author":"黄浚","text":"静习思难新，世残忧早渗。一身谢疾疢，万事付䄏祲。敢嗟车无驺，终难心作纴。出门眺翠微，万户股相枕。萧然藏王城，浩若遘大浸。冬暄雪胡吝，风怒屋不?。方惭随弱波，焉用诩微荫。先生适何事，披裘待沽赁。解颐唯说诗，垂老不读谶。文献要旁徵，笔削慨孤任。未烦嗟绝韦，应喜见俶衽。前春冥未凋，往毂驰以僸。胡然骋高抱，太息寄长吟。国门今詄荡，群汇逞排闯。祖龙昔固非，山鬼侮已甚。雄标实中徂，义剑讵手揕。铭钟咸砰磷，击柱各?侺。网隳掔互扼，势逼齿殊䫴。骎骎鹿走台，悁悁鱼在罧。涕洟成四招，慷慨纳一噤。有悲当衔碑，有醉合澄窨。虚劳虞舜叫，值此皋繇喑。刳肝空费词，抉目敢避谮。平生迈往志，例受世法禁。不如申诃谣，聊以献带衿。城东月又斜，何时赋泥饮。"}