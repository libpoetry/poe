{"id":"1131725","title":"御苑采茶歌十首","dynasty":"宋","author":"熊蕃","text":"云腴贡使手亲调，旋放春天采玉条。伐鼓危亭惊晓梦，啸呼齐上苑东桥。采采东方尚未明，玉芽同护见心诚。时歌一曲青山里，便是春风陌上声。共抽灵草报天恩，贡令分明使指尊。逻卒日循云堑绕，山灵亦守御园门。纷纶争径蹂新苔，回首龙园晓色开。一尉鸣钲三令趣，急持烟笼下山来。红日新升气转和，翠篮相逐下层坡。茶官正要灵芽润，不管新来带露多。翠虬新范绛纱笼，看罗春生玉节风。叶气云蒸千嶂绿，欢声雷震万山红。凤山日日滃非烟，剩得三春雨露天。棠坼浅红酣一笑，柳垂淡绿困三眠。龙焙夕薰凝紫雾，凤池晓濯带苍烟。水芽只自宣和有，一洗枪旗二百年。脩贡年年采万株，只今胜雪与初殊。宣和殿里春风好，喜动天颜是玉腴。外台庆历有仙官，龙凤才闻制小团。争得似金模寸璧，春风第一荐宸餐。"}