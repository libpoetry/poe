{"id":"1165228","title":"酬周判官巡至始兴会改秘书少监见贻之作兼呈耿广州","dynasty":"唐","author":"张九龄","text":"惟昔迁乐土，迨今已重世。阴庆荷先德，素风惭后裔。唯益梓桑恭，岂禀山川丽。于时初自勉，揆己无兼济。瘠土资劳力，良书启蒙蔽。一探石室文，再擢金门第。既起南宫草，复掌西掖制。过举及小人，便蕃在中岁。亚司河海秩，转牧江湖澨。勿谓符竹轻，但觉涓尘细。一麾尚云忝，十驾宜求税。心息已如灰，迹牵且为赘。忽捧天书委，将革海隅弊。朝闻循诚节，夕饮蒙瘴疠。义疾耻无勇，盗憎攻亦锐。葵藿是倾心，豺狼何反噬。履险甘所受，劳贤恧相曳。揽辔但荒服，循陔便私第。嘉庆始获申，恩华复相继。无庸我先举，同事君犹滞。当推奉使绩，且结拜亲契。更延怀安旨，曾是虑危际。善谋虽若兹，至理焉可替。所杖有神道，况承明主惠。"}