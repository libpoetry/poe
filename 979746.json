{"id":"979746","title":"胜胜慢/声声慢 家妓荣奴既出有感","dynasty":"宋","author":"晁补之","text":"朱门深掩，摆荡春风，无情镇欲轻飞。断肠如雪，撩乱去点人衣。朝来半和细雨，向谁家、东馆西池。算未肯、似桃含红蕊，留待郎归。还记章台往事，别后纵青青，依旧时垂。灞岸行人多少，竟折柔枝。而今恨啼露叶，镇香街、抛掷因谁。又争可、妒郎夸春草，步步相随。"}