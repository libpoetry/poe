{"id":"829126","title":"偕游西湖杂写十四首","dynasty":"清末近现代初","author":"吴妍因","text":"画图夙昔惟孤往，今始双双入画图。水愈澄明山愈媚，青衫栩栩欲仙乎。青山重叠锦屏开，绿水晶瑩明镜台。安柳排花都妥贴，天心久矣待卿来。将扶同上采莲船，一叶花间柳下穿。忘却湖心攀菡萏，只从镜里看婵娟。行近芙蕖停桨过，恐惊鸳侣戒扬波。横篙却怪来船客，偏与侬船相击摩。指点南峰与北峰，双双映水影摇溶。山犹如此长相守，况我有情千载逢。卜祝偷将玉佛看，窃嫌佛比玉人胖。付签应是心怀妒，偏说姻缘美满难。扁舟两两访西冷，孤屿双双吊小青。福命已随时代异，冥冥莫漫妒娉婷。依依久恋三生石，栩栩欲登一线天。身似峰颓飞不去，心如泉沸冷还溅。金鳞飞动玉泉翻，攘攘缘争糗饵喧。鱼乐何如人意乐，饱餐秀色静凭轩。万竿竹拥万重泉，山愈喧嘈境愈偏。愿与韬光栖息久，江潮海日看年年。南屏深处锁烟霞，碎玉香浮龙井芽。泉味甘醇茶味永，晚钟莫便促还家。梦犹随月趁星辰，恋恋潜窥西子身。香雾清辉花隐约，云屏斗帐玉横陈。黄山松石赤城霞，更欲移来错犬牙。我自风流卿绝世，一时灵秀聚天涯。他乡无此好湖山，安得相携竟不还。诗样人生诗境老，死犹同穴翠微间。"}