{"id":"690926","title":"无择以游圭峰记及诗见贻辄题数绝于后","dynasty":"明","author":"李之世","text":"九月九日圭峰寺，处处松阴藉酒杯。苔花满面衣衫湿，谁向峰头看瀑来。千仞悬崖挂古松，飞泉一道泻淙淙。就中想像堪描处，两个山僧扶短筇。閒山剩水人占尽，若个游人问翠微。向晚欲投云际宿，禅房借得稻田衣。寺里游尘滚滚忙，岩头别占好风光。诗怀放却千峰外，且共閒僧话夕阳。谁道云中别有廛，斜阳数点带炊烟。山前石耳无人摘，携得瘿瓢试涧泉。最高呼吸通云雾，尘海茫茫隔大千。权与山灵借一席，懒将狂韵犯流年。"}