{"id":"717494","title":"阅江楼晚眺","dynasty":"明末清初","author":"屈大均","text":"水截崧台下，牂牁一大支。天教双峡束，地以一楼持。雁塔穿窗出，渔帆逐槛移。飞甍交木末，倒影乱榕丝。吞吐无三越，浮沉有二仪。基从千仞起，势似一峰欹。曲折霞城外，氤氲露井时。自成磐石固，不厌定山卑。北斗为岩穴，南溟在履綦。暮烟迷浦溆，寒日恋轩墀。争宿皆鱼翠，丛生是水芝。羚羊微积雪，汇口欲流澌。气暖梅先得，霜轻叶不知。鱼浮因雾大，莺啭以风迟。上税多柑户，蛮歌少竹枝。冬乾禾稼喜，岁晏杜兰悲。甘蔗连西骆，桄榔接九疑。苍梧虞帝冢，锦石陆生祠。海思凭骚赋，云愁为别离。鹧鸪催泪落，蝴蝶与心期。白首閒方始，青山老更宜。桑榆休恨晚，吾道有馀师。"}