{"id":"247871","title":"渡江云·西园重过被酒有赋","dynasty":"现代","author":"朱庸斋","text":"流年谁共惜，清樽绮梦，销向有无中。故阶行乐地，画槛依然，低护旧芳丛。悽迷细雨，乍掩却、苔径鸳踪。空省识、晚来枝上，先减脸边红。何从。婪杯洗恨，叠锦缄书，拚狂疏一纵。偏恼他、倩妆邻女，犹斗春工。如今更办相思泪，背孤灯、洒向帘栊。飞絮急，明朝又换花风。"}