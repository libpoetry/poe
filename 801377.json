{"id":"801377","title":"陈留吊蔡中郎二十四韵","dynasty":"清","author":"陈培脉","text":"道出陈留郡，车停颍水滨。不胜怀古意，为吊鼓琴人。王粲称前辈，张衡记后身。轶才真旷世，伟貌迥殊伦。淹贯鸿都学，辉皇清庙珍。于时良策蕴，应诏直言陈。鸾凤偏垂翅，骊龙漫角鳞。幽囚北寺狱，远徙朔方尘。祸稔天心酷，忧深国步屯。妖氛缠黑气，贼寇起黄巾。炎祚倾危日，枭雄剥乱辰。徵车怜迫促，解绶悔逡巡。殄灭嗟元恶，弥缝赖大臣。然脐诚已晚，动色亦何因。过细宁难宥，冤奇竟莫伸。踉跄付廷尉，涕泣遍朝绅。已矣儒宗失，悲哉史笔沦。无儿延嗣续，有女历艰辛。忠孝名终在，风流迹未泯。篆书垂一代，碑版照千春。尚论追芳轨，遐思托德邻。茫茫寻故里，寂寂委荒榛。事往浮云散，文传炳日新。虎贲犹得似，想象为伤神。"}