{"id":"694985","title":"立春二首","dynasty":"明","author":"庞嵩","text":"三阳才出地冲融，南北东西暖气同。化化岂将求宇外，生生原在此腔中。沿眸碧草自呈色，纤手青丝枉费工。复顷天心从复起，扩无穷处用无穷。青皇出震春光路，碧眼窥人柳色鲜。欲把新知验新得，且将残见洗残年。化通天地方成圣，迹脱形骸却是仙。揭出真元凭指点，了无声臭落言筌。"}