{"id":"704168","title":"滇阳六景 金马朝晖","dynasty":"明","author":"僧机","text":"岧峣金马在城东，黛色苍凉淡墨中。画角声消残月白，阳乌影动早霞红。梁王去国荒丘在，汉将开边古道通。岂料长为南窜客，朝朝相对独为翁。碧鸡西望水天虚，漠漠秋光画不如。翠壁烟华摇浪处，丹崖树色著霜初。前朝有阁今游鹿，落日何人独钓鱼。却讶维舟湓浦上，芙蓉九叠看匡庐。山如玉案自为名，卓立天然刻画成。白昼浮岚浓且淡，高秋叠翠雨还晴。阴连太华千寻秀，影浸滇池万顷清。杖策何当凌绝顶，滇南一览掌中平。滇池有客夜乘舟，渺渺金波接素秋。白月随人相上下，青天在水与沉浮。遥怜谢客沧洲趣，更爱苏仙赤壁游。坐倚篷窗吟到晓，不知身尚在南州。路入商山境更奇，玉皇坛畔有龙池。行逢柳色烟深处，坐看桃花水涨时。映日金鳞鸣拨剌，含风翠浪动沦漪。由来神物非人扰，变化云雷未可知。螺峰近在滇城里，下有招提倚翠屏。雨后光含僧眼碧，云中色拥佛头青。层崖鸟度开天险，古洞龙潜閟地灵。自是幽深回俗驾，不须重勒北山铭。"}