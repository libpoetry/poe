{"id":"833100","title":"新雁过妆楼","dynasty":"清末民国初","author":"樊增祥","text":"一角青旗。销魂地、残阳澹著枫枝。短篷斜系，刚遇冷雁飞时。几折红栏都靠水，倚栏人在柳条西。更沈吟，杜郎旧句，无限萋迷。依稀南陵水面，正上弦月小，曳练云低。远山点黛，不似当日蛾眉。秋江白蘋自发，问鸦鬓、单衫何处归。天涯泪，莫泥他纤指，弹上罗衣。"}