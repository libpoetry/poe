{"id":"1120907","title":"次韵赵伯武病中即事五首","dynasty":"宋","author":"周紫芝","text":"卧疴念经时，勿药有新喜。便应走骎骎，谁复称起起。啸歌理壶觞，婆娑在窗几。想当呼浊醪，与客谈妙理。赵侯佳公子，妙伎数三绝。对君如春水，熇熇消内热。一为药石误，良会能契阔。便当亟相过，共此良夜月。爱酒知有癖，耽书久成痴。官曹足馀暇，幽策约屡枝。但恐蒹葭陋，缪倚琼玉姿。况无弹丸手，突过黄初诗。病馀春巳归，飞花满空堂。萱草欲成窠，戎葵粲微黄。高门有贺客，新篘怯初尝。人生贵强健，馀事亦渺茫。平生沈东阳，鹤骨俨如故。朝来闻巾车，载酒定何处。暮归坐东轩，翰墨有佳趣。当持乌丝栏，为乞锦囊句。"}