{"id":"828100","title":"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其三","dynasty":"清末近现代初","author":"陈曾寿","text":"世外青溪翁，湖秋常一来。执手隐呜咽，积愤高镵崖。携作富春游，叠锦随帆开。贪山厕俗旅，杂沓争舷隈。丝风繫九鼎，钓者真奇才。登临赚我辈，蹀影东西台。归舟犯深黑，星芒久徘徊。尖风逆浅舵，破席吟空杯。卧庐追亡逋，光景造冥哀。可怜正则痛，自诡昌黎谐。连朝以诗至，远江堕予怀。骑鲸水仙梦，吞象螺狮涯。"}