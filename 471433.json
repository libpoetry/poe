{"id":"471433","title":"送俞采并示姑熟子弟（采，故叔白鹿生，贤豪人也，悲之）","dynasty":"明","author":"汤显祖","text":"游子常年风性高，生龙地主垂干旄。绛帐后堂延弟子，春装别墅拥贤豪。何处山川不留饮，何处风光能荐寝。花落时粘缥绿笺，杯翻只污蒲桃锦。尔时闾井多欢娱，尔家弟兄犹读书。长星出天十年内，经过旧地百不如。江上更番起戎队，河南学馆今芜废。地主才高落网罗，门生产尽归阛阓。君家少父识人稀，白鹿腾空人事非。频年落第常留醉，几夜浮桥独送归。此情此日堪怜处，故人上官得陵署。从今见忆直须来，几日相过那便去。春酒春灯花月深，离愁今夕动春心。亲知报李非无玉，直笑栽桃未有阴。"}