{"id":"521818","title":"铁柯为刘与清司寇赋","dynasty":"明","author":"顾清","text":"万牛鼓橐冶不销，万山积雪冻不凋。疾雷动地风倒海，亭亭百尺撑云霄。老夔却顾走百里，鸱鸢蝼蚁不敢窟穴安敢巢。铁之柯，谁可拟，秋台老卿古柱史。麾之不去招不来，骨力风棱正相似。君不见龙之年、蛇之祀，奸臣窃柄天下靡。天下靡，此老挺立风尘里。"}