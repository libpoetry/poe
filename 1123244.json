{"id":"1123244","title":"挽陈东湖","dynasty":"宋","author":"赵必?","text":"诸公凋谢尽，此老鲁灵光。笔砚生涯旧，诗书福泽长。春园名独乐，秋圃赋寒香。谁续斯文脉，元方与季方。东湖地百弓，左柳右芙蓉。老屋三间月，童颜七十翁。晓凉快吟屦，晚霁醉渔篷。一夜西风惨，池荷不敢红。吾善养吾存，衡茅道更尊。书声响三世，诗派禅诸孙。今古自秦晋，山林有绮园。临风涕如雨，一些试招魂。邯郸尘梦觉，归卧读书林。投老菊三径，忧时雪一簪。鱼安知我乐，鸥自识翁心。已矣钟期死，眼前谁赏音。"}