{"id":"696350","title":"罗浮八首 冲虚观","dynasty":"明","author":"郑学醇","text":"飞来燕履是何年，闻说鲍仙与葛仙。岁久羽衣犹化蝶，雨馀丹灶自生烟。花阴夹道黄麟见，潭影浮空彩凤翩。徙倚瑶坛清籁发，却疑仙乐下钧天。峻阁层栏俯夕晖，清虚真与世相违。千年紫气通瑶岛，尽日祥云绚翠微。缥缈神钲时发响，茏葱符竹已成围。金珰玉佩山头过，知是群仙月下归。仙卿环佩此朝元，斗宿疏明夜不喧。玉露未晞瑶草湿，灵风初满翠旗翻。经藏蕊阙铜龙护，剑伏空山瑞气存。浮世未须论浩劫，碧桃深处是仙源。观源洞口觅仙踪，云琐仙山悴几重。哑虎夜惊千岁鹤，碧鸡春唤万年松。药槽自引灵泉洗，丹灶犹馀绛雪封。风景苍苍人去远，杖藜何处得相从。彩云轩近朱明洞，洞口梅花尚有村。㶁㶁涧声喧水碓，阴阴松叶护柴门。空馀草舍千年迹，无复疏枝月夜魂。济胜自应频驻屧，可谁重与倒芳樽。紫翠中天耸石楼，铁桥流水几经秋。三株树近天鸡报，九叠光生海日浮。缟鹤振衣横碧落，金芝敷甲满丹丘。仙坛□景依然在，风御何因历九州。峭壁淙淙泻瀑泉，玉花飞溅素珠悬。崩腾沧海双蛟斗，澒洞昆阳万马先。趺坐不惊春燕入，幽栖偏与世尘捐。飞龙若遣催行雨，应化甘霖遍九天。云母溪边一水通，犹传蛟蜃旧离宫。霞烟掩映千峰外，松桧参差夕照中。废殿有基迷断础，铜人无泪泣秋风。黄幡紫盖知何处，红翠数声山月空。"}