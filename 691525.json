{"id":"691525","title":"八咏楼与知府权纬联句","dynasty":"明","author":"李昱","text":"危楼潇爽近星辰，此日?文送目频。白发偏催能赋客，青山几阅倚阑人。四郊雨足云归晚，万里天回月出新。今古才名真不忝，后来谁复继清尘。胡家兄弟出名门，朝夕留宾礼意敦。特为老夫称寿酒，敢忘沉醉坐华轩。春前著蕊梅犹浅，腊底飞花雪正繁。石鼎煮茶过夜半，少陵诗法正烦论。石室初从浑沌分，呀然一窍气氤氲。山僧惯住鼋鼍窟，野老能穿虎豹群。行怪帽檐常碍藓，坐惊衣袖忽生云。几时更借禅床卧，六月松声绝顶闻。相逢曾记帝王州，又向华溪接宴游。陶令虽辞彭泽去，寇君终为颍川留。雨鸠鸣绿桑连野，晴雉翻青麦满丘。早晚治平推第一，玺书推上凤池头。贱子不出动经月，出门四郊多好春。微风野桃红作阵，连雨溪水绿成鳞。杨雄为文最奇古，李白得句徒清新。只欠桥西叶徵士，酤酒一洗胸中尘。近年耆旧晨星似，况复林泉事考槃。白首能来欣倒屣，青云不去耻弹冠。日长公馆棠阴静，春莫山城雨气寒。更有同行邵文学，可辞樽酒罄交欢。岁莫俄惊十日冻，天风吹雪满江南。穷阴积数花应六，丰岁标祥白已三。出土麦苗还自秀，傍岩梅蕊为谁含。此时安得池徵士，茗椀新诗夜剧谈。一上篮舆便有诗，诗怀如与素秋期。好山到眼时时换，流水于人步步随。衣古任从村犬吠，心闲惟有野鸥知。翛然独立乾坤外，白雪寥寥和者谁。"}