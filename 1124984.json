{"id":"1124984","title":"凄其岁晚不胜乡国坟墓之情再得四篇赠宗之毋以示他人也","dynasty":"宋","author":"敖陶孙","text":"邻曲竟还往，岁除当馈分。作我淡生活，小龙破密云。天机亦良勤，错综合瘁芬。松柏青始独，苕华黄已芸。重趼踏九州，一源贯九流。岁晚天报子，兹楼敛其秋。正西苍龙尾，下掉白鹭洲。旁人为我叹，污渎横吞舟。红尘暗九衢，生白有我室。山平拄笏颐，月满横琴膝。三年蛮府掾，不愧纸尾笔。梦从南海君，供我波罗蜜。昔我宦南海，宾友日击鲜。今来童市归，掌肉分乌鸢。旅食何足校，苦望双旌烟。愿为墓户家，毋为地行仙。"}