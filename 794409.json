{"id":"794409","title":"贺新郎","dynasty":"清","author":"吴绡","text":"花满蓝桥路。画眉郎，春情似海，屏开金雀。锦绣香车珠翠拥，一派银筝画鼓。看鸾凤、绕身飞舞。椽烛花红光似画，彩繵铺、旋旋移莲步。烟篆起，博山雾。人间天上相逢处。隐罗帷、千回万转，未容轻许。漏点不禁良夜短，月落嫦娥厮妒。回玉枕、鸳鸯交语。两两同心双结取。笑楚台，当日巫山雨。常比翼，白头誓。"}