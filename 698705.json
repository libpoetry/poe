{"id":"698705","title":"水龙吟 次辛稼轩，贺未斋阁老霖雨堂落成","dynasty":"明","author":"夏言","text":"文章独占龙头，当年已识丝纶手。身历三朝，官登极品，当今耆旧。晚入黄扉，平生青眼，相看白首。喜长安、霖雨堂成，道神仙宰相，人知否。甲第高连北斗。又何必、锦袍明昼。昼寝凝香，朱门列戟，紫衣奔走。灯火楼台，笙歌院落，年年春酒。庇苍生、更作万间广厦，为相公寿。名花坐对嫣然，玉杯满泛休停手。相府风光，帝城春色，可人依旧。真是天香，堪称国色，群芳魁首。喜夜深、银烛高烧，问红妆艳质，曾如否。檐外渐移星斗。况今夕、月明如昼。雀锦屏开，麟袍座列，朱衣庭走。占断人间，梨园法曲，黄封御酒。愿年年、共赏霖雨堂中，放歌为寿。"}