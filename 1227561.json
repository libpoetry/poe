{"id":"1227561","title":"禾簇簇题邹福所藏勤耕图","dynasty":"元","author":"傅若金","text":"禾簇簇，禾簇簇，去年缺雨今年足。人家耕种少得閒，一春强半田中宿。塘上水生禾欲齐，春禽爱近落花啼。出入无人看门户，野庭一任人来去。有时耕罢亦长吟，归来不记入村深。书编从挂牛角上，诗卷间留桑树阴。田家小心畏法令，尝愿秋租得馀剩。邻翁昨日到城还，闻说官□有新政。民间禁马不禁牛，有牛耕田君莫愁。"}