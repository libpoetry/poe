{"id":"251648","title":"曲玉管·洛浦沉烟","dynasty":"现代","author":"谷海鹰","text":"洛浦沉烟，星桥失雾，圆空冷月前身梦。柳带青摇离绪，低亸深丛。蜀葵红。错结花盟，难凭蜂约，蝶衣舞倦眠芳冢。驿路车喧，彩霓光剪清瞳。泪朦胧。绮陌分襟，便留得、萍乡鱼雁，也应篆懒心香，争消醉浅愁浓。怯丝桐。悔高山泠韵，暗逐湘江馀怨，谱颦蛾黛，又遣回弦，袅涩纤葱。"}