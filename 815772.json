{"id":"815772","title":"长汀道中示吴二明府","dynasty":"清","author":"钱澄之","text":"驿路凋残何处行，又穿烽燧赴荒城。渡头虎迹沿溪去，村外鸡声冒雨鸣。鸟帽即今双短鬓，青山依旧两狂生。相看漫洒吴江泪，已听褒纶赠杲卿！炊烟泄处指单车，落落风流想孟嘉。荒涧暗生江岸草，野田閒放故园花。民因兵乱稀开肆，吏以官清早放衙。见说折腰终日苦，微霜已点鬓边华。"}