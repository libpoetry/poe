{"id":"830270","title":"再叠前韵和兰君","dynasty":"清末民国初","author":"陈宝琛","text":"元日震雷元夜雨，农家占验吾岂谙。冬春一寒酒里活，开户愁见阴云昙。南天破例三九雪，玉龙起蛰鏖层潭。侧生旁挺触之靡，蕉黄榕碧空相参。薄阳涉旬溜不绝，尚有冰箸排岩嵁。甘藷黣烂蔗尾槁，田父冻面瞋生?。填街溢巷泥没髁，赤脚向火微呻韽。大官貂襜出眺赏，酒坐行炙罗兔䳺。北方农谚冲口熟，相庆宜麦逢白三。三山双塔气葱郁，谁信比户无储担。迩来荒歉到渔采，蜒户琐尾鹑悬褴。潢池盗弄岂得已，剽略烦及戈楼戡。丰年为瑞邦有本，莫厌琐琐书生谈。君慵折腰卧林壑，十年坐惜霜毛毵。新诗枉和蓄深喟，却效豚祝倾杯醰。东风吹绿会有霁，理楫期泛陶江南。侧闻诏称尧母寿，率土同颂嵰州甘。"}