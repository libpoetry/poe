{"id":"811651","title":"秋兴","dynasty":"清","author":"左锡璇","text":"万木萧然绕蓟城，长天萧瑟暮云轻。凉蝉噪雨晚犹急，冷露沾荷晴更清。卷地金风收暑气，绕阶梧叶作秋声。凭阑无限离人思，极目苍茫百感生。京洛年年起客愁，韶光荏苒已如流。寒生修竹衣裳冷，风入疏棂枕簟幽。鲁酒倾尊难洗恨，齐纨藏箧倍惊秋。夜来拂拭龙泉剑，剩有寒光谢斗牛。"}