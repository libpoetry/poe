{"id":"693282","title":"和苏州林太守招降海寇韵二首","dynasty":"明","author":"苏仲","text":"披拂春风散晓霜，从来仁者敢谁当。戢戈自我人人悦，买犊归田处处忙。增灶不劳虞诩计，鏖兵真笑纪明狂。大书刻石凭谁手，高揭乾坤镇此方。仁作春风义作霜，滔天巨寇等閒当。也知疥癞终无害，何用兵戈更许忙。一纸飞书存大信，几人投死敢为狂。古为心战如公得，谁羡先锋取胜方。"}