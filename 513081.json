{"id":"513081","title":"题画卷寄华光禄","dynasty":"明","author":"沈周","text":"尚古老仙心浩然，他人沟渠我巨川。积义积德非一日，积书积金非一年。奇编翻刻惠贫读，更制药物疲癃痊。高云茂木郁望族，数仞之墙千顷田。毵毵白发披两肩，凤雏抱送荷自天。功名染指知薄味，山水载酒脩閒缘。老夫相住县百里，蔑面未见惟通笺。越茧十丈翻相联，索我放笔开风烟。谷容山重颇有喻，大山长谷惟其贤。登堂一笑尚有日，还对此卷鸣高弦。"}