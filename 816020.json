{"id":"816020","title":"贺新郎  题汪尔张画","dynasty":"清","author":"曹尔堪","text":"远嶂云千叠。望层峦、空烟半卷，似明还灭。上有清泉飞一道，最可解人炎热。石锁处、溪流如咽。下有衫松迷小径，挂潺湲、树顶悬晴雪。鸿濛后，气犹结。谁人识得逃名决。向深山、结茅种竹，人踪具绝。恶木丛中行惯，不怕门前虎穴。闲处听、杜鹃啼血。若向画图呼欲出，想斯人、肌骨真清彻。长往者，是豪杰。乌鹊刚栖了。坐新秋、月痕如线，汉光如晓。水上凉风吹不止，又有高梧夹道。问更漏、已敲多少。阶下新开花似雪，细端相、抹丽花还小。何今夕，香犹早。轻风一阵云如扫。晚波凉、青菱正绽，红莲欲老。整理吟怀待黄菊，拟向东篱倾倒。那更有、多愁怀抱。紫蓼白蘋无限景，向清江、一笛惊鸥鸟。人何在，在天表。怪杀东风薄。入春来、吹残柳絮，海棠都落。一片落花拈不起，和雨和烟相躩。谁可解、愁怀漠漠。刺绣无心分五色，叹无声、祗见针儿阁。翻欲恼，养娘恶。鸳鸯一对溪边掠。怕情牵、只言风悄，半遮帘幕，生得腰肢原自瘦，近觉宵来更弱。梳短鬓、懒随时作。心字香烧心已碎，算同心、还是心心各。记郎语，善谐谑。古树阴相属。步长坡、百劳初语，白鸥新浴。早稻初坚香似蜜，无价可方新谷。休更说、人间梁肉。黄雀飞飞犹未老，待秋深、蒸取脂如玉。芙蓉下、倒醽醁。空江采得莼成束。棹轻舠、中流啸咏，放歌林曲。渔老纶竿垂不止，忘却尘区荣辱。我亦覆、一枰棋局。荷锸躬耕风味苦，傲隆中、颇有良苗绿。梁甫句，问谁续。"}