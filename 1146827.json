{"id":"1146827","title":"与独孤穆冥会诗 其一 县主赠穆","dynasty":"唐","author":"临淄县主","text":"江都昔丧乱，阙下多搆兵。豺虎恣吞噬，干戈日纵横。逆徒自外至，半夜开重城。膏血浸宫殿，刀枪倚檐楹。今知从逆者，乃是公与卿。白刃污黄屋，邦家遂因倾。疾风知劲草，世乱识忠臣。哀哀独孤公，临死乃结缨。天地既板荡，云雷时未亨。今者二百载，幽怀犹未平。山河风月古，陵寝露烟青。君子秉祖德，方垂忠烈名。华轩一惠顾，土室以为荣。丈夫立志操，存没感其情。求义若可托，谁能抱幽贞。"}