{"id":"674656","title":"鹿溪逸兴为郯城尹洪启明题","dynasty":"明","author":"林廷模","text":"鹿溪溪头结茅屋，溪水过门清可掬。黛浓玉削溪上山，掩映溪花与溪竹。住溪主人元不凡，醒心却爱溪潺湲。草坐每分溪畔石，书声时出溪云间。一从鹏翮同风举，天北天南几寒暑。清风明月故须吾，墨绶铜章乌用汝。何如临溪濯缨尘，沙鸥盟事堪重陈。尊酒斜阳閒放棹，断矶春水晴垂纶。浅深况免波涛恶，十年旧梦今方觉。诗筒茶鼎老生涯，藜杖芒鞋醉行乐。吁嗟此乐人少知，名场利路分多岐。柴桑千载卓哉见，北山当日胡为移。芙蓉水通松菊径，秋江景亦鹿溪胜。便须拂袖归去来，与君重续山阴兴。"}