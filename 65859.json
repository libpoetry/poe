{"id":"65859","title":"山中书怀·谷幽略似百花潭","dynasty":"明代","author":"一雨法师","text":"谷幽略似百花潭，山水新奇颇尽探。见客未能酬礼数，逢人强半笑痴憨。欲将多宝融成塔，聊借群花暂作庵。晓起急磨锄芋?，春来先制采桑篮。婆娑月底看丛桂，潦倒风前种石楠。反舌正当逢夏五，众狙不复怒朝三。香涂刀割身能忍，蘖苦饧甘舌尽谙。泛水凫珣皆得意，采香蜂蝶未忘贪。孤寒卒岁能消遣，佛法何人肯荷担。坐倚琅玕春寂寞，谩言吾道在江南。"}