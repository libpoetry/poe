{"id":"1250962","title":"题子庭竹石乔柯","dynasty":"元末明初","author":"王行","text":"高空飞飙激清商，一夜黄落满涧冈。百虫销声流水涩，独有古木凌寒霜。层崖削铁斧凿在，乱石磊磊秋云荒。蓁丛交荣灌莽盛，绿青紫翠碧与苍。条枯干壮忽尽埽，依旧烟筱连风篁。我尝见之兴叹息，观变乃能知厥常。兹因遗楮聊示幻，便与所见争毫芒。波翻墨池漫倾泻，雨入溪山同混茫。豁然晴目快先睹，槎牙萧瑟撑高堂。逃禅石室到尔柏，以墨寓戏成清狂。书墙涴壁正如此，痴戆醉颠安足当。惟应老巨差或近，吐气矹硉终难方。亦知造化不可量，笔端赋形谁翕张。蛟虬虎兕鸾凤凰，攫身腾跃势欲翔。天机神妙露复藏，我今作诗唤蒙庄。空山樗栎寿莫强，与子共入无何乡。"}