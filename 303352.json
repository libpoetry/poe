{"id":"303352","title":"念奴娇·倚楼无语","dynasty":"现代","author":"黄侃","text":"倚楼无语，正西风凄紧，频吹衰草。明月多情仍照我，分得清光多少。笛里残声，栏边坠叶，一晌催人老。前尘如梦，旧愁终是难了。已自羁旅无聊，飘零有恨，况被柔情绕。遥夜孤吟还暗泣，空费凄凉怀抱。悲久成痴，别多转怨，却向阿谁告。严城迢递，可堪消息仍杳。"}