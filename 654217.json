{"id":"654217","title":"一笑山辞","dynasty":"明","author":"张宁","text":"邈舒啸兮山间，宛游息兮幽閒。齐绮褐兮无斁，忘藿肉兮加餐。滴花露兮月午，宿暮雨兮空岩。画烹茶兮烟远，夕往颊兮云还。濯莲池以舒思兮，步兰坡以怡颜。卓笔盘陀兮研清涟。挹苍玉之佳爽兮，眄芙蓉之巑岏。怅昔游之既远兮，念长别而怀惭。晤无由而忽至兮，安毕景于忘言。"}