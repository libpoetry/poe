{"id":"369087","title":"百字令·初十夜月饮周约斋仪部寓时约斋将乞假南归四叠前韵","dynasty":"清代","author":"杨芳灿","text":"閒园小阁，喜衔杯话旧，明蟾初上。两树寒梅齐破蕊，坐觉暗香微飏。妙句调弦，清谈戛玉，何必筝琶响。廿年隔面，今宵好纵清赏。羡子得遂初衣，东华梦里，浩荡湖山想。京口鲚鱼春正美，烂醉洞庭新酿。迟我三秋，买他一棹，共鼓烟江浪。归田赋好，让君且作先唱。"}