{"id":"1118565","title":"烟波即事十首","dynasty":"宋","author":"陆游","text":"短发垂肩不裹巾，世人谁识此翁真。阻风江浦诗成束，卖药山城醉过春。烟波深处卧孤篷，宿酒醒时闻断鸿。最是平生会心事，芦花千顷月明中。家浮野艇无常处，身是闲人不属官。但有浊醪吾事足，浮名不作一钱看。落雁沙边艇子斜，分明清梦上三巴。眼明一点炊烟起，不是渔家即酒家。雕胡炊饭芰荷衣，水退浮萍尚半扉。莫为风波羡平地，人间处处是危机。梦笔桥边听午钟，无穷烟水似吴松。前年送客曾来此，惟有山僧认得侬。浪迹人间数十年，年年散发醉江天。岳阳楼上留三日，聊与潇湘结后缘。烟水苍茫绝四邻，幽栖无地著纤尘。萧条鸡犬枫林下，似是无怀太古民。归老何须乞镜湖，秋来日日饱莼鲈。正令霖雨称贤佐，未及烟波号钓徒。父子团栾到死时，渔家可乐更何疑。高文大策人皆有，且听烟波十绝诗。"}