{"id":"154242","title":"正月五日谒放翁留饮欢甚","dynasty":"宋代","author":"苏泂","text":"若人大愧中，不作蝼蚁梦。春风鬓须绿，文字凌屈宋。昨朝我访之，杯酒颇自奉。鱼虾杂淮海，狼藉蔬果众。妍谭到嘲谑，嘉我一笑共。末言神仙事，于世本无用。但可于世人，矫首飞鸿送。故公所言者，大抵静观动。胡能更八十，异日亦高冢。绝怜稽山下，不逐梅笋贡。堂前谩名龟，堂下或歌凤。寿公晚唐衣，聊为吾道重。"}