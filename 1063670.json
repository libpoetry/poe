{"id":"1063670","title":"送能上人参源禅师","dynasty":"宋","author":"释德洪","text":"我昔游东吴，曾过南山寺。一识山中人，知是黄龙子。超然精悍姿，晓日出尘滓。坐令平生怀，未吐心已死。别来今十载，岁月乃如此。近闻归南都，老色更丰美。遥知君见时，机妙乳生水。道眼真鹅王，拣辨不容拟。应怪纳饭师，赶逐倒脱履。万象争惊吁，虚空笑启齿。却归下板头，破衲蒙冻耳。他日重相逢，烦君再指似。"}