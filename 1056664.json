{"id":"1056664","title":"寄子发","dynasty":"宋","author":"吕南公","text":"后事喜乖初，劳生拟何禀。思山有藏市，愿起或成寝。交声违本心，叹恨只愈甚。听君东堂言，去计非苒荏。外危速官谤，内迫将母稔。不能效飞鸿，为悔比拾沈。寒乡有旧隐，粳稌岁充廪。及此挂吾冠，逍遥适衾衽。咨余方问舍，期就指冬凛。相邀林野娱，高咏略宋沈。闽蛮忽煽虐，白刃万胸椹。惊奔托城闉，默若鱼在椮。问君归来信，延伫久才审。亟闻漕台公，推待过流品。縻留不许退，谗口亦旋噤。古人制行藏，缓走不为?。况今群盗炽，岩谷岂安枕。秋风又开菊，庭砌铺故锦。江鲈鲙丝肥，蔬果具丰稔。相思东堂远，努力文字饮。"}