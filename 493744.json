{"id":"493744","title":"山茶结实","dynasty":"明","author":"庞嵩","text":"朱英罕皆实，硕果无丽容。物理固难兼，孰咎钧陶工。独爱濂溪莲，乃有君子风。花实既双美，外直而中通。灿灿丛牡丹，及兹芍药侣。色盛随飘风，靡实奚足取。适适君子庭，植盘见山茶。树高仅踰尺，方春已呈葩。向来本无实，今秋实如瓜。握之颇盈指，菁菁泽琼华。借问何以然，习远即成性。栽厚天固培，况乃因人胜。慥慥君子心，华实此相證。"}