{"id":"1050168","title":"合肥何公桧部使者杨公潜古命予赋之","dynasty":"宋","author":"郭祥正","text":"合肥有老桧，得名自何公。何公何代人，名迹了莫穷。高枝偃羽盖，低枝卧苍龙。盘根彻厚地，疏影落寒空。荏苒九天碧，仍为烟雾濛。相传魏武帝，解甲休铁骢。尝坐此桧下，吞吴未成功。至今晦暝夕，往往扬英风。我公心好古，清标耸千峰。鉴赏挥巨笔，丹青孰为工。璨璨发明玉，琤琤叩丝桐。谈笑走兵役，垣墙密泥封。拂拭枯折干，一助春风融。愿回拔山力，移植明光宫。"}