{"id":"513467","title":"送江淮卫知事沈德","dynasty":"明","author":"程敏政","text":"沈君家住钱塘县，自小从师学书剑。一朝随牒上京师，总诧青油幕中彦。此时正伐西南夷，尚书帐前多虎貔。君来跨马作从事，不怕羽檄如星驰。凯旋北阙方行赏，元戎再入东西广。载笔先须拣俊才，属櫜又复辞天仗。朅来元戎罢远征，却总江淮漕运兵。辕门案牍分曹署，巨舰旌旄作队行。君在军中不贪利，学取汉朝清白吏。主人喜是平江孙，佐史还推隐侯裔。手提长铗漫空弹，一榻恒依大将坛。半生饱识从军乐，八品甘为寄禄官。莫惜青衫留滞久，老大功名须到手。殷勤我是尚书郎，送别旗亭重回首。"}