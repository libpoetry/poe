{"id":"768652","title":"摸鱼子 其一","dynasty":"清","author":"沈皞日","text":"听新蝉、吟风吸露，愁人惊过槐序。夏云海近蓬壶出，早见奇峰堪数。谁待渡。笑捉鼻、东山草暗围棋墅。西溪旧住。看翠盖凌波。浓阴绿港，风动藕花语。眠毫褥，湘簟凉生几许。残英蝴蝶来去。冰盘注水浮瓜好，乌帽红尘良苦。邀笛步。犹记得、樽前锦字红牙度。归来有路。计碧树斜阳，茅檐散发，一醉豆棚雨。"}