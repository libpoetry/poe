{"id":"1131177","title":"赵待制挽词","dynasty":"宋","author":"楼钥","text":"明主昼三接，清班岁九迁。一居周柱史，径入汉甘泉。批敕严东省，抡材上小天。平生经国志，惜不冠貂蝉。诗近刘宾客，手追欧率更。双旌古良吏，万卷老书生。世谛浮云薄，生缘晓梦惊。吁嗟东向议，何日遂施行。半世谁知己，登门意气倾。交情忘父行，文会忝余盟。持论先忠厚，谈经叹老成。幽光谁为发，落笔泪纵横。"}