{"id":"812925","title":"偶成二首","dynasty":"清","author":"张之纯","text":"几家篱落不成村，寂寞故园深锁春。骤雨滴醒蝴蝶梦，迅雷震破杜鹃魂。渡江泥马无神品，埋棘铜驼有泪痕。毕竟愚公胜智叟，移山有子子传孙。苍水崖山一例亡，浩然正气大而刚。岁寒始显冰霜节，星陨犹争日月光。事纵不成名自遂，生原能舍死何妨。遗芳自古多遗憾，几见真人白水乡。"}