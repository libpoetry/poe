{"id":"318422","title":"夜飞鹊·本意","dynasty":"现代","author":"饶宗颐","text":"亭皋绕寒鹊，风雪凄其。金屋短日藏辉。胡床坐久苦无梦，回头残烛沾衣。愁中换时节，盼飞花芝盖，岸柳青旗。荒鸡夜起，便挑灯、亦惜春迟。川树寂寥清晓，留影到黄昏，时伴鸦归。孤驿横看水际，迢迢故国，芳草萋迷。遥山寸黛，压阑干、尚与眉齐。仗清尊沉恨，波心涨泪，送月平西。"}