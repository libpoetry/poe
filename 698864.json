{"id":"698864","title":"续白燕","dynasty":"明","author":"徐渭","text":"一时伴侣自应非，海路空长遇亦稀。汉将玉门投老入，赵妃雪夜待人归。孤回夏日摇寒色，渐下秋空见羽衣。巳识朱门无可托，玉楼天上任高飞。青壁红窗映苑墙，冲花泛羽唼群芳。霜迷万瓦单栖渺，草绿千提片影凉。云母屏深低缟袖，水晶帘动拂流黄。西园蝴蝶浑无赖，暗粉飘尘上海棠。"}