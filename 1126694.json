{"id":"1126694","title":"临江仙","dynasty":"宋","author":"黄人杰","text":"六月炎官收火伞，南薰尽洗烦蒸。十三蓂荚又争青。问知陈仲举，元是此时生。别驾功成清暇日，题舆尚带屏星。黑头非晚至公卿。且倾浮蚁酒，来听祝龟龄。江上小春来几许，湘桃已发微妍。开云今夕降飞仙。花神回暖律，天女炷祥烟。见说士元方展骥，低回共应尘缘。人间更住一千年。却骑丹凤去，归到五云边。秋色三分才过二，江城又近重阳。翠蓂双荚为谁芳。梅仙生此日，神物自呈祥。陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。解事西风真可意，秋声不到尧蓂。尚馀□荚十分清。知君当此际，清梦应长庚。道骨仙风元不老，天开鹤算龟龄。更看宝带换红鞓。拂衣辞管库，谈笑取功名。"}