{"id":"404702","title":"惜红衣·用白石韵和，呈世父璇文","dynasty":"近现代末当代初","author":"袁荣法","text":"薄雾羁寒，轻阴障日。晚风犹力。醉草酣菭，池塘晕娇碧。盈盈细柳，青不到、天涯枯客。愁寂。初燕倦莺，识幽人栖息。看花紫陌。曾记当时，尘襟酒痕藉。烽烟万里，下国动南北。回首旧游何地，空对晚峰晴历。待那回一舸，重泛五湖春色。"}