{"id":"794897","title":"高阳台 送瑟庵应春官试","dynasty":"清","author":"俞庆曾","text":"惜别情怀，销魂滋味，从今渐渐都娴。此去长途，怎生消受春寒。愁心定逐轮蹄去，对银灯、坐到更阑。意绵绵、絮语千般，携手窗前。送君去后登楼望，指晴烟漠漠，重叠云山。寄语西风，几时吹转征帆。相思料得蓬窗底，拥寒衾、离恨难删。卜金钱、刚盼泥金，又盼归鞍。"}