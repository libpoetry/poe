{"id":"688656","title":"集寿僧房饯少司成汪先生之南京和席间韵","dynasty":"明","author":"严嵩","text":"野寺携尊访昔游，石堂风雨坐相留。檐前老树身全湿，竹里深烟气暗浮。多病此时须劝酒，异乡何处复登楼。平生词赋关幽兴，无柰江篱绕去舟。君去扁舟碧水阴，古兰幽杜蔼芳襟。移榻野鸥陪宴坐，开尊江月照离心。春莺自解迁乔木，海鹤谁应别故岑。怅忆先朝供奉日，西清钟漏隔花深。"}