{"id":"467202","title":"别鮀岛赴琼舟中三首","dynasty":"当代","author":"陈振家","text":"一鸣长笛别家山，碧海青天白浪欢。既往百忧留后验，未来万事只前观。弄涛须学渔夫勇，戏浪应同鸥鸟安。遥望前程云水阔，已将得失等闲看。万里波涛浸夕霞，岭东回望紫烟赊。故园歌泪付飞梦，异域物情同握蛇。征棹但随流水远，离鸿未必逐风斜。丈夫伸屈寻常事，四海茫茫处处家。绿椰高耸缀蓝天，古岸黄沙水拍船。琼语如听吞舌话，瀛涯忽接换胎仙。南荒已异先时莽，故国谁嗤今日颠。苏子尚然无悔意，人生何处不随缘。"}