{"id":"1082143","title":"方景南出示馆中诸公唱和分茶诗次韵","dynasty":"宋","author":"刘才邵","text":"欲知奇品冠坤珍，须观乳面齧瓯唇。汤深不散方验真，侧瓶飞瀑垂岩绅。色香味触未离尘，清意元自超空轮。灵台赓唱格力匀，皎如冰蕊夹霜筠。高词险韵愁鬼神，雄辨逸藻回冬春。天教飞步出凡伦，窥闯天巧终不真。闽山苍翠倚高旻，地灵气淑储芳津。从来沾溉浩无垠，修贡先期还更新。诸公才具足致身，况复感会方逢辰。迩英讲读优儒臣，玉瓯珍赐从中宸。自怜衰鬓真陈人，欲觅渔舟向水滨。"}