{"id":"722381","title":"哭周处士筜谷","dynasty":"明末清初","author":"屈大均","text":"白头卖食市门边，手执诗书不数钱。舂赁更教人不识，要离地下解相怜。词赋场中最老师，都门友教遍诸旗。满洲弟子公卿辈，一一参貂献不迟。客死淮南无故人，一棺江上屡迷津。囊中文草知多少，化作芦花满水滨。梅里相知汝最深，鸯湖朱十亦同心。平生唱和如胶漆，忍隔黄泉泪满襟。"}