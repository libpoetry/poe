{"id":"300386","title":"齐天乐·登泰山","dynasty":"现代","author":"单人耘","text":"晴秋万里飙轮疾，来瞻中霄绀碧。柏洞生凉，壶天贮景，豁见枫林烘峄。昂头动魄，有千磴悬空，上通帝极。古往今来，路盘十八讶垂直。斯山先民能辟，我侪方陟足，甘退而息？积健为雄，登高自迩，试听山灵呼喝。霜风吹臆。看陵谷苍苍、遄飞云烟翮。奇胜当前，倚岩徒弄笔。"}