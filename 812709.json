{"id":"812709","title":"盐官东郊观涛赋四绝句比物连类以起兴","dynasty":"清","author":"吴宝钧","text":"露桃云杏艳妆红，一路胭脂点玉骢。江上芙蓉屡憔悴，不须枨触怨东风。琴台一簇压狂澜，流水高山识曲难。欲觅钟期渺何许，乱峰重叠绕盐官。遥看秦驻舞烟鬟，白浪黄云苍莽间。万里瀛寰恐漂荡，故教赑屃冠灵山。奇珠颗颗滚波心，牛渚无犀那易寻。衔石难填沧海恨，可怜精卫是冤禽。"}