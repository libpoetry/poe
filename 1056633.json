{"id":"1056633","title":"道傍见乞士捕虱","dynasty":"宋","author":"吕南公","text":"夕阳拂西冈，黄淡映古道。晚风吹高林，病叶落如扫。饥人瘦于伞，俛默坐沙草。扶危犹强兴，力备辄反倒。还持蓝缕缝，委曲捕虱蚤。视荒数抽空，杀缓或失脑。悠然不能罢，似欲锐钩考。宁思百骸间，群蚁即入保。傍行笑相顾，慧悟信难早。噆伤乃知嫌，馁死岂谓好。方为大销灭，而畏小苦恼。何有就薪蒸，先愁稍枯槁。衣青嗔骂贱，发白讳呼老。与尔不同年，谁能共怀抱。"}