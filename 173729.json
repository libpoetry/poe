{"id":"173729","title":"岳神·云蓊蔚兮山之巅","dynasty":"宋代","author":"鲜于侁","text":"云蓊蔚兮山之巅，瞻岳灵兮望青天。崭岩崷崒兮磅礴无垠，龙从律师勃兮宁一以为仁。草木杂而罗生兮人不可名，鸟兽蕃而走集兮虞不能知。因高错事兮道此跻陛，登岱勒成兮胡为而七十二君。齐余心兮不外，高余冠兮甚伟。撷芳杜兮为衣，掇紫芝兮作佩。柏实兮松花，石髓兮兰英。蕙肴陈兮玉案，明水湛兮清尊。诚拳拳兮不解，寐接神兮怳若有言。嵩高峻极兮生甫与申，周道将明兮宣以中兴。水旱不常兮虫螟以灾，稼穑卒荒兮民生流离。劳来安集兮之子功，佑此下民兮宁遗神羞。"}