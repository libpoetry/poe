{"id":"1057151","title":"送太师潞国文公致仕赴阙朝觐归洛","dynasty":"宋","author":"毕仲游","text":"事业观前辈，河汾出异人。擎天为柱石，盖代服经纶。早岁登黄阁，群公会紫宸。指挥平大盗，咳唾福生民。契合由天意，威行静塞尘。饱闻鸣鸑鷟，久已画麒麟。阴德归宗社，昌言启圣神。功成绝能口，道在不谋身。自昔规模定，于今风俗淳。立廷山不动，容物海无津。文力挥南斗，台光拱北宸。英姿元岌嶪，雄略只逡巡。慷慨遗轩冕，光华被缙绅。十年三册命，四海一师臣。贵极多齐物，名高却任真。气完神洒落，骨老石嶙峋。正殿需云合，初筵醴酒淳。异恩非故事，全美劝朝伦。高卧鹓鸿集，忘怀鸟雀驯。鬻熊心益壮，尚父德逾新。行色严舟御，荣光照席珍。二疏翻小节，九老尽佳宾。坐上文章士，田间道义邻。曹刘不难致，园绮会相亲。颖脱居尘外，逍遥占水滨。孔光灵寿杖，山简接䍦巾。贱子登门晚，微官侍坐频。倦游心落拓，多难骨酸辛。怀古悲寥廓，低颜任屈伸。邹裾羞扫地，墨突自营薪。饿死犹思洛，当年偶过秦。填沟知幸免，弹铗更何因。宦况淳于贱，交情鲍叔贫。废书顽度日，逃饮病酬春。请谒衣冠弊，留连体貌均。不堪名碌碌，尚辱诲谆谆。器小甘无用，词繁耻重陈。綵衣围鹤氅，寿酒吹鱼鳞。江海新归计，乾坤旧化均。终篇怀感激，肝胆觉轮囷。"}