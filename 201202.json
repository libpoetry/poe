{"id":"201202","title":"瑶台第一层·宝历祥开飞练上","dynasty":"宋代","author":"张元干","text":"宝历祥开飞练上，青冥万里光。石城形胜，秦淮风景，威凤来翔。腊馀春色早，兆钓璜、贤佐兴王。对熙旦，正格天同德，全魏分疆。荧煌。五云深处，化钧独运斗魁旁。绣裳龙尾，千官师表，万事平章。景锺文瑞世，醉尚方、难老金浆。庆垂芳。看云屏间坐，象笏堆床。"}