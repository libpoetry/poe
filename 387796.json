{"id":"387796","title":"尉迟杯·用前韵咏水仙","dynasty":"清代","author":"樊增祥","text":"春光转。又雪后、草绿闲庭院。罗帷花结连心，钿盒金明一扇。甄妃独步，还暗惜、香尘袜罗满。话雀台、旧事如烟，夜寒犹梦铜辇。妆台乍试铢衣，凭商略檀痕，粉晕深浅。锦帐薰垆温存久，燕九近、芳心始展。重帘下、瑶姬暗数，比昨夜、花添四五箭。把冰姿、貌入吴缣，自怜非赵非管。"}