{"id":"585507","title":"芳懋堂","dynasty":"明","author":"湛若水","text":"尔家昆山旁，昆山多琳琅。神彩曜天地，后先互相光。闻有五色鸟，习习来回翔。凤毛今三世，羽翼日以长。名门与山高，高榜芳懋堂。堂前何所有，兰桂交芬芳。主人世积善，嘉祉流无疆。孙曾传豸斧，云仍执谏章。正直以忠厚，鹰鹯为鸾凰。何以为芳懋，家学世孔臧。何以学孔臧，凤德兰桂香。此学自元凯，济美今高阳。"}