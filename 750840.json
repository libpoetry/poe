{"id":"750840","title":"赵瑾伯户部病疟经月就谂所苦辄投百有五言煮三升酒朗吟数四当知其效也","dynasty":"清","author":"孙德祖","text":"痴蟆腹葬老蟾魄，青磷乱飞沙草黑。四更漏断万籁寂，何物幺䯢吹紫笛。若有人兮髯植戟。高撷绿袍岸赤帻。喑呜叱咤摧霹雳，当头一喝鬼脚踣。纹苇为索穿鬼脊，截蒲作剑裂鬼革。横磨狼牙泰山石，瘿臂兽爪嚼狼藉。?胔投畀豺虎食，旋挽海水洗天幂，二百八十晴峰碧。"}