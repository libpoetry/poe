{"id":"202147","title":"汝州王学士射弓行","dynasty":"宋代","author":"李廌","text":"汝阳使君如孙武，文章绝人喜军旅。要知谈笑能治兵，戏教红妆乐营女。白氈新袍锦臂鞲，条脱挂弓腰白羽。彩错旌旗照地明，傍花映柳陈部伍。须臾观者如堵墙，彷佛如临矍相圃。一人中的万人呼，丝管呶嘈间钲鼓。臂弓上为使君寿，遍及四筵乐具举。使君一笑万众喜，堂上酒行堂下舞。锦段银荷翠玉钿，意气扬扬皆自许。傥令被甲执蛇矛，恐可横行擒赞普。大胜吴宫申令严，两队宫娃啼且怖。阖闾台上呼罢休，将军虽贤亦觕卤。岂知使君不忘战，聊以戎容娱樽俎。夕阳卷旗去翩翩，使君要客登画船。美人不暇别妆洗，战士结束围华筵。皆疑征南汉将帅，楼船下濑方凯还。军中不应有女子，偏裨校尉何其儇。使君湖光照楼观，一碧不辨水与天。渐看暝色著疏柳，已见白苹浮暮烟。银汉斜横北斗淡，明月碧玉疏星联。舟人罢唱时弄笛，艇子趁鱼行扣舷。隔浦荧荧见渔火，意中竹篱青旆悬。虽无荻花与枫叶，全似送客湓江壖。亟令周娘作新曲，周娘琵琶京洛传。不惜千呼与万唤，便时转轴仍拨弦。冯夷阳侯或静听，穹龟大鱼或後先。且言白傅时落寞，草草会遇仍嫣然。使君闻名满台阁，虎符麃轼聊周旋。风流乐事虽可记，皆过孙白二子前。会看和戎竟先列，铁骑百万临三边。报功女乐赐二八，粉白黛绿皆婵娟。青云乞身归旧里，汾城故地依林泉。琵琶亭中望汝海，无忘饮中今八仙。"}