{"id":"357250","title":"贺新凉·赠杏儿","dynasty":"清代","author":"黄人","text":"春瘦东风倦，太惺忪、玉楼旧梦，等閒吹断。占领江南花一种，几度脂揉粉浣。蓦开到黄鹂身畔。冶叶倡条胡点缀，赌繁华不受红墙管。才一顾，蝶蜂满。一枝背面分寒煖。怎消受、镜台供养，绿华相伴。百计思量千遍约，勾却浓欢一半。还和醉和愁销算。十里芳尘鞭马去，只黄金休铸怜香券。尽薄倖，自今唤。"}