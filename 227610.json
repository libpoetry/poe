{"id":"227610","title":"赠陈承务·白马津北千里疆","dynasty":"宋代","author":"李若水","text":"白马津北千里疆，郡县交错旗布方。广平僻峙黄流旁，蓄兵万指红满仓。守将恃才政弗臧，公掊私取贪如狼。扼兵之喉夺其粮，掊克帑藏资晏荒。群凶叫呶计则狂，敢以寸草骄太阳。送拥鸷猛为主张，遂严统押分队行。遂排武库择刃芒，绛巾绣裳马龙骧。縻执守将如驱羊，面疏隐恶众踣伤。传呼戒关戍城隍，枚计豪户恣劫攘。金珠之余重弗将，老稚践蹂纷惊惶。潜挂巨索投壕墙，小斯流血大仆僵。或坐暗室遮屏床，或走曲巷杂病尪。九重闻之骇非常，急诏将士趋衡漳。"}