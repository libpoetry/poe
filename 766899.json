{"id":"766899","title":"归朝欢 其一 送汪雯远计偕","dynasty":"清","author":"俞士彪","text":"把酒送君歧路侧。残菊疏杨留落日。轻裘短剑入皇都，天涯谁个非相识。风流年少客。青山碧水供行色。听旗亭，秋棠佳句，声价重京国。董生对罢天人策。身惹御炉香拂拂。玉阶醉插杏花游，金闺夜点红灯出。功名安可测。三公那必皆头白。莫留连，布帆高挂，快趁西风力。"}