{"id":"495481","title":"闻孤鸟而有作","dynasty":"明","author":"张煌言","text":"孤鸟、孤鸟声愊忆，风雨中宵我心恻；似闻鸟言生不辰，空山寥落无颜色。在昔雄飞向九霄，金眸玉爪行胸臆；巢云曾傍万年枝，击水宁需六月息！风云蹉跌几星霜，宛转枋榆困枳棘；东门旗鼓为谁觞？北海木石徒尔塞。杜宇漫语不如归，鹧鸪疾呼行不得；予心卒瘏予尾焦，却来山阿欲避弋。一饮一啄孰将雏，双飞双宿谁比翼？寒枝独抱月黄昏，岛树苍茫林影黑。横绝四海会有时，敢告羁栖还努力！嗟乎此鸟亦非凡，鸾歌凤舞谁能识！但将孤鸟伴孤臣，悠悠苍天曷有极！"}