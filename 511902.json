{"id":"511902","title":"谢龙太守惠墨","dynasty":"明","author":"童轩","text":"徂徕斲碎青松骨，竹屋篝烟香馥馥。道人晓起探床头，扫得玄霜二三斛。空山铁杵声相鸣，日暖风和捣应熟。忽侃满桉走蛟龙，疑有虹光射人目。文章太守才且贤，赠我谊重黄金钱。开缄捧椟发长叹，瑩然至宝真堪怜。我惭无才将奈此，镇日临池弄池水。楯端草檄属何人，醉后濡头竟谁氏。有时窗下试一磨，淋漓云雾生江波。兴来枝戟老鸦手，涂抹稍类隶与科。恨无山阴九万纸，练裙多年不堪洗。呼僮扫壁且题诗，苔色满墙秋正雨。"}