{"id":"1133379","title":"和李致远秀才","dynasty":"宋末元初","author":"仇远","text":"平生志气隘九州，直欲濯足万里流。讵期功名坐蹭蹬，不意岁月成缪悠。防闲拟铸铁门限，牵挽忽作金濑游。栖巢未稳乌鹊月，归梦已熟鲈鱼秋。连宵风雨正僵卧，何时临壑容奇搜。可人喜接一日雅，此地判作三年留。说诗解字屡握手，感时怀古频搔头。吴郡才子止丘沈，梁园旧赋馀枚邹。天上仙应无懵者，眼中客复有此不。家声久识南北阮，笔力眇视大小欧。我方得友颇庆快，子亦固穷忘怨尤。蹄涔乃使鲸鲵伏，拳石难与嵩岱侔。纷纷嗜好异齐瑟，磊磊肝胆呈吴钩。有才未遇政何损，知尔不荐终当羞。往事欲谈遽易了，浊酒既倾焉得愁。平乘楼上王夷甫，下泽车中马少游。须笑即今仕宦人，嚅唲言貌如伶优。若为田园足以活，与尔水火无相求。一瓢陋巷誓不出，孤云野鹤心自由。斯文将兴天未丧，游子累累徒隐忧。"}