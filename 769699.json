{"id":"769699","title":"沁园春·题史搢臣追远图 其一","dynasty":"清","author":"陆震","text":"惨说当年，孀母茕茕，偏值时危。见腥刀驱走，闺中少妇，乱旄拥去，马上蛾眉。势岂能全，义难受辱，夜哭孤灵拜且辞。翻身入，早一泓水碧，毕命何疑。十龄弱息畴依。空遍绕、澄潭日夕啼。便寻来沙上，都无弃履，觅从波底，并少遗尸。戚矣魂消。嗟乎命薄，天道茫茫讵有知。重回首，算千秋此恨，欲忘何时。"}