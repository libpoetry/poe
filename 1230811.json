{"id":"1230811","title":"余尝遣仆奉商学士山水图一幅为见心禅师寿又尝与师同宿大慈山和金左丞壁间所题诗韵而师有白河影落千峰晓碧海寒生万壑秋之句故末章及之","dynasty":"元","author":"月鲁不花","text":"慈云高阁起层阴，中有蒲庵老见心。海内才名通晓苑，江南声誉冠丛林。寄诗常愧刊文集，送画何烦赠屦金。前月清游得三友，寒生万壑最能吟。"}