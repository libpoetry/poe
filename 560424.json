{"id":"560424","title":"庆韩克美母寿","dynasty":"明","author":"徐庸","text":"韩母安人出名族，心如寒冰貌如玉。娥眉鹤发老逾健，能全四德臻五福。传家有子医有神，昔曾应召趍枫宸。圣朝以孝治天下，恩赐还家从侍亲。年逢甲子寿七秩，长生节至开瑶席。龙脑香清兽鼎燃，驼峰味美鸾刀劈。春云裁衣五色斑，登堂戏舞欢慈颜。瑶池阿母献珍果，三千岁熟蟠桃殷。凤笙龙管声相续，白雪歌传郢中曲。萱草花前日正长，题诗好效冈陵祝。"}