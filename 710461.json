{"id":"710461","title":"谒南海神庙","dynasty":"明末清初","author":"王鸣雷","text":"朱火位南离，灵命蕴川渎。极望见岛边，浩淼无崖屋。山翠下添流，日光上回浴。纵横起神异，须臾天地肃。鱼鸟失飞沉，岱岳失瞻瞩。日晚春云阴，江水寒且绿。芳香去垢秽，衣带长跪束。神在其左右，佑我东土族。人物无屯邅，及时播百谷。方春二三月，田女馈香粟。桂树为君舟，木兰为君毂。斿旂具旨酒，江汉遒百禄。天子遣使臣，远道以文祝。王其爱玉体，简命将斯复。老生心皇皇，入庙巡碑读。日暮松树鸦，点点引归目。"}