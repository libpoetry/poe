{"id":"491420","title":"题郁杰观泉图","dynasty":"明","author":"刘崧","text":"我昔负疏散，放为出泽游。自蹑两蜡屐，时操一轻舟。陟险或穷日，探奇遂忘秋。行与云水俱，坐与木石俦。吐词辄吟咏，得酒即献酬。自谓长若斯，不复怀隐忧。中年遘沦荡，世路伤阻脩。兀兀感时迈，栖栖愧身谋。反思膂力初，岂乏十角牛。谁令惰四体，而不营西畴。又如规什一，利可等封侯。胡乃忽彼贱，忍贫事坟丘。工而昧执艺，卒也拙操矛。徒以落魄资，重贻亲故羞。属兹际明盛，草野咸登诹。慢游幸免罚，识字偶见收。上叨命秩崇，下感禄奉优。补报惭鲜称，劻勷惧多尤。鸡鸣事趋谒，日晏研书筹。譬彼策驽钝，喘汗焉得休。谁为泉石居，偃息得优游。冠服如古贤，琴书粲琳球。不图忽见此，如病顿获瘳。池鱼恋圉圉，羁鹿怀呦呦。山林岂在远，至性不可廋。郁郎自超逸，台阁方见求。鬓发幸未白，功绩宜力裒。萧萧松桂幽，尔岂能淹留。致此倘有道，吾将诘其由。"}