{"id":"1114189","title":"和陶渊明采菊东篱下二首","dynasty":"宋","author":"李纲","text":"九日但孤坐，悄然无世喧。菊花殊未开，始知气候偏。开轩寓远目，相对惟青山。昏鸦已接翅，独鹤何时还。且尽杯中物，此外无足言。小雨湿丛菊，何当喷金英。嚼蕊亦可人，萧然慰我情。羁旅念家远，浊酒还独倾。云表雁初过，草根虫自鸣。岁晏将如何，一醉豁平生。"}