{"id":"1139082","title":"唐人洗马图","dynasty":"宋末元初","author":"陆文圭","text":"君不见雀鼠谷抵介休壁，马甲不解王不食。又不见泰山马色别为群，东封望之如锦云。英雄角力多相值，嬖倖承恩思自媚。不辞汗血千里劳，驱死尘沙那得避。何如落日清水湾，骅骝独步春草閒。圉人袒肩没两踝，控辔欲上未上间。静观物理坐叹息，玉花惨淡何人笔。少陵野老最善评，弟子曾入将军室。"}