{"id":"856360","title":"彦嘉通守当今之俊伟人也余心向慕之常以未获识君为恨兹因孔纯老遂有邂逅之适其何幸如此将归纯老置酒饯别仆实预坐酒数行纯老丐诗于彦嘉以记坐上笑谈之乐顷刻扫数百言挥毫落纸云烟飞动永叔所谓盈前尽珠玑一一难简汰者殆谓是邪索鄙句不敢以固陋辞辄和北庄二诗奉呈 其一","dynasty":"宋","author":"王之道","text":"春寒不肯去，谷雨犹裌衣。溪流滟池塘，远看绿生漪。识君恨不早，语离我心悲。行行欲何往，丞郡金房西。"}