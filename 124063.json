{"id":"124063","title":"大礼庆成·上帝怀明德","dynasty":"宋代","author":"宋祁","text":"上帝怀明德，圆坛展盛仪。南城七里路，三岁一郊时。豫动森华盖，乾行俪绛螭。山河对旒冕，辰象倚旍旗。乐祏前增谧，皇灵下告慈，密都俄奠玉，清庙遍尝粢。田烛纷先置，轩营肃左移。礼行忘景晏，恩厚觉寒迟。紫宙天鸿洞，宾柴燎陆离。合祛联祭秸，妥侑判纯牺。腏食千华炬，陪祠万翠緌。开天浮协气，亘海受洪釐。爱日兼祥至，随风与令驰。群心乐更始，徽册贶颛辞。尧舜文章焕，渊云颂叹疲。"}