{"id":"1053194","title":"酬邵彦瞻朝奉见寄","dynasty":"宋","author":"释道潜","text":"扬州从事多文华，新诗组织如朝霞。高怀忽念朔方客，秋风一纸来天涯。都城冠盖属休沐，邂逅过我森如麻。开缄传读不知厌，愕立圜视相惊誇。上言音形阔川路，下言杖屦埋风沙。蹲鸱正熟邀我返，城南古寺无諠哗。我今翩然已东下，轻舟早晚从公家。平山堂西百尺井，请公为汲烹露芽。"}