{"id":"532339","title":"题两山手卷","dynasty":"明","author":"朱浙","text":"壶公卓落三千丈，谷城嵯峨屹相向。山前沧海尽桑田，一望平川豁如掌。道人结屋两山中，日日还登两山上。一茎苍玉过眉长，小制山巾玄鹤氅。放歌倦憩古松阴，洗药近闻百泉响。有时兰水弄扁舟，落日孤蒲横两桨。人生淡荡自可怜，富贵倘来安所强。世间衢路转嵚崎，物外乾坤自弘敞。昨来寄我新诗篇，句带烟霞色苍莽。我家近在两山东，十亩瓜田接平壤。市尘迥隔不见人，乘兴可来亦可往。百年谁是素心人，松叶柴门须一访。"}