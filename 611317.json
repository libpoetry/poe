{"id":"611317","title":"洗竹歌","dynasty":"明","author":"邓云霄","text":"古墙缭绕连丛竹，野棘枯藤相结束。上瞀蛛丝下蛇鼠，黑雾荒烟沉绿玉。我癖还过王子猷，闲来为洗此君羞。呼僮芟削挥霜剑，便觉直干寒飕飕。扫除洁净无尘滓，只留一片莓苔地。疏影能邀好月来，轻阴更引清风至。南窗昼卧到黄昏，听雨如眠海上村。寄语青皇须爱护，明朝新笋长龙孙。"}