{"id":"617785","title":"赋得首厦犹清和","dynasty":"明","author":"陈子壮","text":"羲氏鞭日车，滔滔次南陆。暄美良有馀，恢台如未足。阑薄泛敷与，历历庭端木。栖顿有延景，经营无畏旭。虽耘下噀田，恒啸东林竹。若榴殷书荣，红芭粲朝霂。偃仰天宇下，游戏滮池曲。幽廊带合弛，新沚缨斯濯。既展茂对情，信与风候睦。更获同怀素，时哉以为勖。"}