{"id":"835717","title":"解连环 余去杭州，巴陵方湘宾用梦窗赠石帚韵见诒。词意深美，行已六日，始克和此奉寄","dynasty":"清末民国初","author":"陈锐","text":"怅然愁结。荡轻云不散，莫天无极。乍佩解、花下逢君，费重赠断肠，寸笺春色。絮点飘烟，画船去、六桥南北。祇孤山片石，鹤语夜寒，惹侬长忆。狂名盛年一掷。指湖堤素月，曾照苏白。悔浪游、我辈来迟，对剩叶零枝，怨红吟碧。望眼伤高，看飞动、龛门秋汐。问襟尘、唾痕凝酒，几回赚得。"}