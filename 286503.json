{"id":"286503","title":"董逃行·傅应龙以翼","dynasty":"清代","author":"李锴","text":"傅应龙以翼，咄嗟升天。下视九州，人民薨薨蠕蠕。薨薨蠕蠕，曾何足与言。吾谁从乎董逃。（一解）爽鸠不死，齐姜奈何。黄帝尧舜，乃有阳周与苍梧。北邙之土，土不异色，安辨夫贤与愚。吾谁从乎董逃。（二解）世所谓大故，天运冥冥以迁化理。不拒蹠又安得拒惠。齿亡舌存，谁则云然，其为后先胡以异。吾谁从乎董逃。（三解）大火铄金，曾不若百忧销肌。大火铄金，曾不若百忧销肌。欲斩艾之，膺有败纰。膺有败纰，浸淫而化涕洟。吾谁从乎董逃。（四解）五柞山崔崔，中有云母滑如脂。旦夕哺之如哺糜。天门一以开，塞兑阖户资丸泥。吾谁从乎董逃。（五解）"}