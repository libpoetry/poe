{"id":"689960","title":"次韵写怀","dynasty":"明","author":"张天赋","text":"罢钓归来不系船，浅滩曳止蓼花边。乾坤纵我疏狂醉，月旦从人品第编。路有荆榛怜碍脚，门无释衲可谈禅。几时得向仙郎问，何处人间更有天。陆无车马水无船，依傍山前与水边。朝出课农耕绿野，夜归训子读青编。纷纷蕉鹿徒劳梦，了了机心懒坐禅。世界看来浑缺陷，且拚沉醉菊花天。欲买青山与钓船，紫芝鲈脍口傍边。休论昔日非今日，且注长编及短编。千古采薇成个是，一桴浮海岂如禅。焚香读易心如洗，勘破先天与后天。"}