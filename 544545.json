{"id":"544545","title":"汪仲淹病足三年未瘳余先有此疾半载始愈戏作十六韵嘲之并期起色焉","dynasty":"明","author":"胡应麟","text":"底事羁神足，将因断俗缘。悠然疑入定，嗒尔类逃禅。箕踞苍松下，跏趺给树前。但妨叉手立，偏称曲肱眠。筏舍清江上，杯留碧海瀍。按图游五岳，隐几问诸天。步学邯郸客，行嘲鹿苑仙。漫愁双屐折，何忝一壶悬。蹇拙存吾道，骖驔记昔年。盗骊元泛驾，飞兔旧忘筌。玉笈看长往，金针待大还。吾将倩磨勒，负汝出苍烟。"}