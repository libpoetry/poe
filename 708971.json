{"id":"708971","title":"风流子  寄登子","dynasty":"明末清初","author":"曹溶","text":"芳堤春絮老，今张绪、只与六朝同。怅远山不绝，乍迷屐齿，隔江相望，如在帘栊。送行后，歌场销旧翠，浣女泣新红。陶令素琴，晚风空袅，柳家长句，残月难工。南华亭台好，娱清晷、屏际宝鸭香浓。偏是梅天多雨，常阻邮筒。想三影词成，银筝斜抱，四愁怀切，玉案轻笼。无限断肠滋味，分付杯中。"}