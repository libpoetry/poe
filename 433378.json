{"id":"433378","title":"立春日得释戡书属题菊部丛谈校补","dynasty":"近现代","author":"黄浚","text":"卅载华胥梦，新痕黯似秋。笙弦花档子，貂锦月明楼。摘鼓馀孱帝，鸣筝侈小侯。可怜天尺五，憔悴一罗虬。草厂三间屋，槐阴压几清。相过看屡空，再见卜何生。彩笔他年话，仙郎绝代情。将军怜豹质，为尔共留名。江国逢辰客，书来忆咬春。岂无思赵志，行作避秦人。残泪浑难记，金尊忽自亲。不知沧海涸，谁为拾珠尘。"}