{"id":"845257","title":"喝火令","dynasty":"清末民国初","author":"樊增祥","text":"蜡面深钤印，香心半作灰。刺桐花下绣帘垂。总把闲愁付我，欢喜恰归谁。日晏才梳髻，春深懒画眉。从花开日到花飞。道是无情，不合寄当归。道是仲春归也，因甚负蔷薇。麝炷薰宜爱，檀槽拨小怜。前身应是月中仙。记得红笺八字，属兔是生年。爱画成痴绝，耽诗亦墨缘。同船曾记五年前。那日春帆，细雨煮茶天。那日蘋花香里，携手看鞋山。争及穿帘燕，还输在抱猧。匆匆走马向天涯。无数灞桥垂柳，青眼不如他。别路三逢雪，春山几摘茶。马婆巷口那人家。记得清明，记得小窗纱。记得小桃人面，低映小桃花。珠是吴船雨，香为楚岫云。廿年前事一销魂。小阁建兰开也，同试碧螺春。镜屉藏诗札，铃绦晾绣巾。羊车共载出吴闉。看煞萧郎，看煞画中人。看煞银泥衫子，衫底藕花裙。"}