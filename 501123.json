{"id":"501123","title":"大明铙歌鼓吹曲 其一 出师","dynasty":"明","author":"陶安","text":"皇天眷有德，圣君起临濠。定鼎向建业，夷夏胥来朝。蠢哉尔丑犹负固，蚁聚枭张敢侵侮。圣虑忧及民，雷霆赫斯怒。爰整师旅江之东，戎衣一着亲元戎。威势雄，爪牙奋勇武，铁贯千艨艟。结阵两战酣，海涛沸天风。六时不解屠戮莫可算，鄱阳湘水皆凝红。俄飞一流矢，酋首先殪凶。千古奇遇成神功，天讨有罪繇天衷。左纛从此还，当廷命将帅。桓桓诸虎臣，分符出讨罪。平吴定浙及闽中，陕关鲁蜀威无外。肃天兵，尘不惊，长驱抵燕城。望风披靡如拉朽，一扫海宇腥膻清。王道荡荡邦家宁。从此天下万年歌太平。"}