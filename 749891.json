{"id":"749891","title":"羊角山","dynasty":"清","author":"欧阳云","text":"群山倒锁秦关钥，百折黄河天上落。州城横扼怒流冲，悬崖高挂羚羊角。危桥百丈腾长虹，凭虚直上如乘风。兀然四顾绝依傍，高楼屹立天当中。轩槛可凭不可望，欲堕不堕心跌宕。奔涛万里入胸怀，径思濯足河之上。窗棂闪闪天风鸣，万籁助作龙吟声。中条熊耳肃相向，何处仙翁空复情。君不见神工偶尔三门启，从兹故道频迁徙。世事沧桑谁与论，安得扶摇九万里。"}