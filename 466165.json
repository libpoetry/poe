{"id":"466165","title":"车行过荷塘见残梗犹在四首","dynasty":"当代","author":"卢青山","text":"游蜂浪蝶久无踪，曾共依回玉蕊丛。犹剩蜻蜓斜病翅，时来塘角伴秋风。淩波摇曳是红裳，一刹霜来万卉荒。谁守枯塘到冬暮，痴从残梗味花香。饥禽啄啄尾翘昂，莫怪乾泥满故塘。照水伊人归已尽，安能水不向枯亡。毁瘁塘中冷自思，不知春色已来驰。塘边看取依依柳，正到鹅黄向绿时。"}