{"id":"815606","title":"寓怀","dynasty":"清","author":"翁时稚","text":"神山有威凤，雌鸣求其凰。吐气日五色，百年无文章。誓欲辞丹穴，扈阁供翱翔。一去万余里，凌虚览下方。桐花久无阴，竹实难为粮。栖止乏珍木，振翼还扶桑。讵若燕雀志，相贺惟华堂。门庭傥罗网，中道空悲伤。衡山何崔嵬，去天不盈尺。绿萝摇晴烟，邈与尘世隔。颇闻方瞳翁，破铛煮白石。手弄明月光，冥栖在窟宅。叹我血肉躯，何由生羽翼。路逢古仙人，长跪问鍊魄。亲授不死方，云可烧琼液。丹砂久欲营，霜鬓苦相迫。别我骑青鸾，仰视了无迹。吾将谢俗流，去作阆风客。"}