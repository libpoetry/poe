{"id":"1112965","title":"诉衷情令 其二","dynasty":"宋","author":"张抡","text":"闲中一片□□□。□□□□□。□□□澄秋水，明月夜□□。□□□，□□□。□□□。鹤长凫短，前定难□，□□□□。闲中一亩小□□。临水对遥岑。茅茨□□低小，竹径要幽深。逢酒醉，遇花吟。日登临。四时无限，好景良辰，莫负光阴。闲中一篆百花香。袅袅翠□□。低回宛转何似，行路绕羊肠。深竹户，小山房。雅相当。清心默坐，燕寝无风，永日芬芳。闲中一盏瓮头春。养气又颐神。莫教大段沈醉，只好带微醺。心自适，体还淳。乐吾真。此怀何似，兀兀陶陶，太古天民。闲中一盏建溪茶。香嫩雨前芽。砖炉最宜石铫，装点野人家。三昧手，不须夸。满瓯花。睡魔何处，两腋清风，兴满烟霞。闲中一弄七弦琴。此曲少知音。多因淡然无味，不比郑声淫。松院静，竹林深。夜沈沈。清风拂轸，明月当轩，谁会幽心。闲中一叶小渔舟。无线也无钩。□□□云深处，适性自遨游。波渺渺，兴悠悠。意休休。一船明月，一棹清风，换了封侯。闲中一觉日高眠。都没利□□。黑甜自来无比，百计总输先。花转影，篆凝烟。意悠然。华胥何处，蝶化逍遥，此意谁传。闲中一首醉时歌。此乐信无过。阳春自来寡和，谁与乐天和。言不尽，意何多。且蹉跎。功名莫问，富贵休言，到底如何。"}