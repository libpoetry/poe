{"id":"946852","title":"送南康刘道纯秀才起应新诏","dynasty":"宋","author":"陈舜俞","text":"太平天子厌弊旧，尽解纲条重结纽。一朝进士各名经，五百年来病声偶。弟子增员岩穴空，博士献书车马走。鸿薄青冥昔在笼，鱼忆沧浪今脱笱。乘时得志君其人，平生好学气撞斗。诋诃毛郑为低眉，辨说仪秦不容口。本需束帛贲圭衡，勉应新书辞畎亩。时髦往往出江南，解褐须期居帝右。藏珍韬椟元待价，搦矢抚弦须应手。勿学迂疏鲁两生，是古非今空白首。"}