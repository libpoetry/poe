{"id":"830264","title":"次韵和俶玉舆中作","dynasty":"清末民国初","author":"陈宝琛","text":"越人望色走弗诊，和缓乃为竖子窘。忠州儋耳剧无聊，襞积千金寄忧闵。吾生受形各有制，方寸要与天地准。六淫抵隙化者机，渐渐羊奚比不笋。能甘瞑眩宁自讳，湩酪不应恣饮吮。换心恐比换骨难，跳掷壶中总智尽。怪君持囊何所适？蒿目人间意不忍。埋名随俗古有之，神马尻轮自鞚纼。谁能将身殉尽人，卞足刖三孙足膑。"}