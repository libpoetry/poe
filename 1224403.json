{"id":"1224403","title":"陈生诗","dynasty":"元","author":"黄溍","text":"陈生少也孤，秉志何轩轩。读书奉慈母，承颜郁春温。兀然处膝下，不间晨与昏。丛丛万井中，陈生深闭门。晖晖百花时，陈生不窥园。常恐去左右，或乖覆育恩。一朝抱长痛，飞霜陨秋萱。盐酪不入口，日夜涕倾盆。欲娶弗及养，矢言终不婚。尚赖百岁后，兄子父所孙。朝来游子衣，忽逐东风翻。世方醉糟粕，何庸荐牺尊。陈生顾谓我，是事安足论。幸托山水窟，放情咏兰荪。嗟今学步者，触险争飞奔。愿尔利锄钁，深斸六籍根。愿尔进竿橹，高溯百圣源。源长流自远，根大枝乃蕃。勿摇崔嵬笔，誇作礧磈言。弘惟孝与弟，百行兹其元。咄哉行勿休，日月方沄沄。赠言岂予敢，情真觉辞繁。匪为陈生荣，庶感薄俗敦。"}