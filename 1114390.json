{"id":"1114390","title":"十月晦过舍弟庭玉处见诸人棋战方酣顷之复过集者皆散独枰尚在窗户阒然因成三篇呈子常汉臣","dynasty":"宋","author":"李昭玘","text":"妙手固多暇，忿兵终易穷。戏馀归一笑，战罢失群雄。风过雨雹息，天明星斗空。烂柯人已去，斜日上窗红。一先虽自喜，百战亦须穷。狡兔有三窟，连鸡无两雄。霸成秦陌广，骑去楚营空。老子无知解，颓然醉颊红。得失信偶尔，好谋徒自穷。前功竟何在，百战漫争雄。昧者甘守拙，高人成悟空。不如来饮酒，听唱小桃红。"}