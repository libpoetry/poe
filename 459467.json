{"id":"459467","title":"厂部前小池得荷","dynasty":"当代","author":"卢青山","text":"月前已闻荷花发，中心火涌足轮急。陇中绿叶鼓风掌，笑我花馋不待炙。山深久住忘时季，岂花亦如人陋僻？百亩湖中碧浮红，渺想能驰目难即。归来踽踽守书窗，一刻一向荷塘望；偶出骄阳共尘苦，岂意相见尘道旁？举目可数十馀梗，伸手可覆三尺塘。谁持朱笔点四五，飕然万里飞清凉。池畔假山争天巧，池中小亭如小岛。独携清风坐亭廊，花枝媚向亭中倒。君子之名迂可嗤，淩波仙子俗可恼。绯云荡漾摇清波，莲花直是水微笑。二鹤相扶水中高，瘦石为骨素红描。一鹤腾颈伸喙啄花朵，一鹤蜷颈回喙理丰毛。我久欲归意不舍，留此孤独穷煎熬。且向同池睡莲嘱，勿更长睡共清聊。"}