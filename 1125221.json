{"id":"1125221","title":"黄河多淘河之属有曰漫画者常以觜画水求鱼有曰信天缘者常开口待鱼感之赋三诗 淘河","dynasty":"宋","author":"晁说之","text":"淘河复淘河，后土激浪沙分波。大石羽转杂龙鼍，汝欲澄清力几多。官家费尽水衡钱，万夫政待汝漪涟。天上有河鹊以填，可增汝漫髡其颠。虚名覈何尝，休讥汝在梁。漫画复漫画，河尾沙软喙一尺。天生刚啄不解秃，倦鱼薄浅幸有得。谋拙力百费，何处有金翅。饥肠倚暮烟，惭愧信天缘。信天缘，何为者，非达亦非贤。终朝开咮不敢仰，待鱼落咮急下咽。大鱼变化小鱼黠，谁肯效命于尔前。皇天日月高，无心怜尔曹。几欲强求索，岂不鉴漫画。"}