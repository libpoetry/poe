{"id":"1159978","title":"白侍郎大尹自河南寄示池北新葺水斋即事招宾十四韵兼命同作","dynasty":"唐","author":"刘禹锡","text":"公府有高政，新斋池上开。再吟佳句后，一似画图来。结搆疏林下，夤缘曲岸隈。绿波穿户牖，碧甃叠琼瑰。幽异当轩满，清光绕砌回。潭心澄晚镜，渠口起晴雷。瑶草缘堤种，松烟上岛栽。游鱼惊拨剌，浴鹭喜毰毸。为客烹林笋，因僧采石苔。酒瓶常不罄，书案任成堆。檐外青雀舫，坐中鹦鹉杯。蒲根抽九节，莲萼捧重台。芳讯此时到，胜游何日陪。共讥吴太守，自占洛阳才。"}