{"id":"773733","title":"由黑水沟夜泛小洋","dynasty":"清","author":"朱仕玠","text":"舟过黑水沟，舵工颜如墨。畏惊骊龙睡，樯橹快掀击。回瞻黑奔浑，弱胆尚馀惕。行旆飒飘飏，帆张迅弩激。便堪瀛壶游，却恐银潢逼。夜久风更怒，崩涛恣漰湱。何得万鼓角，号呶鬨深黑。苍茫神鬼集，哀伤天地窄。始知潜鳞介，噞喁伸腷臆。兹行固留滞，肝肠已结塞。宵征太苍黄，履险更迷适。谁能鞭羲车，光展阳乌翼。"}