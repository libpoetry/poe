{"id":"1070719","title":"庚午春予得罪再贬昌化琼士饯送者皆怅然有不忍别之意严君锡魏介然追路至儋耳兹事当求之古人感叹成古风二百言送行","dynasty":"宋","author":"李光","text":"绍兴庚午春，李子复南徙。仓皇就长途，夜担不敢弛。饯我无杂宾，亦有方外士。裴杜二耆哲，矍铄浑童稚。老禅不忍别，握手挥涕泪。行行至澄迈，名姓难尽纪。酒酣通湖阁，颇获一笑喜。缅怀双泉居，风土信清美。床头挂海月，枕上听流水。夜棋招隐沦，浊酒会邻里。桑下不三宿，怅恋吾过矣。人生随遇乐，已过犹脱屣。最怜严与魏，触热到儋耳。世情逐炎凉，万古同一轨。对境心数役，何以敌生死。南窗可寄傲，散帙忽盈几。松林十里间，移植颇易致。赫日资繁阴，且复宥老楮。夜凉得深禅，日永常晚起。恨君不少留，伴我读书史。"}