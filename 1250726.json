{"id":"1250726","title":"赠别宋先生东归","dynasty":"元末明初","author":"王祎","text":"忆从夫子游，岁月今两纪。义维师友兼，道实贤哲儗。及兹客江东，三载接栖止。辩理钟扣筳，论文车合轨。晨昏奉周旋，骨肉同彼此。琴音子期知，剑气张华指。斯文已云坠，高谊庶兹倚。君今荷君恩，予告旋田里。虽云抱微疢，宁无动深喜。高堂有严君，候门多稚子。初筵谐笑谈，中馈具甘旨。以兹自怡愉，亦足忘药饵。返岫烛飞云，归海观流水。物理谅皆然，人情讵能已。绸缪念往昔，契阔慨今始。怆焉惕中肠，临书泪盈纸。"}