{"id":"481822","title":"晚宿双峰驿楼与故人陈哲言别","dynasty":"明","author":"王称","text":"山暝烟已敛，林凉月初生。扁舟泊江汜，候吏欣相迎。登楼引孤兴，开筵坐空明。杯分敛溪绿，帘捲双峰青。几席湛碧流，兰气浮冠缨。泠泠露丛鹊，中夜四五惊。偶因念物性，终焉感吾情。十载怀一枝，三匝栖未宁。兹晨胡为哉，又逐孤云征。良宵一邂逅，明发增屏营。萧萧众籁寒，万壑同时鸣。缄辞别知己，解缆摇行旌。"}