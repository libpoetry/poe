{"id":"816607","title":"夏日偕唐璞亭司马杜春墅邱瑶圃广文陈瑶阶山长邱爱庐砚长游鲫鱼潭留饮潭上书室","dynasty":"清","author":"曾中立","text":"东海渊渟别一湖，偕游竟日足欢娱。微风蹙浪清如许，远岫笼云淡欲无。自得锦鳞时在藻，翩然浅濑起飞凫。倚阑共咏溪山胜，写入新诗当画图。一鉴空明泛画船，淡妆浓抹欲争妍。绿榕深锁湖亭日，修竹轻摇野渡烟。遣兴如斯同白傅，移情何用学成连。渔歌晚唱晴霞落，髣髴三潭印月边。"}