{"id":"1111917","title":"登姜相台","dynasty":"宋","author":"吴栻","text":"满林红叶坠纷纷，耆老犹言别驾坟。旧府光华关右月，故乡萧索海南云。酒杯湖上同方伯，茶灶岩边共隐君。二百馀年真一梦，绕墙荒陇半耕耘。苑门北出祸匆匆，叩马何人独记公。葬厚欲裁宁诈直，谋南能利倍其忠。刚各腊后乔林雪，废迹秋来败叶风。华表千年相对鹤，长看碑锁旧亭中。"}