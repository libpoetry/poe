{"id":"572080","title":"至日集山响斋送陶孝若谕祁门限韵 其三","dynasty":"明","author":"袁宏道","text":"马上千盘岭，中山数仞宫。词场犹负弩，文战忍韬弓。韵减石家醋，仙成脉望虫。长官天子谚，乡里大王风。水影皆涵岫，人家尽树枫。烧松云满市，登阁翠流空。山鸟呼閒客，奇峰礼上公。鱼胞真自别，龙尾珼相蒙。谢屐常移齿，张髯免入笼。夜泉频点白，晓露自研红。古鼎时留目，蛮音每塞聪。读书师仲蔚，三径任高蓬。"}