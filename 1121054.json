{"id":"1121054","title":"病中未能访邓德载督参大监戏赠二首","dynasty":"宋","author":"岳珂","text":"昨朝华宴想清欢，今日床头未整冠。已恨酒肠孤夜醉，更惊病骨怯春寒。多情条脱参差是，一抹琵琶错杂弹。老眼眵昏正无绪，炉芗烬冷对蒲团。老来病是恶因缘，白昼明窗思悄然。欲住又倾连夕雨，半醒似醉困人天。近拈吟笔尘欺砚，远想江楼浪拍船。满院杏花红欲放，何时长笛醉风前。"}