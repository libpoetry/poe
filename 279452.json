{"id":"279452","title":"绿头鸭·泛舟玄武湖，用晁次膺韵","dynasty":"现代","author":"周岸登","text":"练湖清，六朝一梦如烟。背台城、景阳芳树，才人狎客张筵。鸡鸣埭、尚悲射雉，毒龙窟、谁吊哀蝉。辱井羞沉，华林恨缢，玉儿含泪殉筝弦。算千古、江南春恨，同辇罢鱼轩。年年有、桃花笑人，此豸娟娟。便新亭、茫茫对此，奈他风景依然。访修文、蠢书御览，念阅武鲸甲楼船。璧月琼枝，乌啼子夜，吴歌西曲至今传。漫讥切、风流天子，平地步生莲。君不见、金海玉台，笔下飞仙。"}