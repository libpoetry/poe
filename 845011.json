{"id":"845011","title":"哭巢梧仲先生八首","dynasty":"清末民国初","author":"曹家达","text":"去年上寿春三月，今日春深不到家。雨后园林人迹少，阶前零落紫芩花。门庭犹是昔人非，空见游蜂傍树飞。旧日勋名化黄土，山花山草送君归。十六年来感物华，小弦还补大弦差。九原相见如相问，五十生儿尚克家。安步当车成结习，锦帆泾上每追随。频年故旧还临吊，又及春风啜茗时。老成药石未为功，过去真如马耳风。敢借旧言铭肺腑，漫烧银烛照残红。草玄亭上生春草，投阁何如返故山。当日从容辞伪职，怕留清议在人间。江南回首遍烽烟，潦倒南家年复年。恰记伪廷摩诘语，百官何日再朝天。未同龚胜操奇节，随俗浮沉了此生。不是延之贞士诛，元嘉谁与托公评。"}