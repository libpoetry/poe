{"id":"698412","title":"滁山道中杂题","dynasty":"明","author":"唐之淳","text":"溪暝深藏柳，坡晴湿护苔。只惊联骑去，不见一人来。麦陇丛丛绿，梅香树树香。山禽惊客梦，村酒割人肠。虎过山风急，山家早闭门。遥怜未投宿，月黑正销魂。浮图连石磴，略彴枕溪湾。驴背东风里，遥瞻管店山。人到说旌麾，前朝过下邳。自惭行旅滞，非是恋吟诗。春树留残叶，晴峰带宿岚。滁阳山水秀，人道似江南。林密草纤纤，卑枝拂帽檐。春光来一月，犹畏晓霜严。公馆借吟诗，行厨送午炊。数株临水柳，曾得系金羁。狭路转多歧，多歧可问谁。试询曾到客，犹似未来时。独树庙门前，鸦巢挂纸钱。欲寻遗像问，尘没已多年。下阪复登岗，前看道路长。不知行几日，能得到淮阳。宿草发新荑，沙乾叶未齐。待教寒食雨，绿映锦障泥。"}