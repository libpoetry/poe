{"id":"863155","title":"闻莺","dynasty":"宋","author":"王洋","text":"阶前芳草一尺齐，黄鹂始向林间啼。一闻传声人失喜，驽马并立逢駃騠。我思此鸟固妍好，人喜亦缘来不早。若令春到便轻迁，厌听谁怜迹如扫。正恐贪归有近期，三月丽景方舒迟。园林上下弄晴昼，羡汝语默真知时。秃鸠黑鸟有何恶，每到天阴自酬酢。妇翁诅骂儿弹射，恨不身随羽翰落。戒汝一物莫叹嗟，金衣公子春为家。汝无祸福咎亦浅，况异子鵩当日斜。人间美恶有如许，且放黄鹂作娇语。"}