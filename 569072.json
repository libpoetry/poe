{"id":"569072","title":"咏诸功臣像二十六首 其十二 故光禄大夫柱国少师兵部尚书华盖殿大学士赠太师杨文贞公士奇","dynasty":"明","author":"王世贞","text":"长陵寄台阁，所拔凡七臣。文贞一王官，超等肺腑亲。青宫借羽翼，监国日咨询。遂令寰宇间，雅归储皇仁。师保历三朝，夙夜奉一人。间饰文雅观，未漓造化淳。末路厄权珰，有志时屈伸。终然保清白，易名畴与伦。"}