{"id":"269808","title":"换巢鸾凤·次史梅溪韵","dynasty":"现代","author":"吴湖帆","text":"金屋春娇。伫魂凝翠浦，路转蓝桥。浅斟鹦鹉盏，暗忆凤凰箫。斜拖云髻衩裙腰。奈愁也、何期花底消。团圞影，甚只向画眉楼照。镫悄。情渺渺。寻梦枕边，前度双心抱。意怯无眠，漏深还起，重味相思诗草。梁燕飞时觅巢忙，杜鹃啼处催谁老。垂杨堤，自年年，碧浪风晓。"}