{"id":"665018","title":"过沣沛","dynasty":"明","author":"夏良胜","text":"刺船逆水正趋北，开窗放山却忆南。排排列戟见崷崒，个个堆螺披黯参。南人与山自为伍，北地忽见成癖耽。吊古感慨访故事，惯路剧谈沣沛间。蜿蜒上腾作王气，清淑下结钟龙颜。白晢亭长一剑士，胡敢抉睫窥函关。秪缘项益嬴氏毒，顿教约法能胜残。鸿门示玦过鸟道，平城脱马蹲虎崟。遂鹿翼明画犄角，大业立就亡艰难。衣锦昼行话乡曲，放歌树石深深镵。几欲磨苔认蝌蚪，便觉笔底波澜翻。谁里无桑更无梓，白头竟未图生还。白头竟未图生还。"}