{"id":"412430","title":"阳朔山水歌","dynasty":"近现代","author":"李冰若","text":"谷和领游阳朔归，抽毫命作阳朔歌。李杜韩苏不到此，芜辞恐被神灵呵。尝闻桂林山水甲天下，又传不及阳朔众美俱包罗。耳熟神驰二十载，兹游乃值家国之坎坷。驱车初入桂林道，已觉置身山水窠。攒空石笋看未了，征轮辘辘阳朔过。阳朔山水何奇哉，神工直泄造化秘，奇姿异态穷睇睋。俯视玉水开明镜，镜中亭亭干媌娥。扬眉含笑娇装束，翻翻罗袜生微波。乍疑冯夷今朝陈水嬉，鱼龙曼衍姿婆娑。湘灵鼓瑟宓妃舞，千光百景闪绫罗。又疑真仙从金母，鸾轩鹤驶暂惫乎崖阿。髻鬟婵娟映清泚，星冠霞帔垂委佗。其间南极寿星老无赖，秃发岸帻忘讥诃。天孙织女侍于侧，忍俊不已融梨涡。神摇目眩纵遐想，忽闻天乐调云和。东风鸣鸟出岩谷，仰观万玉森嵯峨。端如太君负户坐，猛如期门挥太阿。肃如儿孙侍祖考，闲如渔父披烟蓑。怪如穿山嵌月洞，雄如古塞基盘陀。簇如武库列剑戟，蓊如琪树交枝柯。或如锦屏九扇叠金翠，或如佛鼎郁郁堆青螺。或如游女连臂踏歌长裙拖，或如战士赴敌肩相摩。或如姑射仙人遣世而独立，春光薰映朱颜酡。或如狻猊咆哮张牙爪，作势腾踔追羸骡。或如六鳌扶地轴，或如千叶舒新荷。如幢如幡如鼎如笔架，如球如玦如鼓锣。如犬牙错如龙角，如鹰如凤如雁鹅。如羊马犀象骆驼，如鱼虾蟹鳖蛇鼍。立者奔者卧者蟠者飞者皆酷肖，仙佛鬼魅人物拟似均无讹。想像所及无不有，想像所无何其多。加以云霞风雨烟月之变幻，天光水色之渲染，幽岩奇树之摩挲。芳菲菲兮盛兰蕙，露晔晔兮滋薜萝。令人不信世间有此佳山水，恍惚梦游十洲三岛著睡魔。诧异赞叹弗自禁，俯仰接应眼为瘥。手中有笔不睱写，心中有句不睱哦。呜呼山川信美犹吾土，神州糜烂走凶倭。那得尽驱群峰作干戈，涤荡腥秽倾天河。重来阳朔构行窝，板舆奉亲风日丽，读山读水采采涧边过，徜徉浑忘两鬓皤。伤哉予季不及共此乐，悠悠斯意其蹉跎。太息毕曲复谷和，吾将奈此阳朔何。"}