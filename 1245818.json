{"id":"1245818","title":"山阴王景回友樵斋辞","dynasty":"元末明初","author":"刘基","text":"稻粱离离兮稂莠骄骄。麒不可以偶狼兮凤不可以侣枭。求羊无人兮钟子寂寥。哀风觱发兮原野萧条。四顾彷徨兮忧心且焦。若有人兮在山椒。携粮负薪兮啸歌以遨。黜陟无闻兮宠辱不摇。呜呼吾尔群兮去无待子招。临流泉兮倚逍遥。无斤我松兮无使柏也凋。"}