{"id":"1108178","title":"次韵白水雪梅二诗","dynasty":"宋","author":"刘子翚","text":"闽雪少曾栖瓦白，怪来浩浩拥寒滨。严威故作敝裘厄，淡彩潜催幽幌晨。眼观醉中迷有色，心华净处照无垠。摇松旋拾晶荧煮，已觉肥生齿颊津。豪气无根老自摧，尚留馀习爱寻梅。苦寒扶病也须去，薄暮微吟垂欲开。静纳长芬风外坞，醉临高白水边台。无言自得幽贞意，莫吐肝肠锦绣才。"}