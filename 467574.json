{"id":"467574","title":"拂霓裳","dynasty":"当代","author":"赵文漪","text":"爱良辰。爱良辰是第三春。东陌上，红芳蛱蝶日相亲。花前初觅句，溪畔学垂纶。荷天恩。伫望中、青帝迓祥云。流霞潋滟，共祝道，寿如椿。风光里，清狂佳兴属才人。玉炉香自暖，蕙炷不须焚。画中真。愿华堂佳会、逐时新。句难成。又月移花影与墙平。风欺袂，雪肤冰骨渐凉生。愁绪随流水，幽思绕画屏。银烛暗。绣帘飘、肠断远砧声。云鬟不整，曾记得，度蓬瀛。九虚清，嫣然疑遇许飞琼。三生无限意，一笑有深情。莫惺惺。暂倩他红袖、捧金觥。问青天。绛雪多时月常圆。离散事，平生飘渺似轻烟。魂销千日恨，肠断四声弦。泛江船。自那回、一别又经年。红笺珠泪，付青鸟，相传难。犹记得，花朝画阁启琼筵。题诗拈翠管，临水惜朱颜。溯清欢。只而今、愁倚画阑前。"}