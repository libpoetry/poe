{"id":"1063648","title":"赠李敬修","dynasty":"宋","author":"释德洪","text":"荷山锦水灵秀钟，半千嘉运生英雄。李郎年少韵洒落，天容道骨轩仙风。下帷默与贤圣对，钩深索隐皆旁通。肝肠盘屈叠丽锦，心胸洞彻光玲珑。文章气燄长万丈，那应笔梦生春虹。桂枝未折白月窟，麻衣尚走红尘中。岩僧素有孝基眼，观人虽众无如公。昂霄耸壑跬可待，行行不用啼途穷。"}