{"id":"693798","title":"步虚词四首","dynasty":"明","author":"陆深","text":"晴日暖风吹紫霞，西岩开遍碧桃花。仙家只住岩西畔，水水山山遮又遮。风露满山深翠微，暗尘不上芰荷衣。夜来拄杖成龙去，斜倚枯藤送落晖。芙蓉花下石阑干，茅屋空山生早寒。养得一双朱顶鹤，有时骑向碧云端。溪后溪前路百盘，白云常护礼星坛。麻姑使者传书到，一派箫声双紫鸾。"}