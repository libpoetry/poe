{"id":"267406","title":"惜黄花慢·仁先以旧京移菊，经岁作花，倚声徵和","dynasty":"现代","author":"朱祖谋","text":"楚客情芳。镇梦馀避得，酹月春觞。闭门成世，悄偎鬓白，托根耐晚，羞染蜂黄。抱花愁问伶俜蝶，旧篱畔、堪此凄凉。念帝乡。荐秋俊赏，飘换繁霜。十年卧隔沧江。溅露英数点，老泪柴桑。后期孤许，楚筠晚节，前尘半落，燕麦斜阳。瘦姿不敢伤迟暮，为珍重、帘底秋妆。最断肠。夜衾万感幽香。"}