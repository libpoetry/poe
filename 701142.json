{"id":"701142","title":"萍乡泛小舟下湘东绝句","dynasty":"明","author":"符锡","text":"昨日泸溪客，今朝此问津。野航吾自惯，一度当寻春。湘春日日雨，湘水夜来高。莫道刀舟险，吾尝学自操。紫蕨长镵老，黄茅野烧晡。春风缘瑟缩，桃李自华敷。十里□山路，茅檐五七家。机舂人不见，流水自翻车。贪看滩上凫，回头忽相失。何如贪程心，翻恨滩舟疾。萍江即楚江，今日非昨日。但见萍江流，不见萍江实。"}