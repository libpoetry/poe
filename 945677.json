{"id":"945677","title":"送邑簿周信解任","dynasty":"宋","author":"陈著","text":"秋风好，秋风好，吹起栖鸾上云表。邑人欲留留不住，綵旗绣帐长安道。歌者相和舞者蹈，欲说遗爱知多少。朱弦直，青铜照，奸回百巧终莫欺，正大一交如夙好。处事无难轻车就熟路，据理必争疾风加劲草。三年任满如始至，万里当远到。拥箳篂，植旌纛，分内功名非外求，时来为之特谈笑。尚须续续□飞笺，勿谓老夫年已耄。"}