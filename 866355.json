{"id":"866355","title":"壶中天歌赠侯明父","dynasty":"宋","author":"乐雷发","text":"盖头即可居，容膝即可安。连云大厦千万间，何如壶中别有天。壶中何所有，笔床茶灶葫芦酒。壶中何所为，目送飞鸿挥园丝。窗前祝融老僧竹，壁上九疑狂客诗。壶中主人知为谁，啖枣仙伯雪鹤姿。左揽玄微袂，笑移砥柱弄河水。右拍长房肩，饱餐麟脯倾玉舷。蓬莱山，在何处，劝君且占壶中住。不曾上列金马门，也应不识崖州路。探禹穴，浮沅湘。脚下尘土鬓上霜，我到壶中如故乡。"}