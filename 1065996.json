{"id":"1065996","title":"石屏","dynasty":"宋","author":"许景衡","text":"嗟我官永宁，天台祇兼驿。如何三过雁，未省一投屐。岂无谪仙梦，萧散到泉石。亦有山中诗，淋漓堆醉墨。当时巧酬唱，二左名藉藉。戴子尔何为，十载名山客。自言石桥下，醉耳惊霹雳。石桥富孙子，一一粲圭璧。希微小江山，妙尽丹青迹。怜我逸少徒，念念岷峨适。持此一拳许，已作千峰碧。我生痴钝杀，两眼眩白黑。尘埃浪奔走，簿领随戏剧。何阶探道要，回首谢形役。琴书载扁舟，归卧横塘侧。天台何必到，去路饶荆棘。端留石屏风，种种自可识。"}