{"id":"1117885","title":"城东马上作二首","dynasty":"宋","author":"陆游","text":"古寺名园处处行，翩然南陌复东城。手柔弓燥猎徒喜，耳热酒酣诗兴生。月似有情迎马见，莺如相识向人鸣。摩挲病眼还三叹，犹拟中原看太平。割鲜藉草醉春醪，仰看鸣髇百尺高。杜老何妨希稷契，孔明本自陋袁曹。边头插羽无传檄，箧里盘雕有旧袍。寄语长安众年少，妓围不似猎围豪。"}