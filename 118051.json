{"id":"118051","title":"寄范丈景仁","dynasty":"宋代","author":"苏辙","text":"京城冠盖如云屯，日中奔走争市门。敝裘瘦马不知路，独向城西寻隐君。隐君白发养浩气，高论惊世门无宾。欣然为我解东阁，明窗净几舒华茵。春天雪花大如手，九衢断绝愁四邻。平明熟睡呼不觉，清诗渌酒时相亲。我兄东来知东武，走马出见黄河滨。及门却遣不得入，回顾欲去行无人。东园桃李正欲发，开门借与停车轮。青天露坐列觞豆，落花飞絮飘衣巾。留连四月听鹖鴂，扁舟一去浮奔浑。人生聚散未可料，世路险恶终劳神。交游畏避恐坐累，言词欲吐聊复吞。安得如公百无忌，百间广厦安贫身。"}