{"id":"669083","title":"寄奉陆宫保","dynasty":"明","author":"沈鍊","text":"将相兼权属上公，华夷交臂忆英䧺。金吾邸第开新府，虎卫韬钤迈古风。手握纲常为大孝，心存社稷是元功。指挥士马收河北，怅望烟尘到海东。不分曹瞒为逆贼，耻从魏绛学和戎。知时讵怕薰天势，仗义偏怀贯日忠。恩洽彤庭忻附凤，庆过清渭兆非熊。淹该谊与探囊并，敏捷机将破竹同。气作星辰长拱极，思如流水必朝宗。不辞玄叶千茎素，秖抱葵花一点红。宣父尊周文未丧，孔明辅汉意无穷。道高日月三灵上，名在乾坤万古中。一剑上方曾借得，擎天八柱倚崆峒。"}