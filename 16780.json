{"id":"16780","title":"西州院·自入西州院","dynasty":"唐代","author":"元稹","text":"自入西州院，唯见东川城。今夜城头月，非暗又非明。文案床席满，卷舒赃罪名。惨凄且烦倦，弃之阶下行。怅望天回转，动摇万里情。参辰次第出，牛女颠倒倾。况此风中柳，枝条千万茎。到来篱下笋，亦已长短生。感怆正多绪，鸦鸦相唤惊。墙上杜鹃鸟，又作思归鸣。以彼撩乱思，吟为幽怨声。吟罢终不寝，冬冬复铛铛。"}