{"id":"1039074","title":"寒食亲拜二坟因诫子侄","dynasty":"宋","author":"韩琦","text":"春色清且明，节盛一百五。寒食遵遗俗，泼火霁微雨。非才忝国恩，因病得吾土。何以知殊荣，此日奉宗祖。新安唯皇考，丰安则王父。松楸各万株，岗势拥城府。二茔相去间，近止一舍许。前晓揭旌牙，蠲洁具罍俎。芬馨达孝诚，僾若侍容语。礼成无一违，观者竞墙堵。退惟愚小子，未老膺旄斧。顾己胡能然，世德大门户。思为后嗣诫，永永著家矩。子侄听吾言，汝各志心膂。汝曹生绮纨，得仕匪难苦。学业勤则成，富贵汝自取。仁睦周吾亲，忠义报吾主。间须求便官，坟陇善完补。死则托二茔，慎勿葬他所。得从祖考游，魂魄自宁处。无惑葬师言，背亲图福祜。有一废吾言，汝行则夷虏。宗族正其罪，声伐可鸣鼓。宗族不绳之，鬼得而诛汝。"}