{"id":"63015","title":"醉卧苏汝载积翠园晨起放笔呈汝载","dynasty":"明代","author":"韩上桂","text":"偶来辟彊园，游戏竹林下。云物递清新，花水低相亚。野树盖中庭，余阴荫比舍。碍日构飞楹，攒云拱朱榭。地僻鸟易驯，涧绝虹仍跨。蓄水灌疏畦，寒流潆石罅。疏菊晚逾鲜，败荷久已卸。方冬场圃成，万室入禾稼。村巷出牛羊，主人属清暇。樽宽北海情，屣倒中郎迓。本自托石交，况乃藉姻娅。屑语等琳琅，芳词袭兰麝。席地竟长筵，临流洽飞斝。珍馔络珠盘，竹厨行美炙。诸蔬错蟹虾，嘉果有橘蔗。郁金琥珀浓，宝杓琉璃泻。博木竞袅牟，选隽事壶射。不醉尔无归，就逋我弗赦。调笑杂优俳，欢嚣恣轻骂。侧弁转悠然，屡舞且勿咤。醉客影阑珊，倦仆梦惊讶。欢燕意转浓，邻鸡不相借。吐后酒频呼，主休客未罢。卧我碧云楼，覆我青罗帕。疏星点翠帘，冻雨消长夜。起视觉苍茫，宿昔如羽化。吁嗟此夕游，洵矣美无价。天明起就途，仆夫不肯驾。恶宾兼故人，贱子谨致谢。"}