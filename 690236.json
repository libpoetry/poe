{"id":"690236","title":"出都喜雨二首","dynasty":"明","author":"张国维","text":"乍辞阊阖捧天书，澍满郊圻柳拂渠。灵雨总关明主德，恩膏先到使臣车。玉糈艘驶桃花水，绿野讴闲柘影锄。咨命亲承何以报，愿敷圣泽遍青徐。疏瀹惭无宛委书，九天雨露润河渠。槎从泛汉分来锦，橇假行堤化去车。燕岭稠云迷塞雁，卢沟新涨漾春锄。安澜定制支祈锁，问岁今逢在执徐。"}