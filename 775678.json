{"id":"775678","title":"十八日抵澎湖潮退风作不能进口收泊嵵里","dynasty":"清","author":"周凯","text":"夜渡黑水沟，朝见澎湖山。小奚先拍手，喜得履人寰。忽地东风狂似虎，竹篙湾前难转弯。我帆力与风力持，自辰及午力渐孱。欲进不能退不可，裹头弟兄汗潸潸。舵公无计问斗手，出海失声呼亚班。西屿吼门不可到，山寮花屿胡能湾。桶盘头，风匮尾，石齿巉巉如豺豻。四角仔，八挂水，涛头蔟蔟如刀镮。惟有嵵里差可泊，对面虎井尤凶顽。去冬台湾陈大令，身落水匮浮潺湲。其下须防荦确石，齧绳断碇藏阴奸。仓黄议论卒无定，舵工转柁如转环。赖有偏裨号黄九，力持大议帆重扳。飞廉稍怯我船入，隐然茅茨见阓阛。须臾下碇风亦杀，人鬼相悬呼吸间。时也余独艎中跽，告天无罪怜痌瘝。邪许声息心颤定，回顾仆从颜非颜。不然一帆出外堑，中落漈水无时还。"}