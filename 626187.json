{"id":"626187","title":"素丝","dynasty":"明","author":"黎景义","text":"艳色皆染濡，兹惟存一洁。皓皓悉几微，畴克觅污涅。殆是天所生，而非人所雪。碧空秋露垂，崇涧瀑流洌。世道趋浮靡，华饰以为悦。君子神闇淡，赏心迥区别。绘涂祇增巧，清白宁伤拙。纵使成文章，毕竟属后设。岂若丝之素，自然高绮缬。苍苍县正色，云彩幻一瞥。黑将悲霗雨，赪亦憎虹蜺。所贵有本真，宇宙乃不绝。"}