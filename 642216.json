{"id":"642216","title":"题谦上人听雪窝次韵","dynasty":"明","author":"胡奎","text":"幻境依空立，初不在营构。譬如空中花，过眼安得久。上人清虚室，置之无何有。心超三观妙，离净复离垢。英英玉生辉，况值越之昼。前身乃雪峰，后身应雪窦。夜闻落叶声，滕六肆驰骤。朔风号枯桑，猛若狮子吼。炉头懒残芋，邀我速相就。我本有发僧，俗缘嗟逗遛。昔也求一玄，今焉白自守。寥寥入无声，寂寂破诸漏。兹聆阳春曲，一洗平生疚。载歌白战诗，千军当却走。"}