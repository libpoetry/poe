{"id":"915308","title":"过湖口县上下石钟山即东坡所记者是夕宿其下","dynasty":"宋","author":"杨万里","text":"上钟山，下钟山，两钟尔大何处悬。沧波作杵天作簴，悬在江湖都会间。蜀江西来一万里，章江南来会于此。更著鄱阳与彭蠡，混同四水作一水。万岁千秋撞不止，两钟可是难当抵。上钟打得到骨髓，下钟打穿胸腹底。世无坡老辨古器，谁知出自周与魏。老夫不能认款识，愿闻大声开病耳，今夜月明正无滓。"}