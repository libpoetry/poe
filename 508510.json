{"id":"508510","title":"万里江山图为浦友谦赋","dynasty":"明","author":"倪谦","text":"乾坤浑沌二气相荡摩，盘古未出浩劫渺渺知如何。一从高下奠清浊，山岳峙立流江河。至今山作漾沙势，水载厚地无停波。百川万折竞趋海，连峰迤逦堆青螺。嗟我閒情本好游，一官束缚如茧窠。天生好景在人世，未得放棹穷经过。老彭翛翛江海客，胸蟠造化谁能识。醉握毛锥写作图，万里分明归咫尺。风雨溟濛元气俱，林霭阴森鬼神泣。令我披图思爽然，恍若掀篷倚秋壁。高者何为如削玉，峨眉熊耳通巴蜀。低者何为如伏象，滟滪瞿塘雪涛涨。远如群龙飞上天，近如万马奔饮泉。深壑幽沉积苍翠，浅渚洄洑涵清涟。巫峰十二净可摘，瑶篸散掷夔门边。汉皋春晚客遗佩，湘浦晓凉人刺船。山长水远望不极，满目但见浮岚烟。钖山浦君最潇洒，不爱黄金偏爱画。得此何殊席上珍，白璧明珠喜盈把。君不见平生李谪仙，千载马子长，足迹所到皆文章。芳名不逐草木腐，直与山水争辉光。宁知此兴亦不浅，抚卷为君歌慨慷。还君之画停我笔，呼童捉酒浇诗肠。"}