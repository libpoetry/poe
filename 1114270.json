{"id":"1114270","title":"翊善余公挽诗","dynasty":"宋","author":"李弥逊","text":"弱冠声名翰墨场，一官小试活人方。二王宾客推清介，半刺规模与善良。可但仁风薰晋鄙，犹怜奇节老阌乡。康宁寿考犹馀事，兰玉阶亭久更芳。白发归来一笑同，旧游长忆鲁山东。松楸地接螺江上，兄弟名联雁塔中。问舍蜗牛聊老□，□书虿尾不忧穷。清芬千古无遗恨，空使馀哀入暮风。"}