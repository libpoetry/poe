{"id":"690344","title":"和韩孟郁回文","dynasty":"明","author":"张博","text":"秋天海上早鸿飞，隔岁惊看远信归。愁里望来书咄咄，阵成空度影依依。流云暮映寒江静，碧汉秋垂晚露微。幽意野情牵别恨，楼高照落月中机。晴峰晚影独翩翩，藻翰传来近海边。成去八分横北塞，授言千遍过南天。惊鸾几处披云锦，舞凤多应更草玄。兄弟有情间喋唼，生花笔落错云烟。虹霓写就赋高秋，彻夜寒江巴水流。风急度林穿个个，月明浮岸影悠悠。中天半札悬文锦，远鸟孤飞杂鹭鸥。红叶落时过伴侣，空虚下笔任沉浮。来书塞外野云黄，羽翰横秋早稻香。开卷万言空断月，出群千点乱成行。裁云片札孤峰远，过雨寒汀秋日长。台斗近传多宝秘，台高最得染风霜。呼群一度一秋深，客旅频年几报音。图画胜看横舞入，西山云气日相侵。扁舟去住俱蘋梗，词客登临自古今。回首沧桑空胜迹，侧身天地一沉吟。"}