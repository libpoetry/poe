{"id":"1046182","title":"送中济侍郎帅庆分韵得十字","dynasty":"宋","author":"王觌","text":"承平万事康，干戈百年戢。蠢战彼西戎，乃敢侮边邑。庆阳用武地，战士一当十。指纵惟其人，破竹在呼吸。堂堂高平君，谋帅公论及。拥麾当一面，意气动百执。圣时务怀柔，阃寄贵安辑。贺兰黄口儿，焉用长缨絷。方当仁草木，况忍尚首级。伫见贡琛人，还从玉关入。"}