{"id":"689120","title":"沅州道中四首","dynasty":"明","author":"何景明","text":"山行多雅兴，十里几人家。林叶垂朱实，蹊藤落紫花。缘崖防转石，傍岸畏颓沙。不见前溪堡，遥闻奏暮笳。岁月惊长道，风尘惜旧绨。钩云盘曲磴，沿月溯回溪。南国疲征敛，西戎厌鼓鼙。山深正愁绝，落日鹧鸪啼。共说关门险，岧峣不可攀。山峰藏曲折，涧道泻潺湲。绝壁人愁下，长林鸟倦还。官程元有限，行旅敢辞艰。向夕人烟近，肩舆历翠微。驿花明去节，山雾上征衣。果熟收梨枣，蔬香煮蕨薇。开樽对佳客，且喜吏人稀。"}