{"id":"699401","title":"偕朱非二汪以虚段徽之雨中投兴教寺望南山","dynasty":"明","author":"袁宏道","text":"树古积苔痕，山高昼易昏。袖中云气出，阶下水声喧。断鼎残埤寺，青螺紫涧村。倚阑叩京尹，还我玉峰轩。迹往休寻记，台倾莫问年。风香来韦曲，雪色照樊川。野寺遮红叶，人家住翠莲。隔溪山更好，驱马入苍烟。槛外即危岭，烟中跨楚秦。石留前劫字，洞老别朝人。夏月莲花雪，冬风暖谷春。云深无隙地，千里瘦龙鳞。"}