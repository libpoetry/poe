{"id":"703936","title":"寿陈行人大父","dynasty":"明","author":"韩日缵","text":"春花美满惬春眠，忽有泥金上国传。儒苑人推众父父，棋枰君觉自仙仙。青箱几世占诒厥，玉树盈阶尚蔚然。我欲访君归计就，德星应聚穗城边。公车早见二难偕，老骥仍淹苜蓿斋。尔子已看三世似，阿翁应戏若儿佳。书来天际人人羡，意惬庭阶事事谐。无事茹芝兼煮石，眼前鲍葛是同侪。"}