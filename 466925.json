{"id":"466925","title":"咏改良四首","dynasty":"当代","author":"汪梦川","text":"神州人物漫追思，百日风云剧可悲。节度尽为蛇鼠辈，书生空作帝王师。真龙海上囚鱼服，国士刀头剩豹皮。去住苦心谁识得，无多豪杰半迟疑。梦梦天道已乖张，济世何从问药方。漫看千秋成走马，且依三世说公羊。几人跃跃称盟主，一士栖栖慕素王。涸辙难容南海水，江湖曷不亟相忘。举国汹汹若中风，斯人独立自称雄。新民尽把遗民逐，今我还将昔我攻。集矢献身心已遂，饮冰疗热愿无穷。书生吾亦为倾倒，一代销沉果念公。斯民久病尽如狂，左右西东孰主张。大泽风生谁赤帝，中原劫起几红羊。三千弟子轻名教，百万头颅笑改良。多少英雄多少血，回天梦后只悲凉。"}