{"id":"1128481","title":"次韵和庆善游圆觉寺归四首时仆亦方自径山归","dynasty":"宋","author":"葛胜仲","text":"青鞋访云水，僧馔饫茭蒲。落拓人谁识，迂愚世所无。鴳鹏从物化，牛马任人呼。世事何须问，诸公在禁途。步屧寻幽子，谈玄孰造微。离群虽念独，选胜遂忘归。世路从争席，年华逼授衣。平生付双琐，手抚送鸿飞。招提行问道，末学倦编蒲。不际方为际，应无令尽无。归来聊自赋，隐去谢人呼。宦路分夷险，平生谁识途。黄花兼露重，白鸟带烟微。云伴渊明出，风随曾点归。经丘携芰制，视膳辍兰衣。景物供清兴，诗高直欲飞。"}