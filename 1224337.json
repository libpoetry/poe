{"id":"1224337","title":"奉送全平章赴江西","dynasty":"元","author":"揭傒斯","text":"圣主恩南土，明公起集贤。直期凋瘵后，共致太平年。金虎分符重，文龙赐服鲜。权纲兼将相，标格近神仙。天地三江外，星辰北极边。丹心齐出处，素志在陶甄。请述江南事，都非大德前。但徼扶弱美，竟坐抑强偏。无复同忧乐，徒令舞智权。平畴吹渤澥，暗室伏戈鋋。贪暴明相训，忠良默自怜。民心随日坏，世态与时迁。况复兵饥接，仍闻病疠缠。诛求殊未已，蟊贼转相挻。若拟宽忧顾，先须解倒悬。久饥宁择食，多病但求痊。一语堪惩劝，微机足转旋。已知平似水，更道直于弦。遥想闻公至，浑如望岁然。九重天上别，百丈雾中牵。日月明金节，山河入画船。四方初息马，五月正鸣蝉。丰乐田多黍，生香泺有莲。岱宗标鲁地，庐岳压湖天。水怪收崩浪，山灵扫瘴烟。欢呼麟凤出，踊跃吏民先。笳鼓趋雄镇，旌旗覆广川。下车和气应，袖手颂声延。膏雨侵淮甸，仁风扇海壖。忠贞真世笃，调燮有家传。赤子皆同体，苍生且息肩。龚黄须警策，方召在蕃宣。"}