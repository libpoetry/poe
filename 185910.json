{"id":"185910","title":"缘识·元正享从此日","dynasty":"宋代","author":"赵光义","text":"元正享从此日，万物咸新利贞吉。送旧迎春一夜来，三元为首众情得。万彙潜臻俱是泰，玄化昭彰天作盖。气和玉烛调阴阳，磨砻整顿智有代。智有代，歌刑政，王道恢张千官盛。任土陈仪四远来，衣佩锵锵言不尽。拱极之心文与武，乾坤澄滤焕今古。丹凤来仪见九重，我朝丕运还难遇。感通玄贶时无比，五谷精华从兹始。五色高吞日月明，百川尽归朝宗水。"}