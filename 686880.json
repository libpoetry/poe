{"id":"686880","title":"箫谱　拟霓裳羽衣曲","dynasty":"明","author":"伍瑞隆","text":"玉城峨峨，白云匝银河。将子浩歌桂之殿，秋风夜多。我乘皓鸾，逍遥万里。下视九州，清虚无际。露泠泠，仙桂。长桥玉偃桂之殿，清飘飘秋云夜捲。如此粲者何，其室则迩，其人甚远。桂枝长，飘飖夜有光、袅袅花前双凤皇，色如冰雪声如簧。赠子芳华，揽子衣裳。飞飞双鬟，于桂之间，银光清泠飘玉山。桂之殿，其声珊珊。欲来不来，双鸾笑复回。东望玉楼，西望瑶台。桂之殿，灵花夜开。玉殿无纤尘，洵清且芬。谁是飞琼，谁是云林，笑语迢迢人不闻。翠光瑩瑩射金阙，珠幕银帘冻欲裂，欲往从之历霜雪。桂之殿，洵清且漠。玉蟾蜍何在，清泠泠飘飖天际。将子袪兮云之隈，千秋万岁兮吾复来。"}