{"id":"37442","title":"送姚洎拾遗自江陵幕赴京","dynasty":"唐代","author":"贯休","text":"捧诏动征轮，分飞楚水滨。由来真庙器，多作伏蒲人。舍鲁知非愿，朝天不话贫。沙头千骑送，岛上一蝉新。莫使身侵贵，无矜贵逼身。玉阶凝正色，兰苑涨芳尘。銮辂方离华，车书渐似秦。流年飘倏忽，书札莫因循。凉雨鸣红叶，非烟闭紫宸。凭将西社意，一说向荀陈。"}