{"id":"782560","title":"壬申三月三日李眉山招同人万柳塘修禊宁王喜闻其盛亲携杯茗肴核以助雅游 其一","dynasty":"清","author":"戴亨","text":"三月月初三，品类畅以达。幽人识化机，真想在林樾。修禊联同声，尊俎待名哲。晨出践佳招，襟怀顿披豁。念子隔层阿，经时恨契阔。良辰共褰裳，遵渚采芳洁。迟暮感人心，兰英亦易歇。眷兹文酒欢，嘉会岂中绝。三五清辉圆，期君弄明月。"}