{"id":"812620","title":"辽西道中二首","dynasty":"清","author":"何栻","text":"枕江倚岭起书楼，岂分抛书事远游。著作名山输片席，行藏大海落扁舟。煎膏已惜残麟角，食肉何因羡虎头。今日冲寒二千里，黄沙白雪莽生愁。烽火惊心度岁除，强支羸病赴官书。酣眠安得中山酒，稳坐翻思下泽车。傀儡登场行复尔，胡卢依样问何如。只惭十载潜郎署，报称酬知事事虚。"}