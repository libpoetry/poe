{"id":"905210","title":"送赵彦修","dynasty":"宋","author":"李吕","text":"六月红尘如火烈，朝来一雨炎威歇。渐看蘋末起凉飔，推上冰轮作清绝。王孙叱驭欲何之，直向铨曹射佳阙。天生良才必有用，岂应付与哙等埒。几载低头丐祠禄，岁寒颇获固穷节。傥逢佳士重荐论，平视朝绅可颃颉。顾我幽居苦羞缩，却扫柴门学藏拙。每向水边狎鸥鸟，未遑郊外习绵蕝。君能脱略时从游，尝鼎一脔端可别。临行尚作半日留，满泛青瓷话离别。秋风若遇南飞鸿，好寄一声慰骚屑。"}