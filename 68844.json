{"id":"68844","title":"庐陵·庐陵曾记画锦堂","dynasty":"元代","author":"王冕","text":"庐陵曾记画锦堂，黼黻韩魏开忠良。文章足以照千古，富贵岂止荣一乡？寿张新得河东记，中陶乃是安阳裔。知几不独见井泉，自是胸中有天地。春风入帘春雨收，下堂不受黄河流。彩衣诸郎舞新好，奉恩归拜髯参谋。衣冠文物能潇洒，不羡老裴居绿野。山中自有宰相家，休问桃源种桃者。"}