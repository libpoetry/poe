{"id":"635517","title":"丁亥生日自首","dynasty":"明","author":"成鹫","text":"山穷水尽日西暮，老景无多罪无数。文逋笔债积如林，多半引年兼誉墓。乖张名实点清虚，破犯初篇成妄语。自甘拔舌入泥犁，不免刀山还剑树。此身九死一可生，赖有羞惭及疑惧。同是世閒无智人，四大假合成幻身。遭逢贤劫佛住世，使我得作伽蓝民。不耕不织不冻馁，无礼无义无尊亲。白毫一分人天供，饕饕虚消不自重。何况重添粪上花，制锦徵诗耀徒众。一时举国走若狂，狸奴白牯胡厮閧。头会箕敛通贤愚，香花得钱铙钹送。舍曰欲之为之辞，高坐道场说春梦。世间寿者悉如斯，自称等觉原等痴。小人之痴痴到骨，大人痴在毛与皮。学道年过七十一，腼颜空腹为人师。身口意业忏不净，虚生浪死徒增悲。不须说著母难日，人命无常知未知。"}