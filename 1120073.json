{"id":"1120073","title":"送曹器远试临安二首","dynasty":"宋","author":"陈傅良","text":"青衫岂必贵，未得不可已。皇皇海内人，趋走共一轨。生前极浮荣，没后抱深耻。他山有隐沦，一笑粲冰齿。岂知天地间，树立在人纪。大有扛鼎力，小有挈瓶智。谁当顿八纮，举以掩众器。煌煌一百年，此道最宏被。虽跻三事尊，亦起一艺试。或云科目弊，此语复有味。"}