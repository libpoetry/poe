{"id":"742000","title":"浮山禹庙观山海经塑像","dynasty":"清","author":"张云璈","text":"江都县治西，有石同培塿。得毋类地肺，或可比石纽。巍巍白马儿，庙貌建已久。鼎既铸神奸，上复范妍丑。门前诸塑像，奇怪得未有。土功徵狸力，水祥见长右。毕方火为讹，闻?风是吼。钟山烛龙潜，平圃英招守。䴅既怪多足，䍺又笑无口。山膏雅善詈，钉灵徒解走。三年出象骨，十日炙女丑。神鼓雷泽腹，帝断刑天首。一抟居有穷，九山食相柳。蚩尤弃桎梏，贰负遭锁钮。凡此诸异物，其理难细扣。歧舌何能语，反膝安可蹂。船或坐而削，丝或据而欧。鱼或海上捕，蛇或耳中受。不知岁常然，抑或事有偶。无既已死，何以心不朽。夏耕既无头，何以走厥咎。女尸化䔄草，譬若柳生肘。淑士处栗广，不异身横亩。阴廊风雨青，虚室神鬼黝。森然来搏人，駓駓张血拇。令我不敢前，颇觉惊心陡，昔读《山海经》，疑蓄不能剖。是书所由来，云出伯益手。自宜比《禹贡》，同为百篇取。崇伯有世系，乃为骆明后。羽渊化黄熊，墠渚复是否。考之于诸书，不合十八九。上甲微王亥，况又殷事狃。其说皆荒唐，直可覆酱瓿。每思起九原，质之文命后。龙威《遁甲》书，从此多纷纠。祖龙见神人，汉武宴王母。皆于此滥觞，奇说相煽诱。安得昆仑墟，开阳作干掫。不信乘吉量，遽有千秋寿。归来眩心目，万怪踆户牖。且操东向杯，帝浆以为酒。"}