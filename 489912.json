{"id":"489912","title":"陈李子发解归席上分韵得三字","dynasty":"明","author":"袁华","text":"明诏初登士，贤良起朔南。太丘虽楚士，厥贡逐吴柑。昆玉连城重，骊珠赤手探。桂扳仙窟一，浪击禹门三。突阵神初王，冲围战始酣。摛文陈礼乐，射策黜奸贪。归日逢重九，高朋喜盍簪。黄花映朱寔，紫蟹间银蚶。酒泻杯中绿，风生席上谈。明年京国路，春水染袍蓝。"}