{"id":"1086196","title":"次韵蒋教授喜雨","dynasty":"宋","author":"王十朋","text":"我来遥自东瓯东，贤非朱邑乡守桐。半年为郡治亡状，四月不雨心忧农。水田龟拆秧已老，云霓望断天穹隆。少学春秋老欲用，区区愿请应上公。真人不待瓣香祷，紫帽已有微云蒙。沛然一雨四境足，眼见䆉稏青连空。皇天爱民恕守罪，有始其赐宁无终。既令地免晋国赤，亦不水似尧时洪。广文先生坐绛帐，忧国心与黄堂同。挥毫作诵继吉甫，开卷穆穆生清风。"}