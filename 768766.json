{"id":"768766","title":"念奴娇 家次闲宝月山居图次闲先人有旧居在宝月山今已屡迁矣追忆不忘因绘此图","dynasty":"清","author":"赵庆熹","text":"旧时门巷，有旧时池馆，旧时花石。一带弯环屏障好，对面蛾眉山色。细径羊肠，疏篱麂眼，此境都如昔。春来双燕，杏梁还是相识。尚记丸髻荷衣，儿时学步，细数山坡级。转眼沧桑尘事换，已是可怜陈迹。画里人琴，卷中诗句，也变山阳笛。蒲团香袅，结庐终胜行客。"}