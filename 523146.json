{"id":"523146","title":"林良画两角鹰歌","dynasty":"明","author":"李梦阳","text":"百馀年来画禽鸟，后有吕纪前边昭。二子工似不工意，吮笔决眦分毫毛。林良写鸟秪用墨，开缣半扫风云黑。水禽陆禽各臻妙，挂出满堂皆动色。空山古林江怒涛，两鹰突出霜崖高。整骨刷羽意势动，四壁六月生秋䬞。一鹰下视睛不转，已知两眼无秋毫。一鹰掉颈复欲下，渐觉飒飒开风毛。匹绢虽惨澹，杀气不可灭。戴角森森爪拳铁，迥如愁胡眦欲裂。朔云吹沙秋草黄，安得臂尔骑四驖。草间妖鸟尽击死，万里晴空洒毛血。我闻宋徽宗亦善貌此鹰，后来失天子，饿死五国城。乃知图写小人艺，工意工似皆虚名。狡猎驰骋亦未事，外作禽荒古有经。今皇恭默罢游燕，讲经日御文华殿。南海西湖驰道荒，猎师虞长俱贫贱。吕纪白首金炉边，日暮还家无酒钱。从来上智不贵物，淫巧岂敢陈王前。良乎良乎宁使尔画不直钱，无令后世好画兼好畋。"}