{"id":"1042915","title":"杨之美弹棋局歌","dynasty":"宋","author":"刘攽","text":"汉皇初厌蹙鞠劳，侍臣始作弹棋戏。东方诸公盛得名，魏文以来称绝技。后宫妆奁乃可为，客著葛巾尤更奇。谁令朱墨异贵贱，百世纷纷无已时。君从何处得此局，石理温华瑩寒玉。山形四隤涧谷深，别将望秦森在目。少年博戏日益新，古事不复传今人。君能兴此亦先觉，辟雍老儒悲绝学。"}