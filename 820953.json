{"id":"820953","title":"扫花游 久不得颐盦书，岁暮寄怀","dynasty":"清末近现代初","author":"郭则沄","text":"倚楼怨别，甚送暝关河，去鸿都杳。暮寒更峭。怕吴霜短鬓，冷笳催老。闷掩空尊，岁事镫前换了。乱云绕。便重折瘦梅，还为春恼。幽径浑懒扫。记旧盏花阴，暗迷啼鸟。魫窗怨晓。算孀娥解意，旅愁分照。泪入冰天，涴却秋蛇冻草。梦醒早渺。蓬山甚时重到。"}