{"id":"496934","title":"閒助甫参伯近有西秦之命喜而赋诗寄之","dynasty":"明","author":"张元凯","text":"海岱烟云开，仰见日月朗。颇有高世心，悠然发远想。明珠成霓玉成虹，不见萧敷与艾丛。乍闻初拜凉州牧，乃是河南张长公。向来不与人间事，消息传来喜不寐。屹然独立有长城，何必秦关重百二。丈夫高抱乐长征，瀚海天山渺去旌。祁连大漠风雷色，疏勒飞泉金石声。坐镇清风生朔野，三军尽爱宽裘者。自是中朝山巨源，一麾出守看平蕃。檄书不借陈琳草，游侠毋烦剧孟言。独据羌床围细柳，朅来殊胜东山不。黄石相逢知我心，苍生有待何能负。昔时邂逅娄水边，琅琊甲第青云连。读君新诗如入峡，绝壁腾波天倒悬。我马玄黄饥且馑，何期一见称神骏。价觅千金市与人，主非伯乐谁能信。由是蹉跎一十春，萧萧双鬓半如银。君今新得酒泉郡，应念东吴旧酒人。"}