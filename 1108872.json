{"id":"1108872","title":"春旱四首","dynasty":"宋","author":"刘克庄","text":"一春闵雨动龙颜，晓殿权停贺雪班。林下散人看邸报，也疏把酒废游山。去冬玉塞静无埃，春雪虽迟亦压灾。大士送归天竺去，相公宣入浙江来。屋山无笋圃无蔬，釜冷樽空客至疏。说与厨人稀作粥，老夫留腹要盛书。清明未雨下秧难，小麦低低似剪残。穷巷萧然惟饮水，家童忽报井源乾。"}