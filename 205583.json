{"id":"205583","title":"酬乡友惠诗","dynasty":"宋代","author":"卫宗武","text":"乃翁不遐遗，招邀至宅里。芳馨秩俎豆，声歌列纨绮。寿色窦庭椿，天芬郄枝桂。皤皤七十叟，义方严教子。大儿书满架，心惟醉经史。金朱非所乐，饮食能知味。篇章落咳唾，葩藻振奇丽。月眼老增明，三读使予起。小儿暨若孙，未遑试以艺。具谓善吟哦，抑亦工诵记。庭兰其在兹，芬芳殊未既。"}