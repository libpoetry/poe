{"id":"199989","title":"平都山硖中胜处余思欲一到而不能近得予弟书","dynasty":"宋代","author":"晁公溯","text":"沙痕夜涨春流生，微风不起波纹平。云间眩转失烟树，轻舟直下凫鸥惊。橹声欲出含风湾，舟人已指平都山。仙宫无人锁春日，苍烟漠漠松声寒。谪仙宾天上寥廓，三百年来无此乐。知君此游殆奇绝，硖中山川岂云恶。昔年相期欲同往，流落空山阻清赏。兴公虽不见天台，执笔犹能寄遐想。"}