{"id":"1057396","title":"黄洴","dynasty":"宋","author":"刘弇","text":"不出东城隅三月，今者忽作黄并游。浑浑大江刮海窟，黄并一水学潮头。潮去潮来朝复暮，萧索千里空沧洲。沙咿土唧乱人眼，分曹岂啻鱼虾稠。蠹粉飘霜萦折木，著水冻云银簏簌。老渔钓蟺踏新淀，嫠妇绩草当空屋。总辔愁闻路人语，新年已非故年熟。故年麰麦破分收，新年未省饱饘粥。保丁催科不贷人，行且税桑卖黄犊。向秋但无恶风涛，舍北相将拾穜稑。"}