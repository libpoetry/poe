{"id":"591191","title":"南越武王赵陀墓","dynasty":"明","author":"欧大任","text":"故国多荆榛，累累带丘陇。北眷天井冈，莫辩尉陀冢。缅惟称制时，中原已云滃。闭关并扬粤，画甸赋秸总。闽蛮渐东羁，瓯骆尽西拥。黄屋并汉仪，威边自尊宠。陆生隃岭来，班轮再南軵。奉藩谨上书，正极众星共。桂蠹贡虽入，湟溪道仍壅。志远蒿里催，运往朝台耸。黍苗被隧涂，麇鹿交町疃。金凫幸不飞，银海岂能涌。登垄踯躅歌，空有牧竖踵。谁为雍门弹，千秋泪汹汹。"}