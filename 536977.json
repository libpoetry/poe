{"id":"536977","title":"醉后信口劝客饮","dynasty":"明","author":"王世贞","text":"今日为客，挂却头上豸，解我腰间鱼。簪缨缧绁不足道，形骸土木终何如。少年弹棋六博兼摴蒱，一一将置前庭除，与客递起为欢娱。东流之水西上舻，世人自贤吾自愚。客不见洛阳苏生恶少年，开口造化俱无权。横六黄金五车裂，总为城南二顷田。客不见魏齐声势同山丘，厕中死人断君头。黥徒马食相堂下，当时溺者秦应侯。人生反覆难预期，精灵一别千忧随。请看草木有荣悴，荣者何恩怨者谁。丈夫不能龌龊权门取荣贵，驱遣七尺供妻子。又不能仰面看屋梁，万岁千秋亦如此。浊泾清渭何能理，先生一言客记取，拍浮酒船吾足矣。"}