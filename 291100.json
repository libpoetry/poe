{"id":"291100","title":"疏影·秋莲词人诣孤山观梅，词以纪之，予不得同游，次韵寄意","dynasty":"现代","author":"陈师曾","text":"西泠旧碧。引澹影缥缈，扶上双屐。十里疏花，天末遥看，眉边暗惹香泽。春风欲透琼肌软，似未惜、波寒江国。想夜来、雪意凄然，梦入水沉亭北。还问逋仙甚处，冷虹细蘸水，愁荡歌力。玉佩无声，鹤语盘空，那管飞鸥来历。苍茫目断扁舟路，恨不共、石湖吟笔。倚半床、斜月黄昏，起初满怀云阔。"}