{"id":"1112517","title":"题枕流轩诗四首","dynasty":"宋","author":"张扩","text":"世间无路不榛荆，且枕清流巧避名。俗客若来休举似，恐渠笑倒断冠缨。谁酌贪泉计巳疏，但知辛苦立廉隅。君今乐水自智者，未用休官乞鉴湖。坐有谈玄墨客卿，家无铜臭孔方兄。梦馀更听沧浪水，洗尽微尘见太清。诗老诗如冰雪味，后来和者得分甘。从今客耳亦清净，只合高吟当剧谈。"}