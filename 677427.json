{"id":"677427","title":"张玉屏京兆藏赵子昂所画唐马歌","dynasty":"明","author":"胡直","text":"唐家枥马皆雄才，月精降作飞龙胎，凤臆麟形赤岸开。不用余吾产，宁须昆阆来。自从太宗开创功绝世，除凶雪耻酬千祀。九夷宾，天马至。焉耆赤电三花明，颉利紫鸾锦绣丽。后来太仆驯养四十春，乳成十万六千之飞驎。就中拳毛騧，照夜白，纵有江都不敢画。其馀七马九马总权奇，传真赖有将军霸。将军去后岂无人，祇能画骨不画魄。子昂丹青近代雄，身是龙孙异风格。画出七马若鹰扬，秦皇七骑百不易。次第九马翘陆飞，汉家九逸那堪策。但看饮江啮草相为娱，泽边隐见群龙趋。双双瞳镜悬万里，淋淋汗血堕三珠。意态摇撼昆明水，勃若神蛟欲变波浪粗。应知唐家全盛日，乘此可以西击胡。子昂家有元德之的卢，时不可兮马不徂，神物空令落画图。至今观者生意气，志在白狼黄沙青海隅。坐看一日乘风腾九区，朝蹀流沙暮越都，谁能羁络同凡驹。吁嗟马乎古今识者凡几徒，前有九方圣，后有张大夫。张君好龙好真龙，一睹神骏恨晚逢。骊黄牝牡未暇阅，思欲荐之齐景公。当今海内升平久，纵有追风縳畎亩。近闻铁骑饮长城，域内求之千琼玖。愿君引上紫玉坡，金旟綵仗相经过，能使六飞平不颇。不然骧首矫足出交河，为君横行万里尽沙陀。归来再图凌烟绩，画出云螭照玉珂。"}