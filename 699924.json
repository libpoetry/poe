{"id":"699924","title":"偕吴长涛先生游西岩步月次韵二首","dynasty":"明","author":"郭辅畿","text":"棋声如玉响芳筵，移月携风竹径前。藤线绣墙成翠带，苔痕点石见青钱。醉狂喜吸方诸水，步倦思眠古洞烟。枝上春光真似客，梅花开透又今年。绕亭柔草似忘冬，拨叶寻阶路几重。洞口月来闻啸凤，岩头云起见游龙。风轻玉树流清影，夜静冰心入梵钟。频唤兰觞留好友，错将霜雁度芙蓉。"}