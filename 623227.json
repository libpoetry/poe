{"id":"623227","title":"十五早半雨半雪及暮阴寒特甚","dynasty":"明","author":"郭之奇","text":"寒意重添设，阳和尽取回。无人吹煖谷，何处想春台。苦值三阴压，时招六出来。雨丝仍是雪，霜片总非梅。所叹莺难至，安知蛰跂开。暗风穿薄纸，微火变馀灰。暮色催严冷，灯花温晕煤。空闻街鼓竞，谁许踏歌陪。守白生虚室，观玄出道胎。窗前盈紫气，门外任青苔。"}