{"id":"816023","title":"贺新郎 赠柳敬亭","dynasty":"清","author":"曹尔堪","text":"八十庞眉叟。见从来、衣冠优孟，功名刍狗。炯炯双眸惊拍案，似听涛飞石走。叹此老、知名已久。大将黄州开广宴，倒银瓶、击节频呼柳。排战舰，下樊口。长江浪急风清后。束轻装、归舟一叶，帆移星斗。画角牙旗频入梦，犹在辕门使酒。诸巨帅、皆为吾友。白发瘦驴燕市月，少年人、能识苍颜否。歌未阕，起为寿。萧寺眠长夏。恰频来、荆高垆畔，搊笋舞蔗。变换浮云怜世态，嬉笑深于怒骂。瞥眼过、何须悲咤。曾记余生飘泊处，画船移、百幅乌丝写。差意气，轹颜谢。鹅黄新酿酣将泻。但婆娑、鄂公祠庙，白公亭榭。今日弹冠归故物，鞅掌紫薇官舍。还有客、呼天问夜。湖水流脂山减黛，小楼空、人逐东风嫁。仍梦到，两峰下。黑雾迷南裔。赋归来、公乎无渡，重关昼闭。漂泊天涯供啸咏，诗律少陵偏细。狂欲叱、高岑奴隶。寒夜饮酣空八极，检奚囊、酒脯当除岁。山水癖，暂留憩。远游可耐风尘际。忆家乡、数峰明灭，郎官青髻。袍笏堆床推望族，旧是江田门第。还不少。绿瓜丹荔。飓毋波恬潮信小，倚危楼、松竹交戏。蔽归去，梦雪初霁。"}