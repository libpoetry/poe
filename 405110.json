{"id":"405110","title":"纪念抗日战争胜利五十周年","dynasty":"近现代末当代初","author":"刘逸生","text":"踏破长城迫旧京，汹汹狂寇势吞鲸。全民奋起从兹始，响彻芦沟第一声。平型战罢战台庄，双剑龙飞士马昂。四亿同仇坚铁壁，锋摧顽敌胆先降。白山黑水伤沦落，挺战孤军雪满鞍。壮气已吞辽海日，将星如炬朔云寒。万马中原遍鼓烽，残阳撩乱战旗红。民心不死天难死，处处高歌易水风。尸填城阙血填江，痛史金陵踞虎狼。东北儿皇南傀儡，万人冢上鬼成伥。一波才动万波随，欧陆西洋尽鼓鼙。回首东涛看毒日，更从劫火识狂痴。百战功成祸首擒，人间正气亦天心。国魂铸就煌煌训，一寸山河一寸金。荐罢轩辕吊国殇，黄河春暖黑山长。百年一页沧桑史，生死恩仇岂可忘。"}