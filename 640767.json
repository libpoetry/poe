{"id":"640767","title":"题张来仪青山白云图","dynasty":"明","author":"童冀","text":"天下几人画董元，近代独数高房山。房山不独妙形似，辅以丹碧增其妍。往年未识庐山面，曾向房山画中见。高堂白日生云烟，分明坐我南康县。大山嵯峨倚天立，倒捲银河泻空碧。山山起伏争坡陀，海涛出没晴云多。醉酣老眼重摩挲，此身便欲栖烟萝。十年一梦隔云海，却向长江闻棹歌。青山于人如旧识，满眼黄尘非故国。羞将白发照沧浪，咫尺家山归未得。先生旧业庐山前，丹青蚤得房山传。还能作画远相寄，白头共赋归来篇。"}