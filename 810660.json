{"id":"810660","title":"江城子","dynasty":"清","author":"毛奇龄","text":"赭门东上海潮青。古西陵。雨冥冥。越王宫女，着履在樟亭。亭下教兵遗竹矢，秋日晚，堕鸦翎。日出城头鸡子黄。照红妆。动江光。采莲江畔，锦缆藕丝长。欲问小姑愁隔浦，长独处，久无郎。江深不畜伺潮鸡。春和出户迟。浣纱稀。双桥钗子，填粟缀红泥，裁得荷花新样好，羞比着，嫁时衣。"}