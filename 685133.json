{"id":"685133","title":"西成获稻数十斛辄分三子一甥二首","dynasty":"明","author":"王跂","text":"九龄文弱骄庭宠，三十清狂恃母怜。常谓优游堪卒岁，不知饥冻逼衰年。孤生冯衍陶潜后，譬死男婚女嫁前。从此折铛煨粥外，赤髭白足是前缘。廿载干时十载耕，一朝都罢若游僧。相如箧底消云气，元亮锄头翳月明。畎亩已教羸稚服，瓶罍未免怼妻争。家风似此真堪贺，只少参军五十荆。"}