{"id":"1215953","title":"四月十二扈从乘舆汎舟西山玉泉次韵左丞许公可用纪事廿韵","dynasty":"元","author":"周伯琦","text":"首夏清和候，西郊山水乡。飞龙方利见，鸣凤尽高翔。游豫三农慰，巡观八骏骧。采虹明斗盖，文鹢缓风樯。剑佩鹓联序，貂珰鸨肃行。珍羞移饔膳，琛贽自梯航。警跸乾坤廓，旂旌日月扬。五云光郁郁，九奏韵锵锵。雾阁藏莲界，霞杯湛桂浆。洞岩晴拂黛，草树昼生香。探妙由仁智，怡神在弛张。紫鳞依密藻，朱鹭戏回塘。御榻瑶为陛，离宫锦幂厢。诗人咏灵沼，史氏纪昭阳。立政登庸盛，赓歌辅弼良。灵祇诃地胜，畿甸拱天光。熙洽当今日，都俞集一堂。宅中应锡福，治泰更包荒。相业嵩衡峻，词源江汉长。馀波私幸及，播颂殿西廊。"}