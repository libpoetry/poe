{"id":"1107620","title":"咏史","dynasty":"宋","author":"司马光","text":"不事王侯者，翛然郑子真。开田谷口美，荷锸白渠春。德化移乡曲，声光动搢绅。一时钟鼎贵，磨灭彼何人。延陵腰利剑，上国使初通。待我周游遍，逢君遣奠终。晶荧系高树，萧瑟动寒风。谁敢欺生死，苍苍照尔衷。春风三阁上，珠翠日纷纷。乐饮陶江月，清歌遏海云。醉中失陈国，梦里入隋军。玉树庭花曲，凄凉不可闻。"}