{"id":"222790","title":"送刘童子试艺天京","dynasty":"宋代","author":"蒲寿宬","text":"硗硗头角出群玉，炯炯瞳人剪秋漪。神光理作照书月，一览千古无复遗。殊科自可献上国，况能文艺超等夷。河洛图书识蕴奥，更明爻象通神蓍。阵分八势演古法，操弓挟矢动有仪。眼前大要固如此，有人头白俱不知。当今所重不在宝，弓旌聘召方四驰。岂无古人已成算，时乖事异难设施。秋风边尘浩无际，纶巾羽扇思见之。终军弃繻繻尚在，刘晏正字字或欹。"}