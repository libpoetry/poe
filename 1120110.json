{"id":"1120110","title":"次韵鲁尧卿病起","dynasty":"宋","author":"陈棣","text":"河阳桃李未成阴，已觉栽培用意深。病起暂同中酒味，诗来还有惜花心。养全浩气虹千丈，瘦减清标玉一寻。春待吾侪共行乐，莫言无暇倦登临。一区聊寄古墙阴，灯火萧条语夜深。强对简编聊适意，欲参佛祖问安心。青衫有约还轻别，白发无期苦见寻。咫尺佳时修禊事，兰亭老笔为君临。"}