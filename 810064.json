{"id":"810064","title":"甘州　姚一如方伯丈秋山睹墅图","dynasty":"清","author":"张祥河","text":"算归云、剑外恋家山，未遂百年心。布韬钤掌上，西南地势，指顾纵横。短劫烂柯山下，万泪滴苍生。遗象淩烟在，带缓裘轻。谁料筹边奇气，野狐威顿辑，虎帐风清。任争先黑白，患难故人情。怎推枰、收将残子，付他时、当局忆良平。松阴晚、掩关人散，何处秋声。"}