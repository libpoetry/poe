{"id":"683514","title":"送大司空万安朱公进太保驰驿南归","dynasty":"明","author":"王世贞","text":"胼手曾扶大陆沈，锡圭功似禹年深。三朝汉省尚书履，一诏疏家太傅金。谏漆转扬明主德，悬车谁识老臣心。遥应绿野城南地，不改芙蓉碧万寻。带玉摇光下帝阍，即教蝇点转成恩。令狐陵史先皇旧，司马河书异代言。六传赐驰腾紫陌，千官出饯拥青门。他人自喜中山箧，公意从宽北海尊。"}