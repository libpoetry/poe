{"id":"1120922","title":"送袁司理归天台","dynasty":"宋","author":"周紫芝","text":"长安少年郎，意倾裘马中。水凫偶相值，兰臭岂复同。谁令千金璧，照此白发翁。得之非人力，舍去真天穷。五月畏涂暑，千里苦炎熇。天台大士庐，妙境在寥廓。解鞍修净供，茗椀应自瀹。安得从君游，享此方外乐。妙哉揭阳君，文起八代衰。平生诵公文，手自不停披。只今老眼暗，刮膜无金篦。天台有巨刻，君其为致之。"}