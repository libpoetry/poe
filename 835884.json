{"id":"835884","title":"壶中天 其二 和王文夫韵","dynasty":"清末民国初","author":"陈祖绶","text":"龙公昨夜，戏天门惊倒、醉仙拍手。开出一洲银世界，处处都牛马走。禁体诗来，降心白战，画地愁相守。京华迢递，与君同望南斗。江上薄宦羁栖，频年冷况，蜷伏犹翘首。但问功臣深第宅，可少呼阍人否。司命朝回，壶卢醉坠，块垒夫何有。瑶姬相对，那不倾党家酒。"}