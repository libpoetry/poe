{"id":"1224827","title":"分题得车摇摇送方叔高之官","dynasty":"元","author":"陈旅","text":"车摇摇，蓟门路。高丽骄马不受鞭，方郎得官上车去。蓟门南头卢水流，燕姬十五居酒楼。弹筝唱歌《折杨柳》，落日车前劝郎酒。南陌行人往复来，几人似郎得官回。郎车莫驱伤马足，车中本载连城玉。车摇摇，邬子洲。卖车买船载旗鼓，晴湖风轻闻棹讴。"}