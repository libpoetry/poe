{"id":"875727","title":"祖饯三山赵茂实二首 其二","dynasty":"宋","author":"程公许","text":"三生岩壑姿，失脚红尘踏。羡君得郡去，胜事踵康乐。云海渺无津，烟霞互开阖。似闻石门藓，犹带屐齿蜡。惜哉荒游误，竟为时论薄。秉谊以事君，奚间暌与合。矧是侯社贵，艰哉保障托。宣室恐渴思，趣归职献纳。我拙念请閒，雁荡恣飞屩。及君留郡斋，为我拂尘榻。"}