{"id":"464548","title":"摸鱼儿 酬琴可检送清百家词见贻之作，用稼轩韵","dynasty":"当代","author":"章士钊","text":"计平生、未遑斟酌，逢场醉倒归去。词人应写词人意，莫管纷纷家数。君且住。有道是、钧天本自多歧路。绿杨不语。任竹垞开宗，观堂结响，多少飞飞絮。文章事，涉笔多应错误。成蝇还恐人妒。飘流纵草江南赋，总觉有情难诉。谁起舞。谁不见、朱颜改后思乡土。能文最苦。蕴藉稼轩翁，斜阳怎比，天际轻阴处。"}