{"id":"750446","title":"咏古三首和陶·二疏","dynasty":"清","author":"蒋敦复","text":"王事云靡盬，贞臣敢求去。愧彼尸位流，庶几践高趣。车马盈东门，鸿鹄已骞举。吾思二疏心，岂厌太子傅。华毂而朱轮，赭衣满道路。公卿若小吏，要领那得顾。国体贵善全，没齿获令誉。权势相倾轧，旁观代深虑。牵犬入上蔡，惜未识时务。白帢以临刑，悲哉负儒素。钟鸣漏尽时，下士竟弗悟。知几其如神，危事岂在著。"}