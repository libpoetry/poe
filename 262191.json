{"id":"262191","title":"精忠柏断片图为白葭居士题","dynasty":"现代","author":"吕碧城","text":"两间有正气，常与木石缘。庸流悲物化，哲士悟薪传。干莫冶神剑，跃身炉火间。巴蜀有贞妇，化石山之巅。鄂国精忠柏，遗留讵偶然。当时誓报国，袒背忍镂镌。今日余此木，裂迹同斑阑。赵祚三百载，驹逝如云烟。不见天水碧，犹见苌血殷。是知万乘重，不及一木坚。近世道义丧，程子悲悁悁。拾取且珍袭，咏叹追前贤。传诵风国俗，懦立贪夫廉。断片不盈尺，用以撑中原。寒夜悄无声，虚廊走风叶。忽忽疑有人，欲窥心转怯。"}