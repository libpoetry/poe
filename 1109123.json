{"id":"1109123","title":"七十八咏六言十首","dynasty":"宋","author":"刘克庄","text":"大绛县人五岁，小鲁申公二年。楞严已难笔受，尚书尚可口传。年八十官三品，酒一斗诗百篇。羽化尸解等耳，宫锦渔蓑偶然。新贵九迁三接，故交百不一存。老子进爵曰子，小孙娶妇生孙。傍人贺我过省，此老矍然失惊。不曾西山纳卷，如何南宫奏名。早退似见几者，晚缪可追悔哉。已戴华阳巾去，肯扶灵寿杖来。竹林下沈酣者，洛社中起舞人。与籍糟汉通谱，是灌花翁后身。红绿各萌春意，朱紫争叙年劳。钟馗七老八大，无人与换蓝袍。心炎宠辱交战，骨朽是非乃公。物议粪土伯始，史笔芳馨两龚。慕赤松子辟谷，学黄冠师餐霞。更无半空鸾鹤，何异深山龟蛇。泛爱亲疏平等，任吟古律不拘。武公耄犹戏谑，白公老尚嗫嚅。"}