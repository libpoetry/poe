{"id":"1050314","title":"哭子点","dynasty":"宋","author":"郭祥正","text":"五岁养育恩，一朝随埃尘。琅琅读书声，在耳犹如新。哽哽临绝言，唤爷眉屡颦。永痛卑栖邑，医脉非良真。微疾遽夭殇，吾家失麒麟。嗥天天莫知，拊地地不闻。泪迸睛欲枯，肠断鼻愈辛。汝卧长夜台，我孤大梦身。后嗣复谁望，有车已摧轮。佳雏堕危巢，异芳零短春。黄泉无白日，青冢多愁云。哀弦写悲歌，吊汝冥漠魂。"}