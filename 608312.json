{"id":"608312","title":"过殷墟作","dynasty":"明","author":"区大相","text":"北上朝歌里，南涉淇水隅。前有钜桥仓，后有鹿台䧢。宫阙久芜没，坟陵亦丘墟。借问此何郭，云是殷故都。才辩足拒谏，智力称绝殊。飞廉为助虐，崇伯更献谀。积粟逾太行，聚财倾昆吾。民离尚征敛，运去犹欢娱。剖心莫与悟，佯狂遂为奴。一朝孟津会，牧野誓师徒。粟为周人发，财为周人输。敌国行仁义，己身遭钺鈇。身死为世笑，笑此一独夫。感叹殷王子，多藏诚累愚。"}