{"id":"682469","title":"南行感怀四十首","dynasty":"明","author":"区大相","text":"从来寥廓意，不为众人言。白日照燕阙，黄云迷蓟原。未陈济代略，虚负明君恩。嗛嗛羞章绶，依依去国门。人生各有适，岂不常欢然。荣瘁安由命，行藏敢问天。百年恒道路，万里足风烟。去去复何戚，离心魏阙前。咄咄坐遥夜，忧端不可论。常将心问影，频使别销魂。月矫惊弦雁，风号失水猿。谁能更奋翼，长策献君门。独客黯无语，深更坐转幽。愁心偏畏夜，颓鬓不禁秋。国事凭黄口，皇恩眷白头。雷同人总喜，藿食尔何忧。懒觉投簪便，秋应伏枕宜。微名从渐损，病骨不堪支。日踬骅骝步，霜催蒲柳姿。因知摇落理，偏向长年悲。悠悠去何事，独夜少为欢。索索风枝劲，凄凄露草漙。思来无一可，愁至有千端。夕寝不遑寐，时危敢自安。闻道貂珰辈，由来为扫除。先朝停镇守，近日典方舆。贡采山川竭，徵输井邑虚。明明皇祖训，宫府意何如。河决惟徐兖，萧条郡国同。堤防年倍费，薪竹岁论功。巨浸连天阔，横流出地洪。怀襄无过此，谁为达宸聪。厥贡元称下，荒年亦自输。但闻鬻妻子，宁复问田庐。水土司空职，漕渠太史书。何时睹河洛，万姓免为鱼。每岁中官出，人思答圣情。闾阎敛愁叹，神鬼害骄盈。不复忧天坠，何曾见海平。愚夫劳过计，小物有微诚。憔悴沿河驿，萧条古岸杨。近年添进奉，连岁属凶荒。官舸追呼急，胥徒匿走藏。传餐吾已愧，谁忍困流亡。驿小欺淩易，财殚供亿难。虽疲邮宰力，犹失上官欢。鼓吹连樯动，闾阎疾首看。传言来往使，慎勿念加餐。夏镇距徐方，徐关接凤阳。玄夷书未授，苍水使相望。根本元称重，咽喉亦虑伤。三年道傍议，何日筑宣房。万方皆入贡，四海久销兵。拘士偷安计，微臣忧乱萌。天灾常不验，时变屡空惊。窃有处堂喻，将无曲突情。屡疲中国力，每岁事匈奴。贡市名虽美，金绘实岂殊。胡儿披锦绣，汉厩得龙驹。近道边防撤，渝盟亦可虞。尝闻六国日，富盛数齐燕。带甲动百万，粟支常十年。迩来军国计，仰给越吴船。塞北多屯地，京东足水田。两宫新罢役，三殿又徵材。费钜金钱诎，林残陇蜀来。利端从此起，榷使几时回。但睹中原入，何曾内帑开。仗马声何远，批鳞事久稀。直须臣补衮，终望帝垂衣。养秩三缄里，迁官九列归。试言绳纠职，多半为愆违。薰莸不共器，鸮凤本殊群。岂有鉴衡混，而能忠佞分。败醪由恶犬，蔽日是浮云。万里沧浪曲，仍从孺子闻。政事归台阁，吁谟在论思。若徒周慎尔，安用老成为。鱼水诚难遇，风云合有时。寄言仲山甫，衮职答恩私。国朝十一后，祖训代相传。货利不殖迩，忠贤能保全。近符金鉴录，远宪旅獒篇。万载金瓯业，君王慎保旃。吏部文章伯，中丞社稷臣。几人同意气，公等费经纶。磊落还家日，艰危报主身。时来思谏疏，吟望久伤神。舍弟西台彦，中朝直谏存。自从违谠论，不复见昌言。畎亩忠仍在，丘园道固尊。有臣期禹稷，何日返虞门。北河秋欲尽，时序乃无恒。草木未黄落，云霞尚郁蒸。司刑权久废，白帝令何称。切虑乖生理，春来冰更凝。乱端不可匿，愁绪更难寻。边计无朝夕，河流变古今。群公徒仰瓦，谋士但沾襟。切恐呼庚癸，谁能救陆沉。昔闻吕梁险，悬水迸涛声。陵谷一朝异，高深万古情。昨来春涨浅，今泛夕沙明。惟有年来事，人心未肯平。奥路元无援，泥涂敢辱知。时情方侧目，吾道肯摧眉。名姓穷何损，行藏老自疑。独馀坚白性，不与世磷淄。书剑身将老，纵横学未成。年随秋叶暮，心与夏葵倾。社稷烦三顾，朝廷用五更。异时论出处，天远重含情。自忝邦君荐，深惭国士知。夔龙思并世，鱼水忆同时。地远情虽隔，天高听亦卑。从来恩未报，勿怨主人为。侍从违明主，江湖作远臣。心常依日月，年渐老风尘。赋在休询鵩，文成或感麟。白头吟更苦，垂涕望枫宸。慷慨齐三士，迂疏鲁两生。负才那免妒，泥古固难行。落日怀人意，浮云去国情。那堪望乡处，北雁又南征。旅食忧时客，吾家仲氏贤。世知龙卧久，人想凤飞年。晚达才偏大，深资用必全。愿因鼌董策，更献典谟篇。子云官不调，白首闭玄关。身世浮云外，风尘久客间。他乡看落日，故国想秋山。沙际鸥群戏，悠悠羡汝闲。骏马似龙媒，黄金没古台。昔人闻赵往，有客自燕来。未老孙阳遇，终收武库才。酣歌冀野暮，怀抱定谁开。颇怪河堤柳，经秋叶未黄。层阴犹夹岸，翠影不知霜。时令乖收敛，人家乏盖藏。虽无摇落感，衰谢意何长。季布黄金百，虞卿白璧双。穷愁应有作，意气盛难降。目断南征雁，心驰北去艭。仍因著书暇，日暮隐南窗。常时怀脉脉，欲去更迟迟。只是衔恩遇，非关重别离。能鸣常愧雁，以智不如葵。借问亡羊子，岐中更有岐。当食谁兴叹，徐行或自歌。知无千岁计，奈此百忧何。皎皎月移树，萧萧风过河。天寒湖水澹，噰噰暮鸿多。江南劳运道，蓟北重邦筹。飞挽兼三辅，连樯有万艘。督来开府节，护入富民侯。战国兵争日，刍粮不外求。閒居观代变，览古慕群英。何世无贤达，逢时有令名。易沉惟日落，难待是河清。所以哀时客，淹留惧不成。"}