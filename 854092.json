{"id":"854092","title":"采菌","dynasty":"宋","author":"方岳","text":"溪行近里所，雪菌朵寒萚。久晴危欲枯，抱瓮日商略。可怜书生愚，为口不计脚。龟肠惯饥虚，鸡肋忍馋嚼。独奇白云芝，风露专一壑。自寻堕樵归，远掬飞泉瀹。此岂不足欤，更嫌村酿薄。世涂语百车，官仓陈一龠。胡为犯讥弹，而负两芒屩。甘餐自当肉，石鼎香漠漠。宁忆武昌鱼，况复扬州鹤。"}