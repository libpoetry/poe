{"id":"1129227","title":"偈七首","dynasty":"宋","author":"释守端","text":"鸟有双翼，飞无远近。首出一隅，行无前后。泥佛不度水，木佛不度火。金佛不度炉，真佛内里坐。佛身充满于法界，普现一切群生前。随缘赴感靡不周，而常处此菩提座。他人住处我不住，他人行处我不行。不是为人难共聚，大都缁素要分明。诸人法眼藏，千圣莫能当。为君通一线，光辉满大唐。须弥走入海，六月降严霜。法华虽恁道，无句得商量。丝毫有趣皆能进，毕竟无归若可当。逐日退身行兴尽，忽然得见本爷娘。"}