{"id":"244673","title":"望海潮·云外梅阴","dynasty":"宋代","author":"赵文","text":"云外梅阴，雨馀苔晕，嫩寒初沁罗裳。书几凝尘，琴丝带润，小窗幽梦生凉。新水涨银塘。恨王孙去後，烟草茫茫。记得湖山胜处，相对拆封黄。情笺思墨犹香。奈当时两鬓，都是吴霜。兔颖吟苦，鸘裘解尽，何意此□游梁。旧话不堪长。便倩薰风吹去，本地看风光。惟有青山，伴我耕钓老村庄。"}