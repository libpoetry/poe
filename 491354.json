{"id":"491354","title":"壬辰感事六首 其一","dynasty":"明","author":"刘崧","text":"生长承平日，乱离非所知。垂髫读史书，痛彼艰危辞。儒绅谢徭役，生理固云夷。虽无二顷田，亦不蒙寒饥。岁时洽亲故，聊厚相娱嬉。出门不赍粮，四达随所之。万里若户庭，道路方伾伾。牛羊被原野，桑麻翳边陲。四方绝争斗，兵寝城亦隳。积薪而厝火，治道乃日亏。理乱自相乘，谁欤启猖披。"}