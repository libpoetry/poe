{"id":"1111508","title":"汾阳诸公招徐祥叔归代之答谢","dynasty":"宋","author":"何梦桂","text":"富贵男儿昼锦衣，天涯漂泊众心违。人情钩饵惊鱼去，世界瓶罗碍雀飞。隐去甘从山鬼唤，狎游宁堕海翁机。草堂犹在终归去，只恐风尘白发微。涧陵望断忆玄晖，一片春云渭水涯。洞里桃开成隔世，山中柯烂忘来时。归休韦曲应无赖，隐去玄真那有诗。松菊相逢如见问，此心欲寄已忘辞。"}