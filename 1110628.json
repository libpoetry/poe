{"id":"1110628","title":"送仲猷北归二首","dynasty":"宋","author":"朱松","text":"一丘胸次有馀师，空此淹留岁月迟。黄墨工夫怜我倦，箪瓢风味要君知。新诗落笔惊翻水，俗学回头笑画脂。伊洛参同得力句，还家欲举定从谁。欲寻当日故山盟，身世今如海一萍。归路上心真了了，愁根入鬓已星星。挽衣共釂东西酒，折柳送行长短亭。念我知君回首处，萱丛菖叶一时青。"}