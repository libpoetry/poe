{"id":"699540","title":"江南子","dynasty":"明","author":"袁宏道","text":"鹦鹉梦残晓鸦起，女眼如秋面似水。皓腕生生白藕长，回身自约青鸾尾。不道别人看断肠，镜前每自销魂死。锦衣白马阿谁哥，郎不如卿奈妾何。白玉蒙沙花出泥，东家老汉得娇妻。少年不道妾心苦，夜夜门前乱乌啼。妾心甘作井底水，郎君错走路旁蹊。谁家门前无鹞子，归去且自看家鸡。蜘蛛生采解织罗，吴儿十五能娇歌。旧曲嘹厉商声紧，新腔啴缓务头多。一拍一箫一寸管，虎丘夜夜石苔暖。家家宴喜串歌儿，红女停捘田畯懒。湖蚕吐练光如水，叶娘夜织金阊里。熟作绫绒生作纱，桃尽虫鱼与花蕊。年年宫样换新机，一虫能作几?丝。父当解户兄塘长，官家头运五月时。白面青髭美少年，朝役五木暮摊钱。百千一注不洗手，赢来赌取少娃眠。男儿作事勿偃蹇，黄金博尽终当转。莫道腰间无一文，闺中少妇犹堪典。"}