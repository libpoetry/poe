{"id":"705516","title":"暗香 梅花用白石韵","dynasty":"明末清初","author":"彭孙贻","text":"凄凄夜色，且醉扶红袖，倚楼横笛。唤起玉龙，斜月鳞鳞晓星摘。回首故人天际，欲书寄瑶华无笔。谁共我、枕石山中，霜冷露盈席。南国，音信寂。纵千里相思，方寸堆积，悲吟当泣。不是思君定谁忆？犹记一枝送影，香梦人、罗浮空碧。奈可翠禽叫转，不归也得。"}