{"id":"816490","title":"建初弟来都省视喜极有感三首","dynasty":"清","author":"彭桂","text":"相持莫下拜，拭泪认分明。讶尔颜何瘦，令余痛失声。饥寒留剩骨，患难得馀生。乍见浑无语，那堪悲喜并。为致慈亲语，殷勤劝早归。叹余违井邑，况汝别庭闱。每念尸饔苦，深惭弹铗非。向来多少泪，都染手缝衣。更传儿女意，尽解忆长安。索饭啼堪念，牵衣别自难。两人今旅次，八口在江干。此际愁何似，秋风暮更寒。"}