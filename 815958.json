{"id":"815958","title":"村居杂咏四首","dynasty":"清","author":"常纪","text":"黜落今如此，归来洽素衷。一邱原自足，三径复谁同。濯足沧浪水，开怀君子风。野花随处好，时插帽檐红。昔是名场士，今为识字农。菜畦时自灌，米臼看人舂。饮马登危岸，饟耕荫古松。由来辨菽麦，不欲老书佣。晨起踏晴沙，行行入晓霞。无人结伴侣，有径到桑麻。燕掠挥锄草，蜂随覆陇花。如何无限景，一向付山家。雨过山塘静，晴郊望欲迷。乱流逐水马，断岸聒田鸡。天迥遥峰淡，云深塞树低。老僧同杖履，偶语夕阳堤。"}