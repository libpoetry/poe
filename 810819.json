{"id":"810819","title":"鹊桥仙 挽王母沈孺人","dynasty":"清","author":"王士禄","text":"九龄减四，八龙少一，展也多男多寿。皑皑白雪双蛾，犹忆得、挽车举臼。家驹飞兔，宅相绣虎，指日黄银紫绶。墓门鹤驭若重来，正七叶、辉煌如昼。伯鸾友孟，少君妃鲍，金石齐贞比寿。肃雍梱内不闻声，独自理、䌟絣井臼。徵兰屡兆，诒防多谷，天锡累累组绶。史家班管好标题，会待取、日华重昼。"}