{"id":"293982","title":"拜星月慢·甲午中秋与娄生稼庵钟美赏月依梦窗韵","dynasty":"现代","author":"张伯驹","text":"露净街声，月涵空影，一泻银河垂地。此夕年年，换清凉人世，与君赏，试向阑干曲处微步，冷浸罗衣如洗。故国天涯，共光辉千里。豆篱边、络纬啼寒砌，隔墙和、断续砧声起。客心容易悲秋，泫灯花红腻。怕良宵、酒少偏多醉。笙歌散、小巷家家闭。但举头犹自团圆，照羁人愁外。"}