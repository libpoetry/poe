{"id":"1145815","title":"齐明堂乐歌十五首 其六 昭夏乐","dynasty":"隋","author":"无名氏","text":"地纽谧，乾枢回。华盖动，紫微开。旌蔽日，车若云。驾六龙，乘烟煴。烨帝景，耀天邑。圣祖降，五云集。懋粢盛，絜牲牷。百礼肃，群司虔。皇德远，大孝昌。贯九幽，洞三光。神之安，解玉銮。景福至，万宇欢。参映夕，驷昭晨。灵乘震，司青春。雁将向，桐始蕤。和风舞，暄光迟。萌动达，万品亲。润无际，泽无垠。履艮宅中宇，司绳总四方。裁化遍寒燠，布政司炎凉。至分乘经晷，闭启集恒度。帝晖缉万有，皇灵澄国步。"}