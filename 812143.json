{"id":"812143","title":"谢雪卿挽辞钱子霞姬人","dynasty":"清","author":"孙原湘","text":"逝水年华悼总笄，雪堂前梦太凄迷。生憎点点因风絮，才上梅花便堕泥。芳姿格韵本如仙，了却春痕玉化烟。手把定情团扇子，九原辛苦尚流连。晴雪难留短命身，秋风诀别太酸辛。要郎记得营斋日，每到生辰是忌辰。我有伤心不可言，年年肠断木犀天。借他湿翠啼红恨，自證幽兰院里禅。"}