{"id":"1203786","title":"水龙吟 道运","dynasty":"元","author":"丘处机","text":"混元南岳初开，瑞云透出昆仑表。星移电转，阴升阳降，红光缥渺。鹤舞鸾翔，看乌龟共，赤龙蟠绕。尽鸿蒙一气，烹成造化，神仙道，片时了。云散十方三岛，洞天深、月明风袅。此时占得，长生门户，遐龄体调。吟咏从佗，海移山变，石枯松老。伴烟霞独向，非非境外，恨知音少。"}