{"id":"499975","title":"寒夜煮茶歌","dynasty":"明","author":"于谦","text":"老夫不得寐，无奈更漏长。霜痕月影与雪色，为我庭户增辉光。直庐数椽少邻并，苦空寂寞如僧房。萧条厨传无长物，地炉爇火烹茶汤。初如清波露蟹眼，次若轻车转羊肠。须臾腾波鼓浪不可遏，展开雀舌浮甘香。一瓯啜罢尘虑净，顿觉唇吻皆清凉。胸中虽无文字五千卷，新诗亦足追晚唐。玉川子，贫更狂。书生本无富贵相，得意何必誇膏梁。"}