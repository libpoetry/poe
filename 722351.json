{"id":"722351","title":"春日雨花台眺望有感","dynasty":"明末清初","author":"屈大均","text":"烟云霏霏碧草齐，断肠春在孝陵西。松楸折尽寒山露，无处堪容杜宇啼。高台一上一含悲，况复清明上巳时。多谢朝烟兼暮雨，不令人见蒋山姿。二陵寒食雨连天，禾黍荒凉复几年。愁绝江南空骋望，君臣犹隔九疑烟。春去风花飞更狂，马蹄无主踏残香。丝丝最恨河边柳，日夕牵愁短复长。朱雀门前花草空，明驼尽载景阳宫。六朝春色龙沙去，一片江南雁塞同。"}