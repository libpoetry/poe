{"id":"727640","title":"伤歌","dynasty":"清","author":"柳是","text":"翔禽首飘翳，白云寄贞私。岁月荡繁圃，风物遑弃时。揽衣薛高翮，义大难为持。沙棠亦已实，乌椑亦已侈。渌水在盛霄，碧月问晴思。厉飙忽若截，洞志讵有私。人居天地间，失虑在娥眉。得之讵有几，木叶还辞枝。诚恐不悟此，一日沦无期。俦匹不可任，良晤常游移。我行非不远，我念非不宜。忧来或不及，沾裳不能止。春风易成偶，春雨积成丝。谁能见幽隐，之子来何迟。一言违至道，谅为达士虽。"}