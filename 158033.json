{"id":"158033","title":"泉上人画牡丹","dynasty":"宋代","author":"强至","text":"芳树不合生深堂，座上似已闻生香。乃知丹青逼造化，独有真假争毫芒。枝外霏微包雨露，笔迹淋漓湿缣素。游蜂蛱蝶频往来，今日经营知汝误。蜀川赵昌妙花树，前后无人昌独步。师今合昌成一人，画手纷纷那敢措。上人笔下如有神，一扫欲空西洛春。姚黄魏紫色憔悴，自觉笔假胜天真。天工栽花苦荣谢，画工运巧无冬夏。天工巧极谁论价，输帛倾金只酬画。将令世俗尊造化，呼僮卷障不复挂。"}