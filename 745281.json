{"id":"745281","title":"浈阳峡","dynasty":"清","author":"吴维彰","text":"云端悬双崖，鬼斧劈剑阁。韶州雄峡江，天险此开凿。飞牵何迢遥，百丈下无泊。仰穿梯磴牢，俯觉坤轴弱。山风虎毛腥，野果猿臂落。行人惨不欢，绝壁孤影著。浈流向轰腾，合凑险较恶。龙头高昂藏，鳖背奋磅礴。往往争回澜，千篙一石搏。生非轻江潭，性命骇穷薄。山童歌牯牛，出峡如梦觉。"}