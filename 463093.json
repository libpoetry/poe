{"id":"463093","title":"旅居湄南河畔多年经历热带暴风雨思之凛冽试赋之","dynasty":"当代","author":"林英男","text":"天边百衲忘机相，塞上胡沙摧万帐。鹿角狼头尽铁衣，墨荷漫弥空摇荡。君不见，三界流尘破宇来，乌云压地地门开。不周山下共工死，白日孱孱没雾埃。海涌黛峰凝雪浪，江翻洪阵难相让。苍黄一决局难收，天地九霆鼓犹壮。滚滚罡风紫剑寒，伯强北海托鹏抟。冯夷唤取骑鲸客，挈电挟雷过鬼滩。连声霹雳狂澜立，蜷伏烛龙黯幽邑。石破天惊窘女娲，银河决口姑神泣。呜呼，世上何来五色石，补尔九万八千井洞泉潗潗！"}