{"id":"696771","title":"元夕午门赐观灯","dynasty":"明","author":"金幼孜","text":"凤辇遥临绛阙前，六鳌拥翠出中天。花明宝树分银烛，仗簇青霄散御烟。五鼓稀闻传玉漏，九重频得侍金筵。太平共仰吾皇圣，再拜称觞祝万年。天仗森森列宝台，教坊初进鼓如雷。金莲夜放轻寒散，绛蜡春融瑞气回。仙乐慢调双玉管，紫宸频上万年杯。传柑岁岁承恩渥，感遇深惭负不才。"}