{"id":"641290","title":"苏武慢 八首 其三","dynasty":"明","author":"林鸿","text":"扰扰劳生，飘飘过客，天地古今逆旅。沧海尘飞，南山石烂，乌兔几时能住。野马光阴，浮沤宇宙，何异草头微露。有几人、了了惺惺，识破死生之故。看古来、事业功名，荣华富贵，毕竟在于何处。奔走无休，机关未定，华屋几成坟墓。醉里乾坤，閒中岁月，此是稳行平路。倩谁人、唤起庄周，斗酒与谈玄素。"}