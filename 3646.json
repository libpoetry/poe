{"id":"3646","title":"小敷谷龙潭祠作","dynasty":"唐代","author":"王昌龄","text":"崖谷喷疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪崇偏祠，废兴自兹邑。沉淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循氓揖。□飞振吕梁，忠信亦我习。波流浸已广，悔吝在所汲。溪水有清源，褰裳靡沾湿。"}