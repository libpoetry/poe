{"id":"1184542","title":"淮亭吟","dynasty":"唐","author":"徐彦伯","text":"贞寂虑兮淮山幽，怜芳若兮{臨/手}中洲。崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠耀飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山埼礒兮隈曲，水涓涟兮洞汩。金光延起兮骤兴没，青苔竟兮绿蘋歇。绿蘋歇兮凋朱颜，美人寂历兮何时闲。君不见可怜桐柏上，丰茸桂树花满山。"}