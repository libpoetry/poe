{"id":"870243","title":"酬吴仲庶龙图终南山诗","dynasty":"宋","author":"司马光","text":"泰山鲁所瞻，终南乃秦望。西侵井络阔，北压鹑野旷。条梅韫名材，金玉富珍藏。飘风何烈烈，万物尽摇荡。屹立不倾倚，势与厚坤壮。有如牧伯贤，斯民蒙保障。雪霜举世寒，千里独重纩。病夫伏闾里，非能事微尚。顾无孤高实，藻饰安可强。景行虽不忘，讵敢承嘉贶。"}