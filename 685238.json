{"id":"685238","title":"茌平县西门邮亭废圃中有花名玉珑瑽枝叶与琼花无异但花蕊层生与叶相间远望如翠烟笼玉幽香扑人遂呼浊醪痛饮花下陈令取纸笔索诗乘醉走笔赋二律","dynasty":"明","author":"王蒙","text":"谁司后土作花王，忍置瑶华官道傍。衣袂不经尘世染，梦魂犹带广寒香。孤蟾照破琼林雪，飞蝶栖残珠树香。天上人间惟有此，好将阑槛护荒凉。何年碧海会琼仙，云制衣裳雪作钿。醉锁素虬缠宝树，闲骑白凤下瑶天。鹤林寺废空流水，后土祠荒起暮烟。惭愧邮亭一株雪，春风犹得路人怜。"}