{"id":"96754","title":"二十七日复雪用东坡聚星堂雪韵禁物体作诗约","dynasty":"宋代","author":"赵蕃","text":"温风忽来振柯叶，翻覆手间重变雪。天公作事岂容料，坐使南人惊旷绝。朝来送客到江浒，冻骨凛凛吹欲折。归来席户已迷漫，芋火拨残灰没灭。眼中所历要摹写，拙笔难书非被掣。叩门好事忽有饷，一盏径能生脸缬。昌黎咏雪故雄健，取喻未免收琐屑。争如欧苏两仙伯，一白邂遮群愧瞥。我今困客乃自困，韩非说难竟死说。戏诗还与作官同，大错知合几州铁。"}