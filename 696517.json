{"id":"696517","title":"和乌先生见寄韵","dynasty":"明","author":"郑真","text":"贞心澄默与天通，虚白凉生一榻中。共喜西河尊子夏，尽教蜀郡慕扬雄。浮尘要刮金篦膜，皎月长吟玉树风。江水西流千里隔，祇将幽意托冥鸿。东南地重四明山，人在金堂玉室间。彭泽陶潜终勿仕，鉴湖贺老竟辞还。学仙志欲求三岛，报国心犹恋九关。想见水仙湾上路，碧云步步逐瑶环。"}