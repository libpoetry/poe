{"id":"1212288","title":"摘阮行呈吕西冈","dynasty":"元","author":"耶律铸","text":"西冈老子古郑客，洒落心胸如李白。或歌或啸或吟卧，万壑清风松下座。呼童取得古锦囊，月魄囊中暗惊堕。制度风流特奇绝，韵高不许俗人别。试问先生是何物，云是阿咸葬时物。英雄无限俱为土，如何此物传今古。寥寥千载阿咸志，凭谁写出阿咸意。悠然抱此明月腹，林下溪边时一曲。十三玉柱秋蟾净，指底松风四弦泠。大弦乌乌纯且雅，小弦切切清且劲。秋高千穴寒泉瀑，露滴铜盘碎金玉。千岩夜雨猿鹤悲，半夜西风鬼神哭。物奇不肯人閒住，变作孤鹤上天去。"}