{"id":"1129096","title":"金刚随机无尽颂 离色离相分第二十","dynasty":"宋","author":"释印肃","text":"色相因缘离，须明真智慧。古镜复重磨，照天更照地。头头见佛身，元是本来人。棒打不回头，照灵非故新。如来言具足，切莫外驰逐。当体即无馀，曹溪留一宿。非相即能仁，莫错认金轮。行圆三十二，慈悲普济人。荣辱空中响，迷真逐妄想。观其所由来，尽属虚捞攘。山河镜上尘，猕猴背苦辛。参玄识得镜，了了见方亲。烟村三月雨，物物皆相许。只欠自承当，显露堂堂底。别是一家春，岂俱日月轮。诸法不相到，闲身混白云。"}