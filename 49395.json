{"id":"49395","title":"写生碧桃花歌","dynasty":"明代","author":"张羽","text":"少年惯作看花客，陌上桃花总相识。春风似向此中偏，一种花开百般色。只爱深红更残红，君家此本更不同。枝上白云吹不散，阶前明月照疑空。一从一衡根各别，香上斜封愁欲折。画筵红烛人半醉，忽见此花惊是雪。武陵秦人那得知，河阳满县徒尔为。当时东风千树锦，未比君家琼树枝。翠禽飞来嗟易见，粉蝶栖时难可辨。红妆美女娇如花，着向花间应掩面。花今正开莺乱啼，酒醒拈笔为君题。羡君兄弟如虹霓，豪饮不愁花下迷。玉壶清酒金偏提，{?秦}筝琵琶羌管齐。走觅桥西旧酒伴，莫待风雨花成泥。"}