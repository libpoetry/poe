{"id":"1042969","title":"送裴如晦知润州","dynasty":"宋","author":"刘攽","text":"柳阴深碧黄鹂语，川水平堤鸥鸟舞。送君临流眼暂明，爱此虚凉少尘土。何况连樯一月行，吴山楚水相逢迎。稻花吹雨香不绝，芦叶摇风声正清。北固楼台似图画，广陵欲渡闻潮生。缥壶盈前京口酒，红旆相随北府兵。少年投栗常为乐，晚岁甘棠空涕零。望君鸿飞不可攀，白头方出玉门关。独向天涯共明月，犹应梦里借千山。"}