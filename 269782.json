{"id":"269782","title":"三姝媚·次史梅溪韵","dynasty":"现代","author":"吴湖帆","text":"冰华流羽瓦。正纱窗吹寒，雨丝飘洒。小曲幽坊，几探春帘底，送人花下。漫折垂杨，难系住、萧郎骢马。断梦离痕，多少新愁，试看裙衩。还记西楼消夜。伫画烛烧残，漏声初罢。后约星桥，奈绛河风警，聘钱无价。绮陌红梨，生怕与、荼蘼同谢。但把鹅绡和泪，从头细写。"}