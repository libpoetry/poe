{"id":"1116364","title":"次韵大人五更山吐月","dynasty":"宋","author":"苏过","text":"一更山吐月，鉴影摇空澜。悬知今夕游，不减蓬瀛看。净雾扫馀瘴，清飙戒初寒。行乐不可迟，乃此桂未残。二更山吐月，玉杯侧清夜。谁知蜑子船，独钓澄潭下。幽人酌桂醑，冰碗白玉藉。他时罗浮录，父老成佳话。三更山吐月，半璧沈沈起。无言三友欢，夜夜仍会此。羽毛见秋虫，鲜甲动沙水。此味世莫知，勿言惊俗耳。四更山吐月，纸帐惊虚明。披衣访黄冠，野渡孤舟横。束缊旋乞火，犬号惊夜行。归休勿久娱，霜露满山城。五更山吐月，纤纤犹烛幽。寸阴惟此夜，敢辞数登楼。寒砧远随风，鸣蛩亦悲秋。凭栏独搔首，微吟和渔讴。"}