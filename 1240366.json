{"id":"1240366","title":"将进酒","dynasty":"元末明初","author":"张宪","text":"酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻瓈罂，紫丝步障金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千籯。来日大难君须行，胡不饮此长命觥。刘伯伦，王无功，醉乡深处了平生。英雄万古瘗黄土，惟有二子全其名。"}