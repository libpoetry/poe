{"id":"1119042","title":"黄无悔挽词四首","dynasty":"宋","author":"陈师道","text":"敏慧仍江夏，风流更妙年。贫焚酒家券，病得里胥钱。精爽来鹰隼，清明泻涧瀍。无儿传素业，有泪彻黄泉。骨秀神仙数，诗清雅颂才。识高悬日月，韵胜脱尘埃。去就堪同事，摧残尽一哀。了知天上去，不似世间来。志大期千里，身宜置一丘。英词真盖世，爽气已横秋。地要黄金骨，天成白玉楼。平生斲泥手，斤斧恐长休。玉箸凝潮后，丝桐艺业馀。远涂憎早悟，旷度得中疏。子逝今何遽，吾生孰与居。岂无文士传，未有茂陵书。"}