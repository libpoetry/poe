{"id":"862729","title":"与长老夜话出故人俞宋护书予至山之日俞书适至书中又相问讯感而赋诗二篇俞郊居婺源草堂蔬圃教子读书乡人重之闻近苦目疾殊可念 其二","dynasty":"宋","author":"王洋","text":"法海空门老伏波，婺源槐市病维摩。道无同异要当尔，命有穷通可奈何。两目再清张籍在，一经传子凤毛多。饱闻行业书乡社，得失功名付浩歌。"}