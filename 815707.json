{"id":"815707","title":"月林草堂图","dynasty":"清","author":"钱杜","text":"青天明月不可招，飞入君家草堂里。檐前一道秋河明，万树寒声落窗几。村南村北人悄然，细路确荦穿溪田。白鹇引客入烟竹，拄杖敲门月中宿。一丛两丛山桂花，三点两点秋星斜。水禽争宿触溪簖，野碓激水翻风车。主人留客镫下语，诉说从前乱离苦。夜阑幽咽不成声，一院秋虫落如雨。龙钟白发鸡皮翁，前年避贼来巴东。墙摧篱折仙鹤死，巫山野火烧天红。可怜林际荒寒月，照遍秋堂黯无色。五更屋角狐狸号，城中髑髅三尺高。人生能著几两屐，便扶筇杖寻名山。峨眉仙人冰雪颜，赠之灵药辞人间。峨眉遥遥不可接，远向秋林看明月。明朝飞橹下巴陵，三峡猿声夜萧瑟。"}