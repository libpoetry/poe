{"id":"820196","title":"种蕉","dynasty":"清末近现代初","author":"王易","text":"种蕉南窗下，竦立如奚奴。流离三岁馀，百遇无一舒。小园忆京华，半亩颇自娱。铜驼已荆棘，敢复期还珠。自我窜山谷，补被弃琴书。农夫丧其耒，泛若秋塘凫。踵门受一廛，捆屦乃寡徒。但恃舌能耕，略有砚可畬。失居受以旅，于斯见盈虚。南中当早春，膏润滋畦蔬。司农劝东作，青纮躬秉锄。我无郭外田，差免吏卒呼。时难惭苟全，局促辕间驹。洗心听夜雨，梦觉思江湖。"}