{"id":"573289","title":"题柏溪沈先生墨竹","dynasty":"明","author":"袁宗道","text":"柏溪先生二室英，手抉云汉披瑶琼。床头百斗自浮湛，胸中五车斗纵横。兴来和墨扫生绢，幅幅宛出淇园清。古色莽苍风雨黯，元气淋漓鬼神惊。珍重一竿世稀有，已觉渭川无千亩。瑟瑟霜叶动秋涛，冥冥烟干蟠苍虬。瞥睹寒气生两腋，白云冉冉堕虚牖。遥想盘礴落笔时，潇湘失色神龙走。吁嗟沈翁直节似此君，翛翛得意兼得神，湖州太常非其伦。"}