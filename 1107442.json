{"id":"1107442","title":"上平江守徐侍郎生日","dynasty":"宋","author":"史浩","text":"翼轸腾光万代尊，地灵人杰萃侯门。紫芝秀宇尘无染，黄宪澄波挠不浑。泥湿丹书双彩凤，香凝画戟两朱轮。生朝有客成飘泊，犹寄巢莲碧玉樽。时节文章与盛衰，我公端合振中微。玉锋修满姮娥月，天巧分残织女机。正始风流回治世，豫章宗派得传衣。知音久矣烦牙颊，一瓣炉熏心所归。"}