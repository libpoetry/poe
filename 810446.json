{"id":"810446","title":"美人把镜图四首","dynasty":"清","author":"胤禛","text":"手摘寒梅槛畔枝，新香细蕊上簪迟。翠鬟梳就频临镜，只觉红颜减旧时。晓妆髻插碧瑶簪，多少情怀倩竹吟。风调每怜谁解会，分明对面有知心。竹风飒飒振琅籼，玉骨棱棱耐峭寒。把镜几回频拂拭，爱他长共月团栾。晓寒庭院闭苍苔，妆镜无聊倚玉台。怪底春山螺浅淡，画眉人尚未归来。"}