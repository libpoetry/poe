{"id":"270798","title":"鱼梁江·群山莽回互","dynasty":"清代","author":"宋湘","text":"群山莽回互，众水争一门。横以巨石梁，喷薄若雷奔。汇作重安江，一夫当关尊。黔疆古靡莫，地险何盘盘。何人名响琴，万马空山闻。巨魈閟白日，孤鹘翻寒云。草木紧精爽，萧萧如有人。桥头车马客，衣袂堆黄尘。照影自叹息，百虑删纷纭。解悟成与亏，何处无昭文。"}