{"id":"1118969","title":"十二月十二日踏雪度崧岭","dynasty":"宋","author":"陈文蔚","text":"何事隆冬震地雷，天公补过令方回。玉装庭树三番白，花间江梅六出开。岂止为民除瘴疠，且欣无地不琼瑰。到家未说丰年事，喜奉慈亲酒一杯。雪行崧岭岁华新，又作残年踏雪人。茅屋画檐俱富贵，稚松枯木总精神。哦诗未怕寒生粟，举酒惟知暖欲春。自说到家贫亦好，两峰门外玉璘珣。"}