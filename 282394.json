{"id":"282394","title":"寄怀黄剑秋昭谔兰州","dynasty":"现代","author":"金天羽","text":"江南浪子美少年，东行渡海北至燕。西行渡陇登陇巅，去时行李不满肩。赋诗别我阊亭前，京华触热病即痊。入关九月衣装绵，到今江南雪满天。陇上寄书诉无钱，饥来驱人真可怜。回忆酒楼初击鲜，自誇豪饮驾昔贤。封侯愿得封酒泉，吴姬如花娇当筵。水调新词谱管弦，前身合是柳屯田。一朝远宦如左迁，皋兰之山像祈连。黄河北打山根坚，河源落日山苍然。秦云陇树路万千，驿使匝月通一笺。高堂倚闾望眼穿，楼头思妇悄不眠。陇山鹦鹉巧能言，相思好借灵禽宣。相思红豆珍珠圆，衔子南来好语传。我诗寄君心悁悁，呜呼黄子美少年。"}