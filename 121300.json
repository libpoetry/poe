{"id":"121300","title":"虎岩纪游","dynasty":"宋代","author":"孙应凤","text":"月出山越高，云行月益忙。树影遍空白，疎星避月光。总非往者见，不从意内量。聪晨此一进，境界因久忘。深坐庭露淹，山僧促回廊。鼓钟奏天乐，经行重山堂。暮楫动朝梵，初日升屋梁。佛心光见日，林晖洞八方。细雨霏日中，飞烟青逐黄。出门绕山迳，两道夹修篁。茗根千百个，却於山隈藏。径深见奇巘，云与戴云望。因之曳竹杖，集伴凌高冈。他年记此际，风花带天香。"}