{"id":"957725","title":"谢子瞻尚书惠墨端溪砚二首 其二 端溪砚","dynasty":"宋","author":"范祖禹","text":"端溪清冥几千尺，玄潭喷云嘘紫石。层空飞溜泻珠玑，太古阴崖摧霹雳。剪裁岩屏作风字，琢磨水镜成月魄。似闻松上飕飕声，一洗尘埃倾七泽。先生每思穷禹穴，东叱天吴挂帆席。山祗水若献幽宝，赠我不啻千金璧。玉堂金井汲寒泉，坐视青天浸虚碧。岂知来从海峤外，鸟道穿云下绝壁。嗟我本是山中人，惭无词藻对卿客。乡人子云思奇苦，终老汉庭长执戟。至今旧宅有墨池，何怪著书玄尚白。行当提携返敝庐，更广牢愁吊遗迹。"}