{"id":"795874","title":"贺新郎 雨后追悼亡弟","dynasty":"清","author":"王瑗","text":"正是人无寐。更何堪、芭蕉摇雨，故添愁思。犹记年时当夜永，伴我绣窗嬉戏。还剪烛、摊书斐几。共说种槐馀庆远，喜传家、能续青缃矣。头角露，望吾弟。琼枝何意经霜萎。最堪悲、临终合十，祝亲有子。兔走乌飞三载疾，不见紫胞再世。惭愧煞、北宫养志。几欲长号声转咽，怕重伤白发思儿意。天为我，暗流泪。"}