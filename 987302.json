{"id":"987302","title":"记二首儿四日雷二异","dynasty":"宋","author":"高斯得","text":"咸淳七年正二月，天灾人异何稠叠。细推厥咎端有繇，孤臣未言先泣血。日当丙子月当寅，湖州毗山有妖孽。曹家产子威杀人，二首一身连骨节。左首似爹右似娘，浑舍惊走趾欲折。里胥不敢上其事，一州喧喧腾颊舌。从来天子天下首，二首之占何待说。我闻唐家仪凤年，的證端为今日设。泾州之民有生儿，异干同躯不容裂。是时武氏乘其夫，唐祚中微殆将灭。圣朝家法与唐异，四星在天循轨辙。咎在君阳非太阴，娲羿虽殊祸俱烈。人妖示变未三旬，二月天灾来不辍。粤从己亥至壬寅，据历雷声未当发。胡为砰訇震天鼓，四日四夜声不绝。上天威怒端有意，要使吾君用刚决。夏竦奸邪致天变，仁皇感悟真明哲。只凭霹雳一声雷，扫去有同汤沃雪。后来高庙遵故典，汤相罢归同一诀。奈何灾异过两朝，犹复留此大饕餮。二首之儿四日雷，占虽不同应无别。作诗会入五行传，谨勿流传取黥刖。"}