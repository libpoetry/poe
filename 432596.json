{"id":"432596","title":"寄沈尹默绝句四首","dynasty":"近现代","author":"陈独秀","text":"湖上诗人旧酒徒，十年匹马走燕吴。于今老病干戈日，恨不逢君尽一壶。村居为爱溪山尽，卧枕残书闻杜鹃。绝学未随明社屋，不辞选懦事丹铅。哀乐渐平诗兴减，西来病骨日支离。小诗聊写诗中意，垂老文章气益卑。论诗气韵推天宝，无那心情属晚唐。百艺穷通偕事变，非因才力薄苏黄。"}