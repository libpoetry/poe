{"id":"1117983","title":"秋思四首","dynasty":"宋","author":"陆游","text":"秋毫不受俗尘侵，随处悠然一散襟。天际挂虹初断雨，云头翳日又成阴。引泉北涧长浇竹，拂榻西窗自斫琴。药石扫空身便健，始知万事要无心。雨长苍苔满钓矶，坐令秋暑敛馀威。天高月破残云出，野旷风惊蠹叶飞。终岁锄犁犹不饱，万家砧杵独无衣。早知竟坐儒冠误，射虎南山未必非。身似庞翁不出家，一窗自了淡生涯。山姜零落初成子，石竹凄凉半吐花。寒涧挹泉供试墨，堕巢篝火唤煎茶。掩关本意君知否，两耳衰年不耐哗。老怀不惯著闲愁，信脚时为野外游。过雁未惊残月晓，片云先借一天秋。村醅似粥家家醉，社肉如林处处留。七十已稀今又过，问君端的更何求。"}