{"id":"432800","title":"呵壁","dynasty":"近现代","author":"金天羽","text":"呵壁诗成学问天，伤心难过鼠儿年。十关到处传烽火，九庙经时阙豆笾。泥马无情来渡主，金人有泪不成仙。可怜六甲虚缠命，空手难徵度厄钱。深宫无赖话机祥，未信鲜卑八部强。几日关门雄地虎，早时坰牧见夷羊。弓弯朱鸟窗前月，马踏金鳌背上霜。楼阁五云龙凤气，换他三月火咸阳。靴尖容易趯神京，好畤祈年驻列营。宫井女沈田六尺，瑶池仙去董双成。才人泣涕甘厮养，朝贵髡钳付老兵。输尔虬髯红拂妓，仪鸾殿上订三生。豆粥芜亭泪未乾，两宫西笑望长安。使金人物关心召，诅楚文章掩面看。国计险拚枭一掷，军情密递蜡双丸。公卿幸脱排墙死，留与天家锡剑槃。"}