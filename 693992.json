{"id":"693992","title":"留石堂诗为严秋野郡守","dynasty":"明","author":"陈邦彦","text":"一代循良共此堂，三峰新峙石苍苍。欲知砥柱东南意，海不扬波致越裳。楚台新报半沉浮，五马骖驔粤海头。此日叩阍人尽望，使君能与石俱留。八桂诒来粤所稀，即教携去未云非。如何皂盖三年远，不载青山一石归。九曜崚嶒傍粤台，仙羊五色未蒿莱。南中自古多奇绩，鼎足还应待后来。"}