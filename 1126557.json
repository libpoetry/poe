{"id":"1126557","title":"酬赠王益舜良殿丞","dynasty":"宋","author":"梅挚","text":"才地渊宏笔力恢，三年粉社幸游陪。八吟丽赋凭高得，三咏雕触选胜开。玉苑早容收朴樕，兰池尝许试虺尵。海棠风里甘棠政，只恐星趋节召回。风度幽闲识宇高，暂分明寄握牛刀。贾生学赡思仪汉，李白才多合继骚。步武即看峨豸角，对扬几见掷麟毫。琴斋颂罢吟魂远，时梦钧天醉碧桃。"}