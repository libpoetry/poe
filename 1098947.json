{"id":"1098947","title":"清寒","dynasty":"宋","author":"张侃","text":"臞叟久不出，短帽半离披。天公有新事，剪雪玉参差。仰瞻银海眩，须臾肆寒威。试呼缄口翁，时复一中之。初如薝卜飘，终似白练驰。阴气无所泄，乘风舞绥绥。山明失紫翠，手板休拄颐。溪流有层冰，艇子寸步移。寒禽集深条，可怜翅翎垂。拥炉回阳春，始觉温四肢。我生仅再见，老农重嗟咨。锦里杜子美，姑溪周紫芝。文章江汉流，初不事支辞。遗编可推究，古岂异今时。无此雪与寒，何翅五吟诗。宜瑞不患寡，写檄诛云师。"}