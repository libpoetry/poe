{"id":"525924","title":"安平镇","dynasty":"明","author":"顾璘","text":"安平镇前石岸高，飞薨夹水压巨鳌。千门碧柳起春色，安居岂知排难劳。昔日孝皇君万方，河水忽决黄陵冈。洪涛荡汨失齐鲁，神禹不降蛟龙狂。此地崩颓运道改，巨舸连翩落东海。下民昏垫轸尧心，朝廷经济需元宰。司徒刘公社稷臣，一心报国摅精神。胼胝身任四载苦，版锸泪堕千夫贫。沉船坠埽黄泉下，铁石如山不论价。五丁叱咤驱风雷，功成遂绝奔湍泻。宣防竹楗何足多，野哭一夜回讴歌。司徒哀痛转谦抑，中官武将碑嵯峨。碑嵯峨，庙赫奕，庙中牲牢今络绎，呜呼谁人独惭色。"}