{"id":"420179","title":"高阳台 屏风","dynasty":"近现代","author":"邓嘉缜","text":"越网千丝，湘筠九曲，俨然小坞藏春。翩若惊鸿，依稀弄影伊人。绛纱倦倚浑闲事，那更窥、浅笑轻颦。似蓬山、香雾氤氲，袅袅遮云。多情肯共层轩隔，奈拓开金翠，兰蕙当门。猩色阑干，芊芊碧草如茵。凭谁领取绸缪意，忍负他、织锦天孙。恁销凝、翠展吴山，取次横陈。"}