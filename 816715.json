{"id":"816715","title":"鹧鸪天 闻鹧鸪","dynasty":"清","author":"董元恺","text":"楚水吴山何限情。透花窥鸟最分明。惟奈瘴烟笼饮啄，亦悔梅岭阻归程。一片雨，五音清。无那春风欲送行。秦人只解歌为曲，歌按秦楼梦不成。弱柳千条杏一枝。已凉天气未寒时。故将别泪和乡泪，莫遣佳期更后期。两不见，暗相思。浅深更漏妾偏知。低头闷把衣襟撚，为报春风且莫吹。远客辞家月再圆。绿杨如发雨如烟。梁间燕子闻长叹，楼上花枝照独眠。兴又寝，倚阑干。各自当情各自欢。回身泣向寥天月，恰漏清光落枕边。山槛晴归漠漠烟。绿窗红泪冷涓涓。长疑好事皆虚事，可得潸然是偶然。兰烛烬，江波连。当时惆怅不曾眠。起来自擘纱窗破，病眼开时月正圆。莫怪频频上此台。翠萝深处遍苍苔。能令瀑水清人境，更取峰霞入酒杯。堤柳动，野荭开。林下轻风待落梅。从来此地黄昏散，往事空成半醉来。"}