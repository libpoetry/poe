{"id":"432931","title":"书愤二首","dynasty":"近现代","author":"洪传经","text":"有儿有女竟成孤，无米无柴怅索居。物外亲交皆断绝，胸中丘壑早荒芜。南冠重比当山石，微命轻于覆辙鱼。谁敢挺身分皂白，太阳万岁日高呼。行止翻教羡楚囚，迁流何敢望齐优。十年苦乐真难说，一榻孤清祗梦俦。世外桃源空想象，人间沧海正横流。是非黑白都颠倒，多少狂生骂孔丘。"}