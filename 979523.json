{"id":"979523","title":"试院次韵呈兵部叶员外端礼并呈祠部陈员外元舆太学博士黄冕仲","dynasty":"宋","author":"晁补之","text":"盛世天休沓，真人宝历开。太任当政闼，元老位公槐。莫盛官人始，相从试士来。鸣珂咸俊彦，索米独尘埃。未叹官曹隔，多惭赏鉴陪。成川须畎浍，崇厦要条枚。文武中铨集，丹铅百卷堆。豚鱼聊可辨，皮弁不应恢。虎出争亡矢，蛇成屡夺杯。调钟求雅滥，烈火试珉瑰。绿暗惊庭叶，朱明换律灰。得枭夸艾捷，闻鹤悼坚摧。茧绪谈飞麈，渑波酒挹罍。赓酬皆绝韵，搜索病非才。半是仙槎客，曾随禹浪雷。遭时鱼奋角，失路剑生苔。胆气冲星在，词源卷汉回。声名改闾里，轩冕映舆台。谖草怀堂北，灯花粲妇腮。凉风吹枕梦，薄雨滞城隈。号奏天官近，胪传御史催。康衢骥鸣跃，归檐仆欢咍。华省深扃钥，衡门翳草莱。尚怀休假远，别语重徘徊。"}