{"id":"433482","title":"泰山纪游四首","dynasty":"近现代","author":"黄浚","text":"岳宗表东海，意态硕且俨。初观疑肤宽，徐进愈拘歛。迸生柏蒙茸，累戴石崿剡。东西实两涧，互出山所掩。我行及中观，小憩赖崖厂。天门尚寥绝，缺齿齤危隒。悬磴若涸流，受日㸌馀闪。舆夫发高叹，跻胜此其渐。远瞻行朽兀，心识环道险。相追入窔辽，横舁乃冉冉。言从朝阳洞，松柏始分陕。仰面窥抗峰，超足践深崦。当前怖千盘，回望渺九点。天阙踞松顶，重关犹穹窿。极高地转坦，突兀归琳宫。同游何所祈，泽旱徵神功。珉碑扪未竟，飒然来天风。振策遂直上，两袂云气充。但见群龙脊，蜿蜒奔向东。日观屹吾前，馀皆青濛濛。排闼急呼酒，未惮寒气攻。万窍合一号，浩浩山发谼。少焉雨脚住，始觉众象空。下瞰千寻壑，云絮方蓬蓬。暮色随筇来，霞彩知煁烘。中夜观日出，铸橘无其红。名山信多姿，晴雨彰妍工。兹游兼众美，贶我盖已丰。乃知五岳顶，呼吸皆潜通。惜哉石坞幽，坐失指顾中。岱游选佳胜，二桥固称最。云步揕岩腰，若束紫玉带。得名抑已夙，山水适相会。倾湍虽幽绝，峻隘毋乃太。吾爱东西桥，回峦映朝霭。泉流取遥势，万笏拱其外。沿桥张翠幄，了不杂松桧。嘉名锡柏洞，郁郁建天旆。徘徊数石齿，寒意出微濑。颇如行韬光，密竹作遮盖。流莺时一闻，远涧爽清籁。雄深含幽茜，乃见泰山大。览古登泰山，古碑竟安有。唐宗馀摩崖，泰石兀谁偶。吾稽闻见录，载笔者朱叟。乾隆十三年，皇帝幸淄右。泰安盛县丞，洒道供奔走。旧碑刊九十，残碣付毁蹂。廓除方自侈，神怒击而掊。我来审题字，濯濯叹灵薮。下山观岱祠，罗列诧星斗。凿坏为碑林，元气出户牖。臣斯三五篆，异宝敌岣嵝。谁欤拾残缺，畀彼苍官守。嵯峨峻极殿，画壁烂昏黝。玉圭诚晚出，铁桶佚已久。唐槐或不妄，龙意入老丑。森森汉家柏，作伪吾无取。归欤出东郭，承盖笑社首。"}