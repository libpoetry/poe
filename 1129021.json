{"id":"1129021","title":"言志","dynasty":"宋","author":"释文珦","text":"凡物无美恶，适俗斯见收。荆玉勿彊献，隋珠毋暗投。苟曰道不同，其可相为谋。知己尽沦丧，吾生行且休。人生在斯世，穷达悬诸天。迷徒不知此，多为外物迁。岂若保真素，白云日高眠。鸿飞杳冥冥，弋者何慕焉。众人穷智虑，没齿常区区。吾独不能尔，林卧安其愚。聪明既寂绝，因之得玄珠。其珠有夜光，终将破昏衢。山中良自好，住久乐已成。山木有嘉荫，山禽无俗声。永言辞世路，世路多不平。亦以性疏懒，不能但劳生。吾生癖而慵，烟霞成痼疾。千山复万山，曾不厌深密。广厦非所睎，分甘死蓬荜。或问予如何，高明鬼瞰室。穷居虽寂寥，苦节谅难改。青青山上薇，朝莫犹可采。薇尽而长饥，饿死亦无悔。古者夷与齐，清风弥亿载。人寿能几何，百年犹一霎。岂识貂蝉贵，且与渔樵狎。饮涧不需瓢，采山时荷锸。世人莫相嗤，吾自用吾法。"}