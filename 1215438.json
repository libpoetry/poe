{"id":"1215438","title":"邯郸道上书所见","dynasty":"元","author":"陈泰","text":"马珑珑，车碌碌，古道茫茫沙扑扑。帽翻翻，袖速速，丁丁零零西番经，轧轧刺刺塞外曲。西番经，无人听，忽闻马上琵琶声，乌纱鬒发双娉婷。控以黄金勒，坐以紫文茵。有时唤驴儿，玉色微生嗔。东风日暮邯郸尘，去去共踏长安春。往来只在都门下，可笑相逢不识君。"}