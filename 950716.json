{"id":"950716","title":"六月二十一日内引赐对缉熙殿玉音宣问漏下数刻将退赐金币香茗有差既而御笔除长地官将旨八路复赐一札兼镇姑孰敬纪感遇以昭恩荣四首 其二","dynasty":"宋","author":"岳珂","text":"二纪身陪献纳班，今朝始得拜金銮。袅蹄范铸分天馥，鲛织开奁荐月团。奎壁近沾琅钮湿，斗牛直射宝光寒。糜捐虽有平生志，自觉君恩报称难。"}