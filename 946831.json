{"id":"946831","title":"毛公坛","dynasty":"宋","author":"陈舜俞","text":"古坛叠乱石，草木何参差。黄衣宇其傍，陈迹刊丰碑。曰初刘真人，齿发不可訾。但见绀绿毛，被体鬖鬖垂。云軿一日去，空山留庭壝。弟子散岩谷，荆榛蔽荒基。晚有周息元，探访亲斩披。白鹿忽跪前，灵符见葳蕤。地胜人既偶，凝严起宝祠。束帛下幽聘，良马维素丝。前朝揖高风，有美皮陆诗。迨今三百年，事去物亦隳。乔松委樵苏，野蔓号狐狸。惟有鍊丹井，甘冽无等夷。一酌匪消渴，钦慕尚神禧。"}