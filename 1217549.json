{"id":"1217549","title":"寄题寿张堂","dynasty":"元","author":"乃贤","text":"黄河漫漫浸城郭，浊浪崩奔恶风作。桑麻千顷变沧溟，忽见中流出台阁。台上老人八十馀，北窗高卧梦华胥。当时汲井有深虑，一家幸免今为鱼。玉雪郎君尽清楚，堂上举觞堂下舞。泥金紫诰日边来，象笏朱衣照门户。大夫食邑开寿张，五云作篆悬高堂。愿得河清一千岁，朝朝望阙谢君王。"}