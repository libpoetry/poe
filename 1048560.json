{"id":"1048560","title":"送刘睦州移京西漕","dynasty":"宋","author":"韦骧","text":"贤杰恬荣进，朝廷眷旧材。优閒辍为郡，按举复行台。忆昨巡荆北，于时会岁菑。转输忧国计，假易缓民财。吏议乌能避，邦条不可裁。谪迁知咎戾，忠信即基胎。解印离江浒，分麾溯浙洄。列城遗厚爱，千里沛馀才。火玉坚难变，霜松翠弗摧。壮行心所勇，胶禄素尝咍。履道期终固，谋身绝外猜。子文忘愠色，严助乐归来。抚俗专求瘼，提纲独整颓。察幽穷蒂芥，屏恶自渠魁。犴狱春多草，宾阶雨不苔。溪山围几席，风月侑樽罍。毫瘦清吟苦，弦高雅曲哀。黄堂成卧治，青律再飞灰。况味安符竹，胸襟傲面槐。桐庐声绩远，蓂陛宠光催。近部劳经画，兼资藉玮瑰。使旌蜺夭矫，宸诏凤毰毸。肃肃途将戒，元元慕若孩。车攀朝柅轴，舟遁夜张桅。被命恭虽益，封章恳以推。让廉仪组绂，贪冒愯驽骀。京辅非轻寄，天衷未易回。功名当盛获，蕴蓄岂空培。舆论蕲皆惬，高怀愿更恢。壮猷那久抑，早晚咏良哉。"}