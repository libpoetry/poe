{"id":"403651","title":"陂塘柳 七夕饮味雪庐，次白石韵","dynasty":"近现代末当代初","author":"白敦仁","text":"碎秋心、声声梧叶，作寒只在金井。西风自是愁边物，何况夜吟单枕。慵记省。甚钿约钗盟，万古还教整。情灰易冷。更何必繁霜，已成依黯，此意共谁领。良宵怨，依旧月斜星炯。瓜盘昔梦才顷。人间巧拙真何物，漫说针楼行请。云路迥。怕小劫山河，顿换蟾宫影。炎凉莫问。仗无寐青灯，未凋玄发，一纵眼前饮。"}