{"id":"740305","title":"七月十五日望雨","dynasty":"清","author":"朱圭","text":"四牛欲斗不肯合，空雷密云风飒飒。蔚蓝高高不敢扪，龙骨踏翻腰胫摺。斋蔬半月心如熏，垂杨左肘肤苦噆。乘轩无功鹤自愁，堰水将枯鱼可罨。渊珠谁掇骊睡酣，天壶不闻娥笑霅。乾忧何术暴尪巫，直欲飞精叩阊阖。岂惟秋炕惩稻蟹，安望冬饶通蜡腊。穹慈或怜虮虱焦，气缊暂教山泽沓。苍茫灵意不可知，一夜冰夷鼓镗鎝。相呼宾从歌渑陵，遍赛祇坛醉叠榼。"}