{"id":"1212276","title":"对月吟拟诸公体","dynasty":"元","author":"耶律铸","text":"猎人设网罗，不挂月中兔。岂无烹兔意，难求登月路。月殿兔长生，人间几今古。抱杵景徘徊，天狼空自苦。樵者劳斧斤，不斫月中桂。岂无薪桂思，难筹攀月计。月殿桂长荣，人间几兴废。倚镜影婆娑，天风摇不碎。倾影听人歌，扬辉伴人舞。何事在华筵，分明作宾主。踪迹各无聊，乾坤两栖旅。举酒寿姮娥，向人终不语。"}