{"id":"700600","title":"京师寓廨三首","dynasty":"明","author":"高启","text":"谁言旧隐非，静里且相依。绿树城通苑，青山寺对扉。官闲休直早，客久梦还稀。是物春来典，唯存旧赐衣。几夜频听雨，经春不见花。蘼芜青渚燕，杨柳白门鸦。拙宦危机远，工吟癖性加。闲坊车马少，不似住京华。寂寞过芳时，幽怀只自知。袖无投相刺，箧有寄僧诗。鼠迹尘凝帐，蛙声雨到池。疏慵堪置散，不敢怨名卑。"}