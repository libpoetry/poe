{"id":"223380","title":"疏影·雪空四野","dynasty":"宋代","author":"张炎","text":"雪空四野，照归心万里，千峰独立。身与天游，一洗襟怀，海镜倒涌秋白。相逢懒问盈亏事，但脉脉、此情无极。是几番、飞盖追随，桂底露衣香湿。闲款楼台夜色。料水光未许，人世先得。影里分明，认得山河，一笑乱山横碧。乾坤许大须容我，浑忘了、醉乡犹客。待倩谁、招下清风，共结岁寒三益。"}