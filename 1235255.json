{"id":"1235255","title":"哭绿坡二首","dynasty":"元","author":"尹廷高","text":"种菊东篱志未偿，骑鲸竟往白云乡。山中招隐人辽邈，地下脩文事渺茫。秋月春花吟不尽，汀兰岸芷死犹香。不堪回首看西峡，孤嶂寒烟正夕阳。半溪雪压钓鱼船，已矣知音我绝弦。月犯少微人共惜，日斜庚子谶先传。青骡一去真如梦，白鹤重来不计年。门掩楼峰消息断，只愁云气湿残编。"}