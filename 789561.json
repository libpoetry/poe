{"id":"789561","title":"酹江月  葛壮节公宝刀歌公讳云飞，官总戎，道光辛丑抵英夷于舟山死之，建祠甬东并藏所遗宝刀二，其一曰成忠，乃殉节时手握不释者","dynasty":"清","author":"张景祁","text":"连环龙雀，甚斑花剥紫，英铓如旧。要与乾坤平浩劫。青海磨铜时候。光弼靴中，霁云席上，血洒屠鲸手。楼兰未斩，白虹惊看躔斗。当日刑马鏖军，蛟门月黑，横槊空支守。想见戎衣斜压处，肝胆一身能剖。碧葬遗冠，金寒佩玦，两字成忠寿。风生霜鞘，壁间犹作腾吼。"}