{"id":"682480","title":"中秋乐词","dynasty":"明","author":"区大相","text":"云楼奕奕敞朱扉，玉宇重重彻紫微。轮满天庭分昼景，桂开仙阙吐圆晖。深深罗幌焚香出，队队霓衣侍辇归。忽听云中催按笛，怕令乌鹊又惊飞。朣胧玉宇御瑶觞，佳景千秋乐未央。自有重轮开玉镜，何须仙曲舞霓裳。兔宫久閟长生药，桂殿新薰百和香。此夕关山人尽望，愿分馀照及穷荒。"}