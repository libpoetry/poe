{"id":"1120390","title":"读史二首","dynasty":"宋","author":"周必大","text":"舜作九成乐，丹凤仪其宫。周备既醉福，高冈始鸣桐。区区汉宣帝，杂霸期群聋。恽诛广汉族，一变高文风。德教既不任，览辉理未通。惟昔周道衰，麟出大野中。尼父绝史笔，盖伤吾道穷。汉治非虞周，凤来与麟同。胡然颍川守，乃敢贪天功。下义上赏奸，甚哉其相蒙。洪乔晋名士，耻为致书邮。扁舟石头路，百函委湍流。惠固有不费，俛从谅何尤。性也倘自异，却之尚为优。奈何负诺责，而令任沉浮。天报在尔子，晚解桓温仇。答谢岂不审，何至空函投。坐此竟弃绝，侘傺归山丘。乃知网恢恢，小恶靡不酬。寄语轻薄子，勿贻子孙忧。"}