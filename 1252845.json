{"id":"1252845","title":"漫兴三首","dynasty":"元末明初","author":"王冕","text":"隐几看山与世违，当门种竹亦无机。五更骤雨随风过，满眼落花如雪飞。每为注书消夜烛，亦常沽酒典春衣。今朝急报任公子，昨日苍苔满钓矶。中天积翠郁层阴，雪瀑遥飞落远岑。白月夜分双鹤舞，清风时听万松吟。放怀尽可从诗酒，行乐何须论古今。我欲与君飞两舄，题诗刻竹满山林。风花片片落瑶台，江北江南春未回。老子胸中自潇洒，故乡何处却徘徊。海云挟雨连天黑，江鹳如人近屋来。景物相看只如此，沽杯且放好怀开。"}