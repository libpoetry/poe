{"id":"431011","title":"百字令 其二","dynasty":"近现代","author":"刘鹏年","text":"灵心慧骨，是梅花伴侣，不辞清瘦。谱就新声题凤纸，消遣绿窗清昼。锦字缄愁，雷车碾梦，千里诗魂透。阴晴圆缺，楼头月色依旧。无端夏绿霜凋，春红雹碎，永隔同心偶。扫叶拔钗思往事，赢得泪痕盈袖。遗挂犹存，残灯无焰，肠断孤吟候。锦囊血尽，东风应长红豆。"}