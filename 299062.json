{"id":"299062","title":"贺新郎·送仪吉妹于归袁浦","dynasty":"清代","author":"袁绶","text":"之子于归亦。记垂髫、琐窗朱户，常相依倚。花萼春浓真似海，底事十年弹指。早料理、遥情离思。箫凤声中分袂速，算今番、归妹爻占四。徵旧梦，渺云水。年来我亦愁难洗。怪西风、雁行吹散，白云天际。家有仓山如画里，无复冷吟闲醉。料花月、也添憔悴。听水听风知未惯，更怜伊、初试羹汤味。双鲤讯，须频寄。"}