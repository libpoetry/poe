{"id":"816108","title":"寄刘伯宗兼问次尾诸孤","dynasty":"清","author":"梅磊","text":"九子山头草木悲，五年江上雁鸿迟。吹箫食拟从人乞，吞炭声还畏友知。吾道荆榛空岁序，中原战斗几须眉。只今才彦看将尽，爱尔冰霜独自持。黄云晻暧凤凰台，六代烟花一草莱。覆瓮少虚皇甫誉，衔杯老忆谪仙才。春风蜡屐游应数，夜月然藜阁好开。回首楼山堂上客，遗书孤子重堪哀。"}