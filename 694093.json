{"id":"694093","title":"济宁悼仆十首","dynasty":"明","author":"陈是集","text":"仅携四仆为囊贫，镇日相呼在水漘。彩鹢辞来方叱驭，跨驴不见倍怆神。恃尔舟中侍病勤，茶铛药灶夜犹煴。陡然暍死情难遣，枯树鸦声不忍闻。一病胡为遽陨魂，生前恐有宿缘冤。濒危半语无酬主，憨鬼何心太负恩。他乡主仆觉相亲，旅病方苏数斛尘。昨日为予新栉起，如何二竖自来嗔。笞骂多端了不喧，与萧颖士仆差伦。休言数载携书剑，浃日尽能报主恩。鬼录严催难火熬，天涯处处吼波涛。人生底事添愁绪，恋着乌沙累汝曹。谁能先着定悲欢，休咎无端笑指弹。十日泇河逢越客，封题一纸报平安。漫言敝履与遗簪，旅魄凄凄傍佛龛。东土青燐休结伴，要收汝骨瘗江南。坐起犹然错问名，狂飙倏逝寂无声。莫愁泉路悭相识，好向西江逐队行。山川何处可销愁，络马湖边归路悠。猎猎悲风吹客黯，不堪重过济宁州。"}