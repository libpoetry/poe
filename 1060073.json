{"id":"1060073","title":"送欧阳司理归荆南","dynasty":"宋","author":"周行己","text":"荆南秀气有异才，我今见之欧阳子。长年读书五车过，下笔神捷风云起。一昨新书警末俗，儒衣喜好入骨髓。此君矫矫出辈流，一心本学妙达理。斯之自信谢党与，万口一律谁信尔。眼明却见法令新，四海文章尽苏氏。马群一遇伯乐空，近拔其尤自君始。可怜平生万艰苦，及壮一官归故里。丈夫行道会有时，用心深处良独知。眼中人才不易得，凤翥龙骧非尔谁。野人一身日百谤，人笑阮痴端不痴。忆昔定交论心腹，示我青青千载期。兹事风流定不朽，谢尔纷纷轻薄儿。如此嘉会岂易得，端知聚散非人力。相期远大莫相忆，要须身健且强食。"}