{"id":"817038","title":"至双峰寺留宿","dynasty":"清","author":"缪公恩","text":"新雨湿柔沙，清溪绕岸斜。一轮残日影，几片远天霞。薄霭生秋草，微风拂径花。牛羊归牧笛，散入野人家。岚气落高岑，崎岖石径深。空山惊马足，清磬豁人心。穿峡泉声咽，凌霄树影森。松涛传万壑，盈耳海潮音。暂借维摩室，毡分十笏宽。蕨薇留客意，鸡酒故人欢。云净秋空碧，山深露气寒。老僧先入定，独凭石阑干。杰阁倚诸天，当窗璧月圆。涧光澄夜气，山影淡秋烟。心目空千古，虚灵净万缘。非关灰木者，寂灭学安禅。"}