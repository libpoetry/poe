{"id":"811100","title":"恭挽崇庆州牧赠中宪大夫常老先生三首 其二","dynasty":"清","author":"王朝元","text":"清溪一曲抱山村，里号栖霞产异人。鹏奋九天云路近，星沈万里血光新。孤忠耿耿蜀山月，遗恨绵绵昔岭春。张许有灵应把臂，丹诚共诉不嫌频。长驱未得歼蛮戎，夕岭军中落将星。带甲雄师色尽墨，储粮佳士气如霆。忠魂不逐虫沙没，大节常昭汗简青。泪洒西风蜀父老，浣花溪畔吊英灵。"}