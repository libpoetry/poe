{"id":"1120229","title":"山行行歌十首","dynasty":"宋","author":"周文璞","text":"受箓坛前云更长，春风漠漠杏花香。峰回路转无人处，恰见天书字数行。竦楶雕珉万万层，云头晃晃现觚棱。野人自爱幽深景，只是寻常不见僧。道院中间沐发容，施来元自赞皇公。君能百拜香烟下，不怕丹琼路不通。虫蛀黄连彻夜焚，秦谣楚诵少人闻。近前欲问新宫信，鹤带灵芝入暮云。带浅人家隐树深，嫩晴天色弄云阴。好风袅袅穿林去，吹散松黄似郁金。遨游自是不思归，花气蒸衣气力微。抛弃文书亡俗累，岭猿吟后闭山扉。天风稳送步虚声，杂和漫山桧柏鸣。远望山腰多白石，细看知是野人行。中峰道士蕊珠丹，曾与神仙玉炼颜。见说醉来烧隐诀，药炉萧瑟卧空山。紫阳道院古丹青，恨渠犹画化胡经。晚香灭没人归后，自有天风撼玉铃。砌穴萧森隔土桥，项梁城颂最萧条。羽衣歌此招魂魄，直送幡旗上九霄。"}