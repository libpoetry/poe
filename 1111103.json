{"id":"1111103","title":"赠久轩提刑江东二首","dynasty":"宋","author":"汤汉","text":"江右皇华溯浙东，按行特地到山中。柴门忽有高轩过，衰俗久无前辈风。嵩岳气摇消息长，祝融开霁鬼神通。荒崖绝谷留光彩，长使人怀太极翁。向来廷诤伟堂堂，不负西山与紫阳。尽道拾遗当召黯，不应清诏久烦滂。真儒事业谁能测，忧国忠纯不谩狂。一上蓬莱看云海，细毡归去论虞唐。"}