{"id":"387613","title":"高阳台·心比犀灵","dynasty":"清代","author":"樊增祥","text":"心比犀灵，身同鹤瘦，鬓丝青似茶烟。炉鼎何功，从来贵寿由天。海东漫致长生药，话辽阳、老泪潸然。把方书、杞犬参人，都付唐捐。平生不解调婴姹，纵河鱼自煮，也驻华年。秋月春风，伴人浅醉闲眠。秦皇汉武皆痴绝，祇鸳鸯、不羡神仙。奈花前，少个杨枝，调护香山。"}