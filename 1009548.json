{"id":"1009548","title":"赵通判请赞观音","dynasty":"宋","author":"释心月","text":"轮数珠，泛莲舟。觉天云静，性海风休。以悲为心，救众生苦。以慈为眼，观众生忧。众生何忧，忧忘内修。众生何苦，苦于外求。故现宰官身，所说宰官法。不出乎尽忠孝，守名节，保禄位，教子孙，勿坠于箕裘。夫如是普门一十九类，楞严三十二应，熙怡微笑，唯唯点头。公堂日永篆烟浮，誓与慈容同去留。"}