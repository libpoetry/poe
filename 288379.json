{"id":"288379","title":"游鼋头渚·吾闻具区三万六千顷","dynasty":"清代","author":"秦宝瓒","text":"吾闻具区三万六千顷，七十二峰涵波影。中有一鼋跋浪来，激飞水石沧溟开。鼋身横浸莓苔绿，鼋头触起云涛堆。鼋耶石耶杳莫知，以鼋名山山何辞。我来四月新雨后，山翠欲滴山云痴。摩崖谁凿擘窠字，横云刻断苔藓姿。足纹拆裂风涛吼，嶙峋石骨蟠蛟螭。截作园林山景石，米颠袍笏争求迟。山泉一勺可汲饮，未携茶具空踌躇。他年鼋头结茆屋，野梅遍植山之麓。花开如雪翠禽飞，花下酥倒花下宿。"}