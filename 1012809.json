{"id":"1012809","title":"偈颂二百零五首 其一七七","dynasty":"宋","author":"释正觉","text":"清净性空水，光明法界身。依俙辨白处，便是诞生人。不洗体，不洗尘，妙触宣明悟水因。借问当年向去事，如何今日却来亲。二千年前此时候，指天指地师子吼。云门居乱思太平，打杀不妨将喂狗。指东话西，将无作有。恶水泼君君莫嗔，而今看你如何受。"}