{"id":"587698","title":"祠堂诗五章","dynasty":"明","author":"霍韬","text":"穆穆我祖，鞠我后人。视我后人，支由体分。我子若孙，我弟若昆。念尔所生，勿替尔祖之心。凡人之生，均出父母。我为父母，乃有孙祖。何今之人，自有弟兄。无念所生，而利之争。兄弟利争，肉骨戈兵。妻子好合，如鼓瑟琴。兄弟聚阋，如商如参。兄弟商参，不念尔父母，矧念尔祖。穆穆我祖，念我孙子。同属于毛，同离于里。兄弟离矣，妻子肥矣。我之孙子，亦我仪矣。教诲我子，善我师之。昆弟利争，勿我似之。穆穆我祖，有俨其临。我弟及兄，而子及孙。皇皇骏奔，式念祖心。匪也洁牲，庶也临歆。"}