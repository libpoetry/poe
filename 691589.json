{"id":"691589","title":"西湖邂逅山阴俞不仝连日欢饮席上口占","dynasty":"明","author":"李流芳","text":"九年不见此髯公，十日西湖九日同。待缩九年为九日，君归何事苦匆匆。轻寒微霭养花天，十里桃堤似锦缠。花事未阑君且住，酒船今在六桥边。百年节序喜清明，不负花时有几人。杂板新腔歌百遍，深杯腊酒饮千巡。千岩万壑不曾看，一水悠悠欲渡难。与子相期仍未定，不如且尽眼前欢。"}