{"id":"686993","title":"承家兄自石城南归消息述赋五首","dynasty":"明","author":"刘崧","text":"书来展转见艰危，南望徒令涕泗垂。六县久闻残戍长，一州犹迟进王师。潜依舍主惊相失，寄食野僧恒苦饥。正是草间愁落日，石崖那更啸熊罴。荒村日日不逢人，上砦依人愁远身。猺獠潜通南岭路，官军误信北风尘。糇粮给饷山车困，牛酒祈安野庙神。敢恨兵戈残赤子，极知帷幄有忠臣。稍出蓝田见暮烟，徐坊迤?下雩川。防夫夜筑缘山寨，逻卒时遮下水船。风急妖尘侵岭外，日斜戍鼓起楼前。出滩行李从萧索，愧尔长年剩一钱。出岭喜离豺虎群，下滩惊触怒龙龈。浪抛飞雪船头见，石挟奔霆柂底闻。心折已迷前日路，神消徒望故山云。舟人相吊还相贺，南上征帆半是军。风尘面目困支离，奔走归来已后期。且慰家人乌鹊喜，徒劳汝弟鹡鸰悲。檐花深夜频沾席，瓠叶清秋谩绕篱。直待南征捣巢穴，林皋种豆尽相宜。"}