{"id":"685644","title":"春诗十三首 梅坞跨驴","dynasty":"明","author":"邓云霄","text":"疏影横驴背，繁花照练裳。如何入林久，反觉不闻香。高挂疏林外，频摇花信风。小槽珠溜滴，色胜杏花红。草阁桃花绕，时清异避秦。渔郎休更问，此处是通津。制就绿罗袷，轻如蝴蝶飞。閒来堤上望，草色妒人衣。歌罢弄残机，柳线还堪织。怜君身上衣，可比流黄色。舞入唐宫去，光风乱物华。君王何所幸，宫女尽如花。昨夜西山雨，今朝前溪长。鱼亦作春游，相随戏兰桨。禁火空斋静，檐声更送寒。花神愁不语，玉箸洗妆残。野老送春茶，铜瓶汲井花。钻榆新得火，对客瀹云芽。水际丛兰碧，香风两岸闻。褰芳修褉罢，欲荐云中君。西风送别意，念汝路途长。春到还相顾，贫交不忍忘。窗雨夜萧萧，香魂不可招。新晴聊纵步，还恐碎琼瑶。抟风学雪舞，散作满天愁。万户莺啼遍，谁家独倚楼？"}