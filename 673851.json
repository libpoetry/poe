{"id":"673851","title":"秋夜与客饮酒桂花下","dynasty":"明","author":"黄相","text":"堂前老桂开清秋，月光如昼凉飕飗。对客忻然不能寐，一樽笑酌庭南幽。昔日李谪仙，独饮春花前。何如良夜得佳友，天香月色不用费一钱。昨者中秋景，云月半成暝。今宵桂花下，即在月宫饮。花间置酒月照花，酒尽花间月又斜。如此相逢若不醉，花残月缺空咨嗟。"}