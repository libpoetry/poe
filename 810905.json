{"id":"810905","title":"述怀","dynasty":"清","author":"王权","text":"法令纷牛毛，故牍积充栋。欲涉苦无涯，迷茫堕烟蒙。譬如夜行岐，指导赖仆从。猾胥缘以张，放手恣操纵。巍巍平章权，乃与滑涣共。岂无经世才，俯首听牵控。申韩犹逡巡，《诗》《书》复安用。六经于人事，细大无不赅。汉尚专经学，余绪成吏才。醇风在朝陛，恺泽周草莱。后贤扫训诂，析理穷胚胎。语录日蕃衍，闻道人人皆。实事反遗弃，政俗熊无颓。呜呼流派别，源远谁当回。"}