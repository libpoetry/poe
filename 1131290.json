{"id":"1131290","title":"伍主簿挽词","dynasty":"宋","author":"楼钥","text":"好贤元不减缁衣，客到公家如所归。二浙声名三鹗荐，四山风物一翚飞。桑榆冉冉身先蜕，兰玉森森家正肥。人有百身宁可赎，发棠谁复济齐饥。由来风谊独穹然，坐享家肥不计年。堕帻何妨分百万，指囷宁复问三千。灵椿老去仁宜寿，玉树种成身已仙。衮衮公侯殊未已，正应含笑入重泉。晚年朋旧益彫零，叹绝斯人奠两楹。不忍衔悲读佳传，可堪回首念平生。交情君独全终始，人物谁能继老成。清些楚魂招不得，朔风凄切泪纵横。"}