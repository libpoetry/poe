{"id":"1188480","title":"春游司直城西鸬鹚溪别业","dynasty":"唐","author":"清江","text":"别墅军城下，闲諠未可齐。春深花蝶梦，晓隔柳烟鞞。韶景浮寒水，疏杨映绿堤。沿洄看竹色，来往听莺啼。久慢持生术，多亲种药畦。家贫知素行，心苦见清溪。越客初投分，南枝得寄栖。禅机空寂寞，雅趣赖招携。本寺重江外，游方二室西。裴回恋知己，日夕草萋萋。"}