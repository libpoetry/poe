{"id":"443070","title":"三台","dynasty":"当代","author":"秦鸿","text":"正西风遥起木末，海潮怒涛纷溅。跨海来、曳月几长鲸，为谁化、蓬莱空幻？迷濛处、杳杳渔歌散。白鸟下、青蘋江岸。梦游罢、门掩黄昏，列炬火、一城光炫。更茫茫暮霭目断。冉冉斜阳心倦。笑腐鼠、滋味竟何如？却道是、鹓雏都羡。行囊识、燕子旧云眷。记騄駬、飞霜腾电。万马驻、黑海东头，大秦隔、浪高千巘。看狮身人面俱坏，伏羲女娲皆远。想握蛇、逐日走平沙，去程被、层林苔藓。焚香听、满窗秋雨咽，百尺楼、人在天半。俯城郭、心事苍凉，后庭花、夜深弦管。"}