{"id":"1045757","title":"送吴龙图归阙","dynasty":"宋","author":"吕陶","text":"蜀山千寻立，奇势凌穹苍。岷水万里走，怒流吞沧浪。南连楚越腹，北际秦陇吭。乾坤所造作，险固天下彊。四境高与深，沃野蟠中央。天时少凶旱，地力宜耕桑。生齿万亿计，赀货丰且穰。运载实内府，重车不停箱。公廪己腐粟，私家始馀粮。恬然礼义俗，杳在无何乡。王泽或壅闭，土风亦悲凉。所以二僭伪，草木罹凋伤。继有三盗起，氛埃屡飞飏。耳目殊未远，本末犹可详。朝廷任连帅，指顾宁一方。圣造尔莫测，恩波但流长。我公来息蕃，琴瑟更而张。至诚极恺悌，大事费忖量。澄挠孰清浊，中和匪柔刚。蜀人自荷戴，颂口殊锵洋。仰公若梁栋，爱公比琳琅。谓宜立大厦，岂特为圭璋。愿公保遐福，坚厚如陵冈。期公享眉寿，岁月过绮黄。或吐药石论，百脉除膏肓。或执陶冶柄，四序时雨旸。歌德动金石，书勋满旂常。舆意信如此，惟公协行藏。清风耸朝野，阔步由康庄。昔为御史时，率先问豺狼。及其按河患，巨奸缩锋铓。边兵好掎角，公令无出疆。狱奏或反汗，公嗟为飞章。斯事最卓荦，辉耀日月旁。平生宝大节，安肯差毫芒。都俞既会合，事业尤辉光。盖以大臣道，施之辅虞唐。雅意有馀裕，玩占得黄裳。此语知者重，不惟谈否臧。稽首告天子，高贤民所望。"}