{"id":"1138547","title":"草地寒甚毡帐中读杜诗","dynasty":"宋末元初","author":"汪元量","text":"少年读杜诗，颇厌其枯槁。斯时熟读之，始知句句好。书生挟蠹鱼，流行万里道。朱颜日以衰，玄发日已老。耿耿不圆卿，宁方自为皂。举目无寸亲，忧伤入怀抱。炎天冷如冰，碛地不生草。我马跑沙石，我饥面苍昊。人马不相离，冻死俱未保。何当回白日，阴云尽一扫。"}