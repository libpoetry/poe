{"id":"701633","title":"月咏十五首","dynasty":"明","author":"黄省曾","text":"满魄流蓂砌，清辉逼苧袍。虽看万里外，应此一河高。且复吟圆壁，知谁泣大刀。片轮千绪起，今古客滔滔。北塞为愁色，西宫作怨明。却来南斗下，幽动野夫情。蛟海思吹笛，鸾丘欲放耕。望舒烦一驾，宜并客怀清。泉冷光含石，烟消影挂松。似知随野杖，疑特赴山钟。愁恨三千丈，楼台一万重。不分江海阔，处处影虚容。东岭俄看出，西林忽见归。却同河并湿，如与雁俱飞。海影能栖鬓，天光爱惹衣。庾公谁欲寐，终夜启江扉。囊尽思留璧，池空愿借波。红颜那可驻，飞镜欲如何。香雾花间重，寒光竹里多。可怜风露色，一一到云萝。乍上萝轩月，清尊祗独看。旅鸿千里白，栖鸟一枝安。露外桂应湿，风前兔自寒。忍孤清影落，歌入漏声阑。爽气秋江霁，微阴暮岭收。玉辉升霭霭，冰质动悠悠。一桂流千代，清娥共十洲。乾坤悲暂寓，沧海一浮沤。陆史北堂夜，曹王西苑宵。渐教新魄继，益使古人高。寂寞悲千载，凄凉困一袍。鬓丝浑欲谢，惭尔照蓬蒿。镜小经河破，蟾残入汉消。稍侵云作观，还傍鹊为桥。檐色松留细，琴辉竹倚娇。对之邀绿酒，顾影共萧萧。启户方深树，浮觞忽绛河。规时真一暂，高驻乃无多。每惜清辉减，还悲芳岁过。纤阿攀不及，生世恨如何。一岁天边桂，茅斋十二生。照余真过驷，怜尔亦浮萍。今古移尘世，东西厌海声。迟迟如恋客，不肯堕寒城。风满真能动，云轻幸不遮。携光开万里，飘影驻千家。星路思飞轸，河矶欲上槎。飘飘若遗世，独立思无涯。昨喜风兼月，今看雾拥星。江天繁落落，花竹隐冥冥。初信明偏海，俄惊白到亭。枕孤吟再起，歌好待谁听。午夜逢分镜，迟迟近野袍。幸能清海雾，犹可见林毛。江影宁依杜，园光岂对曹。半生愁浩发，看入曙河高。聊作星俱映，甘为日后驰。敢辞昏夜过，一任细禽窥。海海光无极，山山影不私。世人方急进，未可示盈亏。"}