{"id":"700665","title":"风入松 春湖","dynasty":"明","author":"高濂","text":"红烟紫雾隐楼台。高下花开。茸茸芳草长堤路，听笙歌、隔水声来。漾漾绿浮沙岸，依依翠霭山崖。人间何地是蓬莱。休更疑猜。风和树底鸟声细，照碧波、贝锦初裁。扶醉金鞯玉勒，牵情凤钿鸾钗。芰荷十里锦云联。照水争妍。山光四壁青如洗，看奇峰、高插云边。接叶双双白鹭，穿花对对红鸳。依依杨柳绿参天。竞噪新蝉。南薰馥馥襟怀爽，坐深松、嗽雾披烟。琴弄山间明月，茶烹石上流泉。轻烟浮白荡山腰。树里红绡。扶苏日晚芙蓉醉，斗金风、桂子香飘。远岫云归片片，平沙雁落嘹嘹。一竿烟水傲鱼舠。分外逍遥。白蘋红蓼滩头醉，任沉酣、月小天高。黄叶几家茅屋，白杨一带溪桥。山衔冻雨树吞霜。黯黯山光。掩映楼台红树里，浴清波、白鸟飞扬。村酒三杯扶醉，梅花几处浮香。寒空吟倚兴偏长。醉舞徜徉。水沉云冷三千顷，破寒烟、白露微茫。景入洪荒世界，人间蓬岛仙乡。金霞光映水波红。山吐烟浓。瀼瀼露湛松梢湿，恍人行在乱云中。翠色澹迷柳雾，红香飞落花风。氤氲忽散两高峰。青插芙蓉。澹黄一抹林峦日，艳湖光、镜净天空。树底鸟嘱风暖，马头草滑泥融。稠烟低压水痕黄。紫绿山光。金霞翠雾双林晚，听哑哑、鸟宿斜阳。衔日远峰的的，吞云高树苍苍。沾衣寒湿露华香。欸乃沧浪。渡头灯火星沉水，韵昏钟、山角声长。风细金波荡月，夜深银汉生凉。融融迟日艳桃花。柳亸金芽。山光掩映层层碧，荡湖波、几点晴霞。燕子争衔翠藻，鸳鸯稳睡青莎。红亭霁色媚韶华。金勒香车。笙歌声远花闲渡，倒尊罍、残日西斜。芳草眠留处处，醉人扶得家家。阴沉风雨白吞湖。山霭平铺。水云高下苍茫色，惹深烟、树影模糊。蔂蔂花侵雨倦，丝丝柳倩风扶。沙鸥野鸟自相呼。水涨菰蒲。雾宿湘帘和湿卷，暗空楼、高影扶苏。景在半开半合，妙观如有如无。天空云散月千山。四望青蓝。金波涤荡平湖影，照幽林、钟磬声闲。蓑笠何人把钓，楼台有客凭阑。锦裙同得此时看。雾湿云鬟。玉粲珠辉琼海夜，澹悠悠、水冷烟寒。松顶风摇鹤唳，山头犬吠僧还。瑶台银阙画图中。琼树玲珑。玉垒长堤跨十里，白茫茫、山色当空。树底红含瘦叶，云边绿剩孤松。梅花依旧月空朦。清兴谁同。鹤去不还千载梦，冻云深、亭锁阴浓。村店酒香人醉，山楼吟费诗工。"}