{"id":"976624","title":"奉和御制宣读天书","dynasty":"宋","author":"夏竦","text":"赫赫穹符迪庆基，巍巍真绪拥繁禧。控飙灵御传天意，候日珍文告帝期。奉诣乔丘彰锡祉，胙壤濑乡修茂礼。宸闱薰祓款云舆，戎候耕耘櫜象弭。纪号惟新岁历呈，三元初吉协休辰。徽册奉天熙事蒇，丕名尊祖皇仪展。太宫荐鬯孝思伸，阳位升烟鸿庆远。瑞应纷纶百福同，寅威宝命务尊崇。布宣精意诚明显，申饬攸司宪度隆。将披秘蕴昭灵契，欲使万方知帝意。肆眚端门诏毕旋，灵场预启百枝燃。夙陈路寝敷瑶席，躬荐真香奏瑞烟。三辰淳耀居斋室，阶满祥蓂当望日。大裘陟降既登歌，群后延登皆上笏。元辅披縢圣训扬，枢臣援翰宝文彰。有虞出洛龟休跃，唐氏衔图凤罢翔。辞若洞章皆擿句，字如龙篆宛分行。森沉虎旆严真卫，肃穆珠旒增洁志。敬受丹书岂易侔，式旌玉刻诚难继。修修羽帐降星辰，杳杳飙斿驻圣真。庭际烟霞辉晔晔，天中鸾鹤羽兟兟。微密妙言爰备举，庞鸿盛则已宣臻。一一嘉猷保元后，谆谆深旨为含生。写成别笈缄藏密，荐献礼周弥袭吉。恍恍真心显道枢，穰穰景佑归宸历。升闻璿宙洽神欢，昭纪琅函为睿式。万灵潜卫极寅威，九序相趋皆励翼。绵宇弥隆清净风，虚晨益鉴馨香德。岂独飞英冠百王，祗延道荫永欢康。薰弦浚发南风咏，丕显清衷报彼苍。"}