{"id":"177685","title":"送冯尊师·前日访潘阆","dynasty":"宋代","author":"王禹偁","text":"前日访潘阆，下马入穷巷。忽见双笋石，卧向青苔上。云是冯尊师，秋来留在兹。今说东南行，问我坚乞诗。又见宋阁老，亦言师甚好。欲去天台山，即别长安道。台合有群英，赠别瑰与琼。琤然满怀袖，此事殊为荣。安用徵吾句，吾道方龃龉。老为八品官，有山未能去。束发号男儿，出处贵得宜。出则学臯夔，独立称帝师。处则同乔松，决起如冥鸿。谁能似蚯蚓，蟠屈泥土中。师行甚可羡，云鹤无羁绊。为我持此诗，题于桐栢观。"}