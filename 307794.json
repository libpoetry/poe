{"id":"307794","title":"花心动·有忆","dynasty":"现代","author":"詹安泰","text":"说与东风，渺天涯，谁护个侬娟秀。斗艳岩腰，罨绿江唇，几度醉春晴昼。短长何限闲莺燕，空恼乱、十年诗酒。剩零梦，银笙晓响，凤鞋宵逗。未信娇波浪溜。看香影华鬓，断肠嗟又。泥笑帏边，羞涩娘前，倘记此情归否。怨离不待秋潮起，黄昏雨、清明前后。茜窗外、棠梨替人泪透。"}