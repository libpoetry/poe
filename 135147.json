{"id":"135147","title":"青林·郡斋偶休沐","dynasty":"宋代","author":"楼钥","text":"郡斋偶休沐，驱车出西城。依依山水佳，萧萧松柏声。雪余春意动，新绿生坳泓。行行到青林，老眼增双明。主人喜客来，倒屣欣逢迎。幽居迹甚遐，健笔主寺方。回首几年别，千里摇心旌。相见又睽隔，此意犹未平。不如造斋合，四座酒重倾。风流陶鼓泽，肮脏阮步兵。看剑引三尺，论文驱六丁。绿野秀横槛，山寺傍连甍。石罅幽泉溢，脚底轻云生。诗盟添予会，弈道从君争。哦诗谷禽应，列炬林鸦惊。清欢未云足，累句忽已成。环坐粲十眉，举酒酬三英。满壁洒醉墨，归梦含余清。我方愧此集，君欲寻前盟。吏鞅方缚我，秋风为君行。"}