{"id":"688460","title":"遣兴","dynasty":"明","author":"祁顺","text":"僻郡萧条乡信疏，自甘寥落守寒株。数茎蓬鬓经霜改，一点葵心向日孤。农圃相邻成哙伍，诗书有志慕颜徒。傥来荣辱浑閒事，懒对溪山咏八愚。春梦难凭世患多，穷荒知己复谁何。生涯好是安蛇足，门巷真堪设雀罗。天上几时均雨露，人间无处不风波。楼兰未斩心犹切，试把龙泉为一磨。"}