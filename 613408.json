{"id":"613408","title":"生朝自寿示诸生和子由生日","dynasty":"明","author":"李之世","text":"蠕动皆含灵，脩短亦不一。偶然脩短之，岂必天所骘。俗士强安排，持券邀所必。至人冥于虚，君子践其实。体堕形匪拘，神藏聪可黜。潜然返厥初，生理亦云毕。我年过半百，所遇半凶吉。流坎乘化运，憺漠守神室。未免与俗缘，所欠焚研笔。我自观其生，君勿庆余日。"}