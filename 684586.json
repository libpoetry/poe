{"id":"684586","title":"禽言九首","dynasty":"明","author":"王佐（汝学","text":"不如归去，中原虽好难长住。凤巢岂可群枭聚，枭聚凤巢翻牖户。翻牖户，伤心忍见冬青树。真人祝网开生路，不如归去。得过且过，贪多取祸。吕郎已有千金赀，何须更想居奇货。请看吕郎晚年事，荣辱相寻可流涕。姑恶姑不恶，子妇怨姑错。田间饷耕是姑炊，机中织纬是姑络。妇饫饱饭姑肠饥，妇厌暖衣姑身薄。姑不恶，怨姑错。总不好纸笔，生男无美质。莫怪陶渊明，但饮杯中物。生儿愿愚鲁，东坡厌聪明。聪明反误身，愚鲁多公卿。知一不知二，听予山鸟声。泥滑滑，不可行。雨潇潇，日欲暝。劝君莫行君不听，猛虎山前啸一声。傍人见此心胆惊，而我为君双泪并。君兮君兮，待尔七尺之躯何太轻。春起也，问花开未开。花开须趁早春来，莫待梨园羯鼓催。遇时花好徒教好，俗眼看花在春早。春去也，阔茫茫，不知春去在何方。花飞红锦水流香，花落斜阳易断肠。花时好看还须看，莫待无花空自叹。提壶芦，无酒沽。海城花落春日晡，飞上酒树立斯须。问树有酒树言无，树言主翁作欢娱。年年只向酒树需，只今酒尽树欲枯。有酒名，实空虚。提壶芦，无酒沽。行不得哥哥，苦竹丛深暮雨多。平平中道人所行，莫是哥哥行偏颇。道傍自古多荆棘，所以哥哥行不得。"}