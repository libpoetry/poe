{"id":"292402","title":"西河·十年前曾赋此调题徐积馀定林访碑图，今重见海上，积馀以图失补写索书前词","dynasty":"现代","author":"张仲炘","text":"游宴地。十年短梦愁记。荒岩片石掩幽扃，乱云四起。只今乾道几人知，茫茫沈恨天际。看山厌筇倦倚。玉骢柳底谁系。春城一角戍旗空，但馀废垒。似闻朝士半贞元，欢情东付流水。遁栖老我海上市。抚危阑、何处乡里。顾影却羞人世。剩长歌当哭，穷途悽对。空吊残灰溪藤里。"}