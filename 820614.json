{"id":"820614","title":"翠楼吟","dynasty":"清末近现代初","author":"吕碧城","text":"艳骨冰清，仙心雪亮，羞看等閒罗绮。柔乡羁素袜，指洛浦、芝田双寄。淩波回睇。任玉质金相，西来梳洗。韶光里，盈盈欲语，通词谁试。恰是，群玉山头，望有娀无恙，瑶台迤逦。相逢悲隔世，洒千点，如铅香泪。首邱容倚，写砑粉银笺，花铭同瘗。归无计，只怜孤负，故山梅蕊。"}