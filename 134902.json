{"id":"134902","title":"送张子宓分教澧阳","dynasty":"宋代","author":"楼钥","text":"澧阳渺何许，远在天尽头。顷为郡楼记，图志不可求。王侯录故实，颇亦费冥搜。忠以申明著，学有车公优。外挹兰江水，下俯仙明洲。读书记群玉，採药思浮丘。况得子厚语，谓冠汉南州。见谓颇详尽，丰碑照城陬。可怜城与楼，百姓不知修。乃知尚有遗，家传载邺侯。张君将客授，盖尝叙其由。为我谢澧人，聊以遮前羞。君家世为儒，青箱袭箕裘。太玄洎潜虚，探赜深可钩。君才兼数器，博治谁与俦。南庙推第一，雕鹗快九秋。得官愈嗜学，手抄不能休。馆殿要人物，众宝登琳璆。演纶及视草，如君真胜流。兰芷生颜色，暂烦为远游。君方俟瓜时，相依意绸缪。樽酒接从容，诗篇更唱酬。论文究今昔，析理到孔周。老我澹无伴，掺祛不容留。别乘澹庵子，倾盖当相投。公余文字饮，能思故人不。"}