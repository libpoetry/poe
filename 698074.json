{"id":"698074","title":"田州奏捷送张白山佥宪","dynasty":"明","author":"钟芳","text":"方召全才出禁中，一时赞翊尽豪雄。读书已破几万卷，陷阵今收第一功。桂水霜清森画戟，田阳灰烬捲秋蓬。华风悉变雕椎旧，白雉何须九译通。钱塘昔雨喜相逢，此夜漓江语笑同。愧我凡材陪峻列，爱君爽气逼秋穹。盗知有备萑蒲静，民自无冤狴犴空。甄拔谩疑边地隔，五云举目是重曈。"}