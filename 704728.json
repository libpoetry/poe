{"id":"704728","title":"钧州咏古次虚庵韵二首","dynasty":"明","author":"薛瑄","text":"南风揽辔过中州，阳翟名邦得纵游。彩凤台空芳草合，黑龙潭静淡烟收。马经颖水清无迹，路绕黄山翠欲流。眺望几回情未已，远空云影自悠悠。匹马南行接楚州，路经栎邑遂清游。学仙人去洞犹在，鸣凤台空声已收。无限好山皆北向，几湾野水尽东流。垂鞭不管马行缓，更觉閒吟情绪悠。"}