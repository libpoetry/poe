{"id":"689842","title":"塞上二首","dynasty":"明","author":"张元凯","text":"新捷天骄并策勋，未央先遣羽书闻。降时瀚海初生月，战后阴山尽障云。过雁远逢苏属国，射雕难避李将军。汉宫近有蒲萄筑，再见桃林散马群。霍家初拜冠军侯，雀弁胡缨绣臂韝。苜蓿总肥调宛马，鸊鹈新淬出吴钩。月明青海无传箭，霜冷黄榆乍赐裘。姓字不将麟阁贮，丈夫空作玉关游。"}