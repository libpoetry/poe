{"id":"283517","title":"花犯·想南都","dynasty":"现代","author":"姚华","text":"想南都，青莲逝后，遗篇世应少。画端诗草。叹隽品曹娥，如共花笑。盛时念雨人同好。朱铃序雁皎。认古墨、柴关秋色，幽栖森翠筱。当年制出砚田翁，疑春雨小住，轩堂图了。芸案女，红窗下、旧曾吟啸。瑶台思、镜窥黛语，葛共藟、相攀松际绕。料聚首、围前施帐，因缘纷翰藻。"}