{"id":"725470","title":"答何记室诗","dynasty":"南北朝","author":"刘孝绰","text":"游子倦飘蓬，瞻途杳未穷。晨征凌迸水，暮宿犯颓风。出洲分去燕，向浦逐归鸿。兰芽隐陈叶，荻苗抽故丛。忽亿园间柳，犹伤江际枫。吾生弃武骑，高视独辞雄。既殚孝王产，兼倾卓氏僮。罢籍睢阳囿，陪谒建章宫。纷余似凿枘，方圆殊未工。黑貂久自弊，黄金屡已空。去辞追楚穆，还耕偶汉冯。巧拙良为异，出处嗟莫同。若厌兰台右，见访灞陵东。"}