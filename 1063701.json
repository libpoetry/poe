{"id":"1063701","title":"寄蔡子因","dynasty":"宋","author":"释德洪","text":"平生阅诗如阅马，自怜双眼如支遁。子因句法马群空，爽气横秋太神骏。上苑花光缠肺肠，西湖霜晓磨风韵。较君年少翰墨场，贾生仲舒觉寒窘。醉中逃禅亦不恶，况复机锋类庞蕴。奉身一饭聊自珍，富贵功名苦寻趁。凤巢定生五色雏，文章从来论种性。嗟余索寞卧空山，多生垢习消磨尽。但馀欲识天下英，毙蛇脊尾犹一振。岁月去人江浪翻，何时仰此摩天峻。"}