{"id":"692740","title":"十二月廿三日高峣大雪","dynasty":"明","author":"杨慎","text":"朔雪如筛密不开，自怜身在乱云堆。剡溪纵有王猷棹，中道那堪兴尽回。佳句渔蓑怜郑谷，中庭鹤氅立王恭。那知执戟杨云老，冻卧孤村积雪中。雪满昆池胜画图，长吟独坐兴偏孤。何如太白襄阳道，笑坐金鞍挂一壶。雪中送炭忆前人，欲暖曲身成直身。翠柏苍松元自劲，岁寒那肯变天真。"}