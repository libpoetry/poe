{"id":"1106969","title":"建炎丞相成国吕忠穆公退老堂","dynasty":"宋","author":"王绹","text":"尚父风猷袭后昆，复生贤相绍高门。白麻恳避公孤贵，黄阁屡辞机务繁。再入经纶劳鼎铉，乍从觞咏乐山樊。功名终始追前哲，美播青编望益尊。巨力曾扶国步安，功成犹未鬓毛斑。天心正佑宋无极，人意讵容公久闲。裴令纵能娱绿野，谢公可是老东山。何当鼓棹轻千里，款奉清谈宴俎闲。"}