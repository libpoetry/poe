{"id":"645019","title":"友恭堂歌","dynasty":"明","author":"解缙","text":"猗嗟鞠子之歌兮，念父母及兄弟。予信兮况妻子之好合兮，宜兄宜弟之具兮。乐怡怡且孺兮，令绰绰而裕兮。视鹡鸰之于急难兮，瞻鸿鹄之于嘹唳兮。感历山之号泣兮，与荆蛮之逃避兮。虽我生之庸兮，犹或授之大器。彼圣贤之重谊兮，视天下其如寄。矧琐尾之私利兮，纷冥顽兮绊示。聆汉谣于舂粟兮，感郑庄之投饵。宜人类之不为兮，彼欣然而得计。噫昏昏其流俗兮，斯明明于今世。堂赫赫以宏搆兮，联璧珰其琼珶。棠样兮复承，杜湑兮附丽。琴雍雍而瑟和兮，篪嘒嘒而埙递。尚由由其引类兮，庶斯民之攸噫。"}