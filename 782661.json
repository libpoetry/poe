{"id":"782661","title":"苦雨行","dynasty":"清","author":"戴亨","text":"四月五月风怒号，骄阳肆虐田园焦。放牛悬耒不得种，农家奔诉声呶呶。群龙忽驾沧海起，昼夜掀翻坤轴洗。眼前大路成江湖，河决堤崩村落徙。兆姓披发随洪涛，皇天疾威势方始。我幸城居免此厄，昏垫途穷阻行趾。惊闻邻屋时崩摧，中夜哀呼声震耳。披衣走立不能眠，屋漏淋漓遍床几。妇孺饥馁难出谋，沾湿欲炙无乾机。昏昏兀坐仰天愁，掣电惊雷殊未已。我欲骖神虬乘飞，飂排阊阖陈闵忧。天高路远无羽翰，耸身奋步行复休，于戏耸身奋步行复休。"}