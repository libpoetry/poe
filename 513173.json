{"id":"513173","title":"题杨铁厓先生遗墨","dynasty":"明","author":"沈周","text":"铁厓山，铁道人。戴铁冠，吹铁篴，铁色一尺面，铁衣七尺身。元精育此老铁汉，铁肝铁胆，穷为义士达荩臣。百剉不得折，突兀而轮囷。文章奇倔似生铁，戛然有声惊鬼神。小语补两汉，大语追先秦。时流高价购铁语，贵铁不贵金与银。不从嵇锻搰搰累俗好，不学许耕屑屑称齐民。天河借水洗铁冠，笑吹铁篴骑玉麟。而今观化不在世，好在天上参星辰。惟馀此篇在故纸，铁笔不烂二千春。"}