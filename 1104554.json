{"id":"1104554","title":"先蚕六首 迎神用《明安》。","dynasty":"宋","author":"郊庙朝会歌辞","text":"生民之朔，衣皮而群。惟圣有作，被冒以文。礼乐以成，贵贱以分。欲报之德，金石谐均。掩抑笙箫，铿谹金石。神来宴娭，嘉我休德。奉祀之臣，洗心翊翊。锡兹福禧，以惠四国。皇天降物，屡化若神。圣实先识，躬以教民。功被天下，为万世文。币以达志，庶几彻闻。夐哉圣神，成功微妙。乃兖乃裳，以供郊庙。百末旨酒，嘉觞自炤。灵徕宴飨，不嚬以笑。神之功兮，四海所宗。占五帝兮，莫与比崇。倏往来兮，旌骑容容。恭明祀兮，万世无穷。"}