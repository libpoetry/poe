{"id":"1068540","title":"奉酬李道源供奉","dynasty":"宋","author":"王安中","text":"斯人倘遇真，何必吾党士。向来风骚伯，领略罄同轨。仙路共飞腾，鸡犬近天咫。但看横槊语，力足走馀子。小诗赋竞病，政自贤乎已。眼中管陶郎，翰墨颇自喜。当官故痴绝，捉扇谈名理。早时随计偕，晚堕鹖冠里。史君柱后文，此面恶难拟。陆机生不识，尚想汗颜泚。只今官罢闲，高唱动连纸。齐西井邑富，三月花事起。人奇渼陂同，物胜斜川似。远心破城府，快论注弦矢。嗟予怀檄书，寸步畏瓜李。投床梦婉娩，日永贪睡美。亦思陪君嬉，静钓濠梁水。君方事箠辔，问津从隗始。十年投笔兴，气已无万里。努力就功名，爵禄天下砥。"}