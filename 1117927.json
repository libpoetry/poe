{"id":"1117927","title":"杭湖夜归二首","dynasty":"宋","author":"陆游","text":"昔如架上九秋鹰，今似窗间十月蝇。无复櫜鞬思出塞，不妨粥饭略同僧。白蘋洲晚初回棹，绿树村深已上灯。莫谓陶诗恨枯槁，细看字字可铭膺。野艇迢迢信所之，归来常及欲昏时。陂塘烟重怨姑恶，林薄月明悲子规。出谷寺钟初缥缈，穿篱绩火已参差。欣然笑向应门说，又了浮生一首诗。"}