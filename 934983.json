{"id":"934983","title":"丈人观","dynasty":"宋","author":"陆游","text":"黄金篆书扁朱门，夹道巨竹屯苍云。崖岭划若天地分，千柱耽耽压其垠。缨冠肃谒丈人君，广殿空庭吹宝熏。摩挲画墙手为皲，异哉山巙与土羵。物怪齾齾冠丘坟，仙人佩玉杂帨帉。手整貂冠最不群，欲去不忍恨日曛。道翁采药昼夜勤，松根茯苓获兼斤。人芝植立彊骨觔，狗杞群吠声狺狺。山炉小甑吹幽芬，朱颜不饮常自醺。我亦宿诵五千文，一念之差堕世纷。逝将从翁走如麋，隐书秘诀何由闻。"}