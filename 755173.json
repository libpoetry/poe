{"id":"755173","title":"出都即事","dynasty":"清","author":"多敏","text":"驮梦轻车出凤城，晓风频点客衣轻。炊烟竹屋看晨馌，帽影鞭丝趁午晴。草色半摇迷远道，花枝低亚笑长征。二千里外江南地，才度燕南第一程。驱车晓发走春泥，夹岸风微柳絮低。天暖马嘶芳草地，午晴人过绿杨堤。数声啼鸟花三月，几个浮鸥水一溪。未识今宵何处宿，渐看斜照出林西。"}