{"id":"1124737","title":"寿权漕大卿","dynasty":"宋","author":"徐玑","text":"青阳初动小春华，尽道葱茏晓气佳。卿月早随良月诞，绣衣元属衮衣家。仙方养就双瞳碧，和气分成两脸霞。看取调羹消息好，年年长带早梅花。接物温温笑满眉，步趋登降亦委蛇。非关饰貌邀人誉，祇是存心不自欺。王导果能恢德业，谢公端可镇浇漓。圣明天子崇恭俭，合向中朝正羽仪。"}