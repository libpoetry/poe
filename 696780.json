{"id":"696780","title":"挽曾秬光荐","dynasty":"明","author":"金幼孜","text":"力期科第继前人，岂料青云志莫伸。白日悲风来万里，故乡凶问及三春。青山雨冷封黄壤，旧馆灯残掩素尘。可柰双亲成永诀，空馀涕泪洒衣巾。生死茫茫未可知，九原一去负深期。偶看书札伤前事，细读新诗感昔时。春雨兰苕空有恨，秋风玉树不胜悲。向来哀乐真成梦，三尺空令著刻词。"}