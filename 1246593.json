{"id":"1246593","title":"念奴娇　 咏蛙","dynasty":"元末明初","author":"刘基","text":"池塘过雨，有许多蛙黾，为谁彊聒。乍寂还喧如聚讼，覼缕宫商争发。呕哑蛮歌，兜离鞮唱，颊齿相敲龁。可人幽梦，惊回天水空阔。最好白石清泉，被渠翻倒，作蹄涔丘垤。蚯蚓蝼蛄无智识，相趁草根嘈囋。坐井持颐，当车怒目，几欲吞明月。子阳安在，至今莫辨优劣。"}