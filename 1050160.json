{"id":"1050160","title":"谒桐乡张府君庙","dynasty":"宋","author":"郭祥正","text":"桐乡富山水，此地最深秀。诸峰合屏围，二冈屹龙斗。谷暖禽语滑，岸束溪声逗。老木如巨贤，森卫备前后。神功金刻存，庙古何年构。衣冠近唐人，名字嗟莫究。悯旱鞭怒蛟，深潭此身仆。明诚动苍天，雷雨洗白昼。至今福斯民，血食固宜厚。予生本屯贱，窃位忧致寇。约身既多缺，何以抚耆旧。况瞻贤达迹，彼美松柏茂。芳醪荐樽爵，馨蔬实笾豆。悠悠神之思，馀光破昏愗。归欤歌芜辞，聊用答灵祐。"}