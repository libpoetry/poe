{"id":"685581","title":"过新野遇吴门戚不磷山人言依马太史卜居此地忆余作令定交越廿载矣穷途旅食相对泫然留赠三章永怀旧好","dynasty":"明","author":"邓云霄","text":"宦拙诗穷各自伤，相逢歧路总亡羊。豪狂未改双眸白，格律仍随两鬓苍。入蜀杜陵长作客，依楼王粲苦思乡。衔杯不尽绨袍意，此夕还须脱鹔鹴。虎邱山寺太湖船，灯下壶觞月下弦。洲有百花春似锦，官轻五斗令如仙。风流尚忆酣歌日，事往惊非少壮年。试探奚囊搜旧草，买山犹剩几文钱。南飞乌鹊月明中，叹息高枝尚朔风。执手匆匆同逆旅，论心咄咄但书空。暮年有地堪投老，久客无文可送穷。明发襄阳重回首，怜君隐处近庞公。"}