{"id":"378231","title":"琐窗寒·暮色侵雅","dynasty":"清代","author":"蒋敦复","text":"暮色侵雅，云容冻墨，岁华惊晚。江湖倦矣，衰草夕阳天远。想空山、玉梅未花，一声老鹤流清怨。有个人小病，袖痕扶翠，倚风零乱。凄惋。难禁惯。算似水年华，春归休缓。鸾衾梦冷，可忆夜深孤馆。漏沈沈、罗帏镇垂，兰釭碧晕和愁颤。更何心、帐底销金，泥酒双鬟劝。"}