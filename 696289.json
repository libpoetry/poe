{"id":"696289","title":"初秋看水中新月","dynasty":"明","author":"范景文","text":"月固深秋好，逢秋已自奇。况当初出候，绝胜入残时。清映空中色，寒侵骨与肌。有无烟水里，正足使人思。一片波文润，居然冷画屏。水疑工小景，月故皱全形。若使光无剩，犹嫌写不灵。最奇声称色，细籁吹玲玲。閒将花比月，花老不如新。意敛翻多态，肤清并入神。纤轻工半面，游戏解分身。暗想怜花者，其时定早春。"}