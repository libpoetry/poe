{"id":"1144181","title":"秋景 门掩候虫秋","dynasty":"宋末元初","author":"刘辰翁","text":"四壁可谁语，一年将次休。村行落叶晚，门掩候虫秋。影有斜灯吐，贫无过客偷。蚓号残月冷，蛩语故宫愁。馆驿邻机叹，关山古戍留。幽人推梦起，江海有孤舟。候虫鸣寂寂，秋老独何村。怨语动行路，居人卧掩门。无谁倚朱户，随意闭黄昏。岁暮已如此，蛩声胡与言。孤灯销驿梦，残月落空垣。白雁来天地，何由见泪痕。"}