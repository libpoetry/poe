{"id":"780411","title":"摸鱼子","dynasty":"清","author":"周之琦","text":"送归人、去帆两两，平芜千里如剪。分襟忆到题襟日，又早蜡梅香浅。鱼素缓。空领略、淮河津口魂双眷。天长水远。怕星饭填愁，尘衫涴泪，难认旧时面。东华客，十日闭门都惯。相如今更游倦。鸳湖鹤市空中想，翻是他乡情恋。吟兴短。漫赢得、秋来梦不离江县。吹葭节换。试问讯刘郎，深杯雪屋，灯影剩谁伴。"}