{"id":"699928","title":"腊月祀灶词","dynasty":"明","author":"郭辅畿","text":"落魄逢君羞自陈，郭生碌碌岂长贫。灵神不受鸡豚赂，忙煞当前媚灶人。家室灵瞻曲突前，烛花璀璨篆炉烟。郭生胎骨由来傲，不结人间炙手缘。伤心不计此何年，老尽英雄问尽天。我欲付愁君载去，恐劳行李未堪肩。云马香车欲上时，寒梅数点酒三卮。东坡长吉文章在，带我新词作解颐。"}