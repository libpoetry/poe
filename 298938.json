{"id":"298938","title":"游风洞登高望仙鹤明月诸峰","dynasty":"清代","author":"袁枚","text":"泱泱天大风，谁知生此洞。古剑劈山开，千年不合缝。我身伛偻入，风迎更风送。折腰非为米，缩脰岂畏冻。偶作謦欬声，一时答者众。䃂散非扣钟，弇郁类裂瓮。奥草挂绵络，阴冰凝螮蝀。游毕再登高，出洞如出梦。一筇偃又竖，两目阑复纵。远山亦献媚，横陈怪石供。仙鹤不可招，明月犹堪弄。底事急归来，云湿衣裳重。"}