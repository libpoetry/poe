{"id":"544639","title":"结夏西山诸佛刹效初盛体为排律十首 其八","dynasty":"明","author":"胡应麟","text":"寺古传回向，园空认给孤。飞轩临广莫，叠阁到虚无。白玉中天甃，黄金大地铺。千僧翻般若，七佛證毗卢。默坐超人境，高凭豁帝都。东西凌泰华，南北控燕吴。阿閦灵光现，婆娑圣教敷。幽明穷六道，神鬼彻三途。岭欲腾丹鹫，碑疑下赤乌。香林狮子伏，法驾象王扶。净业依兰桂，空心会苾刍。沈檀霏贝叶，茗荈浥雕胡。板屋双扉静，绳床一袖枯。玄谈披沆瀣，妙义发醍醐。支遁神偏王，周颙兴未孤。无烦畏昏黑，绝顶上浮图。"}