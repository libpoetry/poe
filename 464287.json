{"id":"464287","title":"木兰花慢·月夜泛湖","dynasty":"当代","author":"魏元旷","text":"四边镫火上，光万点，斗星辉。正荷叶田田，露香无际，凉浸烟霏。几处楼台倒影，尽笙歌、茗饮簇游嬉。短棹梭回曲渚，生衣蚁织长堤。早银蟾、一片如圭，印彻碧波微。喜飒飒金风，新秋天气，玉漏迟催。最好桥西岸北，有鱼罾、三两暗相依。一舸载将妇子，等閒休说鸱夷。"}