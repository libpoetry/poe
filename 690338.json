{"id":"690338","title":"村居杂赋四首","dynasty":"明","author":"张掞","text":"野路经行处，危桥入径迂。牛身栖燕子，鸢爪带鸡雏。水涸鲜鳞少，村荒好树无。斜晖山敛夕，渡口立斯须。鳦鸟巢何僻，莎鸡语更悲。藏舟悬水屋，阑路隔蔬篱。客至儿童喜，家贫犬鼠饥。谋生嗟计拙，飘泊度明时。茅屋坐来晚，蒸藜一饭余。僧归云起后，农罢月生初。单处唯忧病，穷居赖剩书。田家欣雨足，吾意始安居。茅屋路西东，穷山石径通。钟声斜照外，人影落花中。水舍看罾叟，柴扉饭犊童。时时来接语，一笑亦相同。"}