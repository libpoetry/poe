{"id":"881415","title":"记梦","dynasty":"宋","author":"华岳","text":"溪泠泠，鼓鼕鼕，虚堂淅沥生寒风。寒风绕我梦魂去，飞飏直上蓬莱宫。蓬莱宫殿女如玉，霓裳羽扇环帘栊。月娥留我宴珠翠，玳筵间列花丛丛。酒酣万象罗心胸，举杯话别殊匆匆。青鸾命驾下空阔，一声珰佩鸣丁东。被衣起坐周四顾，庭户悄悄无人踪。银河万里倒澄碧，冰鉴半轮斜倚空。横江孤鹤一声唳，唤起乡心千万重。"}