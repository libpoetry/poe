{"id":"1236053","title":"无题四首","dynasty":"元","author":"张逊","text":"银屏曲曲掩秋尘，何处车声五色麟。飞燕曾为掌上舞，崔徽不及卷中真。蕙花清露纫成佩，菱带文波绣作茵。独倚疏桐无限思，尽凭鸡卜问江神。一夜泠风入翠幢，梦魂长是绕湘江。香螺脱厣烟生幄，豆寇含胎蝶满窗。碧岫台空云雨断，绛河星动女牛双。牢愁得似秦城远，几日重围未肯降。罘罳凉月午阴移，漠漠重帘怨阿螭。竹泫啼红犹染泪，藕分纤碧尚牵丝。题封欲寄金条脱，收子休弹玉局棋。惆怅章台南畔柳，何人折尽最长枝。新水流云满绿皋，画桥微步听黄袍。空传解佩酬交甫，只惜能诗似茜桃。柳色障尘侵小扇，荷筒含雨沁香醪。蛾眉老去都陈迹，怀古怀春谩自劳。"}