{"id":"758724","title":"望湘人 莺梭","dynasty":"清","author":"钱湘","text":"是谁工弄杼，轧轧咿咿，一春不解停息。唤梦初回，惊眠乍起。错认西风促织。叶密烟迎，枝繁雨送，欲抛无力。乍分明、一点娇黄，深树窥人不隔。花柳匆匆堪惜。怕流光如许，被它轻掷。凭寄语金衣，莫遣传梭太急。回文机上，锦书初就，可有这般凄切。听到它、金缕歌残，又听寒声刀尺。"}