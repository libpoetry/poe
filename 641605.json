{"id":"641605","title":"读书庄为张梦辰","dynasty":"明","author":"董纪","text":"榆柳荫我门，萝薜网我屋。开窗与山对，逶迤见深谷。风来地如扫，云傍檐下宿。药苗青盖畦，桑柘连村绿。半间鹤平分，清玩靡不畜。纵横列左右，画卷杂诗轴。无侣酒一壶，有客棋再局。好琴弃书置，惜书典琴赎。笔床乾燕泥，茶烟暗溪竹。同游半纡绂，诸弟皆食禄。经年不入市，邻曲还往复。黄鸡啄黍肥，今岁畬田熟。新春已储庤，机鸣绢盈柚。衣食在温饱，官赋期早足。理乱既不知，亦竟忘宠辱。白头抱遗经，自课儿曹读。"}