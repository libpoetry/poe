{"id":"128146","title":"春风引·忆昔上国宣和初","dynasty":"宋代","author":"曹勋","text":"忆昔上国宣和初，时平比屋欢唐虞。天王恺乐纵游豫，翔风和气凌天衢。苍龙颁春动时辂，晴光彩错明金铺。扶晨官师会朝请，杂沓剑佩诸侯趋。仗移走马退东掖，阗阗车骑喧传呼。笙箫合沓送歌酒，游人买笑捐金珠。太平一百六十载，四夷面内无征诛。歌星声未断霓裳舞，胡兵直指隳神都。苍茫万乘扣军垒，六龙不御惊镤{金辜}。阴虹当天变白昼，中原化作羊犬区。黄旗悠悠渡江汉，百僚竄伏天一隅。南极三吴北燕蓟，西秦东鲁残羌胡。至今申历遍三四，生民散尽悲巢鸟。我每思家限淮水，摇摇心与飞云孤。江城春风涨白浪，鸡声可数屋可逾。兵缠九宇无花木，憔悴春风空绿芜。"}