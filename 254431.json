{"id":"254431","title":"三月二十四日坐未名湖畔观鱼","dynasty":"现代","author":"胡云飞","text":"我非鱼，安知鱼之乐，晏然独坐湖一角。湖畔春草绿融融，争先欲上岩石脚。尔时风定水无纹，众鱼梭来增鲜活。鳙鲢鲫鲤纷成群，乌银赤锦极斑驳。细者纤纤未盈寸，瞠目摇头口频啄。长者雍容一尺馀，随波上下如叶落。但向湖心不近岸，柳条垂丝钓弗著。日高水澄光灿灿，湖小亦足泛空阔。忽然万千涟漪起，皆由长者尾一拨。似见有人来窥彼，倏尔远逝惶惶若。潜入树影深不见，唯见树枝孕红萼。我谓众鱼何惧为，我无渔筌亦无索。更不能身化为獭，小赏于汝何所夺？各有幽趣各如命，造化待吾皆不薄。鱼兮鱼兮速归来，恐汝遁处水浑浊。"}