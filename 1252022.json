{"id":"1252022","title":"无言歌为真如本长老作","dynasty":"元末明初","author":"无愠","text":"无言歌，无言之道言难传。机头领略犹钝汉，句后解会知徒然。我本有口且无舌，兴来不妨歌一阕。七金山外觅知音，引得虚空笑声咽。君不见空生寂寂岩头坐，匝地天华乱飘堕。又不见毗耶病夫施一默，潦倒文殊叹无及。两处牢关尽掣开，白日青天轰霹雳。"}