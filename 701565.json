{"id":"701565","title":"春院试士二首","dynasty":"明","author":"黄佐","text":"春院寂以迥，鱼钥何重重。哲匠贲嘉运，海镜开昭融。华镫照藻服，虚堂流夜虹。丰膳侑清觞，有集惟俊雄。入帷见素月，鸣枝怀绪风。矢心同靖密，坐待虬漏终。褰衣拂鞶砺，矫望明河空。协极待群彦，道合时乃雍。安得翙翙羽，接翼鸣高桐。冀产多龙骥，荆山饶奇璞。永怀和氏愆，愿骋孙阳目。拥衾盘礴裸，秉心向明烛。朝餐青玉案，暮御流黄幄。衣缊甘食萍，于焉愧珍谷。谁令钩棘习，回漓见熙穆。伟矣欧阳子，千秋仰乔岳。"}