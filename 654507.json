{"id":"654507","title":"过李都运故居","dynasty":"明","author":"何乔新","text":"奕奕灵宗远，汪汪雅度宽。黄堂贤别驾，粉署老郎官。清气金茎露，芳声楚畹兰。姓名闻辇下，宠命出朝端。国课常先足，醝丁亦自安。心公寮寀服，政简吏民欢。北阙方趋觐，东门又挂冠。儿童随去旆，耆旧拥归鞍。楚甸俄闻恙，吴山遽盖棺。异乡魂杳杳，旅榇路漫漫。节操追前辈，仪刑耸后观。薄田临沔澳，老屋枕江干。葛岭松云暝，堂封草露寒。晚风吹鼓子，清泪不胜弹。"}