{"id":"433688","title":"玉楼春","dynasty":"近现代","author":"谢觐虞","text":"画屏山上愁来路。今日送愁何处去。一春虚费凤靴心，日日西园风更雨。天涯芳草慵难赋。绣笔金荃荒旧句。绿窗缱绻梦中情，忘了流莺枝上语。十年不认溪南树。转眼青迷寒食路。梨花空解雨中啼，杨柳分明风际舞。好天未改颜如故。天自多情人自苦。十三弦柱泪痕深，白日春湍流不去。罗衾不耐秋风起。夜夜芙蓉江上悴。苦鸠飘忽梦中云，赚取殷勤衣上泪。起来检点珍珠字。月在墙头烟在纸。当年离别各魂销，今日销魂成独自。"}