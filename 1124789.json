{"id":"1124789","title":"和蒋颖叔","dynasty":"宋","author":"徐积","text":"城外人传大使来，吟翁正共客衔杯。赤帷便记长安道，骏马仍思御史台。义色可令奸胆破，刚姿不为疾风摧。公能几日山阳住，待报舟人且倒桅。盛德尊光不召宾，玉环星弁自迂身。北窗卧者陶元亮，大使车中陆子真。自道老来心逾壮，若论兵后气弥真。所惭旧学非精义，仰负高风如古人。"}