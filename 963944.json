{"id":"963944","title":"和子有雨中述怀","dynasty":"宋","author":"洪咨夔","text":"畏涂险如峡中州，蝮蛇倒退猢孙愁。熟将义理自陶写，粗衣淡饭过即休。迩来阳侯横造业，两涘莫辨马与牛。高原低隰半为壑，下潦上雾昏人眸。西风滞穗可能几，尚作饘粥馀冬谋。如麻雨脚未肯断，便有饿死儒冠忧。惟穷益坚老益壮，更式相好无相犹。纵为沟瘠亦何憾，多少华屋皆山丘。环堵短褐陶靖节，款段下泽马少游。平生耻作稻粱计，好还渠不桑榆收。东家夫子共此约，一醉断送黄花秋。"}