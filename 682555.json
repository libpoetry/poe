{"id":"682555","title":"同七弟送四兄于彰义门","dynasty":"明","author":"区大相","text":"二弟送兄返，停车彰义门。车傍有鹡鸰，摇摇复在原。岂为急难故，当由恋孤鶱。羁人滞远道，游子念故园。纤纤城畔草，聊用藉芳樽。柳条时自短，何以系南辕。鸿鹄绝四海，不顾丘与樊。大鹏徙南溟，斥鴳有遗言。兄乎振六翮，天池共奋翻。杖策去乡国，结轸游皇畿。王事有兄弟，驷马驱以驰。忆昨三珠树，五云曜奇姿。如何同林羽，中路相背飞。弟在天北隅，兄还日南陲。燕越万馀里，山川阻修岐。昔游共被至，安得同车归。翩翩朱凤侣，巢在南园枝。永言扬好音，慰我长渴饥。"}