{"id":"196280","title":"清晓出郊·落月窥瓮牖","dynasty":"宋代","author":"吕祖谦","text":"落月窥瓮牖，殷勤唤人醒。蓐食治野装。行行向郊坰。林端横宿霭，未放群山青。藕花断复续，莫辨浦与汀。初闻露花香，一洗廛市腥。清景竟难挽，晨光著邮亭。留眼数天际，尚余三四星。车尘驾暑气，白汗如翻瓶。凉燠一机耳，愠喜谁使令。泠然解其会，冰壶在中扃。"}