{"id":"1057471","title":"海门故城","dynasty":"宋","author":"刘弇","text":"故城邑东南，盘盘蛰脩蛇。借问经始人，云是司徒家。唐季遭闵凶，群盗纷如麻。淮海尤剽轻，时时起邀遮。甚者控壤地，相错临犬牙。斯人何为者，寻兵啸麇䴥。擅此一抔土，仅侔国于蜗。鍖锧稽天诛，至以功爵加。百年去随手，遗渚临汀沙。牛羊阅朝昏，草木自萌芽。谁非化黄壤，此独遗鸡笯。停骖一回首，浩叹空歌巴。"}