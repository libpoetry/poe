{"id":"697741","title":"折杨柳歌","dynasty":"明","author":"胡俨","text":"昨日看花开，今日花已披，苦心独徘徊。折杨柳，流光如逝波，韶华讵能久。燕燕羽差池，衔泥巢画梁，双栖复双飞。折杨柳，郎去茂陵游，还忆闺中否。幽兰生谷中，亦知候春阳，独秀含清风。折杨柳，芳馨终自持，纫佩待欢取。囊中孤桐琴，自与欢别来，玉指间徽音。折杨柳，临卬夜堂曲，相知不忠厚。宝镜久不磨，尘翳如浮云，荧荧当奈何。折杨柳，中心徒自知，宁复论妍丑。"}