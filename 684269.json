{"id":"684269","title":"送陈沂赴南京卫幕","dynasty":"明","author":"王立道","text":"水落寒江送客舟，雁声云影共悠悠。晋陵风物今何似，须信相如故倦游。京国逢君未几霜，愁看归袂拂离觞。秦淮此去三千里，流入荆溪即故乡。金陵幕府静鱼符，列戟常闲百万夫。莫谓太平浑忘武，国家根本壮先图。清秋欲尽送将归，路绕铜门失翠微。杨柳不堪摇落后，伴人残菊尚依依。三载曾趋青琐班，春风时忆舞衣斑。雁飞江浦寒烟断，彷佛舟移见旧山。惠山泉品逼中泠，阳羡仍留楚颂亭。种橘煮茶应不俗，懒看踪迹逐浮萍。"}