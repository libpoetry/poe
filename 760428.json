{"id":"760428","title":"游罗浮 其十","dynasty":"清","author":"丘逢甲","text":"老仙携神娥，一醉同元丘。凤台吹箫女，亦引长庚游。饮食男女间，大道任所求。舍此求飞升，枯死荒山陬。我羡葛稚川，鲍姑为好逑。夫妇皆神仙，福慧真双修。携手白玉京，五城十二楼。游戏下人间，分艾医龙疣。穷生得明珠，窈窕起九幽。仙心推所欲，人天愿同酬。我来朱明洞，仙艳迹尚留。作书告山妻，我欲居罗浮。"}