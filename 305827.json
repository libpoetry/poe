{"id":"305827","title":"尉迟杯·用片玉韵，题上彊村授砚图","dynasty":"现代","author":"黄浚","text":"吴桥路。向岁晚、暝雾迷江树。空帘断碧斜红，曾载芳尊归处。骚心未远，遮絮雨蘋风隔前浦。算成连、世外哀弦，不教鳞月飞去。因嗟冷巷离居，消江海、湛冥气类萍聚。欲识铜仙伤时意，清泪尽、千歌万舞。难忘是、炉烟乱帙，最珍重、匡床执手语。邈心期，未老侯芭，草玄端共贞侣。"}