{"id":"1236292","title":"九月七日复游寒泉登南峰有怀龙门云台次玉山韵二首","dynasty":"元","author":"陆仁","text":"支硎山中濯寒泉，洗马池头草若烟。石拔两关开岝崿，云迷万竹秀联娟。下方钟鼓长时发，绝顶藤萝且自缘。东去三江流不尽，浮生如此也须怜。飞龙开口日晖晖，放鹤亭前路不迷。谩说支郎林下少，未缘神骏眼中稀。繁霜著树榴房拆，危石悬藤瓠子肥。看遍吴中好山色，太湖明月棹船归。"}