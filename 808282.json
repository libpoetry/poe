{"id":"808282","title":"施竹田移居","dynasty":"清","author":"厉鹗","text":"后洋街畔城西隅，客来爱君屋上乌。清凉居士跨驴处，君今写入移居图。妻孥绝类杨通老，板舆况有白发扶。人生乡里聊自足，胜彼蓬转无根株。东风吹换几甲第，玉川破屋天壤俱。石香咏室是新署，有待花药流芬敷。青山一桁出埤堄，数步即瞰钱塘湖。开年残腊景相接，大篇小句如联珠。祭灶请邻亦不恶，载舲迎富诚何须。春宵得酒更招我，墙腰淡月吟模糊。"}