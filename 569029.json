{"id":"569029","title":"送喻隐云先生归常德","dynasty":"明","author":"王世贞","text":"清微大赤天，往往多阙职。欲铸人间人，去充蕊珠伯。昙师诞先登，余乃甘旧谪。七载犹滞淫，三环同弃掷。幸逢喻少君，喜气满大宅。银海湛澄波，玉池漱灵液。倾盖若古欢，披襟庆新得。自云少无赖，陆博恣酒色。行尸鲜生望，立骨怆期迫。偶从衡岳归，乍迷襄城迹。道逢二仙长，不饮亦不食。揖我雾露中，栖我石崖侧。蹲鸱喂我饥，苍藓分我席。夜分仍见怜，软语相慰藉。玄牝岂异门，谷神有真的。一气皎指南，众星皆拱北。始若晋阳甲，祛除靖肘腋。继如时雨师，九有咸荡涤。铁鼓以次开，金轮长不息。坎离本天媾，任督宁二脉。九宫渐充盈，百体各轻适。何必守庚申，然后蠲死籍。余意了不疑，三宿而自获。方欣顺风拜，忽杳凌空舄。邂逅成暌违，仓皇悸心魄。叶叶云四起，亭亭鹤一只。宛宛武陵红，迢迢洞庭碧。君担日月行，遗余天地塞。前因已小露，后果莫轻悉。大道故不私，元机帝深惜。"}