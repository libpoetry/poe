{"id":"467164","title":"辛卯仲夏蕲春之什 赤龙湖汎舟","dynasty":"当代","author":"陈忠平","text":"暑霁清飙发，舲舟不待催。赤龙潜黝碧，白鸟振蒿莱。次第星洲过，琳琅烟景开。唼云鱼浪细，物我各悠哉。朝起松间道，苔衣渥露清。渌池山影碧，逸目稻畴平。林霭结初梦，鸥心得再生。恐将禽鸟嚇，企坐复周行。危亭邀把茗，倚徙白云端。青黛横层巘，明珠嵌翠盘。石空声殷殷，霞湿影漙漙。涧谷通溟极，蛟龙信可蟠。"}