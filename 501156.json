{"id":"501156","title":"水龙吟 三首  其三 送人出使","dynasty":"明","author":"陶安","text":"酒阑和梦登程，秋阴压得征鞍重。似华峰霜隼，禹门雷鲤，丹山云凤。滴露松窗，煮泉术鼎，漉冰齑瓮。向金闺高步，羽林雄论，便写就、中兴颂。主将远提兵众。细评量、古人言动。太公韬略，萧何图籍，孔明擒纵。茗荚吹香，芝英产秀，荔支脩贡。更此行、妙处访求贤俊，助明时用。"}