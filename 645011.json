{"id":"645011","title":"送曾仲浚归任海州","dynasty":"明","author":"解缙","text":"吉州属邑雄西昌，龙河武姥青玉光。霸先城头雾气紫，山谷祠下洪流泷。黄头将军击妖贼，万鼓天齐响桥侧。至今父老传诵之，忠义名邦字深勒。曾君世系出西昌，初来吏部神扬扬。三年佐郡压青兖，九载相逢归故乡。我服衰麻世所哀，君今衣绣世所荣。哀荣共在故乡好，明日分襟无限情。"}