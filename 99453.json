{"id":"99453","title":"入峡·自昔怀幽赏","dynasty":"宋代","author":"苏轼","text":"自昔怀幽赏，今兹得纵探。长江连楚蜀，万派泻东南。合水来如电，黔波绿似蓝。余流细不数，远势竞相参。入峡初无路，连山忽似龛。萦纡收浩渺，蹙缩作渊潭。风过如呼吸，云生似吐含。坠崖鸣窣窣，垂蔓绿毵毵。冷翠多崖竹，孤生有石楠。飞泉飘乱雪，怪石走惊骖。绝涧知深浅，樵童忽两三。人烟偶逢郭，沙岸可乘篮。野戍荒州县，邦君古子男。放衙鸣晚鼓，留客荐霜柑。闻道黄精草，丛生绿玉篸。尽应充食饮，不见有彭聃。气候冬犹暖，星河夜半涵。遗民悲昶衍，孟昶従此入觐，王衍亦蜀主。旧俗接鱼蚕。版屋漫无瓦，岩居窄似庵。伐薪常冒崄，得米不盈甔。叹息生何陋，劬劳不自惭。叶舟轻远氵斥，大浪固尝谙。矍铄空相视，呕哑莫与谈。蛮荒安可驻，幽邃信难妉。独爱孤栖鹘，高超百尺岚。横飞应自得，远飏似无贪。振翮游霄汉，无心顾雀鹌。尘劳世方病，局促我何堪。尽解林泉好，多为富贵酣。试看飞鸟乐，高遁此心甘。"}