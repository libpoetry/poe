{"id":"697268","title":"投赠沈相国八首","dynasty":"明","author":"胡应麟","text":"金鼎调元赞玉宸，群公环立让经纶。华夷一代瞻王佐，社稷三朝仗帝臣。绛阙频年回雨露，彤墀遥夜接星辰。异时伯仲标鸿业，肯向伊周蹑后尘。万丈花光笔似椽，明时蚤岁夺青钱。垂绅迥立烟霄上，振佩长趋日月前。白发枢衡调鼎夜，丹心帷幄运筹年。平津漫诧封侯贵，赤舄勤劳四海传。屈指蒲轮魏阙徵，苍生翘首属骞腾。文章八代占重起，礼乐千年待中兴。西极云沙驰象马，南溟涛浪浴鲲鹏。亦知赐杖堪扶老，未许东山日暮登。飞书遥度玉门关，鸭绿江清燧火閒。万甲骤空玄菟垒，双旌遥夺贺兰山。纷纭虎帐咨良策，磊落麟台画壮颜。漫说平阳饶汗马，中天一柱定谁攀。十年调鼎系遐思，霖雨亲承玉陛词。八士夜登元恺族，千官晨谒帝王师。逶迤树色长春殿，缥缈藜光太乙祠。惭愧钧天韶濩在，入将流水奏朱丝。冠代词华八咏俦，中天霞色四明流。黄冠未许归贤相，彩笔聊将和隐侯。环佩西园晴赫奕，图书东壁暮优游。无论消渴须盘露，百尺金茎望斗牛。廿载貂裘客路难，青冥长日望鹓鸾。华轩肯挟三公贵，大厦宁忘一士寒。日月夔龙新政府，风云扬马旧词坛。玄亭不厌侯芭学，扫叶频过十二栏。十年怀璧卧山堂，老逐盐车上太行。矫首乾坤空骏骨，关心岐路半羊肠。星河暗蚀芙蓉佩，雨雪全凋薜荔裳。道是姬公勤吐握，将因词笔献长杨。"}