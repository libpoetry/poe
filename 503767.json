{"id":"503767","title":"秋林读书为章光远赋","dynasty":"明","author":"郭奎","text":"大禹惜寸阴，宣尼叹川逝。但恐光景驰，及时当自励。祸乱非所常，谁能遁斯世。矧伊贤者心，怡然与神契。典籍对先圣，乐道以忘势。考槃在涧阿，衡门复长闭。几席不暂违，弦诵日相继。椅桐交前庭，杂彼松与桂。绿竹植后园，蔬果亦时艺。霜叶初焜黄，馀阴落秋霁。散帙聊逍遥，临风游复憩。周流同天理，优哉永终岁。"}