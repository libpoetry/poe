{"id":"720729","title":"声声慢  闻乘上吹螺","dynasty":"明末清初","author":"屈大均","text":"东西雁翅，两作飞楼，江间一片沉浮。四角呜呜，螺声飒起高秋。凄凉尉佗台上，恨边声，飞满炎州。风吞吐，尽秦关汉塞，处处含愁。绝对似金笳催泪，与明妃、诸曲哀怨同流。未曙频吹，匆匆人马难留。无边战魂惊起，逐行营、朝暮啾啾。那管得，一军中、人尽白头。"}