{"id":"685494","title":"宫词四首","dynasty":"明","author":"邓云霄","text":"禹甸尧封乐太平，芳年淑气满神京。璇霄日映龙文合，宝幄兰销瑞雾清。上苑预催游猎宴，西场初歇打球声。夜来谁得君王宠，舞马妖鸡尽赐名。万国时康赐大酺，六宫仙酒引醍醐。华清浴后摇红玉，香径人归步锦铺。南内歌声传晓漏，东方日影散啼乌。犹闻别院留王母，绛雪玄霜近到无。元夕鳌山烂熳游，蹙金奇服异宸旒。广寒移下随龙仗，玉女飞来集凤楼。星错华灯迷陆海，风吹仙曲满皇州。彩云更指维扬路，传诏文成已拜侯。玉蝀金鳌别有春，上元遥泛碧桃津。霞遮龙舸翻成幄，香度琼楼散作尘。纨扇暗题班氏女，绛帏空忆李夫人。妆残更学侯门巧，堕马啼眉事事新。"}