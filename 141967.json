{"id":"141967","title":"次韵慧上人见寄","dynasty":"宋代","author":"王之道","text":"别来六改岁，想遍江南山。江南二百州，云水相往还。秦望冠吴越，嵯峨俯尘寰。法华在其侧，参差拥高鬟。幽花自芬芳，好鸟时绵蛮。传闻发梦寐，登览忘劬艰。去年谒老聪，默坐焚金颜。铁然狮子吼，顿觉醒冥顽。子今从之游，旧习须夷删。人人自有分，既悟不我悭。请看钓鱼翁，满船载鲂鳏。"}