{"id":"1222883","title":"次韵张伯雨梅花岛","dynasty":"元","author":"袁桷","text":"云屏油幕低覆垂，晴日倒映黄琉璃。孤根自有岩壑趣，屈曲缇室情依依。巍峨青女来蕊珠，赤脚独立层冰渠。燧人当阳朝宝鉴，金胥簇漏催铜壶。何人胸中藏九岛？内火回环不知晓。咄嗟已办天机深，顷刻能成化工少。阴阳在手司帝春，坐窗更试明窗尘。江湖远涉汝良苦，门外万窍笙竽吟。"}