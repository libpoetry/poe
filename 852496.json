{"id":"852496","title":"夏日闲书墨君堂壁二首 其二","dynasty":"宋","author":"文同","text":"归来山中住，便作山中人。冠带亦自闲，累月不著身。散发层岩阿，濯足清涧滨。石藓黏简册，松风堕衣巾。乡里多旧游，不厌过从频。山肴与野酿，待我如佳宾。有召即走赴，爱其爱我真。常恐礼数乖，取问吾交亲。正此一夏乐，忽兹遘萧辰。还愧拥千骑，又走西道尘。"}