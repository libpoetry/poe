{"id":"808837","title":"五日雨中与同人钓溪上","dynasty":"清","author":"郑珍","text":"心想就澄澹，老去方自兹。为乐爱佳节，欢涂多所怀。来日岂不给，过此情已违。亦复惜无因，废时又可哀。天与一日閒，重以数子谐。霏微息还作，榴花红缀枝。入林苦黏屦，纵饮徒沈迷。门前即溪上，笠钓意亦宜。得鱼非我必，藉摅山水期。雨细容小住，甚便收筒回。"}