{"id":"296440","title":"古别离·征人戒永夜","dynasty":"现代","author":"章以荣","text":"征人戒永夜，断梦警鸣鸡。搴帷瞻衡宇，月明星已稀。晨风飘红烛，零露驾双騑。抚剑一长叹，欲别复依依。佳人枕前起，红粉裛妆啼。纤纤出素手，密密结我纚。盈盈低翠黛，问我以归期。哽结不能语，泪下忽沾衣。衣沾谁为浣，去去复何疑。死当同幽圹，生当长别离。"}