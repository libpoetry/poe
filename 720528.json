{"id":"720528","title":"惜黄花慢","dynasty":"明末清初","author":"屈大均","text":"送送魂销。正暮山淡淡，寒水萧萧。就车不顾，劝觞未酹，悲歌变羽，怒发冲飙。素冠宾客纷流涕，白虹贯、斜日光摇。怕过桥。马惊豫子，鱼怪王条。夫人匕首横腰。正撞钟御殿，贡匣趋朝。大王环柱，美人鼓瑟，屏风奋越，衣断单绡。未应竖子同生劫，渐离好、怎不相邀。况素要。毅魂费尔空招。"}