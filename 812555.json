{"id":"812555","title":"浣溪沙","dynasty":"清","author":"严绳孙","text":"镜里花枝折未成。水中莲子动分明。慵红闷翠转盈盈。多恨崔徽浑似画，倦游司马苦关情。几时怀抱属卿卿。尽日风吹到大罗。金堂消息见横波。暖云香雾奈伊何。犹是不曾轻一笑，问谁堪与画双蛾。一般愁绪在心窝。窣地潜窥近画阑。玉人心性得应难。全身今日付郎看。倚处暗听莺语怯，携来私讶玉纤寒。莫教人事更摧残。隙影馀香望未赊。为谁惆怅似天涯。紫兰重院谢娘家。生小晕眉临却月，近来书格爱簪花。麝煤茧纸映轻纱。绿拥红遮恼暗期。慧心无处不先知。凤屏东畔独来时。忍待成烟怜紫玉，敢誇能事比红儿。等閒踪迹易猜疑。瘦损腰支不奈愁。扇欹灯背晚庭幽。不如眠去梦温柔。昨夜凉风生玉砌，旧时明月在兰舟。一生真得几回眸。"}