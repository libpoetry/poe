{"id":"1003990","title":"和南风歌","dynasty":"宋","author":"程公许","text":"华清舞彻霓裳散，五音繁会宵达旦。人间何限失意人，西商凄切离骚乱。我所思兮在东周，小雅尽废心之忧。更堪羌调日嘈杂，径欲洗耳寒江流。那君十指含清风，家无卓锥心愿丰。仙翁赏音那易得，水流益浚山益崇。疲氓望翁起憔悴，蒲轮加璧幸可致。请君抱琴往从之，解愠阜财皇有意。"}