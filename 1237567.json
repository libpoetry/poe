{"id":"1237567","title":"中秋前偶赋四首","dynasty":"元","author":"虞集","text":"一室萧然绝蔽亏，桂香初发自先知。已无热恼仍无梦，坐到空林月落时。空林月落大如盘，鸡犬无声晓气寒。童子儗谋朝一食，玉杯盛得露漙漙。一杯浓露滑如饴，灌溉清凉可疗饥。毕力石田嗟已晚，空山何处采灵芝？采芝不觉过前山，偶答樵歌莫却还。人影自行残照外，雨云先入翠微间。"}