{"id":"557005","title":"午日同李于鳞游天宁寺","dynasty":"明","author":"宗臣","text":"得尔逃名者，今辰又少林。山高杨柳细，路险薜萝深。古塔已凋翠，祗园曾布金。谈经群鸟下，听法一龙吟。舍利光难灭，菩提迹岂沉。空虚能悟性，情净不依心。云竹窥禅相，风皇度梵音。僧来看果结，酒至对蒲斟。世事形骸苦，浮生日夜侵。慈航如可渡，同此谢朝簪。"}