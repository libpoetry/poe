{"id":"694307","title":"与世卿閒谈兼呈李宪副","dynasty":"明","author":"陈献章","text":"风光何处可怜生，共把閒愁向酒倾。今日花非前日看，少年人到老年更。秦倾武穆凭张俊，蜀取刘璋病孔明。万古此冤谁洗得，老夫无计挽东溟。礼乐犹存鲁两生，至今闻者尚心倾。乾坤已正高皇统，制作还随汉事更。世情迥与淳风别，山色须看过雨明。枕底白云閒一片，直从南斗跨东溟。酒醒西岩看月生，此怀此夜向谁倾。百年自信官清淡，两耳那闻世态更。露饮秋兰分楚客，诗连石鼎对弥明。五湖烟水能多少，更整丝纶钓八溟。午枕清风汗不生，鼻雷打到日西倾。东西山色移床看，六十年光转瞬更。庐阜白云真太华，玉台高阁小朱明。丹青若更閒分别，老子江门是一溟。草长津南薙复生，阴晴天气欲相倾。短檐风暖偏宜睡，古瑟弦歌且莫更。有客舣舟留信宿，呼儿问酒出黎明。短衣江畔聊延伫，又听渔歌彻四溟。病里风光如隔生，泥尊名酒为谁倾。不将莼菜还张翰，也把茅根与率更。松下白头眠卓午，沙边赤脚步平明。安期久矣无寻处，知在南溟是北溟。独立沧茫笑此生，瘦筇几尺也扶倾。新传只屦无多售，旧滥吹竽亦小更。往往诗囊随李贺，深深酒盏寄渊明。世间未必如公足，山有飞云水有溟。碧酒三杯春又生，偶逢骚客各披倾。杨雄识字终谁让，家媪知音却屡更。旧管一题都迭荡，新收半卷转高明。封缄远寄而宗老，月在青天影在溟。羞将白发对黄生，信未通前意已倾。门静客稀偏足话，山回埭远不知更。鸡鸣桑柘孤村晓，日出东南一角明。我欲与君同辟谷，不携妻子住沧溟。"}