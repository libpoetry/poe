{"id":"1193497","title":"宪宗章武孝皇帝挽歌词三首","dynasty":"唐","author":"元稹","text":"国付重离后，身随十圣仙。北辰移帝座，西日到虞泉。方丈言虚设，华胥事眇然。触鳞曾在宥，偏哭堕髯前。天宝遗馀事，元和盛圣功。二凶枭帐下，三叛斩都中。始服沙陁虏，方吞逻逤戎。狼星如要射，犹有鼎湖弓。月落禁垣西，星攒晓仗齐。风传宫漏苦，云拂羽仪低。路隘车千两，桥危马万蹄。共嗟封石检，不为报功泥。"}