{"id":"1126060","title":"杏花天","dynasty":"宋","author":"高观国","text":"霁烟消处寒犹嫩。乍门巷、愔愔昼永。池塘芳草魂初醒。秀句吟春未稳。仙源阻、春风瘦损。又燕子、来无芳信。小桃也自知人恨。满面羞红难问。远山学得修眉翠。看眉展、春愁无际。雨痕半湿东风外。不管梨花有泪。西园路、青鞋暗记。怕行入、秋千径里。一春多少相思意。说与新来燕子。"}