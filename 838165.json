{"id":"838165","title":"满庭芳·寿段钝庵六十","dynasty":"清末民国初","author":"魏元戴","text":"渤海澜翻，书生老去，掀髯且进春醪。升平门内，酒兴不妨豪。遥想齐眉弄抱，灯夕近、烛影红摇。休枨触，公车去国，万卷付林皋。劳劳。应笑我，缡褷倦羽，也逐狂飙。奈重闻天乐，苦忆箾韶。十载湖边风月，都输与、管领招邀。姑订约，南山北海，黄发待吾曹。"}