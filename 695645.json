{"id":"695645","title":"诸生官拱微为龙池先生子戊午自镛访余北归五绝送之余辛卯令镛拱微始生今始称诸生也","dynasty":"明","author":"林熙春","text":"二十年前宰割初，书生犹自漫兴除。樗木自㜞为世顾，幸以先公纪政书。思君玉树悬弧日，正我金华鼓瑟时。鸠爽祗今腾凤羽，头颅章甫慰吾私。何从闻见转相思，一骑琴书特问奇。岂是鲤庭传说在，间关千里步天涯。故人侠气访樵渔，多病偏逢疏又疏。正欲论心弹往昔，可能携手即分裾。炎蒸未歇赋归欤，为忆高堂慰倚闾。尊酒韩江挥别泪，期君珍重惜三馀。"}