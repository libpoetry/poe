{"id":"197539","title":"寿秋壑·皇天分四序","dynasty":"宋代","author":"王柏","text":"皇天分四序，春生而秋成。春风焕九野，秋气呈清明。万物一以实，物物含生生。我公秉元化，全体涵金晶。义概抱宇宙，智略吞群英。五行互相制，自昔谁去兵。狂酋干帝纪，赤舄司专征。神谋运玉帐，灵旗绕毡营。韅靷鞅靽备，广距甄角精。残丑肝胆破，束手祈受盟。肃肃荆楚净，汤汤江汉清。东西亘万里，齐民竞春耕。归来辅皇极，一稔舒群情。翼翼周鼎重，亹亹宸虑轻。前星燿垣象，德星萃神京。旗常伟实纪，前史辞虚声。当此秋正中，角亢迎长庚。於赫衮绣瑞，绵绵彩绶荣。玉露滴鳷鹊，珥貂宣宝觥。陛下千万岁，与公同太平。"}