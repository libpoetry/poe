{"id":"387783","title":"金缕曲·叠前韵送继莲溪同年观察常宝","dynasty":"清代","author":"樊增祥","text":"冷眼观棋局。酌使君、英雄一盏，酒香梅熟。屈指同年三百辈，大半霜颠秃簌。剩尔我、云龙追逐。此去湖南骚雅地，有君山、眉黛瑶妃竹。还忆否，羽衣曲。才高折尽花间福。入关来、老僧藜杖，秀才齑粥。两制文章拚弃了，换取潇湘画幅。且莫厌、长沙卑溽。冰雪聪明诗一卷，九嶷烟、染就波笺绿。须寄与，故人读。"}