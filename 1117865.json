{"id":"1117865","title":"林亭书事二首","dynasty":"宋","author":"陆游","text":"吏退林亭夏日长，乌纱白纻自生凉。绕檐密叶帷三面，覆水青萍锦一方。约束蛮僮收药富，催呼稚子晒书忙。平生幽事还拈起，未觉巴山异故乡。期会文书日日忙，偷门聊得卧方床。花藏密叶多时在，风度疏帘特地凉。野艇空怀菱蔓滑，冰盆谁弄藕丝长。角声唤起东归梦，十里平湖一草堂。"}