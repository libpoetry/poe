{"id":"682789","title":"送锦衣莫玉泉还京","dynasty":"明","author":"区越","text":"我还乡里惜残年，君亦南还倦八千。往事追谈殊未已，京华归去惜如前。谢家兰玉通阶秀，窦氏蟾花接汉连。朝市易驯丘壑性，更谁招隐赋新篇。几将心事共绸缪，静坐篝灯话未休。匣剑又旋天北极，送君还到水西头。日临上苑花争吐，雨湿王孙草漫抽。肯信山中猿鹤怨，都城佳丽易淹留。南来先垄扫松楸，得伴龙溪几度游。草阁正酣云水梦，锦衣重上帝皇州。文章有子能华国，老大还家未白头。万里春风同入户，秋高谁赋仲宣楼。"}