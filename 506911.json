{"id":"506911","title":"崆山远思图赠章贡太守张鸣玉","dynasty":"明","author":"杨荣","text":"庾岭西来知几里，其下蜿蜒走章水。章水盘回到郡城，南有崆山相对峙。层峦叠嶂通杳冥，储珍毓秀多空青。造化生成挺奇异，气势磅礴钟神灵。兹山屹立何高壮，翠壁丹厓郁相向。黛色苍苍望不穷，巀嵲凌空几千丈。黄堂太守方盛年，读书掇科才且贤。皇华光彩照海内，玉节时时下九天。昨来拜官守章贡，五马恩荣世所重。皂盖风云自绕旋，丹霄日月长瞻捧。去岁双旌朝帝京，金台相见不胜情。征骖初指龙沙路，归鞍已向虎头城。分携去住心何苦，几度相思未由睹。谩凭毫素染崆山，想像天涯渺何许。悬知从容退食时，独对兹山览秀奇。晴烟暝霭相恍惚，瑶林琪树纷葳蕤。我因斯图寄遐想，引睇南天神独往。高名期与此山齐，令德应知人共仰。"}