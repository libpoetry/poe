{"id":"683715","title":"酒品前后二十绝 其一","dynasty":"明","author":"王世贞","text":"黄封银瓮出当筵，侧弁须防执法前。何似家园红友在，一瓿相藉柳风眠。银瓶初泻玉生香，风味由来擅索郎。若比美人何所似，太真柔腻出兰汤。涓然甘露布松梢，似玉如饴味更饶。尚有碧霄真沆瀣，无将一滴贮天瓢。清心玉映五铢衣，可是朱颜有愠羝。为道皋兰秋月下，流苏帐底见明妃。屑琼为酒露为浆，超出人间色味香。应从帝女传遗法，不向河东羡索郎。未应誇诩和羹手，偶向尊前压献酬。他日邯郸解围后，与官求作醉乡侯。潞州城中酒价高，胭脂滴出小檀槽。华胥一去不易返，汉使何烦种葡萄。清芬一段出冰壶，为问天浆似也无。莫怪死抛新息印，至今犹自胜明珠。玉露凝云在半空，银槽虚自泣秋红。薛家新样莲花色，好把清尊傍碧筒。玉缸春色暖融融，一点清泠便不同。肯向邯郸斗秾艳，自誇林下谢家风。空传仙掌擘清霄，可似真珠写小槽。白露白云都不要，温柔乡里探春醪。欲沽春酿解春愁，烂漫华胥境里游。无柰平原伴愁住，令人长自忆青州。甓湖酒绿如寒烟，与君瓮头三日眠。即使病酲不忍却，况乃去病复延年。漕河两岸碧栏杆，泻出春缸琥珀寒。任道侬家胜崖蜜，争如橄榄有回甘。瓮头嘈嘈泣泪红，吸来应唤小郫筒。何如换取莲花柄，千载风流属郑公。邮使远将亦可怜，怪来瑟缩空流涎。麻姑纵有丹砂术，不作人间第一泉。池州酒酽真如油，重碧秾甘泻不流。故人要我酒家去，野夫自爱千金裘。波如竹色酒如波，劝客仍倾翡翠螺。纵醉欲抛抛不得，教人无柰忆时何。顾家酒如顾家妇，玉映清心剧可怜。嗣宗得醉纵须醉，未许狼籍春风眠。酒母啾啾怨夜阑，朝来玉液已堪抟。黄鸡紫蟹仍肥美，与汝相将保岁寒。"}