{"id":"785723","title":"锡兰岛卧佛 其四","dynasty":"清","author":"黄遵宪","text":"我闻舒五指，化作狮子雄。能令众醉象，败窜头笼东。何不敕兽王，俾当敌人冲？我闻觕大力，手张祖王弓。射过七铁猪，入地千万重。何不矢一发，再张力士锋。我闻四海水，悉纳毛孔中。蛟龙与鱼鳖，众生无不容。何不口一吸，令化诸毛虫？我闻大千界，一击成虚空。譬掷陶家轮，极远到无穷。何不气一喷，散为鞞蓝风？我闻三昧火，烧身光熊熊。千眼金刚杵，头出烟焰红。何不呼阿奴，一用天火攻。我闻安息香，力能敕毒龙。尾击须弥山，波涛声汹汹。何不呼小婢，悉遣河神从？我闻阿脩罗，横攻善见宫。流尽赤蚌血，藕丝遁无踪。何不取天仗，压制群魔凶？我闻毗琉璃，素守南天封。薜荔鸠槃茶，万鬼声喁喁。何不饬鬼兵，力助天王功？惟佛大法王，兼综诸神通。声闻诸弟子，递传术犹工。如何敛手退，一任敌横纵。竟使清净土，概变腥膻戎？五方万天祠，一齐鸣鼓钟。遥望西王母，虎齿发蓬蓬。合上皇帝号，万宝朝河宗。佛力遂扫地，感叹摧肝胸。"}