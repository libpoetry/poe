{"id":"860135","title":"过建阳范氏桂林馆见其向日娱宾亭馆已属他人诗以吊之","dynasty":"宋","author":"王迈","text":"桂林当日如春煖，花木清妍差可款。主人好事玉泉香，行客留题锦囊满。桂林今日如冰寒，颓垣坏壁他人管。穷冬莫赠范叔袍，过午谁饷子桑饭。君不见李家偃月堂，金鱼玉佩鸣丁当。冰山一倒扶不起，月固无恙堂已荒。又不见董家藏金坞，翠幕珠帏贮歌舞。谁知当时赏心事，不救后来燃脐苦。请君听我吟桂林，悲欢成败更相寻。人生富贵如邮传，古往今来几桂林。"}