{"id":"1091192","title":"楼上曲","dynasty":"宋","author":"薛季宣","text":"楼头月白良夜深，美人睡起搊胡琴。咿嚘怨抑如诚诉，四弦了不谐琴音。推琴凭栏歌一曲，为声不成气不续。和愁拥面归锦帷，曲肱展转愁相属。床前蛟烛光荧荧，乍明乍灭如参星。卷衾起来问高烛，能知妾意还不能。烛如不解人深意，如何伴妾长垂泪。澄思微物本无情，有怀触目皆伤志。眠来复坐坐复眠，不交两睫时潸然。自惟命薄多离恨，春宵镇长迟曙天。亲知问得郎书不，低头无言堕红雨。迟回捩泪强为容，不成一语愁还主。何人远自日边归，殷勤为问郎归期。待得郎归与俱隐，不教被劾缘蛾眉。"}