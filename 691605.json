{"id":"691605","title":"哭黄宜人","dynasty":"明","author":"李贽","text":"结发为夫妇，恩情两不牵。今朝闻汝死，不觉情凄然。不为恩情牵，含凄为汝贤。反目未曾有，齐眉四十年。中表皆称孝，舅姑忍汝劳。宾朋日夜往，龟手事香醪。慈心能割有，约已善持家。缘余贪佛去，别汝在天涯。近水观鱼戏，春山独鸟啼。贫交犹不有，何况糟糠妻。冀缺与梁鸿，何人可比踪。丈夫志四海，恨汝不能从。"}