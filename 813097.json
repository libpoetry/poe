{"id":"813097","title":"忆同学徐拙庵侍御二首","dynasty":"清","author":"张洵佳","text":"虎踞龙跳两少年，文坛鏖罢笑开筵。我听衙鼓为尘吏，君咏霓裳列众仙。迹判云泥原是命，帆悬沧海各凭天。秋风张翰今归里，饱食莼鲈傲尔先。文章水月妙空明，让尔金鳌顶上行。梦想京华音信杳，身归梁苑去来轻。尘容旧改君难识，白发新添我亦惊。毕竟陇头香稻好，自耕还待故人耕。"}