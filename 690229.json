{"id":"690229","title":"阅边古北酋妇率部族扣关行酒四首","dynasty":"明","author":"张佳胤","text":"诸部匈奴晓扣关，穹庐千里过青山。隔河拍手呼儿女，来见东巡大朵颜。阶前荐体野黄羊，湩酪盛来可可香。绕席胡儿争劝进，堪怜好歹太师尝。震天金鼓动辕门，稽颡胡儿首尽髡。倒瓮椎牛齐醉饱，欢呼难报汉朝恩。紫貂丹韐拥胡姬，歌舞当筵进酒卮。乞得一瓢挨次饮，争夸颜色胜胭脂。"}