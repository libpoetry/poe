{"id":"80926","title":"久无暇近书卷慨然有作","dynasty":"宋代","author":"陆游","text":"少年喜读书，事业期不朽，致君颇自许，书卷常在手。白头乞锺釜，坐使此心负。朝衙有达午，夕坐或过酉。文符苦酬对，迎饯厌奔走。直忧先狗马，岂但凋蒲柳。永怀简编香，更觉冠冕丑。饥餐一箪饭，闷酌一卮酒？吟哦从所好，贫贱亦何有。余悔已莫追，寄谢故山友。"}