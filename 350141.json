{"id":"350141","title":"莺啼序·连句，和梦窗韵","dynasty":"清代","author":"程颂万","text":"清明又催过了，有啼红入户。隔斜照、天外朱廊，那边帘影吹暮（万）。缀青子、枝头暗满，阴阴几日成芳树（豫）。怨东风容易，飘零一池飞絮（芳）。十里扬州，媚脸断粉，悄吹香似雾。指阑角、曾掏春纤，笑桃人寄情素（万）。系斑骓、依依细柳，乱愁织、柔丝千缕（豫）。翠堤阴，双桨来时，乍惊眠鹭。兰因待证，蕙约教寻，更垂念倦旅（芳）。奈恨袅、倩影奁际，宝篆芬冷，两地柔肠，泪珠悬雨。横塘路杳，情波双掬，分流何事郎行速。送征帆，又没湖南渡（万）。空怜碧玉，无端数点梅花，似梦暗坠香土。清歌易感，况是钿箫，唱小红白苎（豫）。渐半晌、吟魂敲碎，化了离痕，紫燕文鸾，昵人娇舞（芳）。谁知锦瑟，年华偷换，青衫重到寻旧馆，但荒尘、栖老鸳鸯柱（豫）。还将水驿山邮，画入银屏，认侬在否（万）。"}