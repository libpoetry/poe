{"id":"136667","title":"冥鸿辞·夜来乌鹊栖寒枫","dynasty":"宋代","author":"白玉蟾","text":"夜来乌鹊栖寒枫，苍天万里烟霞浓。海神汹涌翻怒涛，风伯鼓舞吹冥鸿。霜翰不入矰缴内，星眼直射烟霄中。下嗤鸟雀恋篱落，俯视鹭鸥偎芦丛。云间矫首已万里，天外鼓翅期四通。铁爪裂破帝乙网，银觜笑折由基弓。知音鲲鹏击溟渤，娇騃鹦鹉遭牢笼。数行纵横洒天面，一声嘹唳悲秋客。来时踪迹度衡湘，昔者音信通镐丰。岂念稻粱在一粒，如彼仕宦迷千钟。横飞直捎林壑表，自是挺出风烟雄。易水荆轲业已北，大滓苏武势须东。好同鹰鸇弹燕雀，满地萍芜毛血红。"}