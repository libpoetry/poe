{"id":"575896","title":"题孙典伏可居轩","dynasty":"明","author":"孙蕡","text":"吾宗孙子云鹤仙，荷衣蕙带神飘然。朝吟屈子远游赋，夜诵庄生秋水篇。五湖风月穷清赏，青雀为舻桂为舫。二女祠前听凤箫，小孤舟北闻渔榜。归来匹马逐嫖姚，环佩锵锵近九霄。承恩日侍金銮殿，卜筑还依朱雀桥。桥头流水清如玉，杨柳青青映书屋。照座虽无鄂渚花，当庭亦种沅湘竹。沅湘竹色报春迟，文玉疏疏只数枝。客去每凭诗作伴，朝回偏与静相宜。卜筑不雕亦不画，厅事门前仅旋马。高题汉篆名可居，君作其中可居者。人生出处本无端，坎止流行信可安。君不见长安甲第连云起，赢得人间图画里。"}