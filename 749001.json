{"id":"749001","title":"黄华老人画松歌","dynasty":"清","author":"黎兆勋","text":"黄华老人腕是铁，画出松枝劲无敌。一株横卧一株立，枝枝皆带风云色。云南万岭松成林，高岩下壑苍龙吟。西山数株更奇绝，蛟龙窟宅阴沈沈。此图仿佛得其真，毋乃画师摄魂来寒岑。昔人画松石作土，松气成龙石作虎。此松写干石即根，飒飒寒枝战风雨。滇人画松我未见，仰订往往留长绢。人言瘦硬已通神，我觉离奇无直干。李侯笔法翁能变。"}