{"id":"1126151","title":"淳熙六年春帖子词 皇后閤五首","dynasty":"宋","author":"崔敦诗","text":"何处春来早，光风入九门。未翻池荇翠，先著壁椒温。何处春来早，坤仪物意熙。烟生金屋重，日上玉阶迟。明朝嘉气满慈闱，亲侍君王献玉卮。一样酥盘俱手制，百般綵胜总春宜。风光天上倍常殊，花压阑干昼影舒。虚几自临中令帖，明窗时展大家书。清明小苑条桑地，和暖平川浴种天。圣主俭勤游乐少，只将敦朴示民先。"}