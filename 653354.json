{"id":"653354","title":"题刘士元骢马行春诗卷","dynasty":"明","author":"张宁","text":"骢马来，行自燕。权奇俶傥步骤妍，初辞仗御下天闲。横绝四极周三边，万骑却走孤云骞。朝驰蓟门道，暮刷吴山巅。苗藿塞场水溢川，金鞍宝凳白玉鞭。生不为秣饮，羹饰焉足怜。方瞳流光彻幽玄，騣尾拂掠开风烟。仰天一长鸣，万籁寂不喧。形声气态众殊调，劳逸动息时相缘。乘艰履险意閒缓，足迹所至豺狼跧。山川草木忽变色，幽谷似觉阳春旋。角端乐生豸恶奸，凤至图出人文宣。神物自与元化会，匹力上佐龙行天。未可按索骊黄间。骢马还，行至燕。"}