{"id":"869991","title":"西台诗二十四韵","dynasty":"宋","author":"司马光","text":"翰苑昔陪侍，天光辱顾瞻。宠虽承涣汗，功不立毫纤。山鹿缨频顿，铅刀砺不铦。拭花眸子缺，撚雪颔髭添。局影惭尸素，胡颜处禁严。辞盈虽免戾，取少讵因廉。定鼎分都异，张官执法兼。剡章愚恳尽，出綍茂恩沾。原宪非无粟，胡威尚有缣。求田近瀍洛，买宅混闾阎。地僻宜花卉，儿勤付米盐。倦游良足悔，居吉不烦占。裘葛肤无见，囷仓饭属餍。僧居闲可借，野步静无嫌。行乐筇枝瘦，延宾稻醴甜。麦田泥试屐，桑荫帽低檐。爱竹忙犹种，贪书老未厌。松烟溪石润，檀烬博山尖。笺启来慵拆，衣冠脱怕拈。紫毫斜倚架，黄卷密垂签。涸辙犹蒙润，寒灰免附炎。所忧资秩满，但愿岁时淹。自是散无用，非为智养恬。圣朝英彦富，幸许一夫潜。"}