{"id":"682557","title":"赠别黄平倩编修","dynasty":"明","author":"区大相","text":"层城丽白日，卿烟复绕缭。玉节下云中，湛露承天表。清清玉河水，上有特栖鸟。延颈顾其匹，善鸣何窈窕。俦匹岂不佳，欢会则云少。去去展周亲，行行隆汉道。汉道一何广，周原亦膴膴。碣石既东表，雁岭复西阻。驱车五原上，北眺长城下。列侯半城守，两阶尽干羽。回首望咸阳，兴言陟其岵。谁为北山诗，之子行将父。将父情既遑，与子谊非薄。暂辞紫阁欢，归恋庭闱乐。景风自南来，动我杯中酌。相送入关门，悠然满函谷。函谷连蜀城，恃险岂长略。子有经世言，铭之在剑阁。剑阁阻且深，铜梁不可越。锦城花似绮，巴江带如发。人行筇笮云，马踏峨眉月。道路信云险，之子尚驰突。情夷境自安，神畅力不屈。西望垄坂长，伊余阻愁绝。愁绝非为离，相对何萧瑟。谬登著作场，忝随文墨职。言宴及良辰，雠校无虚日。匪玉枉受攻，虽蓬乃自直。走兽尚索群，归鸿必求匹。临风结长想，愿托西飞翼。"}