{"id":"812691","title":"甲辰仲冬赋呈葵园师","dynasty":"清","author":"吴庆坻","text":"大道委榛莽，率土无夷庚。群邪狎白日，中馗沸鼯鼪。天步丁艰难，干国求良桢。外咨吾洲俗，上契三代程。讲舍盛兴作，条教一再更。堂堂大国楚，匪独文儒鸣。缅维咸同间，龛难多书生。流风笃忠悱，馀芳扇湘蘅。如何兰渐滫，异说恣纵横。乱苗必恶莠，谁为折其萌。贱子忝持节，擿埴嗟冥行。握枢在宗圣，致用先穷经。畔道文必黜，析疑经始明。但严泾渭别，无召水火争。钱朱企曩轨，历久垂芳声。材薄愧弗任，持禄常屏营。并世有硕儒，方雅镇流俗。幸厕籍湜伦，韩门仰培沃。暌离过廿稔，失喜访灵麓。拙工倚大匠，隐栝到曲木。奉手请旧业，蒿目悼危局。俯仰身世感，愀焉轸心曲。小子有狂言，勤拳效忠告。古称不朽三，造物靳庸福。南菁经解编，东华史宬录。传讽遍海内，学子丐膏馥。投簪味道腴，勤学资先觉。甄文重流别，姚李踵芳躅。孔传刊伪文，班书证疑读。遐哉千祀业，悉数屡更仆。葵心倾太阳，匪曰智卫足。公当勉加饭，弟子行抱蜀。少小苦羸疾，中岁疾良已。西南驰王程，江山壮玉垒。意气高岷嶓，险阻穷笮徙。期搜蜀才彦，持以献天子。适遘庚辛交，冬狩纪诗吏。冲寒赴行在，伏阙泪盈眦。明年还京师，儤直近丹戺。草奏引古谊，论迂駴俗耳。往岁乘滇輶，暑雨涉万里。津梁行告疲，占爻得艮趾。何图被恩命，沿潕下沅澧。岁晚暂投装，百惧而一喜。喜者亲丈席，谭经竟源委。惧者臣精亡，无繇振颓靡。蠠没方期岁，甄校无隙晷。遽遭病魔侮，瞑眩不可止。引疾幸得请，感极转汗泚。岂不眷芳华，升庭采兰芷。上负吾师期，下负横舍士。赠言意深厚，三复重嘘唏。朝廷纳群策，下士有葑菲。安得一謇谔，靖彼万谲诡。敝庐有孤松，贞干无曲理。蕲保岁寒心，明明指江水。"}