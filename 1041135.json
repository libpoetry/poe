{"id":"1041135","title":"府公射堂饮酒辄陪尊丈侍郎兼揖诸孙拜献拙诗","dynasty":"宋","author":"刘敞","text":"煌煌南极星，粲粲北维斗。禀龄瑞明时，运柄燮万有。降神非寻常，希世曾一偶。积善如公家，于今见纯佑。安车告归日，三府升平久。万石均禄秩，鲁公拜前后。茫茫周汉来，此事复闻否。黄金铸大印，绿丝绾长绶。方为累世荥，况多后来秀。戏禽试强弩，劝客满春酒。贱子敢再拜，愿公更眉寿。"}