{"id":"1118017","title":"残腊二首","dynasty":"宋","author":"陆游","text":"残腊无多寒渐薄，新春已近日微长。棋枰散后轩窗静，梅坞归来襟袖香。海雾笼山青淡淡，河堤潴水白茫茫。鹭飞前导生游兴，笑岸纶巾上野航。残腊去春才十日，衰翁告老已三年。乳糜但喜分香钵，银胜那思映綵鞭。万里当时嗟漫浪，一窗此日困沉绵。清泉白石无人到，且结梅花淡淡缘。"}