{"id":"1235095","title":"高端叔挽词","dynasty":"元","author":"元之","text":"百氏极旁搜，潜心老不休。邻光时自照，箪食孰堪忧。弟子多蓝绶，先生竟白头。凄凉数间屋，知我独春秋。铁石赋梅花，闲情白玉瑕。两公终磊落，千载敢諠哗。清节成瑰伟，浮词尚檗芽。君看死生际，不见一毫差。满卷变离骚，欧公一素袍。岂惟将厚意，要使丐残膏。宿草成千古，生刍为一号。虽无韩子诔，贞曜本来高。"}