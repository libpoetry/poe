{"id":"300088","title":"齐天乐·重到秣陵次韵答倦鹤","dynasty":"现代","author":"乔大壮","text":"绿杨千尺台城路，新翻洞箫凄异。画省香炉，沙场箭镞，西北高楼同倚。胡尘乍洗。看初日曾阴，暮霞迟霁。赋后江南，晕蛾依旧数峰翠。都亭前度唤酒，故人谁健在，沈恨天地。暗井双桐，轻舟片石，今日竛竮身世。来风去水。送仙鹤馀音，冷猿清泪。鬓点匆匆，赚将明镜里。"}