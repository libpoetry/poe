{"id":"688806","title":"太宰介庵先生以诗饥别用原韵奉答","dynasty":"明","author":"何乔新","text":"晓拜彤墀出帝城，寒江归去结鸥盟。秋兰萧艾何香臭，蝉翼黄钟孰重轻。滕甫未应为恶党，休文非必是狂生。于今谁秉春秋笔，忠佞廉贪好细评。谢病连年叩紫宸，挂冠今喜作閒人。思莼正值新秋候，种豆还期故里春。忧国独怜君实切，论交谁似景仁真。炎风朔雪烦调燮，珍重当朝社稷臣。晓纳牙牌别禁城，竹梅拟结岁寒盟。君恩何啻万钧重，行旅从来一叶轻。誓保忠贞全晚节，肯求温饱负平生。鹤山未必非君子，成大如何敢妄评。冠盖追随出拱宸，知几已后鲙鲈人。黄花烂熳东篱晚，紫蕨离披别墅春。谁识张汤多变诈，自怜汲黯任天真。归与且饱鱼羹饭，休论忠臣与佞臣。"}