{"id":"1235496","title":"群公见和又答四首","dynasty":"元","author":"刘鹗","text":"归来乎，蟪蛄生不知春秋，变灭顷刻犹王侯。归来乎，五陵草木尽披偃，昨日秋萤满梁殿。废兴反掌元非难，海水清浅尘瀰漫。吾宁终老青山间，猿吟鹤唳聊醒颜。归来乎，唤童子，治我圃。无使霜后菜本枯，禦寒更遣窗重糊。从教壮士嗤为儒，我价自若照乘珠。文章乌足存古道，底用词源三峡倒。功名已付雨中花，意思要同窗外草。归来乎，常笑张子房，崎岖愿封留。何如大泽披羊裘，忘机傲兀临溪流。富贵不足回其头，高风千载谁当俦？归来乎，故园之菊今应存，此事欲与渊明论。孤松独抚倦飞鸟，出岫雅爱无心云。明当秋风月在酉，粳稌初黄催酿酒。归来乎，古来圣人作春秋，始尊王室严诸侯。一辞初不待商偃，岿然古道灵光殿。纲维名教世所难，初非凿空凌漶漫。二百四十馀年间，乱臣贼子俱汗颜。归来乎，后世多不然，吾道秋叶枯。纸扇一破难再糊，种瓜冬实欺群儒，魏王反诮齐无珠。纷纷似此不忍道，冠屦衣裳尽颠倒。苏秦六国相金印，园绮商岭饭芝草。归来乎，不可留。山中木绵正堪裘，乘槎鼓枻湘江流，直欲下至沧海头。白衣苍狗纷百变，蛇神牛鬼宁堪俦？归来乎，将安归师之所存，古今得丧奚须论。有口不饮贪泉水，有眼但看南山云。尘埃风雨夘复酉，千载虚名一杯酒。归来乎，生不必八千秋，爵不必万户侯。饮河得如鼠之偃，买花种作芙蓉殿。世途荆棘进取难，何况风雨长漫漫。甘心局促笔砚间，时于乐处寻孔颜。归来乎，山中乔木冬不枯，山前春到花模糊。胭脂梅绽酸于儒，黄金橘熟圆如珠。四时好景难具道，有客叩门屣颠倒。醉馀吟诗弄明月，醉后从仙拾瑶草。归来乎，客勿去，客少留。尊空尚堪脱鹴裘，但愿有酒如川流，长使吏部眠瓮头。山花野鸟自歌舞，樵童牧竖相朋俦。归来乎，四海故人今几存，心事落落谁相论？迩来赖有揭阁老，亦解为我歌浮云。人生几何钟报酉，行乐舒心聊寓酒。归来乎，我生今踰四十秋，始悔识字求封侯。少年意气极骄偃，谓当平步金变殿。那知命舛百事难，茧生两足沙漫漫。有时或堕荆棘间，努力自奋终强颜。归来乎，君不见功成一将万骨枯，髑髅之血犹模糊。弓藏鸟尽杀韩信，几败公事骂竖儒。笑挥珊瑚示侈靡，岂意奴辈便吾珠？诛夷封籍可胜道，北风吹山山欲倒。平泉木石又谁家，金谷楼台半芳草。归来乎，故家猿鹤遮我留，布袍暖胜貂鼠裘。巾车乘兴寻绝壑，展席随意临长流。周旋世事但鲇头，高节每慕晋宋俦。归来乎，及早归。生涯虽薄今尚存，尧舜不必吾侪论。携书稳读牛背日，领鹤閒种芝田云。作劳暮归正当酉，击缶呜呜呼斗酒。"}