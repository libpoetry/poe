{"id":"765799","title":"新雁过妆楼 秋闺即事","dynasty":"清","author":"方彦珍","text":"剪烛楼东。秋宵爽、拈针刺绣芙蓉。彩绒轻理，配合澹绿深红。病质虽如篱菊瘦，缍怀恰比露华浓。听凄清、征鸿嘹唳，目送长空。人在纱窗小坐，拟赋诗遣兴，树杪摇风。飒飒萧萧，频搅井上疏桐。尤惊梵音聒耳，是何处阇黎鸣夜钟。回眸处，见一弯残月，斜挂高松。"}