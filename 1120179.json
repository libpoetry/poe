{"id":"1120179","title":"和程公辟游宿猿洞二首","dynasty":"宋","author":"陈襄","text":"几年营此草堂栖，施饰名园百卉齐。曾学子真耕谷口，今容摩什老山西。龙台日上千峰出，雁塔云生一径迷。知有岭猿犹在否，使君高卧莫教啼。老来归鞅海边村，犹喜诸亲聚里门。汉守朱轓临祖帐，韩侯清酒满离樽。猿惊出洞时三哭，梅送行人早一番。此去蓬莱峰顶月，梦魂应到荔枝园。"}