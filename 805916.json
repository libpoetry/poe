{"id":"805916","title":"拜星月慢二首 其一","dynasty":"清","author":"奕绘","text":"沈水香浓，隔花风细，步入琅嬛仙馆。杉架凉棚，阁春云一片。更劳动，霞帔夫人下拜，唤出斑采女郎相见。笔砚精良，费词人留眼。有越南、木尺乌丝伴，滇南石镜青山茜。一幅相国亲题，叠松云高远。喜两家、奴婢呼名惯。剪金粟、瀹茗香浮碗。君夫妇、大隐城南，拥图书万卷。"}