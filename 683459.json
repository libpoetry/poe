{"id":"683459","title":"答明卿","dynasty":"明","author":"王世贞","text":"广柳车旁过暮春，五陵斜日见孤臣。吞声对陨千秋泪，把臂惊存万死身。虚有风雷归汗漫，敢期沧海变逡巡。西来倘问平原馆，国士于今定几人。雪涕春风向路岐，故人相对坐支颐。惊心虎口时时在，回首羊肠处处疑。三黜主恩元不薄，馀生天意欲何为。知君未浅浮湘兴，肯为穷交暂缓期。"}