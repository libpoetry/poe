{"id":"527642","title":"石斋歌","dynasty":"明","author":"何景明","text":"濯锦江中锦为水，白石粼粼映江底。江头斋阁石嵯峨，卜筑题名总因此。崖撑壑拄盘天地，产秀生神岂人意。日月宵通滟滪根，风云昼吐岷峨气。明公少年天下奇，琅玕五色动光辉。扶疏太华仙人掌，照耀银河织女机。明堂大厦要梁栋，不独文章翰林重。恋磬真谐韶濩音，国琛困献圭璋用。公登云阁望云林，霄汉长歌白石吟。功成思袖补天手，力在宁忘障海心。卫公德业怀应满，李相风流今不远。海内完名已玉成，平生贞志同金断。万里桥边绿竹园，百花潭畔平泉馆。待公一起慰苍生，还卧西山未应晚。"}