{"id":"890413","title":"以竹床赠杨信伯古诗代简","dynasty":"宋","author":"吴儆","text":"此君丘壑姿，不受世炎凉。那知犹有用，未免斤斧伤。矫揉加尺度，指绕百鍊刚。直节甘枕藉，凛气荐冰霜。纨扇有用舍，杞杯真贼戕。所用已卑贱，幸升君子堂。用之苟非人，圭璧污闺房。君家鸿鹄群，风雨今对床。故令厕其间，贵贱可两忘。他时飞雪或不常，烦君拂拭悬虹梁。除非高士延孺子，无令年少辱真王。"}