{"id":"511625","title":"寿萱堂为城东顾彦真知事题","dynasty":"明","author":"柯潜","text":"庭前不肯种凡草，种得萱花长自好。欲教慈母百忧忘，期与萱花同不老。画堂沈沈春昼长，母有欢颜花有香。山中风味亦不恶，频羞鱼笋侑霞觞。今年暂与萱花别，起应天书向金阙。得官便尔买舟归，为念倚门鬓如雪。鬓虽如雪未足惊，喜见儿归衣锦荣。从今百岁永相保，日日花前笑语声。呜呼人生老大儿可托，不种萱花心亦乐。"}