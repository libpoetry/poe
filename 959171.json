{"id":"959171","title":"送姚提干行","dynasty":"宋","author":"郑清之","text":"虚斋填东鄞，从之南容君。我初未之识，邕翰倾殷勤。修洁以博习，秀美而有文。玉犀映秋水，英辞涌春云。鸡距角鲁蜀，昂然鹤非群。晤言到圣处，商也乐所闻。最喜直而义，壮音駴鼓鼖。告子少于孟，先策养气勋。牛山木信美，谨勿容斧斤。助苗固得槁，可使稗不耘。观子所植立，真能张吾军。仁义可效治，渊源在河汾。诗书自师友，芝兰足膏薰。刚风接径翮，去去翔霄旻。清时有闻者，必也吾子云。"}