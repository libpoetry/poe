{"id":"1224590","title":"赠别宋季任赴甘肃提举二十韵","dynasty":"元","author":"柳贯","text":"宁塞洮河外，甘州瀚海隅。羌髳通别译，封域界中区。氓俗风丕变，王灵德诞敷。粤初联吏治，近亦好文儒。左学将兴蜀，西庠昉自虞。怀章烦远役，鞭马戒前驱。驿路争迎传，关门不用繻。水经张掖弱，山对贺兰孤。禹凿班班迹，豳诗往往图。发时梅未萼，上日草应刍。元宰亲加豆，诸生肃咏雩。职司虽翰墨，佩服已银朱。会睹天荒破，端令士气粗。槎明星是客，乡大酒为徒。请播言斯在，居夷圣岂诬。高才每流荡，平世匪崎岖。只作三年梦，须轻万里途。旃庐春袭袭，笳管晓呜呜。浆滟葡萄椀，馡寒翡翠炉。新篇多慰意，许可寄《潜夫》。"}