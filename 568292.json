{"id":"568292","title":"霜后拾槐梢制为剔牙杖有作","dynasty":"明","author":"陆深","text":"金篦与象签，净齿或伤廉。青青槐树枝，一一霜下尖。偶闻长者谈，物眇用可兼。搜剔向老豁，其功颇胜盐。两坚苦难入，薄肉忌太铦。眷此木气馀，柔中末逾纤。复有苦口利，用之代针砭。余官自槐市，日夕映斋檐。西风动中宵，乾雨鸣疏帘。呼童事收拾，把束若虬髯。试以苜蓿馀，风致殊清严。作诗示君子，取才慎弃捐。"}