{"id":"480558","title":"题鲁京尹所藏双鹰图","dynasty":"明","author":"李东阳","text":"霜风摵摵空林响，朔气随空入萧爽。两鹰意气殊绝群，俯视平川如一掌。玄云著树凝不飞，野日照地寒无辉。缡身欲下不肯下，似觉深山狐兔稀。丹青落手翩欲活，鞴上惊看锦绦脱。江湖浩荡水烟深，万里阳台渺天末。时维八月炎暑空，两鹰角立如争雄。周旋九弦隘八极，此意岂在风尘中。知公有才非搏击，我意亦欲辞樊笼。只应共逐鹓鸾去，去上丹山十二重。"}