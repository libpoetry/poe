{"id":"514736","title":"留别楚英节之二宗侄","dynasty":"明","author":"程敏政","text":"我行徐济间，望望三日程。波涛杂风雨，满耳皆秋声。吾宗幸多贤，足慰千里情。贰车始告别，水曹复相迎。络绎问起居，道路生光荣。缅怀忠壮公，百世留宗盟。万顷篁墩湖，流泽渊且泓。西亭鄱水深，东下青溪萦。遂令好孙子，联翩发高闳。有如照乘珠，连城价峥嵘。顾我虽壮年，病散终无成。乡心折一寸，白发增几茎。所期在诸阮，努力勤功名。谨无愧世烈，况乃逢休明。淹留势不可，暌违意难平。离离秋草黄，渺渺霜鸿征。酒尽我当发，残阳下高城。"}