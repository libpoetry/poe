{"id":"1107559","title":"薛端明挽诗二首","dynasty":"宋","author":"叶适","text":"可但补阙名官日，不逢引裾强谏时。上朝有疏天常纳，下殿无行谁独疑。论道何如出纶晚，督军颇叹封侯迟。凌烟画手今寂寞，豆蒄林高荔子垂。冰稼初融阙月沉，英豪四坐地炉深。争看麈尾频挥处，难了朱弦未尽音。怪我轻谈当世事，知公默会古人心。空山稳对梅花宿，错向林逋墓里寻。"}