{"id":"303056","title":"和恼公·卓女眉方敛","dynasty":"清代","author":"陈子升","text":"卓女眉方敛，何郎粉乍红。春生清涧曲，家在紫烟丛。桂魄无非满，桃蹊总是秾。鱼书新约素，象簟旧韬筒。闭户看天棘，开窗对水荭。芳龄推宝凤，短羽拂华虫。五味调鸡舌，双鬟进鹿茸。夜依兰烬静，春向柳丝融。莫指王孙草，聊分少女风。门楣牵荇菜，殿脚近芙蓉。虚牝秋传籁，羁雌月作笼。魂萦因饵茧，意涸为巢蜂。素绠双瓶挈，朱珰复帐蒙。春城扶海丱，雾縠借巴賨。验诀亲飞燕，披图忆有熊。方诸怀小镜，繁弱惯柔弓。飙毂驱停隼，星绸靡屈虹。陪游应馺娑，下拜即崆峒。莲子抛垂幔，橦花点细封。里儿贪射鸟，国主识游龙。子午山心铁，阴阳露掌铜。超瑕休矫驾，践董实殊踪。羃历流苏结，团圞织苣烘。同袍青似草，横佩玉如葱。鹅管抽湘竹，鹍弦落楚枫。并肩衔绣褥，反舌唤高墉。甲观摛文倦，蠡杯把醴浓。人家箫史玉，姓异霍家冯。鼎熟淮王药，峰寒白帝桐。茑萝身久托，凫藻目先从。蓝帕舒香麝，苍琅振绮栊。姝颜专小史，卿号叠安丰。磬折伤秋藿，盘餐惜晚菘。剑门高蜀弹，梁父侈齐僮。拭泪窥黄靥，回肠引素总。幽居防保母，浅立拟昭容。涉水携交甫，登山代子充。大兄谭稷下，幼妇读盘中。锦袭仓庚羽，丝缠叱拨騣。白团娇建业，绿绮动临邛。砌净枭壶利，纱明琐语通。雀飞秦妇恋，骓发陆郎慵。翠盖轻舟举，金丸大道逢。绦鹰难忿速，铃犬易怔忡。碧玉甘颠倒，苕华报吉凶。珠惊如意袖，花媚细腰宫。带笑嘲房老，忘机学海翁。弋绨中隐起，襻带两边缝。修渚移河鼓，繁霜警曙钟。蜡光彤管秘，翻讶玉台空。"}