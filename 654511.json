{"id":"654511","title":"集句挽泰和萧隐君","dynasty":"明","author":"何乔新","text":"生在华屋处，终复委山冈。百年谁能持，人命若朝霜。眷言怀君子，零泪空沾裳。平生有壮志，一旦异存亡。惨悽岁方晏，祖载发中堂。潜寐黄泉下，仰视白日光。欲归路无因，四顾何茫茫。茫茫终何之，封树已荒凉。北风声正悲，飞乌绕树翔。自古皆有然，哀哉亦何伤。吾欲竟此曲，长叹不成章。"}