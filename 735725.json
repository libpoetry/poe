{"id":"735725","title":"赠周参政","dynasty":"清","author":"朱彝尊","text":"周君北地推风雅，几载栖迟白门下。四壁萧然竟罢官，知君亦是悠悠者。匹马西来访故人，相逢师友更情亲。自言溽暑辞堂邑，不觉辛盘换早春。春晴风日官斋迥，翰墨于今数公等。画品真同顾恺工，隶书远见钟繇并。贻我梅边索句图，江南春思到平芜。苍苔浊酒寻常得，冷蕊疏枝何处无。纥干山高冻飞雀，健步移来总萧索。不见黄须细细开，惟愁白雪纷纷落。苏武城边送别迟，桑乾河上已流澌。遥将南浦离人曲，迸入西征横笛词。怜君此去壶关道，盍簪到处逢迎好。泽潞三时芳树多，江风五月归帆早。沧洲万里忆田庐，流水柴门今尚虚。卜邻傥就移家约，来共梅共溪上居。"}