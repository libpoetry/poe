{"id":"825918","title":"答张君玉裁","dynasty":"清末近现代初","author":"郑孝胥","text":"石遗最知诗，未免阿所好。学诗吾亦老，浅陋岂足道。平生梦韦柳，一字不能到。次之为韩欧，搁笔难其奥。随人作近体，何异蜂蝶闹。从今欲不作，蓄志待衰耄。近得虞君诗，于杜果深造。沈雄出意表，纤巧端可扫。张君师石遗，吐属颇兀傲。为君道所历，弩末愁鲁缟。"}