{"id":"639679","title":"冯虚子歌","dynasty":"明","author":"韩宜可","text":"冯虚子，清且脩，藐观万物如浮沤。金茎一柱出天表，青田孤鹤横高秋。大鹏抟风九万里，下视尘寰渺烟水。蜃楼缥缈危接天，夜半月明常独倚。四方上下随所之，茫茫积气将焉依。居无室庐辙无迹，鳌背岂有三山为。空中鸡犬刘安宅，我亦因之寄遐适。飞光浩浩不少留，回首人间非宿昔。列子禦风已千载，庄生化蝶今安在。水中漉月亦好奇，管里窥天竟无底。太虚太虚问不应，银河耿耿凝寒冰。丹台紫府不可登，愿归大化何由冯。"}