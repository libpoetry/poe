{"id":"1230526","title":"昆崙山牧童歌","dynasty":"元","author":"李序","text":"昆崙丘，云上头，河西之子牧氂牛。野田蓬莱牛不食，直上昆崙几千尺。凌絪缊，上昆崙。牛背上，弄碧云。氂牛努角旁无人，与云同入天之门。天门高高向西极，月华烂烂飞五色。云间夜食明月光，身上斓斌虎文碧。昆崙郁嵯峨，中高四下流黄河。黄河水流东入海，牧人自唱蓬莱歌。神刀断截氂牛尾，析木津头献天子。"}