{"id":"537125","title":"汎湖风浪小横嘲诸同游者","dynasty":"明","author":"王世贞","text":"包山老人出山早，老去忘却包山道。曹子须髯枉如戟，瞥见湖波惊欲倒。乌衣从季酒不停，少停一卮面即青。张郎画手空自好，闭眼不敢酬山灵。李生北客黄少年，倚醉强作东风颠。谩道洮阳能破浪，从它安石也回船。野夫翛然神独往，吾弟酣歌气逾爽。但使人间无二王，何人狎作五湖长。"}