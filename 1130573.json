{"id":"1130573","title":"郑守用前韵见示因亦和答四首","dynasty":"宋","author":"韩元吉","text":"腊里三看雪满衢，使君当奉十行书。先生履敝人应笑，泥滑东家许借驴。九陌歌呼属后游，一蓑风景付渔舟。相逢且向南溪看，玉作灵山万石楼。振廪縻金气自和，政声谁为勒嵯峨。牛羊垄上饥民绝，鹅鸭池边勇士多。天巧由来不露机，冰澌剪出万花飞。琼珰似识汉川女，瑶瑟更逢湘浦妃。"}