{"id":"895066","title":"十九日杂兴 其二","dynasty":"宋","author":"张九成","text":"物理情不齐，人生各有好。所好傥不获，亦各骋奇巧。浅者不及门，深者入堂奥。名利工欺人，市朝徒胶胶。所得无几何，舌焦唇亦燥。其间狭劣者，不售辄复躁。亦有操金珠，侯门致私祷。葡萄得凉州，所求辄复效。舐痔或尝粪，车服夸新好。吾唯戒妻奴，酒熟宜予告。"}