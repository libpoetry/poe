{"id":"1104507","title":"捣练子 八梅","dynasty":"宋","author":"无名氏","text":"捣练子，赋梅枝。暖借东风次第吹。自是百花留不住，让教先发放春归。捣练子，赋梅红。玉体凝酥半醉中。诗酒兴来须要早，忍看红雨落西东。捣练子，赋梅香。蕙魄兰魂又再阳。只为人间无着处，借他龙笛返仙乡。捣练子，赋梅英。枝上商量细细生。不是根株贪结子，被吹羌笛两三声。捣练子，赋梅妆。镜里佳人傅粉忙。额子画成终未是，更须插向鬓云傍。捣练子，赋梅音。云底江南树树深。怅望故人千里远，故将春色寄芳心。捣练子，赋梅青。休共檀梨取次争。叶底青青如豆小，已知金鼎待和羹。"}