{"id":"507525","title":"陌上桑","dynasty":"明","author":"李昌祺","text":"曈昽晓日艳阳天，此时秦家蚕正眠。春深桑叶嫩芊绵，罗敷采摘出城边。东条西条相纠缠，满目淑景丽且妍。繁红芳紫万仍千，煇煌宫锦绚晴川。照见罗敷貌婵娟，鬓云倭堕鸦色玄。步摇斜插钗凤偏，素姿何曾屑丹铅。香龈皓齿疑贝编，眉横青山黛绿填。杏脸细腻霞晕鲜，项如蝤蛴搓玉圆。额角斜贴翠花钿，宝珰耀耳玛瑙悬。裙拖秋水笼步莲，月钩窄小进难前。盘囊锦带缀珠璇，同心绾结一双联。暖风披拂飘兰荃，从傍过者惊复怜。尽道罗敷是神仙，使君骏马来翩翩。下马揖赠黄金钱，欲同携手共周旋。罗敷低头久默然，逡巡微听细声传。自陈未笄窥简篇，颇知礼训守贞坚。闺房节操雪霜蠲，瑩比明蟾照清渊。夫君豪侠称英贤，才兼文武寔两全。骅骝丝辔象牙鞭，麒麟锁甲剑龙泉。扬麾分符领兵权，雕戈画戟拥旌旃。流苏复帐驼绒毡，博山乱喷沈水烟。侍儿浓妆森后先，霞绡长裾舞褊褼。左回右转何轻便，舞罢巧按鹍鸡弦。烹羔刺豹开琼筵，蒲萄名酒满觥船。犀箸不下饫腥膻，夫君欢娱无与肩。罗敷嘉言皆陈宣，陈竟敛衽携筐还。人生妃匹本定缘，使君有妻谅盛年。丁宁疾驱归去遄，结发义重勿弃捐。"}