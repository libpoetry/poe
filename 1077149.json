{"id":"1077149","title":"志宏送岩桂并惠长篇求予赋诗次韵答之","dynasty":"宋","author":"李纲","text":"我来闽岭值春月，坐见园林花竞茁。殷红枝上破燕脂，嫩白稍头开玉雪。平生苦吟缘爱奇，对花岂忍都无诗。愧将拙句写天巧，但把浊酒酬春晖。适来岩桂花尤好，乱缀黄英向青昊。非时似欲斗群芳，草木无情亦相恼。栟榈送花来觅句，端恐梁溪得归去。谪官且作九年期，家在天涯那复顾。何时万里吹秋风，清香伴此金芙蓉。临风一醉百忧散，看子挥毫如彩虹。"}