{"id":"1053894","title":"西堂","dynasty":"宋","author":"孔平仲","text":"我置一榻在西堂，南风北风俱得凉。轩窗开辟无壅塞，枕簟照映生辉光。前有秋花闹如锦，乘时吐秀争煌煌。堂前堂后种植满，坦腹转侧各相望。初开半落皆有意，牵动幽兴何其长。弥天好梦谁唤觉，林间鸟舌弄丝簧。贱官固冗亦偷暇，一室甚卑堪退藏。吾心与世久契阔，万事本无非故忘。"}