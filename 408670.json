{"id":"408670","title":"营口别黄县孙筱藩弟（宗翰）","dynasty":"近现代","author":"李超琼","text":"故人三十不得志，橐笔边城掌书记。行踪落落嗟穷途，文章浩浩多奇气。旧家黄腄东海堧，古来往往见神仙。秦皇汉武去不返，蓬莱寂寞三千年。楼台蜃气空无有，门前但见飙轮走。深心愿借张良筹，颇信折箠真在手。早年师事青田刘，相从徒步穷荒陬。兵符阵法不足道，南阳东葛知谁优。凤凰城头夜吹角，我方起舞君先觉。过从日久自殷勤，去就风高终卓荦。去年共赋勾骊哀，今年海上笙歌来。远交近攻端已见，悲呼反受群儿咍。眼中无数金银台，防秋谁是安边材。扶桑东望大波恶，楼船试瞰云涛堆。忧时感愤曾何用，有人正上金天颂。河梁握别黯销魂，道义相期互珍重。"}