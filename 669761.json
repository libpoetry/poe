{"id":"669761","title":"董逃行","dynasty":"明","author":"李攀龙","text":"吾欲上谒从蓬莱，遨游三山戏九垓。阊阖詄荡开，斑璘宫阙楼台，流光倒景徘徊。但见织女弄杼往来白榆，累累支机十二枚。河流逶迤，但见丈夫牵牛饮其隈。问尔凡吏所为，客谢主人乐哉。教敕酌彼金罍，织女长跪进酒，牵牛陪。桂树一何摧颓，嫦娥端坐颔其颐。白兔抱杵，戛树虾蟆栽。采取甘露一玉杯，服此露，寿以崔嵬。服此甘露，颜色自好。陛下长生不老，坐享万年有道。君臣欢如鱼藻，陛下长与天相保。"}