{"id":"467959","title":"京华纪游六绝句","dynasty":"当代","author":"程滨","text":"八斗至今输小曹，人前黾勉动三瓢。问君可有新诗不，跌过名园第一桥。环滁曲水涸成沙，不觉饮冰如饮茶。怕惹南风无影絮，欲簪东野不名花。赚得主人不识吾，凭肩忍笑不相呼。传杯沥沥须红友，伐腹便便避白姑。扶头小醉未全醒，染得飞花两桨馨。一任轻舟亲野鹜，时将皓腕捉青萍。乱花深处有沧洲，一串凫雏得得游。贪向岸隈舣柳影，钓丝缠住小艭头。底日悲歌细细裁，博他师旷一丝咍。分携暂向天涯去，唱裂幽燕铁笛来。"}