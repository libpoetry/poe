{"id":"1128229","title":"数日江上颇有春色偶成绝句遣兴五首","dynasty":"宋","author":"程俱","text":"柳怯馀寒未展眉，嫩黄轻绿渐依依。春郊正好闲行处，不及游蜂自在飞。错莫江梅春信迟，晴熏寒蕊雪团枝。年来顿失寻春意，一任高楼玉笛吹。远树参差数点烟，目穷天际水黏天。背人叶叶风帆去，应有鸱夷万里船。不奈江头春色何，暖光摇日涨晴波。凭栏何处牵幽兴，杨柳沙洲一钓蓑。露压浓烟染远山，垂虹真在画图间。平湖渺渺思无限，何日浮云伴我闲。"}