{"id":"1145867","title":"圜丘歌八首 昭夏","dynasty":"隋","author":"牛弘等奉诏作","text":"肃祭典，协良辰。具嘉荐，俟皇臻。礼方成，乐已变。感灵心，回天眷。辟华阙，下乾宫。乘精气，御祥风。望爟火，通田烛。膺介圭，受瑄玉。神之临，庆阴阴。烟衢洞，宸路深。善既福，德斯辅。流鸿祚，遍区寓。享序洽，祀礼施。神之驾，严将驰。奔精驱，长离耀。牲烟达，絜诚照。腾日驭，鼓电鞭。辞下土，升上玄。瞻寥廓，杳无际。澹群心，留馀惠。"}