{"id":"797616","title":"迈陂塘 寄题汪孝廉、许王两孺人合传","dynasty":"清","author":"谈印梅","text":"一星星、悼亡潘岳，诔词亲述斑管。文情一片相生处，写出两番悲惋。笺乍展。记几度、尊前曾识春风面。幽闲婉转。想秉德无愆，修身有法，堪补女宗传。韶华短，又是宫移羽换。胶弦续来还断。兰灾蕙劫清芬在，留得灵芽双畹。毫漫染。念瘴雨蛮烟，三载尘封研。天长水远。叹故里粉笺，西湖松柏，回首乱山晚。"}