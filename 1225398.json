{"id":"1225398","title":"读隋书","dynasty":"元","author":"朱德润","text":"广通渠边渭水流，长安猛将悬兜牟。陈郎酣睡未知晓，采石夜渡江声秋。韩擒不待贺若报，呼得蛮奴作乡导。铜钲一声歌管阑，望仙阁下旌旗绕。兵家女儿发照人，金井梧桐三坠身。血痕已污青溪草，遗恨空怜高使君。当时只道明良会，三十年间转头事。江都未放锦帆回，晋阳城内惊尘起。"}