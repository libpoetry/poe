{"id":"1113372","title":"自顺阳至均房道五首用陈符宝去非韵","dynasty":"宋","author":"张嵲","text":"行客路正远，曦驭已西驰。霜风吹草树，眇眇连荒陂。如何羁旅怀，更值摇落时。四序歘已晚，我生可无衰。尚纡俗吏袍，久负南山期。吾庐岂固好，此身自安之。胡为终岁别，使我心怕悲。故园松菊荒，静计勿差池。桑柘共平陆，过桥野色分。冬序日向深，冒山多薄云。惊飙入长林，黄叶久纷纷。山前有人家，鸡犬时一闻。我行均阳道，冈阜如群驼。涧石既齿齿，寒山亦峨峨。乔林木叶尽，仰见鹤鹳窠。风景固不殊，举目异山河。我生虽尚壮，百虑纷已多。祗今且如此，后日当奈何。细较平生中，忧乐恒相摩。悲吟谁复听，日暮越前坡。行客日暮时，愁闻萧条风。云山当我前，适与清兴同。夕涧生白烟，蒸空自溟濛。林壑岂不佳，陟降烦奴僮。径侧有黄花，凄疏隐珍丛。我欲采落英，恨无圣贤中。徘徊恋幽意，欲住兴来穷。山深月正黑，投驿尚匆匆。"}