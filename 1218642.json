{"id":"1218642","title":"仪真向有馆驿久废船马俱无使客不便省委宣使梁克诚振治一新粲然可观诸公有诗题赠因题卷后","dynasty":"元","author":"成廷圭","text":"昔游銮江城，曾过銮江驿。庭庑阒无人，萧然草盈尺。饥鸟噪前楹，羸马卧空枥。乃知江南民，于焉久当役。传吏苦诛求，日夜星火急。使者既旁午，箠楚复交集。省城若有忧，选官为苏息。梁君英妙年，力可事繁剧。朝迎南台官，暮送北省客。高马驰若星，大舸密如织。宿弊一洗清，长才世难得。和气回闾阎，光华照原隰。老夫作此歌，奚足颂其德。岂无观风者，传之上京国。驾言当趋装，秋霄起云翮。"}