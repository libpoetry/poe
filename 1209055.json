{"id":"1209055","title":"水调歌头 寄诚夫兄在江南作时兄在史馆校雠先朝实录","dynasty":"元","author":"宋褧","text":"登车就长路，晓日照皇州。风吹紫荆花落，那更别离忧。咫尺天南地北，想像云窗雾阁，人在古瀛洲。粉笔校书罢，乌帽拂尘游。出银台，心浩浩，思悠悠。人间万事姑置，食邑素封侯。收拾金銮遗事，记取玉壶清话，此外复何求。勋业好看镜，绿鬓不禁秋。"}