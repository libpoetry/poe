{"id":"604619","title":"母夫人遣急足入长安促就子舍从括苍以家仲蔚见怀诗至正余与仲蔚戊戌长安泣别日也时余亦以迎养引疾者一月矣仲复嘱余归当握手武彝山下循陔在原之感黯然对深因以三诗报焉 其二","dynasty":"明","author":"张萱","text":"凄断当年说绝裾，却从天外寄双鱼。数行别泪他乡梦，万里离愁隔岁书。有弟正淹秦博士，一官犹待汉公车。亦知身隐文焉用，悔向金门献子虚。"}