{"id":"780416","title":"摸鱼子 衎石迁居未果，重拈前韵为雁影庵问","dynasty":"清","author":"周之琦","text":"认巢痕、一枝初定，禁他客燕双剪。玉河最好嬉晴渌，偏是诗人缘浅。新句缓。枉付与、春波桥下鸥情眷。会心未远。且回首吾庐，江亭咫尺，绕舍水三面。君知否？雁影澄潭留惯。衔芦到此应倦。菰蒲叶叶幽寻近，料也雪泥还恋。尘袂短。又何必、衡云定觅湘南县。归飞羽换。但寄意潘郎，笺传素翼，莫忘旧吟伴。"}