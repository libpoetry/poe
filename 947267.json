{"id":"947267","title":"郊祀庆成诗","dynasty":"宋","author":"陈襄","text":"皇帝即位，厉精求治。翼翼兢兢，以畏天异。乃见宗庙，乃严郊祭。赫赫烈祖，陟配上帝。皇帝肇祀，心虔诚至。斋居撤膳，夙兴弗寐。不履黄道，不御小次。出宿于庙，阴雨翳翳。既其徂郊，日出晰晰。登丘奏假，天地澄霁。礼终乐阕，神贶来暨。皇帝还跸，千乘万骑。雷动天旋，臣民欣慰。御楼肆赦，躬册丹地。恩流泽洽，周匝无际。惟诚感神，惟德销沴。皇帝能飨，时赐坐致。臣愿皇帝，事天寅畏。左右惟贤，安民惟惠。无咈忠谏，无轻政事。日新一日，庶答天意。"}