{"id":"728529","title":"琵琶仙  泥莲庵夜宿同子万弟与寺僧閒话","dynasty":"清","author":"陈维崧","text":"倦客心情，况遇著、秋院捣衣时节。惆怅侧帽垂鞭，凝情伫寥泬。三间寺、水窗斜闭，一声磬、林香暗结。且啜茶瓜，休论尘世，此景清绝。询开士、杖锡何来，奈师亦、江东旧狂客。惹起南朝零恨，与疏钟呜咽。有多少、西窗閒话，对禅床、剪烛低说。渐渐风弄莲衣，满湖吹雪。"}