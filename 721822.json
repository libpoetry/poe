{"id":"721822","title":"有怀富平李孔德","dynasty":"明末清初","author":"屈大均","text":"我忆西秦客，蒹葭白露中。虎狼天府国，鸡鞠少年风。关自阌乡入，门开华岳通。高堂春酒熟，桑落是蒲东。束帛自穹庐，投竿别漆沮。乞归矜有疏，却聘恨无书。芝朮千秋少，鸡豚一日馀。何人犹恋禄，不念倚门闾。与君驰驿骑，赵代去相依。作客从飞将，为媒得宓妃。越歌惭有木，秦俗重无衣。一自关河隔，同心事尽非。射猎柏林时，英雄自得师。仲连飞兔客，亚次斗鸡儿。五代全臣少，中华正朔迟。最怜归汉帝，功在一阏氏。讲授多新说，无双是五经。先王存梦寐，后进有仪型。紫阁横天翠，黄山映水青。当年同几席，相勉复西铭。王剪旧频阳，寻君道路长。歌呼还用缶，慷慨已同裳。武帝祠三日，伊人水一方。别来秦越隔，魂梦两茫茫。闻道徵修史，春秋义未申。温公元晋胄，景略本秦人。草野存遗直，华夷有大伦。九经知注就，寄我莫逡巡。之子从商雒，怀予最有情。事存渔父传，诗得楚人声。地在离枝国，家临海市城。书裁南裔志，异物颇知名。"}