{"id":"651149","title":"寄温县江司训","dynasty":"明","author":"薛瑄","text":"君住江南我江北，关河千里万里隔。一朝振翮起翱翔，同逐春风游紫陌。是时英俊天下来，南宫角艺何壮哉。岂意主司滥收采，缪将寸木升崇台。君持木铎向温邑，曾问士风解愁寂。我亦拜恩归读书，却抵荥阳问家室。荥阳温邑隔大河，相寻一苇曾经过。严亲今岁官河内，往来扰扰如奔波。爱君特达好心事，一回相见一欢恣。夏馆清谈移昼阴，秋斋共宿发幽思。有时酌我金屈卮，我还荅以二鸟诗。醉来意气觉奔放，生平肝胆何崛奇。近日分携隔风雨，羁怀落落向谁语。行将跨马过君家，寄声为酿新秋黍。"}