{"id":"419741","title":"齐天乐 忆龙华桃花","dynasty":"近现代","author":"姚鹓雏","text":"玄都残梦尤寻处，黄昏瘦鹃凄叹。叠障蒸霞，秾妆眩目，曾付游车千转。年芳未晚。已负了当时，避秦心眼。历劫华鬘，翠瀛弹指便三浅。飞英随水几度。簇荒波满地，漂恨无断。废圃盘鸦，枯形聚蝮，留与穷檐薪爨。流莺漫眄。尽衰鬓重来，景光都换。颓墨春阴，倚楼人自懒。"}