{"id":"688929","title":"花阡","dynasty":"明","author":"何吾驺","text":"朝来最羡采花蜂，采得花心带露秾。何似美人头上采，故留芳冢倩云封。吴姬花比越姬多，经宿其如落腻何。就解玉钗轻印落，一锄黄土马嵬坡。砌成丘垄合葳蕤，十二云鬟碧玉枝。自是纤纤亲手付，莫教人唱落花词。昔闻种玉就蓝田，未信藏花结碧阡。芳草不须环翠幄，夜深还送买花钱。"}