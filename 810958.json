{"id":"810958","title":"辛酉夏月苦雨","dynasty":"清","author":"王苏","text":"莲华寺外起风漪，腹疾愁霖促鬓丝。卧佛与人分榻冷，湿云如我入山迟。平芜上屋开帘见，饥雀寻巢隔树知。话雨不禁危坐久，药炉火熟已多时。陶家屋角树扶疏，纸阁萧然一榻虚。墙缺暂教浓绿护，漏痕都似硬黄书。悬河喜听乡人语，掀淖重邀长者车。舍北炊烟多未起，官贫敢叹食无鱼。"}