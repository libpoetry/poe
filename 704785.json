{"id":"704785","title":"留别诸友八首","dynasty":"明","author":"薛瑄","text":"留连冉冉已过夏，离别匆匆又值秋。酒尽玉壶歌舞散，月明千里照汾流。多情累月重留连，惆怅西风送别筵。咫尺江山暂分手，及归应在早花前。绿树秋风起夕凉，离筵歌舞断人肠。欲知别后相思切，明月关山满路霜。楼头钟尽晓风清，南陌殷勤送我行。十里汾流两岸月，祗应总是别离情。汾水西风生夕波，离筵忍听唱骊歌。男儿不洒相思泪，翠袖红裙奈若何。离鸾别鹤不须愁，暂向中州访旧游。待我明年二三月，看花同上禹门楼。扁舟清晓渡汾河，露草风芦两岸多。却望高城云雾尽，好山一带列青蛾。锦瑟银筝酒半酣，离情几许旧曾谙。却怜后夜相思处，三晋山高月正南。"}