{"id":"806703","title":"沁园春三首 其一","dynasty":"清","author":"高士奇","text":"满径蓬蒿，四壁萧条，车骑谁来。讶瀛洲太史，退朝偶过，应门稚子，启户惊猜。佩隐金鱼，马嘶玉勒，为问高生奚往哉。长安市，向故人索米，古寺寻梅。情深久坐茆斋，把破卷残书手自开。笑疏狂风味，室无长物，羁栖景况，席已生埃。微雪初晴，轻寒向晚，未忍留题凤字回。归时候，感嗣宗青眼，频顾吾侪。"}