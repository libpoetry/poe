{"id":"581641","title":"出师行","dynasty":"明","author":"苏葵","text":"佩金印，拥碧油。谋略迈颇牧，边邮遏虔刘。车声动山岳，马势吞河流。甲光耀白日，锋刃横霜秋。有如山压卵，执丑歼渠酋。戒誓同一心，天诛敢停留。此功少不建，实贻汉家羞。马革裹尸返，永作忠烈俦。狄人轻生心亦雄，挥戈挑战辕门东。我师进退视鼓节，鼓人捶鼓兵交锋。杀声动地若霹雳，积尸压塞流腥红。可怜天意不祚汉，六军却堕边尘中。狄人得意猛如虎，椎牛酾酒张威风。虽无金印悬肘后，不与李陵降虏同。干云壮气凭谁知，踢碎燕然空怨时。时违命蹇骓不逝，龙韬读尽将何为。君不见青海头，髑髅叠叠如山邱。又不见赤壁前，天阴鬼哭声溅溅。人生穷达命已安，百战始验封侯难。凭君莫话麒麟事，话著令人心更酸。"}