{"id":"71842","title":"水龙吟·晓来露湿仙衣","dynasty":"元代","author":"刘敏中","text":"晓来露湿仙衣，盛开更比初开重。春风也惜，?然薄怒，不堪摇动。天上人间，我许唯有，司花会种。想年年京洛，红尘紫陌，都占断、繁华梦。醉里依稀有语，只清诗、可为光宠。有香万斛，从今准备，公来迎送。风雨难凭，彩云回首，总成无用。唤玉壶、留取一枝春在，作中庵供。"}