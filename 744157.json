{"id":"744157","title":"吕公导余游飞水潭","dynasty":"清","author":"王文诰","text":"笠屐坏色衣，冲雨寻飞泉。枫人蹑我后，维摩导我前。缘崖面峭壁，震惊两耳边。竭蹶赴山亭，大叫龙喷涎。急溜泻岩肋，下注硗确穿。破空一激响，个个冰花圆。忽为蝴蝶飞，十百回翩跹。扑散万银竹，荡开千炉烟。中洼一丈石，迹之见藕船。驾言汎天湖，鼓枻凌颠仙。"}