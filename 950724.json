{"id":"950724","title":"去岁五月二十八日发雪锦亭以六月旦谒富池而行是夜始望见庐山今岁以此日正在湖渰中念岁月之倏忽惊道途之劳勚回首感叹二首 其一","dynasty":"宋","author":"岳珂","text":"雪锦亭前夕照红，兴唐寺下晓闻钟。伤心楚水又经岁，回首吴云知几重。万里同盟祇鸥鹭，三江啸浪忆鱼龙。如今且对湖光里，八九重开梦泽胸。"}