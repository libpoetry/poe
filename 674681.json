{"id":"674681","title":"易州有本亭作","dynasty":"明","author":"周伦","text":"槛泉绕西麓，危亭屹东峙。飞甍晃晴晕，洄光泛朝紫。有本斯著名，长源曷窥涘。步屧直方丈，仰天几尺咫。静听声琮琤，渴饮味甘旨。遥岑拥螺秀，丰草叠茵靡。孤花剩馀春，双鹂弄清徵。来麰捧青胎，芍药吐红嘴。隔岸唤游人，投竿钓鲜鲤。遗祀窈而深，狎客坐还起。眷兹非通衢，歘然变芳市。骈阗车马喧，斗辏珍奇聚。远人竞趁墟，乡氓崇恤祀。肴蔬分饤饾，菁芳事包匦。吾侪本霄汉，载拜向堂戺。祝釐信无益，祈报剩有理。香雾拂轻罗，鸣钟度疏绮。公暇还自由，兴来不妨止。临流濯缨绅，驯墙阅桃李。羽士写高情，春盘荐芳芷。鸿鹄九天上，风月一壶里。竹马何翩然，杖屦聿萃只。和气盎郊原，风光烨涂里。云雷空万变，天地第一指。相看笑口开，不觉尘缘弭。愚泉意殊薄，兰亭乐堪拟。曲水泛流觞，岸巾更曳履。世态任低昂，文武自张弛。伊昔怀二难，于今兼四美。欢剧忘促席，交心戒曲几。畏途水泛舟，流光磨旋蚁。驱策以相从，奋励从此始。业绪肆刮劘，荒茸冀芟薙。晤言抽新贯，独行出素履。廛市纷其门，心田止于水。古人有荆轲，当时眇生死。慷慨非中庸，龌龊耻馀子。"}