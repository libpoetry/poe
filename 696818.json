{"id":"696818","title":"飞来寺","dynasty":"明","author":"金节","text":"神灵有意却飞来，福地于今绝胜开。古洞猿藏山色暝，清泉龙濑石岩摧。磬声寂处僧初定，舟缆过时客再回。登眺几经忘岁月，空馀磴道长莓苔。一十年馀此再逢，江流山色隐房栊。玄猿入洞虚残月，帝子吹箫向碧空。泉饮定心僧入定，法从空处界俱空。登临欲问飞来事，云树重重水自东。"}