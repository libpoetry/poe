{"id":"1107953","title":"菩萨蛮","dynasty":"宋","author":"石孝友","text":"酒浓花艳秋波滑。舞馀腰素花枝活。相见又还休。不禁归去愁。醉衾成独拥。月冷知霜重。早是梦难成。梅花肠断声。雪香白尽江南陇。暖风绿到池塘梦。叠影上檐明。夜潮春水生。踏青何处去。杨柳桥边路。不见浣花人。汀洲空白蘋。花销玉瘦斜平薄。舞衣宽尽腰如削。困甚不胜娇。乌云横鬓翘。双蛾颦浅黛。鸾镜愁空对。罗袖晚香寒。泪珠和粉弹。"}