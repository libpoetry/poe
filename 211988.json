{"id":"211988","title":"贺新郎·问何年种植","dynasty":"宋代","author":"刘辰翁","text":"问何年种植。独成蹊、秾花烂漫，锦开千步。花下老人犹记我，不似那回赏处。并吹却、道边谢墅。黄四娘家今何在，也飘零、偎向前村住。千万恨，寄红雨。携壶藉草行歌暮。记前宵、深盟止酒，况堪扶路。破手一杯花浮面，不觉二三四五。更竹里、颠狂崔护。试语看花诸君子，但如今、俯仰成前度。君不见，曲江树。"}