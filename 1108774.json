{"id":"1108774","title":"送胡石璧帅广西二首","dynasty":"宋","author":"刘克庄","text":"制难由来在一贤，青冥鈇钺授中权。汉家固已收群策，胡运何曾有百年。不待焦头蒙上赏，莫云斡腹是虚传。提封五筦包鲸浸，黎母山犹在次边。此段君王付托谁，明公身可荷安危。常游簪带春携客，忽夺昆崙夜出奇。忠定罢兵才建绍，襄公讨叛止邕宜。腐儒虽惫如同载，堪稿平蛮第二碑。"}