{"id":"702364","title":"阎文振方伯王景端都阃诸公邀饯灵隐寺","dynasty":"明","author":"程敏政","text":"钱塘门外日初红，万顷湖光一镜空。白塔苍松山向背，画船垂柳路西东。放生字认唐遗碣，行在名传宋故宫。吊古有情诗不逮，一林啼鸟自春风。飞来峰下旧祗园，胜览平生第一番。方丈云深疑伏虎，洞门风冷罢呼猿。天开画史丹青笔，水杂游人语笑喧。相对东皇须尽醉，一时那得聚高轩。偃盖松间载酒行，才惊飘泊过清明。五年别向兹山会，两月春无此日晴。石古谁参圆泽偈，井湮犹带葛洪名。酒酣又是分携处，情比江潮晚未平。"}