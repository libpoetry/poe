{"id":"368759","title":"浪淘沙慢·四月二十夜雨中","dynasty":"清代","author":"杨玉衔","text":"峭寒里、魂苏露筱，甲勒烟蒻。灯檠余烬乍落。饧箫滞响又阁。似见说、东风来势恶。算新燕、乖巧先觉。任坠红、西园厚成寸，閒墙碎苔啄。依约。个人熨眉萼。看破碎、江南残春稿，粉黛都黯却。更絮舞回飙，网坠纤络。蜂欺蝶虐。到晴明、空剩凄清铃索。宵警须宽韩卢缚。阑干拍、禁喧斗雀。众香国、蒿莱参杜若。再收拾、冷落林亭，护幔幕、何堪再悔今番错。"}