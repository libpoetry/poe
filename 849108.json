{"id":"849108","title":"再用韵答和者","dynasty":"宋","author":"卫宗武","text":"依山构靖庐，虽陋亦可坐。幽林隔尘嚣，逦迤八九嶞。时来友高士，一岁知几过。野花薰醉醒，山鸟啼梦破。何莫匪真诠，岂为崇小果。颇喜仙侣稠，可使玄风播。道腴足隽永，世味等涕唾。谷神傥不死，造物何能奈。多君从我游，白云肯分卧。第嗟屋宅坏，殆类甑已堕。内炼怅莫成，服食其或可。伯阳丹鼎馀，刀圭分赠我。"}