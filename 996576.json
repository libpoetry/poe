{"id":"996576","title":"戏赠张叔甫","dynasty":"宋","author":"黄庭坚","text":"团扇复团扇，因风托方便。衔泥巢君屋，双燕令人羡。张公子，时相见。张公一生江海客，文章献纳麒麟殿。文采风流今尚存，看君不合长贫贱。醉中往往爱逃禅，解道澄江静如练。淮南百宗经行处，携手落日回高宴。城上乌，尾毕逋。尘沙立暝途，惟有摩尼珠。云梦泽南州，更有赤须胡。与君歌一曲，长铗归来乎。出无车，食无鱼。不须闻此意惨怆，幸是元无免破除。脱吾帽，向君笑。有似山开万里云，论心何必先同调。河之水，去悠悠。将家就鱼米，四海一扁舟。头陀云外多僧气，直到湖南天尽头。潭府邑中甚淳古，还如何逊在扬州。但得长年饱吃饭，苦无官况莫来休。"}