{"id":"785229","title":"怀香坪三弟","dynasty":"清","author":"缪公恩","text":"迢迢复迢迢，相去万里遥。子在南闽中，桑梓乃东辽。明月照相思，徘徊已中宵。相望不相闻，霜空素影高。羡彼云中雁，行行翔以翱。羡彼庭下荆，比比枝附条。古人重离别，情非儿女曹。所重笃天伦，故以戒游遨。或云丈夫身，耿耿志云霄。尔我迫饥寒，区区谋斗筲。忆昔在京华，别泪湿绨袍。我东子则南，音问颇寥寥。云中道路长，谁为陟岧峣。经年或一书，每恨阻鸿毛。安得如黄鹄，振翮归崇朝。安得化游鱼，一溯剑津涛。妄念逐心生，怀思空自劳。何以解繁忧，聊以酌芳醪。把酒发浩歌，不复事推敲。愿言托长风，寄音闽海潮。"}