{"id":"196602","title":"送陈真谷赴邢州幕","dynasty":"宋代","author":"家铉翁","text":"嗟余伏节五寒暑，岂不欲归迷归路。天涯获识我辈人，乃是三生林壑侣。病身不死赖公药，僦屋无人因公户。萧然一身水上萍，惟公为我北道主。前晨除书到里门，虽为公喜惜公去。明朝欲别更凄然，谁为我依有文度。公身方健供时需，人生富贵在迟暮。衣锦归来定何年，我帆已落吴松浦。再见便作来生期，临分哽咽不得语。"}