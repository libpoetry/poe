{"id":"640077","title":"题孙植所画马图为德明何参政赋","dynasty":"明","author":"汪广洋","text":"烟氛四塞山河裂，海内人心望昭晰。赤龙飞渡东南来，摩荡乾坤开日月。当时际会乘风云，左之右之皆骏奔。骐骝宁数月氐种，骊黄况是荥河孙。朝蹴鲸波上荆楚，莫踏燕尘过齐鲁。固知逸足誇腾骧，实是雄才耀奇武。将军禀赋雄武姿，攀鳞每独争先驰。十年跨马事雄战，乃复得此龙媒奇。紫丝垂缰金络脑，惯向都门踏清晓。体如疋练气如虹，举手真堪接飞鸟。梨花吹雪东风香，兰筋凤臆森开张。镜瞳的皪瑩铅水，竹耳挥霍批秋霜。将军归来重追忆，缓辔从容花下立。故令毫素为挥洒，肯忘当初战征日。君不见长安昔数曹将军，画马爱画骨与神。天闲十二总名马，意度经营殊绝伦。又不见汾阳亦有狮子花，霜蹄卓铁盘风沙。潼关蜀道屡来往，展转百战开京华。予亦平生事奇绝，按图对马心神悦。不须更论画者工，且以汾阳为君说。"}