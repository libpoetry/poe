{"id":"789231","title":"安平乐慢 讲武寓目","dynasty":"清","author":"王策","text":"玉帐花明，星门柳细，春郊绿满晴芜。珠攒画戟，锦簇雕戈，甲光十里霜铺。天半牙旗，看风雷嘘噏，龙虎腾趋。杀气日轮孤。万人枪急声呼。羡短箭轻刀，江东子弟，依然楚帐喑呜。沧海静无波，打毬躤柳遍三吴。落魄王孙，青衫冷、匣绣锟铻。斜阳下、一编牛角、圯桥黄石公书。"}