{"id":"476457","title":"邵园行","dynasty":"明","author":"马汝骥","text":"君不见汉家八叶神灵主，继世承平身好武。夸胡罢猎长杨宫，广苑还开上林土。上林奢丽帝城东，刺号新庄锦绣丛。连袤虽无百里大，嵲巀亦有三山崇。雄模远势跨京阙，万户千门通日月。松阁平临北斗回，莲池倒映西山没。周流一水锦帆扬，瑶草琼花夹岸长。蛟龙昼舞丹青洞，翡翠春巢金玉堂。天子八銮时不御，匹马奔驰欻风雾。回旌驻跸人岂知，伐鼓撞钟日云暮。五营万骑罗九旒，扫除阁道云霄游。近侍谁陪柏梁宴，将军独拜富平侯。哀歌少壮秋风起，北伐南征心未已。雷驱火卫出三边，虎骤龙腾归万里。自从七宝弃人间，桂楫兰桡那复攀。鼎湖只挽遗弓泣，银海难从赐剑还。一朝天地成翻掌，七贵上书要上赏。丁傅帡幪肺腑深，金张园沼恩波广。寂寞长思万乘临，龙文赤日转销沉。翠亭想像团华盖，彩仗虚无排碧岑。四海为家元不异，泰山之封七十二。意气峥嵘父老嗟，年光变化儿童戏。登临此地莫悲哀，请看昔日黄金台。千金骏骨葬何处，满目荒丘迷草莱。"}