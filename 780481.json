{"id":"780481","title":"六丑 早春晴暖，落灯后风雪凄然，藤蔓欺寒，花事殊寂寂也","dynasty":"清","author":"周之琦","text":"唤幽禽梦醒，问急响、花铃谁掣。试晴扇香，香心如倦蝶。弱翅犹怯。暗想西园事，镜中孤影，叹好春难折。凄风夜半吹还彻。细糁游尘，斜迎舞雪。长条冻添冰缬，又因循错过，灯市佳节。寒宵情切，按清歌乍关。待向朱栏底，寻步屧。而今怕理吟箧，任红迟露萼，绿抛烟荚。探芳景、俊游空说。都则把、艳冶年光付与，恨眉啼睫。金觞御，己是愁结。那更堪、听取银云外，孀娥吊月。"}