{"id":"688973","title":"辛酉使道宿涿州饮赵漳侯宅四首","dynasty":"明","author":"何吾驺","text":"采采南山下，绿叶发长茎。素葩湛嫣香，玛瑙条疏英。言树高堂背，以写忘忧情。况兹宝婺光，九十常敷荣。惟此萱树花，亦名宜男草。君家老莱子，五十未孩抱。俄然产双璧，芳华并国宝。异乳乃同生，以欢北堂老。闻君祖陇陂，柳多连理枝。昊天贶令德，特地吐桢奇。合则为栋梁，联乃集凤仪。贤哉临漳侯，永不匮孝思。桂蕊朝丛丛，福生何穷期。孟冬戒行役，星轺不遑夕。有客御皇华，兰肴陈祖席。入门何所见，赵氏连城璧。蔼蔼庞公庐，高风如可即。维昔太史氏，贡采日予职。对此发遐思，将以课石室。"}