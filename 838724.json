{"id":"838724","title":"壬子午节前一日，与莲塘学校陈畹兰教员并陈其纯诸昆季放舟沧江","dynasty":"清末民国初","author":"许南英","text":"卜筑邻沧海，招邀作水嬉。人当阴雨后，天值放晴时。细浪犹平槛，新泉尚满陂。鸭头浮石濑，鹢首动江湄。自在乘风顺，逍遥水上迟。友生机泼泼，兄弟乐怡怡。吾道思观海，斯游想浴沂。舟轻惊欲覆，簥嫩笑争持。傍岸寻红药，沿流掬绿菭。过桥如度鸟，穿闸若盘螭。瞥眼云生墨，当头雨散丝。镜光看日射，弓样指虹垂。罾动收鱼蛤，船摇骇鹭鹚。浑忘携笠屐，一任洗须眉。来路如鱼乐，回潮似马驰。言旋元亮宅，小坐仲舒帷。芳草迷三径，新荷净一池。茶香留渴口，莲味沁清脾。佳节逢明日，名山订后期。老夫清不寐，为作纪游诗。"}