{"id":"1206677","title":"春从天上来","dynasty":"元","author":"姬翼","text":"枯木寒灰。寄野墅茅堂，冷淡林隈。地偏人静，月朗风清，窗户绝点尘埃。有自然消息，银霞璨、珠玉琼瑰。信悠哉。看龙蟠金鼎，凤舞丹台。举世利名心醉，更谁仗鹏程，密网冲开。此言还信，倜傥男儿，休更撒手空回。认空生虚幻，成何济、枉玷仙材。早归来。赴蟠桃高会，谈笑蓬莱。"}