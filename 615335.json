{"id":"615335","title":"送韩孟郁北上","dynasty":"明","author":"李孙宸","text":"缅惟二三子，正始振奇音。玄风既以畅，兰味乃逾深。调与时趋违，交抗古人心。生逢昭明代，那能久陆沈。我昔别子去，释褐忝华簪。三载乞休沐，眷言返旧林。绸缪方未已，分飞复异寻。别子庾关路，停望阻且深。北风惨以慄，慎保雪霜侵。努力策清时，燕台有悬金。风云会遇合，无为叹商参。"}