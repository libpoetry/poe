{"id":"291705","title":"水龙吟·放歌","dynasty":"现代","author":"寇梦碧","text":"古愁郁勃填胸，关河纵目迷苍莽。神州一发，齐烟九点，步虚来往。雷挟山飞，风吹海立，精灵摩荡。自夸娥负去，天吴移后，空留得，声悲壮。谁辟太初万象。恍当年、巨灵运掌。荒茫百怪，紫扃难叩，恨留天壤。怀古奇哀，纷来眼底，浩歌休放。怕新声惊起，羲和敲日，作玻璃响。"}