{"id":"773640","title":"春日游鲫鱼潭五言古风","dynasty":"清","author":"陈登科","text":"潭影湛明月，幽林芳径穿。参差数茅屋，隐约依林泉。狺狺众犬吠，误在桃源间。我来问耕夫，三五话桑榆。为予指东道，溪边一草庐。竹篱半遮掩，门外杂果蔬。客到坐谈久，烹茗款款留。矧复耽曲檗，邀共饮丹邱。田家风味真，鸡黍供绸缪。微醉憩林下，身世惭閒鸥。往来镇自得，宿食奚所求。江湖信为乐，尽欲放轻舟。斜阳悬古道，栖鸟争林投。相辞出门去，春莺啼不休。"}