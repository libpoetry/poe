{"id":"562658","title":"剡溪图","dynasty":"明","author":"丘浚","text":"谁人写此沧州趣，邈出高人隐居处。千叠坡仙心上山，半壑丁公梦中树。江天漠漠云悠悠，一尘不到境更幽。阿谁青天白日里，却驾山阴乘兴舟。舟从天际来，人倚窗前立。心急恨到迟，兴尽愁归亟。人生百岁须臾间，交游心事千万端。不如意事十八九，朋簪会合良独难。所以豪杰士，神交反千古。未见恒相思，既见愁遽去。幸此太平世，有此数日闲。拿舟时相访，罄我平生欢。心交苦不多，好会亦云罕。如何未相见，中道俄然反。晋人虚浮固可嗤，王戴交谊薄可知。须知朋友五伦一，请看此图歌此诗。"}