{"id":"829671","title":"感愤诗四首","dynasty":"清末近现代初","author":"郑孝胥","text":"群昏自称豪，一奋碎神器。罪魁有三士，不在徐刚辈。荣光首拒战，咋舌敌已怪。聂马久枝梧，彼族嗛强对。朝中轻诸子，谓虏不足畏。何虞果掩至，很复得狼狈。脱令津沽间，海城早为帅。微闻金鼓震，万众已崩溃。牵羊必肉袒，所全讵百倍。京师安如山，完取十万械。吾言匪诡诞，嚼血聊自快。瘈狗无不噬，弊木无不摽。重黎卒死难，劲节殊皎皎。许子盗所憎，要领安得保。异哉立联徐，骈首岂同道。袁许吾伤之，决去胡不蚤？何人与湔雪，未可恃苍昊。京城知必陷，所苦吾主耳。黑衣缚绔褶，无异逃李子。当时设有人，奉上匿乡里。逡巡稍南趋，北向下诏旨。遂兴燕齐甲，自剪畿辅匪。诸蕃孰不从，秕政悉可理。徒手援天下，宁用折一矢。吁嗟失此会，秦晋入井底。死或不蔽辜，论罪当以榜。秉衡等徐崇，才可谓漏网。吾嘉宣化守，击刚奋忠谠。奈何褒海城，此李反见枉。天步方艰难，是非在刑赏。可令天下士，西望徒怏怏。"}