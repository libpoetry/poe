{"id":"443594","title":"沁园春  将止酒，赋此谢诸友","dynasty":"当代","author":"魏新河","text":"少日豪情，西北高楼，吞吐百川。记狂歌痛饮，八千万盏；长吟浩叹，四十三年。尝罢甘辛，添来哀乐，赢得人生醉醒间。成何益，算难浇块垒，不改痴顽。樽前莫再留连。且饭后茶余早早眠。把行囊背起，青山独往；闲鸥招下，黄菊同餐。检点形骸，清除肺腑，万古闲愁一笑删。从今后，要河山还我，旧日心肝。"}