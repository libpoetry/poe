{"id":"915811","title":"跋王顺伯所藏欧公集古录序真迹","dynasty":"宋","author":"杨万里","text":"遂初欣遇两诗伯，临川先生一禅客。三人情好元不疏，祇是相逢逢不得。渠有贞观碑，侬有永和词。真赝争到底，未说妍与蚩。珊瑚击得如粉碎，赵璧博城翻手悔。不似三家斗断碑，夜半战酣莫先退。皇朝爱碑首欧阳，集古万卷六一堂。玄圭漆玉堆墨宝，黟霜黑水涂缁裳。临川无端汲古手，席卷欧家都奄有。岣山科斗不要论，峄山野火不经焚。尤家沈家喙如铁，未放临川第一勋。不知临川何许得尤物，集古序篇出真笔。遂初心妒口不言，君看跋语犹怅然。"}