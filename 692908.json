{"id":"692908","title":"偶有感","dynasty":"明","author":"杨爵","text":"吾狂岁岁系燕台，一盏浊醪百虑开。醉后自忘安险处，误将囚所作蓬莱。吾衰久不念东周，那惜斑毛出鬓头。海宇升平天自造，可能一手障狂流。吾心原未解深思，宇宙安能独任之。力薄不堪身万死，疏愚空使后人嗤。老夫经岁卧幽窗，慨世忧时念益长。白日似怜吾寂寞，故从小隙放余光。当年祗抱素餐羞，一日疏狂七载囚。安得此时廊庙上，有人聊为我皇忧。"}