{"id":"554624","title":"题舟人吹笛图","dynasty":"明","author":"郑文康","text":"去年遭水潦，今年复旱暵。米价抵珍珠，薪刍贵如炭。壮夫饥饿尽成鬼，水上漂流不可算。舟行此经过，伤心忍回首。沿江人家拆屋卖，拆去大间存小半。且图苟延今日命，肯顾明朝与来旦。夫弃妻兮母弃子，兄弟谁能不分散。幸我民性良，宁死敢思乱。皆赖朝廷福，使我如堵安。笛中吹出总民情，笛里凄凉眼尽经。一曲未终双泪落，使君酒醒好来听。"}