{"id":"76327","title":"屡雪二麦可望喜而作歌","dynasty":"宋代","author":"陆游","text":"苦寒勿怨天雨雪，雪来遗我明年麦。三月翠浪舞东风，四月黄云暗南陌。坐看比屋腾欢声，已觉有司宽吏责。腰鎌丁壮倾闾里，拾穗儿童动千百。玉尘出磨飞屋梁，银丝入釜须宽汤，寒醅发剂炊饼裂，新麻压油寒具香。大妇下机废晨织，小姑佐庖忘晚妆。老翁饱食笑扪腹，林下击壤歌时康。"}