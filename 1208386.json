{"id":"1208386","title":"欧阳原功由艺文少监谒告归浏阳","dynasty":"元","author":"宋褧","text":"七年不见荼蘼花，湘南学士思还家。卖马径出艺文监，买船便赴潞河沙。始随徵书官璧水，北门风月清谈尔。兵尘荏苒居庸关，襆被萧条教忠里。奎章阁上进成书，九重知是尹芜湖。腰带黄金佩苍玉，玉卮赐酒榻前趋。君恩如海谁能报，回首乡关动怀抱。尚平昏嫁几时毕，陶令田园何日到。槐舒菟目柳如绵，浩然归兴南风前。闺人含笑仆夫喜，那顾悲欢各异缘。西山过雨离筵晓，川途万里云缭绕。里闬逢迎樽俎欢，都城会合簪缨少。"}