{"id":"481835","title":"长歌行","dynasty":"明","author":"王称","text":"有泪莫泣鲛人珠，有足莫献荆山玉。赤心徒使按剑猜，至宝翻令笑鱼目。千金蹈海称达人，五噫出关西去秦。负刍不复遇知己，空歌白石南山春。楚卿弃相复何有，于陵甘作灌园叟。杂县偶集鲁东门，惆怅胡能事杯酒。长风萧骚百草残，长铗悲歌涕汍澜。金台骏骨久已化，瑶水风波不可攀。畏途羊肠能折轴，缄书为谢云间鹄。海上三花久负期，醉归漫托平原宿。"}