{"id":"302671","title":"兰陵王·华严寺建自明季藏经廔风景最胜丁酉夏日与丛碧同游","dynasty":"现代","author":"黄公渚","text":"乱蝉寂。雨过凉飔习习。修篁路，窈窅翠云，凤尾翛翛拂衣碧。风幡袅殿脊。柴立浮屠候客。婆娑树，阅尽岁华，龙汉天荒历千劫。经楼冷云积。忆说法憨山，曾此飞锡。开轩纵目青无极。涌列岫林表，玉簪螺髻。松风排闼晚更急。放飞燕吹入。心恻。勌行役。证白社因缘，同礼金佛。鬘天悄梦寻陈迹。且命酒高歌，醉题留壁。逍遥忘返，又绀海，璗暮色。"}