{"id":"481959","title":"题王学士所藏王孟端老桧苍崖图","dynasty":"明","author":"曾棨","text":"王郎工画妙入神，平生强项世所嗔。有时兴至自盘礴，睥睨已喜旁无人。忽然放笔作古桧，白日烟云倏暝晦。淋漓尽带雷雨垂，惨淡长疑鬼神会。古藤缠络枝相缪，屈铁磥砢腾蛟虬。左拿右攫飞不去，崖石欲裂山精愁。王郎一生何不遇，五十得官嗟已暮。胸中时吐气峥嵘，半落苍厓化为树。知君爱此长萧森，藏之愿比双南金。秋来恐有乘槎客，泛入天河无处寻。"}