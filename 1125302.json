{"id":"1125302","title":"端午词 御阁","dynasty":"宋","author":"晏殊","text":"五綵丝长系臂初，万年芳树影扶疏。岂劳方士标神篆，自有真灵卫帝居。九子粽新传楚俗，赤灵符验出仙方。汉宫尽祝如天寿，鹊尾炉烟起瑞香。乍结香茅祈福寿，更缠金缕贡芳新。丹台素有延生箓，岁岁迎祥在此辰。仙家既有灵符术，越俗兼为竞渡游。三十六宫迟日永，绮窗朱户彩云浮。"}