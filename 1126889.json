{"id":"1126889","title":"往岁过广陵值早春尝作诗云春风十里珠帘捲彷佛三生杜牧之红药梢头初茧栗扬州风物鬓成丝今春有自淮南来者道扬州事戏以前韵寄王定国二首","dynasty":"宋","author":"黄庭坚","text":"淮南二十四桥月，马上时时梦见之。想得扬州醉年少，正围红袖写乌丝。日边置论诚深矣，圣处时中乃得之。莫作秋虫促机杼，贫家能有几絇丝。"}