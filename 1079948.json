{"id":"1079948","title":"答朱成伯见赠四首 其一","dynasty":"宋","author":"吕本中","text":"三年转东南，足迹不得息。新霜未压瘴，已畏贼马迫。苍黄度岭去，山路枫叶赤。慨然念平生，谬自有欣戚。交游半鬼录，在者费相忆。朱卿早闻道，一如见旧识。新诗入要妙，如射已破的。我行囊贮空，所至但四壁。岂如投异县，忽枉和氏璧。斯文得未丧，岂不系人力。出门仰高山，此道如矢直。"}