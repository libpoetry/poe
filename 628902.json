{"id":"628902","title":"登麻姑台","dynasty":"明","author":"李云龙","text":"结束紫霞衣，长啸出花关。杖藜连步向何处，麻姑台上看秋山。秋山历历翠相连，白玉楼台凌紫烟。楼头琪花散空碧，片片吹落西风前。我欲乘云扣仙阙，直上三峰弄明月。长风飘落千丈泉，铁桥如烟鸟飞没。回头还望白云衢，遥遥古木笑山都。鲍公双燕还来否，葛令遗衣今在无。我生本具烟霞骨，不见凌风生羽翼。台前落日又西斜，俯拾落花长叹息。长叹息，意迟迟，遥见麻姑彩云里。手撚一株琼树枝，安得鸟爪搔我背，便受神鞭亦不辞。"}