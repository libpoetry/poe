{"id":"994577","title":"浙江舟行遇风","dynasty":"宋","author":"黄干","text":"扁舟溯浙江，日暖天气清。胥涛寂无声。篙工挂席帆，涉险如履平。不谓时适然，自诧伎已精。中流舍维楫，醉卧日月横。烟云忽异色，亭午风浪生。两涯忽黯淡，一叶随攲倾。津人巧不施，反念西佛名。同舟已自诀，立葬东海鲸。雨声忽自霁，雾暗忽复明。举酒迭相贺，骄气又已盈。同舟幸身安，气塞莫敢争。谁知翻覆手，顷刻分阴晴。既乏共济力，拂衣起徒行。"}