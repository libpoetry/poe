{"id":"1125741","title":"次韵蒲大受书怀十首","dynasty":"宋","author":"郭印","text":"愤时唯泯默，忧国漫咨嗟。上略思黄石，中原望翠华。散才甘社栎，系迹类匏瓜。世事无穷尽，吾生得有涯。时乱那能定，民生不自聊。鬓霜秋冉冉，心旆日摇摇。敢簉鹓鸿侣，空贻猿鹤嘲。眼前谁可意，风月是清交。世业工看卷，天资拙治生。吏曹容小隐，廪禄代深耕。痛饮中贤圣，高吟适性情。妻孥随我惯，自不厌藜羹。物齐人即我，天运古犹今。但得丹田固，宁忧白发侵。情忘心坦坦，神定息深深。却笑灵均辈，悲哀泽畔吟。茅檐同广厦，野蔌当珍羞。拟作蓑衣放，宁为肉食谋。沉思如有得，寡欲自无求。叹息吾衰甚，年来不梦周。事业乖初愿，聪明异昔时。病多难止酒，愁极漫哦诗。适俗非予好，从人莫己知。经营三径就，安用印累累。州县徒劳耳，春秋奈老何。交游双寂寞，名利两蹉跎。帙散尤增睡，杯行且强歌。故人频梦见，谁道隔山河。日月当头过，风光转眼稀。宦游元自薄，生计亦何微。要逐时情好，难令野性违。富贫同一饱，幸有北山薇。世道交相丧，从谁见典型。圣贤虽泯没，简籍尚丁宁。学欲追三代，心终醉六经。如何资发冢，陂麦咏青青。蒲郎吾畏友，诗句屹长城。道义千钧重，功名一羽轻。邓攸无后嗣，卢老是前生。世路羊肠剧，君心若砥平。"}