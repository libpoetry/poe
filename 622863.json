{"id":"622863","title":"东征颂百韵","dynasty":"明","author":"郭之奇","text":"皇帝八载，四海归一。普率王臣，义无自逸。举目新亭，兴言纬恤。驾牡瞻乌，敢歌蟋蟀。爰击中流，稍休暴膝。高山峨峨，琼海沕沕。铜柱人遥，分茅岭出。谁嗣芳踪，为古今匹。自西自东，履屣相?。天生以为，为我明室。南国惟召，东郊惟毕。惟兹百粤，腥风次栉。顺长屈丑，前掎后抶。左馘楼兰，右藁支郅。昔之豕蛇，今之蜣蛣。一狼千羊，畴敢再咥。闻于天子，天子曰悉。井渫不及，其羞在繘。课绩书庸，其谁与尼。锡尔介圭，为时柱礩。价人维藩，子衣宜七。龙旂和铃，鞞琫有珌。登是南邦，于胥有駜。大启尔宇，为西土率。东西咸喜，戎有良帅。天步多难，彼腥载楖。吁嗟彼人，空羞韎韠。谁蕃谁屏，畴甲畴乙。相依首鼠，相持蚌鹬。养敌纵奸，人功是嫉。冠箕剑颐，为蚁为蛭。垒骨成丘，去金万镒。睅其皤其，弃甲山崒。已覆前车，未惩后轶。长驱近远，使民战栗。王赫斯怒，奋我徒卒。鲁阳回戈，彦章移日。因四海心，除天下疾。既远污尘，既止狂獝。慨彼愚嚣，置此迷述。贞丈人师，出长子律。王来自东，东人孔壹。肃将天威，无远或佚。德威流行，不速而驿。邳离前驱，新息嗣跸。孟守珠还，寇公竹茁。易兹介鳞，去彼虮虱。拔兹柞棫，攘彼藜蒺。有狨就绳，有鲸就繂。山氛再拭，海波无?。惟兹百粤，多欢少怵。蚩蚩倒悬，初离拲桎。如鱼去罛，如鸟去罼。儒归于庠，工反于术。旅出于途，居安于筚。田畯南亩，秋收冬挃。士无离伍，军无废戍。明明我王，其衷孔佶。有翼有严，其仪孔佖。不闻亦整，不谏亦密。好谋斯成，临事奚慄。自今以始，赏信罚必。星激电驰，风呵雷叱。求民之莫，念时之绌。总勒矛戈，毋骚艾铚。饮檗茹荼，远谢芳飶。刬除色声，罢遣行佾。补疮息痍，剔摩啾唧。于铄王师，几烦毖诘。闵予一人，赖王仔佛。惟皇鉴观，惟天阴骘。俾而炽昌，俾而寿谧。如陵斯长，如冈斯嵂。斯升斯恒，罔骞罔黜。南台北莱，四方其聿。至于海邦，歌景吟霱。仙李蟠根，敷华茂实。临淮西平，繇兹绍遹。人之好我，从民之质。民意则然，王心有凓。忧国悲时，悄如自失。翘首翠华，岂遑玉璱。履及于■，剑出于?。未舞虞干，未止胡篥。钟簴愧晟，壁垒惭弼。建彼旟旄，砺此鈇锧。奋我同人，惟敌是堲。撤绸牖桑，耻踰淮橘。狄梁为唐，有参有术。窦融依汉，如亲如昵。大哉王言，天叙有秩。有斐君子，宜胶宜漆。终于嚇咺，始于僩瑟。大夫百执，至于尹姞。庞眉豁齿，父兄子侄。踊跃欢呀，歌衡乐泌。余司彤管，抚衣执笔。肆好匪誇，穆如匪溢。带砺宜铭，旂常在帙。麟阁云台，请从是吉。"}