{"id":"1121647","title":"有感今昔二首","dynasty":"宋","author":"范成大","text":"阳春白雪雅音希，俚耳冬烘辄笑嗤。麋见丽姬翻决骤，鸟闻韶乐却忧悲。烂奚轻薄人何敢，伏猎荒唐自不知。蚓窍蝇鸣莫嘲诮，彭亨菌蠢正当时。飘风骤雨谩惊春，扫荡何烦臂屈伸。天识不衷宜不恕，神歆非类即非仁。休雠地下枯鱼骨，且斗尊前健犊身。静看可怜还可笑，香山宁是幸灾人。"}