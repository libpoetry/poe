{"id":"701948","title":"漫成","dynasty":"明","author":"龚诩","text":"远慕渊明自把锄，从渠儿辈笑迂夫。生怜花鸟如儿女，酷爱溪山似画图。不饮幸然无酒债，好吟长自负诗逋。年来尚觉疏狂在，折简应知未易呼。侯门深锁曳长裾，相府尤惭进谒书。破瓮有齑聊当肉，直钩无饵岂图鱼。清风皓月终归我，紫绶金章总付渠。谩喜工师求大木，不曾回顾道旁樗。自爱閒居雅趣多，不容尘土涴松萝。幽深彷佛元公洞，安乐依稀邵子窝。或武或文烧药火，非商非徵采樵歌。年来久息趣炎梦，冷笑飘飘赴烛蛾。"}