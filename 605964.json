{"id":"605964","title":"章江送别图为黄季子作有序","dynasty":"明","author":"卢龙云","text":"江干六月暑初赫，谁解停桡访迁客。楚粤间关路几千，于君意气感今昔。君家兄弟雅爱余，休戚由来义所须。肝胆时时堪并照，势利翩翩总不如。吁嗟薄俗增兹口，罔极谗言亦何有。金石宁渝肺腑交，云雨徒翻轻薄手。叔度汪汪千顷波，淆之不浊将奈何。剡溪未惮乘舟远，滕阁难同载酒过。豫章却有陈蕃榻，高士南州已非昨。良夜真虚北海尊，孤山独渺西湖鹤。写出生绡送别图，君归名尚纪洪都。昔日销魂南浦处，碧草绿波半有无。水鸟自飞还自没，扁舟想像当时发。篷底一声独酌谣，浩歌天地流云遏。"}