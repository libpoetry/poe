{"id":"520604","title":"独当奇处行题何大参子元藏沈隐君画郴州江山图","dynasty":"明","author":"祝允明","text":"祝融峰高插南极，东南郴江流不息。桓圭削绿浸瑶池，天下江山奇复奇。昌黎序送廖道士，地文争奇无比拟。咄嗟道士不可当，岂知今有何夫子。何夫子，谪仙人。海外紫鸑鷟，天边石麒麟。才如宝剑百乱截，文似万花天下春。昔辞瑶京下九国，仙姿萧飒难容得。置之江山最奇间，明珠辞辉玉避色。沈君颇似能写真，陈子善题濡笔墨。何夫子，归去来。江山之奇亦小哉，君有大道县襟怀。我欲从之问消息，郴江东去何时回。东瀛弱水倘可渡，与君握手登蓬莱。"}