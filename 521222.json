{"id":"521222","title":"双桂堂为宜兴张世麟世凤赋","dynasty":"明","author":"顾清","text":"美人出南国，文采并娴都。风云一朝会，联步起天衢。伯也空冀北，叔兮照三吴。何异同根桂，分庭各敷腴。春风会京邑，闾里增欢娱。联芳世所羡，况此一岁俱。峨峨双桂堂，丽榜辉新图。清芬既不异，茂干宜相扶。昔闻云间陆，亦有眉山苏。往迹炳如在，师贤在吾徒。皇风发雅奏，金石间笙竽。愿附棠华咏，千秋扬令模。"}