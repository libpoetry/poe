{"id":"1113022","title":"奉寄曾舜卿二首","dynasty":"宋","author":"张侃","text":"我与懒翁非浅交，向来寓止在西郊。绕庭草际绿浮色，满槛花梢红解苞。只要同心胜胶漆，岂缘一字倩推敲。四年会面休深叹，辛苦扬雄述解嘲。一幅吴笺秋满天，几回书字欠人传。知君性懒存吾道，顾我官閒只旧年。诗句鍊成犹未稳，酒杯空泛未曾传。庭前柏子西来意，近日能明若个禅。"}