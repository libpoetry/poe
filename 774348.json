{"id":"774348","title":"老马叹","dynasty":"清","author":"陈瑚","text":"百战归来辞玉勒，恋栈似闻长叹息。秋风一夜梦关山，身欲奋飞无羽翼。当时神骏主人怜，破胡灭虏著先鞭。将军今入凌烟画，回首驰驱已十年。自信死生犹可托，迎新弃旧人情薄。千金市骨果何人，终当饿死填沟壑。捷足争誇后进材，英雄末路剧堪哀。识途足备沙场用，其奈世无管子才。老马伏枥志千里，烈士暮年心未已。君未知马焉知人，风尘豪杰终老矣。"}