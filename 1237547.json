{"id":"1237547","title":"次韵国子监同官二首","dynasty":"元","author":"虞集","text":"坐隐乌皮髀肉消，诸生应笑懒边韶。阶前老马随秋草，袖里遗编俟早朝。乞米西邻晨有粥，留家南国暑无绡。经明亦是归耕好，清梦无时万里桥。学宫南直禁垣阴，假寓惟愁两壁沈。一曲镜湖遗老事，三年经幄小臣心。银河回夜天逾近，草径迎秋露转深。珍重乡人居巷北，时能来往和鸣琴。"}