{"id":"496033","title":"沁园春 其七 送太子太保大司空小泉林先生致仕","dynasty":"明","author":"夏言","text":"屡疏求闲，殊恩优老，昼锦还乡。看晓日都门，秋云锦席，楼船未发，冠盖相望。白首乌纱，绯袍玉带，却笑神仙是渺茫。归途好，览楼台北固，箫鼓钱塘。君家庆泽深长。喜金榜、相传四世芳。况春省贤郎，玉堂少弟，声名并起事方张。乌石岩头，金鳌谷口，此地宜开绿野堂。高斋卧，有三竿红日，一曲沧浪。"}