{"id":"1130203","title":"南安岩主定光生辰五首","dynasty":"宋","author":"释德洪","text":"老儿饶舌太慈悲，此日提纲决众疑。解说神光摩顶后，分疏死日降生时。落人块石悬空住，喷火双莲结子迟。堪笑年年正月六，出群消息少人知。赠以之中击电机，不令点画入思惟。嘶风木马空成梦，喘月泥牛醉未知。五蕴完全真死日，百骸消散是生时。云门函盖乾坤句，语默何人遘得伊。南安岩本在长汀，岩主年年此日生。笑里一毛无閒断，毫端十字露纵横。未离唇吻成窠臼，才落思惟堕堑坑。自是定光那惜借，可怜驰逐并头争。体妙常明目神解，不关托境仗缘生。从来懒欲当头道，恐后空存染污名。苦口伤慈成漏泄，死时生日太分明。堂堂试展岩中像，稽首重瞻道骨清。不涉春缘正月六，衲僧拾得聚头看。大家宜著音容想，一笑风吹牙齿寒。欲问死生口门窄，更分僧俗眼皮宽。湘山雪尽千岩晓，赠以之中墨未乾。"}