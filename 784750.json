{"id":"784750","title":"秋暮怀洪稚存","dynasty":"清","author":"缪公恩","text":"秋风何萧萧，木叶纷以飞。时序忽已更，缅彼百卉腓。出步空庭前，残阳明短扉。俯仰空踟躇，悠然有所思。故人久行役，乃在天之涯。忆昔大河边，行色共悽悽。接谈倾盖间，遂订白首期。空山项王坟，荒草荀令碑。白杨啸晚风，其声亦何悲。与子话平生，泣下各沾衣。旅食黄金台，两度伤别离。子乃化鹏去，我还趋庭帏。音问一以隔，闻入三秦畿。西北气候早，七月黄沙吹。帷幕多凉风，夜深镫火微。愿言思故人，弹铗歌来归。"}