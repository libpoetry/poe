{"id":"1246025","title":"送葛元哲归江西","dynasty":"元末明初","author":"刘基","text":"我昔筮仕筠阳初，官事窘束情事疏。风尘奔走仅五稔，满怀荆棘无人锄。明堂大开壮梁栋，散木不遗椽棁用。豫章江上一逢君，矫矫鸡群一孤凤。城头月出明星稀，开门望月露沾衣。文章绣衣郎，谈屑天葩霏。得句即高歌，惊起鸟鹊穿林飞。星流云散隔吴楚，有时梦君诗上语。座中百谷含清晖，窗外飘风度疏雨。我住青山耕晚霞，君去蟾宫折桂华。别来八见秋雁过，忽然会合增长嗟。江南二月草未秀，雪阵如涛衮清昼。投壶命觞尽文友，此乐百年何日又？一朝复一朝，三岁如过电。四牡彭彭子独贤，江东山水应看遍。人间事，万不齐，我马向南君向西。海门日照渔浦白，骊歌欲断吴云低。栝苍山，临川水，相思迢迢一千里。山高高兮水深深，极望不见愁人心。应将魂梦化为鹤，永夜月明怀好音。"}