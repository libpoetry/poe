{"id":"375478","title":"贺新郎·买定秋江舻","dynasty":"清代","author":"蒋士铨","text":"买定秋江舻。鲤鱼风、三朝三暮，把君留住。已是离情禁不得，几阵芭蕉愁雨。十二载、惟吾与汝。贫病更番相倚苦，又两年、同卧归来墅。称眷属、到儿女。多君有母觞频举。展慈颜芝房列馔，身如药树。苦忆并州山水窟，攀挽慈裾未许。向禹庙、兰亭归去，旧路分明魂梦熟，草黏天、南浦连东浦。平安字、雁边取。"}