{"id":"614211","title":"次韵答陈子明宿何襄武山斋见怀之作","dynasty":"明","author":"李之世","text":"京洛淄尘满敝貂，惜归芳草怨陵苕。几人幽谷同歌桂，五见春盘自颂椒。北去风尘双剑隔，南来信息大江遥。严城朔吹传哀角，边月乡愁写洞箫。圭岭自悬松鹤梦，珠江不断往来潮。畏人小筑称愚谷，带索行歌混野樵。云树千重犹漠漠，蒹葭一水望迢迢。素怀知尔情偏剧，彩笔逢人气转骄。一字宁论堪赤帜，千秋谁共振华镳。陈郎草檄霜横阵，水部梅花雪映条。见说驼山誇胜会，肯容借榻避纷嚣。涧泉带雨疑霏玉，海气蒸霞欲建标。千里徒悬泛雪棹，重逢尚阻隔江招。邮筒此日劳缄臆，两地相思对泬漻。"}