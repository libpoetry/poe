{"id":"838196","title":"齐天乐·恭题唐郑国文贞公御赞遗像及御铭象笏","dynasty":"清末民国初","author":"魏元戴","text":"悲怀历览孤忠像，文史须眉惨变。妩媚丰神，凌烟黻舄，何意千秋惊见。薇香手盥。更象笏摩挲，奎章炳焕。什袭云礽，章江神物应呵殿。当年出民水火，有太原金甲，窦充归献。佐命风云，批鳞肝胆，蔚矣治成贞观。天方瘥荐。尽盗贩黥髡，裂冠毁冕。血洒元黄，恨野无龙战。"}