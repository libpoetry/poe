{"id":"403947","title":"迈陂塘·丙戌1946秋寒之岁，内战愈酣之月，购《抗战八年木刻选集》，感赋长调，时在春申","dynasty":"近现代末当代初","author":"喻蘅","text":"旧山河、依稀落日，九边风色愁起。无多感慨酬当道，倦矣蒹葭秋水。真旖旎。看绣叶红轻，碧血曾湔洗。人情如此。恁剩水残山，精魂断魄，错用屠龙技。前尘事。谁问漂沦客子。眼前缭乱魑鬼。雕虫章句终何补，壮志碧霄千里。事往矣。空销得、极天幽怨沉秋雨。荒唐梦耳。又九阙笙簧，五陵冠盖，乐甚太平世。"}