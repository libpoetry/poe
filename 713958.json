{"id":"713958","title":"送朱上舍","dynasty":"明末清初","author":"屈大均","text":"汝兄峤南来可怜，故人不得相周旋。台门咫尺邈千里，相知何苦相天渊。汝今又归桐乡去，临分那得无缠绵。嘉禾我友十馀辈，汝兄第一胶漆坚。筜谷已往墓木拱，武功广汉皆黄泉。平生知己在梅里，白头存者多迍邅。汝行为讯缪天自，二李伯仲应归田。徐家复有磨镜者，季也亦诚生刍贤。鸳湖一别动廿载，人生倏忽真浮烟。富贵非时自知隐，文章无命谁求传。恋君一步一握手，赋诗金石聊相宣。汝才峥嵘亦奇辟，开元大历羞比肩。参差似兄腾笑集，埙篪同开风气先。逃唐归宋计亦得，韩苏肯让挥先鞭。大雅只今久沦替，吾衰难起黄初前。老岂争名向轻薄，自来可杀惟青莲。苦心经术作书蠹，五经纵横情所便。春秋已知非笔削，大易亦谓无方圆。十翼思返仲尼旧，三传欲将公谷捐。诗歌末艺任工拙，汉儒章句方拘挛。壮心慷慨尚复尔，时时自苦明膏煎。葛公中华倦游步，龙光欲骋聊高眠。故人倘询英霸器，为语奇雅犹芳年。"}