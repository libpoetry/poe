{"id":"1011368","title":"因道友说陈抟打睡警之","dynasty":"宋","author":"释印肃","text":"日当午，有巴鼻，莫似这汉打瞌睡。精魄沉滞识神牵，堕入三途难出离。我这里，不如是，眼若不睡诸梦除。端然静坐没牵缠，纵横自在无萦系。学道人，生惭愧，普庵万劫眼不闭。鼻孔连天叫大哥，海纳细流通大意。劝君修，休退志，坐断乾坤无别义。一条脊骨鍊纯刚，撑天拄地更无二。这光明，全体是，充满山河崇富贵。明月堂堂皎碧天，绝待灵明撒手去。一事无心了便休，祖门一句普天取。离相非空无别是，无声之乐响啾啾。"}