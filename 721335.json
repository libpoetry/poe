{"id":"721335","title":"有约惠州偶以事不即往月夜独坐奉怀王使君子千三首","dynasty":"明末清初","author":"陈恭尹","text":"好溯东江水，新晴月又圆。滩高鸣尽夜，山峭绿兼天。昨日数行札，谁家百丈船。使君应倚槛，相望郡楼前。北牖开千嶂，西亭领二湖。旧题诗总在，宿约日频逾。官廨邻仙岛，人居著画图。此时称兕后，乘月想登舻。忼慨多奇气，人称赵与燕。看君名已遂，于道守弥坚。世事增诸感，诗才老去年。从来不朽者，枘凿有方圆。"}