{"id":"697152","title":"司马汪公伯玉拉余过海上访两王先生适司马张公肖父同日至留集弇园者三宿澹圃者再实一时之盛事因成七言四律纪之","dynasty":"明","author":"胡应麟","text":"名园楼阁丽丹霄，握手千秋意气饶。日月双悬娄水近，星辰群下越台遥。探书题柱俱司马，飞舄吹笙并子乔。独有侯芭长寂寞，玄亭相对发萧萧。秋光何处一尊同，十亩平泉眺望中。鹤驾并留孤岛上，龙泉重合大江东。星悬析木三垣紫，日拥扶桑万界红。矫首乾坤才欲尽，那知人在阖闾宫。飞仙环佩入蓬莱，木落霜清万象开。宇宙文章传四子，东南名胜属三才。丹成鸾鹤中天下，乐奏鱼龙大海来。七十二峰云雾里，凭将奇句勒崔嵬。屈指词场大业新，輶轩离合并伤神。重逢洛下含杯客，半是华阳授简人。一代风期留管鲍，百年金石聚雷陈。相看忍赋河梁曲，荏苒垂虹挂月轮。"}