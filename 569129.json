{"id":"569129","title":"周稚尊忽欲游五岳留我山园少时得一歌为饯且留之","dynasty":"明","author":"王世贞","text":"周郎旧是菰芦人，北不能过长淮一问津。忽然瓢笠别我去，脚底五岳青嶙峋。吾闻太华不可上，望里莲花犹未真。恒山斗削大荒外，其址往往飘边尘。嵩高似宋襄，偶然执牛耳，兵力岂足当吴秦。何不西入蜀，置足青城问绝顶，雪岭远拂蛾眉颦。先朝特进太和秩，神宫帝阙纷金银。罗浮障色避冰霰，匡庐斗柄摇星辰。有山何必尽五岳，尚残天柱称昆仑。周郎且暂留，醉我祇园春。但石如拳水如盎，芥子可以藏吾身。君不见大鹏九万鴳仅尺，万古并作逍遥论。"}