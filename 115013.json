{"id":"115013","title":"送张沙河游齐鲁诸邦","dynasty":"宋代","author":"黄庭坚","text":"张侯去沙河，三食邺下麦。笔力望晁董，颇遗俗眼白。平生学经纶，胸中负奇画。未论功活人，饱饭不常得。妻寒尚宾敬，儿饿犹笔墨。侧闻共伯城，鱼稻颇宜客。又持尘生甑，欲往立四壁。平生贷米家，十辈来簿责。囊无孔方兄，面有在陈色。守株伺投兔，岁晚将何获。广道无人行，春风转沙石。栖栖马如狗，去谒东侯伯。布衣未可量，苍髯身八尺。鱼乾要斗水，士困易为德。譬之举大木，人借一臂力。诸公感意气，岂待故相识。吾穷乏祖饯，折柳当马策。"}