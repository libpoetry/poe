{"id":"282112","title":"瑞龙吟·闰枝偕书衡、曼仙崇效寺看牡丹，用清真韵属和","dynasty":"现代","author":"金兆蕃","text":"春归路。弥望细草萋烟，夕阳殷树。朝来宣武坊南，东风烂漫，花开几处。更延伫。仍忆梓花飘径，枣林环户。何人策蹇同游，被花赚取，纱笼好语。休问唐宫遗事，沈香亭上，环妃仙舞。千载羽衣霓裳，风云如故。凝香裛露，犹诵青莲句。萦遐想、回阑深倚，长廊閒步。心逐余春去。蛮笺未尽，元都怨绪。云织愁千缕。何况又、匆匆连宵风雨。梵林梦绕，游丝飞絮。"}