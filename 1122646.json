{"id":"1122646","title":"王火井见过先以诗寄用韵","dynasty":"宋","author":"洪咨夔","text":"自期东里先生似，恰与西龙道院宜。槲叶萧骚秋入画，梅花的皪月供诗。盟鸥谁是知机早，叹鹤吾犹决计迟。归去来兮松菊在，故山毋用费文移。故人寒踏龙门路，来听深山唱竹枝。半世向人长落落，几回于我独奇奇。淡交似水有馀味，薄俗如云无定姿。一点青灯俱白发，相看不语只心知。"}