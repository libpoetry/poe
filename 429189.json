{"id":"429189","title":"悲回风","dynasty":"近现代","author":"黄浚","text":"密云弄雪日藏耀，磅礴万愁舒以啸。回风堂坳飒微响，荡我层胸纳众妙。茫茫对此谁能遣，何处开颜发枯笑。坐悲江南蔽战垒，野哭千村连山烧。湖湘三户好身手，拔帜弯弧志殊剽。头颅迸作青燐屑，却博官家下哀诏。奥略楼前江水赤，藉势要盟神所谯。诸君努力巩吾圉，蠢蠢群邻伺边徼。大官媕婀习不返，歙歙訾訾据津要。此曹并力沮新治，肝胆恶浊温犀照。灵均无媒怅修阻，巫咸排阍当绝叫。豗风回风尔莫歇，弹筝更抚雍门调。"}