{"id":"954011","title":"白兔","dynasty":"宋","author":"欧阳修","text":"天冥冥，云濛濛，白兔捣药姮娥宫。玉关金锁夜不闭，窜入滁山千万重。滁泉清甘泻大壑，滁草软翠摇轻风。渴饮泉，困栖草，滁人遇之丰山道。网罗百计偶得之，千里持为翰林宝。翰林酬酢委金璧，珠箔花笼玉为食。朝随孔翠伴，暮缀鸾皇翼。主人邀客醉笼下，京洛风埃不沾席。群诗名貌极豪纵，尔兔有意果谁识。天资洁白已为累，物性拘囚尽无益。上林荣落几时休，回首峰峦断消息。"}