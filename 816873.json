{"id":"816873","title":"唐多令二首","dynasty":"清","author":"蒋敦复","text":"索性不思量。将愁掷酒乡。怪今宵、酒也凄凉。道是凄凉缘中酒，酒又醒，五更长。莫是怯思量。教愁来梦乡。笑今宵、梦也荒唐。算作荒唐寻好梦，怕不是，那人妆。独抱一弦琴。清风来竹林。但空山、谁与知音。顾影可怜人绝代，问三九，玉梅心。仙梦鬲遥岑。芳蕤何处寻。听绵蛮、还感微禽。西北楼高天万里，倚愁外，碧云深。"}