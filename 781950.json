{"id":"781950","title":"游千山杂咏四首 其二","dynasty":"清","author":"戴梓","text":"奇山能诱人，既倦复探讨。嵚崟碍芳踪，?仄赖萝茑。浮涛履和风，飘忽泛瑶岛。慈航白云隈，香客逗䆗窱。苔花绣文裀，践礼致虔祷。周瞻转邃深，黤黮失昏晓。砭骨骇沈阴，牵心畏阽倒。时闻声冬丁，幽泉滴崖小。此中别有天，长谢雨露杳。我欲托高栖，尘绁勿复道。因思桃花源，空说春波窎。"}