{"id":"1109743","title":"孙少卿鹿头山诗并画图二首","dynasty":"宋","author":"刘摰","text":"诛茅搜险旋寻真，闻说山岩一日新。佳境留连应有待，先时登览岂无人。披榛好石来如召，随手清泉应若神。不独山中兴胜事，几多风爱在邦民。使君镇爱鹿头山，图画歌吟共为传。尘世那知武陵事，时人争诵永嘉篇。行春游醉常劳梦，按部登临又隔年。有客平生志林壑，坐怜双眼隔云烟。"}