{"id":"695127","title":"题夏昶四时画竹图四首 凤池春雨","dynasty":"明","author":"林大春","text":"龙种初栽凤沼边，春深玉立已参天。为乘好雨添幽色，不是浓云与淡烟。修篁怪石俨仙班，长日轻风响佩环。无限晴光重苍翠，淇园何物更追攀。偃仰悬崖几度秋，老龙蜕骨入林幽。扶疏直节干霄上，化作长虹跨九州。万顷潇湘雪乱翻，朝来开霁玉为坤。惟馀绿叶孤标在，不见英皇染泪痕。"}