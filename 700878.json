{"id":"700878","title":"游小金山","dynasty":"明","author":"梁天锡","text":"鳌耸青葱江上台，芙蓉环碧画图开。日浮金影波心见，蜃逐潮声海角来。坡老昔参禅性定，粤灵今喜使舟回。凭虚不尽登临兴，北望天峰紫翠嵬。览胜招提花蔓陀，中流天设此灵波。千峰列戟侵云出，五月浮槎载酒过。落魄有怀添杞梦，清平随地听康歌。江湖廊庙心无别，胥祝东南海不波。"}