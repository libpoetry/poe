{"id":"1053884","title":"上元作","dynasty":"宋","author":"孔平仲","text":"春来雾雨久不收，上元三日月如秋。倾城娱乐竞沽酒，旧岁丰登仍足油。楼前灯山烧荻火，光影动摇桑落洲。太守凭高列歌吹，游人烘笑观俳优。铜盘贮梅插乌帽，从兵小史斥下楼。侍觞行食皆官妓，目眙不言语或偷。短长赤白皆莫校，但取一笑馀何求。譬如饮酒且为乐，不问甘苦醉即休。归来紞如打五鼓，春寒惨惨吹驼裘。群儿嬉戏尚未寝，更看紫姑花满头。"}