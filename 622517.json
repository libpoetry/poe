{"id":"622517","title":"曹允大邀游西湖穷日之力继以夜月","dynasty":"明","author":"郭之奇","text":"里湖淡淡外湖泓，山光如坠水光平。水水山山何尽极，清歌妙舞日盈盈。主人爱湖兼爱客，为余酤酒向湖倾。买舟携酒竭游力，湖水湖山纷送迎。一日思穷山水意，西湖笑杀起秋声。我无歌舞添湖景，聊从山水问湖情。但使一杯为湖醉，稍迟东月又湖生。湖生月色千年好，月与湖光一片成。歌舞人归云尽灭，水山秋至露如英。此时万籁宜俱寂，湖月偕谁共秋清。"}