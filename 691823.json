{"id":"691823","title":"述愤一十七首弘治乙丑年四月作是时坐劾寿宁侯逮诏狱","dynasty":"明","author":"李梦阳","text":"天门郁岧峣，虎豹守其隅。番番九苞禽，颉颃舞云衢。衔书奏至尊，青龙与之俱。光夕绝还响，徙倚空愁予。帝居杳何许，苍苍隔九阍。白玉为阿阁，黄金为重门。可望不可扣，仰见飞云奔。何当发炎旭，下照孤葵根。鼗响久不作，烈士常苦辛。魏裾已寂寞，汉褴空嶙峋。邈焉向千载，曶曶怀斯臣。皇心苟识察，百死宁一身。悬车曜回景，夕风起乔林。抚兹散沉忧，浩荡开重阴。回翔瞻阙门，踌躇思玉音。宵坐焰明烛，怀古伤我心。大化罔不亏，人生固多艰。汎观畴昔人，浩然发忧叹。自非餐霞侣，伊谁驻朱颜。律律南山岑，拂衣会当还。孟夏草木长，垂云一何凄。零雨宵始歇，西山朝复隮。兀然坐高舂，时闻鹁鸠啼。逢辰寡宿欢，履运伤前迷。既无杯中物，何以写我悽。飘风自南来，飒飒入我怀。我欲随之翔，北向三重阶。守阍遥望予，阊阖何由排。戚戚勿重陈，危言多厉阶。夕云郁峥嵘，颓阳入西丘。返景漏林端，明我屋上楼。静久得玄理，源澄复何求。永怀邹阳子，聊以抒我忧。苔井肃阴森，岳庙闷以清。车前当路翻，红葵夹阶生。羁人散烦疴，纡徐步中楹。时禽变好音，庭柯敷夕荣。讵知沮洳场，旷然获悠情。青青庙中槐，交交一双禽。为巢育其儿，结构良苦辛。一朝惊弹罗，移栖向高林。我行适见之，叹息空弥襟。湫宇夕阴阴，寒灯焰不长。气楼递微明，飘忽如清霜。人云网恢恢，我胡寓兹房。墉鼠语床下，蝙蝠穿空梁。惊风振南牖，徂夜倏已央。于邑不成寐，展转情内伤。小草生枯桑，芊芊竞芳辰。虽云殊本根，寄托各有因。自我罹幽囚，忽焉经浃旬。我兄千里馀，渺渺长河津。妻子日望余，苍苍隔西邻。所幸二三友，笑言越昏晨。宵镫促燕膝，昵语忘苦辛。患难苟相得，毋论骨肉亲。檐月何徘徊，晨风复依依。载言别同居，仓皇倒裳衣。处者各惆怅，去者从此辞。挽手刺刺语，寄言家中知。丁宁故与亲，愿勿长相思。明明昊天威，我久宁在兹。皇矣彼上帝，赫赫敷明威。四序舒以惨，中有玄妙机。烛龙跃天门，一朝景光回。昔为霜下草，今为日中葵。稽首沐罔极，欲报难为词。明月出东方，徒行反家室。室人走相讯，问我何由出。明知非梦寐，欲辩仍自失。喜极双涕零，转面各衔恤。垂镫照缃卷，浮埃满朱瑟。愁言卒未倾，忽复见晨日。鸣镳踰广陌，执简谒彤闱。道逢相识问，倏如远行归。虎拜阁门下，龙颜霁晨辉。二后邈以诏，吾皇嗣其徽。从谏如转九，旁求炳先几。令闻洽四国，寿与南山齐。臣本草野士，弱冠承恩私。黾勉簪绂间，低回赧容姿。直湍寡回波，劲木无弱枝。天运不易测，物情谅如斯。修涂方浩浩，驾言赴前期。"}