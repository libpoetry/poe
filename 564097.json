{"id":"564097","title":"东归潞河舟中咏怀","dynasty":"明","author":"孙承恩","text":"朔风届寒候，冻日照行色。游子还故乡，云鸿整归翼。低回多慨叹，寂寞鲜欢怿。还乡岂不乐，抚事感今昔。前年使南荒，瘴厉忧病疾。今年走燕蓟，风霜忍寒栗。飘飘萍蓬踪，万里天南北。劳生苦驰驱，岂得头不白。行行出都门，悄悄抱悽恻。顾瞻五云阙，万感交并集。上怀圣明主，端拱在密勿。忆昔临御初，臣忝侍从职。草茅两封章，海岳效壤滴。三年远江湖，心在斧扆侧。所忧万几烦，无乃近缺失。一阴当六阳，萌蘖已消匿。日中不恒居，渐次见亏昃。迩来时事新，臣也所目击。吁嗟是非辨，要在慎决择。嵯峨九天高，无路达忠赤。谏诤力匪任，悲叹腕空扼。况今边陲警，日夜驰羽檄。遐疆盛戎马，近甸暗长戟。惟兹当严冬，杀气浩充斥。边军久疲弊，何能冒锋镝。矧是国计虚，囷廪鲜储积。颇闻兵家要，当先足刍食。士饱跃而嬉，马饱腾于枥。似兹寡预备，何以支劲敌。吾皇念元元，当宁频叹息。推毂遣重臣，急若拯焚溺。庙堂坐诸老，精白心一德。岂无济时略，为国建长策。惟尔众列侯，金玉烂煇赫。时平窃恩荣，光宠被臧获。无亦勉所图，少竭报称力。讵应但安享，徒耳气盈溢。乾坤际多事，臣子致命日。惜也臣不武，莫与荷殳祋。空怀漆室忧，窃抱杞人惑。况今远彤庭，山川苦违隔。以兹怀区区，忧虑何能释。同袍数君子，意气雅莫逆。顾我多慰藉，饯送城东陌。摅怀正谐洽，分袂还仓卒。共言厚自爱，复道长相忆。嗟予乏旷怀，当事易感激。念此友朋谊，怦怦转忧惄。古言同心交，燕越犹一室。岁寒苟弗爽，何必勤面觌。落日策蹇驴，远水浮画鹢。迢迢越川陆，历历过都邑。旅情转萧条，乡思颇增剧。故园三泖上，望望未能即。吾园颇宜人，地迥自幽寂。逶迤接郊坰，萧森带泉石。虚斋足偃仰，平陇可登陟。鸣鸟声上下，野竹荫蒙密。竹吾甚爱之，昔也手亲植。老梅临水涯，疏影斜更直。素葩抱幽香，含笑待人索。嗟予幽遁志，中岁遂成癖。且当息尘嚣，聊适疏懒迹。董帷犹可下，颜乐终靡易。鸣琴白日静，读易清夜阒。野老容问字，渔父许分席。玄化杳难知，世事靡终极。天倾五岳峙，我亦空戚戚。乾坤莽浩荡，岁月不再得。惟惭百年内，碌碌靡称述。明明日月光，照我巾与舄。盈虚颇测究，义利亦分析。乐天惟圣优，乘运乃达识。稽首羲皇占，履二保贞吉。"}