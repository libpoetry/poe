{"id":"513952","title":"题谢翰长大韶先生云山障子","dynasty":"明","author":"程敏政","text":"拔地苍山几千丈，九叠芙蓉照林莽。群峰夹峙青冥中，万里云开露仙掌。山回径转得佳处，筑室何人据高壤。古瓦参差接栋流，虚窗迢递临风敞。别圃长栽巨胜花，閒门任结蟏蛸网。桃源渡口短桥通，一派溪光断尘鞅。黄鸟交啼苑树浓，白鹭低飞田水长。幽栖彷佛晋朝人，束发乌巾被轻氅。世途万变了不知，俯槛围棋事閒傥。相持犹似未忘机，苦向盘中较铢两。林间暑气不胜薄，羽箑何由更添爽。童子手供朝暮餐，和露烹葵足斋享。槛外芳塘五里宽，一围种作莲花荡。兴来每欲随所之，预有家人棹兰桨。书册薰垆共一船，水气絪缊护青幌。远村鸡犬互鸣吠，落日渔樵自来往。岩阿疑是古赤城，高旆招摇出天上。树头隐约梵王宫，几杵疏钟送微响。仙境宁论小大茅，人家不异东西瀼。生绡咫尺意难穷，愈觉周郎画堪赏。学士先生太傅孙，方寸之田似山广。少年奋起大江西，澹墨题名首金榜。经帏史局最蒙恩，不独词章在忠谠。鼎铉终期此日调，星凤方增后人仰。东山别墅有高情，未许披图动遐想。"}