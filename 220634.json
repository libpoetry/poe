{"id":"220634","title":"酬叶道卿学士见寄","dynasty":"宋代","author":"范仲淹","text":"世传学中禄，小子乃逢辰。一入谏诤司，鸿毛忽其身。可负万乘主，甘为三黜人。岂量尧舜心，如日照孤臣。薄责落善地，雅尚过朝伦。仅同龟在泥，敢冀蠖求伸。朱楼逼清江，下睨百丈鳞。羡此南鱼乐，不忍持钩轮。为郡良优优，乏才止循循。恬愉弗扰外，何以慰远民。拙可存吾朴，静可逸吾神。渐得疏懒味，下车将四旬。嘉兴风雅来，观对如天宾。感兹韶夏音，佐我台上春。"}