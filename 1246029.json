{"id":"1246029","title":"为董楚芳题山水图","dynasty":"元末明初","author":"刘基","text":"金庭接四明，会稽藏禹穴。半岭生白云，如涛涌溟渤。我住城南隔天镜，朝夕看山见山性。是谁模写作画图，展向高堂色相映。天上宝书缄石室，翠柏苍筠晓萧瑟，有蛟如龙身九屈。林深嶂叠不见日，龙气吐为烟雾出。何处楼台香霭中，蓬莱只在云门东。阳崖不留建木影，阴涧自起樵人风。贺知章，今巳矣，湖边酒船为谁舣？赤城霞标通宛委，陵苕花开落松子。蕙带荷衣归去来，清泉素石无泥滓。"}