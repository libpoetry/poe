{"id":"936050","title":"夜读唐诸人诗多赋烽火者因记在山南时登城观塞上传烽追赋一首","dynasty":"宋","author":"陆游","text":"我昔游梁州，军中方罢战。登城看烽火，川迥风裂面。青荧并骆谷，隐翳连鄠县。月黑望愈明，雨急灭复见。初疑云罅星，又似山际电。岂无酒满尊，对此不能咽。低头愧虎韔，零落白羽箭。何时复关中，却照甘泉殿。"}