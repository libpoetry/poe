{"id":"514715","title":"九月八日枕上闻秋风大作有感","dynasty":"明","author":"程敏政","text":"鲜飙中夜起，簌簌鸣高林。虚堂耿不寐，斗寒入重衾。南来今几时，北去当秋深。关河本迢递，岁月仍侵寻。幸此公事竣，一舸临江浔。松楸郁何许，渺在青山岑。简书严有期，怅望空沾襟。依稀故园梦，摇落西风吟。归鸿正南翔，登高一何心。行李戒明发，迥觉霜毛侵。"}