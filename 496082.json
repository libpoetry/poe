{"id":"496082","title":"大江东去 其七 答蒲汀馈水晶葡萄","dynasty":"明","author":"夏言","text":"小坐秋轩，谢蒲翁、遣赠名园佳物。自启筠笼唤纤手，携置麟堂东壁。碧水含晶，繁星焕彩，寒映冰盘雪。如珠似玉，果中应是魁杰。总忆年时咏葡萄，一体新词三发。几对黄花烹紫蟹，久悟世间生灭。汉阁丹青，商山杖屦，毕竟俱华发。清尊架底，且醉藤萝夜月。"}