{"id":"1124011","title":"八月八日发潭州后得绝句四十首","dynasty":"宋","author":"赵蕃","text":"湘神知我爱湘中，故遣舟迟匪厄穷。可笑儿曹不解事，故云常值打头风。才把离觞已足悲，况哦别句慰相思。月明未比夜来别，人影已知天外追。平岸朝阳已映光，高林宿霭尚深藏。客中亟起繇何事，要趁侵晨数刻凉。鸥如玉洁鹭霜明，閒意相看了不惊。乃不悟予非慕者，决然飞背晚烟轻。罾塘断港劣容舟，鱍鱍盈篮叫不休。我亦买之将作腊，要和蔬茹绐饥喉。投罾政尔不能逃，偶逭还遭别网要。此意岂能知数罟，不论他日且今朝。南风纵急但温其，小雨虽微却透肌。永日蓬窗难坐卧，祇随舷侧就阴移。刻木如瓶粉渍之，挂林聊当酒家旗。我当物色登临处，亦复因之为解颐。借居虽陋自如常，舟小安能具斛汤。却羡沈牛浮鼻去，绿桑阴下趁苍凉。扁舟往作槠州过，烟雾空濛祇市声。今夕再来还小泊，却逢江月正空明。午风吹坼稻花香，晨雨翻掀稻叶凉。道上尘埃犹净尽，田间欢乐讵能量。一年风月属中秋，今昔相传无异流。定自天公亦兴此，故教雨脚破云头。卢溪望望接宣风，景富犹能慰客穷。已爱熙熙村舍好，更欣漠漠稻田丰。晚山能紫复能青，远岭犹分近已冥。好语忽然生眼底，遽将摹写已无形。晓山能浅复能深，浅似朝晴深似阴。山色岂知朝暮改，行人自费短长吟。山驿虽荒亦可安，要眠杉月夜深寒。昨宵虚落才闻鼓，明夕江皋想枕湍。露冷初疑是晓霜，风高已觉爱朝阳。莫云节变能如此，直念吾衰不复强。城上青山远近横，城边草树亦相萦。城中台殿还相倚，画手其谁为写成。溪上秋来境倍佳，附城犹尔况村赊。却嗟政尔营行棹，不得于兹理钓车。仰山林壑旧曾游，拟欲重寻不自由。倚赖舣舟相对处，为予排闼向城头。晚日才能度两滩，诘朝应复又成乾。从来但说溯流苦，到我顺流良亦难。仰山山峙季溪流，知我东归俾暂留。尽日如推复如荡，为之成喜不成忧。两岸多为激水轮，创由人力用如神。山田枯旱湖田涝，惟此丰凶岁岁均。烟消日出见秋真，政恐却成憔悴人。赖是倦游归去日，扁舟载著自由身。鹭鸶虽说擅风标，永日滩头腹苦枵。凫鹜杂居宁自异，鸡群鹤处更加骄。秀植如云不可穷，长杉钜竹略相同。嗟余讵可如材者，政似飘飘秋后枫。遥看巨石屹相冲，不道中江有路通。几度跨羸行荦确，又成全室寄蓬笼。昌江直下水能平，却爱泷流激激声。频岁水灾何自拯，政由疏凿欠流行。病思昏昏略未醒，木犀谁遣浸饶瓶。兀然随我故山梦，竹故青青雨自零。三径虽荒菊尚存，重阳想见露花繁。那知欲去去不及，病卧他州空断魂。去岁重阳事已讹，今年亦复病蹉跎。明年想见山中集，弟妹团栾黄菊歌。老去真成病不禁，炎蒸三日疟如侵。江山旧识思新面，佳处真成略枕衾。季月将穷更起风，秋声乱杂橹声中。倦游归去浑忘事，淹速从渠不计穷。煮泉树石閟幽深，来景栏干敞眺临。可是溪山须一面，怀人政尔动哀吟。暮色苍然遂不开，我舟亦欲傍崖隈。不唯帆过谁家宿，水鸟林栖亦并来。落日苍苍烟树林，渚鸥沙鸟更浮沉。过湖未远犹空阔，不见遥山出寸岑。日之夕矣下羊牛，想见吾庐树掩幽。儿自閒行牛自去，溪头熟路不须求。大琛酒价旧知名，樟树姑洲得并行。晨起亟思谋一醉，远钟已作叫岩声。午蔼纷纷无奈浓，晚来微敛见山容。鹅湖旧日经行地，清吹思乘十里松。终朝未厌哭滩声，归近何妨细作程。送尽鹅湖青一带，灵山已复远相迎。"}