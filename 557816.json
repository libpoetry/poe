{"id":"557816","title":"挽许将军词","dynasty":"明","author":"张弼","text":"桓桓许公将门子，少讲孙吴习经史。虬髯猎猎气堂堂，誓不徒生不徒死。青蛇矫矫丈八矛，白雉差差五干矢。马上盘旋一鹘经，阵里横戈万夫弛。金符玉节羽林郎，作乐左右腾声光。龙辔鸾辂忽远属，挽戈土甲不少忘。授钺山西任都阃，恣戮腥膻诸犬羊。蒲州营前卤血紫，高山□里卤首降。戴天雠耻得颇雪，太上六龙归故疆。凯歌还家志愈厉，敕守南京根本地。西南万里松籓彝，有命更廉公总制。便道先平都掌蛮，深菁高崖随手薙。轴辘西溯次成都，大星如斗营前坠。还有遗言嘱子□，报君不必论死生。川人扼腕叹花乡，朝士论功惜狄青。野狐庄前万株柏，风嘶露泫如含情。神光煜煜时或见，恍然张眼望神京。我为徐公歌暂节，剑戮鲸鲵中道折。谁为分明叙战功，磨光房山作公碣。"}