{"id":"685865","title":"暮春凤凰台宴集","dynasty":"明","author":"卢宁","text":"芳春名苑一樽开，准备高轩卜昼来。风翕鸟声依翠幕，情薰花气袭瑶台。诗筒问柳频移舄，舞袖当筵谩举杯。高论洗心聆不尽，税檐浮绿照星台。相随宾从古仪台，况是新晴丽景开。城阙万家斜照里，乡关极目岭云隈。六朝词客供文藻，百代王孙閟草莱。空翠暮来浑欲滴，穿林骑马意迟回。"}