{"id":"816221","title":"梅","dynasty":"清","author":"黄文仪","text":"栖烟压雪横篱落，蘸水笼沙带月开。数点春心花里现，香清韵细绝纤埃。玉骨冰魂雪后姿，黄昏月色暮钟时。板桥流水香初度，竹外横斜见一枝。幽姿何必傍瑶台，笑傲冰霜寂历开。流水空山尘不到，孤芳解占百花魁。玉立佳人窈窕姿，园林掩映几多时。横斜影里萧萧竹，冷月疏烟伴最宜。寒风吹下月棱棱，浅抹疏烟薄霭蒸。瘦影一篱霜满地，罗浮梦醒冷于冰。天女维摩本绝尘，香魂同化此花身。雪中特为开生面，看取枝头数点春。木落山枯霜雪清，江头千树淡烟横。水流香动黄昏月，戒夜钟敲第一声。江村霜冷寂无哗，吟屋萧疏几树斜。瘦到骨时香到骨，严寒始放一枝花。书声澈夜月泠泠，斜影当窗雪满亭。幽气袭人香冉冉，霜高瘦却玉肌青。雪冷前村流水香，溪桥千树月痕凉。冰肌耐却寒威瘦，缟素魂交睹靓妆。雪花封处是瑶台，冷对清樽雪夜开。酒醒梦回风细捲，琼英飞落满苍苔。霜风吹下雪漫漫，香处梅花破笑颜。云冷月明清有韵，高枝攀摘细加餐。寒风裂石破天垠，万本梅花著色新。雪里幽姿开半面，空山明月见精神。枫落溪湾弃叶红，孤山千树月明中。自从逋客微吟后，寂寞枝头笑冷风。烟锁云埋玉冰隈，香从何处贵疑猜。行过寂寞江村路，始见琼瑶几树开。青灯影里萧疏树，雪后风微气吐氛。醉倚玉楼频赏望，横吹铁笛叫寒云。冰姿铁干水云隈，日日寻芳探几回。踏遍双鞋香迹冷，风霜历尽始春来。冲寒傲雪本来身，老干横开数点春。洁白最宜松竹伴，幽馨应不染风尘。嚼蕊和花带雪餐，清香气味沁脾肝。藐姑不食人间火，饱受风霜炼玉颜。竹堂开处掩柴门，嚼蕊含香树树芬。会得花前三弄意，笛声吹破陇头云。"}