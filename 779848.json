{"id":"779848","title":"高阳台 香影庵题沙嫩小影","dynasty":"清","author":"戴延介","text":"蝉鬓欹风，星眸剪水，艳魂分付香绡。芳字呼应，新声待谱云璈。桃花飘落蘼芜冷，算南朝、金粉都销。只年年，姊妹花开，知为谁娇。板桥依旧青溪水，洗春愁不了，流梦迢迢。抛得珍珠，梁家旧恨难描。玉义重展惊鸿影，拨金猊、肯替香烧。记当时、十四妆楼，一曲琼箫。"}