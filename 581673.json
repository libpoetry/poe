{"id":"581673","title":"感事漫成","dynasty":"明","author":"苏葵","text":"秦皇焚书书不绝，儒生冒禁还矜说。可怜汉主重萧何，溺冠慢骂翻成劣。少年哀之失鉴之，漫尔攻书不攻律。世情莫道古今殊，吏笔儒书仍甲乙。往事空闻塞上翁，眼前地步分雌雄。春光满目醉人处，李花能白桃花红。岂其物态各有定，谁将得失雠东风。放怀且吸杯中月，婵娟浩荡波溶溶。"}