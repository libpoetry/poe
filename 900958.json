{"id":"900958","title":"和薛伸国博漾陂","dynasty":"宋","author":"张载","text":"几年烟浪掩遗踪，今意扶持古意同。簪笏每游高圣世，莼鲈聊为快秋风。轻阴岛屿莓苔湿，夜雨蛟龙窟穴空。南浦云峰晴不乱，北窗溪木暗难通。春浓岸酰成行碧，日暖汀花取次红。岁月可悲唐废苑，山河终近汉离宫。归禽影转沙堤曲，处土居邻竹坞东。星斗已知天象富，菱蒲堪喜地毛丰。持竿幸有鱼充鼎，混浴须嗟鹤在笼。吏隐苟能游物外，江乡何必羡吴中。"}