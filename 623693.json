{"id":"623693","title":"大司马制府陈公以书牍见遗赋谢","dynasty":"明","author":"欧必元","text":"春风正月李花白，竹径茅檐草一尺。蓬生自掩蒋公堂，尘满宁知扬子宅。雀罗门外可谁开，飞涛双鲤致书来。开缄雪色披云雾，恍惚游龙遍八垓。蝌蚪欲穷苍颉度，挥毫讵效邯郸步。太史名垂万古中，腐儒何用寻章句。鞭弭今当属伐兴，维扬司马大中氶。世恩班嗣承家学，赋色千秋接广陵。自从开府来南粤，建牙大纛前茆夺。酒牛入幕飨材官，缝掖布衣劳折节。娥眉元妒汉宫人，天远那能叩九阍。拂衣竟向五湖去，赐环应召股肱臣。狂言屘屘不足数，公谓欧生可与语。投桃报我以琼瑶，枯骨复燃在此举。白狼山下夜光虹，呼鸾道上不相从。对剑挥毫歌短句，北面长缄托岭鸿。"}