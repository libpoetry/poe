{"id":"1119962","title":"元宵薇山内弟酒边五首","dynasty":"宋","author":"陈著","text":"青镫连夜得论情，瓦缶方淫独古声。人意好时天亦应，满山风雨忽开晴。镫宵处处是春台，尽夜还家亦快哉。说与诸儿此行好，满襟带得义风回。火是人生日用资，难凭回禄做儿嬉。千镫照夜成何事，一点疏防万屋危。日星明概朝廷福，烟火安和田里丰。此是古今真乐事，夜镫何用扇淫风。一炉榾柮一镫寒，樽酒留连到夜阑。惟有冥心伤世变，谁开醉眼看狂澜。"}