{"id":"635450","title":"寄祝春州广文霍朝望","dynasty":"明","author":"成鹫","text":"禄不必万钟，游不必五岳。隐不必山林，仕不必台阁。但愿一官清且閒，不愿杨州骑白鹤。辞尊未必官遂卑，大儒首出称宗师。条风偃草如反掌，新雨昭苏还及时。井田学校相表里，文章礼乐如糠秕。先生振铎阳春去，阳春有脚留难住。山南山北互晴阴，日出日入成朝暮。真机寂寞天何言，万象森罗道昭著。雪边立遍问奇人，门外栽多桃李树。我在罗浮读道书，五云西望怅离居。崆峒洞里春长在，甲子山中岁欲除。问年未信冯唐老，入世偏嫌惠远疏。新诗题破鹅溪绢，遥托云中锦鲤鱼。"}