{"id":"296156","title":"三月三日抱存招集南海子流水音脩禊","dynasty":"现代","author":"梁鸿志","text":"世变来如山，历劫馀我身。去日不可留，珍此重三辰。寒云众所归，与我尤交亲。招从高真居，拓取寂寞滨。液池非故波，禁柳留馀颦。如闻诏来游，告以沧海尘。人非永和人，春异癸丑春。临流各有怀，病郁终当呻。嗟余久捐书，未老诗先贫。独能纪文游，刻意追先民。吾侪谥儒酸，世论宁不仁。但当与祓除，怀哉余所陈。"}