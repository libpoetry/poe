{"id":"684251","title":"奉和数畴兄对酒自叹之作","dynasty":"明","author":"王立道","text":"为通花径数诛茅，长日炎氛静里消。秋动远林催络纬，月和清露上芭蕉。濯缨惯坐溪边石，觅句时行湖上桥。莫向天池羞斥鴳，蓬蒿九万各逍遥。忆骑竹马逐诸儿，忽道行年四十踰。谋食一身长畎亩，起家三世总文儒。青山对酒从吾好，华毂倾人笑自驱。世路只今多险塞，与君试学北山愚。时序惊心又素秋，此心应得几宜休。微官出入庄生蝶，散帙纵横王子筹。物累秪馀琴鹤在，道心唯共水云谋。年来苦热缘多病，又向山中半月留。"}