{"id":"1053109","title":"寄王慎中教授","dynasty":"宋","author":"释道潜","text":"高人屏迹匡庐山，不入州府今几年。煮葵烹藿日一饭，目光炯炯明星悬。行脩道富神所怜，绛帐弟子如云烟。忆昨秋风宿曾巘，杖藜扣户君未眠。阶松影月不到席，耿耿唯有青灯然。高谈一倾百虑洗，似拂蒿艾披兰荃。清诗落笔有馀地，顷刻百纸珠玑联。锦囊别后有新句，勿惜东使聊相传。"}