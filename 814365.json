{"id":"814365","title":"舟行杂咏四首","dynasty":"清","author":"承培元","text":"连番秋雨水平陂，红蓼花飘罥钓丝。对语啁啾两雊鹆，避人飞上最高枝。鬖鬟覆额小渔娃，雨立船头唤卖虾。湿透单衣浑不觉，一枝擎出水犀花。泥涂滑滑雨馀天，上水舟迟用力牵。一阵香风浓扑鼻，联樯摇过木瓜船。篷窗閒倚数邮程，雨后风来分外清。秋色浅深偏耐看，草花多半不知名。"}