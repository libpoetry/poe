{"id":"512890","title":"九日小酌席上赠张碧溪","dynasty":"明","author":"沈周","text":"人生重相知，正在气谊同。踪迹苦辽邈，千里念奇逢。今日登高日，有酒无菊丛。有无不在物，斯人吾眼中。抚杯叙绸缪，揽须感霜蓬。嗟哉南海阔，息老垂天鹏。亢志堕迂远，末路迷英雄。两耳醉发热，浩荡倾心胸。怀策六十年，不肯委无庸。忧时切空言，嫉邪改欣容。不平首民政，次第及兵戎。万理酌得失，万事区私公。四座寂不哗，但听声鸣钟。白衣照山林，窃比廊庙功。谁能述成编，藏于山之空。后人知子云，其道亦不穷。劝君再饮酒，长啸延天风。"}