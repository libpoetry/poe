{"id":"637308","title":"舍弟思正未第南还缙绅相知者咸以佳作见赠余虽拙不容无言乃步诸公韵为三十首俾思正持归时一展玩千里犹觌面也今录三首 其一","dynasty":"明","author":"祁顺","text":"长安残漏促鸡鸣，一骑都门问去程。离别不缘贫贱苦，绸缪难尽弟兄情。河桥酒幔牵风起，水国扁舟载月行。后夜梦回池草绿，几多诗句为君成。"}