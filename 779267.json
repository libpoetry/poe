{"id":"779267","title":"木兰花慢 题长洲女士李佩金《生香馆遗词》","dynasty":"清","author":"顾太清","text":"生香孤馆在，只燕子，旧巢安。怅左华右竹，东张西角，噩梦难圆。歌残曼声金缕，剩五更残月照啼鹃。满目幽花野草，伤心落叶哀蝉。妒花风雨护花幡，憔悴损芳颜。有秋雁新诗，簪花法帖，种种销魂。无端多情多病，更多愁多怨费缠绵。一笑悬崖撒手，茫茫流水空山。"}