{"id":"163370","title":"寿制使董侍郎","dynasty":"宋代","author":"程公许","text":"秋云阴阴压边城，秋风飒飒飞边尘。淮堧夕烽连岘首，往来羽檄无时停。那筹楼上一长啸，环六十郡皆阳春。老翁哺儿夸说尹，连年我禽歌即盈。皇明如在殿西角，恩许借留为福星。六弧标庆当拨度，载途鼎沸歌谣声。请公细酌成都酒，拄笏看度西山云。只将祭酒瞪目意，坐镇坤轴如砥平。可怜儿辈见坎井，孰知我公身心廷。天生人物关运数，岂为尔较山重轻。淅江时巡今四叶，上流地险如建瓴。强敌逆天久就厌，力困尚逞牙距狞。胆折栈云不敢向，介胄酣眠宵彻明。雅知折冲妙方略，胸中历历不啻行。我闻四海如一体，手足谁异元相亲。痒疴何适不关我，仁者顷刻字得宁。吾皇盛德尧舜主，包瑕匿垢韬厥灵。一朝震怒诏薄伐，天戈所指壶浆迎。西南倚公九鼎重，草木亦自知威名。宝书斑斓真学士，阵图反授诸将军。频来宠光赫奕一，富有学问规经纶。蜀才自昔比齐鲁，公既崇学扬其文。更须度外物外外，声病未可拘豪英。蜀民生理日艰急，公既减贱矜其贫。张弓何时可复弛，一分可宽宽一分。蜀边储峙仅虚籍，公既檄吏探其囷。餽粮千晨忧不断，渭上可无人杂耕。蜀兵十万今有机，公既选练蒐其精。将骄易置端在我，尾大安得平如衡。公心浑如古井水，沄沄外物何关情。公才信是涧壑松，大厦安乐扶其倾。勿谓蜀汉弹刃土，酂侯用这开西京。间关武侯说良苦，千古大分垂彤青。愿公为国一引手，饥食渴饮心经营。从前规模会展拓，盖世事业看峥嵘。旆旌扬风出子午，笳鼓动地超三秦。毋使酂侯武侯得专美，蜀山岂无齐之石可磨亦可铭。少徐带砺河山盟，命圭相印酬元勋，胙士奕叶疏恩荣。却归麻坛之山命仙侣，脯麟酌醴一曲歌长生。"}