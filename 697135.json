{"id":"697135","title":"君禹病疟二月馀余过访不能数语情殊恋恋途中追忆再成二律奉寄","dynasty":"明","author":"胡应麟","text":"一舸芦花正夕阳，题诗秋色照河梁。风惊宋玉三秋鬓，露浥相如万古肠。剑色飞扬闽海外，琴心憔悴越溪傍。途逢伯乐应相笑，几度盐车扼太行。只字风云逐彩毫，双缄雨雪问绨袍。朱颜总为怀人瘦，绿鬓能无课士劳。歌彻四愁神已王，篇成七发兴逾豪。何当一唤枚乘至，万叠吴山望海涛。"}