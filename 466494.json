{"id":"466494","title":"丙午冬，全国大串连之风起，与同窗数辈结伴，自广州徒步赴江西赣州，至瑞金而回。沿途有作","dynasty":"当代","author":"刘斯奋","text":"过梦千峰疾，摇檐万树森。江山今日意，风雨百年人。扰攘秋原火，腾喧学士林。欲持一杖往，相约垄头云。大路奔腾出，群山莽荡回。三呼鼓角动，一誓帜旗开。不驻增城荔，仍怀响水梅。奇情因健隼，万里下蒿莱。绝顶曾谁驻？遗踪试追寻。从来穷苦地，不替虎龙心。赣水红都出，中原白日沉。登临感世换，草木郁萧森。不作无家别，天涯处处亲。入门闻合唱，握手诵雄文。美饭罗香玉，新棉拥白云。温凉劳致问，小室倏生春。五岭南征意，矫然一嶂收。涧分珠水碧，树入赣边秋。惘惘盘霄鹘，闲闲下日牛。寻幽兴不尽，随处失同游。"}