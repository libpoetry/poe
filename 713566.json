{"id":"713566","title":"江氏双烈篇","dynasty":"明末清初","author":"屈大均","text":"凤凰不孤生，雎鸠无再匹。姑妇苦相依，岁寒同一室。良人在泉下，幽幽视皦日。皦日久无光，光自妾心出。江家多女宗，礼义为琴瑟。五妇垂管彤，复兹叔与侄。教子各成名，文章持笃实。湘也更多才，贤豪与胶漆。剑气如白云，玉光温以栗。以母柏舟篇，相示泪洋溢。阿嫂亦陶婴，黄鹄歌未毕。安得圣人生，列在变风一。"}