{"id":"1131664","title":"挽武宣教彻二首","dynasty":"宋","author":"廖行之","text":"三釜何如菽水长，毅然投劾奉归装。共钦箠楚辞巴岭，又听勾稽复楚乡。鸂鶒下滩谁御史，凤鸾栖棘漫仇香。绝怜五十三年笔，不草文园封禅囊。书来撩我重思君，情比雍雍雁叫群。词赋一时高李杜，弟兄今日扫机云。未还金马日边诏，去作玉楼天上文。千里莫能亲视窆，篇诗寄挽亦徒云。"}