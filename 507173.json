{"id":"507173","title":"送首德仁起复赴京","dynasty":"明","author":"夏原吉","text":"首君自是人中杰，襟宇澄清湛秋月。妙龄肄业湘黉中，入室升堂迈同列。后来识我罗江边，论交耿耿金石坚。一篝照雨夜连榻，百壶载酒朝同船。鹗书忽向云间落，鹏运三千莫能遏。扶摇直上九重天，受职姑苏问民瘼。下车才拟施砭剂，椿萱万里哀音至。满城桃李无心栽，衰绖归来守亲制。寝苫枕块甘毁瘠，要竭衷情酬罔极。流光苦恨不少迟，倏尔星霜又三易。悽悽忍把祥琴调，起治行李趋天朝。西风江柳正萧索，远来别我恩波桥。吁嗟此别休洒泪，忠孝由来无二致。诚能移孝忠于君，若是尤为孝之备。况今正际清明日，四海车书混同一。鸾凤不出衔瑞图，翠竹猗猗为谁实。酌君桑落赠君诗，送君高步黄金墀。明年二月春风时，我亦飞棹来京师。与君重约凤凰池，青云浩荡长相期。"}