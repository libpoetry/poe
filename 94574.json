{"id":"94574","title":"雨霁幽兴寄张钦夫","dynasty":"宋代","author":"杨万里","text":"大官有重荷，丰廪无薄忧。草茹我岂腴，饱亦与彼侔。积雨久自霁，曙光清以幽。欣然出荆扉，不出旬已周。初意欲看竹，信步偶临流。北惊失故岸，东见生新洲。怀哉古与今，与此岂不犹？归来翻不乐，隐儿到昔游。平生忘年友，草草相应酬。暂梦不多款，唤人苦鸣鸠。山林本无事，亦复扰扰休。"}