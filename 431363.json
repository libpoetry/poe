{"id":"431363","title":"菩萨蛮","dynasty":"近现代","author":"王陆一","text":"荻花一夜江帆急。飘湘人语多相识。知是白门来。孤城落日开。乡心随问讯。谁惜雏鸦鬓。何处晚峰青。君山在洞庭。定王台榭沙禽歇。寒江远送乌蓬雪。得谢故园惊。春风又楚城。飘衣谁牧女。一样家何许。只隔去年身。娇云最上层。锦儿幽素当时寄。初三下九才嬉戏。何苦护才人。婵娟事未真。玲珑原费泪。谢汝生成慧。缥缈莫愁予。申申詈女媭。"}