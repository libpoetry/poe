{"id":"837578","title":"疏影·柳","dynasty":"清末民国初","author":"李岳瑞","text":"颦青晕碧。又黛眉乍展，摇弄春色。金粉南朝，多少楼台，一抹烟痕如织。灵和殿里风流尽，更莫问、梁园宾客。剩缕衣、零落湖湘，旧日舞腰无力。话到隋堤故事，锦帆自别后，难觅陈迹。三起三眠，一颦一笑，只傍红阑桥侧。深闺何限封侯梦，镇几度、翠楼相忆。向陌头、绾住东风，问讯故人消息。"}