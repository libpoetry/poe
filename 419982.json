{"id":"419982","title":"百字令 送路金坡北游","dynasty":"近现代","author":"邓潜","text":"故乡同梦，叹诗人寓蜀，例多飘泊。君似温舒才俊发，汉代文章攸托。一曲琴心，三生剑胆，壮志齐严乐。天南地北，大鹏九万飞落。相送丛菊篱边，带将秋去，酒也无多酌。斫取悲歌燕赵地，慎入河阳公幕。拾芥功名，浪萍身世，逝水须归壑。把茅相望，黔山点点圭角。"}