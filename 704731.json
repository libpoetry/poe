{"id":"704731","title":"送刘主事之贵州三首","dynasty":"明","author":"薛瑄","text":"每忆襄阳孟浩然，喜君风致自翩翩。声名重比千钧鼎，藻思深如万斛泉。玉节分光来北极，轺车结轸会南壖。沅江此别何时会，应在春花未发前。沅州相送意何如，正是秋风八月初。兰芷香来飘客袂，芙蓉花发照征车。丹砂水碧登天府，洞獠林蛮入版图。万里山川游览遍，好将风土载成书。画省官僚总俊才，早知名誉动金台。细论黄甲联镳步，同是青云接踵来。邂逅龙标官署静，分携沅水健帆开。明年二月花如锦，送子东风上玉阶。"}