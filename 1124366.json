{"id":"1124366","title":"六叔母生日","dynasty":"宋","author":"项安世","text":"千岁光阴二十停，一停才向此时盈。律筒又报三阳近，历草还飞四荚轻。冉冉春盘行细绿，泠泠臈盏泻空清。不须更煮囊中药，息气存神自久生。已传春日在春前，诞日欺春又占先。百面玉盘檠菜缕，两行红烛罩沉烟。自从梅里迎王母，直到荷时庆老仙。拦住东风头与尾，中间和气一千年。"}