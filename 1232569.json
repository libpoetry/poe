{"id":"1232569","title":"李白酒楼歌","dynasty":"元","author":"李道坦","text":"溧阳酒楼春水涯，白马系在楼东家。千金醉尽不复顾，犹吹玉笛引吴娃。日斜楼外东风起，春愁满眼杨花里。高歌一曲下楼去，传遍江南数千里。锦袍绿水迷踪迹，月落空梁照颜色。江头尽日不见人，楼上几年无此客。倚栏仰看西飞云，胡为不饮愁其身？即今寂寞千年后，谁酹青山山下坟！"}