{"id":"1215221","title":"题息斋竹为袁仲芳赋","dynasty":"元","author":"丁复","text":"息斋老仙不可呼，封君千户渭川都。绿云旌纛翡翠跗，眼中万个森相扶。澄波悬影倒玉壶，飞烟澹拂□如无。当时可人商德符，仁皇邸西作浮图。不喜神骏游八极，复爱胜绝罗寰区。素壁不得画神鬼，亦不得用金朱涂。但令水墨写河岳，苍松赤桧盘根株。此君政尔在所娱，臣衎笔妙生须臾。往往袖手立商侧，口虽不语心胡卢。商也蓄机致李劬，积叠壑谷空其馀。一朝清风吹鹤车，电绕左右龙徐趋。指点谓此何所须，古来丰镐王者居。渭水东来是为墟，群流如辋土膏腴。地产宜竹连沮洳，衎应补之臣弗如。一时京都传盛事，走方年少宗为迂。空尘成云下步驱，明明柯干照鬓须。绿色不愧竹与俱，老客江南搔雪颅。见此祇复增长吁，何当唤起二大夫。"}