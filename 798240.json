{"id":"798240","title":"薄媚摘遍 前词甫脱稿，闻竹樵方伯行至安肃，笙鹤来迎，为之投笔泪下，因又成一首嗣后，词兴阑珊矣","dynasty":"清","author":"俞樾","text":"凤城春、燕市酒，才唱阳关引。怪无端、风雪里，传来消息悲哽。临歧催赋，白海棠词，此意已凄清。翰墨留题，苏完两字谶先定。我本吟毫枯冷，不是张三影。朝竹屋，暮梅溪，凭君助我清兴。棕榈仙馆，花犯新词，此后有谁赓。掷笔凄然，空斋暮色暝。"}