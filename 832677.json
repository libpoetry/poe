{"id":"832677","title":"薄倖","dynasty":"清末民国初","author":"朱祖谋","text":"后堂芳树。逗一霎、黄昏意绪。未惯得、春魂无检，轻绕河桥风絮。甚卧枝、花发东园，春根重上相思句。便彩箑翻歌，金尊颠酒，催合邻箫新谱。也自解、连环误。浑不耐、绿窗鹦语。几曾知门外，飘红无地，等閒却倩游丝驻。不关风雨。但恹恹、泪眼天涯，望断无寻处。危阑遍倚，心结行云成缕。"}