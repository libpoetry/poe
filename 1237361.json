{"id":"1237361","title":"拟古","dynasty":"元","author":"黄玠","text":"龙马负灵图，八卦开人文。天运当寅中，民时方大昕。制字乃未多，所言为典坟。一往数千载，怀哉圣神君。翳林无阳土，暗谷多下泉。登山履众险，险尽见杪颠。人居物物中，物物能蔽天。将身出物表，万象始昭然。一气成岁功，孰为四分之。遂使春木荣，不知秋叶萎。天道自有初，物命亦有司。任运得吾性，无为无不为。天高九万里，疾若弩矢驰。白日犹在下，况尔众物为。翾羽刷俊彩，强欲凌空飞。去人苦不远，但使见者疑。"}