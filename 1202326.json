{"id":"1202326","title":"秋霁 继古韵述怀","dynasty":"元","author":"王丹桂","text":"肥遁人家，对东南万里、鲸海横碧。兰苑芝田，暖香风送，不灭凤城春色。寿松径里。绿茵嫩□纹如织。又还是。鹤诏乍回，犹听九霄唳。天教赋我、此段嘉期，寸心澄寂、百虑蠲息。向闲中、呼童煮茗，玉瓯轻泛浪花白，神爽气和何有隔。况真常道，时时默运玄功，湛然无为，澹然自得。"}