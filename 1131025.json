{"id":"1131025","title":"城西二首","dynasty":"宋","author":"韩维","text":"绣鞅金羁十里尘，共传恩诏乐芳辰。千重翠木开珍圃，百尺朱楼压宝津。御麦初长遮雊雉，宫花未识骇游人。自怜穷僻看山眼，来对天池禁籞春。西城驰道直如弦，百顷晴波御柳边。韶乐铿轰罗帐殿，春旗偃蹇近楼船。曲江未赐唐家燕，灵沼空思镐邑篇。几日金舆下阊阖，鱼龙奇戏出中渊。"}