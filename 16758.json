{"id":"16758","title":"浮尘子·可叹浮尘子","dynasty":"唐代","author":"元稹","text":"可叹浮尘子，纤埃喻此微。宁论隔纱幌，并解透绵衣。有毒能成痏，无声不见飞。病来双眼暗，何计辨氛霏。乍可巢蚊睫，胡为附蟒鳞。已微于蠢蠢，仍害及仁人。动植皆分命，毫芒亦是身。哀哉此幽物，生死敌浮尘。但觉皮肤憯，安知琐细来。因风吹薄雾，向日误轻埃。暗啮堪销骨，潜飞有祸胎。然无防备处，留待雪霜摧。"}