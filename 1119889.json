{"id":"1119889","title":"二月十八日过邑有感二首","dynasty":"宋","author":"陈著","text":"植杖东风立晓寒，凄其极目甚穷边。黑尘犹暗新焦土，青日无光老晦天。花凤逢春谁借景，杜鹃怀古自啼年。吾今且忍须臾死，得见升平或有缘。说著时难心自寒，斜阳焦土更无边。故家空梦莺花地，残户不成蚕麦天。造物未应终绝物，今年莫省是何年。郁攸独免侵乡校，也向斯文要结缘。"}