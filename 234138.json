{"id":"234138","title":"秘阁儒荣堂","dynasty":"宋代","author":"程珌","text":"天狼腾腾照单于，怒麛抗岳于上都。松漠城高沙万里，其下穹庐育此胡。皇仁配天覆中宇，西垂北际香无区。七十年来军事绝，谋臣猛将皆丘墟。兜銮摧剥土气蚀，塞马不鸣秋草枯。祈连山下安稳卧，岁将金帛自膏腴。文儒申申武士堕，先生奋臂一长吁。当时颠未谁能记，家有中原孤臣书。吮血为墨肤为纸，惊风吹到玉蜚除。诚通精寤动乙览，天经地纬开庙谟。手援神予截河汉，中天真人正握符。蛇龙螭虎杂万骑，庸蜀荆楚从吴军。皇旅如雷铁嶂碎，汴水沄沄汴风嘘。尺檄夜傅三秦定，侵田归鲁在须臾。向来孽雾涨北极，羲和一旦晴光舒。顿弦提网无亏阕，澶漫万里宣皇图。怖威报德永无畔，施令酬功偏裨俱。上下两间皆叶序，天锡皇寿天齐驱。炎精亦曜畅大钧，天祐皇业卑唐虞。金石并奏告清庙，圆坛紫气霭堪舆。丹门宣赦傅天下，百万颂声流康衢。此时此书方策勋，先生尤国荣有馀。"}