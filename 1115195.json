{"id":"1115195","title":"清明果饮二首","dynasty":"宋","author":"杨万里","text":"南溪春酒碧于江，北地鹅梨白似霜。颓却老人山作玉，更加食邑醉为乡。春光如许天何负，雨点殊疏燕不妨。绝爱杞萌如紫蕨，为烹茗椀洗诗肠。深著炉香浅著杯，杯行尽缓莫教催。可怜花树浑无赖，下却帘钩也入来。雪藕新将削冰水，蔗霜只好点青梅。明年寒食还家去，却忆荆溪花政开。"}