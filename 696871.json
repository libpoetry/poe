{"id":"696871","title":"喜雪","dynasty":"明","author":"姚珩","text":"寒光彻骨俗缘空，恍在罗浮醉梦中。披氅忘情如独鹤，踏泥留迹似飞鸿。安贫可慕输东郭，携手谁甘赋北风。四壁一灯清入画，省郎偏我一官穷。玄冥何有阿香车，驰散冰花遍太虚。历历白榆飘地密，盈盈香瓣比梅疏。有形可象胚胎后，玄妙谁窥造化初。越鸟北来耽看此，扫庭堆作小匡庐。坐穷今古此心醒，身外寒温总不惊。对景远思苏武节，看山惟羡首阳清。二仪太素堪俦匹，一段梅香敢抗平。只恐调高吟不得，知心惟有郢歌声。"}