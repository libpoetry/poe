{"id":"832023","title":"钓龙台歌","dynasty":"清末民国初","author":"林朝崧","text":"钓龙台，生苍苔。闽越主，安在哉？当年草昧无人境，全闽天地王亲开。百灵为王争效顺，钓龙之事或可信。东海本为王国土，王以人作群龙主。汉高龙种王亦同，王好龙岂同叶公。王能豢龙识龙性，王不屠龙害龙命。龙是神物王神人，我知龙乐与王亲。王偶钓龙与龙戏，王不钓龙龙亦至。钓龙井傍钓龙台，井水通海龙往来。王归上天龙归海，此台此井今犹在。"}