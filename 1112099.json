{"id":"1112099","title":"冬日野外","dynasty":"宋","author":"宋祁","text":"霜郊堪极目，万籁共骚骚。远水无穷绿，寒云自不高。候鸿差入渚，田雀短翔蒿。岁稔期民阜，中田馌冻醪。野迥人来少，天平鸟去长。鱼梁四寸罟，樵市五家浆。谷转留寒雾，霞休罢夕阳。不须教目极，即是到回肠。朔吹低凝野，层阴迥匝天。叶飘霜外柳，烟出烧馀田。晼晚流芳后，峥嵘急景前。平生鱼鸟志，宁免为留连。"}