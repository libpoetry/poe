{"id":"816015","title":"满庭芳  山怜","dynasty":"清","author":"曹尔堪","text":"壁印狐踪，林开鹿径，山家真个萧条。樵归一束。时带猬中毛。灶下莫愁薪爨。方才拾老柏枯蕉。常扃户，晚间兔尽，饥虎正悲号。良宵。偏不出，倦支石枕，醉卧松梢。说好山无数，奇解寻敲。犹记十年前事，承平久、官税都饶。妻孥食，有时无米，橡栗也常烧。钓坠蟾蜍，饵悬蜥蜴，佳词构自奚囊。修纶一尺，独茧下菱塘。借问鱼虾几许，扬筐去、到处徜徉。生来性，直钩可使、不上亦何妨。何妨。终日坐，紫藤花落，白荇花香。有船名舴艋，歌拟沧浪。八十磻溪野叟，名心在、出佐周皇。羊裘子，高山长水，江濑有严光。碧砌楼高，绿垂帘短，蔷薇一架红遮。林间繁缛，蜂与蝶交哗。中有几间精舍，园丁课、洗竹浇花。须防者，风欺雨侮，移就碧笼纱。邻家。宜好护不劳纤手，折取萌芽。得紫丝步障，掩映名葩。喜与封姨无碍，将新句、细按红牙。朱栏内，画屏小影，春气烂晴霞。过尽千帆，行舟无数，水流城下溶溶。寒坡拖影，荒荻引凄鸿。唤渡小船如叶，长年者、朴古之农。闲时去，寻僧出郭，踏过小桥东。轻风。吹袖满，垂杨结带，瘁草成丛。听老渔昏唱，古寺晨钟。传客到门相访，堂前有、开士仙翁。须臾列，美蔬椒饼，话及夕阳红。飙馆秋浓，东篱烟暮，昨夜霜信微催。故人饷酒，盘里绣糕堆。须耐黄花佳种，迟迟放、无计教开。先来雁，远山飞叶，同与晚风回。徘徊。三径里，赋心骚首，何限悲哀。叹凄凉南浦，戏马空台。千古场中傀儡，重瞳去、刘寄奴来。英雄泪，樽前休滴，且覆浅深杯。霜鹘盘青，暮鸦翻黑，策马遥送斜阳。人闲似鹤，孤影出回塘。应念夜来高会，分题处、桦烛更长。难消遣，台边暮雨，铜雀剩凄凉。苍茫。云雾外、旁沿滏水，径渡清漳。检客装何有，权可诗囊。识得此心无着，随缘过、去住都忘。山房暖，康王祠下，檐卜透寒香。榴火红烧，荷风白颤，塘柳入夏浮烟。近郊茅屋，南郭与堂连。城外周遭绿水，睡，沙鹭联拳。携觞去，酒生茗止，永日且流连。昔年。曾有赠，主人珍重，墨迹犹鲜。道泪匀竹坞，瘿剖枫天。到此解衣角饮，浑忘倦、说鬼谈禅。三更月，危桥路迮，堤外唤渔船。"}