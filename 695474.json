{"id":"695474","title":"东郭草堂话别次白岩南坞燕泉惕庵联句韵","dynasty":"明","author":"林俊","text":"文华饮德共依光，野苋山薇自别肠。击毂大疏劳出祖，爨桐中散望升堂。例随芰制修初服，春与花枝漏一阳。皓首薪歌无患福，夜阑清梦屡江乡。内廷辞叩重加难，忍尽柔肠泪暗乾。立近御炉香细细，归随辇路佩珊珊。年踰祗觉行艰蹇，才小难禁事错盘。祖席载移公不浅，山容野色助悲欢。山衣野屐四朝臣，老窃班行荷缙绅。午谷逃虚东海上，卯桥访旧大江滨。岁深老树垂斑瘿，风细平湖积素鳞。归去吏书无却事，偃松高桂识吾真。首白交游重数公，祖筵别后复移东。出门少海天容淡，分袂西山夕照红。老去肝肠馀系恋，迩之精力失豪雄。草堂不为疑猿鹤，上德朋情积叠中。"}