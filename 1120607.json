{"id":"1120607","title":"南楼怀古五首","dynasty":"宋","author":"周弼","text":"昔人有意久经营，极望寒芜远更平。三国旆旌群鹊散，六朝楼阁一鸠鸣。雪消晴嶂沉孤垒，风打寒潮入废城。多少怨魂销不尽，草根烧断又还生。事久销沉只等闲，好将深意递相参。舳舻宵遁谁思忖，裙屐春游自笑谈。西日瘴回迷汉沔，北风波逆上江潭。隔城方唱招魂引，一拍殷勤至再三。茫茫迂曲度平川，何处孤村近水边。烟护刘琮残壁垒，雨沉黄祖旧楼船。寒沙细拥菰芦地，破陇斜耕苜蓿田。见说去年秋潦后，更无茅屋起炊烟。幸际清时息五兵，舌顽无处说纵横。蚁封一梦难分别，蜗角千年强斗争。丹壁邮亭新蜀道，白楼烽戍古邾城。自知夜半徒兴舞，移远寒鸡不使鸣。夕阳光退杳难凭，欲问江鸥只怨憎。得意举帆烧北岸，伤心流梅锁西陵。雪消蜀货千樯下，风顺吴盐万斛增。且趁一樽相暖热，自非乘醉莫来登。"}