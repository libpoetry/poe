{"id":"464207","title":"沁园春 戏贺友人续卺","dynasty":"当代","author":"王陈常","text":"一度新娘，两度新郎，殊乎不殊。想凤凰巢里，避生就熟，鸳鸯枕上，视有如无。树作交枝，莲开并蒂，料得风流若合符。镫花报，喜头衔极品，又冠珊瑚。徐徐。步上氍毹。另一种、娇羞待婢搏。任小姑嬉戏，品题妍丑，大家欢慰，较量肥臞。旧景重逢，多情自笑，应说今吾仍故吾。香闺暖，话当年韵事，依样壶卢。"}