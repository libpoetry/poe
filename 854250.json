{"id":"854250","title":"沁园春 其六 和赵司户红药","dynasty":"宋","author":"方岳","text":"把酒问花，茧栗梢头，春今几何。笑身居近侍，阶翻万玉，面丐菩萨，髻拥千螺。一一牙签，英英碧字，占定花间甲乙科。归来也，傍紫薇吟处，揉作阳和。祗今花事无多。看几许风烟付与他。待围将翡翠，怕蜂粘粉，织成云锦，遣凤衔梭。谁剪并刀，赠之燕玉，莫负双娥娇溜波。花应道，尽花强人面，底用能歌。"}