{"id":"1105153","title":"遣兴三首","dynasty":"宋","author":"文同","text":"恻恻抱伊郁，试此登嶕峣。阴风吹繁云，黯黯蒙泰霄。关河眇无际，节物何萧萧。过雁安所之，惊哀翻泬寥。幽怀漭如失，随此群草凋。嗟予生胡为，迹玷明盛朝。服职讵云补，赧然缀群寮。感此四序迁，一昏复一朝。寒霜入两鬓，渐积不肯消。良辰乖所遇，慨叹心魂飘。贱禀迂且介，于时信无庸。欲适阂所之，此道当何从。富贵谅非有，僻陋知可容。岂不愧上恩，耗此釜与钟。昨归得此州，满眼皆乱峰。事物固琐碎，敢兹任顽慵。报国祇自明，惟神谍其胸。少小事编简，渊源极沿洄。不自测其深，津涯信悠哉。既长务修省，日以德义培。一篑敢中画，期之至崔嵬。振缨仕明庭，鸳鹭忝游陪。蹇修无嗣者，谁可吾与媒。吐艳落晚春，蔫然抱枯荄。因人寔自耻，寂寞余敢哀。何当清泠泉，襟裾濯氛埃。故山有松菊，待赋归去来。连阴不肯解，山雾尝霏霏。积润日已滋，厌浥沾人衣。展转厌早起，隔窗问晴晖。幸闻太阳出，身体轻欲飞。"}