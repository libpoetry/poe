{"id":"110730","title":"谒丞相祠观八阵图","dynasty":"宋代","author":"李訦","text":"人言忠孝不磨灭，神物护持存水浒。千家陵谷几变迁，此石不移自章武。本由黄帝古兵法，六十四以八为伍。髯孙且惧促达走，贼操游魂何敢拒。刻铭沙石水底碑，教战石存山下鼓。一片丹心天地间，万世闻风犹御侮。我来起敬凛如生，再拜一言公必取。瀼流东截阵图前，寝隳城壁颓民宇。能安拳石止波流，愿回瀼患思民抚。常使夔人知感公，踏碛年年吊千古。"}