{"id":"1115245","title":"月夜阻风泊舟太湖石塘南头四首","dynasty":"宋","author":"杨万里","text":"到得松江每不欣，何曾晴快遇清真。此行作意追胜境，入夜阻风还闷人。万里青天一轮月，三更雪浪太湖春。若教白日来经此，不见新镕万顷银。动地颠风政打头，吴江未到且维舟。五湖波起众山动，一片月明千里愁。且更放迟些子睡，看它盛怒几时休。阳侯要与诗人敌，未必诗人输一筹。过湖未得匹如闲，何幸湖心泊画船。宇宙中间都是月，波涛外面更无天。谁知造物将奇观，不与伧人付谪仙。管领渠侬无一物，镂冰剪雪作新篇。新年乘兴看春风，来过垂虹东复东。谁有工夫寒夜底，独寻水月五湖中。今宵顿觉乾坤大，下笔惟愁造化穷。太白青山谢公海，可怜一笑偶然同。"}