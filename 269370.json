{"id":"269370","title":"高山流水·吴瞿安霜厓填词图，次吴梦窗韵","dynasty":"现代","author":"吴湖帆","text":"谩吹玉笛倚西风。看尊前、琼树青葱。尘世几知音，空教送目飞鸿。留连处、唾碧吟红。愁怀感、春思三源泻峡，淡日房栊。更凌云气概，独酌万花浓。胸中。新词乍填就，翻别调、换羽移宫。人海小园林，冷月遍照香茸。问旂亭、赌句谁工。玉山倒、休论文章九命，食粟千钟。对悬厓浅醉，霜叶笑人慵。"}