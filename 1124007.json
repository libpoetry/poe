{"id":"1124007","title":"春日杂言十一首","dynasty":"宋","author":"赵蕃","text":"兰也结根幽且深，若为容易出山林。定知亦以香为累，不尔人于何处寻。山寒花事自迟迟，归至况当梅谢时。祇有山樱能照眼，属遭风雨又离披。寒多草亦未抽芽，漫说春今一半加。试向小园閒点检，忽逢一树木瓜花。晚欣斜日照茅檐，意谓新晴已可占。雨脚晓收云更合，阳乌将出尚窥觇。买得荒园近坞居，但供樵牧废犁锄。漫营篱落今将合，犹恨人工乏剩馀。旧时曾咏木兰幽，旧藁飘零莫自收。老境不妨花固发，人今白尽十分头。落叶疏疏似雨鸣，莫疑春晚有秋声。抽条易叶年年事，看取一番新绿成。山中寂寞少花枝，过尽春风病不知。未分春归便无迹，陶瓶聊复浸酴醾。春风吹绿绿成阴，新有黄鹂度好音。我政卷书成坐睡，恍然疑是拂瑶琴。燕子日长宜读书，若为病思每欺余。形骸筋力今如此，惭愧丁年不荷锄。渺渺春山啼杜鹃，开花解使碧山然。韩诗李赋纷难考，犹喜知名向谪仙。"}