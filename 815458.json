{"id":"815458","title":"挽张船山太守","dynasty":"清","author":"徐大镛","text":"天遣蓬莱作谪居，陶山转世定非虚。英年射策科名早，中岁辞官宦兴疏。足迹几穷天下路，眼光不泥古人书。诗坛酒垒坚无敌，一气如云自卷舒。芸馆兰台阅廿春，常留乡梦在峨岷。官居清秘才原称，诗到空灵性最真。出领三山仍旧籍，归辞五马亦前因。神仙不惯风尘住，东海难回勇退身。"}