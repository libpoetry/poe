{"id":"608416","title":"送张孟奇还山","dynasty":"明","author":"区大相","text":"四十得官已不早，到官便说还家好。未曾半载享荣华，何事终朝太烦恼。金马从来有客栖，松门岂合无人扫。男儿致身羡青云，君到青云即乞身。受恩未报胡言去，有才不试空藏珍。古来樵隐俱在野，看君岂是悠悠者。满腹经书宜世用，平生意气羞人下。驷马高车有祸机，君今此去未为非。但恐圣世搜岩穴，我辈安忍负明时。南归若访罗浮隐，为言贱子言若斯。"}