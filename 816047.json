{"id":"816047","title":"感事四首","dynasty":"清","author":"曹俊","text":"鼙鼓东南杀气昏，千营遥列暮云屯。从容早自疑羊祜，矍铄终应吊马援。大地烽烟惊短堠，深宵燐火泣荒原。军粮百万勤输挽，戎事弥缝负国恩。秣陵杨柳又依依，芳草青春战马肥。镇静可能观后效，羁縻枉自说先机。逃诛马谡终亡邑，失计陈平莫解围。灞上棘门成底事，英雄痛惜泪沾衣。封豕长蛇捲地来，烟尘弥望雨花台。知兵文远纡方略，误国深源愧霸才。上将求援空射塔，下游传警尚衔杯。裹粮坐甲翻成忌，辜负雄心死未灰。全师仓猝偃旌旄，万马东奔捲怒涛。鹅鹳迷烟纷践踏，鱼虾跋浪各逋逃。大星惨淡沈诸葛，荒谷凄凉缢莫敖。从此雄关抛锁钥，江头夜夜鬼神号。"}