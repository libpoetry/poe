{"id":"1077667","title":"戏赋墨画梅花","dynasty":"宋","author":"李纲","text":"道人画手真三昩，力挽春风与游戏。露枝烟蕊忽嫣然，自得工夫畦径外。由来黑白无定姿，浓淡间错相参差。炯如落月耿寒影，翳若宿雾含疏枝。群芳种种徒繁缛，脱略丹青尤拔俗。妙质聊资陈氏煤，幽姿好伴文生竹。世呼墨竹为墨君，此花宜称墨夫人。铅华不御有馀态，世间颜色皆非真。年来妙观齐空色，天花时露真消息。试烦幻出数千枝，不费梁溪一丸墨。"}