{"id":"1252534","title":"近咏二首","dynasty":"元末明初","author":"郑洪","text":"□羊十万拥孤城，黄钺将军久控兵。海上晚风春播荡，天边北斗夜分明。忧愁自拟周婺妇，出处深惭鲁两生。望断白云心欲折，篝灯含泪读陈情。总戎羽檄似流星，将校麾旄驻野亭。江水总流儿女泪，湟池空染□羊腥。长洲二月花无主，茂苑千年草自青。读罢阴符无一事，如何闭户草《玄经》。"}