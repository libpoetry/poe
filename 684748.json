{"id":"684748","title":"和叔冽韵二首","dynasty":"明","author":"王彦泓","text":"掠面东风了不寒，倚楼晴望绿漫漫。携茶拟过莺鹭馆，被酒留看斗鸭阑。勾引黑甜开卷便，消磨白日戒诗难。明朝决计湖桥畔，春色抛人似走丸。欲露相思未敢先，笑容含忍益嫣然。看调石黛添眉翠，喜插玫瑰湿鬓烟。障袖立时风冉冉，持裙浣处水溅溅。情深岂怨横陈晚，领略魂迷眼角边。"}