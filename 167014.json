{"id":"167014","title":"送刘炼师归","dynasty":"元代","author":"仇远","text":"云中鸡犬随淮南，手攀桂树歌小山。鸿宾秘书在玉枕，有高尚者还童颜。卯金家世学仙子，半生游山磨屐齿。懒耕白云种瑶草，南去持竿钓湘水。天风环佩沧江东，鄱云溧雨分邻封。浮丘洪崖未之见，拥肿鞅掌常相从。拂衣浩然有归志，湘滨已卜诛茅地。寸田尺宅可治生，骑鹤缠腰非易事。不如且向金莲游，濯足万里黄河流。上界神仙足官府，山中宰相轻公侯。人生得意无南北，蝇利蜗名等鸡肋。道人一粲据槁梧，世间万事槐安国。"}