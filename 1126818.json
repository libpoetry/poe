{"id":"1126818","title":"次韵刘景文登邺王台见思五首","dynasty":"宋","author":"黄庭坚","text":"黄浊归大壑，涟漪绕重城。西风一横笛，金气与高明。归鸦度晚景，落雁带边声。平生知音处，别离空复情。旧时刘子政，憔悴邺王城。把笔已头白，见书犹眼明。平原秋树色，沙麓暮钟声。归雁南飞尽，无因寄此情。系匏两相忆，极目十馀城。积潦干斗极，山河皆夜明。白璧按剑起，朱弦流水声。乖逢四时尔，木石了无情。茗花浮曾坑，酒泛酌宜城。路寻西九曲，人似汉三明。千户非无相，五言空有声。何时郭池晚，照影写閒情。公诗如美色，未嫁已倾城。嫁作荡子妇，寒机泣到明。绿琴蛛网遍，弦绝不成声。想见鸱夷子，江湖万里情。"}