{"id":"868994","title":"兰陵王 和清真","dynasty":"宋","author":"叶隆礼","text":"大堤直。袅袅游云蘸碧。兰舟上，曾记那回，拂粉涂黄弄春色。施颦托倾国。金缕尊前劝客。阳台路，烟树万重，空有相思寄鱼尺。飘零叹萍迹。自懒展罗衾，羞对瑶席。折钗分镜盟难食。看桃叶迎笑，柳枝垂结。萋萋芳草暗水驿。肠断画阑北。寒恻。泪痕积。想柱雁尘侵，笼羽声寂。天涯流水情何极。悲沈约宽带，马融怨笛。那堪灯幌，听夜雨，镇暗滴。"}