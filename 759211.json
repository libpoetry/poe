{"id":"759211","title":"送谢四之桃源 其一","dynasty":"清","author":"丘逢甲","text":"谢子患难友，行义侔古贤。浮海同归来，买山苦无钱。云有桃源居，先世曾垦田。今晨暂辞我，借得渔人船。翘首眺八极，满目多风烟。但求避世地，宁希拔宅仙。君沿桃花水，或得古洞天。仙人多贤达，当与君周旋。径将今世人，置之太古前。莫便不归来，令我思渺然。"}