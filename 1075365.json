{"id":"1075365","title":"悯红椒树子作","dynasty":"宋","author":"周紫芝","text":"东篱委榛菅，狼藉纷琐碎。披丛得红椒，磊落本谁艺。蓬窠颇自矜，枝叶相掩翳。日月空复明，雨露不沾施。结根一失所，埋没苦憔悴。移栽俯西轩，吾乃借一臂。要令远条且，密叶敷晚翠。秋霜染丹砂，红寔相点缀。馨香发潜德，错节振淹滞。人生良可惜，会遇亦难值。生理倘复存，馀恨当弃置。"}