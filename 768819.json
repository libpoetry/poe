{"id":"768819","title":"沁园春 送别李啸村","dynasty":"清","author":"吴敬梓","text":"春雨如丝，假盖冲泥，访余板桥。叹佯狂李白，思原无敌，工愁吴质，益用增劳。水色萦窗，衣香满座，共倚河亭短烛烧。惊心处，又蒲帆高挂，待趁新潮。黯然欲别魂消。怅去住、难凭仗彩毫。怕鱼笺三万，仅能涂抹，龙宾十二，只解诙嘲。开府清新，参军俊逸，何日论文倒浊醪。君思我，在秦淮十里，杨柳千条。"}