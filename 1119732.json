{"id":"1119732","title":"次韵张守四首","dynasty":"宋","author":"陈造","text":"画舫前头碧湛空，晴云低影更溶溶。横陈景物无央数，尽献诗翁阿堵中。新诗囊锦堕春窗，旋炷铜炉百和香。试握毛锥支劲敌，独怜赤手强扶疮。舟凌清泚转弯环，立鹭驯鸥拱挹间。还忆苕溪听鸣橹，归来清梦定家山。葱青嘉树被平岗，素艳丹葩半在亡。安得芳春并好客，一时难老倚玄霜。"}