{"id":"459696","title":"自来云溪，倏已十载，有屋如蜗壳，长戴未离，亦大可感，聊为赋此","dynasty":"当代","author":"卢青山","text":"幽居此小屋，流水倏十年。握笔欲一记，搁笔复茫然。来时十七八，志态何蹁跹。一囚额千皱，竟有甚可传？去路辞已远，来路歧无边；中涂怅孤立，抉择谁为贤？才气随时尽，俗气纷来缠。天心莫可问，人心岂竞天。徒苦与天斗，定命将谁怜。闩门日寂落，偶出惧嚣喧。嘤鸣罕所答，独听添忧酸。沉思尽旦暮，万感迷倪端。真理求愈惑，如堕沼泥潭。提襻欲自拔，举世嘲其颠。以此终斯世，终竟值几钱？人生无根蒂，飘荡天地间。即有栖身室，安有托心椽。十年今已了，怎了百年缘。吾室毋吾弃，与我长周旋。"}