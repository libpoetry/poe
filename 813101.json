{"id":"813101","title":"续游三峰兴福二首","dynasty":"清","author":"张洵佳","text":"此间风景胜吾家，山一涯兼水一涯。拥护重岩松万壑，划分两寺路三叉。峰腰东抱迎朝爽，云脚西拖变落霞。浓淡清奇都入妙，纪游定有笔生花。岸帻披襟让我先，招邀难得故人全。青山斜日前朝寺，幽谷白云小洞天。绕径樵歌惊鹤梦，过江帆影接狼烟。劝君揽胜休閒着，此境神游已廿年。"}