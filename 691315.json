{"id":"691315","title":"宫怨","dynasty":"明","author":"李坚（贞夫","text":"逐队彤庭数载间，何曾两度侍宸班。略胜远嫁胡沙去，才得君王一动颜。花钱费尽画双蛾，望断金舆不见过。鷩听调莺宫树上，一年春事已无多。暑簟瞢腾午漏长，分明梦里见君王。起来戏折宜男草，燕语双双傍画梁。锦树秋声入枕帏，天边牛女又佳期。罗衫虽薄难抛却，记得君恩赐著时。"}