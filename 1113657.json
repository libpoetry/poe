{"id":"1113657","title":"姑溪自赞","dynasty":"宋","author":"李之仪","text":"蒿目以游千世，铁心以践其志。有时端委以即事，忽尔卖针而买醉，岂所谓逆行顺行莫测者欤。盖得之自是不得，是以听天命而已。偶乘扁舟，一日千里。若遇胜境，终年不移。故能屈御手调羹而亲饷，命力士脱靴而不疑。予私淑诸人也，故欲与之同归。鸦然于腮而不售，羊然绕领而犹痴。人固欲其售，尔谓之痴也，予方游戏以随时。"}