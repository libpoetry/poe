{"id":"768918","title":"题钟馗图","dynasty":"清","author":"许传霈","text":"芙蓉缥缈擎天峙，终南山中我故里。于鬼为伯仙为友，传作人间伏魔使。天宝遗事说当年，臣志无他魂梦里。生不及第死不磨，烈士壮心难已已。我今启图肃威仪，腰间宝剑横秋水。目光电闪须县戟，虎掌之手编贝齿。正当五月五日时，仿佛精神烟云起。阴风飒飒闻鬼语，白日凄凄暮山紫。驱鬼缚鬼鬼无声，鬼无声兮鬼应死。是时群鬼惊股栗，烹鬼作食为公祀。菖蒲叶绿艾叶肥，雄黄醉酒城乡市。钟进士，钟进士，人生不得衣冠图麟阁，何妨破帽青衫面目本来画尺纸。"}