{"id":"832269","title":"尉迟杯 渡头，和《片玉》韵","dynasty":"清末民国初","author":"陈洵","text":"凌波路。梦绮冷、别馆生花树。愔愔驻笛津亭，还倚兰舟开处。江郎已老，才解道、伤心在南浦。记年时、瘦马知霜，夜深谁教休去。依然故国天涯，长嗟念佳人，日暮相聚。短楫桃根俱入曲，愁未散、莺歌燕舞。何人对、荒寒旧宿，岁华晏、罗衾咽梦语。待东风、诉与重头，溯红仍访仙侣。"}