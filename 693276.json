{"id":"693276","title":"丙寅除夕二首","dynasty":"明","author":"苏仲","text":"老至时忙事两违，北风吹雪冷侵衣。江山对面客何在，花鸟无心酒兴微。不换桃符留旧对，每添香炷数前非。明朝又报春消息，付与流莺掷柳枝。无奈江山岁律移，万牛不挽两轮飞。客途老去多萧索，人世无端惹是非。不为送穷文字拙，全凭直道鬼神知。白头阅世惭无补，敢向人间恨数奇。"}