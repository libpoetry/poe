{"id":"843765","title":"人日杂感","dynasty":"清末民国初","author":"许南英","text":"淑气晴光脉脉舒，先春二日到吾庐。世多危局时方亟，客有新诗兴不孤。南徼经年萦旅梦，东洋万里得儿书！小楼兀坐招新月，斜影当窗众籁虚。人海蠕蠕一裸虫，静横老眼看英雄！维新志士群而党，守旧迂儒泥鲜通。仗马不鸣开国会，沐猴自诩亮天工！小朝廷又争门户，未卜何时气始融？"}