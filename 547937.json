{"id":"547937","title":"上座师殷棠川相公生辰四十韵","dynasty":"明","author":"于慎行","text":"圣代平津阁，谁当不世贤。鸿儒登禁闼，骏烈耀台躔。崧岳生申日，东山卧谢年。小亭临曲水，别墅在平泉。金鼎调羹匕，丹丘笈玉编。改衣中府币，置酒大官钱。绮席排云丽，朱轮映日鲜。玉箫花里度，瑶草座中搴。忆昔鹏抟海，旋看鹤上天。沧溟云九万，岱岳里三千。射策终军少，传经戴圣专。文章千古上，器略万夫前。铃阁金莲炬，仙扉玉版笺。宫霞春烂漫，苑草日芊绵。鹤禁清班邃，银宫内渥偏。浮丘输羽翼，绮里奉周旋。苦口皆良药，成功考细旃。翊龙升碧汉，捧日出虞渊。问道朝三接，酬庸岁九迁。群材齐入彀，百辟绝随肩。斗际尚书剑，花阴学士砖。韦贤新相汉，郭隗旧师燕。凤阁云霄上，鸾台日月边。虚心收物表，朗鉴洞几先。谈笑回元化，从容镇八埏。系还南越组，荡尽北门烟。吐握终无倦，包藏细不捐。星回三殿履，月上五湖船。窈窕云归岫，苍茫楫济川。儿童趋画毂，父老认金蝉。春色南山雨，秋香北渚莲。只今门似水，自昔道如弦。弥系苍生望，难耽绿野便。小夫惭濩落，早岁荷陶甄。地忝青藜阁，吟虚白雪篇。逢人惟说项，下帐每延宣。溲渤归丹录，驽骀受玉鞭。病抛池上佩，贫种汶阳田。世态鸢衔腐，人情蚁慕膻。冥心求避俗，野迹慕逃禅。试检南华颂，遥登北海筵。怀恩心耿耿，为寿舞翩翩。欲访三山路，长年證偓佺。"}