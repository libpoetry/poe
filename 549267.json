{"id":"549267","title":"送刘友南还","dynasty":"明","author":"曹于汴","text":"名实分先后，穷通若白皂。或簪缨于朝，或以岩穴老。岩穴厌纷埃，簪缨薄枯槁。达人自大观，时行匪二道。时行何寥廓，刘子眼相青。公卿虚左席，皎皎玉壶冰。挥麈阐秘奥，心胸罗繁星。一朝辞燕市，南去渡沧江。剑光寒夜月，烟雨迷潇湘。乾行如走丸，氤氲何南北。把臂竟无言，勿忘相开迪。"}