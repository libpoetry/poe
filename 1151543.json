{"id":"1151543","title":"杂曲歌辞 秋夜长","dynasty":"唐","author":"王勃","text":"秋夜长，殊未央。月明白露澄清光，层城绮阁遥相望。遥相望，川无梁。北风受节南雁翔，崇兰委质时菊芳。鸣环曳履出长廊，为君秋夜捣衣裳。纤罗对凤皇，丹绮双鸳鸯。调砧乱杵思自伤，思自伤，征夫万里戍他乡。鹤关音信断，龙门道路长。君在天一方，寒衣徒自香。"}