{"id":"737375","title":"五台山","dynasty":"清","author":"嵇曾筠","text":"昔人一览五台胜，谓可不须五岳游。把诗令我神辄往，襆被欲发仍勾留。那知山灵有深眷，衔命太原偿此愿。见山已自开心颜，况复驱车到天半。摩霄跨汉何嵷巃，呼吸直与精灵通。疑是娲皇此炼石，化作五朵青芙蓉。闻说东台特奇妙，拾级先登纵遐眺。夜半涌出朱砂丸，海外天鸡犹未叫。山僧复导过西台，举头正喜鸿蒙开。阴睛凉暖变俄顷，飒然万里边风来。遥指南台高几许，蹈虚蹑险如霞举。上方历历见星辰，下界冥冥自风雨。欲往北台更飘瞥，分明引入水晶窟。阴崖高叠万古冰，幽涧长流千岁雪。中台宛在山中央，云是文殊旧道场。驯虎何曾避行客，伏龙犹自依空王。飞泉宛转当檐落，注入清池长不涸。镜中大可印禅心，惟见一泓开澹漠。小憩刚逢梵课馀，妙香冉冉飘衣裾。到此能令众缘息，只有夙好犹难除。摄衣馀勇更一鼓，直上莲花岭头坐。两丸日月足底生，百道烟霞腰下裹。一峰万状难具论，诸山环侍犹儿孙。置身合在最高顶，俯瞰一气浑无垠。登高倘使心不猛，奇胜何由得全领。从知万事须造巅，赖得兹游发深省。朅来幸得公务闲，闲情暂寄水石间。幽吟颇得清净理，遐赏适在清凉山。却为王程难久住，摇鞭又入红尘去。回看一片出山云，不识为霖向何处？"}