{"id":"808379","title":"天台赤城歌寄孙大","dynasty":"清","author":"洪亮吉","text":"赤城黄海天下奇，我昔探奇入云海。天台山高一万丈，结雾蒙云住仙宰。奔车覆舟何不闲，数载岂复窥青山。丈夫事业百无就，筋力苦瘁登临间。山中之人薜萝绕，尘面看山亦徒扰。奔猿立鹤噪岂休，笑我饥驱发蓬葆。黄尘入骨体不轻，手扶赤藤上赤京。崖穷壑转忽相失，侧耳已听鸣泉清。尘寰下士禽子夏，五岳游期迫衰谢。我留绿发不敢迟，急复料理居山资。人生何为南北驰，忧患亦苦无穷时。岩栖谷汲谁赏心，素抱幸有雍门琴。不然云山苍苍万条路，更挂飞瓢觅君去。吟肩拍处我欲狂，君亦寻君遂初赋。"}