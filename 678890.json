{"id":"678890","title":"坞溪书舍为易行人节赋","dynasty":"明","author":"郑珞","text":"高士耽幽遂隐沦，卜居远向坞溪坟。林塘窈窕开新墅，篱落萧条入白云。卷幔青山吟处好，隔窗飞瀑坐来闻。栖鸾粉落琴边竹，辟蠹香浮涧畔芸。闭户共怜玄晏僻，垂帷长羡董生勤。案头萤火摇寒影，户外秋声起夜分。问字故人频载酒，趋庭诸子总能文。鹍鹏已展图南翼，骐骥曾空冀北群。天上星槎随玉节，日边凤敕焕龙纹。清时不负经纶志，愿竭忠贞答圣君。"}