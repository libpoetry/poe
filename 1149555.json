{"id":"1149555","title":"酬段丞与诸棋流会宿弊居见赠二十四韵","dynasty":"唐","author":"元稹","text":"鸣局宁虚日，闲窗任废时。琴书甘尽弃，园井讵能窥。运石疑填海，争筹忆坐帷。赤心方苦斗，红烛已先施。蛇势萦山合，鸿联度岭迟。堂堂排直阵，衮衮逼羸师。悬劫偏深猛，回征特险巇。旁攻百道进，死战万般为。异日玄黄队，今宵黑白棋。斫营看迥点，对垒重相持。善败虽称怯，骄盈最易欺。狼牙当必碎，虎口祸难移。乘胜同三捷，扶颠望一词。希因送目便，敢恃指纵奇。退引防边策，雄吟斩将诗。眠床都浪置，通夕共忘疲。晓雉风传角，寒丛雪压枝。繁星收玉版，残月耀冰池。僧请闻钟粥，宾催下药卮。兽炎馀炭在，蜡泪短光衰。俛仰嗟陈迹，殷勤卜后期。公私牵去住，车马各支离。分作终身癖，兼从是事隳。此中无限兴，唯怕俗人知。"}