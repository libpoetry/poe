{"id":"30721","title":"红叶·无处不飘扬","dynasty":"唐代","author":"唐彦谦","text":"无处不飘扬，高楼临道旁。素娥前夕月，青女夜来霜。宿雨随时润，秋晴着物光。幽怀长若此，病眼更相妨。蜀纸裁深色，燕脂落靓妆。低丛侵小阁，倒影入回塘。谢脁留霞绮，甘宁弃锦张。何人休远道，是处有斜阳。薜荔垂书幌，梧桐坠井床。晚风生旅馆，寒籁近僧房。桂绿明淮甸，枫丹照楚乡。雁疏临鄠杜，蝉急傍潇湘。树异桓宣武，园非顾辟疆。茂陵愁卧客，不自保危肠。"}