{"id":"1051647","title":"答同舍游凝祥池","dynasty":"宋","author":"彭汝砺","text":"仙宫神灵之所宅，楼阁倚天一千尺。先生好游犹挟册，藜苋不惭吾鼎食。凝祥池头三月春，腰金骑狨多贵人。天边五岳烟霞阔，海上三山雨露新。蛱蝶能飞燕能舞，凤凰在云鸿在渚。仙人骖鸾入云雾，寂寂不闻青鸟语。洞天落日晚沉沉，渔舟缥缈桃源深。红玉坐看花著子，青云行见叶成阴。疾雷怒飞风雨急，瘦马不行归旆湿。投閒一日须一来，岁时变化犹呼吸。"}