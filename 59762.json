{"id":"59762","title":"罱泥行·朝罱泥暮罱泥","dynasty":"明代","author":"童冀","text":"朝罱泥，暮罱泥，河水浇田河岸低。吴中有田多卤斥，河水高于田数尺。雨淋浪拍岸善崩，岁岁罱泥增岸塍。载泥船小水易入，船头踏人船尾立。吴儿使竹胜使篙，竹筐漉泥如浊醪。水流泥滑似沃焦，岸上浮土何如高。此身便作淘河鸟，河水终多泥渐少。君不闻越上之田高于城，连车引水千尺坑。车声轧轧夜达明，田间浊水无时盈。吴田苦涝越苦旱，越水常慳吴水满。嗟乎世间至平惟水犹不平，请君不用观世情。"}