{"id":"1054693","title":"寄题存心堂因简正仲运使","dynasty":"宋","author":"黄裳","text":"有乐不在物，况当仕而优。外骛乃自苦，作德能日休。身计苟未适，安能为道谋。基址更所寓，得地东南陬。经营喜宋子，阐绎嘉毛侯。纷嚣落寂境，蒸郁回素秋。事少德机静，风微花信幽。林悄鸟相应，日閒丝自游。中发灵台光，下照彪池流。神怡况味远，意虚才智周。真见造不灭，妄想降无求。所示良可助，所超安可酬。会合果有道，宁复嗟阻修。"}