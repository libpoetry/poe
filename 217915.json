{"id":"217915","title":"饯山泉吴守","dynasty":"宋代","author":"包恢","text":"泉从九江来，发自庐山趾。不啻如渭清，时出到旴不。渊渊媚如珠，甘饮足千里。何妨遇山下，一时险而止。不碍以亨行，果行险自弭。真利用御寇，上下顺而理。方当执热中，以濯豁有喜。且当正渴时，得饮快如洗。旴人望膏润，恋恋正未已。雇如岁大旱，用汝甘霖比。不容么一方，宇内并倾企。盈科放四海，有本如是耳。安得长流旴，混混以终绐。河南已治平，河内难留矣。好将世俗污，尽洗入清泚。溥博泽周流，功成大如此。却归山泉间，育德德孰拟。作圣以为期，善养功更伟。"}