{"id":"617606","title":"答曾霖寰民部白下见寄","dynasty":"明","author":"陈子壮","text":"马足经时失，今看骨转高。气清郎署月，声起大江涛。谁共青绫被，犹分金错刀。途穷知阮恸，效拙见潘毛。龙蠖惟公等，乾坤听此曹。馀生湘吊屈，处士晋称陶。鸡肋怜朱绂，蛾眉妒锦袍。千夫元诺诺，群口但嚣嚣。来往愁讥凤，攀援耻学猱。邱中多细响，天末切刁骚。"}