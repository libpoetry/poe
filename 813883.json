{"id":"813883","title":"少年游 答索粉","dynasty":"清","author":"邹祗谟","text":"蛾黄淡扫，轻添螺黛，雨湿海棠娇。知侬别后，香奁用尽，小晕露红潮。双眉斗尽青山小，和恨不成描。待侬归后，何郎馀粉，着意代卿消。小步方停，香车先去，邻舫比前增。欲问还疑，凝思细听，帘内理银筝。筝声似写离鸿怨，一样妾平生。遮莫风流，红鞭公子，故意赚侬情。"}