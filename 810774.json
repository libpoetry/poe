{"id":"810774","title":"送陈说岩宫詹奉使祀北镇","dynasty":"清","author":"王又旦","text":"门辟铜龙侍从初，春风辽海引簪裾。云霄日近融残雪，圭币坛高切太虚。诸部常怀行在地，词臣正校职方书。当年大略犹堪问，愿上雄图贮石渠。佳气葱葱傍海生，营州今是汉西京。龙归丰沛连朝饮，火照枌榆彻晓明。旧事华封传道路，当时羽骑绕边城。振衣直上高峰望，大漠烟销北斗横。"}