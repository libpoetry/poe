{"id":"887549","title":"声声慢 其九 饯魏绣使泊吴江，为友人赋","dynasty":"宋","author":"吴文英","text":"旋移轻鹢，浅傍垂虹，还因送客迟留。泪雨横波，遥山眉上新愁。行人倚阑心事，问谁知、只有沙鸥。念聚散，几枫丹霜渚，莼绿春洲。渐近香菰炊黍，想红丝织字，未远青楼。寂寞渔乡，争如连醉温柔。西窗夜深剪烛，梦频生、不放云收。共怅望，认孤烟、起处是州。"}