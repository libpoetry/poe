{"id":"816864","title":"扬州慢二首","dynasty":"清","author":"蒋敦复","text":"牧马西风，暗蛩残堞，故宫绿遍秋芜。问渔樵白首，也一半模糊。莫重认、琉璃片瓦，碧苔荒矣，年月都无。更妆楼何在，当时谁画眉图。秣陵王气，算先朝、遗恨南都。尽凤阁龙楼，江山麦秀，夜月啼狐。漫说宝衣化蝶，寒烟古井落青梧。秪金鱼池水，年年犹长菰蒲。修竹茅庵，疏灯禅榻，当时曾下南州。又江湖去也，听夜雨孤舟。莫重认、荒菭断石，美人何在，云散风流。想黄絁入道，十年一梦红楼。玉梅万树，酹香魂、西子湖头。算花月因缘，人天慧福，难得双修。小劫华鬘过了，情禅破绮恨都收。祗香光多事，飞鸿残雪痕留。"}