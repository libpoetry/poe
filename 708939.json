{"id":"708939","title":"万年欢  答于畏之","dynasty":"明末清初","author":"曹溶","text":"变态难穷，炫游人、碧翁能造炎雪。况值悲凉节候，壮怀宜发。箧里枫天似镜，叹一线、图书遥绝。金鞭亸、紫陌轻裘，少年多恨无骨。唾壶声残且歇。论高阳栗里，英气无别。厝火乾坤，旧是痛哭中物。招向家山隐处，赤脚踏、层冰无袜。遨游快、摆落纤尘，珊瑚枝上撑月。"}