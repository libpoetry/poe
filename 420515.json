{"id":"420515","title":"沁园春","dynasty":"近现代","author":"张克家","text":"大海汪洋，后顾茫茫，四面飓风。正天昏月黑，遭逢鱼母，涛飞雨急，迫促螭宫。焦急篙师，呼号舟子，著甚支吾此日穷。相看罢，念载胥及溺，涕泪沾胸。关弓射杀虬龙。气象于今应不同。怎眠桅失燕，断篷飘蝶，长年交鬨，握槊称雄。蛾焰钗分，蛛丝手擘，便道人閒千劫空。君休矣，想殷周鉴远，何去何从。"}