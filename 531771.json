{"id":"531771","title":"赠吴白楼学士展墓归苏州","dynasty":"明","author":"黄佐","text":"云海纵飞鳞，风林戢归翼。委质赞王猷，胡乃怀家食。端居揆物理，去住各有适。而我违松楸，感叹靡朝夕。肃穆戒徂两，天惠流丹极。扬旌潞河外，税驾昆山侧。缇光发芳甸，积雪成春泽。应时须哲匠，因之感行色。蒿宫承日耀，扈阁淩天辟。戾矣母优游，皇情轸明德。"}