{"id":"707934","title":"念奴娇 其五 赠同年魏莲陆并祝初度","dynasty":"明末清初","author":"梁清标","text":"纸窗茅屋，有先生抱膝，小门回折。荒径全萦书带草，床上凝尘满席。五马归来，三间高卧，独耐袁安雪。萧然环堵，猪肝肯使轻说。闻道初度佳辰，墙头过酒，剪烛招狂客。万事何如杯在手，莫问新来华发。栗里琴樽，庞公夫妇，岁岁娱泉石。故人寒邸，梦留斋畔凉月。"}