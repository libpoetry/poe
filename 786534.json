{"id":"786534","title":"过彰化废公园感赋","dynasty":"清","author":"洪繻","text":"古榕寥落杂枯树，喷地一泉自东注。泉间茅舍覆僵石，水外疏杨当狭路。野鸟时时啼向人，园林无主飞灰尘。到处病藜成瘦腊，入围荒草溷残茵。游人来往悲丘壑，梧桐脱皮筠脱箨。两部曾无给廪蛙，一庭岂有乘轩鹤！年来我过东郭门，郭外人家半空村。郭内人家半旷原，破碎门墙鸟雀喧。其他凋零不可道，其故瑰怪良可言！自从事事效欧、美，街衢方罫划井里。游吉毁家为当途，晏婴徙宅因近市。即看此地辟游场，小害亦同花石纲。一草一木尽民力，有台有观皆民房。谬云此事同民乐，一夫为乐万夫哭。黔首家家戴覆盆，金钱日日填卢谷。有人蒙羞像范铜，民膏民血涂身红。此间差喜无此像，可怜尚带东洋风！就中园景方增筑，已无佳处豁心目。况当官署纷奕棋，不免童山随翻覆。如今山水已邱墟，纤风缺月亦无馀。园中不见三分竹，园外空过独辇车。"}