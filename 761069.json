{"id":"761069","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其四","dynasty":"清","author":"郑文焯","text":"枝亚野桥斜，香暗岩扉迥。瘦出花南几尺山，一坞苍苔静。梦老石生芝，开眼皆奇景。大好青山玉树埋，明月前身影。"}