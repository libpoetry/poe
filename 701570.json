{"id":"701570","title":"罗浮朱明洞缓声歌三首","dynasty":"明","author":"黄佐","text":"朗朗朱光晶，肃肃朱火兵。朱旗化岞崿，蔟叠环朱明。耀真肇丹台，飞云概紫清。于景守劫仞，罡风运流铃。左摄白元尊，右襟交无英。同归太信根，桃康保黄宁。晓发黄龙洞，夜宿朱明天。朱明何高高，大罗相连延。元始命天真，授我云篆篇。九光驻飞鞅，三华返胎辕。上窥无复色，下际宁有渊。永言保冲虚，冥心同太玄。晨阳避玄仞，琅霄敞飙台。濯濯鹤上仙，缤翻乘雨来。水帘发红泉，金沙灿璚瑰。琳和殷珠树，扶光入东隈。鼓轮漱胎息，混合神风回。元命归太初，千椿尚婴孩。"}