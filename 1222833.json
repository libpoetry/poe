{"id":"1222833","title":"蒋商卿叙其先人客金陵与先子事契末章复以见属次韵","dynasty":"元","author":"袁桷","text":"堂堂金陵州，草草石台路。羽书急星驰，锋车却金错。飞雪古戍基，积雪寒沙步。我舟欲轻行，我马何局顾。乃翁入门初，此夕倾盖故。寒暄谢浮语，信宿陈薄具。兹年心尚孩，维时岁云暮。艰虞脱九死，邂逅欣再遇。贞姿固青松，雅曲废朱鹭。二老古先民，百岁等童孺。微疴隔音容，钜痛割心腑。孤根擢遗肄，淳鷇悲弱羽。缅怀青毡旧，力守韦编素。伊优笑侏儒，呫哔陋章句。珥貂匪七叶，插架同四库。谈空齐谐虚，守朴燕说固。芳林极荟蔚，溟海穷混濩。乃知山中云，政异岩下趣。心声要成律，易象那可注。群贤凛无几，馀子兢自数。爱君思如泉，爱君美如瓠。愿为汪汪深，勿作翕翕附。巨构千础承，珍裘百狐聚。混世同餔糟，劳生已尝醋。整冠俨初服，拂衣谢纷务。沟断宁绘牺，户枢讵为蠹。情深尽倾倒，醉剧多谬误。忘机绝矜絜，落笔化尘腐。水深嘉鱼潜，云重樛木怒。翩翩林间鹤，栖栖井中鲋。飘零记畴昔，慷慨合和煦。辱赠难与酬，临风复成赋。"}