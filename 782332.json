{"id":"782332","title":"古别离","dynasty":"清","author":"戴亨","text":"大义联夫妇，恩情岂中移。既生亦已育，劳瘁妾所宜。指天发明誓，皓首以为期。新人颜如花，婉转扇微讥。怜深情易入，听之甘如饴。昔为比翼鸟，今为浊水泥。水浊无时清，弃捐从此辞。辞郎顾郎面，泪落眼中迷。分明结同心，胡为永分离。但言妾薄命，不怨郎乖违。有始鲜克终，谁能不如斯。百年金石交，各贵自保持。"}