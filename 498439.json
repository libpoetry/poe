{"id":"498439","title":"菰川纪游用元白体","dynasty":"明","author":"王彦泓","text":"一队明妆拥碧油，罗衣风影照溪流。郊原紫翠今秋早，亭馆青红近日修。谢女捉将团扇出，潘郎扶得板舆游。司香侍史携犀合，卷袖厨娘用玉钩。彩胜虫鱼工剪刻，牙盘橙笋细雕镂。绯桃布席苔侵袜，银鹿移琴柳拂头。萍景波中抛果核，桐阴石上置茶瓯。纵横一榻陈箫管，历乱三巡送酒筹。捧砚久知荑玉冷，擎觞兼度眼波秋。唾花落点鱼争竞，髻蕊烘香蝶逗遛。临水偶来同倚槛，隔花何路可登楼。殷勤子敬能持楫，佻达齐姬欲荡舟。何处雪檐期射鸟，此时河岸似牵牛。青莎径软鞋踪浅，紫桂堂深浴室幽。小院竹凉清枕簟，疏窗松荫暗棋楸。笺纨就手巾箱取，细翠随身镜匣收。归路别穿红叶径，同袍犹隔白苹洲。也知重向灯前见，难诉佳游一段愁。"}