{"id":"813166","title":"游岳麓","dynasty":"清","author":"张恩泳","text":"破晓涉秋江，秋江静无澜。濛濛白云冷，泛泛浮鸥间。隐约螺峰高，侧影清波间。轻舟荡双桨，飞渡芦荻湾。薄雾散前林，行将叩岩关。盘旋石路曲，䆗青岩高。远闻清梵音，古寺依岧峣。攀藤涉奇境，木落风萧萧。苍藓留鹤迹，石泉泻寒涛。上有百尺松，巃嵷凌云霄。松花香不扫，冷翠摇枝梢。缥缈羽衣仙，飞空架长桥。晴霞蔽虚壁，玉殿何穹隆。层梯高百级，飘摇亘长虹。飞楼接云汉，一望天地空。秋清远峰秀，叶落疏林红。湘帆片影没，湘水一线通。江城渺不见，隔岸浮岚重。孤原隐落日，大壑生凉风。悠然与襟期，愿寻物外踪。天低暮霭薄，返照明村西。芳洲采杜若，枉渚搴留夷。秋花黄未开，叶落灵均祠。湘波流浩浩，遗恨空凄凄。白云自往还，帝子降何时。风裳与水佩，缥缈不可期。轻舟泛明月，归客苍烟迷。江鹜如解意，争随帆影飞。"}