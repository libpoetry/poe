{"id":"251042","title":"种兰三岁始花戏题示内","dynasty":"现代","author":"李达","text":"我是种树郭橐驼，手栽花木非医国。城西半亩养风烟，天下閒民愧九职。前年欲办九畹兰，自减饔飧面如墨。至令妻嗔颇遭骂，昔者高声今默默。妻言汝愚不可及，曾移方竹婵娟色。匝月枯槁鸣霜风，破灶烧却成灰黑。于今滋兰纵能活，晨炊不得当春韭。高人或可竹胜肉，尔曹岂亦兰作糗？兰乎兰乎经三载，天全性得吾不害。年年不作花，使我长叹嘅。今秋忽讶擢纤茎，素手盥濯无氛埃。其势钩连或迤出，翩翻低昂各自开。吾闻佛国闻香以为食，一念随现不用行厨催。兰有国香资鼻观，此外盘餐尽可废。恒恐此意外人知，实则至味萃其内。媚服之者知为谁，口不能言以臆对。"}