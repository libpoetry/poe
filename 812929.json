{"id":"812929","title":"送研樵前辈之官巩秦阶道四首","dynasty":"清","author":"张之洞","text":"侍从能文翠，严徐与等夷。冥心玩仓雅，刻意发歌诗。出塞腰悬印，还朝鬓有丝。知君行帐梦，如在国门时。朝命兼边寄，君门不可留。酒杯排日醉，花事及春游。寂寞金门隐，苍茫陇水流。晨星朋辈少，谁与解幽忧。已受花门款，洮西尚战场。燐飞沙碛火，马舐塞垣疮。幕府劳神笔，营田困见粮。安边囊底策，儒者岂无方。少陵流寓地，君又向秦州。作吏偏乘障，耽诗易得愁。荒苔耿碑石，废碗隗宫秋。吟咏兼书简，无忘付置邮。"}