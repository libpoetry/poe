{"id":"829275","title":"虞美人 和人咏物二首","dynasty":"清末近现代初","author":"汪东","text":"海南珍制吴宫本。粉面多风韵。玲珑一握掌中看。更喜金沙香骨锁连环。画罗裙摺应难比。叠在空箱里。亦殊团扇向秋悲。到得秋来便是聚头时。明波一桁妆台侧。摇曳丹青色。玉人双影隙中窥。错认画屏山外燕交飞。良工心苦谁能会。殊处偏萦带。相思织尽意恹恹。愿更裁将斑管付春纤。"}