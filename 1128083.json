{"id":"1128083","title":"上茶使邹郎中孟卿","dynasty":"宋","author":"程公许","text":"四海一道乡，千古有生意。元宗得君侯，风流是以似。窅然天机深，宁以物欲累。丈夫要如此，步步皆实地。政术自学术，本来同一机。后生溺华采，用世理或违。恭惟自孔氏，六籍探指归。心清事自简，吏瘠民则肥。忍话去年事，令我胆欲碎。公独于此时，砥柱众流汇。事难见君子，尔曹费车载。海山危风涛，当有巨鳌戴。节传拥玉帐，天遣西南来。怦怦朱丝绳，皎皎明镜台。稂莠亟芟夷，本根费栽培。度外广物色，世岂真乏才。广文官独冷，博士冗不治。况此侯国泮，赘哉童子师。萧散非郑老，文章惭退之。可能冰雪地，一借春风吹。"}