{"id":"165482","title":"一落萦·天惜中秋","dynasty":"宋代","author":"晁补之","text":"天惜中秋，三夜淡云，占得今宵明月。陬岁好，金风气爽，清时挺生贤哲。相门出相，算锺庆、自应累叶。乍归来，暂燕处，共仰赤松高辙。想人生、会须自悦。浮云事，笑里尊前休说。旧有衮衣，公归未晚，千岁盛明时节。命圭相印，看重赏、晋公勋业。济生灵，共富寿，海山天阔。"}