{"id":"696378","title":"三国志魏书九首 《武帝纪》","dynasty":"明","author":"郑学醇","text":"邺城斜日带清漳，铜雀台高穗帐荒。七十二陵终寂莫，不知谁是发丘郎。龙舸重来事已劳，长风吹断广陵涛。千群武骑浑无用，极目东南王气高。中原不改旧山河，仙掌偏承雨露多。若道无情是金石，岂应辞汉泪滂沱。十年三徙竟何之，梦里磨钱梦后疑。国本未摇枝干尽，不须求自试明时。文若家声自朗陵，当涂世裔是曹腾。崎岖河朔相从意，四百年间又废兴。世路干戈满目愁，王孙犹自滞荆州。不知归款曹公后，诃赋何人更倚楼。海内元龙是俊流，郡齐空抱济时忧。不堪多难逢摇落，谁与同登百尺楼。辽海西归雪鬓空，自甘牢落故园中。汉臣惟有杨彪在，几杖承恩入魏宫。堪怜弱草与轻尘，一节甘为截鼻人。三马梦回天地改，曹家曾得几忠臣。"}