{"id":"121267","title":"春水番湖","dynasty":"宋代","author":"饶鲁","text":"春湖浩浩无津涯，银河之水天上来。波澜万顷清复浊，日光云影相昭回。雄吞宇宙何寥廓，欲度冥鸿势还却。南通海气北长江，月出东兮日西落。当时神禹别九州，彭蠡之泽居上流。千年人物余润泽，况乃雄秀光潜虬。洪涛如山驾楼栌，春风夜夜喧鼙鼓。谁是江湖归去人，扁舟范蠡随渔父。"}