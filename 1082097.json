{"id":"1082097","title":"郑守宣化斋前双莲","dynasty":"宋","author":"刘才邵","text":"使君致远器，清涂久飞辙。圣朝念远民，分符暂还辍。名斋以宣化，立意岂虚设。勤勤布德意，宿弊除根穴。坐令千里间，歌颂自填噎。声闻听卑耳，祥应为之发。歘从斋前池，共蒂丹葩结。双娥殊胜姿，同驻凌波袜。皎如寒鉴中，清影两奇绝。方知报政速，顾岂待期月。行观拜褒诏，飞缨觐丹阙。"}