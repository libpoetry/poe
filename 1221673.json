{"id":"1221673","title":"鄱阳王节妇诗","dynasty":"元","author":"凌云翰","text":"朝华夕已披，春叶秋先零。贞心类松柏，岁晏弥青青。文川李氏女，防身动如经。自归太原家，目不窥外庭。上堂问舅姑，下堂觞醁醽。遭时有战伐，渭流浊其泾。草窃起旁郡，鼪鼯杂膻腥。舅也保乡里，击贼无留停。夫也慎居守，率众环郊坰。节妇当此时，事姑肃仪刑。舅荣夫已亡，痛哭羸其形。先有两儿女，玉雪怜娉婷。与姑共抚之，闭门昼长扃。柰何姑继殁，只影空伶俜。尚职祭祀礼，蘋蘩荐芳馨。教女夜绩麻，教儿夜囊萤。父母虽孔迩，胡能自归宁。今年五十馀，鬓发微星星。儿成女有归，往事犹梦醒。有司重节义，飞章上朝廷。花诰来翩翩，华表高亭亭。行者为叹息，居者增晶荧。至今太原家，芳名蔼观听。人生谅有涯，聚散如云萍。纲常苟沦丧，不愧天地灵。女史固有箴，列女亦有屏。我歌节妇篇，君子当刻铭。"}