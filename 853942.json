{"id":"853942","title":"古人行","dynasty":"宋","author":"方岳","text":"古人二十四，已自取侯印。加我三十一，拥褐猿猱径。古人三十六，已自叹头颅。加我十九年，雪颔埋霜须。春风秋月五十五，青山白云自今古。与其浮沈于不卿不相之间，孰愈自适于老圃老农之伍。休休休，仰面看人吾所羞。莫莫莫，天下事堪几回错。既不能致君乎唐虞，又不能收身于樵渔。提携手板聊复尔，安用局促辕下驹。昌黎老韩手笔大，光范三书看渠破。号天叫地为一官，宰相须还贾耽做。不如荷葭坞中之把茅，卧听松声三峡涛。开门夜半划长啸，已笑古人山月高。"}