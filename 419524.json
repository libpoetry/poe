{"id":"419524","title":"八声甘州 丙申春节自北京南还，车过徐州作","dynasty":"近现代","author":"龙榆生","text":"望荒台、老树锁苍烟，霸图已全收。自济南南去，冈峦磊砢，奔赴城头。乍喜初阳解冻，逝水任悠悠。四战真形胜，谁拥貔貅。废垒创痕犹在，但青青麦陇，飏起欢讴。记天旋地动，风卷落花愁。爱军民、情同鱼水，扫游氛、直下到穷陬。从今后、变河山景，长巩金瓯。"}