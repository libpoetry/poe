{"id":"695150","title":"田园幽兴六首 其三","dynasty":"明","author":"林大钦","text":"所居在人境，心远迹无喧。佳辰携良朋，樽酌开话言。轩华何足贵，清真道在敦。无然随物化，幽桂足芳根。寸心不为薄，斗酒乐亲知。列席无杂语，相慰在道岐。出处何必同，清脩方自兹。冉冉风尘间，无然日磷缁。颓然白云间，渔樵人事稀。松风吹解带，潭水照行衣。良辰畅幽惬，沆瀁安是非。朝阳从变化，吾生本息机。"}