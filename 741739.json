{"id":"741739","title":"游东竺庵","dynasty":"清","author":"刘启秀","text":"行行水石间，曲径入东竺。轻风散朝岚，可以纵远目。闲云堕粉白，古松凝黛绿。盘山云三盘，其势似未足。众水无心流，屈曲同赴谷。远翠若有情，霏微落春服。桃源异人间，霄汉上樵牧。僧徒疏礼数，野态侪麋鹿。沙鸡啄斋堂，松鼠穿佛屋。一晌坐云山，三斗扑尘俗。忽悟身世间，何曾有荣辱。悠悠天地宽，吾心自局促。昨日山下人，闲愁几万斛。今日山中客，洒然脱羁束。"}