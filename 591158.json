{"id":"591158","title":"蒲生行","dynasty":"明","author":"欧大任","text":"瀰瀰塘下水，凿凿水中石。鲂鲤自唯唯，葭菼何泽泽。中洲有王睢，交鸣共昕夕。念我同心人，邈哉山原隔。葛生蒙棘中，而我谁与息。寒雨岁且阴，朔风惨原陌。白日忽遄飞，芳馨已非昔。公子未西归，积思故无极。渚鸿来何时，延伫空堂侧。抚瑟望所欢，仰视浮云白。逝此将安之，肝肠结如织。安得谖草花，宽我长忧戚。"}