{"id":"1045123","title":"谢玉师","dynasty":"宋","author":"徐积","text":"河沙亦可数，海水亦有畔。师恩及吾母，其多卒无算。远者穷无边，深者入黄泉。黄泉儿莫到，慈母忽有告。冥冥长夜中，如行白日道。儿一别母容，可想不可逢。凭师无量恩，恍惚如相通。师恩若何为，真诚与高义。幽明虽有殊，母子各有慰。欲报将奈何，肉镌骨可磨。泣尽感恩泪，慷慨成悲歌。"}