{"id":"1237033","title":"己未端四复初以村居述怀及午日书事见示因次其韵","dynasty":"元","author":"凌云翰","text":"池通细水树欹花，似是荒村老杜家。堂上每来如客燕，园中还产在官蛙。酒香昌独欺松叶，饭滑雕胡胜蕨芽。石枕竹床凝午梦，觉来消得一瓯茶。节物惊心易感人，枇杷黄熟雨初匀。新醪若得频刍瓮，旧服何妨重补纫。门插艾枝成故事，粽包菰叶送比邻。村居此日方泥泞，奇字谁能问子云。"}