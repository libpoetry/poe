{"id":"704925","title":"明月吟赠两湖黄都督北归","dynasty":"明","author":"霍与瑕","text":"明月出东岑，松梢散远阴。光连沧海玉，影碎碧波金。隔水望无极，高秋寒不禁。旧知千里别，悽断百年心。浔州山阁外，一见识英奇。兵法传司马，军心乐子仪。等威隆外阃，声望震边夷。看看麒麟上，腰间未止犀。元戎上玉京，驱马迅长征。筹定百蛮服，戈挥五岭清。人安儒将雅，天借福星明。十载瞻承惯，无因可报琼。"}