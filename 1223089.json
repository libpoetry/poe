{"id":"1223089","title":"天鹅曲","dynasty":"元","author":"袁桷","text":"天鹅颈瘦身重肥，夜宿官荡群成围。芦根啑啑水蒲滑，翅足蹩曳难轻飞。参差旋地数百尺，宛转培风借双翮。翻身入云高帖天，下陋蓬蒿去无迹。五坊手擎海东青，侧眼光透瑶台层。解绦脱帽穷碧落，以掌疾掴东西倾。离披交旋百寻衮，苍鹰助击随势远。初如风轮舞长竿，末若银毬下平坂。蓬头喘息来献官，天颜一笑催传餐。不如家鸡栅中生死守，免使羽林春秋水边走。"}