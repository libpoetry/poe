{"id":"1193396","title":"凤皇台怪和歌四首","dynasty":"唐","author":"不详","text":"深闺闲锁难成梦，那得同衾共绣床。一自与郎江上别，霜天更自觉宵长。愁听黄莺唤友声，空闺曙色梦初成。窗间总有花笺纸，难寄妾心字字明。寂静璇闺度岁年，并头莲叶又如钱。愁人独处那堪此，安得君来独枕眠。卧病匡床香屡添，夜深犹有一丝烟。怀君无计能成梦，更恨砧声到枕边。"}