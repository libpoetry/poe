{"id":"816357","title":"过安南西贡有感","dynasty":"清","author":"黄遵宪","text":"沧海归来伏著书，平生豪气未全除。仰看跕跕飞鸢堕，转亿乡人下泽车。高下连云拥百城，一江直溯到昆明。可怜百万提封地，不敌弹丸一炮声。神功远拓东西极，圣武张皇六十年。不信王师倒戈退，翻将化外弃南天。九真象郡吾南土，秦汉以前既版图。一自三杨倡议后，珠崖永弃不还珠。班超投笔气如山，万里封侯出玉关。今岂无人探虎穴，宝刀难染血痕殷。"}