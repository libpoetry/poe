{"id":"1223909","title":"为汪华玉题所藏长江万鸦图","dynasty":"元","author":"虞集","text":"云巢幽人爱江渚，抽思挥毫写横素。波澜不惊潦水尽，秋气晶明绝烟雾。征帆去棹不相袭，岸曲洲旋总堪赋。孤村城市仅如蚁，百丈牵江直如缕。萧萧木叶洞庭波，历历晴川汉阳树。蒹葭宿雁天欲霜，丛苇寒鸦日云暮。就中楼观何王宫，想见华年贮歌舞。丹青倒景骇灵怪，粉黛含情怨幽阻。青春游子憺忘归，白日泠风帐中语。人间遗迹何足留，最惜精思堕尘土。郭熙平远无散地，小米苍茫托天趣。铦锋铓戟不破墨，刻画晶荧昔谁苦。渤海细书艺文草，精绝戈波绝回互。南唐后主万鸦图，点点晨光动毛羽。昔年曾见今目昏，虽复逢之亦难睹。汪侯此卷出故家，相示摩挲极愁予。香奁犀轴见者稀，谩录馀情示来者。"}