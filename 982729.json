{"id":"982729","title":"漫郎","dynasty":"宋","author":"秦观","text":"元公机鉴天所高，中兴诸彦非其曹。自呼漫郎示真率，日与聱叟为嬉遨。是时胡星殒未久，关辅扰扰犹弓刀。百里不闻易五羖，三士空传杀二桃。心知不得载行事，俛首刻意追风骚。字偕华星章对月，漏泄元气烦挥毫。猗玕春深茂花竹，九疑日暮吟哀猱。红颜白骨付清醥，一官于我真鸿毛。乃知达人妙如水，浊清显晦惟所遭。无时有禄亦可隐，何必龛岩远遁逃。"}