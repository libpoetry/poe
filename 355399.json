{"id":"355399","title":"八节长欢·阎光禄梅公邀赏园亭","dynasty":"清代","author":"贲黄理","text":"京国名园，独无金碧，倍觉高超。峰回蟠曲涧，岭断接飞桥。亭台随意点空翠，借黛色、图画山腰。绣藓苍苔满地，红树飘飖。霞光掩映如潮。酣饮处、纱窗月挂松梢。好景欲移情，又况是、玉人何处吹箫。诗魔发，随笔写、占断风骚。从今后、梨花飞雪，频来不用相招。"}