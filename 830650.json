{"id":"830650","title":"暮云篇追伤郭兵左嵩焘","dynasty":"清末民国初","author":"王闿运","text":"暮云忽失双飞鹤，古戍荒林愁日落。湘川枫树晚犹青，千里烟横洞庭白。独寐长宵霜入帏，鸡鸣庭树曙光微。枕上分明见君去，樽前始惜故人稀。忆昔征车梁郑陌，酒炉对饮狂歌窄。天子临轩问左生，中丞置驿迎归客。中原急难须奇才，自觉嵚崎怀抱开。鼙鼓连天箭满眼，与君醉上羊公台。即今空洲卧寒月，两贤电火余光绝。九洲耕织江海清，野梅官荻花如雪。自古豪雄全盛时，也知功德百年衰。意气宁甘邓禹笑，琴歌不为雍门悲。身逐骠姚肯驰骛，看人胜负还相误。行向西州痛哭回，坐吟南郭灰心句。云散风流不复论，游谈犹羡李膺门。庞公不爱入州府，五噫寥寥非隐人。"}