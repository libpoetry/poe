{"id":"1063656","title":"吴子副送性之诗有老子只堪持蟹螯之句因寄之","dynasty":"宋","author":"释德洪","text":"秋来残暑犹顽赖，推挤不去吁可怪。哦君妙语齿颊清，冰壶照人吐精彩。绝知此公风味高，想见尊前持蟹螯。说禅不用朱藤杖，看月却披宫锦袍。大藩衣冠蔚城市，君所过从天下士。忘怀一笑饯年华，醉里千篇是生计。相知何必盖须倾，此语荒唐却甚真。人生怀抱要磊落，他年相逢是故人。"}