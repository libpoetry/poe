{"id":"768887","title":"咏糕老虎七排限先韵","dynasty":"清","author":"许传霈","text":"万户千门仍旧俗，声声捣米度残年。粘糕入谱时翻样，幻虎新抟貌自全。竟体白描非仅额，两趺蹲坐俨深拳。品分枣栗诸羞外，形出熊罴百兽先。信手拈来真活泼，随心戏弄异雕镌。点胭一样斑斓色，嵌豆双眸闪烁圆。出柙直疑轻启罩，负嵎堪笑满登筵。蓬蓬气上初蒸透，逐逐装成亦宛然。绰有须眉能镇恶，虽无骨格也清坚。承盘共乐乡风古，得句偏疑僻字传。静对悬门同色相，惊看画壁證因缘。优游卒岁添佳制，荐祖祀神礼告虔。"}