{"id":"808097","title":"疏影 为顾伴檠题梅边吹笛图用白石词韵","dynasty":"清","author":"杨芳灿","text":"明漪浸玉。恰小舟如鹭，波上栖宿。寂寞冬心，黯澹春魂，并付一枝横竹。泠泠清磬声相应，恍人在、香南雪北。好招他、入寺湖光，来伴吟怀幽独。坐到月高花瘦，天风吹晕小，空影微绿。夜气高寒，孤棹初迥，灯火前湾渔屋。延缘不尽湖山兴，绝胜似、当年剡曲。写清游、涴笔冰壶，留取疏香尺幅。"}