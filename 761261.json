{"id":"761261","title":"齐天乐 秋夜用榆园韵","dynasty":"清","author":"谭献","text":"丛兰如病欹新箭，更比秋人消瘦。絮梦蛩凉，坠愁蛾倦，昨夜雨僝云僽。单寒渐逗。好寄语天涯，素心相守。蜡泪乾时，相思付与暗中彀。檐风吹送断溜。奈啼信如潮，枕痕非旧。小簟才辞，轻衾欲暖，又是去年时候。酸辛咽透。只老我离骚，初心终负。月到中秋，听邻家泥酒。"}