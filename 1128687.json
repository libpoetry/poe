{"id":"1128687","title":"吴淞江","dynasty":"宋","author":"蒋堂","text":"江人见我谓谁何，行李无羁野意多。六幅青帆趁潮去，一樽白酒扣舷歌。沙边历历辨云树，岛外溅溅弄月波。兴尽归来还更喜，舞鸥相送入烟萝。曙光东向欲昽明，渔艇纵横映远汀。涛面白烟昏落月，岭头残烧混疏星。鸣榔莫触蛟龙睡，举网时闻鱼鳖腥。我实宦游无况者，拟来随尔带笭箵。月晃长江上下同，画桥横截冷光中。云头艳艳开金饼，水面沉沉卧彩虹。佛氏解为银色界，仙家多住玉壶中。地雄景胜言不尽，但欲追随乘晓风。"}