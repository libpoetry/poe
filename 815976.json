{"id":"815976","title":"题讲梅兄躬耕养亲图","dynasty":"清","author":"曹文埴","text":"讲梅山中仙，曾逐岫云出。云归人未归，望之心纡郁。邗沟足冶游，毋乃远亲膝。驾彼青骢驰，何如黄犊叱。吁嗟少年场，轻薄狎邪佚。竹西吹琼箫，蜀冈挟瑶瑟。座中歌舞欢，堂上甘旨缺。往往朱门家，不及五亩室。春雨飞绿亩，春风生翠微。密林匝浓阴，载及扶梨时。胼胝事耕作，筋力遑云疲。破晓荷锄去，薄暮驱牛归。归来未停足，沽酒佐晚炊。陶然得新酿，欢笑娱亲闱。老人问田事，告以春水肥。温颜顾之喜，一倾匏子卮。农人苦无田，未尽芟柞力。我独胡为者，有田耕不得。白日易驰西，红尘欲行北。强饰游子颜，仰慰两亲色。每闻布谷鸣，欹枕常恻恻。抱此一寸心，恨无千里翼。披图顾柳阴，连塍绿如织。搔首几踟蹰，还君三太息。"}