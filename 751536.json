{"id":"751536","title":"还乡杂诗 其一","dynasty":"清","author":"高望曾","text":"抚序感霜露，朝出城西门。湖山黯无色，不知天地春。官堤萦鸟道，夹路披烟榛。将军旧筑垒，乱石如云屯。孤往十余里，破屋知荒村。入山拜先陇，抔土犹如新。贫家少封树，杂卉纷尚存。前冈耸华表，郁郁谁家坟。石马半倾蹋，松柏摧为薪。败棺见残骼，拜扫嗟无人。我辈赖先泽，虎口留余身。惕惕冰渊戒，一线延千钧。祖德傥能述，愧无华亭文。"}