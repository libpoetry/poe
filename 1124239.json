{"id":"1124239","title":"次韵李袁州绝句七首","dynasty":"宋","author":"赵蕃","text":"深林尽处背浮图，却悔舆篮不跨驴。珍重病僧留别语，晦庵去后亦来无。路从迫窄因山转，喜见临歧释子庵。野茗柏香俱不恶，老松高竹更相参。山僧见客苦多惊，问我何时复此行。笑指壁间旧留句，继题曾辱老先生。先生句法从江夏，今代词人孰比肩。戏出小诗还会否，要收万斛作泓泉。崧庵视我亦诸孙，已矣无从作九原。每听先生谈旧事，恍如秉烛对羌村。先生对宅投金濑，林壑要从东野分。便觅馀閒访吾舅，郊居赋就比凌云。传闻起柂祇数日，引领白云犹在天。试问今谁满台阁，顾令是老落林泉。"}