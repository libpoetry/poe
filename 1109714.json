{"id":"1109714","title":"泪二首","dynasty":"宋","author":"刘筠","text":"雍门琴罢已浪浪，更上牛山半夕阳。楚泽云迷千里目，蓟门歌断九回肠。寒梅带雨飘离席，尺素停灯作报章。湘水乾未终未尽，岂徒万点寄疏篁。含酸茹叹几伤神，呜咽交流忽满巾。建业江山非故国，灞陵风雨又残春。虞歌决别知亡楚，宴酒初酣待报秦。欲断青天销积恨，月娥孀独更愁人。"}