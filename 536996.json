{"id":"536996","title":"吴明卿以再调至京值余方事家难不数数见也于其行聊以拟古歌二章赠之南冠楚音相对歔欷无复易水慷慨之致繇才气都尽耳 其一","dynasty":"明","author":"王世贞","text":"薰风如饴昼履霜，之子何役向河梁。哀鸿摧弦离披翔，有似游子不获宁。往遘千绪结中肠，欲言未言以彷徨。浮云踟蹰鉴我伤，谁言无情不见明。连城如山拉然崩，穿墉啸莽伏豺狼。鬼车旦鸣獝猖狂，嗟嗟独留殢高堂。黄河浊流限清湘，子今胡为厌故疆。"}