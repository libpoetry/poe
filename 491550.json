{"id":"491550","title":"寄赠张隐君","dynasty":"明","author":"刘崧","text":"仙人身著紫绮裘，昨者来自南陵州。南陵之山高百尺，中有叠嶂之危楼。烟光涌翠当碧落，石瀑飞嶂鸣清秋。庾公谢朓招不起，至今山水令人愁。飘然戏笙鹤，南过三湘去。落日下洞庭，长歌揽巫楚。楚王台榭杳霭间，青鸟飞去何时还。三十六天朱陵洞，七十二峰南岳山。娟娟绿萝裳，袅袅临流女。倏忽如飘风，白波愁日暮。重华之琴不复鼓，灵瑟年年泣秋雨。仙人自是留侯徒，口诵黄石相传书。左按钧天之广乐，右接奇肱之飞车。鱼龙掀舞明月下，坐使千古成须臾。我思仙人碧云里，再拜扬言惭仰视。瑶草春香石洞霞，白榆夜浸天河水。天河水流无尽时，织女秋鬓应成丝。若过扶桑定相待，我欲乘槎浮东海。"}