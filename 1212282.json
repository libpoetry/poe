{"id":"1212282","title":"密谷行","dynasty":"元","author":"耶律铸","text":"命骁锐，为声援，选步骑，发畿甸。号称一百万，一一皆精鍊。旌旗虹乱渡桑乾，绚野如花陈组练。移围布陈密谷口，吞敌出奇将伺便。前拒避贾勇，中坚已受战。天兵震天威，不异弄雷电。先驱游击队，势若风云变。雕鹗横秋空，奋翼鸷鸡犬。斯须跆藉尽八九，终了不曾还一箭。永安宫，大安殿，方待凯旋回赐宴。唯有孤臣鬓成雪，缘底眉头殊不展。智谋士见未然事，窃叹终皆非所辩。堪怜当日金源氏，谁编良将忠臣传。"}