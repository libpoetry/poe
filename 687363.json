{"id":"687363","title":"东郊别业用前韵","dynasty":"明","author":"孙承恩","text":"何处容归隐，诛茅辟此庄。山青纷作供，云白缭为墙。野竹生当户，宵虫鸣近床。水边与林下，时自放歌长。济世无长策，归休有敝庐。云山如媚客，花鸟亦忘予。冥悟安心法，閒抄种树书。即看幽隐兴，宁羡市朝居。危石当窗叠，疏林傍水成。万竿脩竹色，一径野花明。土沃宜耕稼，村荒少送迎。坐来鸡犬静，长日掩门衡。草阁临鸥渚，衡门接鹭沙。披星催刈穫，冒雨看移花。有感歌黄鹄，无才咏落霞。幽怀聊喜述，非欲向人誇。性僻违时好，居閒惬赏心。昼眠来雨阁，晓栉坐风林。密藻潜鱼稳，寒丛聚雀深。空花看世事，一慨雍门琴。掩户青春静，焚香斗室虚。地留高士宅，天锡野人居。自喜迂慵称，惭于礼法疏。行藏俱有命，莫问道非欤。抗志浮荣外，游心邃古初。幸兹投散迹，政类爱吾庐。庾有新登粟，家藏旧赐书。陶然足俯仰，不欲赋贫居。渔艇深依岸，炊烟远隔林。喜无俗客到，时有幽人寻。落日心犹壮，中年感易侵。考槃仰先哲，千古继高吟。"}