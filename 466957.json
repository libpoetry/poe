{"id":"466957","title":"庚午远游诗十五首 序诗","dynasty":"当代","author":"陈仁德","text":"南北奔驰万里行，诗笺草草记征程。山林锦绣窗前月，江海飘摇水上灯。长是低吟难入寐，偶成佳句便忘形。依稀笔底风光在，一卷新编慰我情。江城风景旧曾游，城上高崖水上楼。一夜波摇明月渡，三更笛响白沙头。诗仙醉后山增色，寇舰来时草亦仇。此去天涯千万里，磐磐石下暂停舟。峡中无日不狂澜，况复洪波涨汗漫。九曲江穿千叠嶂，万重浪送一楼船。危峰云破羊群出，野渡风低鸟影还。深谷高山经过了，南津关外地天宽。江汉重来已四年，铁桥高塔两依然。碧梧大道排商肆，芳草长堤系客船。形胜独称三镇美，诗章祗共一楼传。又当日暮乡关渺，滚滚烟波到眼前。一夜听涛下九江，渡头月落水茫茫。酒家拦道邀行客，店女闻声认老乡。湖口烟波天外渺，庐山面目雾中藏。荻花枫叶应犹在，曾湿青衫泪几行。城北城南尽碧梧，浓荫掩映帝王都。六朝歌舞红颜好，一夕干戈白骨枯。游子得诗临水写，娇娘卖饼隔桥呼。中山陵外重过日，红绿衣裙满路途。波涛四卷日黄昏，寂寞长桅指海门。十里霓虹连夜港，一城楼宇接晴云。列强战起多悲剧，冒险家来即乐园。盛世风流唯此地，苏州河畔舞纷纷。三面蓝波映夕阳，岛城宛在海中央。趁鲜沽酒尝新蟹，及早观潮上石梁。独有风光诗亦画，何来灵气暑犹凉。征尘洗尽沧浪里，水阔天空我欲狂。车轮滚滚赴烟台，横越山东半岛来。夹道千株杨柳绿，绕城四面画图开。云飞天际风声动，日落沙头海浪回。好景留连能几许，还随夕照共徘徊。沙飞风吼海迷茫，废垒苍凉草木荒。遥想旌旗辉日月，空流血泪溃堤防。我来倚树吟天问，谁复登台唱国殇。犹有当年城堡在，依然巨炮指重洋。重阁巍然耸海隅，八仙曾向此中居。帆随天远飘无影，风卷潮来阔有馀。倭寇胆寒元帅剑，神山名载老残书。蓬莱胜景知多少，除却登州总不如。乘风浮海到津门，雨湿平畴大气浑。树影时随花影过，马车犹共汽车奔。梦中家渺天无际，窗外楼高月有痕。且向城南揽胜去，波光潋滟可销魂。绵绵黄土满秦川，车走雷霆入大关。谁复吟诗登雁塔，我来访古上骊山。椎飞博浪销王气，恩宠华清隐祸端。百代匆匆皆过客，几曾欢笑几悲叹。才入巴山便觉亲，乡音盈耳似相迎。一车抛却秦川远，万仞苍然蜀道横。却忆东西南北景，永怀湖海江河行。窗中过尽崎岖路，平野高楼是锦城。辞别成都才几日，翩然又到浣花溪。都惊远客来天外，独上高楼望蜀西。绕树重寻题句处，燃灯共话读书时。平生多负淩云志，坐愧朋侪意转迷。"}