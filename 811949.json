{"id":"811949","title":"望医巫闾山","dynasty":"清","author":"多隆阿","text":"群山如奔马，崚嶒豁远眸。东畔绾凌河，西陲控锦州。北连紫塞关，南赴碧海流。峻岭入云表，元气共沈浮。尖峰插天末，石笋排戈矛。削壁不可攀，似拒人探幽。下应有巨壑，深邃蛰龙虬。画笔写五岳，尚堪恣卧游。况逢真名山，众山非其俦。何当因羽化，高踞最上头。我闻长白山，山高数万仞。未入古版图，因让此山峻。拔地更摩天，指作幽州镇。诸峰如儿孙，俯首各效顺。木叶虽有名，视此称后进。石产珣玗琪，尔雅堪徵信。疑即今锦川，珍奇同玉润。宝藏待人求，山灵不悭吝。朅来值夏初，残花落成阵。领略勿太疏，停车子细认。山上何所有，言有望海堂。昔有耶律氏，读书山之阳。高名标史册，让德迈寻常。大地涵灵秀，阅世产贤良。贺公乃继起，进退慎行藏。盗贼俱遵化，干戈靖一乡。管公避魏乱，龙头姓名芳。何如参性道，后学见羹墙。驱车过山侧，极目引领望。古人不可作，临风慨以慷。巫能通鬼神，医能别生死。与人均有益，山名或取此。小道有可观，今则失其理。古寺大禅林，安居永不徙。鼓铙杂钟声，满目佛家子。更有老头陀，伊言祖李耳。拜忏崇香灯，住持云霞里。释家源无生，岂在承欢喜。道家源无为，岂在邀福祉。姑置两不论，倦游将归矣。"}