{"id":"1235500","title":"死节诸公","dynasty":"元","author":"刘麟瑞","text":"往事犹疑晓梦圆，当年扶义付飞烟。姓存名没时难问，国破家亡事不传。青史寂寥忠义传，赤心勃郁死生年。文谟武略浑无展，猿鹤沙虫亦可怜。三百年馀雨露深，杭云汴雨两销沉。堪怜许远张巡节，谁识程婴杵臼心。万里关河空感慨，两京歌舞莫追寻。遗民已尽遗风远，遗事何人共细吟。"}