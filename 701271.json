{"id":"701271","title":"丙辰九月廿四日致政归寓蒜岭驿次韵二律","dynasty":"明","author":"黄仲昭","text":"宦海何劳叹望洋，东篱犹有菊花黄。惟应鸟倦投林下，遑恤牛伤喘道傍。蕉鹿纷纭怜世路，莼鲈肥美正秋霜。济川舟楫今无数，谁问天涯野水航。食禄无才翼圣朝，挂冠奚敢谓贤劳。渊明只合归三径，贡禹应宜上九霄。满地黄云秋稻熟，连天碧海瘴烟消。尘踪自笑诗怀减，忽见乡山又觉豪。"}