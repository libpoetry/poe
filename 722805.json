{"id":"722805","title":"柳腰轻 偶见","dynasty":"明末清初","author":"梁清标","text":"连绵凉雨飞帘幕。春宵永，孤衾薄。隔篱莺燕，并肩绰约。道是初开屏雀。松条脱、锦瑟弦调，卸香云、鬓蝉钗落。娣姒冠儿懒着。露春纤、更加梳掠。小窗私语，背灯偷见，不管离人萧索。江城畔、春色三分，都让与、水边楼阁。王郎雅擅丹青笔。冰纨小，经营极。碧云裁叶，珊瑚镂翼。图出无边春色。风微度、蝶粉初匀，雨新晴、蕊痕犹湿。渲染黄徐堪敌。把江南、歘移河北。皎欺秋月。香生怀袖，胜赏忻同晨夕。伴挥麈、小阮风流，乍妆成、草堂萧瑟。市楼十里香尘满。金波涌，东风软。璇霄弛禁，银花争绚。陌上疑寒疑暖。列酺宴、三殿鱼龙，沸春城、九天弦管。是处游缰堪绾。钿车轻、佩声人面。红灯华发，绿樽良夜，莫负深杯频劝。看年少、衣马纵横，任消磨、酒旗歌板。溶溶三五春宵宴。银烛照，红牙按。紫云筵上，袁绹台畔。不数当年奇艳。奏新声、几度杯停，趁东风、一枝花颤。信是吴侬妙选。问尹邢、美名谁擅。亸肩扬袖，浅颦低笑，省识芙蓉如面。座中有、子野情多，每肠回、舞裙歌扇。"}