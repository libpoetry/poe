{"id":"1120096","title":"叠韵春日杂兴五首","dynasty":"宋","author":"陈棣","text":"南陌游人少，东城去路赊。寻芳閒趁蝶，失喜漫占鸦。着物春犹浅，薰人气自华。夜来风雨急，惊动阿香车。幽怀聊自适，疏性懒相过。尘事偏宜少，诗篇不厌多。三人花下酒，一曲醉时歌。此外非吾事，陶陶奈乐何。遣兴文楸内，微吟锦瑟旁。泉声谷口静，月色竹阴长。酒入肌肤晕，茶馀齿颊香。望穷却回首，此意造微茫。经春衣带剩，过午食箪垂。嫩绿方迷眼，轻黄未上眉。世情无足语，节物总堪诗。未展抟风翼，鹪鹩且一枝。疏钟馀逸响，野烧矗孤烟。轻暖花边日，微寒雨后天。才能拆袜线，诗思上滩船。却忆峨嵋老，杯停已百篇。"}