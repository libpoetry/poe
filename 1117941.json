{"id":"1117941","title":"次韵范参政书怀十首","dynasty":"宋","author":"陆游","text":"养气颓然似木鸡，谤谗宁复问端倪。生尘甑暖喜炊黍，轑釜羹香忘糁藜。万里曾游云栈北，一庵今卧镜湖西。残年老病侵腰膂，那得随人病夏畦。已著山林扫塔衣，洗除仕路剑头炊。心光焰焰虽潜发，颔雪纷纷已太迟。度日只今闲水牯，知时从昔羡山雌。掩关未必浑无事，拟遍寒山百首诗。身寄崦嵫欲尽时，且贪馀景伴儿嬉。故庐手种竹千个，醉帽时篸花一枝。蠹箧有书供夙好，衡门无客作新知。羊裘自欠封侯骨，敢道君房彻底痴。感昔伤怀一喟然，事贤犹及绍兴前。此身颠仆应无日，诸老凋零不计年。客少可罗门外雀，家贫也办杖头钱。插花醉舞春风里，不学庞翁更问禅。春寒还似暮冬天，败絮重披有虱缘。虽欠高僧分白氎，偶蒙暴客恕青毡。浊醪盎盎贫犹醉，倦枕昏昏昼亦眠。年少从渠笑衰懒，相呼禹庙看龙船。祠禄恩宽亦例沾，屏居怀抱苦厌厌。戍边事往功名忤，迎客儿扶老病兼。遇兴榜舟无远近，破愁沽酒任酸甜。残年唯有读书癖，尽发家藏三万签。芋栗多储煮复煨，一尘那许到灵台。虹穿道室炉丹熟，龙吼空山匣剑开。蹑屩未成游地肺，掩扉聊欲隐天台。桃花荣谢吾何预，一任刘郎去后栽。探梅方忆雪中归，转眼青青子满枝。筑圃漫为娱老计，襞笺又赋送春诗。乞身何日还初服，坐食终年愧圣时。睡起西窗澹无事，一枰闲看客争棋。宇内寓形财几时，西山俄已迫斜晖。百年过隙古所叹，众口铄金胡不归。已是平生行逆境，更堪末路践危机。夜香一炷无他祝，稽首虚空忏昨非。赵州行脚我安能，闲却床边六尺藤。钓阁卧听西涧雨，棋轩遥见北村灯。平生爱睡如甘酒，晚岁忧谗剧履冰。剩欲舒怀答清啸，半空鸾凤愧孙登。"}