{"id":"172356","title":"玉蝴蝶·金井梧桐飞报","dynasty":"宋代","author":"陈德武","text":"金井梧桐飞报，秋期近也，乌鹊成桥。为问双星何事，长待今宵。别今年、新歌暂展，更五鼓、旧恨重摇。黯魂销。两情脉脉，一水迢迢。寂寥。寄言儿女，纵能多巧笑，奚暇相调。暗想离愁，人间天上古来饶。但心坚、天长地久，何意在、雨暮云朝。宝香烧。无缘驾海，有分吹箫。"}