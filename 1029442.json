{"id":"1029442","title":"安乐窝示元德弟二首 其一","dynasty":"宋","author":"裘万顷","text":"往时病僧寮，今为安乐窝。昔病而今安，所得良已多。百年直须臾，一丘且婆娑。倦翼栖茂林，潜鳞渺重波。方欣随所愿，岂复知其他。朝来启南窗，群山郁嵯峨。上有无心云，乘风远相过。却观声利场，纷纷正横戈。到头蛮与触，胜负能几何。曷若休吾心，考槃依涧阿。孟夏草木繁，雨馀气清和。四壁环断碑，经史星宿罗。幅巾据胡床，翛然自吟哦。因之成此诗，要使儿童歌。"}