{"id":"1225744","title":"题洪氏舫轩","dynasty":"元","author":"郑玉","text":"山人爱舟屋亦舟，山中便作沧海游。何须风帆冒险远，东西南北穷遐陬。向来此是荆棘地，今日遂作江湖秋。门前岚雾霭苍翠，浑疑江上烟波浮。云旋日动屋移影，舟行岸转曲江头。主人自是济川手，坐令涉险如安流。复有佳客天下士，作记写出清绝幽。王先生诗继二雅，五字万里争追求。徐公翰墨妙当世，夜深光彩射斗牛。世间尤物自足贵，安用航海珠玉谋。谁当共此乐朝夕，窗外忘机两白鸥。"}