{"id":"1225787","title":"观湖","dynasty":"元","author":"陈高","text":"胜日携佳友，出郊眺长湖。积波何微茫，巨浪争奔趋。隐耳惊万雷，喧空撼千夫。上下宇宙混，东西垠堮无。皛淼浸百里，彷佛吞三吴。坤舆坼不合，鳌极倾莫扶。晶光浴秋日，簸弄琉璃珠。蜿蜒吴中山，黛色青模糊。夫椒据其左，林屋在南隅。风前渔舸并，烟际归帆孤。幽浦出菱芡，浅渚生葭芦。濯濯见白鸟，汎汎浮青凫。双眸劳应接，宿酲为之苏。倚树兴不浅，哦诗神欲徂。念昔天地辟，水府开玄都。禹功定震泽，周官书具区。于今几千载，灌浸无时枯。吴越争战地，废兴等摴蒲。嗟我与诸君，胜览得自娱。不须感今古，临风且倾壶。"}