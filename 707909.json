{"id":"707909","title":"满庭芳 其三 再叠前韵，答申凫盟","dynasty":"明末清初","author":"梁清标","text":"三载伤离，一丘甘老，名山近业如何。孤臣再录，惭负主恩多。忽尔惊心投杼，空翘首、双阙嵯峨。春将半，浮踪久滞，乡梦绕滹沱。良朋重念我，齐纨丽句，来自烟蓑。奈萦眸家岫，行矣风波。旧日酒垆客散，燕市里、曾否悲歌。关情处，伊人宛在，残月满青萝。"}