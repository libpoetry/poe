{"id":"686079","title":"答陈子成秋夕见怀二首","dynasty":"明","author":"卢龙云","text":"西风摇落正悲秋，月下听鸿独上楼。宾馆尚悬徐孺榻，仙踪谁并李膺舟。解传鹦鹉惊人赋，未爱鹔鹴贳酒裘。乘兴若来应共醉，何须还棹剡溪头。草堂幽寂枉瑶篇，何处尊开白雁前。异地长怀人似玉，良宵几待月初弦。了无奇字堪相问，莫把新诗更与传。鞭弭中原看此日，预期金石为君镌。"}