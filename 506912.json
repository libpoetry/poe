{"id":"506912","title":"小画为韩院判题","dynasty":"明","author":"杨荣","text":"君家画品世无匹，昨者沧桑忽相失。题咏空传名士诗，挥洒犹存伯兄笔。知君继志真才贤，故物忍令终弃捐。遂教好手巧为此，拂拭毫素生云烟。春山如黛春水绿，芳树重重绕华屋。杏花日暖卧狸奴，蒲叶风轻飞属玉。我亦平生林野情，忽见新图心目清。何时访君向幽处，一棹烟波江月明。"}