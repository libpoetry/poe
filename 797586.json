{"id":"797586","title":"沁园春 题再生图","dynasty":"清","author":"谈印梅","text":"五载支离，病榻馀生，瘦到几分。忆清才浓福，争推绝世，问形顾影，知是何人。證去来缘，谈今古事，比似生还入玉门。踌躇久，笑梦中说梦，春梦无痕。红尘淡若浮云。漫远逐、渔郎去问津。叹诙谐曼倩，还留片舌，莺花子野，认取前身。药饵相随，头颅如许，游戏人间更几春。休辜负、好暗中拔剑、斩断情根。"}