{"id":"1147318","title":"花石长枕歌荅章居士赠","dynasty":"唐","author":"皎然","text":"楚山有石郢人琢，琢成长枕知是玉。全疑冰片坐恐销，间发花丛惊不足。赠予比之金琅玕，琼花烂熳浮席端。吾师道吾不执宝，今日感君因执看。试叩铿然应清律，纤尘不留蝇敢拂。万物皆因造化资，如何独负清贞质。南山有云鹄在空，长松为我生凉风。高友朗咏乐其中，行住四仪皆道意。不学小乘一曲士，唯将此物安座隅，取次闲眠有禅味。"}