{"id":"704984","title":"琴轩","dynasty":"明","author":"霍与瑕","text":"我有一张琴，传自羲皇时。阳春二三月，短服被单衣。一鼓催春华，再鼓惜春归。春风盈宇宙，吾亦调吾丝。但奏高山音，世岂无子期。炎风初入候，杨柳暗阶墀。莺声渐以稀，时闻鸠鸟啼。援琴坐小轩，悠然一抚之。南薰溢弦柱，宛在重华时。秋夜月皎皎，凉风满庭院。白露落蒹葭，碧天过鸿雁。怀人在隔水，幽思托绿绮。清声激徵羽，心事向谁语。弹罢不胜情，寒螀唤月明。仲冬风日凄，朔气来边窍。拥炉闭小轩，独玩贞元妙。寒梅放旧枝，吾琴理新操。不是怨梅花，漫作江南调。"}