{"id":"388605","title":"水龙吟·答碧梧姊秋夜弹琴诗","dynasty":"清代","author":"谈印梅","text":"明河淡月疏星，闺房永夜珠帘卷。纱窗风紧，银屏灯暗，慵开书卷。树杪秋深，天涯信断，有怀难遣。算几多离恨，凭谁共语，都付与、清商怨。漫把金徽轻按，怕因愁、指随心乱。人琴无恙，山长水阔，甚时重见。弦外知音，意中同调，目穷鸿远。但柔肠一缕，和它香篆，百回千转。"}