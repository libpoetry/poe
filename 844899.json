{"id":"844899","title":"憩园赏菊次武进余大均韵二首","dynasty":"清末民国初","author":"曹家达","text":"人间何地醉乡宽，秋意萧萧傍石阑。日永小庭扶质易，霜寒老圃见才难。爱花栗里陶元亮，高咏松陵陆务观。入座正多延寿客，宾游相对几回看。西风木末动微凉，鶗鴂先鸣草不芳。消瘦幸能全晚节，纤秾未肯入时妆。愿凭好句轻元白，若问前生属绮黄。我忆憩园无眼福，登高无倚每彷徉。"}