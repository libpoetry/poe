{"id":"1253088","title":"杂体五首 效颜平原","dynasty":"元末明初","author":"宋濂","text":"丹桃艳阳实，移自武陵源。柔风拂纤条，鲜泽沃灵根。吐葩当春茂，结实俟秋蕃。盈盈大如斝，有色极华丹。卫之不敢亵，期以奉君餐。君餐发灵和，神滋生玉颜。无为升玄化，玄默即轩辕。流幻百年中，有如水中泡。虚形本不实，何以永今朝。悟此造化意，肆情常逍遥。夜来风雨至，南园秀芳条。采之荐美酒，斟酌乐陶陶。斜川素心友，叩关约游遨。相携步广陌，遂与品物交。惊飔乱陵蝉，坠照落岩猱。归徕枕肱卧，遐思溯寂寥。黄唐不我逮，缅焉心烦劳。竹死不变节，蕙焚尚馀馨。秉性有恒操，墆物非至情。左崦结层构，中园穿空冥。井花遥上白，风影时献青。筑灶试丹诀，濡毫誊酒经。一为缨笏累，殊嗟神府扃。事去虑将澹，感来心已醒。薨薨哀饥鸢，累累叹冻蝇。逝将命脩驾，薄言旋故坰。㪺秾浇阳卉，泛碧破阴苹。观化验群品，褰襟咏三精。情素谅已展，爵服吾何营。周庭体王国，汉制建神区。环极法北辰，玄筴应萝图。绮殿祥飙转，丹阙宝气浮。象魏压辇道，兽环衔金铺。宫花锦队展，御柳翠銮围。长生临宇县，亿载握皇符。琛贽九夷集，梯航百蛮输。天开睿情怿，道洽臣节孚。奉觞鳷鹊殿，奏疏承明庐。元功在献替，昌言列都俞。殷勤宣大雅，持用补嘉谟。少年趋京洛，京洛多繁华。迅河日流驶，崇芒郁巍峨。宛马游龙行，文轩流水过。晨夕骋般乐，张筵陈绮罗。观禊濯曾涧，行酒上阳坡。宛转七盘舞，萦环北里歌。中有岩栖士，如同颜阖家。寻云因剪木，饮窦却搴萝。时盼城阙中，流尘深如何。自咤逸德殷，颇兴贤达嗟。及时不行乐，长有好容华。"}