{"id":"690785","title":"海上二首","dynasty":"明","author":"张煌言","text":"仗剑浮身几度秋，关河遍誓客孤舟。一尊酒尽千山晓，七字诗成华谷讴。浩气填胸星月冷，壮怀裂发鬼神愁。龙池一日风云会，汉代衣冠旧是刘。屈指蒙尘近十秋，每怀若作济川舟。公卿宁忆朝元暮，士庶空余思汉讴。报越有君谁共难，椎秦无力独胜愁。螭龙岂是池中物，文叔当年自谓刘。"}