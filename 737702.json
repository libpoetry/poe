{"id":"737702","title":"琴意诗 其三 溪山秋月","dynasty":"清","author":"张梁","text":"溪山四时好，秋夜气更清。月色终岁佳，秋天光愈明。此意孰能写，惟有丝桐声。一弹山在眼，再弹溪在目。溪静水粼粼，山遥峰矗矗。慢声生旷怀，幽韵蕴高躅。或如临大壑，松风卷波涛。或如坐深岩，石泉鸣琼瑶。或如邻古寺，云外吼蒲牢。阴崖转长林，仄径凌绝巘。天风缥缈回，泛声三数点。夜深露叶光，水天交飐闪。如观荆浩图，如读谢庄赋。年衰倦登临，体弱愁风露。间窗时一挥，悠然惬心素。"}