{"id":"506847","title":"池阁","dynasty":"明","author":"杨荣","text":"豫章城南曲，胜地何逶迤。乔木翳平野，流泉引深池。池上建高阁，翼然似翚飞。窗户澹虚敞，帘栊郁参差。爽逐凉飔至，影随明月移。泛泛蕖荷艳，苍苍杨柳垂。松声度灵籁，竹色涵华滋。鹭浴出深渚，鱼游动涟漪。对此惬幽趣，况当九夏时。登临恣休偃，顿觉消炎曦。悠然风雩兴，良与静者宜。先生天下士，道德人共推。承恩早休致，林壑闲自颐。当暑恒愤懑，那堪向衰迟。幸有贤方伯，经营慰心期。全胜杜陵客，不费草堂赀。诗成劳远示，千里来京师。开缄想风采，三复感故知。看君适优逸，愧我犹羁縻。愿因南飞翰，题赠寄深思。"}