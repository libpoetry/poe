{"id":"1240174","title":"秋夜听冷恊律弹琴分韵得夜字","dynasty":"元末明初","author":"刘基","text":"秋清众籁寂，华月耿遥夜。玉琴奏瑶席，逸响发高榭。微微风入林，稍稍泉出罅。关关黄鸟春，嘒嘒玄蝉夏。幽忧北酆语，赫怒西楚咤。初疑广寒府，和銮起仙驾。忽惊龙腾霄，雷电劈太华。凄凉汉宫女，万里异国嫁。逍遥商山老，芝歌意闲暇。斯须变暄凉，要妙夺造化。终焉返淳朴，瑚琏在缫藉。郑卫失其淫，仪秦失其诈。虎狼失其攫，乌鸢失其嚇。大音信希声，馀美甘如蔗。持此涤尘心，永与筝笛谢。"}