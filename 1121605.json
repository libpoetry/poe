{"id":"1121605","title":"石桥","dynasty":"宋","author":"范冲","text":"石梁杰出望南州，登览从公破旅愁。棋罢未应消一日，人归无奈已千秋。尘缨自喜临流濯，车辖仍逢好事投。莫怪神仙近如许，当年此地绝深幽。秋风吹上景华天，醉梦醒来一洒然。万古林泉招我老，百年风雨复谁怜。顿除热恼初无病，剩买安闲不用钱。寻得青霞是归处，漫修岩穴小乘禅。"}