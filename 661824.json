{"id":"661824","title":"后峰篇赠黄伯固正郎","dynasty":"明","author":"郑岳","text":"九峰何崔嵬，屹然镇坤维。泉石挹明秀，草木含华滋。最后有奇峰，退让乃卑卑。谦光岂容掩，灵淑良在兹。高文合典则，懿行无瑕疵。历宦十馀年，既罢将安归。悠然念出处，戒途仍迂迟。经营四方志，况当强壮时。去去济时艰，终岂好爵縻。山中精舍在，岁晏期相依。"}