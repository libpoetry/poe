{"id":"1108147","title":"方时敏寄和诗复用韵报之并简季高理前止酒之语季高尝梦萧相国戒勿饮酒","dynasty":"宋","author":"刘一止","text":"畴昔城南隅，莲叶秋田田。从公觞玉醪，醉墨看云烟。我乃世背驰，公独肯顾怜。追思十年梦，仅熟一觉眠。念当老扁舟，生理师计然。不意菰芦中，复见琼瑶篇。笔力如置阵，弥缝认先偏。从容步武间，左右方若圆。又如清庙音，三叹闻疏弦。安得化为云，追逐飞上天。阮籍刘伯伦，嗜酒不知止。颠狂欲求名，此计真陋矣。酒中有何好，正自未能已。愁来得暂驱，洞若适妙理。我岂沈酣徒，公亦聊尔耳。世间等梦间，未悟彼易此。阿高志得殊，家学自中垒。嗷嗷求独醒，今昨较非是。无心穷酒圣，有意造诗史。自言古酂侯，告戒存密义。逡巡若神授，恍惚类儿戏。不须更论酒，春梦本如醉。我知昴星精，不管太白事。"}