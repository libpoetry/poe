{"id":"721006","title":"初度日占六首","dynasty":"明末清初","author":"王夫之","text":"横风斜雨掠荒邱，十五年来老楚囚。垂死病中魂一缕，迷离唯记汉家秋。一万五千三百三，愁丝日日缠春蚕。天涯地窟知音绝，新剪牛衣对雨谈。十一年前一死迟，臣忠妇节两参差。北枝落尽南枝老，辜负催归有子规。新买茱萸半亩堂，苔侵床足月侵墙。天涯芳草迷归路，病叶还禁一夜霜。十载每添新鬼哭，泪如江水亦乾流。青髭无伴难除雪，白发多情苦恋头。陈抟驴背笑难禁，龚胜床头饿称心。雪搅九微香炬暗，未知除夕是晴阴。"}