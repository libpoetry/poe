{"id":"198793","title":"送郑州邵资政","dynasty":"宋代","author":"曾巩","text":"江夏无双誉，菑川第一才。笑谈成黼藻，咳唾落琼瑰。紫气锋铓露，青冥羽翼开。隽游追暮府，高步集蓬莱。探讨篇章洽，研磨术业该。九宵新汉邸，万目注梁台。选择真儒用，招延急诏催。衣冠惊角绮，宾友重邹枚。每右横经席，宁虚置体杯。八荒披日月，万里散云雷。始去东山榜，俄参北斗魁。庙堂奇计得，羌虏鸷心摧。帝念人求旧，朝须汝作梅。避荣言屡切，请外志难回。际海归封略，连吴入剸裁。夕冰承命出，昼锦过乡来。许国风猷壮，容民宇量恢。节旄恩换镇，京室地称陪。赐觐亲中扆，通班接上台。壶浆空度洧，公位在三槐。"}