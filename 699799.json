{"id":"699799","title":"悼内四绝","dynasty":"明","author":"郭之奇","text":"出自名门自得师，颇通文史步羲之。祇缘黑祲时相扰，那许黄庭日共随。栖栖独向首阳薇，井臼心劳眉案稀。四德安能誇尽美，两年或可诵无非。罗袂无声风似裁，香奁有意月依台。风风月月皆愁思，死死生生作恨灰。空庭久对独伤心，林叶萧萧变晓阴。转眼欺人丝出鬓，当前失伴泪沾襟。"}