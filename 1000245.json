{"id":"1000245","title":"曾元恕累日不相见以诗垂寄依韵和答","dynasty":"宋","author":"强至","text":"丈夫收功名，要在少壮时。今予四十强，才短良时遗。俯首入掾曹，所托真一枝。动静系他人，何异马受縻。事业乖圣贤，饥寒愧妻儿。浩歌望青云，致身分已迟。江湖久去眼，终日怀钓丝。元恕知我深，爱恶非众随。怜我事冗宦，役役犹儿嬉。十日不一见，敢以奔走辞。与子结永好，交情保无移。相从文酒欢，晚岁沧洲期。"}