{"id":"595780","title":"姑苏曲","dynasty":"明","author":"李时行","text":"三月三江口，垂杨复垂柳。朝看燕引雏，暮听莺求友。此时花鸟竞妖妍，此际风光正可怜。锦辔分飞争道路，朱轮合沓出郊廛。千门箫管声如沸，公子豪华多意气。雕戟云凝故相家，玉阑花覆将军第。春衣制紫绒，剑佩拂猩红。暂醉专诸宅，还宿馆娃宫。馆娃宫里飞花满，姑苏台上游丝软。吴姬二八笑当垆，能向春风歌宛转。宛转歌正微，朱颜世复稀。分明不是阳台路，祇愁化作彩云飞。"}