{"id":"704410","title":"隐园杂咏十七首 玉林","dynasty":"明","author":"黎民表","text":"一双馀隙地，种此青琅玕。夜静疑风雨，萧森万籁寒。凿井得海眼，清冷味如雪。青丝转辘轳，下汲秦淮月。夹林开绮构，前对雨华台。倏忽烟岚起，庭中万象来。玄珠本难求，得之在罔象。回照一室间，万形自霄壤。夜听萧疏响，春畦长渐高。丈人方兀坐，抱瓮亦徒劳。世故多歧路，功名一聚尘。观生何处是，半榻隐吾身。六朝迹苍莽，长江流古今。高台自风月，不废我登临。明月出海底，倒影池上楼。清辉不可揽，白露湿衣裘。清池浴皓羽，乱此罨画影。蘋末来清风，葛巾自慵整。白鸥日飞来，止我茄下食。不但无机心，回旋似相识。金塘澹淡浮，垂柳参差碧。千里江南春，移来君几席。太虚本无色，止水亦长瑩。如何桂轮中，忽有山河影。短桥流不去，回波相激鸣。度我幽寻屐，千花隔岸明。何年移玉井，开作满池花。白鸟凌波去，青天裂片霞。曲径不用车，通行止孤鹤。畏有红尘踪，惊我岩花落。眷然京华游，岁暮心无已。寄谢陶柴桑，今朝真已矣。曾作秦淮梦，篝灯对风雨。客散春山空，独鹤向人语。"}