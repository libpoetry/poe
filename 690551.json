{"id":"690551","title":"丙寅初春参知洪崖王公移镇惠潮喜而赋之","dynasty":"明","author":"张萱","text":"东方分镇借长城，瑞霭罗浮福曜明。棨戟行春天上至，壶浆就日梦中迎。曾披蜃市鸠蜚雁，笑拥麟符筑巨鲸。不是金兰怜缟带，彝门谁复问侯嬴。王春花信报江梅，人日恩光遍草莱。地控上游开两府，人从中夜望三台。科名蕊榜文章伯，政事薇垣鼎铉才。好语邹生缓吹律，一时黍谷已阳回。"}