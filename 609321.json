{"id":"609321","title":"瀛海长春歌为宪副刘翁作翁家瀛海以元日生时夫妇皆寿八十馀长子礼部侍郎次子副都御史故并侈其家","dynasty":"明","author":"区大相","text":"世家瀛海近长安，天上夔龙接武看。大子文章领宗伯，次儿勋业冠台端。庭闱自昔荣三乐，人物中朝数二难。家宴烟霞元日酒，仙人楼阁五云盘。风前玉树连枝发，雪后蟠桃并蒂餐。为问年来清浅处，几回蓬阁更承欢。"}