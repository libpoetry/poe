{"id":"523268","title":"程生游华山归也誇我以观动我以灵篇爰赠此章抒我夙愫","dynasty":"明","author":"李梦阳","text":"君行值杪秋，飘飘登云巅。笑弄石莲花，俯漱玉女泉。秦时采松女，有无嬉紫烟。双骑两茅龙，曾逢呼子先。夜栖何峰室，遇师叩何诠。一虎啸海月，万壑惊风旋。飒然毛骨换，错落神光圆。晨兴扳长萝，朗咏青霞篇。黄河衣带去，蓬莱瞪目前。赤日跳扶桑，仙掌发红鲜。伊予歉兹游，桂心三十年。梦想落雁顶，携诗问青天。林麓限层云，奋飞怅无缘。安能振衣去，共尔追群仙。"}