{"id":"769496","title":"三姝媚  四月十四日病起，偶过咫村，回忆年时吟事甚盛，此时好梦难寻，孤游易感，不知来者之何如今也。赋寄叔问苏州、叔由芜湖","dynasty":"清","author":"王鹏运","text":"东园花下路。记盟香年时，倦赓零句。病起心情，洗芳林厌听，夜来风雨。开到将离，春自老、无人为主。蝶闹蜂喧，遮莫纷纷，总过墙去。杜宇催人休苦。问废绿迷津，劝归何处。花影吹笙，敞画帘空忆，月明前度。那得流光，将恨与、颓波东注。目断停云霭霭，清琴自语。"}