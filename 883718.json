{"id":"883718","title":"奉送中散使君提举崇禧观","dynasty":"宋","author":"朱长文","text":"方面威名久，朝端闻望隆。需章祈玉陛，宝诏与琳宫。睿奖均劳逸，高情保始终。他年黄发老，清世紫芝翁。迹放风波外，心安梦幻中。身轻随寿鹤，目极送冥鸿。祖帐群公集，啼婴万俗同。何缘留召父，无路达尧聪。誇里金龟重，荣先密印崇。高堂罗俎豆，幽径铲蒿蓬。趁健歌归去，因闲味道冲。谢庭常有庆，越橐任令空。醉帽攲华月，吟髭动好风。翠虬乔木老，锦障海棠红。平昔高轩过，深嗟陋巷穷。嘘枯言不绝，推毂赐尝蒙。载酒要彭泽，名乡表郑公。量材如断木，荷德重维崧。耆俊方图任，明廷正纳忠。剧藩如择将，犹恐起宗工。"}