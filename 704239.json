{"id":"704239","title":"题画 其二","dynasty":"明","author":"德祥","text":"乱山深处白鸥洲，不见渔郎问隐流。春屋醉听三日雨，桃花落尽水悠悠。挪蓝春水暖初流，擘絮晴云湿未收。相约杖藜同步出，有诗多在小桥头。江亭湖寺两萧然，画里题名二十年。几树夕阳流水外，断风残雨曳鸣蝉。阴森群树湿秋光，桥下溪流接草堂。闻有客来先出候，黄花村路酒吹香。仙山曾谒大茅君，桥里桃花两路分。不道楼台风雨上，又闻鸡犬隔春云。碧水前头树一林，留云僧屋住来深。泊舟桥下青苔岸，不得桃花不可寻。"}