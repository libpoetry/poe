{"id":"618020","title":"送蔡五岳使君","dynasty":"明","author":"何吾驺","text":"玉壶照谢碧琅玕，金浆晓湛玛瑙寒。一啜形神浑欲释，咫尺翻涵沧海观。吾师气味洵如此，青天秀出梧桐美。鉴底澄空迥绝尘，璧月上映千寻水。从来士为知己伸，岂弟君子能作人。顾盼枯朽生光彩，吹嘘满目皆阳春。君不见夜光黯黯宁堪恃，按剑道傍固应尔。又不见楚庭刖足怀贞璧，若不成珍便成石。学生落落十年间，佯狂偃仰栖空山。啮菜茹荼辄自活，何期振翮生羽翰。大江日夜东南流，滔滔今古何时休。便是河清有时俟，千秋壮士朱颜愁。无乃丈夫生而重知己，白眼青天亦徒尔。莫言贫贱可骄人，不遇吾师我应已。所悲生计如波澜，枕块惨淡摧心肝。容易及门献赋执君鞭，可堪临歧矫首攀君辕。古来圣主得贤臣，北山雨露南山云。男儿相知在万里，南北东西宁讵论。"}