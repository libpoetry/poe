{"id":"702903","title":"艳词十七首","dynasty":"明","author":"谢与思","text":"雪洞春光碧海深，青衫长对紫霞斟。灯前射覆拈纤手，坐到层城漏欲沉。署倚青山石溜清，晓来分入曲池平。风吹莲叶游鱼上，自扱香纶绕槛行。游丝轻飏午窗虚，疏簟风和籍袖馀。洗沐不随群伴出，案头时唤检文书。湘帘秋静早休衙，睡冷珊瑚歛鬓鸦。一夜天风飞玉露，庭前开遍木犀花。几回长路拥行骖，向夕孤蓬古剑浑。玉醴调来亲捧进，相怜还劝慎烟岚。灵岩杰阁敞仙都，乘兴閒携选□壶。水骨却嫌萝径绝，回头多是倩人扶。惆怅黄花病骨侵，风霜尤自伴抽簪。难将明月珠千颗，买得蛾眉兼买心。梅蕊初含岭路香，天南迢递损柔肠。旗亭压酒行堪换，愁尔宵寒问鹔鹴。小时曾学唱伊州，从入朱门迥似羞。今日扁舟泛横渡，临风初得试纤喉。水竹居边风日妍，碧窗尘净袅炉烟。经旬群从相过少，抄就中郎传一编。野外危楼拂斗寒，名花如绮簇阑干。妆成金屋非无意，长遣婵娟带笑看。园林清宴镇相亲，取次尝来海错新。怪底年芳游未遍，南音操得向时人。晴光照眼石榴丹，懒对高春拂镜鸾。鬒发莫将梳堕马，主人新赐切云冠。从得倾城映坐辉，自矜缘结此上稀。那堪天际双飞翼，却向西风怅独归。远送将归夕涨生，兰桡摇荡酒初倾。交游都有生离恨，泻作尊前白雪声。醉后衣裳点泪红，远天云树湿濛濛。玉人一去千馀里，回首欢娱似梦中。还家恰度艳阳天，镜里容华好自怜。他日相思南国侣，可能重醉荔枝鲜。"}