{"id":"622505","title":"开卷有怀书寄方肃之徐九一在馆读书","dynasty":"明","author":"郭之奇","text":"开笈抚馀篇，嘿坐空叹慨。譬彼孤飞鸟，日暮失行次。翻翮自求心，疏林独憔悴。有朋在远方，念昔同中秘。满堂见目成，数友称心寄。徐子誇俊拔，巨手施鸿锤。方髯索清真，远格标危帜。谓余怀古僻，相与析疑义。文章自有神，气声自有类。披衣联食寝，论述难相避。安知言笑时，忽睹别离事。君留白玉堂，我踞幽山位。玉堂生虚清，幽山多窈异。当年万古情，此日三秋意。明月共燕吴，秋风通寤寐。有梦未辞遥，于心明不二。束刍念金玉，尔音莫遐弃。新诗速置邮，枕宝毋终閟。今人那许窥，古人或可企。安能必如古，所欲求其至。"}