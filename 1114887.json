{"id":"1114887","title":"寿王提举二首","dynasty":"宋","author":"李新","text":"新岁祥分葆羽车，老君抱送浃云霞。夏正更籥称觞近，蜀道占星故国赊。尚忆前时司玉牒，试簪明日剪金花。这回飞燕知恩旧，肯到寻常百姓家。本来卿伯籍神霄，时与群仙立舜朝。邂逅吹笙云鹤并，等閒飞舄海天遥。在公载燕方称寿，厥日惟人只隔宵。黄阁年年春酒熟，商山皓首却烦招。"}