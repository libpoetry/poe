{"id":"1219241","title":"李早马图","dynasty":"元","author":"郑元祐","text":"外甥似舅明昌帝，取法宣和尚工伎。李早画马供奉时，画院森森严品第。冀之北土马所生，早也想见房星精。遂令龙媒出毫素，侧胸注目疑嘶鸣。纨扇画三骑，郎君峭鞍辔。窄衫绣襮四带巾，靴尖曾踢中州碎。紫绒军败祁连山，金钿玉轴仍南还。好事空馀扇头马，至今拂拭尘埃间。"}