{"id":"759963","title":"眉仙为作独立图，三年尚未成，作此速之","dynasty":"清","author":"丘逢甲","text":"三年变态无不有，世界非新亦非旧。前颠后仆人几何，新不能维旧难守。此时独立苍茫人，诗且罢吟合呼酒。可怜磊块浇难消，谁能写向丹青手？荷君诺我颊添毫，如何阁笔三年久？幸不障面羞彦回，更不函头哀㑌冑。还我堂堂地做人，所贵完身成不朽。平生儒冠久自厌，长剑横腰衣短后。不妨图我作老兵，天下于今武方右。乞君速践息壤言，勿使神龙空见首。"}