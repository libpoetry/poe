{"id":"422550","title":"水龙吟     舟次糕村伤春感逝黯然成阕","dynasty":"近现代","author":"邓桐芬","text":"子规啼彻清明，声声归去催春暮。残阳一缕，苍茫烟水，当年意绪。吮损霜毫，砑残吴绢，难笺心素。怅天涯芳草，萋萋不尽，还重过，销魂处。准拟停桡泊渚，浣尘襟、倩谁为主？弦歌响寂，落红谁拾？欢惾无据。宝篆香零，银屏梦窄，几回凝伫。剩东风似旧，飘摇满目，是粘天絮。"}