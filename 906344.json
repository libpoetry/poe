{"id":"906344","title":"客诵故人刘立道梅花诗有怀用其韵以寄之","dynasty":"宋","author":"李弥逊","text":"桑柘如钱柳如雪，南村北村欲蚕月。老翁饭饱摩腹行，白鸥自随闲唤铁。扳花正恨颜色乾，哦公七言毛骨寒。惜花不似爱诗苦，即遣愁海回狂澜。公今为郎尚黑发，仕路不应嗟歇灭。江头官闲来雁多，莫使故人书断绝。春风步马芳兰皋，思如哀鸿独求曹。几时怀抱相对尽，桂浆酌斗供诗豪。"}