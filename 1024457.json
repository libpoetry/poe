{"id":"1024457","title":"偈颂一百零二首 其五十","dynasty":"宋","author":"释慧远","text":"大哉释迦文，生下便作怪。南北东西行，点胸也忒杀。弃舍轮王位，反受父母拜。六载向雪山，精进修净戒。明星才出现，證道果能快。分别说三乘，惹得一身债。最后向灵山，拈花索买卖。十万众人前，就中无一介。独有迦叶波，和赃与捉败。二千年前且放过，直至而今被佗坏。坏不坏，主元在。主既在，休厮赖。"}