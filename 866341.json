{"id":"866341","title":"乌乌歌","dynasty":"宋","author":"乐雷发","text":"莫读书，莫读书，惠施五车今何如。请君为我焚却“离骚赋，”我亦为君劈碎“太极图。”朅来相就饮斗酒，听我仰天歌乌乌。深衣大带讲唐虞，不如长缨系单于。吮豪搦管赋子虚，不如快鞭跃的卢。君不见前年贼兵破巴渝，今年贼兵屠成都。风尘澒洞兮豺虎塞途，杀人如麻兮流血成湖。眉山书院嘶哨马，浣花草堂巢妖狐。何人笞中行，何人缚可汗。何人丸泥封函谷，何人三箭定天山。大冠若箕兮高剑拄颐，朝谈回轲兮夕讲濂伊。绶若若兮印累累，九州博大兮君今何之。有金须碎作仆姑，有铁须铸作蒺藜。我当赠君以湛卢青萍之剑，君当报我以太乙白鹊之旗。好杀贼奴取金印，何用区区章句为。死诸葛兮能走仲达，非孔子兮孰却莱夷。噫，歌乌乌兮使我心不怡。莫读书，成书痴。"}