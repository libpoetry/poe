{"id":"752146","title":"郭幼安广文好学工书尤精篆刻为余作印甚夥诗以酬之","dynasty":"清","author":"张僖","text":"兰石先生生海滨，书名鼎鼎天下闻。我来领郡识公孙，三绝不数郑广文。指挥虎仆驱龙宾，临模苍史追少温，银钩玉箸何嶙峋，肯以姿媚换鹅群。馀事摹印尤殊伦，戏拈寸铁刓云根，妙手如运成风斤，指物两化疑通神。文何而后皖浙分，君乃直逼邓与陈。天随阁中相讨论，照耀碑版辉彝尊。我生同癖夙好敦，摩挲行箧罗山珉。烦君一一加磨磷，刻画奇字方周秦。公馀拂拭无纤尘，卷轴错落钤朱纹。桃花红蘸芝泥新，寿同金石争千春。在昔栎园游八闽，一时提倡编印人。赖古遗册披香芸，莆中林吴手迹存。零玑断璧都沈沦，山城寂寞空荆榛。得君风雅庶再振，岂惟传砚绳清芬。"}