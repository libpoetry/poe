{"id":"820411","title":"望海潮","dynasty":"清末近现代初","author":"梁启勋","text":"飞帆来去，吟蛩断续，沉沉大地山河。风卷暮潮，天浮暝色，芦边骤起渔歌。良夜也蹉跎。看迢迢银汉，云薄秋罗。乱石纵横，依依杨柳自婆娑。冰轮乍涌澄波。对玲珑玉宇，明媚姮娥。孤洁自怜，清辉共赏，分光此夜谁多。无语奈天何。漾琉璃、万顷潋滟相磨。窥户徘徊，一天凉露静中过。"}