{"id":"874410","title":"嘉泰开乐日殿岩泾原郭季端邀游凤山自来美堂而上湖亭海观梅坡石林无不历览最后登冲天楼下介亭观骑射歌舞赋诗而归","dynasty":"宋","author":"刘过","text":"结束战袍骑战马，冠军将军宛如画。前呵小驻来美堂，箭去弓鸣飞鸟下。青林路转入岧峣，湖亭海观争为高。谁知凤舞龙飞外，别有楼阁横云霄。回旋左右皆游历，人物江山两英特。风流标致梅岭梅，磊落胸襟石林石。侧身更上天上行，好风吹下笑谈声。山神川后领要束，遁走虎豹藏蛟鲸。摩挲苔藓题诗去，万鼓声中白题舞。众宾捧酒寿主人，将军自是擎天柱。看山看水时一来，钱塘吴越何小哉。指点中原百城在，功名逼人有机会。"}