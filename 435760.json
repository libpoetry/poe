{"id":"435760","title":"题张左丞家范宽秋山横幅","dynasty":"金末元初","author":"元好问","text":"层崖閟长阴，细径缘绝巘。梯云阑干峻，廓廓清眺展。斜阳半天赤，飞鸟大江远。清霜张秋气，草树生意剪。风雪斫坚敌，旗旆纷仆偃。峥嵘峰峦出，莽苍林薄晚。盘盘范家笔，老怀寄高蹇。经营入惨淡，得处乃萧散。嵩丘动归兴，突兀青在眼。何时卧云身，团茅遂疏懒。"}