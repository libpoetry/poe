{"id":"495029","title":"望甘泉山作","dynasty":"明","author":"湛若水","text":"甘泉之山何处山，山岳中脉来蜿蜒。淮海维扬作方镇，左右江湖中气尽。孕奇产秀多哲人，三品瑶琨不足珍。势如黄河天上落，千枝万枝极磅礴。又如君子温而厉，阴阳合德德乃备。我来仰止冲和色，远之可望近可即。咫尺之水藏蛟龙，地脉况与江湖通。一朝乘云作霖雨，膏泽应须盈下土。"}