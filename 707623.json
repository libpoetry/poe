{"id":"707623","title":"石言","dynasty":"明末清初","author":"卢若腾","text":"我家南溟滨，湖山隐荒僻；日月几升沈，云烟相叠积。何来沙河翁，侨寓事开辟；欲以文字位，易我混沌席。卧者劖其腹，立者雕其额；伏者琢其背，蹻者镌其蹠。湖光照山容，伤痕纷如列。我顽亦何知，闻之屐游客；不誇笔墨奇，但叹湖山厄。胜事未足传，我骨碎何益！愿言风雅人，高文补其隙。"}