{"id":"683421","title":"送孙郎中守承天","dynasty":"明","author":"王世贞","text":"五马凭陵紫气中，方城南冠楚天雄。成周百叶称江汉，先帝千秋忆沛丰。将为股肱仍见召，即论汤沐竟谁同。兰台宋玉毋烦对，父老时时歌大风。汉江西望接荆门，紫马春看孙使君。今日帝乡私雨露，向时龙迹护风云。桥门玉砌銮舆下，中贵银珰御座分。何事南阳不可问，古来强项几人闻。"}