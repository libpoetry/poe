{"id":"666461","title":"省中赏牡丹是日喜雨得知字","dynasty":"明","author":"薛蕙","text":"嘉卉吝含采，芬荣还及时。兹言喜雨日，忽值看花期。四月春草歇，南宫韶景迟。烟扶翠柯立，风拆绛房披。珠树安足种，仙人应未知。何如翰墨署，共揽芳菲枝。赏胜自难偶，时和方在斯。作霖怀相业，忧旱体皇慈。厕燕已云忝，属歌谅非宜。空然搦赤管，讵报琼瑶辞。"}