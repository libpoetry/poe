{"id":"508551","title":"淮之水挽山阳友义毕居士","dynasty":"明","author":"倪谦","text":"淮之水，去悠悠，公逝矣，不我留。乘云至帝乡，上挟飞仙游。俯视下土方，孰轸苍生忧。万金不惜济穷匮，古亦罕见今无俦。淮之水，波湜湜，入人深，公之德。身荣章服维民则，子登甲科务学殖，夭之报施宁有极。淮之水，流无已，公之名，垂后世。高风杳邈徒仰止，呜呼九原安得起，一为哀歌歌义士。"}