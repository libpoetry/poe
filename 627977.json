{"id":"627977","title":"张超然蓝公漪将归八闽维舟合江同余访卫立组广文阻雨留饮斋中霁后登白鹤峰访东坡故居","dynasty":"明","author":"何绛","text":"四月五日天气恶，飘风骤雨荡城郭。隔河咫尺失青山，迅雷霹雳电交作。广文官舍大如斗，诗豪酒兴重吾党。留客痛饮罗浮春，诗亦为之赋千言，酒亦为之倾百盎。雨歇风回天转清，山川万里忽晴明。振衣齐上白鹤峰，坡公旧宅跨层城。东江如箭射城根，恰从银汉来天门。浪头山高白似雪，千队万队如车屯。丰湖一片西南出，群峰大半衔落日。芰荷叶长柳丝垂，画船箫鼓犹髣髴。坡公坡公如此江山谁不思，胡为肚皮不合时宜。倚君树，坐君居，令余不觉长唏吁。何人何代非人臣，十常八九意不如。金莲赐烛今安在，未若屋头明月无年无。"}