{"id":"812090","title":"赠别罗仙","dynasty":"清","author":"孙原湘","text":"安榴花映泪斑红，别绪都含不语中。佛愿纵悭成并蒂，仙踪何苦类顠蓬。搯眉凄切盟沉水，捉臂矜持护守宫。金锁暂笼么凤去，此生心已挂梧桐。嘱郎珍重要郎安，收拾啼颜强作欢。新月尽留圆后想，好花尤耐别时看。伤心且说相逢易，行迹终愁自定难。玉手亲除金缠臂，愿天重与铸团圞。暂时小别尚萦牵，况是分飞各一天。流水倘然终不返，浮云何似竟无缘。香浓自古留难久，梦好从来续未全。赠我青丝才一绺，如何穿尽泪珠圆。同心稳抱此情芽，缘到春深会发葩。大海有时逢断梗，小星甘自守匏瓜。果营金屋先量地，若到银河定有楂。手写红笺教记取，碧桃花坞第三家。"}