{"id":"487487","title":"苏生行","dynasty":"明","author":"张元凯","text":"苏生纵横客，寂寞休明世。尺寸无所成，坐叹流光逝。少岁曾为南粤游，尉佗椎髻最难柔。军前长揖无数语，遂令面缚閒戈矛。归来牛酒相慰劳，上功幕府寝不报。翻然结客少年场，五陵豪杰亲除扫。解装犹剩千黄金，遍置鸳衾与凤簪。好将陆贾平生橐，结得徐娘既老心。春明门外花如绮，羽林缇骑佻佻子。相逢大快共樗蒲，绝叫狂呼卢与雉。百万常输囊屡捐，凄然击筑夜无眠。荆卿远去渐离老，孤剑寒风易水边。东归肮脏身何寄，数椽如线邻萧寺。短衣弹雀逐群儿，长镵采药遗仙吏。看君体骨良不恒，面如紫石何棱棱。谁言山泽常如此，忽有风云或可乘。男儿七尺须奇节，黑貂何必愁鹑结。阴符一匣在床头，莫使灵文久磨灭。"}