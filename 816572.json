{"id":"816572","title":"赠杜翘生本崇典试贵州","dynasty":"清","author":"曾广钧","text":"春殿赐书钤凤尾，秋风弭节度龙标。丹墀宠锡君恩重，紫逻关山驿骑遥。乡梦千重鸥外堕，黔云一片马前骄。故家莫郑多才子，好第文章报本朝。瓯骆旧游留玉尺，刍尼吉语协金钱。新来瘴岭千层翠，回首江山九姓船。枫叶夜舷同瑟瑟，藕花朱盖共田田。遥知羁旅兼怀古，立马苴兰起暮烟。河桥风絮一年别，璅苑幽花连月香。校士地严银烛短，思亲天远锦书长。共知使者心如日，劳止明时鬓有霜。千里金台霄汉影，照君冠剑渡清漳。"}