{"id":"921667","title":"送千乘、千能两侄还乡","dynasty":"宋","author":"苏轼","text":"治生不求富，读书不求官。譬如饮不醉，陶然有馀欢。君看庞德公，白首终泥蟠。岂无子孙念，顾独贻以安。鹿门上冢回，床下拜龙鸾。躬耕竟不起，耆旧节独完。念汝少多难，冰雪落绮纨。五子如一人，奉养真色难。烹鸡独馈母，自飨苜蓿盘。口腹恐累人，宁我食无肝。西来四千里，敝袍不言寒。秀眉似我兄，亦复心闲宽。忽然舍我去，岁晚留馀酸。我岂轩冕人，青云意先阑。汝归莳松菊，环以青琅玕。桤阴三年成，可以挂我冠。清江入城郭，小圃生微澜。相从结茅舍，曝背谈金銮。"}