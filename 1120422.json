{"id":"1120422","title":"春日五首","dynasty":"宋","author":"周行己","text":"送春小雨作轻凉，碧瓦鳞鳞动霁光。紫燕衔泥归旧屋，黄蜂采蜜度斜阳。小窗午枕梦初醒，特特来寻春径行。晴日暖风无俗客，岸巾柳底听新莺。蛱蝶寻花经竹过，蜘蛛结网趁丝行。檐前翻翼频来燕，叶底窥人欲去莺。深院回廊春日长，晴丝冉冉暖浮光。五株恰似陶彭泽，满县愧尔潘河阳。无赖春物恼人愁，百年心事信沈浮。何时买得会稽宅，蜡屐自作乌衣游。"}