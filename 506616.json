{"id":"506616","title":"题钱舜举画山水图","dynasty":"明","author":"王洪","text":"我生性爱游名山，独扫云石清泉间。树阴绕地绿云合，松气一帘苍雾寒。东村西崦人家住，日出沧溟海霞曙。任他芳草满径生，随着清溪放舟去。翠崖丹壁千万寻，彩色下射春波深。划然长啸万山静，天风吹送鸾皇音。时来偶向东山起，拄笏朝朝看爽气。今日君家见此图，恍然如在林泉里。朝回无事坐粉闱，手拂空翠开烟霏。碧莲万朵坐中起，彩云五色窗前飞。安得鹅溪绢千尺，好请钱郎放雄笔。不论五日拜十日，扫遍高山与奇石。挂公高堂之素壁，彼为公画我为公吟。愿公经济有馀暇，适此逍遥廊庙心。"}