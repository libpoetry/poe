{"id":"755262","title":"桂林诸山","dynasty":"清","author":"何桂珍","text":"边山锐上名融丘，尝从经师受《尔雅》。箭簇突兀雁翎刷，刀锷峥嵘鹈膏泻。仙人身披古色裘，捧持天仗骑骓马。狂风吹落蛮云中，散为桂林画分野。大舰如拖五丈樯，广屋如侧千鳞瓦。作诗犹隘昔人吟，入画竟无妙手写。晴红雨翠万态供，酒樽游榼千场惹。使人倦眼等閒开，如彼禅栖不妨假。省门病起意何如，遥对琼峰挥玉斝。小山招饮有吾侪，请看闺中同志者。"}