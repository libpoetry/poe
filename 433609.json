{"id":"433609","title":"挂冠后寄江南故人庾哀流离暮齿杜嗟生意可知虽才谢前修而情符曩哲矣四首","dynasty":"近现代","author":"程千帆","text":"沈身几见海扬尘，失路终悲鸟堕云。虎闼昔惭陶相国，龙山今并孟参军。颠蛮蹶触犹争长，博谷书臧共策勋。十有八年真露电，剩将白首仰苍旻。荆门叱犊四年馀，难得量移一纸书。未答涓埃伤老悖，极知祸福自乘除。抛残旧业吾何恨，入样新文锦不如。圣听傥容求建业，岂宜更食武昌鱼。物论方归祖孝徵，枉称庾信与徐陵。争名那复趋朝市，守静差难绝爱憎。尾上苍蝇空自许，井中青黾本无能。近来稍喜金风集，佳处还堪借一灯。江南风景梦魂间，世法拘人竟不还。锦障步春三月雨，玉骢嘶雪六朝山。少年好事浑如昨，衰鬓逢辰忍闭关。若共盼英徵故事，也应憔悴泣红颜。"}