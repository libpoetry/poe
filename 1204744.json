{"id":"1204744","title":"水龙吟 己丑中秋用韵","dynasty":"元","author":"许有壬","text":"可翁点检形骸，关心六事今犹可。摩挲老眼，残编细读，小窗危坐。信手挥毫，云烟撩乱，波涛掀簸。笑蹒跚病足，登山不武，尚能踏、苔痕破。便腹还堪容酒，齿牙攻、脯殽蔬果。歌声到耳，宫商少误，肯教轻过。馋口如门，丁宁告戒，欲须坚锁。怕曲生徒众，众群然趋，入困风流我。"}