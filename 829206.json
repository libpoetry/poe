{"id":"829206","title":"庚戌秋回国赴鄂州","dynasty":"清末近现代初","author":"杨圻","text":"云昏草暖望乡关，万里惊魂逐梦还。百国归来吴楚小，万方多难海山闲。秋来红蓼白蘋里，人在灵均宋玉间。闻道九州皆落日，捲帘煮酒看江山。地老天荒更九州，断魂零梦此淹留。平生湖海元龙气，化作人间万马愁。未必成名游子易，空教多病老亲忧。故园东望七千里，江上潮平月满楼。"}