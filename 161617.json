{"id":"161617","title":"丙子重阳日有感","dynasty":"宋代","author":"王炎","text":"南山林叶赤，北山木叶黄。秋色日夜变，白露将为霜。玄鸟去已久，候雁方南翔。携壶登高侣，满手萸菊香。佳节不可负，而我病在床。人老自多病，何为苦悲伤。去年重阳日，贵孙在我旁。知我爱敬客，拱立传壶觞。十五未冠巾，总角颀而长。望其有成立，门户生辉光。前楼千卷书，可以识义方。南亩千斛谷，可以充积仓。一旦舍我去，冰炭交中肠。万物皆有尽，死生理之常。修短百的间，何必论彭殇。岂不自开释，念之终难忘。长歌意无尽，歌罢还凄凉。悲风扣林木，为我号清商。"}