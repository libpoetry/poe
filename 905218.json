{"id":"905218","title":"读太白集","dynasty":"宋","author":"李吕","text":"吾宗老太白，俊逸自幼年。学成喜任侠，长剑辞三川。无心驯鸟雀，急义散金钱。曳裾半天下，所至惊四筵。笔阵扫强敌，诗情快涌泉。一朝见贺监，荐鹗君王前。金马得供奉，酒徒同醉眠。从驾方连召，扶头得十篇。奴视高力士，风期鲁仲连。青蝇工点玉，锦袍棹回船。自谓天地臣，浪称平地仙。志大虽难掩，身危幸保全。江陵欲难作，彭泽见几先。仍喜宫词句，浑如讽谏篇。至今读青史，终始无间然。"}