{"id":"1205529","title":"摸鱼儿","dynasty":"元","author":"张翥","text":"过花朝、淡烟轻雨，东风还又春社。客怀不断还家梦，只泥酒杯陶写。孤馆夜。甚浓醉、无人知道归来也。兰灯半灺。任赋就鱼笺，弦抛玉轸，谁念倦司马。长安市，几度携尊命驾。空惊游兴衰谢。醉乡天地无今古，争得一襟萧洒。春纵冶。便不饮、从教团雪揉花打。觥筹已罢。笑蜾嬴螟蛉，吾今真止，为报独醒者。"}