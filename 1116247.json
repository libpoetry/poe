{"id":"1116247","title":"复作过商翁墓","dynasty":"宋","author":"沈辽","text":"当年不佩封侯印，后世谁寻堕泪碑。定远将军岂夸勇，关南常侍最能诗。故人不解传遗事，五岭犹能识信旗。墓下寂寥无鼓角，秋风独向白杨悲。平生气业许谁知，官制应崇九尺碑。已为朝廷恢远略，不应江汉独无诗。交牙石锁先偏阵，野烧光开后队旗。老妇尪残谁主奠，从来伯道使人悲。同预杨公国士知，延陵应得我题碑。人间已悟黄粱梦，泉下谁寻古剑诗。邕管已闻图像祭，广源无复纳降旗。水禽山鸟无人意，独解飞鸣不解悲。苍头已作归来曲，不信全生庾氏碑。疑有史官争立传，终无嗣子与闻诗。后房已闭千金妓，私庙空收五采旗。闻说诏书优赠典，孤魂应结九泉悲。"}