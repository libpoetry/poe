{"id":"1046528","title":"次韵晋陵吴秀才传见贶","dynasty":"宋","author":"刘挚","text":"予本疏野人，出处心已果。孔患四未能，嵇慵二不可。长年足忧劳，中怀幸安妥。风疡卧疲躯，手足困挛跛。思君淳乎淳，处俗我为我。玉轸黄金徽，手开万古锁。天地自然声，听者不敢惰。君有元气舟，微风以为柂。我亦薄外机，庶不撄世祸。傥伴荆州行，春江醉轻舸。"}