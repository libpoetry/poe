{"id":"59996","title":"送刘侍郎往边","dynasty":"明代","author":"罗玘","text":"大旗飐军军吏集，赤日射甲甲流汁。将军纛载胭脂马，此马遇胡惯先入。马刍军糗高于山，千乘万乘居庸关。三军久饱思一战，万弩先射奚契丹。自奚内附比臣仆，缯裹酋头篽束足。犬羊饱饫思噬人，反甘蒙古作心腹。吁嗟天厌蒙古奚，自投軿釜同沸糜。蒙古实愚鬼，奚今配行尸。华容公来尔得知？公手可天雨，公心妙神施。战者自战炊者炊，偃月势变更鱼丽。云梯作之巧于倕，有穴可扫庭可犁。吁嗟蒙古奚，诸戎戒前痴，公归行勒平胡碑。"}