{"id":"739203","title":"大学释褐观石鼓因读韩苏二诗同同年李巨州作一百韵","dynasty":"清","author":"诸锦","text":"京城高言言，首善惟太学。雍正二年冬，循例初释屩。陈君三百辈，奠币森有恪。祭酒王先生，端拱容毋怍。纡绸冠峨峨，逢掖谢表襮。堵墙桥门列，观听动飞跃。文翁图礼殿，方此犹寂寞。朝旭射棠梨，清光荫松柏。稽古观车服，遗迹怀履舄。琬琰堂涂碑，肉好宗庙璧。瑚簋笾豆登，尊罍彝洗濯。洒离鼖馨巢，簥篞篎筊箹。爪目鳞之而，牙羽笋虡业。摩挲鼐鼎鼒，淳古镂金错。忽于重檐下，十鼓焕丹雘。其形像古础，其色类深墨。其围倍肤寸，其修崇二尺。其一刳中央，半体不覆幕。有如无足锜。左右曾采芼。其九互行列，耦俱善标格。有如瞿容客，贯坐尉离索。宛虹尾卷舒，琼树柯连属。鸾凤骞复留，虎駮怒欲脱。铁丝妙萦盘，莼菜垂络绎。活师戏食水，肥遗出浑夕。疏如屯千骑，密不容一发。不可意减增，诸天方丈室。不能评肥瘦，丰肌细腰匹。长短本自然，足凫与胫鹤。东西两得势，越阡兼度陌。百幅百砗磲，一字一缣帛。治水已沦胥，吉日付飘泊。卫州铜盘倾，延陵墓碣剥。《诅楚》复何有，宣和空宝惜。独此表中兴，大蒐深刻石。环玮谁铸辞，传是史籀作。尚想周宣王，功德南海薄。《江汉》《常武》诗，《车攻》《六月》什。仲山以衮补，方叔以乱拨，张仲善孝友，吉甫诗孔硕。程伯整六师，召公洽四国。载诵《鸿雁》篇，度比金玉式。勋劳宜有颂，贞珉代典籍。不有秦峄山，野火焚石阙。德薄其文惭，合为天所扑。谁夫证斤权，殹丞太穿凿。荠堂断宇文，如以瞽手摸。叩槃扪烛见，考据都未确。词严不可删，风味加质悫。转注潘郑薛，其书愈噩噩。区区君庶柳，何足穷状貌。表之自苏勖，得韩乃煜爚。宛陵倍雷硠，眉山益恢廓。我思昌黎翁，所见仅纸拓。阑风长雨夜，丰草深榛藉。疲行人坐居，掉尾牛砺角。蜗涎腥点点，原燎炎熇{米高}。鼓兮独无恙，倘有神物护。凤翔收余庆，五代更流落。赖有司马池，太庙十驼橐。南渡委草菅，钩金弃若若。道园端好古，收拾丝缠珏。大厦广与庇，石阑周与络。椎拓所不到，讲切手磨琢。入门探古物，疑义发先觉。鼓兮何凄凉，显晦亦凡数。譬如清流济，洑见至绵邈。譬如延平剑，会合固如昨。星霜更几劫，静正抱蹇谔。颠蹶任嬴刘，聚散无主客。菁英不销亡，著述欣有托。名世五百年，皇帝亿万朔。河鼓正吐芒，九鼎飞出洛。天苞与地符，诸福休徵各。岂止翙翙鸣，岐山一鸑鷟。风云际时会，喜起升平乐。文德书钟彝，武事镌钲镯。征伐表钺旌，蒐狝树山岳。文章称尔雅，训词汰糟粕。深厚追典诰，诘曲妙咀嚼。莫以鼓不鸣，试取蜀桐斫。叩之定有声，渊渊配《韶》《濩》。我衰笔力退，分量不自度。画墁愧平生，镂冰笑一握。生涯甘冷淡，委顺忘美恶。行书类蛇蚓，喜愠付鸦鹊。夙昔慕韩苏，两诗比琼玉。韩如受降城，高坚绝绳削。锐师一昔至，唾手鹅鹳捉。投盖悬布勇，匹马只轮掠。依方立硬寨，健笔谁敢搦。苏如大洋海，溟渤犹瀺灂。回澜吹紫气，坐见蓬瀛卓。钜若蛟龙吞，眇若虾蟹擉。不害其洪流，盛气不可轹。捧心粗效颦，快意过猎较。谁云宝燕石，祇可自娱乐。刘寀作封事，三日雪漠漠。微时逊才壮，寄语李百药。斗转才三更，瞻仰云汉倬。"}