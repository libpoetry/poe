{"id":"141607","title":"苦雨呈蕲守徐次公","dynasty":"宋代","author":"王之道","text":"涉春苦淫雨，连绵过梅夏。西来二十日，终朝走泥溠。林霏欲开户，檐溜又淙夜。势如黄河翻，声若沧海泻。颓垣就崩摧，败屋遂倾卸。垂成麦伤潦，将老蚕病柘。那知困羁旅，正恐害耕稼。痛哉兵火余，人物久凋谢。疮痍索抚养，嵬琐烦教化。方推中牟恭，复获颍川霸。是行良不恶，渐美同噉蔗。况承双鱼书，敢缓千里驾。平生慕山水，发胜每偷暇。何妨见君子，大厌顾荣炙。一举欣两得，重趼轻百舍。登临兴何穷，吟咏乐无价。猿鹤互酬对，云烟竞邀迓。岩松升松矫，溪桥断蜡跨。尚恨阴丰隆，未果访姑射。须烦段文昌，一出补天罅。"}