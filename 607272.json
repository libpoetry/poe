{"id":"607272","title":"驯雉来祥为宪长李公赋","dynasty":"明","author":"卢龙云","text":"二月足春光，斑斑雉子翔。群依麦垄秀，亦恋柏台苍。雊似升商鼎，来如暮越裳。孤骞怜羽翼，五色见文章。不比如皋获，宁同武库藏。雄飞尤可羡，媒合未云当。渤海徵迁秩，秦封验佐王。华虫应衮冕，时物岂山梁。作室矜翚鸟，将雏对凤凰。文明知有兆，御李意偏长。"}