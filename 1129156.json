{"id":"1129156","title":"颂古二十一首","dynasty":"宋","author":"释正觉","text":"如今推也，是子是贼。买帽相头，食鱼去骨。千乡万里寻知己，一语临禨不契梁。面壁九年居少室，觅心千古累神光。我这镰子用得快，当时三十文钱买。南泉门下路歧通，寄语行人著精彩。沩山水牯牛，禅人聚头咬。可怜负舂人，唤作岭南獠。露地白牛起问端，随缘叱叱齿牙寒。不知饮啄是何物，吃吃直教沧海乾。容颜甚奇妙，光明照十方。我适曾供养，今复还亲觐。黄鹤楼前共语时，白蘋红蓼对江湄。衷肠已诉无人会，惟有清风明月知。青山不异，白玉无瑕。茫茫流水，扰扰黄花。有佛处纤毫不立，无佛处万别千差。长安路上未归客，寻溪由自摘杨花。侍者来言报大王，赵州曾揖下禅床。怜儿不觉傍观丑，争奈全身在帝乡。出群须是英灵汉，敌胜还他师子儿。选佛若无如是眼，假饶千载亦奚为。杀人不眨眼，救人须出手。论实不论虚，合升始为斗。学道须教正眼开，莫将狂解意中猜。脱鞋龟上人难会，遂使携囊特地来。识法者惧，欺敌者亡。水中辨乳，须是鹅王。双盲入暗路崎岖，日落栖芦暂得苏。争似石人眠半夜，免教舜让守林居。须知花绽非干木，无脚行时早触途。昨朝风起长安道，元是昆崙进国图。渠非老朽，不礼不受。威音世前，毗卢顶后。把定壶中白日长，触著匣内青蛇吼。良医叮嘱病人，服药不如忌口。即日贵人，旧家贫汉。兄弟相承，尊卑互换。向晚途中眼不开，夜明帘外机旋转。骑牛戴帽异中来，百鍊真金色不变。大地火发，间不容发。南海昆崙，天寒不袜。祖祖相传，一头搕?。无人接得渠，遗逼马相如。果来桥上也，记得柱头书。无人识得渠，棋局醉樵夫。回头斧柯烂，大海亦成枯。雪老大开方便路，低头却入庵中去。者僧有眼恰如盲，却被岩头行一步。者僧好休不肯休，依然依路去悠悠。元来不会雪峰意，却被岩头瓮赣头。翡翠帘垂，丝纶未济。紫罗帐合，视听难通。犯动毛头，月升夜扃。密移一步，鹤出银笼。脱身一色无遗影，不坐同风落大功。大众退后，衲僧去就。岂用机关，那容体究。蓑翁老熟惯风波，桡棹不施船放溜。智门真得祖家风，放出云门广长舌。大智如愚，大巧若拙，用尽工夫参不彻。莫于平地上增堆，休向虚空里钉橛。"}