{"id":"569076","title":"咏诸功臣像二十六首 其十六 故光禄大夫柱国太子太保吏部尚书赠太师王端毅公恕","dynasty":"明","author":"王世贞","text":"昔在成化朝，群小为蛊惑。贡橐杂苞苴，中使日络绎。三原抚炎徼，抗章夺坚魄。及乎钥留畿，十疏表忠直。天听时一回，国论若有植。白简入都门，倾朝为动色。拂衣南山陲，过者必垂式。孝皇嗣龙飞，元纁慰耆德。既专铨衡寄，复参坐论席。罄欬若一身，谗来微捍格。高空揭太华，狂澜回碣石。何以昭令终，上公特殊锡。"}