{"id":"246672","title":"拟采莲曲·采莲复采莲","dynasty":"现代","author":"叶嘉莹","text":"采莲复采莲，莲叶何田田。鼓棹入湖去，微吟自叩舷。湖云自舒卷，湖水自沦涟。相望不相即，相思云汉间。采莲复采莲，莲花何旖旎。艳质易飘零，常恐秋风起。采莲复采莲，莲实盈筐筥。采之欲遗谁，所思云鹤侣。妾貌如莲花，妾心如莲子。持赠结郎心，莫教随逝水。"}