{"id":"467241","title":"山栖放吟","dynasty":"当代","author":"陈振家","text":"白衣不合咏离骚，锦雉落单空羽毛。林木幽清堪养性，资材朽钝莫徒劳。岩烟如醉水如笑，鸟语似珠花似涛。自与青山成挚友，人天相契两陶陶。矢从炎国服岩耕，荒寂渐生怀古情。重叠峰峦千霭绕，浅深林树百禽鸣。涧清流丽层崖静，天淡云闲磊块平。料理园蔬斜照里，此中风味近渊明。自归林薮就耕耘，喜免朝朝诵圣文。公课己完馀小暇，私心尚欲趁斜曛。死书过目了无味，生事逼人胡不勤。力辟畦田栽薯蓣，从兹弗识舜尧君。我爱青山如处子，荒深味道最温纯。跳腾涧水歌酣畅，宛转禽声情质真。三碗稀糜填海腹，一瓯粗茗共山人。百年幻梦终非实，死去同归万古尘。莫问梁鸿落魄因，己然厓岫薜萝身。不忧巢父成贫士，终觉渊明是可人。云抱青峦生雅趣，风敲翠叶动吟呻。我诗诚似干蝴蝶，岂计流传与委沦。天公底事眷痴顽，贻我琼涯百朵山。洪谷高林烟莽渺，怒流急峡水回环。半生窘蹇宁无补，竟日追寻屡破颜。自此身归尘外籍，吟魂长系白云间。国有贤能不我操，铅刀闲置似秋蒿。曾仪忧乐岳阳范，终爱田园彭泽陶。杭海浮身投远岛，望云额手别尘嘈。夜无盗警无他事，写点鸡虫得失骚。云涌烟缭千岫环，独淹穷僻守疏顽。尘埃老我贫寒里，风物撩人岩壑间。无用诗词堪寄兴，有涯学问适帮闲。高吟四顾何谁赏，自洒天花方外山。一饱争教万事空，庙谋于我马牛风。鱼虫生趣漆园吏，岩壑情怀彭泽公。细煮早茶声似啸，狂歌新句气如虹。生无济世匡时朮，何必随人怨数穷。"}