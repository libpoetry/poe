{"id":"693742","title":"雨窗春兴四首","dynasty":"明","author":"陆深","text":"芳草王孙湿未归，江南凭望转霏微。疏疏密密俱成阵，留住杨花不肯飞。听风听雨隔窗纱，爱弄潺湲试早茶。更喜园丁报新事，鱼苗随水上平沙。东风吹雨带龙腥，散作春声绕画屏。人倚碧窗初避湿，芸香翻尽太玄经。水心亭馆午风多，别有长条许客过。无数落花红作阵，一篙新雨绿生波。"}