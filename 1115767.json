{"id":"1115767","title":"己未春日山居杂兴十二解","dynasty":"宋","author":"杨万里","text":"今岁春迟雨亦然，生愁无水打秧田。不消三日如麻脚，线样溪流浪拍天。半月春晴探物华，山园走得脚酸麻。从教三日风和雨，闭户烧香不看花。海棠雨后不胜佳，子细看来不是花。西子织成新样锦，清晨濯出锦江霞。百舌殷勤报晓晴，花梢做出百般声。饶渠学遍山禽语，至竟何曾学得莺。海棠重叶更妖斜，青帝翻腾别一家。格外出奇人不识，大红抹利小莲花。春寒偏勒牡丹迟，晚似常年半月期。上巳清明同一日，那时恰好放花枝。手种花王五百窠，半来枯瘁半萌芽。东风未要都开了，每日教开三两花。金作林檎花绝秾，十年花少怨东风。即今遍地栾枝锦，不则梢头几点红。寒久花迟也大奇，雨膏饱足土膏肥。牡丹芍药君须记，管取花房二尺围。日影云光学镀金，好风不肯碎花阴。人言春色醲于酒，不醉衰容只醉心。半晴半雨半暄凉，拖带春光未要忙。为报州家兼县里，吾乡改作万花乡。一春两脚滞东园，柳绊花牵不暂闲。今日酽晴天气好，杖藜看水更看山。"}