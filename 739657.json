{"id":"739657","title":"过天井塘天半寺","dynasty":"清","author":"国梁","text":"天井春演漾，湛然沈净绿。谁淬古铜镜，铸此清一曲。云昔是绀宇，一沈不可复。贝阙虚堂皇，龙宫静肃穆。宝气至今存，往往浮磬玉。从兹陟高巘，鸟道神刺促。旋经天半寺，梵呗出岩腹。逡巡逾寺颠，回望在山麓。青穹去尺五，白云生两足。群峭奔眼底，纷如水波蹙。因之念天井，高岸已为谷。焉知沧海浅，不作桑田熟。高下随所遭，奚事烦龟卜。龟卜既徒劳，流光逝难掬。"}