{"id":"241932","title":"闵雨有怀·千畴昼生烟","dynasty":"宋代","author":"罗公升","text":"千畴昼生烟，稻本焦釜急。化工哀遗黎，起死在呼吸。檐牙飞瀑乱，沟曲怒潮集。书生乐人乐，夜久倚杖立。遥知饥肠苏，不但爽气入。兵气二十载，狐鼠舞城邑。向来被犁者，沧海余一粒。潜虯尚无情，枯鱼亦何及。终然天者定，未恨老蓑笠。念彼荷戈人，山中甲裳湿。"}