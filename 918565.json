{"id":"918565","title":"黄山高","dynasty":"宋","author":"汪莘","text":"黄山高哉，岿然为江东之巨镇兮，壁立于两浙之上游。摩天戛日以直上，阳枝阴派盘数州。四海不知两根本，行人但觉云飞浮。尝试芒鞋竹枝迨乎其间兮，一溪桃杏红烂熳，万壑松柏寒飕飕。悬崖绝磴可望不可到兮，古木倒挂险更遒。上有灵泉瀑布千万道，如银河自天争泻而竞注兮，砅雷溅雪隐现穿林幽。中有青鸾黄鹤千万对，雄倡雌和迭舞而交鸣兮，深林自适复有雪白数点之猿猴。山中自昔无历日，花开叶落成春秋。残英脱叶不知其所从来兮，但见夫涧谷之间桃花如扇，松花如纛，竹叶如笠，莲叶如舟。菖蒲九节喂白鹿，灵芝三秀眠青牛。人间三月春已暮，洞中花卉春长留。奇香异气逐风去，散落尘世谁能酬。黄山高哉，云际一峰尚可画，云外一峰画不得，霜缯铺了掉首休。丹砂一峰烛天争日月，九龙一峰拔地张旂旒。天都一峰杰出于三十六峰兮，星斗森罗挂珠殿，日月对展琼瑶楼。中有一人兮龙冠而凤裘，左容成兮右浮丘。我时收却钓竿樵具作一束，投诸曹阮溪中流。浴余身兮汤泉，风余袂兮帝所。夔鼓隐隐兮管啾啾，水精盘兮碧玉瓯。帝酌我兮劳我，左右为余兮凝眸。指余以南峰石壁记，授余以红铅黑汞大丹头。黄山高哉，余将览秀巢云鍊其下，坐令万物不生疵疠黍盈畴。"}