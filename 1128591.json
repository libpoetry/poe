{"id":"1128591","title":"补之见和复次韵二首","dynasty":"宋","author":"葛胜仲","text":"仙曹无事身得閒，午睡绝恶呼当关。榻施籧篨独展转，梦觉不离周孔间。官出砚州初乏砚，过眼罗纹如过电。半生用一即墨侯，颇欲易之贫不办。旧闻梦砚湘君祠，乃今神异真类之。秣陵真儒岂虚授，文字之祥昌不衰。擘笺亹亹称名笔，正始微言欲俦匹。终当辞藻瑞朝廷，更请焚膏勤继日。逸骥未遇虚王闲，盐车垂耳犹间关。梦中一眄逢伯乐，遗以旧物惝恍间。斧柯山神护珍砚，采琢往往兴雷电。欲求潜璞满书簏，顾岂咄嗟便能办。祷求苦用中牢祠，何如假卧辄得之。池塘句好有神助，文字格力何因衰。莫嗟筮仕困刀笔，聘材行即肩群匹。速将妙语醉衰翁，鸂鶒飞滩知不日。"}