{"id":"1252922","title":"和王清源秋日漫兴五首","dynasty":"元末明初","author":"王翰","text":"苒苒沙汀展翠毡，行行苔径踏青钱。适来倚杖看云处，閒与白鸥相对眠。閒扶藜杖立沙头，水落空江露远洲。红日转山将市散，几多渔艇漾寒流。信我行藏自有天，任他岁月似奔川。狂歌痛饮閒消遣，不过人间一百年。菊花霜后半凋残，壁下蛩吟不奈寒。多少朱门尽豪俊，十年掉臂不相干。白鸟飞飞绿柳长，雨收秋水满横塘。败荷折柄馀残翠，老藕着花留晚香。"}