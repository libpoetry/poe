{"id":"282409","title":"吹箫图·秦家弄玉箫声美","dynasty":"现代","author":"金天羽","text":"秦家弄玉箫声美，彩凤云间展双翅。廿四桥头好明月，绛唇亦复咀宫徵。怪尔须髯猬绕喙，引吭讵能商女似。迩来庠序黜雅乐，红鬼呢呢说情死。尔髯本以鬼为徒，魅舞魈吟随所使。鬼才长吉取科第，忍俊簪花作烟视。一唱居然博三叹，愿献官家佐郊祀。人生曲学贵阿世，追身须媚婵娟子。"}