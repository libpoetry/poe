{"id":"225428","title":"寄司录朝奉兼简伯寿","dynasty":"宋代","author":"邓肃","text":"老松古柏争清劲，社稷元勋李文正。风流千古照人寒，家有白眉声益振。十年游宦落穷山，妾无衣帛日号寒。只余净业磨不去，駸駸笔势江河宽。阿戎作诗更难偶，银钩仍复规颜柳。苍藤千尺练敲冰，万轴晶荧照窗牖。明月夜光两相酬，束笋堆床曾不休。公家自有呕心戒，岂容雕琢损天游。嗟我无文出月胁，惟有蓬窗堆柿叶。如何分我三百万，试扫危言助调燮。"}