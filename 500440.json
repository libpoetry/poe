{"id":"500440","title":"广陵杨节妇","dynasty":"明","author":"陶安","text":"堂上舅姑嗟老苦，膝下儿啼未能语。孤鸾何心镜中舞，绿鬓年才二十五。甘旨供馀勤鞠抚，舅姑欢颜儿饱乳。誓有一心无二主，本欲同归九原土。手抛粉黛独纫组，灯照空帏泪如雨。嫠居守义能自许，触目艰难不忧沮。夫天寥阔几寒暑，儿有文章辉藻黼。竹西绮罗炫旁午，翠箔朱帘斗娇妩。五方杂俗日殊古，贞烈无闻世何补。斯人秉德天赋与，乃以三从镌肺腑。春官旌名真盛举，共看光采生门户。丈夫明理蹈规矩，须眉苍苍本翘楚。为臣不幸遭险阻，忠国立身当审处。爵禄才猷轻一羽，大节或亏何足取。呜呼大节或亏何足取，不及闺中贤妇女。"}