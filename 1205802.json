{"id":"1205802","title":"喜迁莺 赏牡丹","dynasty":"元","author":"沈禧","text":"春光无几。赖名花留得，一分余意。独殿群芳，特称重贵，开向富家园地。剩有天香国色，不藉粉匀脂腻。倚风处，似真妃被酒，脸霞烘媚。槛际施翠幄，密遮深护，怕省仙姝队。剪縠裁绡，披云卷雾，幻出许多纤丽。幸遇清平时世，胜赏也成故事。拚剧醉，任玉山敧倒，帽檐斜坠。"}