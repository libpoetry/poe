{"id":"815945","title":"西南诸土司以容美永顺为强盛连朝经其旧居赋诗以志率服","dynasty":"清","author":"商盘","text":"苍重翠复半蒿莱，大长田彭去不回。春老西川啼怨魄，时移南粤剩荒台。宣威久已平蛮徼，负固何曾酿祸胎。漫道五溪余习改，抚绥正藉出群才。拓开熊绎旧封疆，玉斧金瓯气象昌。秋浦巨鳌留故窟，春风丛竹问何王。军书谕蜀先耆老，武略平羌胜汉唐。偻指古今沿革局，华风边月两茫茫。来凤山连贺虎坪，寂寥遗宅尚分明。曾无上将坑降卒，岂有王师敌冠兵。赤狄乌孙齐纳款，渠探回纥早输诚。参军蛮府萧间甚，勒马题诗滴博营。"}