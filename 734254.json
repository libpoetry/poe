{"id":"734254","title":"中陂","dynasty":"清","author":"颜伯珣","text":"万物皆忌盈，山水宁厌取。自开原山泉，中园坼水府。出纳皆汇陂，势无百里土。譬犹建中州，四澨分条缕。黯淡原山崖，窟根互撑拄。石气入青林，幽姿为云雨。南屏镜中悬，一一类天姥，春莼丝就搴，秋鱼鳞堪数。往往花港船，清樽随棹舻。过阁侣常集，岫月待初吐。长笛碧烟收，如闻潜蛟舞。万象纷濛濛，光炯鉴可睹。岸疑留遗佩，洞欲摘石乳。幽胜固非一，物色兼草莽。江汉有覆舟，他山多贙虎。消息懒服食，何羡生毛羽。"}