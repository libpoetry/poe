{"id":"241608","title":"资州路月山亭","dynasty":"宋代","author":"范祖禹","text":"轩亭枕苍峰，缥缈视空阔。长江翻天去，回斡地轴折。洪涛破山门，崖谷尽争裂。孤云行无踪，飞鸟去自没。游子怨路长，烦襟此披豁。昔观黄河流，浩荡窥禹穴。乾坤何壮观，永叹旧游绝。兹亭虽非匹，山水颇秀发。茫茫八紘内，所历但毫末。安得乘飞飙，人寰瓷超越。"}