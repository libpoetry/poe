{"id":"469493","title":"东坡作戒杀诗贻陈季常季常自后不复杀岐亭之人多化之有不食肉者适有感于吾里宴会之侈因和前韵得二诗示闲仲肯倡此戒于里中不也 其一","dynasty":"明","author":"王衡","text":"人饥慕粱肉，肉厌思茗汁。径寸神明仓，蛲蛔争暖湿。珍味纵可穷，饥饱要自得。于我实腐余，于彼捐所急。曲曲方塘边，扰扰牧鸡鸭。时哉谨栖止，柳花作茵幂。怜汝巢卵倾，忍使羽毛赤。每来待曲宴，倒瓮浮大白。渐为腰缓带，或遣头穿帻。釜熟薪且劳，瓶饱汤已泣。少损郇公厨，鼎笾未为缺。淡然天人粮，请以羞主客。一枕茶寮清，时时共来集。"}