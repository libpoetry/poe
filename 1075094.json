{"id":"1075094","title":"和赵鹏翔赠李生","dynasty":"宋","author":"周紫芝","text":"人间作画如作诗，妙由心得非人为。五日一石十日水，此事无乃亦可期。向来郭恕先，妙手真复奇。经年不肯下一笔，胸中丘壑谁当知。忽然有兴不可遏，写作槎枒风雨枝。回头却笑阎立本，缓急与人为画师。李生闻是成远后，一生落魄唯饮酒。贵人金多不可呼，閒日为多画日偶。心知公子非俗人，平生笔底波澜翻。故作沧江与巨石，要看万里风涛相吐吞。谁知此老不足数，自笑一生常苦辛。桃花水暖小艇窄，十年辜负江边春。时危力小去未得，画图入眼空伤神。"}