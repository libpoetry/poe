{"id":"1216352","title":"赣州奉别卢州判","dynasty":"元","author":"卢琦","text":"玉川世家考亭侧，独抱遗经发垂白。一朝梦里笔生花，承恩南海神仙客。南海四州环一岛，佳山仁里居人好。公署日长绿绮春，闾阎夜静寒机早。等閒拄笏情随逸，七椀月团吃不得。鹦鹉杯浮椰子香，鲛绡帕染白蘋色。囊中秀句诗千首，肘后仙方经七卷。俚语文身病有医，嶂雨峦烟冬无炭。去年见公未识荆，今年识荆犹弟兄。公门共踏寒月影，旅邸曾同夜雨声。一从领职辞京阙，瞬息流光秋八月。亡羊岐口路偏多，赣水城头舟两别。凉风吹雨波粼粼，挂帆隐隐上天津。自怜客中仍送客，临溪倚树漫伤神。"}