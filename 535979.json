{"id":"535979","title":"桂之树行","dynasty":"明","author":"王世贞","text":"桂之树，桂之树，乃在苍梧之阳，岭曼衍而崷崒。翠羽为叶，苍虬为株。萼何葳蕤，葐敷黄如。黄金粟赤，如珊瑚珠。桂之树，仙者四五人，骖驾凤皇来。谓是日精月华，教迩采服不衰。一岁口泽馨，二岁体骨轻，三岁毛羽生。朝见上帝，赐女麟车霓旌，翱翔玉虚太清。翱翔太清天，为乐不可言。"}