{"id":"544590","title":"题关忠义侯像二十韵","dynasty":"明","author":"胡应麟","text":"间气钟材杰，蒲东迹未尘。千秋闻将帅，一旅见君臣。丧乱情偏洽，间关力愈陈。飞扬辞操日，突兀剌良晨。大义伸三国，雄风敌万人。单刀回鲁肃，巨舫困曹仁。顾盼吴侬匿，追奔魏卒沦。七军全解甲，九域渐同轮。雀鼠张牙角，蛟龙挫羽鳞。章丘虞暴猾，临沮厄嚣嚚。缚禁差踰月，诛蒙仅隔旬。精灵蟠上国，肸蚃彻高旻。白发心摧寇，苍髯貌绝伦。名犹悬宇宙，魄已化星辰。妇孺瞻依切，生儒叹息频。珠旗来恍惚，铁胄下逡巡。紫雾排仙阙，丹霄扈帝宸。玉泉遗像在，今古颂明神。"}