{"id":"247239","title":"渡江云·眉山舟中清真韵","dynasty":"现代","author":"白敦仁","text":"残霞明古渡，紫帆未舣，断岸锁云沙。故园秋正好，未信河梁，此日是离家。油衣换却，乍冷入、鸳瓦霜华。听戍漏，角声低晚，阵阵起寒鸦。兴嗟。添香深意，赌茗闲情，与荒波日下。空自怜、分钗零语，亲写吴纱。云鬟定梦平羌月，趁水驿，还过苍葭。吟望久，汀洲又落苹花。"}