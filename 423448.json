{"id":"423448","title":"南浦·题王佑遐前辈春明感旧图，次其游龙树寺韵","dynasty":"近现代","author":"吴庆焘","text":"回首总魂销，看泥仍爪印，愁难眉扫。陈迹付新图，伤心是、蓬莱水浅天小。当年玉局，鹤飞高出风尘表。尽有命宫磨蝎恨，也算几生修到。而今一梦槐安，剩宣南荒屋，竹围松绕。春色二分空，谁相约、更与数花寻草。凭阑放眼，远山皴碧摩空峭。读罢离骚邻笛咽，肠断旧游人少。"}