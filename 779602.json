{"id":"779602","title":"金缕曲 和芝翁题影梅轩词","dynasty":"清","author":"顾贞观","text":"旧雨西风卷。便重经、天荒地老，此情难遣。剩粉遗香留得在，两袖三生红泫。谁擘破、同心珍茧。分付鲛人和泪织，一丝丝、扣入冰花浅。来世作，臂纱展。非耶立望全身显。太愁予、千眉峰蹙，双鬟云扁。缟夜梨魂看似雪，吠影心忪粤犬。恩与怨、而今勾免。梦里锦鞋欢兮薄，上头钗、判向生前典。缘不了，莫轻剪。"}