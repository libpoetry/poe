{"id":"812241","title":"明吴江女子叶小鸾自写小影为顾鉴沙题","dynasty":"清","author":"朱景英","text":"藕丝孔里几由旬，十七芳华只幻尘。解道梅花如静女，疏香阁畔认前身。晨书暝写遍缣缃，点染丹铅亦擅场。识取毫端吹欲活，画叉乞与返生香。观香妹子波微步，写韵仙人体迅飞。要是洛灵诸眷属，丹枫江上采珠归。泪叶飘零岁欲残，月明空怅画阑干。春风鬓影丹青见，肯许弹琴近坐看。一觉游仙雪爪痕，非非想亦画中论。何当无叶重翻案，更为梅花■爱根。一生心事吴江叶，得句曾将小篆镌。莺脰湖边消息断，花枝依旧蘸波鲜。"}