{"id":"766292","title":"二郎神 晚泊吴江，风景清旷，灯下漫填此阕，却寄吴、董、贺三同年","dynasty":"清","author":"周之琦","text":"乱鸦送日，傍暮霭、片帆初卸。正小阁衔杯，纹窗剪烛，好句云笺共写。暗里吴波催人去，早梦落、松陵桥下。怜酒晕未消，吟边犹记，夜阑情话。潇洒。枫江骋望，水天如画。认素袜明珰、词仙游处，还见秋容澹雅。葭浦烟凉，蓼汀风细，娥月渐窥篷罅。凭过雁、为说寒山此际，晚钟敲罢。"}