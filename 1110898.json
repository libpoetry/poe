{"id":"1110898","title":"留秀野刘丈二首","dynasty":"宋","author":"朱熹","text":"好雨当春过一犁，我公远忆故园西。孤篷稳转清滩急，十里行穿绿树齐。路熟已欣经雾市，身轻未怕蹑云梯。诸孙剩欲留公住，细和新诗丐指迷。一去屏山今几春，归来三径但荒榛。剪除便觉风烟好，徙倚还惊物色新。楼外千林遮去路，阶前一水恋行尘。劝君更作留连计，同社追游苦未频。"}