{"id":"843686","title":"和郭士梯感怀原韵","dynasty":"清末民国初","author":"许南英","text":"知我何如我自知，空山岁月任栖迟！江淹未老才如尽，李广无侯数本奇。相与交游初舞勺，纵谈身世每倾卮。可怜君亦如飞鸟，绕树回环未有枝！本来名士不求知，疏懒如云出岫迟。人到忘贫无异富。诗能不俗便称奇。有才何必名登榜，无累依然酒满卮。试看东风花历乱，落红偏是最高枝！"}