{"id":"761271","title":"大酺","dynasty":"清","author":"谭献","text":"奈枕常敧，裘常拥，愁病桃花时节。红芳原不改，过萧萧风雨，暗锁颜色。燕姹莺娇，梨昏柳暝，哀乐何曾忘得。惊心长亭路，但春泥没马，要留车辙。便山欲化云，絮都成泪，怨离伤别。年年挑菜日。怕多露、门外青芜湿。有几许、瑶琴馀恨，渌酒馀欢，到而今、总成追忆。更与吹横玉，还弄彻、落梅凄切。正迢递、斜阳驿。嘶骑遥驻，人在江城天末。倚楼忍听几叠。"}