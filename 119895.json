{"id":"119895","title":"次韵梁广文重午吊古","dynasty":"宋代","author":"陈造","text":"去年重午饮酒归，赓歌酬酢无俗子。今年重午约同饮，更向诗人阅诗史。平生玩物游戏尔，把酒孰知情所寄。交朋径略形体中，嗜好本非杯勺里。自昔骚人吟九辩，亦知令尹安三已。宗英分严君恩重，一身摧折财稊米。空遗楚俗千古哀，沈菰鼓鷁喧江涘。属世休明偕五细，尚论取友吾谢此。但制荷裳扈明月，无复凄风起苹芷。明日菖盘荐急觞，容我客间先坐寐。君来何止四者并，九室之春贱如水。"}