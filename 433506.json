{"id":"433506","title":"超山二首和众异","dynasty":"近现代","author":"黄浚","text":"发君西湖诗，绕看苦不足。对花咏复叹，所感有万族。花当答君问，圣句信妙独。苔枝非自妍，香色作众鹄。孑成天水遗，曾见六陵酷。得存已大幸，岂敢避弓梏。老桑坐龟燔，孔雀被牛触。君看世网底，羁绁尽臣仆。囚山不须悲，皎皎在空谷。但盟铁石心，神全孰能辱。我行限山北，禅房即花坊。不见香海楼，坏垣犹许长。山南花所都，溪流如羊肠。日晡怅延望，阻绝千蛾妆。前僧果何脩，坐拥无尽藏。爱痴递成障，薅恼聊汝偿。后僧操歙音，卓锡来钱唐。自言官府力，戟梃教堤防。哀哉布金欲，负此净妙香。何当刊戒律，镌君双短章。"}