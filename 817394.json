{"id":"817394","title":"赠原昌邑王明府二首","dynasty":"清","author":"戴亨","text":"蘋藻无定根，因风自来去。人生无定遭，绸缪有散聚。忆我初来东，识君倾盖际。一见展殷勤，异姓联同气。东西旋就官，先后遭时忌。救祸各不遑，有情徒相思。转瞬忽三年，变幻如梦寐。风过花离披，雨收途路泥。茫茫寻旧交，谁能不遐弃。同病自相怜，君情无改易。相怜复相亲，执手一歔欷。君颜虽如初，我已发髭异。得失何足论，人生且如寄。慷慨付达观，耻挥儿女泪。君家酒正醲，且尽今朝醉。我醉复何言，相期在终始。削籍归故乡，我事已如此。君才世所稀，蹭蹬偶然耳。云来月无光，云去天如洗。譬剑新发硎，寒芒若秋水。骐骥历坦途，一日可千里。君达不失望，我穷不失己。他日若相逢，无忘下车礼。"}