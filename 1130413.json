{"id":"1130413","title":"和徐侍郎兼呈郑渔仲","dynasty":"宋","author":"释慧空","text":"徐卿天上石麒麟，天遣来清地下尘。一扫明珠三百斛，尽情乞与世间人。梦里分携二十年，君忘名字我忘缘。蹇驴风帽溪头见，疑是襄阳孟浩然。忽忆曾来蜑子船，烟波万顷对安眠。向来亲切浑抛却，却听傍人名字传。惯穿八索九流手，参透男婚女嫁禅。蓦地来寻僧印可，赵州当日见南泉。歌辞信口端师子，干木随身邓隐峰。两个风颠争几许，一天霜月似相容。眼看鸿雁入冥冥，忽起寻山杖屦轻。不谓莆阳郑夫子，一书犹解问空生。"}