{"id":"1117051","title":"游庐山山阳七咏 开先瀑布","dynasty":"宋","author":"苏辙","text":"山上流泉自作溪，行逢石缺泻虹霓。定知云外波澜阔，飞到峰前本末齐。入海明河惊照曜，倚天长剑失提携。谁来卧枕莓苔石，一洗尘心万斛泥。山回不见落银潢，馀溜喧豗响石塘。目乱珠玑溅空谷，足寒雷电绕飞梁。入瓶铜鼎春茶白，接竹斋厨午饭香。从此出山都不弃，满田粳稻插新秧。山行但觉鸟声殊，渐近神仙简寂居。门外长溪净客足，山腰苦笋助盘蔬。乔松定有藏丹处，大石仍存拜斗馀。弟子苍髯年八十，养生世世授遗书。来听归宗早晚钟，疲劳懒上紫霄峰。墨池漫叠溪中石，白塔微分岭上松。佛宇争推一山甲，僧厨坐待十方供。欲游山北东西寺，岩谷相连更几重。万木青杉一手栽，满堂白佛九天来。涓涓石溜供厨足，矗矗山屏绕寺开。半榻松阴秋簟冷，一杯香饭午钟催。安眠饱食平生事，不待山僧唤始回。三峡波涛饱溯沿，过桥雷电记当年。江声仿佛瞿唐口，石角参差滟滪前。应有夜猿啼古木，已将秋叶作归船。老僧未省游巴蜀，松下相逢问信然。五老相携欲上天，玄猿白鹤尽疑仙。浮云有意藏山顶，流水无声入稻田。古木微风时起籁，诸峰落日尽生烟。归鞍草草还城市，惭愧幽人正醉眠。"}