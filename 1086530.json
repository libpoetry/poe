{"id":"1086530","title":"用雪诗韵谢三外弟见和","dynasty":"宋","author":"洪适","text":"我昔槜李寓，君方锡山潜。欲驰咫尺书，駃足无飞廉。相望参与商，引首徒遐瞻。朅来萍梗踪，远野得茅檐。获与谭垒接，何询龟筮占。青山整烟鬟，澄波开鉴奁。乔松与怪柏，如虬老龙髯。悠然一望间，野色皆可觇。范甑飞埃尘，墨突寒不黔。好友岂厌频，鸡黍供炊爓。外家三遗珠，颖脱皆囊尖。交情谢流俗，不问凉及炎。著鞭挹清风，从者屡我淹。高论极根源，师友识所渐。大略搉治忽，细谈析毫纤。皮里有阳秋，褒贬追齐歼。古称学如殖，秋成观执镰。吾匪董夫子，家居下帷幨。言经虽败绩，宁防整冠嫌。抽轧强成章，句鄙不任拈。骪骳且艰涩，疵瑕费针砭。君诗粲珠琲，光焰古人兼。讵覆伧父酒，不道胡儿盐。陈檄愈头疾，杜词逐寒痁。轻缣边幅富，健笔锋铓铦。语句既遒丽，格律何森严。我穷思已竭，君方涌泉添。三峡争倒流，未肯波澜恬。短才愧非正，尚期膏馥沾。吟罢觉夜永，明窗耿孤蟾。"}