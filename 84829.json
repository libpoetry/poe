{"id":"84829","title":"杜宇·杜宇虽微禽","dynasty":"宋代","author":"陆游","text":"杜宇虽微禽，用意举世稀。念昔春盛时。天地皆芳非，杜宇默无声，不畏百鸟讥。东君将促驾，乃独号鸣悲，日夜不肯休，流血沾其衣。念言身尚存，乃使春独归！饮啄虽如昔，此身当畴依？月明抱树枝，敢忘此歔欷。虽无精卫劳，区区亦庶几。寄言天壤间，勿谓斯禽微。"}