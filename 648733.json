{"id":"648733","title":"挽俞汉远诗","dynasty":"明","author":"杨士奇","text":"穷通各有命，匪人所克为。俞生越乡彦，落落荆璞资。一朝污苍蝇，弃置在涂泥。良工屡回顾，昧者掩抑之。俞生安义分，浩浩旷达怀。庭阶绝尘杂，春草含碧滋。对之襟宇融，点染出天机。兴来写川岳，奋笔疾若飞。以斯自陶适，贵富邈罔知。自偶清者游，宁惭俗流疵。如何逐化物，奄忽在今兹。岂徒同侪憾，上有慈母悲。幽室杳冥冥，怀旧书此词。"}