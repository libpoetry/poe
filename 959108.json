{"id":"959108","title":"冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑 其一","dynasty":"宋","author":"郑清之","text":"少日爱花螽趯趯，老去冻蚕已休织。水村山郭一枝晓，忽到窗前三叹息。年年雪里自作春，摇手东皇不相识。衣冠古岸绮季至，介胄嶙峋亚夫色。从来魏徵真妩媚，要是广平终铁石。月香水影儿女语，千古诗肠描不得。笑冯与可幻竹君，相对无言面深墨。"}