{"id":"1126440","title":"南阳谢紫微挽词三首","dynasty":"宋","author":"梅尧臣","text":"忽惊南郊信，半夜雪中来。遂哭寝门外，始嗟梁木摧。文章千古盛，风韵故人哀。忆昨临湍水，宁知隔夜台。平昔闻严助，承明厌直庐。请章来未久，捐馆遽何如。无复淮南谕，曾成太史书。苍苍不可问，挥涕望輀车。自古岂无死，贤哉独可悲。家贫留旅榇，门庆有诸儿。里社当存祀，邦人定立碑。还同羊叔子，罢市见遗思。"}