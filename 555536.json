{"id":"555536","title":"归朝欢 送张天瑞都宪巡抚北畿","dynasty":"明","author":"黄仲昭","text":"三伏炎曦真烁石。使君何事行匆剧。王畿分镇简贤能，君命有严遑自适。西江人叹息。福星移照天之北。旧同寅，暌违矩范，翘首情何极。使君早蕴匡时策。中外贤劳名赫奕。此行绣斧带霜威，当道豺狼看敛迹。九重方侧席。寤寐求贤敷德泽。看他年，进秉钧轴，霖雨苏寰域。"}