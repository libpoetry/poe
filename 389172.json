{"id":"389172","title":"高阳台·水流云在舫主人王蕊仙诔词，石君倩作","dynasty":"清代","author":"萧恒贞","text":"风絮难团，波萍易碎，吴艭梦断而今。打桨江头，十年弹指光阴。啼莺散后垂杨老，惹词人、泪浣离襟。更谁堪、钗语盟寒，镜约愁深。颦眉恰似初三月，奈修娥乍见，偏促西沉。榻雨釭花，等闲凉到鸳衾。霜潮瘦尽鱼笺冷，怕思量、侬也难禁。怎消它、薄劣春怀，闷损秋心。"}