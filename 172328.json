{"id":"172328","title":"望海潮·陵山载酒","dynasty":"宋代","author":"陈德武","text":"陵山载酒，泗河扬柁，尊前折尽将离。才试牛刀，俄惊凫舄，令人去後多思。休唱别离词。看玉函星铁，骑佩铜丝。丹凤鸣阳，碧梧栖尔最高枝。等闲展对声词。对一庭明月，千里邦畿。西涧家声，玉堂人物，夜窗梦果心期。才思浩无涯。若深航濂洛，峻驾峨眉。胸抱相思，银筝锦字莫教迟。"}