{"id":"1037010","title":"寄薛绍彭","dynasty":"宋","author":"米芾","text":"欧怪褚妍不自持，犹能半蹈古人规。公权丑怪恶札祖，从兹古法荡无遗。张颠与柳颇同罪，鼓吹俗子起乱离。怀素猲獠小解事，仅趋平淡如盲医。可怜智永研空臼，去本一步呈千媸。已矣此生为此困，有口能说手不随。谁云心存乃笔到，天工自是秘精微。二王之前有高古，有志欲购无高赀。殷勤分付薛绍彭，散金购取重跋题。"}