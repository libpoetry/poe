{"id":"920325","title":"司竹监烧苇园，因召都巡检柴贻最左藏，以其徒会猎园下","dynasty":"宋","author":"苏轼","text":"官园刈苇留枯槎，深冬放火如红霞。枯槎烧尽有根在，春雨一洗皆萌芽。黄狐老兔最狡捷，卖侮百兽常矜誇。年年此厄竟不悟，但爱蒙密争来家。风回焰卷毛尾热，欲出已被苍鹰遮。野人来言此最乐，徒手晓出归满车。巡边将军在近邑，呼来飒飒从矛叉。戍兵久闲可小试，战鼓虽冻犹堪挝。雄心欲抟南涧虎，阵势颇学常山蛇。霜乾火烈声爆野，飞走无路号且呀。迎人截来砉逢箭，避犬逸去穷投罝。击鲜走马殊未厌，但恐落日催栖鸦。弊旗仆鼓坐数获，鞍挂雉兔肩分麚。主人置酒聚狂客，纷纷醉语晚更哗。燎毛燔肉不暇割，饮啖直欲追羲娲。青丘云梦古所吒，与此何啻百倍加。苦遭谏疏说夷羿，又被词客嘲淫奢。岂如闲官走山邑，放旷不与趋朝衙。农工已毕岁云暮，车骑虽少宾殊嘉。酒酣上马去不告，猎猎霜风吹帽斜。"}