{"id":"722038","title":"采石题太白祠","dynasty":"明末清初","author":"屈大均","text":"才人自古蛟龙得，太白三闾两水仙。辞赋已同双日月，精灵还作一山川。江间绝壁丹青出，木末飞楼俎豆悬。千载人称诗圣好，风流长在少陵前。英雄有命在文章，岂惜飘零蜀道长。谈笑不须同太傅，功名自可与汾阳。青莲一去无仙客，金粟重来只醉乡。白玉盘中双照影，输君华发似秋霜。牛渚西江月色新，清光长见谪仙人。诗多讽谏因天宝，道在佯狂得季真。金铉已销飞燕口，锦袍空映凤凰身。垂辉不用多删述，天与英雄只老春。乐府篇篇是楚辞，湘累之后汝为师。鸟栖岂写亡吴怨，猿啸惟传幸蜀悲。烟水苍茫投赋地，霜林寂历礼魂时。重华一别无消息，终古龙鱼恨在兹。"}