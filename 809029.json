{"id":"809029","title":"秋日出郊观稼","dynasty":"清","author":"玄烨","text":"秋气日寥迥，万象皆苍苍。朝暾被渥露，草木含晶光。西成方届候，农事将筑场。于焉省敛穫，令典重百王。轻轩屏前置，夙驾无严装。郊原一以眺，烟树纷成行。微风散深樾，清流抱回塘。土脉秀且沃，篝车郁相望。新䥥粲如月，刈此溪云黄。捃拾复何幸，遗秉满道旁。鸟雀互翔集，妇子咸悦康。行将吹苇籥，报尔千斯箱。眷言三时勤，艰难讵可忘。茫茫视九壤，岂尽歌丰穰。二釜苟不充，予饥惄如伤。幸兹乐有年，时若雨与旸。勖哉慎所丽，田功庶无荒。"}