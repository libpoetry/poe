{"id":"543636","title":"李大将军惟寅得唐吴生观自在菩萨真迹长裾跣足天男相一洗世人称谓之谬且庄严妙好六法具备非五代宋元诸名家所办因手勒心经其上而属余长歌识之","dynasty":"明","author":"胡应麟","text":"画师崛起开元日，万象毫端鬼神泣。前无顾陆曹卫张，二李阎韩总非敌。胸中六法参群灵，解衣盘礴流风霆。斯须宇宙落指掌，茫茫大块愁凭陵。曾画玄元皇帝庙，隐见人工夺天造。杜陵老子笔扛鼎，恣写篇章豁怀抱。金茎碧瓦扶雕梁，旌旗冕黻争飘扬。词锋绘事两突兀，恍揭日月悬宫墙。裴旻将军号大侠，力恳丹青荐冥业。干将起舞烂白虹，倒掷寒空日星裂。尔时逸气横须眉，狂墨乱洒秋淋漓。辟支罗刹俨飞动，旁观辟易惊神奇。吴生一去八百载，后起何人划真宰。徒闻写照推扬光，未信登坛属王霭。脱壁庸庸孙梦卿，五朝人物传虚名。宋元能事著山水，开元遗迹如晨星。此帧大士最殊绝，妙好庄严种种列。珠玑璎珞被四体，咫尺天人共颃颉。高堂十仞云婆娑，彷佛朱阑临普陀。俯窥渤澥仅涓滴，青莲一瓣扬洪波。劫风万古吹不动，金身丈六天嵯峨。大悲显化遍五浊，宰官帝释随呼呵。有时幻相示闺閤，世人眯目谈娉娥。即今看画岂待说，幅巾长带垂山阿。谁其摹勒事琬琰，侯也功德真江河。忆侯夙世住灵鹫，金粟如来本身后。阎浮一念偶下移，暂寄貂蝉曳华绶。将坛文苑双张皇，八荒九域传琳琅。鸡林百金买只字，往往逸调追河梁。生平宝此若垂棘，树下杨枝宛曾识。焚香手篆般若经，照耀丛林炯双璧。朅来示我令作歌，欲嘘甘露回沉疴。才枯思竭腕力弱，仰天白眼空摩娑。惟余与侯深肺腑，意气铿铿迈今古。侯能射虎过裴旻，余非雕龙愧杜甫。吴生千载若有缘，三生裴杜重周旋。安得再起斯人貌，君虎头燕颔相堂。堂九尺玉立麒麟，前他年云台烟阁。第一书姓氏为君，大挥十丈之如椽。"}