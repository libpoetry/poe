{"id":"197290","title":"永遇乐·浅晕修娥","dynasty":"宋代","author":"高观国","text":"浅晕修娥，脆痕红粉，犹记窥户。香断帘空，尘生砌冷，谁唤青鸾舞。春风花信，秋宵月约，历历此心曾许。衔芳恨、千年怨结，玉骨未应成土。木兰艇子，莫愁何在，谩系寒江烟树。事逐云沈，情随佩冷，短梦分今古。一杯遥夜，孤光难晓，多少碎人肠处。空凄黯、西风细雨，尽吹泪去。"}