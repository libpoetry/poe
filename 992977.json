{"id":"992977","title":"送谢师直秘丞通判莫州兼寄张和叔","dynasty":"宋","author":"梅尧臣","text":"河湟宿兵地，劲勇天下闻。侵疆古甚炽，薄伐诗所云。往今势且异，利害理颇分。远以塘设险，遂轻甲屯云。昔传尝胆国，能破怒蛙军。越虽隔大江，吴遭若枯焚。实由持阻懈，抉目悲伍员。夫子负美才，议论高不群。况有令兄弟，今亦贰河汾。助守戒不虞，慎勿倚和獯。张侯为刺史，大族独此君。法明而不苛，可共饰以文。"}