{"id":"233268","title":"宾从集藕花堂分韵得园字二十韵","dynasty":"宋代","author":"刘学箕","text":"流金烁石火燎燔，何地泄此畏暑袢。草堂幸有茆三间，冷浸十亩泉有源。泉音琮琤下空山，金石戛击声潺湲。太华峰头十丈莲，吾侬玉井亲移根。开华结实今几年，红幛绿盖风翻翻。卷舒万柄摇苍烟，香苞芳萼锦绮毓。云将急雨珠溅圆，日焙晴酣香胜荪。龟鱼窃{上广下阴}鸥鹭眠，勾致属玉栖双鸳。房青子碧甘剥鲜，藕白条翠冰堆盆。嚼之清泠醒醉魂，犹可招邀慰文园。君明不闻李谪仙，声名飘然誉开元。忽傅诏草白莲序，一扫意到无馀言。又知苏州韦不凡，风清月晓之江樊。形容委曲说花趣，妙语历历成订论。我今对花难著句，挹取香气临窗轩。俱来亦有二三子，将坛共築旗同{左扌右举}。搜吟速下一转语，缩手无畏前辈尊。但今取之二老间，勿效碔砆乱璠玙。少需红日西沉山，从容特为开芳尊。晚色婉静更丽娟，咏到东方生晓暾。"}