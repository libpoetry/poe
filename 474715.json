{"id":"474715","title":"陌上桑","dynasty":"明","author":"李攀龙","text":"日出东南隅，照我西北楼。楼上有好女，自名秦罗敷。罗敷贵家子，足不踰门枢。性颇喜蚕作，采桑南陌头。上枝结笼系，下枝挂笼钩。堕髻何缭绕，颜色以敷愉。缃绮为下裙，紫绮为上襦。行者见罗敷，下担故绸缪。少年见罗敷，袒裼出臂韝。樵者忘其薪，刍者忘其刍。来归但怨怒，且复坐斯须。使君自南来，驻我五马车。遣吏前致问，为是谁家姝。罗敷小家女，秦氏有高楼。西邻焦仲卿，兰芝对道隅。罗敷年几何，十五为人妇。嫁复一年馀，力桑以作苦。孰与使君俱，使君复为谁。蚕桑所自娱，小吏无所畏。使君一何迂。罗敷他人妇，使君他人夫。东方千馀骑，夫婿在上头。左右三河长，负弩为先驱。何用识夫婿，飞盖随高车。象牙为车轸，桂树为轮舆。白马为上襄，两骖皆骊驹。青丝为马靷，黄金为辔头。腰中千金剑，自名为鹿卢。起家府小吏，拜为朝大夫。稍迁郡太守，出入专城居。月朔朝京师，观者盈路衢。为人既白晰，鬑鬑有髭须。四十尚不足，三十尚有馀。坐中数千人，皆言夫婿殊。"}