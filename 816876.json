{"id":"816876","title":"庆宫春二首","dynasty":"清","author":"蒋敦复","text":"结鹭寻烟，呼鸥分雨，客愁鬓影如雪。古垒春寒，空江天远，夜潮声带呜咽。浩歌归去，记十载、荆高乍合。剑花飞舞，蜡烛光摇，银龙吹裂。日日痛饮狂吟，博簺樗蒲，两人痴绝。春明骑马，轻红十丈，怕负故乡风月。著书珍重，料不是、寻常阔别。他时清梦，太华峰头，碧莲同折。觞浅斟离，箫轻吹恨，画船不系春波。私语绵绵，芳心脉脉，教人无奈愁何。一声金缕，怕肠断、红儿罢歌。玲珑斜月，流影绣帘，欲晕纤蛾。梨云梦醒琼柯。微验深情，袖帕红罗。愿作鸳鸯，化为蝴蝶，可怜花底春多。岁华误也，忍抛掷、金丸翠梭。东风人去，南浦水流，落絮关河。"}