{"id":"1067326","title":"题文与可画竹","dynasty":"宋","author":"谢薖","text":"我昔居西园，手植竹数个。凛然如德友，节行不敢破。朝吟玩霜枝，夜闻萧瑟清。风吹一旦忽不见，似觉尘土污人衣。朅来翠云麓，日唯见山不见竹。虽云山气日夕佳，尚恐无竹令人俗。昨得与可画，自归尘壁挂。门开风动之，如枉故人驾。对山看画信不恶，何人更觅扬州鹤。"}