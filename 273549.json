{"id":"273549","title":"定风波·碧彝拈柳词使和，盖以险韵相难也。既成，为之拊掌","dynasty":"现代","author":"汪东","text":"渐消磨、往日恩情，新愁欲忘怎可。雨长菭痕，枝残杏蒂，无力蔷薇卧。绮裙宽，玉钗亸。一寸芳心乱丝裹。休那。恁天涯地角，抛人一个。问伊信么。自别来、镇把兰闺锁。但炉香爇了，楞严一卷，朝夕闲功课。燕莺俦，尽相躲。无赖春风又侵坐。如我。指看窗外，杨花飞过。"}