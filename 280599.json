{"id":"280599","title":"摸鱼儿·怀朱锡鬯，即用锡鬯寄蘅圃韵","dynasty":"清代","author":"李符","text":"竹坨中、词人应诏，囊琴挂壁谁抚。流脂河采香蕖别，又听杏花春雨。传乐府。不信道、徵君仍拟樵歌句。软轮且住。待内蕊莺啼，铜楼步缓，好对白麟去。耕烟垄，独树仍栖倦羽。裁书迟付鸿距。山装忽卸乌衣巷，北眺卢龙延伫。官舍暮。喜玉版、银刀羹滑拈双筋。春寒拥絮。早寻遍瞻园，青油旧幕，草檄剪灯处。"}