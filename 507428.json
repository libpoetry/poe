{"id":"507428","title":"谒卞忠贞祠","dynasty":"明","author":"李昌祺","text":"粉署得休暇，偶登冶城巅。令公有墓道，灌莽浮荒烟。遗容俨鸾鹄，盛服严貂蝉。褒赠恤典重，报祀时荐蠲。缅怀临难日，力战操戈鋋。君臣义所重，父子躯同捐。岂伊一门间，卓尔忠孝全。晋士轻节槩，放旷尚虚玄。宜含瓦石者，视死犹生年。炳焕留盛名，上与星日悬。岂特式臣庶，端足扶坤乾。嗟彼负国徒，亦拜祠堂前。后来建康倅，允矣希其贤。"}