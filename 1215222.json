{"id":"1215222","title":"题稚川山水","dynasty":"元","author":"丁复","text":"江光如空山在天，好风佳日散晴烟。绿阴成盖厓树连，野桥杨柳亦娟娟。担簦之子何促速，况有荷杖当我前。茅堂独坐岂待客，或者傲兀忘流年。又疑浣花溪上叟，索句未得掩两肘。对树不语胡为然，将非得诗不得酒。好客不来两何有，耐可有酒有客无诗篇。出门谅不可，天地乌用我。乃不使之老为农，耕种南山田。陶公秫熟五十亩，往往为酒愁无钱。不如两渔翁，静钓春江船。有时掣得十尺鱼，紫鳞耀日锦色鲜。卖鱼买酒自可醉，仰歌明月披蓑眠。金陵美酒斗十千，老客抱瓮双桧边，长日渴吻流无涎。六代江山眼中好，六帝池台没荒草。五锦骢，嘶满道，归来辄向蓬莱岛。蓬莱岛，海上仙，凝波倒影发正玄。百年未信人能老，大笑长呼罗稚川。"}