{"id":"661176","title":"己丑元宵西野弟见遗闽灯一架约同赏而未果今年节届儿辈出而张之固请一观因奉卮酒为寿余感念存没俛仰恻然竟不能成欢而罢爰赋二律以识余悲 其二","dynasty":"明","author":"罗钦顺","text":"魂游今夕定何乡，忍对华灯独举觞。壁上龙蛇神未死，座间风雨夜偏长。寒林漫托孤栖翼，古匣深蟠百鍊钢。平日读书浑恨少，五车刚费一杯藏。"}