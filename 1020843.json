{"id":"1020843","title":"祭介石","dynasty":"宋","author":"释善珍","text":"末俗住山，尤贵黄纸。造物畀公，共衰病至。既病之矣，复遇岁艰。当八面风，撑百漏船。漫刺衔袖，临斋乞米。骄儿索饭，饥嗔饱喜。我行四方，阅士如墙。小智虚夸，妄夫荒唐。宣绍命脉，乾淳气魄。天悭地閟，神盍宝惜。冷灰粟焰，将晓景星。泯灭甚易，佛法替陵。同时爱憎，异世悲慨。诸君不信，有遗录在。我作苦语，模写虚空。泪尽血续，夫岂为公。"}