{"id":"617953","title":"奉诏读书翰林有作","dynasty":"明","author":"何吾驺","text":"士生岩穴间，寤寐穷坟典。经笥郁蓬蒿，缃帙侵苔藓。时闻石室秘，牙签藏万卷。圣君贤相情，慨然想躬阐。幸逢寿考朝，五云诏华选。宸穆勤延师，契夔劳训勉。登以白玉堂，饫以禁林脔。蓬瀛发披吟，触目灿琼琬。古人日来亲，微言在兹展。却忆圣明制，爱士一何腆。陶甄纡以徐，性情互隐显。既不烦簿书，亦安知仰俯。晨起灿明星，嘿嘿怀难遗。殿角凉风来，咫尺天匪远。在三并殊恩，千秋良缱绻。我思伊何人，精诚耿以缅。"}