{"id":"813122","title":"祠中种荷两盆，六月不花七夕始茁一箭。花开似雪，叶密如裹，细数之得一百三十瓣。尖现绿色或黄色，诚异种也，喜志二律","dynasty":"清","author":"张洵佳","text":"淩波仙子隔银河，环佩迟来莫怨佗。为俟良辰开粉面，果然如意发心窝。凝妆不屑张红伞，点额还疑蘸碧螺。赢得莲溪开口笑，翻新本色费描摩。一池风月送新凉，才见新株茁水央。秋士生涯归冷淡，美人迟暮发容光。星期天上通芳讯，花事人间重晚香。不肯趋灾媚红旭，留将清荫满池塘。"}