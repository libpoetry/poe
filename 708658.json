{"id":"708658","title":"弄珠楼•弄珠楼宴集，赠陆嗣端司马 自度曲","dynasty":"明末清初","author":"沈谦","text":"烟涛万顷，看九龙、奔赴弄珠楼。重帘高枕，水天日夜悠悠。白雁风驱，黄花露濯，描画十分秋。莫负佳人劝饮，玉杯似手。翠蚁香浮。搔头。灯前敲断，应为节轻讴。星移物换，沦亡古迹难求。锦障催诗，红衣扶醉，改席上兰舟。嘱付青衫司马，襟怀磊落，漫学江州。"}