{"id":"678287","title":"杂赋","dynasty":"明","author":"汪睿","text":"我游会稽岭，复登秦望山。天高海涛寂，日落空云閒。三山渺何许，鲍腥动函关。回车探禹穴，千古高巑岏。有客来昆崙，抱璞将何适。熠熠含辉光，椟韫夜生白。荆舒人莫知，举世珍燕石。所以鲁仲尼，待价靡欣戚。嘉橘生南服，累累黄金姿。碧叶霜不悴，贞心终自持。渭滨钓鱼叟，西伯梦见之。西伯今寂寞，野处徒伤悲。"}