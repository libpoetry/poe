{"id":"1118084","title":"东篱三首","dynasty":"宋","author":"陆游","text":"东篱深僻懒衣裳，书卷纵横杂药囊。无吏徵租终日睡，得钱沽酒一春狂。新营茅舍轩窗静，旋煮山蔬匕箸香。戏集句图书素壁，本来无事却成忙。漫道深居昼掩关，东篱栽接不曾闲。每因清梦游敷水，自觉前身隐华山。花发时时携绿酒，客来往往羡朱颜。药炉安著犹无地，拟展茅茨一两间。东偏隙地作疏篱，遇兴无非一笑时。陪客投壶新罚酒，与儿斗草又输诗。山桃溪杏栽俱活，药镵渔竿动自随。家事犹令罢关白，固应黜陟不曾知。"}