{"id":"173076","title":"庚午岁伯氏生朝作乐府一章为寿","dynasty":"宋代","author":"王洋","text":"木公金母传瑶爵，九虎开门动鱼钥。遥池曼倩别烟霞，海上安期降乔岳。东牟先生德弥大，静课虚无明寂寞。北连海峤三双鳌，手取西山一丸药。推先当户培方兰，斗牛宝气摇光寒。光华章绶表奇格，照耀广陌驰花鞍。春风物风论长久，柳拂腰支梅劝酒。百篇聊复付西江，盛事会须传不朽。天上老骥禾充肠，一秣万里渎空苍。年年岁岁身长健，负岁年年春草长。"}