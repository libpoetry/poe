{"id":"589692","title":"江夏行","dynasty":"明","author":"薛雍","text":"妾本摽梅女，芳心托凤凰。锦衾角枕鲜，未上合欢床。凄风天南来，空夜念天霜。此心宁独寒，羞比燕雀行。燕雀不足佳，岂数小口黄。梧阴宜我栖，竹实宜我肠。高冈在何处，愿与同翱翔。顾今岁云暮，未识姑嫜堂。一朝车间关，结发黄金郎。粉黛蛾眉新，珊珊鸣佩珰。朱颜镜中容，绮服怀芬芳。委身作连理，百岁敢相忘。常在君子傍，媚若双鸳鸯。妾幼君年少，相顾怜春光。彩帐流苏煖，国色飘天香。念未识君面，我日何傍徨。今喜得君心，誓与天地长。"}