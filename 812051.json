{"id":"812051","title":"病讯","dynasty":"清","author":"孙原湘","text":"向晚飞鸿报远音，玉人秋病为谁深。肝虚枉自煎银叶，背冷应嫌压绣衾。楼下人行还侧耳，瓶中花落漫经心。丰容回想清癯甚，耐过重阳又到今。写赋私书欲寄难，灯前翻覆自家看。灵方未必全关药，软语何劳更劝餐。况隔重门如梦里，应防孤枕触愁端。缄成依旧潜烧却，两字单留是问安。"}