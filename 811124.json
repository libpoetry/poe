{"id":"811124","title":"咏刀鲚二首","dynasty":"清","author":"王源生","text":"自昔鱼肠将剑号，几时剑又幻鱼身。乘潮恍拥银刀队，溉釜能充玉馔珍。湖上腥风春二月，市中高价值千缗。杀机此日盈江海，跋浪长鲸惯逞人。江海搜材铁网宽，不祥金忽跃风端。本来李相胸中物，误佐王僚席上餐。用作和羹空此辈，操防伤手怪无端。比来名士多于鲫，试比铅刀一割难。"}