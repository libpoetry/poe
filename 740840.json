{"id":"740840","title":"龚开画瘦马行次沈归愚宗伯奉敕作原韵","dynasty":"清","author":"蒋业晋","text":"古人命意多神奇，千金骏骨市不疑。杜陵野老慨瘦马，郁勃寄兴东郊诗。翠岩昔日称画隐，生逢末造悲其时。蹴踏四海满荆棘，局蹐辕下伤尘羁。神骏岂存食肉相，兰筋豪骭标龙姿。铜驼石马当日尽禾黍，珍重乃受天家知。不鸣不跃自矜宠，帝庸作歌谁赓词。惟公胸次同杜老，凌纸怪发抒襟期。而胡江村老詹事，无能为役祇录东郊瘦马诗。吾闻米芾奉敕作大字，泼墨染袖何淋漓。孰若公诗掞天藻，一吐终古寒士硉矹胸中奇。即今林下许问字，导夫先路犹孜孜。晋也后生厕末座，杖履无恙欣追随。蹭蹬久同槽枥困，感激还励风云思。安得长邀伯乐顾，养成毛骨供驱驰。"}