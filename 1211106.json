{"id":"1211106","title":"朱仲山买李生琴","dynasty":"元","author":"吾丘衍","text":"吴客抱绿绮，玉弦响冰丝。胡为飘然□，飞去别所知。河轮佩将将，山叟讵我欺。神化不可驻，周流自天期。归休白羊山，拂袖松桂枝。一奏鸐舞操，冷风为相随。千金尔何神，致此太古姿。真趣适有会，冥心契遐思。君吟泰俗歌，晋野知可师。长咏复相寄，如听白鹇辞。浊酒或易谋，华轩且迟迟。"}