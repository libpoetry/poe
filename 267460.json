{"id":"267460","title":"齐天乐·苍虬赴天津，寄示渡海四十韵，倚歌赋答","dynasty":"现代","author":"朱祖谋","text":"麻鞋一著无归意，沧溟纵心孤往。尽室装寒，循涯客返，离恨秋潮同长。行吟肮脏。要留命桑田，故躔回向。自理哀弦，北征谁省杜陵唱。回风独树渐晚，去舷攀未得，歧路惆怅。鼓角中原，烟波大泽，何地堪盟息壤。孤光近傍。胜愁卧荒江，白头吟望。梦款音书，度楼南雁响。"}