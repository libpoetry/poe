{"id":"1041216","title":"深甫过留宿并示近诗","dynasty":"宋","author":"刘敞","text":"别长会时稀，乐少忧日多。邂逅非素期，悲欢奈君何。明灯照空窗，风雪满天地。此时坐相对，达旦终不寐。少年慕结交，徒以此方寸。危生始自感，来日安可问。意气久已夺，形发亦已衰。如何切磋意，不废平生时。惊禽坠虚弦，病叶陨轻露。一闻伤心奏，涕下已如注。"}