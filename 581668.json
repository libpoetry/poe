{"id":"581668","title":"江上行和答周廷瑞别驾","dynasty":"明","author":"苏葵","text":"曾乘南风来，未乘北风归。北风镇相候，人行自乖违。丈夫走四方，有如鸿雁飞。长剑倚天外，此志宁容衰。君不见马子长，江山胜绝供文章。又不见马伏波，天南天北功名多。十年已压环堵室，凭君莫话龙蛇蛰。江中风浪任如山，破浪乘风气偏逸。豪来却典千金裘，醉将卮酒浇船头。从容按剑呼杨侯，海若不敢誇豪酋。行或迟，归或早，青天无云日杲杲。一双仙鹤绕船翔，行人已入蓬莱岛。"}