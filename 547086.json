{"id":"547086","title":"题邵武丞郑公名宦传册","dynasty":"明","author":"于慎行","text":"古者侯与卿，侐寝无遗迹。桐乡一啬夫，至今有社稷。民志谅难谐，德声允无斁。邈哉邵武丞，乃与千秋匹。蚤耽竹素编，暮随升斗檄。十载和鸣琴，鸾凤栖枳棘。折狱照覆盆，赋政悬尺籍。老挂武夷冠，云卧仙岩碧。犹馀棠树阴，清风满旧邑。长吏备时烝，泽宫参侑食。赤绂岂无人，伊谁分半席。柳勒武功铭，韩记蓝田璧。娄江笔如椽，亦永循良绩。公真不负丞，是为黄绶式。"}