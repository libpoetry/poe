{"id":"836572","title":"番社过年歌","dynasty":"清末民国初","author":"陈肇兴","text":"摐金伐鼓声渊渊，社番十月即过年。烹羊宰牛祭先祖，餈糗罗列无几筵。缠头插羽盛衣饰，红绒鬖鬖垂两肩。或提藤笼或霞篮，膏蚌鲑杂鱼腥膻。持瓢圈坐恣酣饮，有如长鲸吸百川。醉起攘臂蹋地走，歌呼跳踯何喧阗。鼻上箫吹无孔笛，嘴中琴奏不调弦。马邻猫踏矜猱捷，蝥弧一拔争登先。腰间铮铮萨豉宜，千声沸出腾青天。都卢{阝国}辘学膜拜，咮?似祝多良田。物畜蕃滋风草死，乃箱万万仓千千。土官通事持羊酒，独坐公廨行赏钱。男嬉女笑出真乐，此风直在羲皇前。迩来熟番变唐化，每岁歌舞犹相沿。穫稻筑场农事毕，家家舂磨修洁鲜。可怜众社渐贫困，有室徒悲如磬悬。昔日千豚今一脔，百年人事随风烟。君不见，生番化熟熟化氓，耕耘转在高峰巅。南北十社九社废，裸人丛笑何有焉。"}