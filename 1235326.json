{"id":"1235326","title":"春日草堂奎章照磨林彦广惠酒二首","dynasty":"元","author":"王鉴","text":"江南三月春始足，桃花杏花参差开。溪云入屋夜生雨，山瀑近床晴殷雷。读书吊古有何益，行道济时无此才。多谢奎章老文伯，时时携酒草堂来。柴门不起整十日，溪上春风来更迟。庭松自觉相忘我，野花不知开向谁。会须醅酒致元亮，祇用抱琴怀子期。所喜樊山古心在，相逢时许草堂资。"}