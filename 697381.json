{"id":"697381","title":"邓远游貤书远讯纚纚千言副以绝句十章如龙泉太阿不可迫视间颇为余致前新之愤不知余比为浮名所累无地自藏知我者希我且贵矣四绝寥寥用谢良友","dynasty":"明","author":"胡应麟","text":"珍重双鱼到草堂，暮云春树话偏长。仙山咫尺携家近，满把青刍饭石羊。昌黎漫诧蚍蜉横，中散休嗔蝘蜓豪。濩落乾坤元我辈，纷纭月旦任儿曹。散发垂竿大海东，羊裘无计掷西风。雌黄政尔须贤辈，一扫浮名万累空。十斛明珠颗颗圆，骊龙光射草堂前。论心不为钟期在，廿载震旦抱绝弦。"}