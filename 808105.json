{"id":"808105","title":"百字令 十四夜月吴谷人先生张船山检讨招饮八叠前韵","dynasty":"清","author":"杨芳灿","text":"词坛钜手，数叔庠淹雅，景阳遒上。绿酒分曹邀客醉，逸兴一时飞飏。隔座藏钩，交竿舞蔗，鼓擿铜丸响。狂歌痛饮，九分圆月堪赏。漫道磨盾飞书，横戈入阵，万里风云想。纵使功名垂竹帛，不抵一杯新酿。钓渚波平，渔舟梦稳，懒破长风浪。黄鸡白日，玲珑且慢催唱。"}