{"id":"113350","title":"别蒋颖叔·金城千里要人豪","dynasty":"宋代","author":"黄庭坚","text":"金城千里要人豪，理君乱丝须孟劳。文星合在天东壁，清都紫微醉云璈。荆溪居士傲轩冕，胸吞云梦如秋毫。三品衣鱼人仰首，不见全牛可下刀。秦川渭水森长戟，方壶蓬莱冠巨鳌。万钉宝带琱狨席，献纳论思近赭袍。连营貔虎湛如水，开尽西河拥节旄。何时出入诸公间，淮湖阅船今二毛。凿渠决策与天合，支祈窘束缩怒涛。衣食京师看上计，陛下文武收英髦。春风淮月动清鉴，白拂羽扇随轻舠。下榻见贤倾礼数，後车载士回风骚。斲鼻于郢，观鱼于濠。小夫阅人盖多矣，几成季咸三见逃。"}