{"id":"145634","title":"宿华严院·夜宿雾山雾","dynasty":"明代","author":"刘焘","text":"夜宿雾山雾，晨茹芝山芝。年来嗜好衰，但与青山宜。登临意未惬，出户车已脂。王事有期程，爱山岂余私。崎岖田野间，食寝将安之。天寒未落日，税驾忽在兹。二山已陈迹，兹处尤新奇。翠竹与黄花，一一对山扉。对景自忘言，若怀予心期。眠云饱山色，那得困与饥。山僧喜我来，迎我留新诗。我有爱山癖，山僧知不知。"}