{"id":"553542","title":"为袁将军题梅轩卷","dynasty":"明","author":"王绂","text":"我家旧业梁溪滨，雪晴溪上梅花新。琼林皎皎映书屋，天然富贵谁言贫。花时倍觉多宾友，经月劳劳事诗酒。满座香风半醉时，一帘皓月微吟后。自从承荐游京乡，十载看花白玉堂。贞操久应心似铁，风流其奈鬓成霜。今年扈从来幽蓟，扑面缁尘满衣袂。欲觅梅花杳莫闻，江南驿使凭谁寄。春到都城十万家，管弦处处声呕哑。不识冰姿尚清素，只知艳质争繁华。朝来雪花如手大，兴来不管貂裘破。蹇驴鞭策访袁安，不似当时闭门卧。弓矢森严枥马喧，羽林期猎穷郊原。见予一笑不复出，呼酒且共登梅轩。未始栽梅向轩下，高扁梅轩众惊讶。自说平生极爱梅，此地无梅仅堪画。画师乃是钱塘人，西湖久与逋仙邻。曾作乌台铁面使，笔端解写梅花真。嗟余久抱梅花思，感恋君恩忘归计。画中才见即相亲，分明一段家山意。惨淡枝头雪未乾，洒然清气逼人寒。君今与我心相合，莫厌敲门数借看。"}