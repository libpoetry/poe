{"id":"900641","title":"赋遗经阁","dynasty":"宋","author":"张栻","text":"生世岂云晚，六籍初未亡。向来言外旨，瞠视多茫茫。隐微会见独，如日照八荒。始知传心妙，初岂隔毫芒。绝学继颜孟，淳风返虞唐。读书无妙解，数墨仍寻行。况复志宠利，荆榛塞康庄。自云稽古功，此病真膏肓。君家屹飞阁，面对群山苍。匪为登临娱，牙签富书藏。邀予为著语，会意讵可忘。一洗汉儒陋，活法付诸郎。"}