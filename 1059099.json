{"id":"1059099","title":"次德符韵六诗 书怀二首 其一","dynasty":"宋","author":"邹浩","text":"秋容未觉成萧飒，脩竹疏桐阴四匝。先生归驾挟西风，堕我南堂似凋叶。对床邀月入高谈，梦想从来谢三接。是非火作正炎空，忍与纷纷竞牙颊。莫欺鸥鸟不知人，须信天机在眉睫。妙哉托处无何乡，一念能回百千劫。君诚有意涉其流，请为安行具舟楫。"}