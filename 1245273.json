{"id":"1245273","title":"双鹤吟","dynasty":"元末明初","author":"李延兴","text":"若有太古之仙，乃在瀛洲之上，方壶之间。门前双鹤不知几岁月，雪飞风舞迥隔青云端。天空月白双影静，玉笙合奏瑶台寒。石坛暝踏松子落，林蹊晴啄苔花残。仙翁手执相鹤经，一卷逸思汎若孤云间。兴来引双鹤，笑入三茅山。三茅山中瑶草碧，九皋雨散春烟湿。鹤飞乱点层峰青，彩凤苍鸾往往与相识。价重不减双南金，质瑩不弱双白璧。不慕懿公之华轩，不逐王乔之飞舄。不巢西湖处士之孤山，不憩黄州谪仙之赤壁。栖紫霞，护丹室，六翮棱层曝朝日。友茅君，呼木客，尽日听琴香案侧。山中之人问讯时，相过蝉联飞绕羊公石。鹤之逝，风翩翩，遥空云落秋无边。鹤之返，山娟娟，红尘不到芸窗前。恍如元方季方在颍谷，倏如陆机陆云来洛川。灿如同颖之禾敷秀唐叔壤，宛如王雎之鸟著美周南篇。薛公之鹤何其夥，赵抃之鹤何其偏。异哉两仙骨，不偏不夥全其天。问鹤往时托巢在何许，邈在辽海之东华表柱。问仙豢鹤到今凡几春，前五百年尝与令威一相遇。鹤飞来，向何所。不渡海之涯，不涉江之浦，直欲飞近天上神仙之官府。天门寥阔不可通，谁到十二琼楼最高处。莫延伫，邓林之广岂无一枝之可栖，何为乎涉云霄，冒风雨。春去秋来恣轩翥，仙亦竟不留，鹤亦更不驻。山耶鹤耶笑我䠥?於风尘，相随直上青云去。"}