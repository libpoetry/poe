{"id":"1117619","title":"答毅夫遗橘株之什三首","dynasty":"宋","author":"陆佃","text":"平生希慕范莱芜，耻把耕耘一问奴。碑较智愚能几里，树争贫富没多株。报之琼玖如投李，遗以珩璜恍弋凫。传语小城休负固，元侯今后不言无。亭榭新修道不芜，丰年焉用橘千奴。请教青帝留三月，拟就嫦娥乞一株。种玉水田飞白鹭，泳珠风槛对沈凫。便难图画犹争看，定是京西一路无。曾因书史剪繁芜，更与花王置木奴。蓝旧出师青万顷，竹新齐母绿千株。睡馀枕簟屏开凤，饮尽尊罍勺用凫。一种梧桐亦遭遇，剪封终愧内虚无。"}