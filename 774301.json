{"id":"774301","title":"基隆山","dynasty":"清","author":"许銮","text":"基隆煤产异，矿比金银铜。利在趋若骛，物盛招兵戎。沿海易窥伺，不与四塞同。铁轮浪驰白，火齐炮飞红。魑魅并罔两，驱率如罴熊。守将奋武卫，半日阻相攻。海虏势既张，守禦力亦穷。雷声走列缺，烟焰弥苍穹。束胸既告败，长鬣遂为功。猱猿集其上，貔豹穴其中。我军顾相失，一旅不能通。盗粮赍寇仇，军用彼遂充。掘取尽地力，椎凿施鬼工。杞人抱深恨，浩气嘘长虹。平生经国志，耿耿存孤忠。湖港连巨舰，厓岛挽强弓。携来龙骧军，一为定长风。"}