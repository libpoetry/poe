{"id":"264779","title":"金陵晤眉生芋仙同年","dynasty":"现代","author":"王再咸","text":"十年酣卧宣南坊，两足在地还在床。偶然举念如欲出，门前杨柳几回绿。朝来游兴忽飙发，渡河已作大梁客。摩挲睡眼瞢腾间，隔江又见淮南山。安得展地数万里，笑指双凫飞不止。逝将行尽海东头，穿过青天青见底。莫愁湖边访六代，勾留应为数子在。只怜踏遍阎浮提，不能行到青天外。有尺难量须弥巅，有筹难记鸿濛年。共此三万六千日，忽然相逢忽然别。一气卷作秋空云，万古劫灰烧不得。眼中之人吾与子，岂为岷江一杯水。归来问讯赵黄门，方抱大枕高于人。"}