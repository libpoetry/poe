{"id":"915226","title":"次主簿叔雪韵","dynasty":"宋","author":"杨万里","text":"向来一雪亦草草，天知诗人眼未饱。相传南风为雪骨，此言未试吾不晓。昨日忽惊冬作春，暖气吹人软欲倒。惟馀桃李未著花，便恐蛰虫偷出窖。南风未了却北风，一夜吹翻青玉昊。今晨冷傍笔管生，似妒吟边事幽讨。司寒作意欲再雪，冻雀求哀不容祷。令人还忆柳柳州，解道千山绝飞鸟。谁教爱雪却嫌寒，欢喜十分九烦恼。诗人冻死不足怜，冻死犹应谈雪好。寄声滕六何似休，净尽将云为侬扫。"}