{"id":"780238","title":"齐天乐 题殳积堂“桐阴觅句图”","dynasty":"清","author":"叶绍本","text":"碧云忽堕中庭影，人间顿消残暑。淡月初生，凉烟轻抹，才听数声疏雨。花香暗度。正么凤寻巢，伶俜翠羽。清露晨流，丰姿濯濯定如许。苍苔色谁踏破，有个人幽独，仄径微步。玉宇无尘，银河渐转，多少襄阳诗句。八义俊侣。乍韵入冰丝，龙唇堪谱。啜茗平台，看吟成漫与。"}