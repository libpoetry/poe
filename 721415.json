{"id":"721415","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首","dynasty":"明末清初","author":"陈恭尹","text":"目送轻帆出越城，灵洲西去趁潮平。山环野寺天中断，水绕高台月四明。荷叶采为酣饮具，梵钟和入苦吟声。髯苏诗石苍苔上，不获同君蹑屩行。本是闲身偶不闲，支颐吟望海头山。离怀黯黯伤今夕，渔火星星别一湾。声气相求南北合，行藏难定去来间。当年颇记寻僧夜，隔水呼船月半环。石间随处宿僧房，长夏无风也自凉。得句好题青竹粉，有人曾悟木樨香。画桡倚岸传歌板，冰簟横阶置笔床。望日始过良夜短，诘朝明月有馀光。使节东西路各遥，良朋远近返岩椒。一堂啸咏同斯地，万古溪山有此宵。赤水得珠期象罔，沧溟为鸟待扶摇。无才久已安衰拙，不与扬云叹寂寥。汉将旌旗下石门，天南霸业已全吞。弘农盛气占孤屿，刺史清泉翳树根。北去京华犹古路，南来寻陕失荒村。眼前陈迹千年事，一棹沿洄好细论。荔子垂垂带夕烟，维舟深竹似凉天。乡人尚识红云宴，居士同参玉版禅。鹤听琴声依槛外，月摇江影上灯前。梦游却比狂吟胜，欲学希夷且打眠。石势嵯峨别一峰，隔江云影岫重重。人来彼岸先寻筏，壁护笼纱不为钟。闲以深杯邀顾兔，笑吹横笛起吟龙。宝陀自是千年院，偃盖当门见老松。探奇今昔几人来，小院初为上客开。佛有慧灯曾不夜，天飞明镜复当台。旌旄缭绕移烟树，筇屐从容踏翠苔。拈韵禅床吟未了，袈裟长揖使星回。"}