{"id":"845039","title":"励志五首","dynasty":"清末民国初","author":"曹家达","text":"昔人已代谢，遗编多古尘。持将拂拭之，高言难具陈。焜黄警秋节，怆恍念先民。回风增惨凄，寒士多贫辛。及时不将刈，兰茝为荒榛。少游洛阳里，衣冠殊下都。亦有金张第，高车喧巷涂。丈夫贵远志，焉能为改图。令德侠嘉夜，芳泽搴蘅芜。日暮鶗鴂鸣，彫落成嗟吁。愿比晨风翮，聿迈今瞿瞿。老鹳巢枯松，卒为风雨倾。秋虫鸣野草，局促无远声。寄托失所天，龊龊将安成。荃草自怀芳，匪必为荣名。所慕在亮节，筳篿索茅琼。安得绕朝策，殷勤为宵征。星月耿夜碧，灯火惊凉秋。所业今犹雏，焉能驱道周。援琴发清商，所欲在蹇修。蹇修日以远，曼曼不可求。徬徨复太息，中夜思远游。俟风上帝旁，帝乡难久留。归马思野草，向人鸣啾啾。何当脾鬲閒，化作筹边楼。墨翟悲素丝，杨朱泣歧路。持守一不坚，所造非其故。鮿生为时荣，谁能息浮慕。如彼大海荡，百川为东注。如彼丰草葽，女萝竞相附。特立不可回，磐石自贞固。"}