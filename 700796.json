{"id":"700796","title":"送张先生致仕归闽","dynasty":"明","author":"曹义","text":"昭代王门久曳裾，承恩今喜赋归欤。平生心地清如水，行李萧萧总是书。颜如丹渥发如霜，廿载相逢在帝乡。此日一樽临祖道，交情浑似别情长。兰舟晓发潞河坝，思入平沙路几千。想淂到家寻旧业，白云书屋尚依然。春暖莺花满禁城，惜春那忍送人行。柳边怕听呢喃燕，似向东风诉别情。"}