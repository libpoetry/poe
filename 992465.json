{"id":"992465","title":"和江邻几景德寺避暑","dynasty":"宋","author":"梅尧臣","text":"垤蚁不应雨，鸣鸢不生风。郁气若甑炊，初阳如火红。裸肤汗交流，腯体膏将镕。龙头费挹酌，犊鼻强遮蒙。常畏俗物来，去避青莲宫。广堂铺琉璃，高檐荫梧桐。廊壁画地狱，狱具镬锯舂。铁城何焰焰，铁床亦彤彤。谁知炮烙死活间，传自西域黄面翁。正类人世苦此热，声利役使亡西东。京师贵赁几椽舍，穷煎相似聒欲聋。屋头朝爨作饮食，枕底夕艾驱蚊虫。宜尔近巷江夫子，赋诗特压尘土中。"}