{"id":"773501","title":"登鸡鸣山","dynasty":"清","author":"洪繻","text":"不见功臣庙，惟见功德寺。射雉彼何人，鸣鸡闻此地。同泰馀故基，舍身复谁氏。萧梁往事空，台城留位置。何处景阳宫，井◆有遗腻。突兀志公台，钟声出深閟。覆舟山色青，玄武湖光翠。已洗六朝痕，尚含六朝粹。望见青溪流，绮合秦淮里。烟市俯下方，万片瓦麟次。寺后豁蒙楼，荒洲风景异。江上乌龙峰，时送遥青至。迢递下山邱，不尽白门思。"}