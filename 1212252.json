{"id":"1212252","title":"上云乐","dynasty":"元","author":"耶律铸","text":"金天老文康，平居隘神州。金丹清真仙，相将汗漫游。同流六合栖迟七丘，涉历八表盘桓十洲。鹏其化，龙其变。地轴为之回其运，天轮为之平其转。日域为其上阳宫，月窟为其清凉殿。鸑鷟是家鸡，狻猊是家犬。真乐万春为局促，待把三光更舒展。非圣不足知，天长将地远。扶桑有时枯，蒙汜有时竭。南山有时摧，钧天有时阕。殊度仙曲拟进帝阙，九成玄云六变绛雪。五色成文而不乱度，可插振芳声腾浩劫。上天下地惟康老，毕竟谁能知岁月。玄都仙伯，太山老叟，延致异鸟，名曰希有。一翼左覆东王公，一翼右覆西王母。得人备羽驾，故能出入游造化，逍遥巡宇宙。感麟凤，在郊薮，至道之国常为称首。骤来辙敢恋月明，表其老耋知去就。拥仙仗，携仙友。褒拜圣君奉神祝，凤箫在前鼍鼓在后。玉笙在左，锦瑟在右。作天乐，献天授。若鸾自歌凤自舞，焚返魂香顶玉斗。健舞起自补天年，浩歌发自谈天口。仍倚凤台曲，凤凰和九奏。南极老人称觞北斗挹酌天酒，愿与九州四海同上千万岁寿。"}