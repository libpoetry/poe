{"id":"1117356","title":"题钱公辅众乐亭","dynasty":"宋","author":"邵必","text":"海边民物鲜欢娱，太守经营与众俱。园圃新阴多杞柳，池塘生意足鱼蒲。长空不碍高飞鹄，浅水兼容短胫凫。此乐有谁知我趣，归来红旆日西晡。城外千帆海舶风，城中居市苦憧憧。几生佳景为民老，一日贤侯与我同。道上槐阴连帟翠，水边人面照花红。寄言乐有时还尽，徒见甘棠忆召公。"}