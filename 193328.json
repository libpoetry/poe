{"id":"193328","title":"喜迁莺·良辰佳节","dynasty":"宋代","author":"吴潜","text":"良辰佳节。问底事，十番九番为客。景物春妍，莺花日闹，自是情怀今别。只有思归魂梦，却怕杜鹃啼歇。消凝处，正丝杨冉冉，寸肠千折。谩说。临曲水，修竹茂林，人境成双绝。俯仰俱陈，彭殇等幻，何许世殊时隔。倚楼碧云日暮，漠漠远山千叠，沈醉好，又城头画角，一声声咽。"}