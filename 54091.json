{"id":"54091","title":"送高文质游杭州","dynasty":"明代","author":"孙蕡","text":"君昔从戎佐南伯，归朝名在骁骑籍。有儿戳枪能跨马，请官得应长番役。繁华三月帝皇州，驰道千花过枣骝。豪侠应怜白日晚，狭斜还作少年游。玉瓶一双和酒络，九陌三衢纵欢谑。白雪冘儿翠毯鲜，石榴裙子春纱薄。今晨告我武林行，一束图书画舸轻。宾客追随白下里，莺花明媚石头城。苏堤雨余春水长，三高祠下闻渔榜。冷泉濯足乘风归，野寺哀猿共僧往。可怜云水空西湖，画船迩来一只无。沉酣久矣厌流俗，清冷正可娱潜夫。武林旧日豪华国，一一烦君吊遗迹。明朝白马拥波涛，前代铜驼卧荆棘。铜驼翁仲事应非，惟有孤山似去时。君行若过逋仙墓，折取梅花一两枝。"}