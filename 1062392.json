{"id":"1062392","title":"拄杖歌","dynasty":"宋","author":"释咸静","text":"谁人无一条拄杖，我家收底丑模样。彻头彻尾节目深，从生至老筋骸壮。不须修，何须漆，体段自然成个格。或行或坐尽随身，或倚或携还任力。抛一抛，卓一卓，三界魔王顿惊愕。雨云雷电匝长空，展尽神通难揣摸。有时收，有时用，纵夺临机恣拈弄。傥蒙上士入门来，一棒打教知痒痛。说道理，没人情，动著教伊祸患生。休誇昔日化龙势，谩说当年解虎声。挑日月，吞乾坤，划开一路涅槃门。大丈夫儿须执捉，一言不契命难存。"}