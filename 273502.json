{"id":"273502","title":"梦扬州·迫于生事，重为海上之游","dynasty":"现代","author":"汪东","text":"晚烟稠。看市街、镫火星流。尽卷翠莲百尺，苕苕朱楼。舞衫歌扇夭斜女，记旧时、争掷缠头。今都改、花腔圆鼓，数声新唱伊州。风化追还召周。嗟运转中兴，愈感漂浮。故苑万家，一望荒寒如秋。醉怀铅椠嘲难解，趁稻粱、谁许呼俦。愁赋永、归田未遂，聊更淹留。"}