{"id":"751051","title":"薄暮石秀才儒珍自宣镇至欲陪余登云泉山不果呼酒夜酌便用前韵赠之 其二","dynasty":"清","author":"张佩纶","text":"处士水北隐，游踪漠南云。屡骑将军马，久客平原君。口数卅六国，灿若掌上纹。我心已止水，波涛不沄沄。虽羡投笔壮，肯辍莳药勤。雄谈五斗后，不觉静夜分。老坡瘴海谪，新居枕江濆。西邻翟夫子，索漠聊为群。眼前此异客，秋谷春欣欣。勿预龙山会，从我归耕耘。"}