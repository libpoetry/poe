{"id":"1221672","title":"敬义斋诗为金华吴景昭赋","dynasty":"元","author":"凌云翰","text":"斋居抱冲素，萧然洁尘襟。敛收学乃臻，驰骛志益淫。斯须起一发，俄顷弥千寻。畴知主宰功，宛在方寸心。灵扃异蛰户，广术非蹄涔。帷兹敬义立，翼若神明临。金华延陵裔，立守翰墨林。韦编日孜孜，碧窗昼阴阴。履道固云坦，浚德斯其深。嗟予坐狂斐，得反期规箴。永言直方理，庶播金玉音。"}