{"id":"453435","title":"八声甘州 南海泛舟用今释澹归韵","dynasty":"当代","author":"熊盛元","text":"伴沙鸥弄影海波中，刹那已千年。任珊瑚红褪，蓬瀛翠减，攲枕樽前。蜃幻迷离淡霭，恍听隔林鹃。何处幽云起，风自泠然。我欲披襟高咏，怕鲛人暗泣，泪似珠圆。甚苞桑枯后，尘劫总连连。便精诚、真如冤鸟，又怎知、终古孽难填。舟容与，恁低徊久，更待谁怜。"}