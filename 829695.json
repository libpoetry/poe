{"id":"829695","title":"答乙盦短歌三章","dynasty":"清末近现代初","author":"郑孝胥","text":"仰见秋日光，秋气猛入肠。相守虫啸夜，相哀叶摇黄。枕书窗间人，二竖语膏肓。日车何时翻？一快偕汝亡。寂寞非寂寞，煎愁成沸肠。同居秋气中，一触如金创。人生类秋虫，正宜以秋死。虫魂复为秋，岂意人有鬼。盍作已死观，稍怜鬼趣美。为鬼当为雄，守雌非鬼理。哀哉无国殇，谁可雪此耻？纷纷厉不如，薄彼天下士。秋气虽宜诗，鬼语乃诗病。君诗转西江，驾浪极奔劲。云何弄细碎，意属秋坟夐。四灵若灵鬼，底足托高咏。人间匪佳味，孤唱泪暗迸。故交去堂堂，关张等无命。共君伴残岁，后死聊自圣。"}