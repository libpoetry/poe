{"id":"1103968","title":"馀干学录徐君名桂蟾号月斋龙游人善文词善谈方外之学春晚来山中谈七日乃别今重到玄妙寄乐府一阕赋此为别","dynasty":"宋","author":"徐瑞","text":"博雅南州士，风流小隐仙。横经越水梦，会弁鹊湖缘。荡荡乾坤理，明明日月悬。钩深发奇蕴，观象洞真诠。不谓宗盟合，能令古道还。肯来留七日，遽去别半年。流水高山趣，阳春白雪篇。朗吟惊玉立，抱玩美珠连。更忆弹冯铗，兼怀访戴船。续貂吾岂敢，韫椟尔宜专。老骥思腾枥，潜鳞乐在渊。邯郸正炊黍，黄石有遗编。抚己怀难尽，忘言意已传。会同速风驭，去采华山莲。"}