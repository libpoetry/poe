{"id":"653324","title":"再游吴兴有怀岳文机太守翁载道大尹","dynasty":"明","author":"张宁","text":"东风荡入层崖里，溪上新添半篙水。蘼芜酝暖绿初齐，杨柳眠寒柔未起。粉墙红杏启雕甍，逢人误问沤波亭。道场山下苏湾路，斜阳映醉登西陵。旧游不忘年华改，桃李无情春十载。诗社壶觞不再同，醉翁琴鹤今何在。桑梓年年发故丘，老怀多病念并州。暮云望断河阳树，旧雨独上元龙楼。十年往事今如此，此后重来复何似。惟有溪山对客閒，鸟啼花落将幽思。"}