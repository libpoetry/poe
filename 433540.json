{"id":"433540","title":"咏菊四首","dynasty":"近现代","author":"黄锡朋","text":"剧怜生小住柴门，洗尽铅华本色存。帘卷西风人比瘦，窗延斜月梦留痕。饥寒托兴陶公节，零落伤怀屈子魂。谁识此中真意在，悄然无语伴黄昏。眼底桑田第几回，黄花无恙谢尘埃。一生俱淡色香味，三径就荒归去来。采采愁添今日鬓，深深情落故人杯。相思莫更言红豆，迟暮于今寸意灰。此心甘与岫云侔，殊性还从逸品求。敢谓孤芳能傲世，自知老气独宜秋。疏篱曲槛境逾寂，故枕遗囊思更幽。冷到极时亲绮语，閒情作赋亦风流。休放新晴照淡妆，晨曦相对转凄凉。梅花以外赏音少，松石之间含趣长。天假冰霜炼孤格，我愁风雨过重阳。泛英只作忘忧计，恐负今朝且举觞。"}