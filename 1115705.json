{"id":"1115705","title":"过青阳县望九华山云中不真来早大雾竟不见其全三首","dynasty":"宋","author":"杨万里","text":"山长百里玉孱颜，百里何缘尽好山。只是县前青一簇，九芙蓉出五云间。肩舆过了九华西，恨杀秋云故故低。遮尽奇峰时放出，逐峰放出不教齐。懊恼西来不见山，五更指准月中看。却将香雾宽裁幕，性燥和天总一漫。"}