{"id":"524679","title":"吊宋刺史柳仲涂书院废址","dynasty":"明","author":"顾璘","text":"昔贤政多暇，学道恒山居。遗构俨像设，流风激乡闾。时代屡迁易，胜观鞠为墟。居人伐嘉树，野火灰堂庐。有作不肯述，益叹今人疏。始闻慕芳躅，既来乃重歔。指顾亭台迹，叹息经营初。林涧有馀愤，曲水但空渠。誓将理荒秽，心远力不如。勖哉同官客，勿俾初愿虚。"}