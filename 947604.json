{"id":"947604","title":"题黄子正昜轩","dynasty":"宋","author":"陈藻","text":"买屋移居已历年，北偏破漏更新椽。忽于瓦下得昜字，铸在小刀殊骇然。主人欢喜检玉篇，昜也音扬飞也笺。儒生例作飞扬想，符瑞壮之心益坚。中间整顿安书案，此物携来呈我看。神扶顷刻聪明开，便解卜君门户换。文形上下分两刀，刀字成三意如何。昔人曾解三刀梦，果把一麾时命遭。正形五画为五马，马字依稀昜字写。屋成一百六十秋，来历无从询铁冶。渔溪市中多学者，举业弃之如土苴。吟诗白日费工夫，劝君自此知趋舍。山水仙乡出人物，课书虽少多簪绂。黄生双眼自超奇，莫逊此刀持待儿。大书阔榜为昜轩，我更分毫细讨论。名场变易须容易，不到艰难过禹门。"}