{"id":"758498","title":"沁园春","dynasty":"清","author":"吴藻","text":"归去来兮，仙吏蓬莱，三年宦成。羡种梅绕屋，前身君复，看云出岫，此日渊明。香作因缘，月参色相，展卷春风误影形。翻然悟，记水边篱落，雪后园亭。移家合住西泠。莫忘却孤山一角青。有当时竹阁，仍容高士，而今仙鹤，解识先生。七百年馀，大千境里，总与疏花结淡盟。能来否，向白沙堤畔，重筑诗城。"}