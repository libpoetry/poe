{"id":"1061701","title":"答王及之贤良见寄","dynasty":"宋","author":"慕容彦逢","text":"公圭侯印人所优，利锁名缰吾所羞。耿耿有怀非隐忧，思得佳士从之游。今年折腰来佐县，辞采接君心自见。怀刺过寻不问程，剥啄扣关谐所愿。谁云白首交如新，倾盖相逢如故人。囊中制作绝伦类，和璧隋珠无足珍。心醉归来书文室，却怪前宵梦椽笔。至音寂寞知者稀，安得论文永足日。可嗟吏道事奔驰，信信不见元紫芝。胸襟不复忧鄙吝，圆缄寄我愁霖诗。得诗三复云笺卷，喜气填膺光满面。一首能轻万户侯，绿发幸交三语掾。我今尔耳何为哉，汗漫如君心自灰。为君挹尽双溪水，不发纤尘污两耳。"}