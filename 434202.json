{"id":"434202","title":"摸鱼儿 楼桑呼汉昭烈庙","dynasty":"金末元初","author":"元好问","text":"问楼桑、故居无处。青林留在祠宇。荒坛社散鸟声□，寂寞汉家箫鼓。春已暮。君不见、锦城花重惊风雨。刘郎良苦。尽玉垒青云，锦江秀色，办作一丘土。西山好，满意龙盘虎踞。登临感怆千古。当时诸葛成何事，伯仲果谁伊吕。还自语。缘底事、十年来往燕南路。征鞍且驻。就老瓦盆边，田翁共饮，携手醉乡去。"}