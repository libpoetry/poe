{"id":"755939","title":"乙巳腊月二十九日为先慈四旬仙诞敬焚一诗","dynasty":"清","author":"俞玫","text":"风雪逼岁除，称觞又今日。泉壤去不返，十载梦魂隔。随侍安可期，顾复悲畴昔。常闻儿初生，每拟堪巾栉。设帨非悬弧，颇觉期望失。郁怀谁为宽，劳瘁易致疾。晨夕已减餐，提携仍恳切。最小偏垂怜，寝食依亲侧。长往遗孤儿，雏发犹覆额。岂识罔极恩。但苦音容没。千行赤子泪，何补春晖德。一樽长跪奠，芳草墓门碧。"}