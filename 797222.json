{"id":"797222","title":"百宜娇 咏水仙，次石君韵","dynasty":"清","author":"萧恒贞","text":"艳比冰清，影和春瘦，谁识个侬仙韵。小立亭亭，半眉新月，粉颊娇烘微晕。东风背却，便梦里、芳期无准。漫思量、我见犹怜，镜边愁拢云鬓。斜坐倚、熏笼未烬。低笑试拈来，玉葱纤印。绝世丰姿，出尘标格，词笔将伊描尽。而今冷淡，可记得、江皋离恨。早猜详、怨果三生，旧情休问。"}