{"id":"536953","title":"明月篇","dynasty":"明","author":"王世贞","text":"长安月，团团薄太清。初见扶光浴东海，俄看垂象满西京。东海一轮承日起，西京万户回光里。叶叶坠云衣，溶溶飘露蕊。露蕊云衣湿奈何，三衢九陌胜偏多。鳷鹊观头银作栋，凤皇池内玉为波。谁家冶女能閒坐，若个游人不啸歌。此时汉帝发长扬，白马鸣珂返建章。群乌争宿玫瑰树，双燕元栖玳瑁梁。甲帐全铺云母润，湘床欲透水晶凉。亭亭绰约还旖旎，宛宛参差更颉颃。小解罗缡交菡萏，回看碧瓦甃鸳鸯。别有愁规永巷中，轻寒如水浸房栊。葳蕤尽涩朱门锁，飒瑟偏归玉井桐。陈后黄金买夜色，班姬纨扇箧秋风。千年羿嫔长生药，百鍊秦王照胆铜。捣兔分辉浑不羡，栖鸾顾影半成空。分辉顾影愁无已，天上人间略堪拟。先驱蹀?富平家，后引鞦韆冠军里。琥珀千钟写不寒，珊瑚七尺看逾紫。吹箫弄玉醉楼头，夺篦秦宫卧花底。为道难忘复易知，结愿同生便同死。东家羁妇望刀环，西邻弃妾守钗钿。织成霞绮愁难写，捣尽霜砧响不传。熠耀熹微时自没，络纬刺促解相煎。明添密障银灯恨，暗促芳机玉箸悬。玉箸银灯耿沾臆，龙城一去无消息。军前刁斗郁边声，匣里芙蓉炼玄魄。片片精光应太阴，声声凄调中无射。候满俱惊似璧圆，临流忽映如丝白。托梦还乡未有期，驰辉见君浑不得。初二三夕展蛾眉，四五明蟾已蔽亏。君听乐府关山月，只向征人唱别离。"}