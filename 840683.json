{"id":"840683","title":"吾邑土风尚朴留心文献者少故乡先辈著述传本日稀比年祝丹卿颇事提倡谢幼陶力任编校印成顾氏江上诗钞又辑续钞搜访故家编印江阴先哲遗书亦成十馀种风气为之一振赠诗张之二首 其二 赠丹卿","dynasty":"清末民国初","author":"夏孙桐","text":"列宿郎官感夙因，沧桑留得后凋身。耽诗花萼追先集，营墅峨眉有替人。已见钜编刊玉海，更搜遗献辑珠尘。梓乡文物欣重振，端赖君扶大雅轮。"}