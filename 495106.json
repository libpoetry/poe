{"id":"495106","title":"翁洲行","dynasty":"明","author":"张煌言","text":"自从钱塘怒涛竭，会稽之栖多铩翮。甬东百户古翁洲，居然天堑高碣石。青雀黄龙似列屏，蛟螭不敢波间鸣；虎韔争如秦妇女，鱼旐半是汉公卿。五、六年间风云变，帝子南巡开宫殿；繇来泽国仗楼船，乌鬼渔人都不贱。堂怡穴斗几经秋，胡来饮马沧海流；共言沧海难飞越，况乃北马非南舟！东风偏与胡儿便，一夜轻帆落奔电；南军鼓死将军擒，从此两军罢水战。孤城闻警蚤登陴，万骑压城城欲夷；炮声如雷矢如雨，城头甲士皆疮痍。云梯百道凌霄起，四顾援师无蝼蚁；裹疮奋呼外宅儿，誓死痛苦良家子。斯时弟子在行间，吴淞渡口凯歌还；谁知胜败无常势，明朝闻已破岩关。又闻巷战戈旋倒，阖城草草涂肝脑；忠臣尽葬伯夷山，义士悉刭田横岛。亦有人自重围来，向余细语令人哀；椒涂玉叶填眢井，甲第珠珰掩劫灰。而今人民已非况城郭，髑髅跳号宁复肉。土花新蚀遗镞黄，石苔早绣缺斨绿。呜呼！问谁横驱铁裲裆，翻令汉土剪龙荒？安得一剑扫天狼，重酹椒浆慰国殇！"}