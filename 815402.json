{"id":"815402","title":"鹊桥仙五首","dynasty":"清","author":"项鸿祚","text":"薄才胜叶，轻才如豆，也拟量珠论斗。春葱细擘玉纤纤，尽消受茶前酒后。相思一点，合欢双剖，掷向檀奴衫袖。十三刚是破瓜时，怕里许人还未有。耸如楼阁，围成帘箔，放眼全无寥廓。客心不耐十分凉，恰遮得秋阴漠漠。风声牢落，雨声滴沰，昨夜何曾睡著。小窗还有看残书，幸卷了斜阳那角。价廉难长，名虚谁创，学作方空模样。何劳寒女九张机，算结个千丝越网。火云微障，金风又掠，茧纸先应摒挡。软红尘里熟人多，也不称纱厨罗幌。划丝成挺，连筒作柄，梭拂输他清劲。须知破竹有先声，更谁许苍蝇纵横。蓦过无影，转来不定，仔细窗棂屏蹬。潇湘风韵欠些儿，怎猎猎惊喧昼静。车声朝急，斧痕新劈，多少夏虫惊逸。等闲忘了岁寒盟，只不过销磨一日。玉山敧侧，冻泉淅沥，移近槐阴藤席。底须浸手熨心头，我本是清凉胸膈。"}