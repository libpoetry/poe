{"id":"1115418","title":"和李子寿通判曾庆祖判院投赠喜雨口号八首","dynasty":"宋","author":"杨万里","text":"雷起嘉山半点苍，乖龙无地著身藏。莫嫌白雨来差晚，但遣黄云作大穰。尘涨街头不识泥，朝来也解滑霜蹄。两公玉句惊风雨，把玩都忘日脚西。雨早些时打麦残，雨迟许日即秧乾。阿谁会得天公意，只道今年乞雨难。梦中檐溜作滩声，幼竹新荷总解鸣。晓色满城浑是喜，更无一寸旱时情。苏湖元以水为乡，春早偏欺润与常。一雨忽来三昼夜，两公卷入八诗章。守臣闵雨几曾欣，两月天高叫不闻。黄纸带将今雨至，分明端为圣明君。谪仙下笔不曾休，句似金盘柘弹流。我欲将渠卜邻著，对披蓑笠刺渔舟。南丰每见每津津，茧纸松煤幻好春。幸与李侯成二妙，更添杨子作三人。"}