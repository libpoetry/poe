{"id":"1214758","title":"故建昌州判岳德敏哀辞","dynasty":"元","author":"黄玠","text":"眷碧山之幽栖兮，驾吾舟以遄迈。升其堂不见其人兮，抚遗孤以增慨。览芳岁其犹未艾兮，何佳木之先瘁。嗟浮生之翕忽兮，若奔马之历块。舍昭晰之茂旦兮，即永夕之昧昧。三星奄其西没兮，孤参横其谁待。怀馆谷于畴曩兮，辰历兹其三亥。感余情之不能忘兮，悼良会之莫再。吊明月于中扃兮，沥觞酒以再拜。杂椒兰以为粻兮，又荐之以芳茝。招游魂于鄂之渚兮，莫蛟龙之为害。狐首丘其亦已兮，羌虽死而弗悔。"}