{"id":"650209","title":"挽凤阳周处士","dynasty":"明","author":"金幼孜","text":"士有慕恬素，习隐居田庐。逍遥毕冬春，衣食自有馀。孳孳轸穷匮，积善乃其图。饬躬务俭勤，淑子惟诗书。青云起步武，扬历陟要途。及兹膺茂典，宠锡先亲俱。恩荣及存殁，封秩偕鸿胪。皇天报不爽，阴骘默与符。铭文属太史，琢石崇丘墓。桓桓松柏间，雨露深涵濡。流庆未涯涘，浩若江海储。昭兹贻后人，永世期不渝。"}