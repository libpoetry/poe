{"id":"433078","title":"津门杂感四首","dynasty":"近现代","author":"徐兆玮","text":"孤云万里鹧鸪飞，琼岛春星晓梦非。苇渚落花封坏辙，柳营别泪冻征衣。新军辽海呼无渡，旧属韩民赋式微。北望榆关长喟息，承平廿载误戎机。南北边防一力筹，劳师未解至尊忧。金州已失重门险，台海偏闻割地谋。绝域犬羊工伺衅，华堂燕雀讳言愁。妖鲸跋浪凌秋汉，谁系长绳钓十洲。骄虏分兵势不支，穷边冰雪利行师。破仑雄略终亡国，罗刹深谋尚俟时。谢傅江淮更壁垒，汉家丰沛望旌旗。老成借箸无长策，手抉忠肝进一卮。疏狂杜牧厌谈兵，说剑攻书百未成。荒店乱鸡催起舞，归轺一雁伴长征。醉乡歌哭拚千日，儒术纡回误半生。赢得灯宵乡思近，茆江霜堠梦行程。"}