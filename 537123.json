{"id":"537123","title":"崌崃歌题画赠张中丞肖甫","dynasty":"明","author":"王世贞","text":"帝遣鸿濛奠西极，擘作崌崃两拳石。南含女几万叠青，下注岷江双练白。峰顶平悬日月观，泉端对写烟霞色。严道之阳绝紫金，勾檷以往无白璧。岂谓扶舆歇灵秀，固知真宰钟词伯。中丞昔时此中居，羚㚟为友龙蛇俱。空庭种药成书带，大鸟衔鳣非䲀鱼。铭就孟阳输剑阁，赋成得意荐相如。南山猿呼北山鹤，九折驱车亦不恶。二华星窥一帐褰，三江雪喷千帆落。宾从如云拥朝暮，旌旗合遝横寥廓。犹自踟蹰思锦乡，莼鲈乍发步兵狂。东吴王孙画岝崿，西蜀公子神飞扬。初疑笔作蛾眉妩，便欲身依白帝傍。野夫为挽中丞住，不作中丞意中句。文成赤松事已远，壮武青萍喜初遇。况乃潘舆处处安，何烦却返王阳驭。"}