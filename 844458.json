{"id":"844458","title":"泛黄河自宁夏达包头镇舟行杂咏","dynasty":"清末民国初","author":"俞明震","text":"多少沧桑事，艰难有此行。穷边飞鸟尽，残月大河横。出塞人情远，还家白发生。明知覆巢下，流涕说归耕。日落长城窟，悲风起贺兰。草肥知马健，地僻引渠宽。石色天西尽，人心乱后看。无为怨回纥，生事日千端。古塞名王府，森森万木青。地形连朔漠，国论弛藩屏。世绝天亲贱，兵荒互市停。凄凉逐客令，十口已?仃。冲沙两岸风，舟疾欲浮空。草色不成绿，柳条才吐红。意中有春日，身外即鸿濛。磴口鸡鱼贱，传闻西道通。西风不成雨，吹入小单于。弃地常千里，神功有后图。水低斜岸出，天远片云无。碧眼谁家子，新开百道渠。草间黄帽影，两两出番僧。不问人间世，长燃佛界灯。羁縻天所弃，迷信帝何能。寥廓无兴废，从兹泯爱憎。扁舟出碱涝，日薄昼冥冥。岸蚀沙能语，云开风有形。极边无戍鼓，何地戴王灵。留得千秋影，狼居两点青。舟环乌喇特，面面饱看山。杂树自生灭，河流时往还。毡庐寒暑共，国界有无间。垦牧强权在，边民尽出关。闻说阴山近，横流入地行。梦悬青冢影，风有黑河声。市远寻车辙，尘昏压土城。万方同永夜，孤烛自分明。家似离巢燕，身如出塞云。窥天终自幸，垂老厌多闻。河尽东南转，山从朔漠分。纪行聊复尔，大地本无垠。"}