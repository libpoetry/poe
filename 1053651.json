{"id":"1053651","title":"过玉师室观霅川范生梅花","dynasty":"宋","author":"释道潜","text":"桃李韵粗俗，江梅清独妍。幽姿有时睹，如揖姑射仙。从来丹青手，默数三四贤。徐熙擅江左，赵子名西川。中间复谁何，绝特推老边。风流迨兹泯，范子俄超然。乃知苕霅胜，秀气常回旋。斯人非画师，势利不可镌。兴来即挥毫，游戏三昧前。一枝岂易得，答子能拳拳。横斜有馀态，肌粉含霏烟。我来玩几席，叹赏徒留连。恨无处士诗，二妙相并传。"}