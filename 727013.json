{"id":"727013","title":"侠客控绝影诗","dynasty":"南北朝","author":"阳缙","text":"青门小苑物华新，花开鸟弄会芳春。仙掌层台浮丽日，长楸广路起红尘。园中追寻桃李径，陌上逢迎游侠人。游侠英名驰上国，人马意气俱相得。白玉鹿卢秋水剑，青丝宛转黄金勒。复有鱼目并龙文，蹑影追风本绝群。影入吴门疑曳练，形来西北似浮云。寄语幽并驰射客，未肯推门持借君。"}