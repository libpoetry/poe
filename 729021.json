{"id":"729021","title":"检近稿偶志","dynasty":"清","author":"弘历","text":"少小学为文，韩苏有卓型。别裁及诗格，李杜真前旌。立言人所志，见道羌孰能。自读宋儒书，始知朱与程。诏我为学方，主敬与存诚。空言信何补，要道在躬行。矧兹继百王，君师任匪轻。衡门有遗贤，安能致诸廷。沟壑有饿殍，安能饱以羹。返己率多惭，佳文何足称。有时雨未降，披衣宵立庭。既沾或苦潦，踟蹰复望晴。黍高稻宜低，夏耘春勤耕。望杏杏未红，瞻蒲蒲已青。织妇虑寒心，农夫望岁情。茅檐艰苦状，彷佛常共赓。结习难尽除，聊如劳者鸣。工拙非所论，岁月差可徵。诗史让少陵，我作方农经。"}