{"id":"833965","title":"喜迁莺","dynasty":"清末民国初","author":"易顺鼎","text":"翠帘斜卷。又重憩斑骓，小坊幽院。镜里花悰，灯边絮语，一架缃桃门掩。倚扇双鸾罢舞，围席万莺争啭。趁今夜，正酒满花满，月满春满。池馆。寒初逗，钿车过尽，相对成销黯。烛拥红啼，衫凝碧唾，罗袖嫩香都减。只恐梦云难据，更恐歌尘易散。肠断处，是水远山远，天远人远。"}