{"id":"811189","title":"和絜斋世丈西园秋兴，次翁覃溪阁学韵","dynasty":"清","author":"丘逢甲","text":"南戒山河色，纷罗指上纹。登台劳远目，叠磴起层云。近海无安土，孤城易夕曛。北来飞雁急，秋信更相闻。旧是尚书宅，寒花带石移。空传堂逸老，且著客吟诗。水引枯池活，方求病树治。无人行径处，野蔓尚离离。略得山林意，开书读树根。移兰粗辟畹，隔竹曲通门。故里无归计，新亭有泪痕。罗浮仍管领，丹诀共诗论。东海容高卧，西风紧作凉。官闲生道气，楼小受池光。老圃传新法，名山发旧藏。无穷飞动意，觅句自巡廊。车笠交游广，相逢且越歌。闻鸡长剑动，挥麈落花多。庭实三秋桂，乡思十里荷。西园图雅集，未许俗宾过。粉壁留题处，重传驱鳄文。亭台含远意，钟鼎诵先芬。官借栽花暇，人疑运甓勤。臣心难自遣，目极海天云。"}