{"id":"264051","title":"念奴娇·江湖岁晚","dynasty":"清代","author":"文廷式","text":"江湖岁晚，正少陵忧思，两鬓斑白。谁向水晶帘子下，买笑千金轻掷。悽诉鹍弦，豪斟玉斝，黛掩伤心色。更持红烛，赏花聊永今夕。闻说太液波翻，旧时驰道，一片青青麦。翠羽明珰漂泊尽，何况落红狼籍。传写师师，诗题好好，付与情人惜。老夫无语，卧看月下寒碧。"}