{"id":"1237630","title":"赠高道凝","dynasty":"元","author":"魏初","text":"吏部真纯玉不如，济时心彻五云车。中州名品存公议，先子垂亡有荐书。吏部文章不近名，悠然流水与云行。百年文柄遗山在，曾道波澜独老成。中郎才业自家传，际遇青宫倚注偏。最爱两年无一事，雍容筹笔直如椽。江南骢马旧知名，共喜金陵有此行。去去凤凰台上月，拍江风雨听秋声。"}