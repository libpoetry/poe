{"id":"697086","title":"同王行父管建初汪公干谢彦云集区太史馆即景分赋余得盆中紫茄","dynasty":"明","author":"胡应麟","text":"宁知草莽质，邂逅入金门。湛露晨披叶，仙霖夜沃根。桃绯殊度索，瓜紫羡昆崙。却笑于陵客，携锄傍帝阍。何来天禄畔，绕砌列嘉蔬。玄圃删云种，青门抱月锄。含苞花烂漫，缀实树扶疏。一饱堪晨夕，那能赋众狙。"}