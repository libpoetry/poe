{"id":"567","title":"同崔录事哭郑员外","dynasty":"唐代","author":"卢照邻","text":"文学秋天远，郎官星位尊。伊人表时彦，飞誉满司存。楚席光文雅，瑶山侍讨论。凤词凌汉阁，龟辩罩周园。已陪东岳驾，将逝北溟鲲。如何万化尽，空叹九飞魂。白马西京驿，青松北海门。夜台无晓箭，朝奠有虚尊。一代儒风没，千年陇雾昏。梁山送夫子，湘水吊王孙。仆本多悲泪，沾裳不待猿。闻君绝弦曲，吞恨更无言。"}