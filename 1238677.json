{"id":"1238677","title":"刘节妇","dynasty":"元末明初","author":"杨维桢","text":"大江东流接混茫，金山焦山郁相望。铁瓮长城北枕江，中有三槐节妇堂，壁立万仞之高冈。自别母氏归刘郎，中朝琼树摧秋霜。玉琴不奏双鸳鸯，玉笙不吹双凤皇。络纬夜啼月上房，烛光照泪垂汪汪。纺绩给朝莫，群雏忽成行。生处同室居，死期同穴藏。新阡种松三尺强，黛色已见参天长。流脂入地成琥珀，终夜吐燄如丹光。扬雄与冯道，不异燕赵倡，食君之禄而弗与国同存亡。呜呼节妇之德不可量。节妇之发白于雪，节妇之心化为铁。我歌为继柏舟诗，门户他年耀旌节。"}