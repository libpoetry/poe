{"id":"433300","title":"摅愤","dynasty":"近现代","author":"盛世英","text":"薄海方多事，西川势更危。民穷惟有骨，地瘠已无皮。市井萧条极，乡原攘窃滋。下情难上达，谁诉长官知。日夜诛求急，官家用正豪。纸糊撑局面，鞭挞竭民膏。版锸千夫聚，垣墉百尺高。始知崇俭德，啬缩总徒劳。满目摧心事，风浇俗更漓。政烦民走险，学变士居奇。爵尽驱丛莽，鹗真集泮池。江河嗟日下，维挽计何迟。道丧亡廉耻，低颜媚外人。简编尊异域，章服惑齐民。非圣目无法，乱言心逆伦。伊川辛有叹，占验尔何神。夷债偿难尽，民贫事可伤。行商多折阅，田父少馀粮。铸币司农匮，销金举国狂。愿言求实济，不用苦铺张。岛国风潮急，中原变法忙。商君持国是，介甫定朝章。运否鬼为祟，病危医试方。可无关劫数，搔首问穹苍。"}