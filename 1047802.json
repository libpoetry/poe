{"id":"1047802","title":"西禅新阁","dynasty":"宋","author":"沈辽","text":"秋浦千万山，苍烟媚高木。流髟落浦中，泓澄一川渌。江南佳丽地，六代多遗躅。不见石城人，空馀琼树曲。长围山势壮，不驻如车毂。道人敞重阁，却倚山阳麓。西江泻轩外，雪浪高如屋。未若秋浦佳，平铺绀文縠。水中白石烂，汎汎如孤鹜。天外九蕖蓉，突兀摇苍玉。太白一杯酒，杜郎满头菊。千载忽已空，白骨埋荒谷。齐山皓发客，逍遥老松竹。拿舟试一眺，时方秋气肃。飘萧得胜意，远迩穷幽瞩。行当乘月来，置榻山头宿。"}