{"id":"684754","title":"即事十首","dynasty":"明","author":"王彦泓","text":"玉钗敲竹立旁皇，孤负楼心几夜凉。出院会防中妇觉，作羹须倩小姑尝。先归免尽三分酒，再晤迟来一寸香。最是北堂无意绪，匆匆时节话偏长。佳期卜夜昼关心，拢髻斜阳换翠簪。姊意未容先罢绣，郎前何惜乍调琴。欢情岂系眠迟早，笑语能移意浅深。好趁竹窗烟月色，吴江香雪为君斟。柔乡拚取葬愁身，并叠心情付所亲。嗜酒尚疑非韵事，能诗终碍作闲人。良期易误经营久，密绪难谐忖料频。底是半生消受处，一回歌剧一悲辛。轻裙綷繂近虚廊，未接音词早接香。暗认已知卿是姊，笑云姑让妹为郎。悲欢暇订归先后，新旧难分话短长。不用怕羞吹烛灭，月华如雪满匡床。腰支日笑丽华粗，细骨宜酬百琲珠。风度枕函闻暗麝，月穿衫褛见凝酥。含毫爱学簪花格，展画惭看出浴图。更是厌人当面问，凤凰何日却将雏。历遍情场滟滪滩，近来心性耐波澜。引将妒女镇訾裂，博得欢娘笑齿寒。心断猜嫌从客谤，貌无评泊恣人看。东邻一任持郎去，欢处如侬定不欢。絮语难终夜渐徂，素馨花气透纱厨。人如甘后帏中玉，月作昭仪枕畔珠。瞑色未分云雨貌，秋凉先到雪肌肤。晓来睡味初浓美，薄幸贪看未忍呼。婺姊无端住隔河，近来青鸟半传讹。狂词撰出风闻远，艳质行来耳目多。聊以阔疏知郑重，悔因详慎得蹉跎。秋清更忆人如画，可奈愁黏病缚何。雨下春泥月下霜，几年辛苦傲萧郎。休论犯雪邀宜主，只忆藏花遇妥娘。獭髓易求非玉杵，鸩媒轻泄似胡香。天台再许刘晨到，肯惜千回度石梁。崖蜜含桃易得尝，玉人性格费猜量。初逢薄怒偏娇倩，暂露微颦已讳藏。飞燕风情疑近远，惊鸿神彩乍阴阳。关心正此堪研赏，似较横陈味颇长。"}