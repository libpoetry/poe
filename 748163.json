{"id":"748163","title":"房山人琵琶","dynasty":"清","author":"许赓皞","text":"鹍弦嘈嘈月欲落，秋气入指指似削。大声激昂乱风雹，小声萧骚雨飘萚。湘江衔芦天拍水，交河合阵雪洒幕。飞沙淅沥镫影摇，烟橹横空星络角。敛衽窃听意深远，倦仆立眠客罢酌。离群酸嘶止且飞，旅食关河等漂泊。清商大雅久不作，逻逤沙尘亦萧索。昆仑绝艺赏音寡，朱门曳裾安可托。何不明驼驰绝漠，筚篥孤吹万马跃。一弹青冢草复青，美人金钟劝酮酪。方今穹庐远驱廓，青海鲸鲵尽束缚。封侯卫霍当何时，请君更弹白翎雀。"}