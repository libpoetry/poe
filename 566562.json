{"id":"566562","title":"十八日再观潮于党山","dynasty":"明","author":"徐渭","text":"秋水自生幻，海若安措手。惊雷砑雪狮，万首敢先后。山窥本避濡，俄惊足下吼。老壁拍波尘，千仞落衣袖。望穷不见外，潋滟明灭久。人天俨未消，劫火烧宇宙。往昔每一凭，恐怖经句昼。那知迫视怪，其怖应不朽。岂惟我恐怖，天地亦应有。景往目既迁，恐怖亦却走。"}