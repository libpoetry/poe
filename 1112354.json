{"id":"1112354","title":"次单推韵","dynasty":"宋","author":"张九成","text":"执别动经岁，年光挽莫留。壮心今已老，雅志自无求。白日将诗遣，生涯著醉酬。颓然烟瘴里，一饱更何忧。庾岭三江外，相过车马勤。孤吟清庙瑟，愁思楚江云。寂寞林逋宅，凄凉伍相坟。何时定归去，摸索断碑文。每思乡里秀，日日听新除。愁苦千行泪，清贫一束书。端溪元秀爽，梅蕊正萧疏。公事多馀暇，箪瓢亦晏如。"}