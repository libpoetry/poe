{"id":"1249283","title":"丹丘先生歌","dynasty":"元末明初","author":"戴良","text":"丹丘先生好仙灵，自言手把天地扃。雷公电母听使令，众真狎恰通丁宁。时秋奰屃气不清，海头八月神涛倾。天河咫尺连沧瀛，风雷雨蚀不暂停。云林老臣却膻腥，欲召群仙来降精。奈此淋淫时所丁，海娲岳姥湿辎軿。丹丘先生溘上征，坐驱羽驾逆云行。赤龙胜御青鸟迎，手执芙蓉朝玉京。告道祠官竭精诚，冀陈脩俎灵爽呈。天胡夺是两眼睛，有光不照孤羁情。顷之飙风翩以轻，旗旄毵㲚拥飞旌。口含天语悄无声，为臣特借三日晴。扶桑旸谷晓曜赪，百拜杂沓天路平。丹丘先生下太清，首峨琼弁被玉缨。望中恍惚倏若惊，訇然向我振威狞，曷不从之学长生。"}