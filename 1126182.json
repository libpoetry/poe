{"id":"1126182","title":"蓦山溪 九日","dynasty":"宋","author":"曹冠","text":"年年九日，萸菊登高宴。今岁旅新丰，听征雁、吟蛩幽怨。行行游赏，邂逅得诗人，呼斗酒，发清吟，豪气凌霄汉。穷通默定，志士那兴叹。寓意醉乡游，且赢得、开怀萧散。功名外物，何必累冲襟，炼丹井，叱羊山，寻个修真伴。佳辰荐九，吹帽霜风峭。画阁势崔嵬，遍危阑、翠峰缭绕。茂林修竹，别是小壶天，烟霭淡，夕阳明，隐映溪光渺。匣琴流水，休恨知音少。长啸对西风，觉志气、凌云缥缈。传杯兴逸，高会继龙山，簪嫩菊，插红萸，相对年年好。"}