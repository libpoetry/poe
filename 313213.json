{"id":"313213","title":"沁园春·丁亥十月十夜柏林客馆梦亡妇","dynasty":"现代","author":"潘飞声","text":"如此长宵，听雨听风，回肠自支。想兰房遗挂，久萦烟网，花魂偷返，又杳天涯。旅枕秋凉，残灯梦瘦，莫道瑶宫总不知。分明见，是云鬟似旧，絮语迟迟。相逢慢诉相思。问碧海鲸波鹤怎携。叹玉箫红泪，空沾絮果，檀奴青鬓，尚恋尘丝。钿盒三生，银槎万里，到死相依更不离。翻然醒，记一声珍重，仙去移时。"}