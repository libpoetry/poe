{"id":"910038","title":"故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之 其七","dynasty":"宋","author":"李廌","text":"诸孤皆妙禀，况乃承义方。世济商人美，各是万夫望。拳拳奉先志，诛茆建崇堂。岂徒轮奂美，卓绝当未央。"}