{"id":"611237","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其十二 凤凰台","dynasty":"明","author":"邓云霄","text":"凤台零落古城边，花木春深怨杜鹃。丹穴飞归踰万里，青莲题后又千年。遗宫废苑皆如此，怀古思乡共惘然。休作狂歌同楚客，吹箫吾拟挟飞仙。"}