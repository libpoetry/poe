{"id":"1113955","title":"杂兴四首","dynasty":"宋","author":"李纲","text":"邑犬惊行客，林乌啼晓霜。山村云冉冉，泽国水茫茫。移棹轻舟稳，钩帘野兴长。谁知因谪宦，得到水云乡。肃肃岁华暮，霏霏烟霭深。轻冰依浅渚，寒日映疏林。故邑怀亲日，扁舟去国心。凝眸无限景，愁绝不成吟。片帆随鸟翼，离恨满江乡。风细云衣薄，日斜波影光。牧童寒哨笛，渔艇静鸣榔。景物正清绝，桑榆还夕阳。暮天来远色，行客尚贪行。棹急浪花碎，月高云缕轻。巢乌栖更起，渔火暗还明。独寝不成梦，夜寒闻雁声。"}