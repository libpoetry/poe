{"id":"1113156","title":"和张荆州所寄","dynasty":"宋","author":"张栻","text":"自古荆州通陆海，祇今学士过青钱。笑谭坐了安边策，取次成诗尽可编。诗来千里作春妍，尚记城南五亩园。岂但苔痕留屐齿，故应石上有洼樽。有时散策过西邻，共向东风忆故人。芙蓉亭下池水满，敬简堂前杨柳春。钟陵未命千里驾，洞庭亦系沙边舟。闭门读书卧岁晚，世事敢云风马牛。明时未可废谭兵，壮岁宁容便乞身。何人为向沙头去，凭仗慇勤一问津。"}