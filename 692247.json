{"id":"692247","title":"寿蹇少卿","dynasty":"明","author":"杨士奇","text":"先皇亲制忠贞号，甲第新开宠更深。周倚仲山能补衮，商需傅说解为霖。春筵的皪梅舒玉，寿斝芬芳醴泛金。圣代文臣公第一，承恩堂上盍华簪。天上星光照锦袍，满堂春色醉仙桃。燮调四序勋庸盛，辅翼三朝德望高。咸使华夷慕丰采，屡膺纶綍重华褒。不才谬忝夔龙后，惟祝南山酌翠涛。"}