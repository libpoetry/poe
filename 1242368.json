{"id":"1242368","title":"途中","dynasty":"元末明初","author":"王翰","text":"万物皆有托，我生独无家。蔓草野多露，眇眇天之涯。亲戚不在旁，更与奴仆赊。落日下长坂，悲风捲惊沙。林依避猛虎，郊行畏长蛇。封狐逐野鼠，跳踉当吾车。村墟四五聚，索莫集昏鸦。方投异乡迹，又悲远城笳。抚剑向夜起，中心郁如麻。微躯焉足惜，天道良可嗟。云汉念乖阻，道路日已遐。去去复何极，为君惜年华。"}