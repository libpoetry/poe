{"id":"197492","title":"早梅有感·新阳来复未十日","dynasty":"宋代","author":"王柏","text":"新阳来复未十日，窗外梅花已狼藉。晴光烘过冰雪融，微风不动暗香密。争呼清樽相尉藉，无数落英坠巾帙。儿童但喜花开早，太早翻令我心栗。今年寒色苦未老，户穴不固泄万蛰。造化不翕何以张，不然生道几於息。明言岁事未足言，深忧南气日驰北。谁道东君庾岭来，煮酒银瓶荐嘉实。"}