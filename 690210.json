{"id":"690210","title":"夏日村居二首","dynasty":"明","author":"张邦奇","text":"巴川日夜苦离愁，乞得归来宿愿酬。遍插园蔬防旧客，豫栽篱菊待清秋。池亭坐爱青田鹤，郊牧行牵宁戚牛。一着荷衣心似水，卧听凉雨竹边楼。风摇蔹蔓响高檐，装裹残书手自签。凤管玉楼邀素月，碧筒深树遣朱炎。东皋过雨施长屐，南亩逢秋试短镰。筮仕廿年家食半，独于山水性非廉。"}