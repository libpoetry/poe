{"id":"158002","title":"孙曼叔待制安抚至陕西先以诗寄","dynasty":"宋代","author":"强至","text":"不同四客老商山，朝出东宫暮近班。鹏翼岂容时暂息，龙鳞只自岁馀攀。身犹侍从先康济，心与生灵共歉艰。郡国尚闻愆雨泽，朝廷西顾动天颜。凌虚禁阁违登降，触热轺车事往还。赤地相望千里外，清风一洒百尘间。谁知奉使今持节，比见从戎昨过关。漫学弹冠贡公喜，鬓毛萧飒欲投閒。"}