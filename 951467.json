{"id":"951467","title":"古诗","dynasty":"宋","author":"杭学士人","text":"上书如啜卢仝茶，直论国体宁无哗。依然茅苇纵横斜，钟山老柏休槎牙。呜呼时事如丝麻，食肉者口徒咿哇。鬼蜮空含射影沙，逐客令下堪吁嗟。识者将谓秦得邪，淳祐寖不如端嘉。邪人刚指正人邪，时有引喙鸣灵鸦。失脚奇祸曹罗罝，尼山草木枯无华，奄奄山鬼相揄揶。我今束书归天涯，不惜一去惜国家。"}