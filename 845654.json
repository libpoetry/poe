{"id":"845654","title":"天圣二年南郊鼓吹歌曲三曲 其二 六州","dynasty":"宋","author":"无名氏","text":"承皇统，天地洽清宁。熙帝载，建民极，百度推明。崇讲肄、博考儒经。游豫腾谣诵，星跸天行。留绀宇、顺拜金庭。兆庶动欢声。灵心上达，卿云成盖，祥风袭物，瑞日耀圜清。列圣孝德被寰瀛。就阳位协吉，周正俨簪缨。交对越群灵。皇威赫奕盛仪成。徽册受鸿名。鸡竿肆赦，鸳行均庆，翾飞浸泽，期万保升平。"}