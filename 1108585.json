{"id":"1108585","title":"送金潮州三首","dynasty":"宋","author":"刘克庄","text":"五管惟潮地接闽，自唐牧守畀名臣。欲安瘴岭疮痍俗，暂辍天家肺腑亲。新堞永为州壮观，綵虹忽间海横陈。皆言明主临轩遣，不是诸公启拟人。潮人无计驻轩车，来扇仁风仅岁馀。棘院从今添立鹄，金堤亘古免为鱼。真堪香火陪韩庙，谁采风谣继叶渠。曾忝史官牛马走，不妨奋笔为公书。虞翻骨体素多屯，垂老遭逢白发新。岂有一辞裨衮斧，亦无三制报丝纶。孤臣命薄难谐世，明主恩深欠杀身。不道归田无以报，暮年长作祝尧人。"}