{"id":"845088","title":"纪事二十四首","dynasty":"清末民国初","author":"梁启超","text":"人天去住两无期，啼鴃年芳每自疑。多少壮怀偿未了，又添遗憾到蛾眉。颇愧年来负盛名，天涯到处有逢迎。识荆说项寻常事，第一相知总让卿。目如流电口如河，睥睨时流振法螺。不论才华论胆略，鬒眉队里已无多。青衫红粉讲筵新，言语科中第一人。座绕万花听说法，胡儿错认是乡亲。眼中直欲无男子，意气居然我丈夫。二万万人齐下拜，女权先到火奴奴。眼中既已无男子，独有青睐到小生。如此深恩安可负，当筵我几欲卿卿。卿尚粗解中行颉，我惭不识左行怯。奇情艳福天难妒，红袖添香对译书。惺惺含意惜惺惺，岂必圆时始有情。最是多欢复多恼，初相见即话来生。甘隶西征领右军，几凭青鸟致殷勤。舌人不惜为毛遂，半为宗都半为君。我非太上忘情者，天赐奇缘忍能谢。思量无福消此缘，片言乞与卿怜借。后顾茫茫虎穴身，忍将多难累红裙。君看十万头颅价，遍地锄麑欲噬人。匈奴未灭敢言家，百里行犹九十赊。怕有旁人说长短，风云气尽爱春华。一夫一妻世界会，我与浏阳实创之。尊重公权割私爱，须将身作后人师。含情慷慨谢婵娟，江上芙蓉各自怜。别有法门弥阙陷，杜陵兄妹亦因缘。怜余结习销难尽，絮影禅心不自由。昨夜梦中礼天女，散花来去著心头。却服权奇女丈夫，道心潭粹与人殊。波澜起落无痕迹，似此奇情古所无。华服盈盈拜阿兄，相从谭道复谈兵。尊前恐累风云气，更谱军歌作尾声。万一维新事可望，相将携手还故乡。欲悬一席酬知己，领袖中原女学堂。昨夜闺中远寄诗，殷勤劝进问佳期。绿章为报通明使，那有闲情似旧时。珍重千金不字身，完全自主到钗裙。他年世界女权史，应识支那大有人。匆匆羽檄引归船，临别更悭一握缘。今生知否能重见，一抚遗尘一惘然。曩译佳人奇遇成，每生游想涉空冥。从今不羡柴东海，枉被多情惹薄情。鸾飘凤泊总无家，惭愧西风两鬓华。万里海槎一知己，应无遗恨到天涯。猛忆中原事可哀，苍黄天地入蒿莱。何心更作喁喁语，起趁鸡声舞一回。"}