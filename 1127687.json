{"id":"1127687","title":"独步小园四首","dynasty":"宋","author":"曾几","text":"江梅落尽红梅在，百叶缃梅剩欲开。园里无人园外静，暗香引得数蜂来。只道江梅发不迟，最先零落使人悲。从今秾李花千树，未抵前村雪一枝。谁将山杏胭脂色，来作江梅玉颊红。但得暗香疏影在，不妨妆面对春风。山衣重叠六铢轻，淡拂槐花染不成。报答春工选何物，鹅儿黄酒十分倾。"}