{"id":"683513","title":"予与自闽明卿自贵同日书至有感","dynasty":"明","author":"王世贞","text":"参差青鸟建章宫，忽有瑶音慰转蓬。两地虹霓书远近，各天雷雨剑雌雄。俱誇拙宦身犹在，且喜加餐字每同。寄语图南争矫翼，燕台四起大王风。故人岭海尚栖迟，九列虽叨敢道宜。季重有书方悔侠，伟长中论未逢知。谁偏谢豹啼丹地，并许娵隅托素时。莫怪承恩还避辇，至今犹自怯蛾眉。"}