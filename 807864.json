{"id":"807864","title":"贺新郎  同园次过半塘饮戴季默家三用前韵","dynasty":"清","author":"陈维崧","text":"摇橹苍波罅。食指动、洞庭笋胾，浔阳鱼鲊。掠过半塘桥不远，雪练银涛喷射。村渐逗、屋边篱下。一路横江吹铁笛，调崩腾、恐惹鱼龙怕。好都取，水窗挂。到来便把金荷泻。剧清幽、竹梧相压，尊罍如画。老子放颠须尽兴，管甚南来兵马。酒已罄、何妨再打。门外八驺堪拉饮，问乾坤、谁胜公荣者。玉山倒，醉相藉。"}