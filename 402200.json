{"id":"402200","title":"一萼红 庚辰1940人日，与张古香、王季思游金华北山，以白石老仙《人日登长沙定王台》调纪之","dynasty":"近现代末当代初","author":"徐震堮","text":"翠禽啼。放新晴半路，乔木洗岚霏。危石云欹，飞泉玉泻，凉影浮上萝衣。步深窈、呼灯照瀑，更穿险、舟小度岩扉。迹记龙年，诗题人日，分付双溪。尘外不知何世，向红梅古寺，蜡屐重携。月冷笙坛，云封鹤树，寻问仙境都迷。听江上、声声鼓角，且容我、消受烂柯棋。望极斜阳，故山可有春归。"}