{"id":"1219229","title":"芭蕉庵，为僧赋","dynasty":"元","author":"郑元祐","text":"芭蕉为庵世所知，谕人生灭无多时。春风方抽绿罗卷，秋雨便折青瑶枝。丛茂如云盖有自，身飘著土当从谁？畦傍筑室善取譬，叶上濡墨仍题诗。猩红吐花粲堪数，鹅黄骈实甘如饴。使其坚牢阅世久，敢恨迫窄逢君迟。雨声萧萧集疏响，世路蓦蓦遭多岐。于兹不悟佛所说，金粟如来良足嗤。"}