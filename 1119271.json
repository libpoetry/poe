{"id":"1119271","title":"高宗皇帝挽词五首","dynasty":"宋","author":"陈居仁","text":"力拯艰难运，天开圣哲君。赤符恢世祚，苍箓炳人文。帝学穷渊奥，宸奎照典坟。三宗从著号，超轶未前闻。天步方宁只，民区复晏然。心非尧位乐，子授舜躬贤。揖逊高千古，恬怡盛万年。乘云归帝所，溥率泪成川。圣略如天大，仁心亘古无。神兵胜淝水，鸣剑罢伊吾。宵旰逾三纪，歌谣遍八区。耆庞听遗诰，号绝更嗟呼。汉日朝前殿，神尧宴大安。徒誇一时盛，谁似两宫欢。谩采瀛洲药，犹除荆鼎丹。伤心浙江畔，缟仗自回銮。得寿尊慈扆，怡神久北宫。綵衣频侍燕，宝册屡垂鸿。剑落桥山外，陵开禹穴东。从今寿文母，无复玉卮同。"}