{"id":"682269","title":"纪梦二首","dynasty":"明","author":"于慎行","text":"昔梦游阊阖，谒帝明光宫。天衣冯玉几，顾笑回春风。眷言苦行役，赐酒盈金钟。飶芬满襟袖，色瑩玻瓈空。吸之不能半，已觉衰颜红。洗爵再拜谢，幸免倾侧容。小臣升斗器，既醉心怦忡。沈湎岂不愉，无乃灾微躬。大福谅不再，君恩既有终。梦从化人游，虞我以奇巧。平地疏清渠，中有萍与藻。游鱼三五头，淫裔何鲜姣。良无波涛惊，似有云气绕。临流羡且观，不知床月皎。记念在恍忽，踌蹰至天晓。梦中幻已灭，寤言复何道。"}