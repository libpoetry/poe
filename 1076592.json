{"id":"1076592","title":"余君赠我以茶仆答以酒","dynasty":"宋","author":"李正民","text":"投我以建溪北焙之新茶，报君以乌程若下之醇酒。茶称瑞草世所珍，酒为美禄天之有。碾碎龙团乳满瓯，倾来竹叶香盈卣。涤烦疗热气味长，消忧破闷醺酣久。君不见竟陵陆羽号狂生，细烟小鼎亲煎烹。扁舟短棹江湖上，茶炉钓具常随行。又不见沛国刘伶称达士，捧罂衔杯忘世累。无思无虑乐陶陶，席地幕天聊快意。欲醉则饮酒，欲醒则烹茶。酒狂但酩酊，茶癖无咨嗟。古今二者皆灵物，荡涤肺腑无纷华。清风明月雅相得，君心自此思无邪。"}