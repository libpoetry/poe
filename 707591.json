{"id":"707591","title":"满庭芳　　道场山麓，太白山人亭成吴园次置酒同诸子分韵得人字","dynasty":"明末清初","author":"吴伟业","text":"铁笛横腰，鹤瓢在手，乌巾白袷行吟。仙踪恍惚，埋玉旧烟林。多少唐陵汉寝，王孙梦、一样销沈。残碑在、诗人高士，留得到而今。云深。记此地，相逢五隐，白石同心。喜今朝吾辈，酹酒登临。忽听松风骤响，苏门啸、仿佛遗音。归来晚、峰头斜景，明日约重寻。"}