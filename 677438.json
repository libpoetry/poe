{"id":"677438","title":"黎翰林维敬席上仙人骑白鹿图歌","dynasty":"明","author":"胡直","text":"仆本三十六帝之外臣，好游汗漫骑赤驎。当时小仙王子晋，骖驾白鹿来相亲。朝蹀昆丘啸阆苑，暮过员峤宿渤滨。函关青牛那比迹，洞庭黄鹤犹绝尘。几年误落人间世，怅忆仙踪不可置。朅来黎君高堂午筵开，见画生绡宛相似。复疑神车天上回，顿觉风马云中驶。金楼十二杳难期，空向丹青起遥思。吁嗟黎君生长罗浮之仙标，驾鹿凌风度铁桥。笑挥百赋戏海若，怒扫千诗击山妖。食苹已作周王客，献环身在轩辕朝。明时金门称大隐，暇日黄花喜见招。把君之黄花，倒君之卮酒。羡君且从夔龙游，与君终作麋鹿友。云间真侣有宿期，画上琼山仍如旧。年来蕉梦竟谁真，醉后同归无何有。"}