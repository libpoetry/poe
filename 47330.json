{"id":"47330","title":"战城南·朝战城南门","dynasty":"明代","author":"刘基","text":"朝战城南门，暮战城北郭。杀气高冲白日昏，剑光直射旄头落。圣人以五服限夷夏，射猎耕织各自安土风。胡为彼狂不自顾，而与大国争长雄？高帝定天下，遗此平城忧。陛下宵旰不遑食，拥旄仗钺臣不羞。登南城，望北土。云茫茫，土釭釭，蚩尤祃牙雷击鼓。举长戟，挥天狼。休屠日逐浑邪王，毡车尾尾连马羊。橐驼载金人，照耀红日光，逍遥而来归帝乡。归帝乡，乐熙熙，际天所覆罔不来。小臣献凯未央殿，陛下垂拱安无为。"}