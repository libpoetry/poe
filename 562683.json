{"id":"562683","title":"征虏将军出塞歌","dynasty":"明","author":"董其昌","text":"皇家执契静三边，将军更事勒燕然。心知骄子须大创，耻看烽火照甘泉。身挟期门射雕子，匣里吴钩泠于水。雕戈赤羽三千骑，落日黄云一万里。是时和高塞草枯，我兵勇气先吞胡。连空幕影随尘遁，竟夕笳声喑不呼。将军麾下都侠烈，誓刳胡肠饮胡血。箭锋直挂青海湾，刀镮宁顾天山月。健儿手握月支头，夺得燕然胡虏愁。功成不受封侯印，只为长缨志欲酬。"}