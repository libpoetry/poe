{"id":"369075","title":"齐天乐·珍珠兰","dynasty":"清代","author":"杨芳灿","text":"疏花隐叶浑难认，清宵露痕微泫。细袅冰丝，斜穿翠缕，瑟瑟宝珠成串。兜娘试剪。爱插向兰云，倚风轻颤。一斛楼东，向人憔悴诉清怨。疏帘刚逗新月，坐来冰簟滑，漏箭初转。乍觉生香，如闻吹息，惯惹离人肠断。愁深梦浅。问碧影纤纤，甚时重见。剩有清芬，夜凉浮茗碗。"}