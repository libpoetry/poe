{"id":"247792","title":"太康六年三月三日后园会诗","dynasty":"魏晋","author":"张华","text":"暮春元日，阳气清明。祁祁甘雨，膏泽流盈。习习祥风，启滞导生。禽鸟翔逸，卉木滋荣。纤条被绿，翠华含英。于皇我后，钦若昊乾。顺时省物，言观中园。燕及群辟，乃命乃延。合乐华池，祓濯清川。泛彼龙舟，溯游洪源。朱幕云覆，列坐文茵。羽觞波腾，品物备珍。管弦繁会，变用奏新。穆穆我皇，临下渥仁。训以慈惠，询纳广神。好乐无荒，化达无垠。咨予微臣，荷宠明时。忝恩于外，攸攸三期。犬马惟慕，天实为之。灵启其愿，遐愿在兹。于以表情，爰著斯诗。"}