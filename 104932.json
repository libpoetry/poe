{"id":"104932","title":"睡意·少时好睡常不足","dynasty":"宋代","author":"梅尧臣","text":"少时好睡常不足，上事亲尊日拘束。夜吟朝诵无暂休，目胔生疮臂消肉。今踰四十无所闻，又况丧妻仍独宿。虚堂净扫焚清香，安寝都忘世间欲。花时啼鸟不妨喧，清暑北窗聊避燠。叶落夜雨声满阶，雪下晓寒低压屋。四时自得兴味佳，岂必锵金与鸣玉。万事易厌此不厌，真可养恬无夭促。且梦庄周化蝴蝶，焉顾仲尼讥朽木。人事几不如梦中，休用区区走荣禄。"}