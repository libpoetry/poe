{"id":"1125811","title":"次韵行中龙图游后浦六首","dynasty":"宋","author":"郭祥正","text":"密竹疏松斗老苍，惊飞白鸟不成双。楼船飘忽随朝电，佛炬青荧彻夜窗。携酒且来寻岛屿，投竿那用忆湖江。君看雨过铺晴练，得句须令小谢降。每欲收吴势未任，绕城凿浦迹堪寻。不知战罢楼船散，空见春归荇菜深。一坐清风吹往事，四筵白酒洗烦襟。公提椽笔诗无敌，未必张辽善醉吟。细柳高松绿映苍，深沉台榭晚生凉。沙边宿鹭昏昏白，草际流萤点点光。投网舟移牵碧荇，采莲人去湿红裳。欲追逸调嗟何及，雨入杯盘归兴忙。巨镇还须济世才，要宾览古笑谈开。蜀山迥出千螺秀，肥水长萦一带回。犹有金城藏后浦，不唯铜雀起高台。异时争战归何处，秋雁年年去复来。锦棹飞飞画舫迎，焚香夹道看双旌。佳宾谈笑民同乐，善政循良鸟不惊。花岛可怜春自舞，柳洲遥觉月微明。史君一饮诗千句，掷地浑如金玉声。冠带淮西第一州，扬鞭得从史君游。木鱼声断东台晓，水荇香传后浦秋。双脊自磨铜雀瓦，密云时泛建溪瓯。才清思健知无敌，且与衰残作荫庥。"}