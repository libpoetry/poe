{"id":"978525","title":"谤议","dynasty":"宋","author":"敖陶孙","text":"四方集谤议，著面矢如雨。前身雷将军，柴立吾甚武。却还观我生，与世实锄铻。西通祢衡邻，东接嵇康堵。以兹料身后，藐未得死所。一州纳一嘲，一邑献一侮。并浙十五州，我作大谤府。馀外九州者，设伏特未举。徐思浮言端，中实无所主。怪雪群犬吠，眩日百鸟语。何由泽其喙，环海变春醑。坐使声名高，一日跨尧禹。"}