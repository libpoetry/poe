{"id":"747645","title":"常云峰","dynasty":"清","author":"端木国瑚","text":"对岭天在山，白云满晴目。漏出云影中，青苍插峰足。峰足倏复冥，天首芙蓉矗。东峰云是松，西峰云是瀑。云天一东西，互见峰峰绿。卷之仙人衣，孤映窅白鹄。倏忽海帆张，蓬蓬涨虚壑。云熊何变幻，灵峰为舒缩。宕云七十峰，藏之一峰腹。其下海穴蟠，龙气各相属。每当大火交，一缕嘘万族。无雷潭响奔，不雨林光沐。明晦势多端，雷雨亦翻覆。猿鸟应有声，各不辨崖谷。长看云断边，僧寮白烟续。看云是看峰，何在循其麓。我看此峰云，隔岭妙相瞩。试坐马鞍顶，快览过朝旭。"}