{"id":"733539","title":"午夜歌","dynasty":"清","author":"梅清","text":"瞿硎山上鹤长飞，瞿硎山中人未归。苍松依石坐吹笛，白云好我沾裳衣。白云自流日将暮，花枝冥冥隔溪路。腾身直上东山头，骑鹤乘风欲飞去。仙人久别今当还，清宵忽渡海中山。到来拍肩更相笑，万岁一朝如等闲。刁斗击精悍，歌舞杨芬芳。空岩无事此良夜，人间欢怨争茫茫。人间欢怨争茫茫，午夜夜时谁短长。"}