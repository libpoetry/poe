{"id":"736587","title":"读仲韬东皋集漫题","dynasty":"清","author":"赵执端","text":"束发慕通达，呫哔二十年。五谷不能分，安知衣食端。瓠叶与槐花，所遇良迍邅。旧业浸以荒，五亩成石田。贤哉北郭生，丘壑甘栖盘。戴笠狎风雨，负耒乘云烟。犯晓腰镰出，斜阳饮犊还。辍耕古原上，长吟秋树前。新诗亦已清，岁功良足观。顾我无所成，壮志徒颓然。愿为沮与溺，耦耕南亩间。"}