{"id":"937120","title":"韩太傅生日","dynasty":"宋","author":"陆游","text":"珥貂中使传天语，一片惊尘飞辇路。清霜粲瓦初作寒，天为明时生帝傅。黄金饰奁雕玉觞，上尊御食传恩光。紫驼之峰玄熊掌，不数沙苑千群羊。通天宝带连城价，受赐雍容看拜下。神皇外孙风骨殊，凛凛英姿不容画。问今何人致太平，绵地万里皆春耕。身际风云手扶日，异姓真王功第一。"}