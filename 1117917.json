{"id":"1117917","title":"秋兴二首","dynasty":"宋","author":"陆游","text":"满簪白发不胜繁，窃禄偷安愧主恩。东馆烟波秋渐瘦，北山雾雨昼多昏。功名蹭蹬身长弃，筹策澜翻舌幸存。堪笑此生虚过尽，一秋闭閤听啼猿。孤城寂寞近江干，处处疏砧送早寒。水落才馀半篙绿，霜高初染一林丹。民租屡减追胥少，吏责全轻法令宽。偶有一樽聊独醉，强挼黄菊助清欢。"}