{"id":"654485","title":"贫女萹答王元哲","dynasty":"明","author":"何乔新","text":"妾本贫家女，陋质匪姬姜。幸承姆史训，恒以礼自防。虽无珠翠饰，被服洁且芳。弱年甫及笄，爷娘择宜当。朱门非敢望，所愿夫婿良。命薄蹇修拙，谁歌凤求凰。同时拾翠者，儿女已成行。嗟我独何辜，悽悽守空房。常恐芳岁暮，繁华委秋霜。览镜每自悲，幽忧结中肠。忽承眷顾言，感我思徬徨。失时固可悼，失身重堪伤。赤绳有定分，桑中讵非狂。矢言保贞节，肯踰东家墙。伯鸾倘见求，勉焉希孟光。敛衽谢赠言，清泪沾罗裳。"}