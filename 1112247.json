{"id":"1112247","title":"题象山县栖霞观应真亭简住持张羽士","dynasty":"宋","author":"宋伯仁","text":"杜鹃声里立东风，山色应怜鬓已蓬。二麦晓寒新雨后，一年春事落花中。醉斟浮蚁邀仙客，笑揖飞鸥问钓翁。檐外万竿君子竹，虚心能得几人同。万玉丛中屋四檐，柳花时候笑掀髯。谁将海上山千点，幻作人间画一缣。药灶未寒丹可炼，春风犹力酒宜添。透瓶泉冷无人酌，输与黄冠自养恬。"}