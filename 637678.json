{"id":"637678","title":"山中即景同翠渠联句","dynasty":"明","author":"祁顺","text":"大山独立如玉琢，小山斗立如人搏。泉冲洞窍窈以通，石缀云崖危不落。野芳隐映东风浮，树林远近春云薄。缥渺烟霞百鸟鸣，清泠水石群鱼跃。行行三里与五里，处处浅酌复深酌。笑将壶盖当轻杯，薄采溪毛充大嚼。偶遗野雉割家鸡，巧啖芝麻施笋箨。访奇直欲穷幽深，处世何须大束缚。诗才稍缓嫌催促，酒思才酣耽戏谑。天高地下此心闲，谁道夷方不为乐。"}