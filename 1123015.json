{"id":"1123015","title":"妃閤春帖子","dynasty":"宋","author":"胡宿","text":"日向阴虬永，春随綵凤归。玉京多燕喜，金殿满光辉。宫中玉漏迎迟日，天上珠躔丽次星。轩顼圣图光亿载，皇英贤范奉千龄。音官始奏融风至，御水初传晓冻开。寒漏催将仙腊尽，春旂飞入贵宫来。剪綵平明出艺房，长生殿里百花芳。书衔燕子青春早，剑拂仙衣白日长。"}