{"id":"126164","title":"瓮牖吟·有客无知","dynasty":"宋代","author":"邵雍","text":"有客无知，唯知自守。自守无他，唯求寡咎。有屋数间，有田数亩。用盆为池，以瓮为牖。墙高于肩，室大于斗。布被暖馀，藜羹饱后。气吐胸中，充塞宇宙。笔落人间，晖映琼玖。人能知止，以退为茂。我自不出，何退之有。心无妄思，足无妄走。人无妄交，物无妄受。炎炎论之。甘处其陋。绰绰言之，无出其右。羲轩之书，未尝去手。尧舜之谈，未尝虚口。当中知天，同乐易友。吟自在诗，饮欢喜酒。百年升平，不为不偶。七十康强，不为不寿。"}