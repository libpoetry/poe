{"id":"1052024","title":"上留守侍读生辰","dynasty":"宋","author":"彭汝砺","text":"素节于今杰，青春此日生。地还坤德重，天给露华清。鸿鹄飞昭旷，骐驎瑞太平。云浮朱槛细，星入画图明。簪绂师先进，旒綖望老成。千龄逢盛际，万里起修程。客献南山颂，人期北户荣。学高才称副，仁厚福兼并。香荐芝兰秀，诗言犬马诚。祝公比松柏，早晚席台衡。"}