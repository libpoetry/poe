{"id":"541859","title":"送杨员外子畏之江东","dynasty":"明","author":"谢榛","text":"龙剑千里神相通，心知不在离合中。都亭久别今一晤，美人又去长江东。帆外水天渺无际，白波如练摇丹枫。阊门樽酒复谁同，孤怀惨淡生秋风。乱草已非伍胥宅，百花曾绕吴王宫。霸业往事但明月，浩歌五湖惟钓翁。虎丘凭高正慨古，飞鸟远没苍烟空。莫忘词客疏幽意，老却春洲芳杜丛。"}