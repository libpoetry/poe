{"id":"812388","title":"咏新萍四首","dynasty":"清","author":"许传霈","text":"年年飞絮化浮萍，绾起閒愁人未经。省识风光重入梦，那堪聚散已忘形。轻随暖涨篙添晕，酿逐春江草逊青。依样欣欣新绿逗，东皇底是付飘零。飘蓬生性未曾知，敢说来朝绿满池。槛外柔姿增绰约，波心弱态认参差。描成春色三分候，点破诗魂一半时。转恐离亭留不住，须臾轻散到天涯。津涯相忆近如何，芳信斜阳望不多。文采亦思翻碧藻，匀圆初未让新荷。晴烟乍往情难觅，画舫微黏淡欲拖。犹幸生机常活泼，无劳催唱采萍歌。水调新歌听处真，一番意绪惜芳辰。剧怜点点临风碎，生怕纤纤贴镜频。泛沚有痕才著色，衬花无力漫成茵。最难年少江湖客，未见前朝送别人。"}