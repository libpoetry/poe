{"id":"1105229","title":"寿乡守张秘阁","dynasty":"宋","author":"方大琮","text":"秋气高寒公始生，禀姿多得圣之清。官箴未许冰为洁，心事真堪月比明。久合紫囊还再世，却令皂盖历三城。凭谁尽纪前张政，只听村谣里唱声。家学源流今吏师，宽严殊剂亦殊施。豪宗咸服薤一本，野老齐歌麦两岐。最课休声无地着，芳名姱节有天知。请将郡志从头数，高直蓬山更有谁。老去遇公为地主，剩将恩意煦摧颓。龟鱼得荫眠偏稳，鸥鹭忘机熟不猜。方喜玺褒天下最，又闻玉节日边来。丰年一饱谁之赐，好把禾头祝寿杯。"}