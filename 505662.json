{"id":"505662","title":"黄熊歌","dynasty":"明","author":"李昱","text":"我家有犬名黄熊，不与寻常群犬同。狺狺夜吠捍门户，兼有捕鼠之奇功。山居灯尽黑如漆，黠鼠出入声啾唧。合曹合类恣所经，搅瓮盆翻齧书帙。黄熊此时方按行，嗾之愈怒威盈盈。奋前搏一百鼠散，坐令倾洞成清平。蒙贵乌圆未须贵，宋鹊韩卢莫誇技。寄谢区区世上人，素餐尸位能无愧。"}