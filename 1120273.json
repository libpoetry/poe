{"id":"1120273","title":"刘共甫枢密挽词三首","dynasty":"宋","author":"周必大","text":"勋在居留地，名高宥密庭。旄头期扫彗，箕尾倏骑星。不相知由命，占天忍促龄。平生经济策，付与简编青。世抱忠精节，心睎社稷臣。拖绅遗奏日，驰驿挟医辰。谠论留丹扆，清班閟紫宸。史鱼尸谏后，圣代不无人。芸省翻黄卷，词垣赋紫薇。年华飞电过，耆德晓星稀。梅阁临风迥，滕城指日归。怀贤并感旧，衰涕一时挥。"}