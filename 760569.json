{"id":"760569","title":"菊枕诗 其一","dynasty":"清","author":"丘逢甲","text":"蓉裳薜荔衣，骚人有奇服。饥来谋夕餐，落英采秋菊。我居东山阳，黄华绣秋麓。云昔仙人种，入药尤明目。幽芳俯可拾，日采动盈掬。平生抗古怀，食息两难俗。固应抱秋心，花食兼花宿。采之囊为枕，奚止香生粥！梅花裁作帐，芦花持作褥。幽人此高枕，魂梦流清馥。荣枯谢槐蚁，得失泯蕉鹿。将花共隐逸，安享睡乡福。"}