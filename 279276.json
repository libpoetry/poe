{"id":"279276","title":"拜星月慢·和简庵秋斋静坐","dynasty":"现代","author":"周岸登","text":"泪蜡销更，吟蛩凄夜，解识闻根喧静。月子窥人，觉秋娥妆靓。渐空外、断续疏砧促，漏声里、短笛哀笳遥应。绕树惊乌，悄归飞不定。背冰奁、照彻停空镜。天香满、斗尽婵娟影。印证。古怨今愁，苦铢衣清冷。洞庭暮瑟朱弦迸。湘烟散、宋玉添悲哽。啼梦误、卜了镫花，碧釭摇夕暝。"}