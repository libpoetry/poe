{"id":"811664","title":"山居晚兴","dynasty":"清","author":"永忠","text":"模糊米南宫，空濛苏玉局。云岚变态新，烟雨画意足。来作山中人，乃识山隐曲。茫茫青霭间，须眉向人绿。襆被宿翠微，全身入画里。或有山下人，貌我图成纸。岚迷一镫炯，泉暗乱石齿。林峦交岔人，醉饱正倚几。惭愧东坡翁，备受万物理。不知今夜云，定作何时雨。龙形奋攫拿，虎势横吞吐。咫尺青霭迷，騃童失步武。不因短檠然，那复识宾主。"}