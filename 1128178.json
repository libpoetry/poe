{"id":"1128178","title":"和江仲嘉见寄","dynasty":"宋","author":"程俱","text":"荜门蓬舍不知春，车似鸡栖甑有尘。千里传情望双鲤，一杯和影祇三人。交亲离合同巢燕，身世羁危独茧纶。四体不勤心扰扰，拟将玄旨问吴筠。寒谷应殊尺五天，盐车无复望腾骞。至人未免填沟壑，大隐不如居市廛。长笑呼鹰思上蔡，独令留石在平泉。茅茨欲作终焉计，未有沧浪四万钱。"}