{"id":"675344","title":"梁苑歌 其一","dynasty":"明","author":"王廷相","text":"君不见梁王已破六国垒，苑中便起文园台。黄金白玉架楼阁，绮榻延宾四向开。清泠池上三尺雪，相如新赋倾邹枚。临邛美人斗花朵，挑以琴心礼岂那。汉庭卖赋得千金，白首游梁计亦左。今人空怍古人风，抱策为儒叹不逢。呜呼古来文士不简岂足病，且览词彩如长虹。"}