{"id":"1126660","title":"姑苏台五首","dynasty":"宋","author":"萧立之","text":"金楣玉几翠云裘，那识春风半点愁。麋鹿也疑知正色，不应还上此台游。间关薪胆有谁知，正是苏台歌舞时。可惜不如陈后主，吴宫无井号胭脂。当年忠死亦堪冤，千古遗编为断魂。此恨老天疑未了，长教明月照胥门。娃馆繁华事几年，堕钿遗珥尚依然。流香腻粉归何处，都入春风小砑笺。荒荒灌木长烟苔，人道吴王此筑台。一望等闲三百里，未应无见越兵来。"}