{"id":"272172","title":"贺新凉·此问谁能语","dynasty":"现代","author":"李稚愚","text":"此问谁能语。是光阴弃汝，是汝弃光阴去。弹指中秋才几日，早又重阳风雨。天未许、流年暂住。评遍前朝无限事，只美人迟暮英雄误。才一笑，分今古。青山应料知其故。尽年年、入冬才睡，春回又寤。明月高寒江水碧，都与乾坤为主。算人便、从头铸错。哀乐相寻凭播弄，纵灵超万物终何补。谁曾见，乘风举。"}