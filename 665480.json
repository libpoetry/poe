{"id":"665480","title":"君莫疑行送道宗赴阙","dynasty":"明","author":"郑善夫","text":"长歌一曲杨柳枝，短歌一曲青云词。近前劝君君莫疑。男儿不作儿女态，所贵国士当酬知。与君俱非年少时，桑弧蓬矢何当遗。腰间环佩光陆离，取媚泉石非其宜。留侯只掉三寸舌，黄石将略真王师。宁戚车下鸣声悲，风尘漫漫缁短衣。五羖大夫百里奚，世主不识终涂泥。英雄所耻比草木，且复俛首就絷羁。故国万世尤神奇，安能郁郁久居兹。子云寂寞空守雌，屈身伸道非君谁。君知鸿鹄合高飞，一翥万里无天涯。短枋香稻藏罘罝，弋人慕君君不知。阆风玄圃便栖止，慎勿下饮淤塘陂。于乎慎勿下饮淤塘陂。"}