{"id":"703931","title":"苦雨","dynasty":"明","author":"韩日缵","text":"欲消烦暑涤尘襟，昏雾那堪十日阴。骤洒犹将书喜雨，奔倾旋复赋愁霖。冯夷欲洗佳兵气，闾左翻怀及溺心。为问霁云无处所，青畦已没碧茸深。猛雨顽云气势骄，奔涛万室叹飘摇。霪霖已觖三农望，惊湃还虞九陌漂。安得电光驱黑蜧，更烦雷部扫幽妖。分明天意开平治，洚水还将儆帝尧。"}