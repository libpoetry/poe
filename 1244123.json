{"id":"1244123","title":"送李原贞游淮","dynasty":"元末明初","author":"郭钰","text":"君归省亲亲已老，如何又涉长淮道。长淮千里快壮游，不似斑衣儿戏好。棹歌声齐催发船，烟花看柳媚晴川。酒泻红光照白日，诗传佳句惊离筵。丈夫意气吞馀子，百年养亲当养志。空山憔悴亦奚为，捧檄曾闻为亲喜。再拜劝君金叵罗，问君年纪甚不多。汉王好少今若此，攀龙早早腾银河。白璧黄金无足惜，庭闱欢声胜归日。莺花春暖吴宫深，鸿鹄风高楚天碧。"}