{"id":"617960","title":"庚午生日偶题","dynasty":"明","author":"何吾驺","text":"晨兴静闭门，谢客念昔稚。可得百千钱，爽然作快事。市蔬沽斗酒，父母命之醉。于今廿载馀，无复当时意。一行白玉堂，物情盛交际。置宴十倍昔，珍重列芳饵。意多烦屏营，真率有馀地。岂无绮与罗，布素乃所贵。弹琴为我娱，当歌发清思。所以阒然居，厌闻履声至。焚香既移时，恍然会真谛。捧腹凿冰餐，萧疏具鼎味。宁用课清虚，寡甘聊养胃。思展古图书，置身游上世。"}