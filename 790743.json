{"id":"790743","title":"题曾文正家书后","dynasty":"清","author":"张洵佳","text":"江流同不废，文正一家书。考据精汉学，朴质驾宋儒。学问由此出，经济由此摅。上至公卿位，下至农家居。琐琐无不到，恢恢无不储。能移人气质，暴戾随之除。能入人肺腑，歌泣与之俱。但觉千篇少，而无一字虚。古今家庭札，鲜克播寰区。惟公此书出，宝贵如璠玙。横绝古今间，独辟一径途。著述能传后，以此为权与。"}