{"id":"1209356","title":"和移剌继先韵三首 其一","dynasty":"元","author":"耶律楚材","text":"泽民我愧无术略，且着诗鸿慰离索。诗书满载升金山，弦歌不辍踰松漠。世上元无真是非，安知今是而非昨。连城美玉涅不缁，百鍊真金光愈烁。已悟真如匪去来，自然胸次绝忧乐。断梦还同世事空，浮云恰似人情薄。尚记吾山旧隐居，松风萧瑟松花落。枕流漱石轻轩车，吟烟啸月甘藜藿。春山寂寂春溪深，萧条庭户堪罗雀。而今不得安疏懒，自笑绦笼困雕鹗。勉力龙庭上万言，男儿志不忘沟壑。"}