{"id":"1028166","title":"送钱伯同寺丞守严陵","dynasty":"宋","author":"楼钥","text":"去年送君来，今年送君归。君善全去就，我独念别离。君是忠孝家，袭紫传金龟。门户二百年，所寄在一夔。少年便老苍，况今更险夷。不独妙言语，理窟深莫窥。健笔照手泽，典刑从可知。向来御祥琴，欲把江海麾。促召归旧班，退食方委蛇。世事等飘瓦，人情叹燃萁。向非浑金质，百炼岂不衰。浩然赋归欤，洁身而去之。为僚曾未几，弃我忽若遗。君既弃我去，谪仙复追随。陡去二良友，掺袪重分岐。前别易再会，今见当何时。才具素绝伦，涵养日以滋。且为牧严陵，赤手摩疮痍。归来应不晚，青毡当属谁。愿君厚自爱，岁寒尚相期。"}