{"id":"735893","title":"送周道士之清江","dynasty":"清","author":"阎若璩","text":"汉皇雄略河效灵，《瓠子歌》罢梁楚宁。咄哉黄金独不成，算缗四出天下惊。乃知二者难合并，何况区区之编氓。我曾持锸随堤平，沙黄莫辨银铸城。人言河塞田可耕，田耕焉用金满籯。我笑此若苍蝇声，世间孰有黄金精。朝结壮士任纵横，夜吟华屋罗群英。即如仰眠目上瞠，著书欲求后世名，亦须饱饭肠充盈。孟郊吃饱僻思生，韩愈牵率笔不停。今我一日肠九萦，妇则已矣忧孺婴。道士大笑以指令，君书成于我药铛，点化丹澒光荧荧。月有寄兮岁有呈，举室欢哗真梦醒。且向清江为经营，脂车秣马导之行。恍惚如有飙轮迎，天风吹雪花冥冥。"}