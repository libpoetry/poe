{"id":"688897","title":"七十开帙二首","dynasty":"明","author":"何吾驺","text":"底事如烟岁漫增，于旄犹自拂鹓簪。七朝犬马苍生长，万国衣冠午夜心。阅世久深蕉鹿梦，当歌谁领凤鸾音。旧游鲍庾新冯邓，画我须眉古复今。道人身世本浮沤，七十来过苦未休。恋主自嘲同燕雀，服官何用沐猕猴。包胥泪尽邀秦援，王导忧来诧楚囚。白发数行频作计，长驱直北更何求。"}