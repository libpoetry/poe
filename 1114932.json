{"id":"1114932","title":"杂言二章送柳慎徽赴道州教授","dynasty":"宋","author":"李新","text":"荷衣老长官，拥紬呼衙晚。黄阁有造父，伏骥起编栈。广文局如水，何人檄慵慢。岂无同升公，空谷饱藜苋。寄书获我心，正须衡阳雁。白发柳夫子，政是柳州孙。谭经能解颐，经纶出其门。彼美苍梧士，纫服得兰荪。抽身朱墨间，初知儒者尊。报国直以人，不类一饭恩。山中多散材，著意采蟠根。"}