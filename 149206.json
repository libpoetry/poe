{"id":"149206","title":"顾弥邵以其尊内翰所有欧阳公集遗侄季澈赋诗","dynasty":"宋代","author":"晁说之","text":"昭陵人物一朝盛，晚有醉翁为拟伦。譬如群凤粲羽翰，来下千里仪九成。凤归乐绝天寥寥，人间坠简空垂精。可但光华开日月，要识忠愤耸幽神。虎头本是当时客，教子传孙无粟亭。昼吟夜诵翁文耳，池蛙何容聒正声。得之不待金错赠，好守门律如时令。君家此叔定不痴，莫厌家鸡外勤请。"}