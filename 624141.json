{"id":"624141","title":"喜黎缜之邓伯乔李伯襄三子过访澹圃别后奉寄二十六韵","dynasty":"明","author":"欧必元","text":"十年曾有约，一日此停车。白昼泛兰舸，黄昏到草庐。树迷千嶂暝，人望数家墟。雨后沿堤滑，岩前绕径淤。科头争到疾，欹帽欲行徐。支遁宁辞杖，渊明不用舁。倦称游客路，问是野人居。门对寒流水，池通夹道渠。樵苏还未爨，蓬藋已教锄。且共倾村酿，兼之荐野蔬。睡方松阁稳，月待竹窗虚。诘旦具鸡黍，临池鲙鲤鱼。梁鸿新谊合，何逊旧游胥。节是中秋近，留应几日馀。榻偕仲举下，舟并李膺如。亦入龙池社，閒过水部闾。心从誇浃洽，迹岂渐萧疏。浪谑频怜尔，谈诗乍垆予。扁舟寻洛浦，十里采芙蕖。吟咏因兹巧，情怀觉尽舒。立知如独鹤，饮不任群猪。易得谐时术，难教傲性除。无金犹结客，有赋待吹嘘。尚欲思投辖，何堪忍绝裾。共成餐菊约，来著闭门书。此谊如金石，应无忘厥初。"}