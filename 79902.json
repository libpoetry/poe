{"id":"79902","title":"三齿堕歌","dynasty":"宋代","author":"陆游","text":"一叶落知天下秋，三齿堕矣吾生休！诗人未脱纨裤态，尚乐华屋悲山丘。蓼花荻叶可以解我忧，鸬鹚白鹭可以从我游。君看貂蝉与兜鍪，等为岑岑压我头。岂知石阑干下买篛笠；一棹飘然烟雨舟。不须强预家国忧，亦莫妄陈帷幄筹，功名富贵两悠悠，惟有杜宇可与谋。"}