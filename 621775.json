{"id":"621775","title":"楼之右有古棉木独挺立而秀出主人爱其不群为其筑池蓄水以居之","dynasty":"明","author":"郭之奇","text":"嘉木号水棉，秀出何翩翩。连柯霄汉表，托根惟清泉。结色无冬春，或比后凋年。邑人爱宜水，环植就蜿蜒。遂与藩篱等，公然伯仲肩。岂不怀孤往，独立众所捐。而我卜林塘，于此乃深怜。凿牖通嘘咈，筑流护幽妍。要使扶疏质，今能雨露全。方池虽无广，千载益贞坚。"}