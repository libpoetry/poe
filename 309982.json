{"id":"309982","title":"金缕曲·南城丽谯闲眺","dynasty":"现代","author":"邓嘉缜","text":"青翠浓如许。望参差、丝丝烟柳，人家遮住。挂起疏窗闲眺目，恰对画图佳处。更澹冶、春山无语。那用沧桑谈远事，祗明湖、眼底成平楚。云影漾，日光午。江山信美非吾土。问当年、王粲登楼，是何情绪。雅俗使君能坐镇，藉甚风流厨顾。奈四境、耽耽如许。阅世人生同一貉，画葫芦、依约前番谱。看汉水，自今古。"}