{"id":"432940","title":"周生明道，萧山周家湖人，家贫失学，致力于医，居恒一卷自随，且性耽吟韵，见余诗慕其为人，毅然携所作诗稿过访，殷殷下问立身治学之道，于其还萧，得四绝示之选二","dynasty":"近现代","author":"洪传经","text":"手拨炉灰对短檠，天寒人静夜三更。读君冰雪聪明句，一片幽馨入梦清。寝馈岐黄胜苦吟，文章原不重儒林。黄精白饭清胸臆，自有空山世外音。"}