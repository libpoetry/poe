{"id":"692996","title":"雁门述怀詶徐王杨三君子","dynasty":"明","author":"杨巍","text":"黯黯高阙云，恻恻雁门树。我来夏方初，不知秋已暮。时序固其然，鬓毛愁则素。勋名愧流辈，乡山梦里去。孤抱竟谁陈，援毫述短句。边尘秋不起，公馀即闭关。所慕在沈静，日夕对南山。长空寒鸟没，远岫孤云还。世途老难行，因思江海间。匪君有道气，何由展心颜。沧海不西流，日驭无东轭。如何百年间，愁与病相积。我有万古心，倾倒向三益。徐孺高士流，王猷尚标格。扬云作词赋，雅调宣金石。秋风吹紫塞，木叶不能闻。慷慨空如此，多愧武安君。平生秉微尚，归梦一何勤。手弄玄池水，足蹑灵岳云。终当谢明时，我言岂徒云。"}