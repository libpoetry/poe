{"id":"491591","title":"题山水图赠兴国高多营将黄进贤","dynasty":"明","author":"刘崧","text":"远山亭亭削苍玉，近山盘盘出平麓。林生作此最奇绝，白日高堂坐空谷。谷中出云云上天，深林曲涧回清妍。绿萝初挂紫岩雨，碧树尽含秋浦烟。北屯将军旧知己，看画寻幽心独喜。为卷空间一片云，送君更渡蓝陂水。蓝陂山前霜叶黄，乱峰刺天如剑铓。何当尽扫豺虎穴，与子巢云歌凤凰。"}