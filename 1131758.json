{"id":"1131758","title":"南乡子","dynasty":"宋","author":"蔡伸","text":"天外雨初收。风紧云轻已变秋。邂逅故人同一笑，迟留。聚散人生宜自谋。去路指南州。万顷云涛一叶舟。莫话太湖波浪险，归休。人在溪边正倚楼。木落雁南翔。锦鲤殷勤为渡江。泪墨银钩相忆字，成行。滴损云笺小凤皇。陈事费思量。回首烟波卷夕阳。尽道凭书聊破恨，难忘。及至书来更断肠。"}