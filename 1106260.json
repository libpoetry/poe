{"id":"1106260","title":"挽陈直学二首","dynasty":"宋","author":"王迈","text":"领袖乡庠四十年，被书误得到华颠。玉川大用不及试，东野古心常自鞭。抱疢二诗知命语，遗骸一偈小乘禅。修文地下非公愿，生则当生兜率天。饱看布褐与轩裳，识破都如梦一场。失鹿蕉间空咄咄，骑鹏天上去堂堂。命真不遇才何负，人已无存德未忘。珍重骓甥歌挽些，他年有泪洒槟榔。"}