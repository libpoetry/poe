{"id":"814380","title":"次牧《翁六月七日迎河东君于云间喜而有述》诗","dynasty":"清","author":"林云凤","text":"天上秋期尚缪悠，先从九夏慰离愁。垂来柳眼窥帘额，绣出花心粲枕头。翠管双吹谐唳鹤，雕阑并倚笑牵牛。准知宿世蓝桥侣，即在今宵谷水舟。鸳鸯湖上学鸳鸯，竟体犹沾杜若香。此夜依然来北里，伊人元不隔东墙。桃花旖旎如前度，丝竹骈罗即后堂。一曲将雏应有待，和鸣早已听归昌。九山佳处女仙家，路比章台定不赊。渡口未曾邀鹊驾，门前先已驻羊车。修眉浣出纤纤月，娇靥匀来淡淡霞。自此携归琴水曲，分明解语白莲花。"}