{"id":"574672","title":"题画","dynasty":"明","author":"邵宝","text":"千峰万峰云复云，瀑布上自天河分。峰头五老镇长在，呦呦鹿鸣犹声闻。问之此境是何地，无乃庐麓鄱湖濆。平生爱此难再到，空羡画笔超尘群。世人笑我太迂癖，有眼错认南康军。苏门少室亦曾历，卅年别后劳心魂。黄楼滕阁近城市，大观祗在江东奔。画中所见皆不类，烟霞入望徒纷纷。君不见跫然空谷慰岑寂，相契于心不于迹。杨郎击节似知音，大轴卷还江上客。"}