{"id":"813990","title":"步赵于岗孝廉韵三首","dynasty":"清","author":"陈式金","text":"东庄小筑欠迂回，差喜春花面面开。文从肯临看绿竹，蓬门愿与扫苍苔。清新句为园生色，隽妙香从腕底来。惭愧班门思弄斧，高吟难继莫相猜。莫从世事说穷通，且把云山辨异同。爱画每因怀顾陆，好山常是梦衡嵩。最难意得烟霞趣，谁果毫挥天地空。赴腕层峦终莫逮，至今惆怅有无中。幽香廿种付贞珉，集艳真成百裥裙。聚物每缘归所好，遗珠深惜未多闻。镌华寿石留春色，过水风行比浪纹。何敢劳君重期许，此生只合嗜烟云。"}