{"id":"226960","title":"赠地理钱季实","dynasty":"宋代","author":"何梦桂","text":"神仙地理无多诀，未用寻龙先看峡。次看峡内有明堂，外峡内堂垣气结。交结深时垣气牢，交结浅时垣气洩。回看远障起星峰，认得星峰是祖宗。祖宗派下分嫡庶，庶是旁枝嫡正龙。足趾未曾登绝顶，如何辨认嫡庶踪。庶是旁枝为外从，嫡子必居堂奥中。此是大法论嫡庶，未是穷源寻极致。眼前大法既能明，更看嫡枝辨臧否。譬如人家有嫡儿，或贤或否不易知。贤者起家不肖败，嫡枝还更有妍媸。到此须是牢著眼，切莫泥取嫡谓奇。龙到成形方结穴，若不成形总虚设。倾欹破碎缩腫粗，杂乱摆竄瘦死绝。凡属此类不劳看，认得正龙成愧拙。认形既真穴亦真，真形真穴自天成。左右必有真缠护，真案真朝无异情。地真气象自然别，山必绸缪水回折。葱葱郁郁日回环，入眼精神俱焕发。设从流派问源头，定是祖宗真骨血。虽然龙真穴自真，或隐或显多误人。正结人人能识得，不识偏颇闪侧情。地有怪穴无怪局，认局方知穴法精。毫釐之缪隔千里，万水千山差一指。横斜直曲跬步间，撼动山川泣神鬼。一山入脉百山随，尺寸高低认玄秘。穴真节节自相符，若不相符穴是虚。龙真穴假祸福异，误杀世人徒信书。眼力不在书纸上，泥书空画葫芦样。扫除万卷总虚谈，收入灵犀一点间。"}