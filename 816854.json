{"id":"816854","title":"望江南四首","dynasty":"清","author":"蒋敦复","text":"如皋忆，最忆小门中。丝雨细揩莺背绿，画栏低晒蝶衣红。人语隔墙东。如皋忆。最忆荡春桡。杨柳梦寒波影蘸，蘼芜冢小酒痕浇。斜日过红桥。如皋忆。最忆玉儿家。娇不成歌珠一串，羞难入抱髻双丫。帘底去呼茶。如皋忆，最忆踏青游。蛱蝶欺人飞不去，画罗裙罥牡丹毬。芳草思悠悠。"}