{"id":"750766","title":"自庵丈以董香光画卷见赠赋此志谢","dynasty":"清","author":"王先谦","text":"大江驱蜀下海门，东陵中扼禹所云。洞庭北贯江横分，极望长沙空白云。华亭宗伯画死杰，家在江南卧黄叶。梦游贾杜伤心地，万古湖南自清绝。扁舟上溯纵所之，千岩万壑皆生姿。遥睇衡山泊湘渚，应是先生阁笔时。三百年来如逝水，断缣玉碎埋燕市。乱云脱坏随卷舒，残树迷离半生死。吾师笔法华亭传，一一点染还天全。少陵脱字真可补，道子破佛嗟无缘。公今付我传孙子，他日南归水云里。呼儿展画对潇湘，再拜谢公不敢忘。"}