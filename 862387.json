{"id":"862387","title":"陈卿内邵氏挽词","dynasty":"宋","author":"王柏","text":"群山峨峨兮屏下环，钟为人英兮司贤关。风雅解颐兮簪佩珊珊，有女颖悟兮拱听帷间。识性情之正兮妇德闲，鸡鸣警戒兮夜漫漫。冰清玉润兮卿月相传，夫君骑鲸兮今几年。纲纪绳绳兮闺门肃然，乐山堂兮花木正妍。蕙槁兰萎兮弃钗钿，凄凄东坞兮藏风烟。画翣流云兮去翩翩，飞絮寂寞兮随珠軿。忍看双璧兮沈黄泉，龟趺螭首兮何时镌。山灵呵护兮祚绵绵。"}