{"id":"1248997","title":"读国信大使郝公帛书","dynasty":"元末明初","author":"王逢","text":"西北皇华早，东南白发侵。雪霜苏武节，江海魏牟心。独夜占秦分，清秋动越吟。蒹葭黄叶暮，苜蓿紫云深。野旷风鸣籁，河横月映参。择巢幽鸟远，催织候虫临。衣揽重裁褐，貂馀旧赐金。不知年号改，那计使音沈。国久虚皮币，家应咏藁砧。豚鱼曾信及，鸿雁岂难任。素帛辞新馆，敦弓入上林。虞人天与便，奇事感来今。"}