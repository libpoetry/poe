{"id":"1111477","title":"臞庵","dynasty":"宋","author":"何称","text":"多羡王居士，心閒事事幽。山从天末见，江近枕边流。春圃千葩秀，霜林百果收。更能穷物理，濠上看鱼游。地占松江胜，为园不种瓜。幽深清磬响，高下石栏斜。花密蜂随蝶，林深雀啅蛇。胜如摩诘画，不是季鹰家。柳外长虹卧，江边小市圆。水摇千嶂影，窗纳五湖天。隔岸谁家圃，开帆何处船。非关台榭好，此地最堪怜。霜落川原淡，风高木叶丹。云垂千顷白，月堕一江寒。礼佛因成塔，焚香旋筑坛。竹声过小院，杂佩响珊珊。沙暖鸳鸯困，江寒翡翠愁。红莲秋的历，短棹晚夷犹。处世长无累，端居百不忧。时时明月下，横笛倒骑牛。"}