{"id":"477007","title":"送林以乘赴任江西佥宪","dynasty":"明","author":"蒋山卿","text":"先帝昔巡幸，小臣同上书。事危攀折槛，情切止乘舆。未得陈丹悃，空令伏玉除。天心那可问，皇怒竟何如。氛雾昏霾久，雷霆震击余。伤魂逮囹圄，鞭血溅衣裾。半刺犹怜尔，孤游孰起予。联翩嗟去国，萧索苦虽居。圣哲临宸极，清明开太虚。王纲重照洗，奸孽尽诛锄。紫诏恩初降，苍生愤始摅。逐臣皆见召，旧故复相于。禁闼还通籍，官曹并直庐。感时唯涕泪，叹逝重欷歔。从宦心俱懒，求名术本疏。只应旅进退，敢望独吹嘘。翻怪无鸣鹤，堪怜似戏狙。十年才易组，六月便驱车。去作长途别，行将大暑袪。凉云停碧树，渌水泛红渠。南国秋风早，西江白露初。霜威迎獬豸，月令改蟾蜍。世路多欹侧，斯文有卷舒。身须混泾渭，誉欲等璠玙。霄汉看鹰隼，江湖觅鲤鱼。与君生死分，分手一踌蹰。"}