{"id":"799623","title":"顾云美八分书歌","dynasty":"清","author":"王士禄","text":"期翁变体古文邈，斟酌其间八分作。中郎以还攻者稀，直数开元顾文学。于今苗裔仍东吴，短簿祠边旧栖托。我从笔阵推波澜，远绳乃祖真无怍。为言向来大有人，蹑汉追唐归宋郭。妙迹鄙人惜少见，馀子纷纷资力薄。乞君回笔书堂颜，鹄峙龙拿腕中落。当年海内无干戈，留都文物尤峨峨。不独槐市盛弦诵，兼复桃叶繁笙歌。入看祭酒解散髻，出醉美人金叵罗。雅负辨眼工小字，诗成自写无偏颇。尔时负贩重风雅，人传片楮兼金多。仙人昨过蔡经宅，清浅茫茫不堪索。虫刻居然非壮夫，萧条谁问韩陵石。儒衣僧帽顾阿瑛，老向江湖作逋客。醉书自署头陀苓，掷笔时时念今昔。此书珍重感君深，归来高揭南荣阴。卧看渴骥奔泉势，如见冥鸿避弋心。"}