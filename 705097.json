{"id":"705097","title":"读史述 侯生","dynasty":"明","author":"魏学洢","text":"翩翩信陵君，夷门拔奇士。白手搏强秦，缓急莫堪使。一策虎符飞，再策铁锤起。杀气入邯郸，秦军无坚垒。此时夷门客，长笑送公子。头颅留谢人，事完身足死。秦王会渑池，邯郸出孤注。帐下千熊罴，笙筝乱如雨。提瑟藐万乘，耽耽视毚兔。一夫瞋目呼，虓虎不敢怒。残丝奏杀声，雪锋交五步。昔年柱前血，今日堪相污。壮哉蔺夫子，千载有馀慕。鄙夫争一身，身外匪所计。有如魏帝秦，何与鲁连事。先生独倜傥，慷慨决大义。五岳倒地轻，沧海连天沸。吐舌如吐刀，锋锋着人厉。白日走秦兵，先生天下士。洛阳隽年少，投文吊沅湘。悯累堙郁志，讯累远自藏。谣诼虽蔽明，美人安可忘。苟能历九州，故都可徜徉。嘿嘿不忍去，抱此九回肠。骚人恨无限，千载为悲伤。楚臣报楚怨，楚人心胆寒。但当收谗夫，菹醢流馀脔。断棺笞故主，倒行剧无端。长蛇栖郢宫，举国发冲冠。秦庭七日哭，安得不悲酸。萧萧易水波，日晏客未至。十三死灰儿，勉强共大计。坐中击筑人，何不充秦使。田光死也饯，于期死也贽。空死一无酬，烈士丧英气。愿逐酒人游，哭尽不平事。子房妇女容，冷致澹人意。鸿门撞玉斗，从容自游戏。想其眉宇间，消尽浪沙气。壮心未肯降，偶尔付刘季。万户亦何庸，赏功汉家事。谷城拾黄石，归来好閒睡。苏武挺奇骨，矻然不可移。齧雪兼咽旃，掘鼠还牧羠。孤臣合穷死，不用青天知。区区惜朝露，故人真女儿。李陵飞将雏，千弩应弦倒。万里搏单于，匈奴不堪埽。箙中花箭尽，鼓死龙城道。名败志不成，身与毡帷老。日落望乡台，酸风嘶荒草。子卿不相理，十年恨盈抱。我乃踽凉人，好谭快心事。文季年十三，倜傥露奇气。睨璧绐少府，片言重把臂。公叔济长河，望风走污吏。读此浮大白，五斗不成醉。文姬巾帼流，乃是女智囊。三子返闾里，怵然暗悲伤。鸢肩阚如虎，六尺危朝霜。十年酒家佣，一朝归故乡。姊弟相向哭，行道泪滂滂。当年竹林中，步兵尽高妙。登山赋英雄，恸哭兼长啸。却令两竖子，代我解人诮。此中深意存，醒人那能料。吾有数斗酒，垒块可堪浇。夜读刘虞传，胸坎生不平。无终有一士，烈烈千人英。栾布不足数，申胥难与京。吾将夙严装，万里从之行。谁为同心人，千载陶渊明。庞翁襄阳人，不识襄阳县。躬耕有馀暇，支颐玩时变。鹿门漾春风，吹落桃花片。区区一角天，儿辈已足办。公瑾起江东，翩翩美年少。瞒兵百万来，风流剧谈笑。一箭火鸦发，糜烂连天徼。黑焰走江陵，飞光落刀鞘。奔涛沸鼙鼓，鲛舞鲸鱼跳。赋诗横槊人，惊魂腥孤峤。潮转紫旗回，江青发红照。受托诚不易，知人良独难。南阳虽子房，谁为酂与韩。将相兼簿书，心中多苦酸。十出九空归，一身亦凋残。为君歌梁父，中夜发长叹。北海孙宾石，沉烈有深意。道逢卖饼人，一呼魂魄悸。携手同车归，上堂拜昆季。门外正狼虎，闻声莫通气。事平相笑出，厄屯乍成字。问君复壁中，还有几名士。越石志四海，中夜起长歌。万国遍戎马，泪落成江河。失路归无家，同心媾女萝。银罂血犹泚，转眼仍操戈。英雄功不成，慷慨呼奈何。英雄不得志，此事休问天。刘生幽院死，祖生亦可怜。击楫渡中流，激昂先着鞭。一夫搆内难，壮士功不全。浩歌唾壶缺，使我泪涟涟。荀家有娇女，艾年方十三。桑弓鸦翎箭，匕首霜花镡。月黑跳孤城，重围密如蚕。平明转战出，军中杀气酣。不假七日哭，蚤达尺八函。援兵走风雨，髣髴破章邯。借问骁将谁，发覆青虫簪。㔨勒少雄桀，倚啸上东门。尔时正穷贱，猛志凌中原。杯酒较帝王，意气何轩轩。却笑王夷甫，白首工清言。劝人着柘黄，龊龊不足论。深源不出山，令名跨江东。虚声可坐镇，那足敌枭雄。角巾归乌衣，澹然流高风。悠悠行路口，理合深弥缝。才穷气先折，咄咄徒书空。安石东山时，优游丝与竹。以此理世务，驯若山中鹿。当其会新亭，朝野尽蓄缩。从容谐笑间，不言使人服。临风每怀想，可人温如玉。茂弘经世才，安石更文雅。逸少故风流，岂是悠悠者。殷谢啖空名，人心同败瓦。好语不入耳，世事解人寡。作书换鹅群，山水秀而野。景略敬仲匹，西北千群空。观其驭邓?，大类隆准公。古来草创业，善作期善终。敌棋难尽杀，须让东南风。赌墅得胜著，残局收全功。方信敬仲奇，小白徒英雄。一夫驱千人，寄奴天下奇。新洲射长蛇，没羽血淋漓。青衣双?药，一呼忽失之。鲍风腥帝剑，快事恒如兹。殿前一横盻，愁杀桓家儿。颜彪酒之狂，俭德类知道。超然繁华外，落拓自为好。沉饮匪荒宴，春郊卧芳草。千秋两步兵，孤怀恣倾倒。谢家艳芙蕖，秋深竟枯槁。淫风扇齐梁，遗事供唾骂。读至乐陵妃，忽然涕盈把。可怜乐陵别，握手泪潺潺。带玦割相赠，此去何时还。郎留壁花白，郎去池水殷。恨恨肠寸绝，玦莫留人间。天乎如有情，玦当化为环。丈夫营四海，守口当如㼶。漫掉三寸舌，焉保七尺躯。贺若大将才，功灭身亦俱。快锥刺儿舌，儿舌血模糊。快口刺人心，憯毒过矛殳。感兹酸楚言，三复还长吁。"}