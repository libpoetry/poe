{"id":"262166","title":"月华清·为白葭居士题葭梦图","dynasty":"现代","author":"吕碧城","text":"人影芦深，诗怀雪瘦，溯洄谁泛空际。和水和风，洗尽梨云春腻。笑放翁、画入梅花，羞庄叟、情牵凤子。徒倚。对苍茫天地，萧萧秋矣。除却烟波休寄。更不寄人间，寄存梦里。墨晕葭痕，差见白描高致。任昼长，茶沸瓶笙，尽消受、南窗清睡。慵起。只莞然为问，蜗蛮何世。"}