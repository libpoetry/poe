{"id":"721167","title":"哭苍雪","dynasty":"明末清初","author":"吴伟业","text":"忆昔穿云到上方，飞泉夹路笋舆忙。孤松半榻霜颠白，清磬一声山叶黄。得道好穷诗正变，观心难遣世兴亡。汰公塔在今同传，无著天亲共影堂。说法中峰语句真，沧桑阅尽剩闲身。宗风实处都成教，慧业通来不碍尘。白社老应空世想，青山我自哭诗人。总教落得江南梦，万树梅花孰比邻。"}