{"id":"1127768","title":"送广东潘帅移镇湖南十口号","dynasty":"宋","author":"曾丰","text":"金华洞里太臞仙，千骑来开万里天。领海百氛旬月了，馀功赢得坐三年。束缚渠魁到帐前，指挥号令海洋边。潮循恩惠二千里，水道今无多桨船。晋盗奔秦代勿追，碧油幢下昼阴移。虎符不下军民去，闲杀摧锋老健儿。珠商贝客市门听，牙侩闲边自品评。郡将不收蕃船物，今年价比向年平。侍帅太监眼非低，也爱州人为立牌。到得徽猷胸次别，政成浑不要人知。教条花目不胜多，借使上碑能几何。不似民间乱收拾，从头分入广州歌。广州初怨失吾侯，径入中都为借留。上诏广人好归去，朕心先已许潭州。八碑新打挂舲斋，万里春从碑上来。墨本不须多带去，潇湘有石可重开。数事平反转两官，金章不博鬓毛班。继今功大勿全有，从古恩多宁少悭。身离瘴雨脱蛮烟，自幸得归如得仙。更愿留侯轻万户，不须辟谷也长年。"}