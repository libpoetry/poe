{"id":"1247969","title":"题镏生柳庄","dynasty":"元末明初","author":"徐贲","text":"碧山绿水转逶迤，君家住处宛适宜。春风绕屋杨柳树，为君争发艳阳时。艳阳时节风光早，万叶千丝向人好。何如遗恨武昌门，难同送别长安道。拂烟照水更多情，枝间百啭有啼莺。娇倾赵女筵前舞，思入燕姬笛里声。白花撩乱波摇荡，密影芳阴自来往。坐邀钓侣把长竿，行倩菱童棹孤榜。记取前时亲手栽，丝丝叶叶费春裁。愿得傍人莫轻折，岁岁年年春自来。"}