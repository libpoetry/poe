{"id":"693999","title":"读史二首","dynasty":"明","author":"陈伯康","text":"周公躬吐哺，四海心归仁。三叔乃流言，岂非骨肉亲。仁人视天下，万物犹一身。不仁身奚有，况复思弟昆。棠棣兴孔怀，鸱鸮念恩勤。圣人之所为，口实徒乱真。赵高利少主，矫制诛扶苏。一念误国人，三说感李斯。望夷眩鹿马，赤族诚天诛。吾闻金日磾，出身本降俘。霍光受遗诏，共负成王图。大哉社稷臣，戒之用小夫。"}