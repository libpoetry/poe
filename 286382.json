{"id":"286382","title":"黄即生得小铜印其文曰李古物也戊午夏黄集我诗题","dynasty":"清代","author":"李锴","text":"轩辕之李曰后土，六相因方各为辅。古人氏土或氏官，祖姓已先伯阳父。繄谁范金华我氏，篆势浑噩神媚妩。之江黄生颇嗜古，此印斓斑垂带组。授诗未已忽解赠，交深钜鹿无疑沮。有如故物一旦逢，我我周旋忘尔汝。噫吁嘻乾坤莽荡事交午，前谁为之后谁主。达人直作乌号观，得失何须辨荆楚。"}