{"id":"1230441","title":"题荆洪谷楚山秋晚图","dynasty":"元","author":"柯九思","text":"峰迥留深隐，天青袭素袍。栖身断人迹，游目送鸿毛。树挂栖崖鸷，藤悬饮子猱。龙眠石涧冷，虎撼树根牢。野客吟时共，山翁弈处遭。浮云过水尽，孤月挟霜高。羽使来三岛，胎仙舞九皋。左招玉斧饮，右揽赤松邀。空色收寥廓，虚声起驿骚。弹琴遗古散，问字度危桥。遂向图中见，谁能世外逃？乘槎几月至，一泛九秋涛。"}