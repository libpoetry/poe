{"id":"721145","title":"偶吟三首","dynasty":"明末清初","author":"何巩道","text":"手扳杨柳望横波，目断横波奈若何。倚醉又寻沽酒店，罢吟空听打鱼歌。桥头影对江心月，衣上香闻雨后荷。人寿百年驹过隙，可怜行乐尚蹉跎。早春江馆共深杯，一别江门不再来。芳草定随行客绿，好花偏向隔墙开。松潭积水寒鱼笱，麦陇微阳暖雉媒。惟使寸心如蜡烛，思君谁肯便成灰。泪怜别院石榴红，香忆当时茉莉风。难逐倦云归远岫，误悬孤月照高空。夜钟凄断如萧寺，晚角哀吟似汉宫。独有金乌飞不去，年年长在月轮中。"}