{"id":"1222323","title":"大雹行","dynasty":"元","author":"王恽","text":"雷师掠地西山麓，北会丰隆出苍峪。崩云掩落赤日乌，列缺光腾烛龙目。黑风驾海天外立，万骑先声振林谷。云涛怒卷恶雨来，中杂冰丸几千斛。杀声咆哮屋碎瓦，百万神兵自天下。奋然横击合阵来，昆阳之战何雄哉！又如马陵之道万弩发，矢下雨如无魏甲。斧形鸡卵见自昔，异状奇模此其匹。野人庭户变绡馆，雾涌烟霾与龙敌。又疑鲛人泉客泣相别，泪洒珠玑恣狼藉。叶穿鸟死庭树惨，禾麦击平惊赭赤。神威收敛俄寂然，潇潇合浦还珠玭。整冠变色立前庑，但见土窝万杵一一皆深圆。五行有占非小变，调元失所谁之愆？又闻夏冬愆伏之所致，亦以坎冶持化元。孔子修《春秋》，二百四十二载间。特书雨雹凡两次，大率贬黜臣下侵君权。况今朱明壮阳月，胡为纵此群慝之所颛？历关上诉九虎怒，虮虱小臣非所言。独怜田家被灾者，寒耕热耘手足成胝胼。差科大命寄一麦，盻盻见熟疗饥涎。一新到口不得食，哀哉何以卒岁年！"}