{"id":"840787","title":"九月上浣抵家即事","dynasty":"清末民国初","author":"金武祥","text":"不能遂远行，能不恋乡里。招回天外魂，免作路傍鬼。航海间道归，一家杂悲喜。追言儿去后，烽烟惊四起。潜行麦陇间，惨惨危莫比。道儿幸先避，免共此流徙。嗣闻前途危，又无书一纸。翻悔令远游，行踪无定止。今汝忽归来，回思转流涕。惊定犹生怜，风尘面目改。还问旧相识，半作国殇死。相暌无几时，沧桑倏变矣。且莫冀苟安，兵戈尚未已。何当携家去，共入桃源里。"}