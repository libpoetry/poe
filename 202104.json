{"id":"202104","title":"赠钱之道子武昆仲","dynasty":"宋代","author":"李廌","text":"青冥联翼鹄，志节傲云机。凶变家多难，年荒岁愈饥。运乖生事拙，贫病壮心违。蚤岁忧虞少，今春弟妹归。气悲縻骆马，心感动摇徽。命矣无伤已，时哉叹式微。自从中夏瘦，半减去年肥。气概摩天鸷，文华耀日翬。饮川容鼹鼠，障日让犁犩。南亩时躬稼，虚堂昼掩扉。有秋缘力穑，高节本知几。路入东城远，人行北道稀。树头云蔼蔼，草际蝶馡馡。古岸连攀圃，秋城秀蕨薇。断洪流滓泞，独木过欹巍。{左禾右罢}稏香纷馥，菰蒲绿映围。访君非旦旦，相见亦依依。为问奚为乐，言他复谓譩。孝思诚辟色，傃隐始深讥。不见前贤者，何尝虑世非。浩歌行拾蕙，雩咏浴于沂。俨雅诚诗社，凄凉近钓矶。夜阶鸣蟋蟀，秋砌响蛜蝛。竹坞留残月，林虹带落晖。龟翻朝露叶，鱼动落莲衣。诗句时评品，曹刘幸发挥。鲛人龙颔宝，海客蚌胎玑。子意将全美，余心久所睎。众人皆卷舌，高论独其颀。掩月蟾蜍泣，飞霜蕙草葳。鲸鱼翻海浊，水碧带鱼飞。正可夷崧岱，公何愧隐扉。刚明文豹节，升降二龙旗。月满星藏彩，霞升燎有辉。愁魔攻肺腑，危坐复歔欷。"}