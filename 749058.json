{"id":"749058","title":"奇寒酿雪愁思纷然和坡公聚星堂韵","dynasty":"清","author":"孙周","text":"空廊拥烬聚乾叶，云日模糊天欲雪。炊烟久断坐耐饥，冷对梅花正愁绝。严风刺壁尖于刀，老屋声摇势将折。楚南连年方苦兵，哀哉死者虫沙灭。书生赤手寸铁无，深恨长鲸未能掣。鼙鼓动地烽火纷，江天愁望眼生缬。况复三吴歉岁频，四乡妇子食曲屑。但祝丰年早呈瑞，玉花历乱下飘瞥。遗蝗入地百尺深，明年麦熟饼可说。诗就偎镫呵手书，冰冻笔尖坚似铁。"}