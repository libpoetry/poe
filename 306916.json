{"id":"306916","title":"接粥叹·去年旱，今年涝","dynasty":"现代","author":"涂世恩","text":"去年旱，今年涝。哀鸿彻夜号，千村难一饱。官家更催征，求死苦不早。何人为此言？伤哉街头媪。夫亡子应徵，无米炊难巧。敢辞罗掘穷，官税自当了。风雪逼残年，接粥延昏晓。粥厂设四门，僧多粥常少。妇孺忘践蹂，壮健恃轻矫。鹅鸭声喧天，肩臂相拥抱。眼中尽我辈，蜂屯常扰扰。杂遝互争先，一挤颓垣倒。哗然竞奔避，有如惊弓鸟。求生得其反，惨哉某家嫂。腹中一块肉，并殉何草草！老媪况力衰，不得竟谁恼。得之已不温，正如蚕食蓼。世乱凡百非，人老无一好。彤云不作雪，安得黄棉袄。腹馁气倍寒，噤若穷林鸟。夺我口中食，市惠计何狡。媪言犹未绝，我心已如捣。輶轩倘可采，补济图稍稍。"}