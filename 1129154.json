{"id":"1129154","title":"谢通讲师五偈","dynasty":"宋","author":"释正觉","text":"得得客来窥大方，松间目击揖归堂。秋横两眼瞳人碧，云拥三衣栀子香。夺席胸襟君隗礧，愕邻须发我沧浪。竹床相对夜深语，河汉濯磨星斗光。五月人间膏火煎，清风麈对有夤缘。点头顽石能明證，借口虚空解讲玄。随类佛身分百亿，出尘红卷等三千。未闲相约蒲禅稳，作别又趋华雨筵。慰心佛氏未萧条，卓卓缁林有俊髦。知见香熏舌本利，名言垢净眼棱高。锦云脚踏冷修月，仙峤牵颓閒钓鳌。良遂肯从麻谷后，声光矫矫壮吾曹。一昨书来约见过，迟留行李未成那。梨黄枣赤秋如许，发白眉庞老奈何。相伴采薇云腻袜，不嫌伐木雨濡蓑。对床默默香摇篆，霁月夜窗悬女萝。乞食因循答教迟，想能心照未相疑。三年约友共连璧，千里同风那隔丝。鞭笋嫩黄出泥土，槿华寒紫裹藩篱。雨驱暑去晚明霁，来雁门头字脚垂。"}