{"id":"213109","title":"齐天乐·齐云楼","dynasty":"宋代","author":"吴文英","text":"凌朝一片阳台影，飞来太空不去。栋与参横，帘钩斗曲，西北城高几许。天声似语。便阊阖轻排，虹河平溯。问几阴晴，霸吴平地漫今古。西山横黛瞰碧，眼明应不到，烟际沈鹭。卧笛长吟，层霾乍裂，寒月溟濛千里。凭虚醉舞。梦凝白阑干，化为飞雾。净洗青红，骤飞沧海雨。"}