{"id":"1113835","title":"次韵补之药名十绝","dynasty":"宋","author":"李光","text":"一樽聊对菊花前，独上危楼晚景天。风外笛声闻续断，海桐摇落夜敲砖。婆娑终日步莲塘，云点空青月到廊。病渴长卿初赋就，伏神东壁漏声长。平昔雌黄悯圣丘，预知钩吻卒难收。狼牙狗舌须防已，拟向前湖觅败舟。百部披寻手不停，肠留藁本味精英。林泉甘遂高良性，石斛何如五斗轻。阶前一叶巧随风，夜半金茎沆瀣浓。白兔西飞如赤箭，乌头旋复向龙钟。面壁潜心学大空，此身无患任飘蓬。草堂自得醍醐味，更访稽山支遁翁。山城衢陌厌尘泥，独扫云房价不低。早晚天门自开阖，不须鸡舌决明啼。才过天社又中秋，江子何时写我忧。风扫半天河海净，玄霜着物蜕蝉休。草堂谁缉败蒲编，笑傲松萝不记年。应喜秋来甘泽泻，牵牛时复自蹊田。却上南亭望北亭，云生秋石逼帘旌。露欺绿玉青蒲色，风掷琅玕败叶声。"}