{"id":"835657","title":"貂裘换酒","dynasty":"清末民国初","author":"胡薇元","text":"半载鱼津路。认前番冲烟六桨，旧句留处。华屋山邱同转眴，怕过西州门户。算免了蛮云辛苦。却又无家寻弟妹，更回思官阁帘垂暮。听几点，荔支雨。悤悤暗送年华去。依然是龙腾浪涌，隼翻涛怒。绿鬓铜章今已渺，来问循良治谱。剩落寞数行归鹭。有子偏遗彭泽恨，只凄凉一曲盘中诉。身后罅，天难补。"}