{"id":"112048","title":"城隍庞王","dynasty":"宋代","author":"诸葛兴","text":"虬髯起兮龙翔，耀兵威兮八方。法羽林兮严禁卫，握钩陈兮扫欃枪。视诸将兮哙等伍，咨旧臣兮忠且武。耸万目兮矩劐，卫九重兮心膂。维东南兮都会，辱吾王兮镇抚。畅威惠兮千载，隤福祥兮兹土。瞻衮服兮煌煌，荐蕙肴兮葵觞。菲震慑兮罗池，亶爱思兮桐乡。王之泽兮流后裔，更累叶兮奋忠义。孰旌表兮陪庙祀，显一门厉斯世。"}