{"id":"1121210","title":"己巳元日二首","dynasty":"宋","author":"林希逸","text":"诸祠谒后乡团拜，得健多惭造物怜。老去一毫无杂念，閒来六度见新年。饭蔬老幼呼同席，记礼儿孙讲半篇。此事此朝为例卷，清贫聊且守家传。占年五子推壬子，端月三旬看上旬。新把历书欢竟日，旧传谶度属今春。残生一饱无他念，半世多魔笑此身。清晓冠裳八十拜，老能强饭不输人。"}