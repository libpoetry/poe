{"id":"808389","title":"二月二十三日复与汪大上天桥饮醉歌","dynasty":"清","author":"洪亮吉","text":"著书不为千年计，直借陈编压奇气。出门不逐万古愁，聊上高阁开吟眸。天桥楼前一杯酒，昨日苦思今在手。我能饮，君能留，三十莫抱二十忧。识君二十年尚少，屈指十年君未老。眉痕鬓影未减青，一色绿衫同似草。盈楼饮客我独眠，未饮满掷青铜钱。座中谁识两少年，江南江北无一田。尊深酒熟莫更催，头上一云红覆杯。休嫌饮尽众宾散，伴客时有春禽来。城门楼上春阳满，一鸟啭春声缓缓。城西山色影接天，极视惟愁目光短。今日白昼饮，复胜清宵吟，百壶虽尽意不尽。两客所喜皆同心，醉颜时红亦时白。一市围观不相识，颇说近来无此客。"}