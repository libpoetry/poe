{"id":"359890","title":"金缕曲·近海无奇味","dynasty":"清代","author":"黄钧宰","text":"近海无奇味，喜诸公，霜天清宴，高歌烂醉。自笑馋涎揩未了，携得奚童寻至。早动了，几回食指。为倩写生清妙手，向图中，添个支离子，饕餮客，惯如此。平生怀抱春如绮，十年来，销磨挫折，颓然秋气。公等青云腾达去，留此鸿泥小记，知可有，后人藏庋。谁最牢骚谁旷达，更谁人，庄语谁游戏，尘世梦，一而已。"}