{"id":"697612","title":"甲戌春小葺衡庐精舍二首","dynasty":"明","author":"胡直","text":"舍绂归来岁又除，依然谷口旧名愚。门前双鹭疑相引，坐上千峰画不如。阿堵只藏徐稚耒，匡床时检伏羲书。为嫌故社犹喧聒，更向深山赋卜居。衡庐南北地相交，结搆逢春剪白茅。甫里先生聊作伴，华巅胡老自成嘲。园荒拟种千桃树，阁小平依万竹梢。白鹿朱陵随所往，迟看野鹤不须巢。"}