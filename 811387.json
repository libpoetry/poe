{"id":"811387","title":"题画四绝句","dynasty":"清","author":"丘逢甲","text":"漫天飞雪净红尘，吩咐门前扫雪人：要向梅花问消息，空山已放几分春？多时放牧出天閒，边事无功马自閒。杨柳千条溪一曲，可怜神骏老空山。遮天浓碧老梧桐，曾种前皇旧上宫。凤鸟不来人事改，箫声閒度月明中。閒敲棋子向山中，不信神仙万念空。一局松阴未收著，人间成败几英雄。"}