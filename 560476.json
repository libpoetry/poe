{"id":"560476","title":"徂徕雅趣为龚廷臣作","dynasty":"明","author":"徐庸","text":"徂徕夜裂山中石，恍见蜿蜒龙起蛰。头角峥嵘鳞甲粗，直上云霄几千尺。欲飞未飞劳屈蟠，左撄右拿风雨寒。饱经霜霰陈入骨，须鬣自老灵湫乾。松形如龙龙如松，不由天工由画工。虎头孙子得雅趣，神妙尽出毛锥锋。毕先韦偃称往昔，追逐声名继踪迹。少陵去后歌者谁，今我对此三叹息。"}