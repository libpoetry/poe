{"id":"730002","title":"郑州河决歌","dynasty":"清","author":"释敬安","text":"呜呼，圣人千载不复生，黄河之水何时清。浊浪排空倒山岳，须臾沦没七十城。蛟龙吐雾蔽天黑，不闻哭声闻水声。天子宵衣起长叹，诏起师臣出防捍。帑金万锱添洪流，黄河之工犹未半。精卫含愁河伯怒，桃花水讯益汗漫。明庭下诏罪有司，有司椎胸向天悲。吁嗟乎，时事艰难乃如此，余独何心惜一死。舍身愿入洪流中，抗涛速使河成功。"}