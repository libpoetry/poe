{"id":"1118820","title":"南柯子/南歌子","dynasty":"宋","author":"陈三聘","text":"别后惊人远，归心怯橹柔。晚天凉思冷于秋。冷浸一溪明月、水弥流。醉里狂仍在，吟馀趣极幽。夜深何用数更筹。别有好风吹酒、不须求。烟树观前浦，风苹听远洲。等闲来上水边楼。怅望天涯、何处有归舟。香断灯花夜，歌停扇影秋。欲缄尺素说离愁。不见双鱼、空有大江流。"}