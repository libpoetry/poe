{"id":"419836","title":"烛影摇红 壬子九月辟地至渝","dynasty":"近现代","author":"邓潜","text":"杜自生涯，草堂薄计都难守。月明今趁鹊南飞，魂落空弦候。且当游山载酒。唱巴歌蓉江放溜。药阑延客。花市嬉春，几时能够。丛菊吹香，算程刚过重阳后。转头妖鸟夜空啼，秋老人同瘦。赁得烟畦半亩，也偷闲梅花种就。海天遥望，蜃市青红，剑光龙吼。"}