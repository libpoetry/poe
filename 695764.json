{"id":"695764","title":"早春过范京兆饮二首","dynasty":"明","author":"欧大任","text":"肺病几时朝日边，百壶那送酒如泉。苦遭白发不相放，老去新诗谁与传。政用疏通合典则，地分清切任才贤。知君未爱春湖色，虾菜忘归范蠡船。广文先生饭不足，京兆田郎早见招。江上形容吾独老，天涯涕泪一身遥。雪山斥候无兵马，南海明珠久寂寥。綵笔昔曾干气象，便应黄发老渔樵。"}