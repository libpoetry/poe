{"id":"769479","title":"西河  燕台怀古，用美成金陵怀古韵","dynasty":"清","author":"王鹏运","text":"游侠地。河山影事还记。苍茫风色淡幽州，暗尘四起。梦华谁与说兴亡，西山浓翠无际。剑歌壮，空自倚。西飞白日难系。参差烟树隐觚棱，蓟门废垒。断碑漫酹望诸君，青衫铅泪如水。酒酣击筑讯旧市，是荆高、歌哭乡里。眼底莫论何世，又卢沟冷月，无言愁对，易水萧萧悲风里。"}