{"id":"1143880","title":"次韵李景安提学同过伯几","dynasty":"宋末元初","author":"方回","text":"万卷芸香拥燕居，客来谈论汹淮湖。精言琴律根前辈，朗诵诗篇压老夫。胥谓买邻迁爽垲，祇应负郭欠膏腴。真能隐处非难事，恐有天边尺一呼。宦学因之当卜居，定能骑舫遍林湖。遗编早已探千古，绪论何难夺万夫。近日人才愁阒寂，此君风味极芳腴。香山老子閒无事，张丈殷兄或许呼。"}