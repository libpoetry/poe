{"id":"200601","title":"通州雨夜寄孙中叔","dynasty":"宋代","author":"郑獬","text":"黑雨喷薄阴云驱，昏林号风秋声粗。海气熏煮怒不泄，彭彭十月推雷车。湿衣悯默瞠无睡，起对樽酒谁为娱。此心岂复有双羽，一夜飞去不可拘。昔与子同入京师，借屋共寄西城庐。爱我议论有可采，携草就我夸染濡。炼出五色补天漏，拈笔蘸墨纵横涂。子云朋友当如是，脱然意快如狞驹。京师天子之所宅，楼殿堆叠骑天衢。瓦光流碧滑欲走，缋画颠倒横相舁。东风薰浓一千里，黄蜂蝴蝶飞蘧蘧。高楼张旗闹煮酒，沉香满榼金真珠。玉盆一饮醉不醒，落花满衫行相扶。未几子去游西洛，嗟我出门独骑驴。晚落尘埃两袖泪，望子不见风吹裾。三月殿前试不中，青冥失计游五湖。抚剑东南看沧海，大江正值秋风初。我疑海神怒天热，直欲上薄东日乌。乾坤顿撼壮人意，揭竿便欲寻狂奴。九月归来已霜蚤，肥膏紫蟹溶金酥。南窗灯火夜可喜，箧中卷册聊铺舒。读倦抱膝一吐气，契阔各在天一隅。相别於今二百日，飞雁南来无北书。游从欢喜似旧否，洛下为学安稳无。虽然贫窘少倚赖，空肠慎勿多悲吁。圣贤独立以待用，提出日月还唐虞。天地当中贯一柱，孟子所谓大丈夫。躁儿跳跃不足数，插翅强欲飞蟾蜍。纵子不遇乃至死，勉之学为荀杨徒。"}