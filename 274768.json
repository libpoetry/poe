{"id":"274768","title":"朝鲜文德郎徐竹垞过访索画赋赠","dynasty":"清代","author":"李文藻","text":"翰墨因缘千古难，纵横妙笔无人看。君能写竹我写兰，红尘洗尽居长安。竹爱兰心素，薰人气味毫端露。兰爱竹心虚，旧时芒有胸中无。兰本幽人竹，君子灵根不与众芳比。品题安得真，名士赏心只有梅边鹤。鹤爱兰幽竹洒落，题以新诗珠玉错。一鹤一竹一兰花，相寻正得林泉乐。东皇倏尔扇微风，野鹤西飞兰竹东。竹转潇湘去，兰居楚泽中。伫见江头布帆去如羽，万丈柳条牵不住。扶持清梦入茫茫，日暮愁云绕春树。万里关河，渺渺烟波。念我故人，将如之何。野鹤时招兰友说，道君心为此君结。我方驾雾行云远送此君别，海上银涛立如雪。中流一棹指蓬莱，平安早抵三韩阙。分手赠言嘱致君，劝君莫炙离情热。万国朝天年复年，春风重过小神仙。竹瘦兰清鹤孤洁，花间三影邀明月。"}