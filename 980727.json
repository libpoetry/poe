{"id":"980727","title":"上林春慢 其一","dynasty":"宋","author":"晁端礼","text":"霖雨成功，堂称继美，旧说安阳家世。峻岳降神，长庚应梦，佳辰况当秋霁。玉函金篆，帝锡与、寿眉齯齿。向清时、便告老，尽取貂蝉轻弃。把朝廷旧勋屈指。有谁人似此，能全终始。谤书顿释，先芬未泯，君王自为知己。看花临水。算已号、醉吟居士。奈苍生，尚满望、谢公重起。"}