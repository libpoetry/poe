{"id":"693896","title":"周藩册封礼成时中秋夜雨","dynasty":"明","author":"陈仁锡","text":"磐石藩屏骏有声，超然大雅自仙盟。钦承册命持龙节，式睹宗仪仰圣明。天子万年周室辅，中州一镜四方平。汴城自古沾恩地，月到天心雨欲晴。周宗世美赋振振，公姓公孙礼法遵。齿德占星瑞河洛，诗书赓雅动枫宸。鱼蒲龙节君恩重，玉树金枝桂窟新。何待夜珠来明月，五风十两总皇仁。持节郊关凛至尊，惇庸典礼展周亲。中天轮影环明月，万国元良仰一人。白发苍颜班帝子，稚龄绣褓舞王孙。岁其有矣干戈息，四海澄清快合辰。一点天心到岳嵩，维城雄险亘苍穹。图书皆五秋分半，皇极兼三日正中。仁义率先尊柱础，本支卜世种高松。讲筵无补勤咨询，汴土艰难启圣聪。"}