{"id":"629174","title":"题芝园赠吴尔达通参","dynasty":"明","author":"李云龙","text":"自从鼎湖龙继飞，犬羊在野鸱枭啼。银台孤臣叩阍叫，赤手欲障狂澜西。谁知时事多不偶，引疾归来卧清昼。一官宁肯易生平，两疏自堪垂不朽。鳄溪溪畔凤城西，小种芝田共鹤栖。兴到自挥流水引，诗成闲曳白云题。烟萝似幔重重结，中有寒塘照心魄。清流宛转曲通桥，芳径逶迤屡延屐。方床曲几香氤氲，扇底无复玄规尘。当门莫问锄兰手，去国已拼似叶身。琼枝青盖春风早，紫雾金光满瑶岛。采芝采芝歌且谣，安汉还凭茹芝老。"}