{"id":"897483","title":"书初凉夜至将晓","dynasty":"宋","author":"张耒","text":"秋房灯火清，人语久已寂。城远不闻更，警柝鸣未息。横参已入地，斗柄当天直。乃知三更中，市廛已寂历。我时守书几，磨墨倾砚滴。反覆小学书，昏目如芒刺。试寻邻房僧，鼻鼾背负壁。体劳径就枕，冷梦分南北。觉来寺钟鸣，僧礼像前席。须臾闻梵呗，木鱼如叩石。举头视东牖，朝日已淡白。反身起披衣，神爽健筋力。亟来酒瓮边，侧听声唧唧。"}