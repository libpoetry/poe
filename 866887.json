{"id":"866887","title":"马上口占感梅感事二首 其二","dynasty":"宋","author":"包恢","text":"巡历郡邑间，人若未厌弃。夹道争向观，疑我形孰似。得之道听馀，咸谓物吐气。老奸与宿赃，神夺而心悸。预知犯难逃，已多速奔避。先尝受其赇，今皆偿之既。非慑使者来，安得自知畏。予默揆诸心，斯言未深契。一切气不美，先儒说有味。彝伦若尽去，太半为鬼魅。禽兽争食人，殆盈野盈市。迹其所作为，殆恶过异类。不洁食不饱，甚焉官与吏。惨酷以济之，甚若豺虎噬。岂直如得情，哀矜至流涕。刑法用当穷，根本惕若厉。岂谓犹有民，能喜使者至。或鞠躬焚香，或远送旗帜。望来漳民情，愿留泉民意。此犹硕果然，不食生可觊。惟知有罪者，患不速去离。何啻千百辈，施行才一二。自叹水一杯，孰救炎火炽。伤心复伤心，竟夕不能寐。"}