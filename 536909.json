{"id":"536909","title":"送徐汝思郎中使蜀虑囚兼悉鄙志","dynasty":"明","author":"王世贞","text":"长安二月百花明，花间好鸟嘤其鸣。骑马低回问所适，眼中何人一李生。李生为予赋白雪，击节高歌唾壶缺。两心炯炯中自知，至赏岂得逢人说。谁其之子清而扬，抚琴不弹弦意长。高山流水偶自会，浮云落日那能忘。从此论诗更吾子，予也开襟荐兰芷。沉钩溟渤红珊瑚，明月波光夜深起。文章陆沉世所贱，千年得失人不见。其若天涯生咫尺，陌头飞英乱飘霰。青丝鹔鹴桃叶马，徐卿持节称使者。倾城冠盖走相送，众中无言泪盈把。汉天西尽有光辉，诏许推环国士知。陇云马首三千折，栈道猿声十二时。峨眉山深白日照，锦官溪冷东风吹。巴人诵檄输賨布，夷女迎船歌竹枝。滟滪秋沉疾如矢，白帝江陵七百里。锦袍嵬坐映江水，徐卿丈夫当尔尔，岂无故人王与李。足迹凄凉金马门，烽烟慷慨铜驼里。古人恒悲生别离，灞桥水东不复西。朱颜鬒鬓有时易，蕙质兰芬应未携。对君长揖藏吴钩，鸊鹈膏湿寒芒愁。它日延津倘相遇，三星斗间银河流。"}