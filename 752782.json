{"id":"752782","title":"将赴都门留赠家山亲故","dynasty":"清","author":"吴保初","text":"束发就外傅，迟钝百不如。一朝承明诏，驾言觐皇都。年齿逾二九，仍复滞里闾。余心日茅塞，学业多荒芜。淹迟非吾事，欲往还踌躇。岂谓贫而致，匪为饥所驱。宁甘骨肉远，况与田园疏。聊欲继先志，讵敢堕其躯。悠悠帝乡远，一去千里馀。世途多荆榛，安得不崎岖。相期各努力，岁月如白驹。"}