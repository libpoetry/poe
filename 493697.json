{"id":"493697","title":"玉潭值雨","dynasty":"明","author":"庞嵩","text":"浣衣惠山泉，回舟访玉女。飘发东南来，翻然作霖雨。山灵岂妒客，徉徜固相拒。谷口云空濛，玉潭杳何许。青鸟衔书至，开缄诵细语。玉女不出山，云震重夙侣。懒散云鬟装，采药时倾筥。闻君突然至，走讶仍却沮。落莫洗头盘，莓苔半沮洳。谁为膏沐资，九天借兰湑。栉罢时褰帷，出门重延伫。君行五月蒸，得无惮轩举。再叱呵云师，为君涤烦暑。侧径尘不扬，短葛生凉踽。君莫畏沾濡，重湿裳与黼。我有鹤氅衣，雰雰振零羽。君莫畏泥滑，长桥架河浒。我有九节杖，步步君堪拄。客子划然笑，长追入云里。玉女明且都，凝然快双睹。莫是登天庭，尘寰隔下土。洗心向澄潭，授我素问谱。揽衣不可留，长揖归仙府。玉女不可见，再拜玉阳主。洞天何时开，玉虚敞堂宇。周罗布羲画，群阳互三五。蹑足澄观楼，八窗玲珑俯。远山失前峰，近山觉环屿。地底殷鸣雷，奔湍击石鼓。晶光泽琪树，黛色隐灵榉。花重枝稀垂，竹低笋芽竖。滴滴松虬香，黯黯栗蜂午。稚儿竞奔跣，戴笠向庄妪。摘茶且抱瓮，旋汲新泉煮。山翁献猴果，野虞贡獐脯。畦蔬入蔟肥，石窍分香乳。且倒莲花樽，共究玄黄理。剪烛话未央，庭树鸡声曙。"}