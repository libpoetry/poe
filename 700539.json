{"id":"700539","title":"古意送蒋中丞抚赣州","dynasty":"明","author":"顾璘","text":"峨峨衡山岳，奠彼朱方尊。洪濛判清浊，屹与三光存。旷视眇六合，泰华相弟昆。培塿一拳石，琐细安足论。蹇予窜南粤，始获窥㠝岏。穷高历参井，大观惊心魂。仰凌云汉阔，俯厌匡庐繁。匪见东海若，讵惭河伯源。驺虞含利齿，噬肉不戕生。麒麟虽有足，罔蹑春草茎。仁者贵物命，重德靡淫刑。中山放麑叟，乃获秉钧衡。斯鞅屠黔首，伤哉国同倾。茫茫楚粤会，圭组罗百城。春阳彻幽照，草木咸敷荣。但恐豺虎吼，鸿雁靡时宁。我愿化咆哮，允谐鸾凤鸣。毋遗沟壑下，恻恻吞悲声。直道易摧折，烈士匪阿亲。志义苟不达，抱关甘隐沦。往昔股肱宰，吐哺接贤人。所以风云气，长随龙虎身。四岳举明圣，天下称尧仁。鲍公进仲父，齐桓霸图新。圣朝理文化，群材登凤麟。东方列城士，承风望车尘。愿公广末照，勿弃舆台臣。"}