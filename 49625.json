{"id":"49625","title":"走笔答赠胡京孺","dynasty":"明代","author":"程嘉燧","text":"丈夫身无羽翰长逼侧，江水滔滔阻相识。白首逢君大道间，一笑寒灰吐颜色。五山低昂波浪高，扁舟掀舞同秋毫。截江破浪赴知己，侯门噂沓讥徒劳。世人豪举皆如此，朱弦半绝心欲死。颜厚难教伺贵人，舌存未遣忧妻子。城中泥淖十尺深，多君款曲投知音。宁须百钱一斗酒，自有片语千黄金。男儿感激会下泪，莫缘失路沾衣襟。"}