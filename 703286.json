{"id":"703286","title":"遇盗","dynasty":"明","author":"释今无","text":"烽火消乡落，僧粮断月中。有魂依草绿，无泪溅花红。大难身经惯，浮生意久空。坐深霖雨夜，潇洒入洪濛。白刃惊禅窟，清风扫晚烟。长贫原至计，不死荷皇天。冢响鸺鹠夜，魂消海蛋船。从今更无物，即是未生前。钟鼓分明歇，香烟亦断烧。南塘忽有兴，萧寺遂无聊。竹径因时塞，腰支减食消。安禅难制毒，豺虎下青霄。"}