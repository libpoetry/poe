{"id":"720929","title":"因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作六首","dynasty":"明末清初","author":"王夫之","text":"营筑非吾道，林塘适物清。吹瓢疑稍释，逃影妄初成。无闷炊烟损，多徼曙月晴。暄风淩小雪，当砌炫冬荣。七尺一丝存，馀生半席温。浮沤仍往迹，块土认谁恩。飞鸟消云际，幽虫蛰草根。小东皋畔客，今日暂招魂。一日一生留，无缘谢白头。天情垂粥饭，家学志春秋。月影虚窗满，云滋砌草柔。濂溪香菡萏，孤棹试中流。耕钓传先志，人知德不堪。钏声原宿业，崖蜜自先甘。寓目团栾浅，初心冷暖谙。鸿踪沙外雪，聊谢盖棺惭。病畏朔风寒，南窗背岭安。林风迟九夏，日影梦三竿。乞种谁家树，旋成几尺阑。死生还似此，倍觉有心难。隐几愿经年，垂杨左肘穿。虚空战雷雨，血骨袅霜烟。萦蚓通幽迹，惊鱼遣熟眠。天情随近远，何有息双肩。"}