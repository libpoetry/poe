{"id":"822677","title":"水龙吟 其二 题湘绮楼词。即用先生题岳云闻笛图韵","dynasty":"清末近现代初","author":"周岸登","text":"百年湘绮音尘，蜀才凋落牙琴碎。学通许郑，文追扬马，竟成何事。石室爵离，礼堂马磨，侯芭哀泪。更君山徒赭，鹃魂化碧，怕无地、容高睡。堪叹世人皆醉。向湘皋、谁寻捐佩。康成都讲，季长女乐，萱苏蕉萃。私淑何人，说经成市，遗书愁坠。况旗亭障扇，流传剩谱，按银箫字。"}