{"id":"744490","title":"二砚窝歌","dynasty":"清","author":"叶燕","text":"荥阳老死埋双砚，蚀尽土花色不变。讲堂卜筑忽吐奇，珍重题名世争羡。渊源近溯幻江村，三绝风流承一线。平生结邻万石君，虢州割得东坑片。当年西署供酸磨，风霜驱作云霞缦。后来一麾天南陲，犹胜司户台州窜。簿书无事鞭朴间，千兔饱霜逐飞电。归携石叟伴征桡，卧看烟岚出晴案。可怜词场竟疏阔，百年远受祝融谴。灵物终须鬼神护，留作云仍香一瓣。萧条异代复异族，什袭堂中同纪甗。何况骨肉一气通，余烬拾来归箧衍。摩挲作歌志终始，改辟新规还旧观。润沾亭畔半生泽，光映阁中二老面。自是伯孙述祖德，岂比彦猷招客玩。我尝落帆造其窝，俯仰拂拭发长叹。人生学业相砥磨，正在接续凄凉见。草生书带昔葳蕤，云起墨池今华绚。荥阳遥矣高州迩，二砚窝中一以贯。"}