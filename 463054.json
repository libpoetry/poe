{"id":"463054","title":"述怀答故人","dynasty":"当代","author":"林英男","text":"江湖耆壮少年愁，近死疑狐正首丘。宇内无神遮怖鸽，滩头惶恐遁閒鸥。芳菲节后章台柳，落日霜前促织秋。仆本恨人将老至，口徒衔石复何求？浮踪万里三千劫，倦客孤魂大梦游。往世宁知结杨意，今生岂堕喘吴牛？凌云祗绕蓬窗底，流水惭洄笔海陬。涸鲋辙中遑说厄，羸夫胯下总论羞。避秦廿载怀冰雪，斫地亡魂哭自由。呵壁无天沈剑气，风雷何事搅沧洲？陆沉犹有儿孙祭，星散唯难涕泪收。袖手尸居馀一念，成灰此骨未依刘。"}