{"id":"1216229","title":"题临川曾仲衍手卷时仲衍授永嘉之平阳州同知有旨命赍御酒宣慰本州周宗道佥院贡米入京卷有危太朴参政所书虞学士邵庵送行序并诗三首走亦不揆效颦于左兼简君道使君 其二","dynasty":"元","author":"李士瞻","text":"九重选使劳将军，多羡将军类古人。报国只知君父重，与民还似弟兄亲。中流砥柱颓波障，旧蜡黄封御赐新。君到平阳烦问讯，鱼缄曾寄浙江鳞。"}