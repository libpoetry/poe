{"id":"979682","title":"水龙吟 别吴兴至松江作","dynasty":"宋","author":"晁补之","text":"水晶宫绕千家，卞山倒影双溪里。白蘋洲渚，诗成春晚，当年此地。行遍瑶台，弄英携手，月婵娟际。算多情小杜，风流未睹，空肠断、枝间子。一似君恩赐与，贺家湖、千峰凝翠。黄粱未熟，红旌已远，南柯旧事。常恐重来，夜阑相对，也疑非是。向松陵回首，平芜尽处，在青山外。"}