{"id":"1109591","title":"见苏黄邦字韵诗戏示王倅安国二首","dynasty":"宋","author":"刘跂","text":"与君南北人，斗粟聚此邦。维彼恶少年，潢池称下江。白昼射大屋，屋破无完窗。绣衣募壮士，受馘不受降。我弱异都卢，岂敢学寻撞。君才过乌获，九鼎一臂扛。悬金八十万，何啻白璧双。胡不骑赤兔，斫树收死庞。坐宽刺史忧，不复念政厖。凯旋夹道迎，父老集瓶缸。天下本无事，此语仅兴邦。得志不与物，誓心有如江。腐儒若腐萤，槁死读书窗。谁能守笔研，心大云何降。终然气相许，霜钟不须撞。道虽千钧重，努力期自扛。他时侨与札，日月声名双。秖应南海赵，便是襄阳庞。慎毋彊拣择，贵纯不贵厖。请见胸中物，止水琉璃缸。"}