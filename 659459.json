{"id":"659459","title":"同年会","dynasty":"明","author":"蔡清","text":"爱我同年会，会中皆俊英。入同奉天殿，出或各专城。譬如一家子，腑肺亲弟兄。或内而侍养，或外以经营。戮力家事理，所冀家和宁。丈夫始读书，便拟掇科名。及其既登名，岂徒娱一生。高科一时事，千载有汗青。富贵无所树，风花不百龄。端居时独念，宇宙事非轻。皇天生我曹，岂我私聪明。民胞并物与，此责在书生。昔年窗下业，一一皆典刑。少者忌谋躁，老者戒宦成。愿言各自爱，年弟复年兄。"}