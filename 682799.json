{"id":"682799","title":"寿胆溪林郡丞诞","dynasty":"明","author":"区越","text":"一杯随处起经纶，七十三来又诞辰。久恋方壶闲日月，亦招盘谷旧亲宾。天开五色彩云见，花覆千年玉露珍。圣主亦私岩壑老，栖栖猿鹤共长春。云水相招信复疑，此情应只紫厓知。莺声忽觉南窗梦，荷叶初成羽客衣。老眼见花多会意，高才击钵易成诗。绿阴满路山蜩奏，莫怪先生杖履迟。"}