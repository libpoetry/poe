{"id":"693297","title":"甲戌除夕和梁应和韵四首","dynasty":"明","author":"苏仲","text":"屠苏饮罢客迟回，旧事新怀百未开。坐到子时留不住，便添寅月送将来。年光每去如流转，春事无端好鸟催。投老山林安我分，送穷文字愧韩才。山梅带雪映山亭，我爱梅馨雪亦馨。光景几何期月过，酒杯不放片时醒。莺儿过腊声先变，柳□随春眼欲青。老矣痴愚无用世，几年奔走为虚名。山堂人老夜灯辉，坐觉风寒酒力微。守岁客喧催急鼓，贺正人起换新衣。门前好事鹊迎客，屋角晚晴蛛吐丝。愿祝升平千万载，年年花酒为君期。腊残风力阁寒衣，人到衰年酒盏知。稚子夜深还听镜，老夫春到漫裁诗。百千好事了不得，六十齐头老敢辞。且看斗柄天上转，一年生意是初时。"}