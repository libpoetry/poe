{"id":"1205115","title":"沁园春 送鹤寄可与郎中","dynasty":"元","author":"张之翰","text":"鹤汝前来，与余相从，近乎一年。每座隅举目，看挥大字，窗前侧耳，听诵佳篇。月白风清，天高露下，不肯飞腾亦可怜。鸡群里，见雪衣丹顶，空自昂然。星郎明日南迁。待送上秋风千里船。莫因其所好，乘轩受禄，启其所欲，学道升仙。渠是而今，经纶大手，早取徵书下日边。长鸣罢，似知余雅意，两翅翩翩。"}