{"id":"1035113","title":"领客君子轩木芙蓉盛开分韵得红字","dynasty":"宋","author":"魏了翁","text":"天公富万有，盈宇何充充。秋风一摇落，所得缘手空。忽于臞悴中，睹此寒露丛。天然真富贵，送尽人间穷。雅传与骚经，凡卉亦见容。胡为抱昭质，一盼独未蒙。或讶木末褰，或比水间红。至近前上处，至明日方中。硕人亦俣俣，于此犹不逢。莫我知矣夫，伫立看秋风。"}