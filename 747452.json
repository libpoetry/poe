{"id":"747452","title":"荆门雨后谒陆子静祠观蒙泉","dynasty":"清","author":"莫友芝","text":"剧暑暂以收，晴鸠唤犹涩。人侵野潦去，树抱残云湿。幽幽叩藤萝，踽踽惬间寂。山光落户牖，空翠若可摘。我行发隆冬，徂夏不遑息。宁知静翁静，适与劳者适。溪流何浑浑，山泉自清激。遥遥宇宙内，心理俨可识。当时牛刀手，游仞乃余力。物情各怀新，犹疑奉颜色。"}