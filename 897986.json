{"id":"897986","title":"送杜君章守齐州","dynasty":"宋","author":"张耒","text":"平生杜公贤弟兄，北州人物家法称。儿童服膺今见面，温润圭璧清霜冰。胸中诗书不见试，鬓发欲白论邦刑。用违所长众不可，公犹谈笑气甚平。人才之难万冀一，一士其重九鼎轻。典签不废吟拥鼻，所叹虚席何人登。临蕃千骑亦不恶，聊以馀力苏疲氓。霜清水落鱼泼剌，万瓮沸响新醪倾。东秦山河太守贵，长安歌舞新曲成。正须昼夜快作乐，舍人促公归治行。"}