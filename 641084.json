{"id":"641084","title":"义象行","dynasty":"明","author":"林鸿","text":"有象有象来天都，大江欲渡心趑趄。诱之既渡献天子，拜跪不与众象俱。象奴劝之拜，怒鼻触象奴。赐酒不肯饮，哺之亦不餔。屹然十日受饥渴，俛首垂泪愤且吁。天子命杀之，众官束手莫敢屠。侍卫传宣麾壮士，被甲各执丈二殳。象战久不克，兵捷象乃殂。忆昔君王每巡幸，象当法驾行天衢。珊瑚错落明月珠，被服美锦红氍毹。紫泥函封载玉玺，万乐争拥群龙趍。玉玺归沙漠，龙亦归鼎湖。所以老象心，南来誓死骨为枯。嗟尔食禄人，空负七尺躯。高高白玉堂，赫赫黄金符，伊昔轩冕今泥涂。嗟尔食禄人，不若饭豆刍。象何洁，尔何污。天子垂衣治万世，俾全象德行天诛。呜呼象兮古所无，呜呼象兮古所无。"}