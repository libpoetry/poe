{"id":"1106995","title":"古渔父词十二首","dynasty":"宋","author":"王铚","text":"渔父家风我所知，家风要与道相宜。不怀贪饵吞钩意，常似丝纶未下时。雨中渔艇一声歌，夹岸青林照碧波。跃马更谁思往事，红尘千丈奈人何。万里号风雪满山，黄芦晻霭水汪湾。九衢朝马愁泥滑，不识渔翁兴未閒。风波稳处钓舟閒，云去诸山暝不还。江面一峰何所似，青铜镜里绿云鬟。千古高人张志和，浮家泛宅老烟波。不应别有神仙界，祇此沧江一钓蓑。虞舜遗风远可寻，烟波一棹古犹今。九疑苍莽三湘阔，尽是云山韶濩音。曾见三闾屈大夫，强将清浊较贤愚。如今更觉前言拙，醒醉由来本不殊。风袅溪头钓线多，戏鱼无奈巧依荷。直须飘净浮萍草，尽放青天照碧波。禹门三级浪千重，变化飞腾岂有踪。寄语鱼虾休上钓，要看头角是真龙。得即欢欣失即忧，死生轮转暗相雠。那知垂钓非真钓，只在丝纶不在钩。船子禅师意未平，万波要喻境中情。鱼寒不食清池钓，何处归舟有月明。波清百尺见修鳞，水色天容自古新。昨夜西江浴明月，冰轮玉兔绝纤尘。"}