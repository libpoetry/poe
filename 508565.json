{"id":"508565","title":"题山水图为董英赋","dynasty":"明","author":"倪谦","text":"烟岚溟濛山万叠，根蟠古桧虬枝结。滚滚流泉何处来，激石穿崖浪飞雪。竹林古洞深复深，石床露泠莓苔侵。洞口幽人横素琴，弹出步虚云外音。两髯并坐如黄绮，山风吹衣净如水。閒读黄庭一两篇，满地白云飞不起。山深地僻人迹稀，惟许仙家依翠微。何当来访赤松子，濯我尘缨临石矶。"}