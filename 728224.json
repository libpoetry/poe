{"id":"728224","title":"风流子 出关见桃花","dynasty":"清","author":"张惠言","text":"海风吹瘦骨，单衣冷、四月出榆关。看地尽塞垣，惊沙北走；山侵溟渤。迭嶂东还。人何在，柳柔摇不定，草短绿应难。一树桃花，向人独笑，颓垣短短，曲水弯弯。东风知多少，帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。"}