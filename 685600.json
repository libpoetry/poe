{"id":"685600","title":"元夕镜园集诸词客醉后携妓行歌鼓吹前导遍历九衢闻鸡始散得三首","dynasty":"明","author":"邓云霄","text":"万井烟灯乐事新，夕当三五可怜春。东山惯挟如花妓，南陌多逢掷果人。鼓吹前驱冲夜市，金吾何处避香尘？溶溶月路波千顷，谁信凌波有洛神？选妓行歌绣陌中，鼓催花信角翻风。缓从金埒移莲步，更踏星桥到桂宫。灯吐九枝春似锦，烟含五色月当空。遥思绛阙承恩者，摇曳霓裳曲未终。一道歌声出镜园，春来桃李岂无言。共邀白月晴明景，须识青皇浩荡恩。醉入钧天听广乐，心依北斗捧尧樽。独怜边塞征人苦，刁斗寒更寂不喧。"}