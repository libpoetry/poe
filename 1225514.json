{"id":"1225514","title":"次韵戚总管赋雪","dynasty":"元","author":"李存","text":"长风剪水不成片，城上将军铁为面。五更吹角堕梅花，天女骑龙泪如霰。坐令万瓦白参差，人在蓬莱水晶殿。黄河夜合鼋鼍深，太行晓裂豺狼战。尚怜庐阜足佳致，五百寒僧不开院。昆崙朔南日本东，未信天花一时遍。塞边勒马公所閒，桥上骑驴吾不倦。化工作巧本容易，腊尽春临已三见。明知无酒俱冷落，岂有多情更欢宴。长安市上一贫士，白昼闭门何所羡。"}