{"id":"271034","title":"贺新郎·题松鹤图为金镇远宪长寿","dynasty":"清代","author":"宋琬","text":"甲第谁能亚。一堂中、谢家珠树，鲍家骢马。善体重华钦恤意，清问先于矜寡。早贯索、光芒退舍。父老扶筇来献兕，道驺虞、幡下无冤者。天赐与，万间厦。蹁跹双鹤孤山下。似君侯、雄姿磊落，风其潇洒。松底茯苓千岁外，堪佐锦堂杯斝。且莫把、玉山颓也。三竺六桥新雨后，恰笙歌、画舫公馀暇。游秉烛，留佳话。"}