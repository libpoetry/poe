{"id":"755002","title":"午窗苦热偶与三妹话及昨宵梦境诗以记之","dynasty":"清","author":"李?媖","text":"溽暑烦襟困郁蒸，挥毫落纸赋憎蝇。窗中列岫清如洗，便拟移居最上层。富贵逼人何日了，飘茵落溷徒纷扰。况我身居华屋中，雕栏紫阁如蓬岛。一望云霞一慨然，平生山水有深缘。却思昨夜清凉梦，直到匡庐看瀑泉。仙音泠泠供洗耳，浣尘正要聪明水。一条白练玉龙飞，千古常新谁得拟。长风浩浩袭衣轻，遥指天边桂月明。万顷玻璃身一叶，人间何事更关情。青云冉冉随风漾，蘧然一觉惊绡帐。罗衾展转不成眠，恍忽犹疑行雾上。烟消日出霁霞生，鸟语花间报早晴。梦寐閒思何足忆，会当鼓翼指霄程。"}