{"id":"530816","title":"书李前渠藩伯公便面","dynasty":"明","author":"杨慎","text":"望尘斗以北，倾盖江之阳。命驾慰迟暮，倚楼讯行藏。下榻沉痾失，拥彗端忧忘。玉藻敷温丽，金薤披玻琅。沦诗缀四始，逸籀括三苍。荒经询夏后，汲冢怀周王。赓皋既旦旦，聆挚何洋洋。维时首朱夏，迅晷改青阳。款言移日稷，彦会属辰良。蒲葵聊短咏，木桃愧申章。"}