{"id":"1242356","title":"疏帘淡月 和黄伯成吴兴道中韵","dynasty":"元末明初","author":"邵亨贞","text":"苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满花屋。奈景物因人反复。算千古风流，今有谁续。苕水东边月上，酒醒人独。角声吹、老梅三弄，想依稀、曾梦蛾绿。西风回首，山中有人，满头黄菊。"}