{"id":"18541","title":"喜雨·圃旱忧葵堇","dynasty":"唐代","author":"白居易","text":"圃旱忧葵堇，农旱忧禾菽。人各有所私，我旱忧松竹。松干竹焦死，眷眷在心目。洒叶溉其根，汲水劳童仆。油云忽东起，凉雨凄相续。似面洗垢尘，如头得膏沐。千柯习习润，万叶欣欣绿。千日浇灌功，不如一霡霂。方知宰生灵，何异活草木。所以圣与贤，同心调玉烛。"}