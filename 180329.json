{"id":"180329","title":"海棠未开对酒作此","dynasty":"宋代","author":"李流谦","text":"春以花故妍，花好不辱春。漫山烂桃李，由求盖具臣。国艳朝众芳，此花当不名。芳园丽韶景，点检能几根。东风未披拂，万红藏杳冥。过客白眼看，遂与凡木隣。一朝吐华艳，天日为之醺。绿樽有醇酌，及兹托殷勤。君看淮阴市，岂有国元勋。俗情傲未然，花笑当不嗔。"}