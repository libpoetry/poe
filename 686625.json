{"id":"686625","title":"雪中次钱江楼宪副","dynasty":"明","author":"边贡","text":"两岁高堂辍问安，每逢新腊恨漫漫。身如野鹤真无倚，心似江梅苦抱酸。衣线细留春草怨，穗灯深掩雪风寒。他年奉檄堪垂涕，毛义从来不为官。起居深借鹊巢安，著作从教酱瓿漫。迟暮岁华多客感，清修家世本儒酸。春潜水市晴烟碧，雪抱山城午日寒。且欲醉眠歌习隐，不须章表乞辞官。"}