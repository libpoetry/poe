{"id":"1109072","title":"征妇词十首","dynasty":"宋","author":"刘克庄","text":"闻说三边地，今为百战场。君书一二纸，妾泪万千行。妾甘为隐服，君喜冒先锋。但祝玉关入，宁无石窌封。远书徒搅思，归信屡愆期。瓦卦偏无准，灯花未必知。宽作三年别，安知四序迁。可怜容鬓改，人有几三年。去时儿在腹，忽已语嚘哑。何日番休了，迎爷两手叉。诗云王赫怒，吏说相宣威。假使从公旦，三年便衮归。烧操蒙冲舰，获坚云母车。赐君新节钺，还妾旧荆綀。野雉自双飞，离鸾半只栖。君非秋胡子，妾是杞梁妻。江南丝帛贵，塞北雪霜浓。莫恨铁衣冷，全装可禦冬。晨起推孤枕，昨夜留半衾。恐郎浑忘却，万一梦相寻。"}