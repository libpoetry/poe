{"id":"1116402","title":"金陵杂兴二百首","dynasty":"宋","author":"苏泂","text":"玉麟堂下柳丝丝，过了春风一半时。行到水乡应底事，黄莺飞上杏花枝。朱雀街头观阙红，角门东畔好春风。人家一样垂杨柳，种入宫墙自不同。浪说思家不我听，萧斋闲对竹青青。若为解释妻儿念，读尽栾城道德经。桑林伐尽枣林空，卖得柴钱饭不充。明日死生犹未必，将何缠裹过秋冬。江南堤柳拂人头，三月吹花特地愁。却忆旧时狂李白，题诗曾遍酒家楼。稍经运渎过潮沟，野草闲花触处愁。二十四航春水满，有谁来此上扁舟。有时幽鸟百般啼，无数阶头萱草齐。第一怕听泥滑滑，再三莫放雨凄凄。蒌蒿登盘朝饭美，河鲀入市晚羹香。应无白傅思春草，却有东坡赋海棠。碧烟腾上青松树，下有仙人此炼丹。丹成不愿千千岁，乞与前生一味閒。归心突兀不可制，一夜梦中行越山。惊觉恍然犹是客，欲随春色共东还。小小游车四面红，美人花貌映玲珑。随车更有郎行马，散入钟山十里松。万钥深深待驾临，府藏戈甲库黄金。规恢画饼翻增弊，孤负先皇一片心。永巷斜廊闹戟闱，帕黄寂寞护龙墀。深宫不与閒人到，只许珍禽自在飞。南位之南下曲街，画罗窗户隔红梅。方方丈石平如掌，曾是官家拜斗来。小小规模似禁中，分明夏禹欲卑宫。白头官吏知年几，犹指屏风说孝宗。三山掺别是前年，除夜还家翁已仙。少小知怜今老矣，每因得句辄潸然。五陵歌舞换埃尘，地下黄金出尚新。碑字已漫青草死，酸风吹杀石麒麟。江风吹面雪漫漫，二月东风特地寒。四十病身谁役汝，小车摇兀过长干。去年夜半草军书，今岁平安一事无。且愿吾皇千万寿，早教车马会东都。兵戈啑血只空回，天意人情未可猜。堪笑当时谁督府，卷旂夜半渡长淮。青溪阁上看青春，一度春风一度新。堪笑南朝江令老，北朝依旧作词臣。铁钱转手变铜钱，父老相传喜欲颠。未必颍川能若此，画图随处有香烟。客怀元不间春秋，柳绿花红见亦愁。第一不如归去好，东皋犹幸有锄耰。清唱闻之妓女家，依稀犹似后庭花。重楼复阁参天起，不见佳人张丽华。蘼芜涧边春草青，桃叶渡头江水生。女郎到此歌一曲，不尽今来古往情。伯玉文章一世雄，买碑人去更无踪。欲寻水馆风亭处，只在西门折柳东。楚囚对泣欲何如，江左图王计策疏。风景不殊人自老，令人更忆管夷吾。去年十二里新亭，尅复当时事未成。爽气不随秋露尽，犹闻神鬼夜论兵。春风动地卷红旌，人在清溪阁上行。歌舞洗空亡国恨，风流太守亦多情。二月风和日暖时，淡黄杨柳一丝丝。向人无限隋唐意，犹是桥南杨柳枝。客里逢春得几回，山桃还似旧年开。玄都道士何曾识，真个刘郎去复来。子高去后我方来，两地参差笑口开。赖有尊前似人喜，为渠想像饮三杯。白石鄱姜病更贫，几年白下往来频。歌词剪就能哀怨，未必刘郎是后身。内官折送御园梅，历剌如薪苦不才。安得昌原带苔树，疏花分得几枝来。城头士女出笆篱，喜色争瞻大使旂。尽道去年那有此，今年粥饭不曾饥。石头城上更高层，与客携壶试一登。屈曲江流学秦篆，春风应是李阳冰。龙虎江山未改形，临高一目但青青。春风岂是无才思，不洗从来战伐腥。四望庭中四望花，青春那属外人家。中间更著垂垂柳，自倚东风待翠华。白鹭洲前白鹭飞，人间还阅几斜晖。春风不与苏郎便，浩荡沧溟一舸归。云气依稀有若无，定山山下片帆孤。青芜不尽天连水，野鸭飞来成画图。龙光寺里只孤僧，玄武湖如掌样平。更上鸡笼山上望，一间茅屋晋诸陵。春韭夏菘谁复种，绿葵红蓼尚堪羹。山存虎踞龙盘势，谷隐猿惊鹤怨名。前日东园一看梅，昨朝重看杏花开。从今尽有花时节，判得从公日日来。白沙翠竹长干寺，绿水朱楼白下城。燕子飞来春又晚，去年曾此看清明。绿阴黄鸟半山园，谢字王名宛若存。试问时人两安石，却推翁仲不能言。等君日日在高台，吹尽杨花君不来。归兴自浓身尚客，江南老却贺方回。沟水泠泠韵玉琴，樱桃花下宿珍禽。龙车自向思陵掩，三十六宫春色深。日日花光乱酒光，青帘绿树映红妆。今年幸得元戎伴，三到钟山共草堂。小伞障羞去复回，蒋山寺里看花开。摩挲拄杖君随我，遮莫松间喝道来。花底翩翻燕子风，杏园何止万株红。亭轩包裹浑如锦，见说风流似禁中。车如流水马如龙，留守游山似谢公。夹道歌谣争指点，两行红旆转青松。城脚粼粼水一陂，水边杨柳映旌旂。青郊绿野无穷意，寒食清明三月时。鼓声打得海棠开，更向花前舞一回。传语流莺莫相怪，青春去后不重来。谢公遗冢尚坡陀，丝竹中年好若何。亦到旧时携妓处，野人行馌妇行歌。白日桥边白字碑，康王神道定为谁。路傍借问无人识，自滴村醪酹藓龟。青骨标灵尔许奇，翩翩白马去何之。庙门贴在烟云上，此是江东第一祠。白日相思可奈何，青春三月已无多。桃花风急鲤鱼老，独上台城听踏歌。香罗初换裌衣新，除却垂杨不是春。昨日街头骑马过，眼明犹见卖花人。燕子蜂儿各自忙，玉魂谁返杜秋娘。人间抵死无殊丽，免唤分司御史狂。睍睆飞来载好音，分明残夏胜春深。小窗谁作幽人伴，惟是炉香共绿阴。羊车洗马好谈玄，玉立风姿一少年。不枉当时人看杀，如今何处觅幽阡。桂棹青溪夜泊船，胡床歇马坐江边。一声笛罢不知处，两不交谈意已传。五马浮江一马龙，亡何兵满建康宫。瓜分鼎峙从来事，犹说金陵王气浓。不见乌纱紫绮裘，至今英气满沧洲。秦淮半夜棹歌发，明月清天江水流。休论句曲更茅山，只到栖霞说半年。暂学僧閒犹未得，几时真个作神仙。三月春归未是归，绿阴端的胜花时。绝怜首夏清和句，一字其间几个知。青漆楼高制作奇，当时纯不用琉璃。东昏幸自嗤梁武，不道东昏更可嗤。临春何在只桑麻，法宝丛篁间杏花。旧日此间同泰寺，曾将龙衮换袈裟。陶山松柏已成阴，地阔天高不可寻。二十年中儿又女，人间独自有伤心。寻诗还步小虹桥，薄日轻阴叫百劳。芦叶深青荷叶紫，江湖从此兴滔滔。幽草沿阶翠织成，初荷经雨碎珠生。藕丝道服松毛扇，独自花间趁鹿行。南轩门第老袁三，将业江湖久遍参。闻说中原太平事，数行清泪湿征衫。元帅中军展将旂，军中新刺好男儿。风云阵法秋毫识，前日兵兴使不知。缚屋牵牛旋旋归，淮边绿野尽耕犁。弓刀武备何曾识，只是当初田舍儿。州衙三面接秦淮，临水朱门一半开。却是浙中无此景，江鸥飞舞入城来。潮水萦回御水通，垂杨照影绿茸茸。天生此地非疏凿，未必钱塘似此中。一万强人犯海陵，可怜谈笑陷官兵。张韩刘岳今何在，塞上将军漫有名。多少横尸叠似楼，官人早晚解红头。淮南已是无聊甚，行到江东刬地愁。到郡今朝半月日，离家两个许多时。知他阿柏无他否，忆我何因我得知。城西二里楚金陵，吴帝名为石首城。如今土坞无青草，笑杀当时所必争。观殿今年七十八，往时同饭此斋前。梁金华石依然在，屈指重来十五年。七宝装成射雉场，人间还阅几齐梁。潘妃自踏金莲去，不见年年春草长。赏心亭前白鹭洲，淮水东畔水东流。只知览古生许恨，不知身世自悠悠。青春有酒劝不饮，无乃孤负金陵花。主人听客莫怪客，五更酒醒要思家。江鸥野鸭自保社，黑黑白白斗分明。东边唼唼西边舞，安得吾身似汝轻。淮南剧贼遽如许，昨日传闻尽杀之。罪人斯得勿漫喜，岂有父母残其儿。十分生聚九流亡，鬼面鸦形仰太仓。指望淮南大麦熟，夫妻子女得归乡。暄风吹斋响苍玉，竹石相看便有情。提胡卢来沽美酒，终日撩人不住声。四十之年又过一，春光回施少年人。如丝杨柳看如絮，昼锦堂中又一春。东门草色绿匆匆，游女行寻郎马踪。鸡鱼不到吴大帝，签卜争求梁宝公。幕府攒眉为至忧，公堂三五运兵筹。归之不得吾何用，独自方桥看水流。雨花台下百花香，驻马坡前百草长。若还谷熟人民乐，依旧风流好建康。朱园应是好花开，最忆西庄送别杯。火急封书寄子大，少留春色待归来。出门一步便相疏，千里何缘管得渠。笑貌声音等如梦，十年参学在长途。短褐钟山不跨驴，杖藜横笛野僧俱。虽无字说烦清老，犹恐龙眠画作图。看杀先来所寄书，不知病体比何如。想应药裹关心外，更与儿曹作念渠。梦得当时五绝诗，一回吟起一回悲。试偷格律无人识，只恐王家燕子知。曲曲青溪贯大江，鸳鸯鸂鶒一双双。元戎开燕时来此，城郭山林意两忘。乌衣巷侧长干寺，暇日閒来看一回。未觉六朝兴废迹，凄凉先傍眼边来。桑间少妇谁能管，松下孤僧却可怜。鱼跃鸢飞均适尔，流行坎止不徒然。钟山窈窕转龙身，小屋低松次第新。试觅定林依旧在，只无当日读书人。小盖高肩翼蔽无，钟山寺里换篮舆。相逢举止无羞涩，一段风流似上都。魏紫姚黄扫地空，斩新相尚庆元红。道人眼界无分别，只赏东来一味风。二十四番风信催，郭南间道有花开。园官欲斗金钱赏，名字先供百品来。窗间日日叫提壶，有酒分明不用沽。自是老来游兴懒，日长添得睡工夫。细叶如云绿渐敷，玉人晨起换金壶。就中一朵紫中贵，除却扬州天下无。四畦芍药间葱花，五月春风便有涯。闾巷萧条生意少，隔墙谁信内官家。花案妆来日日新，金陵犹有许多春。若为造物回芳意，尽结嘉禾活饿人。始见拖金复散丝，风吹雨打一枝枝。灵和殿前好杨柳，争如张绪少年时。琪树三朝种已成，绿阴回合啭宫莺。伤心辇路生春草，不见素娥花底行。头上瓶中一万枝，花枝人面两相宜。满堂将帅文兼武，都载周家既醉诗。江流带雪少波澜，见说潮头也怕寒。未枉推敲瘦诗骨，且令澄澈瑩中肝。笑谈容易发仓囷，全活生灵百万人。十五年来山里坐，不妨来此越精神。老大驱驰亦已劳，移文宁受客嗤嘲。人间多少閒田地，无处令渠著把茅。晋宋齐梁几帝陵，土堆谁解有英灵。三台五省纷纷改，惟有钟山只么青。高世何须更欲名，古人于此畅幽情。后来同味无王谢，自折幽兰上冶城。安石风流苦未遥，重来遗迹尚山椒。一丘元自无花草，底事令人觉意消。车声辘辘马萧萧，山色何如换六朝。要识相传风俗在，居人道得语音娇。凤凰台上凤凰游，山自青青水自流。千载谪仙元不死，相逢一笑不能休。忆杀当年刘改之，风流曾赋秣陵诗。如今白骨埋青草，百咏何因尔得知。平生英俊邢刍父，酷爱闽中一卷诗。落笔文章有如此，因何不到秣陵嬉。葛巾裹却葛天民，有女闺中号燕春。只在西湖不行脚，金陵风月欠斯人。朱髯五十上南宫，下笔犹能太古风。养就胸中治安策，老天那复滞渠侬。中年多病才都减，无奈金陵景物何。安得山楹周四者，肯来相伴此吟哦。毫端真敌万人军，蔬笋能空粉黛群。机幕昼閒仍吊古，不胜东閤好郎君。半山松菊略能存，犹有荆公旧墨痕。佳处不缘谁属我，只应牛首正当门。川原膴膴树斑斑，十里春风一望间。野马不羁天地阔，孤鸿无奈水云閒。红袖纷纷转翠屏，元戎小队出郊坰。凭谁为集康衢咏，翻作金陵贺太平。阑干三面倚晴晖，竹外长江一线微。太守不来僧自看，清凉境界箨龙围。旋结穹庐作露亭，疏枝阑入更轻盈。今年客思撩人甚，欲共梅花笑不成。池亭楚楚更堂堂，占得宽閒地一方。花竹四时随处有，纵无人赏亦何妨。杏堂缭绕过梅堂，小竹高松映苑墙。白雪飞残红雾密，乘舆不到却凄凉。扫地须臾架屋成，风流尤胜拂庐亭。吹来一片杯中雪，看著花枝醉忽醒。亭上施屏或可无，江山形胜恐难摹。何当穷腊亲来此，身作袁安卧雪图。冶城迤逦过清凉，城脚连云一带长。佛寺仙宫更游苑，杖藜知费几诗章。溪上鸳鸯避画船，船中妓女列婵娟。使君爱日留连客，同醉江家旧宅边。曲曲清溪有几湾，酒船笳鼓去仍还。閒情自合频来此，只在州衙咫尺间。钟山阁上看朝曦，玉作遥山碧四围。云气茫茫疑是水，人间无此米元晖。山南山北冢累累，僧寺多承旧宅基。兴废相仍真若此，死生常事不须悲。孙陵冈上丛生草，太傅坟前没字碑。人世百年元有限，何须功业更巍巍。十里城壕尽是花，覆舟山下几人家。日长知道游车倦，自汲新泉唤饮茶。疋马东来说晋元，当时一统笑三分。如今寄食城隍庙，异代君臣莫更论。周颙宅作阿兰若，娄约身归窣堵波。今日丹青拜荆国，草堂香火已无多。凤凰台上凤凰游，凤去台空水自流。惆怅何因见李白，采江试觅月明舟。青山渺渺水迢迢，王气千年久未消。独客重来睹风景，江头犹有女吹箫。甫见梅花方结子，即看燕子已生儿。青春游荡不知返，留住金陵又几时。方桥一派水萦纡，客散亭空清夜徂。二十五声春点静，月明池上柳疏疏。飞梁谁字小垂虹，波面蜿蜒去不穷。一段风烟无处觅，鸳鸯鸂鶒在其中。南台北榭隔飞烟，绿水朱桥思渺然。月下閒来看箕斗，傍人指点似神仙。柳思花情分外娇，青楼消息夜迢迢。金陵看得新歌舞，不数吴音共楚腰。竹树池台三亩馀，白云千载护幽居。悲凉物色须弹压，粉白脂红却要渠。东冶亭东转半山，栽松庵外万琅玕。重来钟阜同僧话，回顾城中几客閒。艳杏夭桃日夜忙，雨馀啼损不成妆。元戎和气春风似，又引笙歌看海棠。马军骁骑试楼船，见说倾城出道边。元帅留台都赏赐，一时百万喝金钱。纸钱吹挂树枝风，积李崇桃白间红。但见牛羊上丘垄，忽看禾黍出蒿蓬。白下城东送客时，同来何事不同归。君归说似西园柳，遮莫轻绵一片飞。北门缭绕出东门，一处亭台酒一巡。景物欣欣乐知己，柳容花貌越精神。清明过了日晴佳，九十韶光便有涯。恨杀东风太豪横，夜来吹尽海棠花。一派娇波入翠溟，垂杨只似古来青。未能草草归家去，怕上劳劳送别亭。城上黄花散漫生，溪头绿树忽阴成。浓春自欲烘人醉，却忆秋风一味清。轻风湿湿树斑斑，燕乳鸠鸣春又残。门巷狭斜无不到，有何人似柳花閒。张硕风流隐钓缗，渔郎回首漫纷纷。杜兰香去知何在，惆怅西江一浦云。扁舟乞得自由身，烂漫金陵作好春。桃叶桃根双姊妹，清风明月我三人。九十春光即渐休，莫将双眼上层楼。江南归计无由遂，一点杨花万斛愁。月楼谁伴咏黄昏，剪剪轻风阵阵寒。独据槁梧成不寐，杏花生影小阑干。不及卢家有莫愁，君恩如水向东流。从今相送东流后，地下伤春亦白头。上尽层城更上楼，绿杨枝外尽汀洲。蝶衔花蕊蜂衔粉，同向春风各自愁。青帝言归速驾忙，荼蘼架底静年芳。轻风乍染阴阴绿，微月低笼淡淡香。压架荼蘼百万枝，月边花下更涟漪。三更比屋皆高枕，如此清凉弃不知。似玉如酥最有情，一香熏彻万愁醒。多应无奈花相恼，故绕荼蘼架底行。红芳蜕兮花似雾，绿阴径兮叶生烟。独往来兮差自得，心境会兮不可言。忆杀仙人白仲都，江边遗迹尚楼居。骖鸾翳凤如容我，拜作先师定肯无。紫髯何事忽迁都，有意宫中号太初。他日三军嫌饮水，只应翻忆武昌鱼。立夏连朝刬地寒，看承芍药倩园官。秋千拆罢无聊赖，轩槛周遭绿一般。金城杨柳绿毵毵，摇落殊非昔汉南。一语莫因人遂废，树犹如此我何堪。桃花园作芳林苑，濛汜池通祓禊堂。前以骄奢为晋宋，后无规鉴亦齐梁。小虹桥上看朝曦，云里钟山一带微。忆在山中望宫阙，淡烟朱碧转依稀。听筝堂上一欷歔，翻手君恩似昔殊。按罢金縢应莫怪，近前閒捋使君须。一曲清溪一首诗，风流千载忆僧施。小姑溪上平安否，容我骑鱼作伴嬉。方山四面不曾圆，中有仙人号葛玄。见说丹成浑不食，五云破洞白升天。不论城外与城中，时节欢然一笑同。棠棣花残紫荆老，可无书札问孤鸿。青山绿水思悠悠，见说蛾眉万古愁。斗酒百篇能漫浪，白乎吾与女同游。莲花博士去骑鲸，镜曲回瞻一怆情。少待诗成附河伯，愿加涂乙始流行。高资冢上五楼穹，先祖曾经相哲宗。乱后伤心馀石马，小孙来补万株松。八功德水饮一勺，当下令君热恼消。城里红尘莫回首，小屏风岭好逍遥。安榴朵朵簇巾红，数曲阑干掩映中。寻得冰纨题小草，浅新还爱绿荷风。前日葵苗匝地青，几何时节与人平。旁观指点荼蘼架，折蕊攀条似隔生。宛转歌喉一串珠，玉人花貌更清姝。明年东武南城唱，试觅源流定忆渠。十八年前蜀道还，维舟曾记此龙湾。江流万里元依旧，药市蚕丛兴未阑。旂帜精明鼓角雄，江淮草木尽闻风。面门神王须如戟，鼠子无轻怒我公。放散边头武定军，卖刀买犊做农人。向来忧国多浮议，谁省官家亿万缗。表里江淮四十州，稍回饥盗事田畴。得公数十分天下，庶矣斯民疾痛瘳。三月更当临尽头，升元阁畔一閒游。偶因花会逢花面，半日僧房得少留。扬州风物转头非，又是葵榴得意时。班扇入怀君莫恃，秋来那免弃捐悲。廿载金陵九还往，何如三宿在桑间。还家更有江南兴，只取囊诗子细看。兵机将略总如神，儒术仍参席上珍。补得国风成百咏，不妨幕府有诗人。阅武堂前杨柳枝，如今是隔几多时。至尊屠肉潘妃酒，问著垂杨总不知。紫云回薄隐新愁，早起钟声也是不。遍地葱花两三亩，至今人道景阳楼。一门子孝更臣忠，庙食分明百世功。任是清虚亡晋室，只留卞壸在江东。"}