{"id":"703038","title":"东湖书院次刘东山大司马韵为吴都宪廷举作","dynasty":"明","author":"谢迁","text":"溪桥石磴往来通，胜景依稀绿野同。门对竹梧凝晚色，山连亭榭领春风。尘容驾断重栏外，玉屑谈霏四座中。试向源头寻活水，湖光溔瀁窅难穷。绝涧萦回万壑通，草堂真趣许谁同。天开梧野空尘宇，地接桃源尚古风。弦诵窗虚闻月下，渔樵路迥出云中。主人漫动思归兴，宪节方当惠困穷。"}