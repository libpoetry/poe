{"id":"988075","title":"太白招魂","dynasty":"宋","author":"崔敦礼","text":"予为谪仙兮，薄游人间。傲岸不谐兮，世路艰难。折芳洲之瑶华兮，采琼蕊入乎昆山。愁长安之不见兮，坐拂剑而长叹。魂一去而欲断兮，与春风而飘扬。飘扬其竟何托兮，造化为之悲伤。于是帝命巫阳，若有一人。神气黯然，精魂飞散。迟尔归旋，乃下招曰，魂兮归徕，无东无西，无南无北些。碧海之东，长鲸濆涌，不可以涉些。扬波喷云，蔽天鬐鬣些。齿若雪山，挂骨于其间些。归徕，去无还些。魂兮无南，南山白额穷奇貙貒些，牙若剑错鬣如丛竿些。口吞殳鋋，目极枪橹些。归徕，饲豺虎些。魂兮无西，西当太白，横绝峨嵋些。地崩山摧，天梯钩连些。峥嵘崔嵬，朝虎夕蛇些。磨牙吮血，杀人如麻些。归徕，行路难些。魂兮无北，北缘太行，嶝道峻盘些。马足蹶侧，车轮摧冈些，气毒剑戟，严风裂裳些。归徕，北上苦些。魂兮归来，君无上天些。天鼓砰訇，雷震帝旁些。投壶玉女，笑开电光些。风雨之起，倏烁晦冥些。犬吠九关，杀人以愤其精魂些。归徕，天路何因些。魂兮归徕，君无下此幽都些。闭影潜魂，遗迹九泉些。剑轮汤镬，猛火炽然些。疑山炎昆，苦海滔天些。归徕，保吾生些。魂兮归徕，还故乡些。高楼甲第，连青山些。飞楹磊砢，栱夤缘些。云楣横绮，桷攒栾些。皓壁昼朗，朱甍鲜些。金窗绣户，朱箔悬些。魂兮归徕，列珍羞些。月光素盘，饭彫胡些。鲁酒琥珀，紫锦鱼些。白酒新熟，黄鸡肥些。山盘秋蔬，荐霜梨些。吴盐如花，皎白雪些。玉盘杨梅，为君设些。魂兮归徕，恣欢谑些。南国美人，芙蓉灼灼些。洛浦宓妃，飘飘飞雪些。长干吴儿，艳星月些。西施东邻，秀蛾眉些。一笑双璧，歌千金些。琅玕绮食，鸳鸯衾些。博山炉中，香火沉些。魂兮归徕，醉壶觞些。青娥对烛，俨成行些。玉童两两，吹紫笙些。佳人当窗，弹鸣筝些。玉壶美酒，清若空些。看朱成碧，颜始红些。连呼五白，行六博些。赤鸡白狗，赌梨栗些。半酣呼鹰，挥鸣鞘些。金鞍龙马，花雪毛些。霜剑切玉，明珠袍些。魂兮归徕，入长安些。清都玉树，瑶台春些。万姓聚舞，歌太平些。伐鼓槌钟，启重城些。日照万户，簪裾明些。骑吹飒沓，引公卿些。白日紫晖，运权衡些。倒海凌山，索月采荪些。文质炳焕，罗星旻些。魂兮归徕，乐不可言些。乱曰：长相思兮在长安，络纬秋啼兮金井栏。望夫君兮安极，我沉吟兮叹息。怀洞庭兮悲潇湘，把瑶草兮思何堪。念佳期兮莫展，每为恨兮不浅。荷花落兮江色秋，秋风袅袅夜悠悠。魂兮归徕，谢远游。"}