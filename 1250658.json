{"id":"1250658","title":"东雒山房诗","dynasty":"元末明初","author":"宋濂","text":"东雒山人羽为衣，腰悬宝剑光陆离。超然乘天㳺，旷荡八极随飙驰。俯视嵩高三十六，一一秀出紫金翠羽之华芝。中有少室八百六十丈，颠倒元气涵晨霏。毵毵绿毛仙，濯足清泠渊。见人不肯折腰拜，手掷绿黍散作天花旋。天花旋，舞连娟，玉女从东来，头戴云翘足跰?。试持秋帛捣寒石，中夜灵响凄紧如霜弦。不知龙穴有石髓，太乙月鼎将同煎。劳生任飘忽，谁复相留连。天鸡一鸣天下白，齐州九点凝青烟。朝㪺瀍涧之灵泉，夕漱伊洛之寒川。虽知城郭尚依旧，华表鹤泪应千年。大江东流浴龙虎，丹光掩月夜吞吐。故乡何处久不归，人间一笑成今古。三素云高不可攀，仰见群仙出没于其间。勿使明镜凋朱颜，顾我魁礧徒，无由扣琼关。我不能鼻息吹虹霓，顿挫万物归新题。我不能白昼兀坐惜居诸，时翻枯竹除白鱼。但得三寸舌，赤如莲花净于雪。高谈蕊珠经，旦夕声不绝。声不绝，造玄徽，芙蓉峰前金虎要人骑。山人当相求，飞飞腾太微，共持瑶华玉管凌云吹。"}