{"id":"696292","title":"偕华愚公齐越石吕介孺王见卿耿明甫刘敬仲蔡韫先集米仲诏古云山房分得六鱼","dynasty":"明","author":"范景文","text":"入门诗意在，景径淡萧疏。石老留云古，窗明印月虚。茶寮醒醉客，画舫隐清鱼。同抱寒禅相，求看绣佛居。色色南宫肖，唯颠小不如。与秋同淡冷，对酒益清虚。韵思图中写，微言谑里摅。犹嫌多事甚，商校古人书。"}