{"id":"210061","title":"瑞龙吟·长安路","dynasty":"宋代","author":"陈允平","text":"长安路。还是燕乳莺娇，度帘迁树。层楼十二阑干，绣帘半卷，相思处处。漫凭伫。因念彩云初到，琐窗琼户。梨花犹却春寒，翠羞粉怨，尊前解语。空有章台烟柳，瘦纤仍似，宫腰飞舞。憔悴暗觉文园，双鬓非故。闲拈断叶，重托殷勤句。频回首、河桥素约，津亭归步。恨逐芳尘去。眩醉眼尽，游丝乱绪。肠结愁千缕。深院静，东风落红如雨。画屏梦绕，一篝香絮。"}