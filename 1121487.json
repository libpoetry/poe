{"id":"1121487","title":"寄游良臣五绝","dynasty":"宋","author":"欧阳澈","text":"萤窗顾我绝韦编，砥节思齐叔度贤。谁念广文穷到骨，倾囊时与杖头钱。阘茸闾阎数米炊，耳根舆议噪蛙卑。那知别得琴中趣，五斗犹惭为折枝。壮浪年来笔有神，诗如开府顿清新。暗中慎莫投珠璧，道路无非按剑人。登云胜概脱风埃，顿费诗仙赋咏才。忆得年时共轰饮，罗衣曾暗裛香煤。文会何时聚德星，紫芝眉宇照人清。锦鞯并控寻春马，持酒冯花为解酲。"}