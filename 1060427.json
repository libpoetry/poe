{"id":"1060427","title":"雪霁陪诸公登滕王阁分韵得阁字","dynasty":"宋","author":"洪朋","text":"醉乘笋舆归，馀兴陟层阁。其前俯长江，其下压城郭。入眼迭辉映，积雪未销铄。祲氛兹荡涤，山川一恢廓。琼田认洲渚，璇树花丛薄。明明飞丹霞，往往翔皓鹤。俯仰一神界，今我胡不乐。滕王已尘埃，大屋旧丹雘。人生何自苦，兹游行已昨。吾闻水西峰，中有洞宫脚。洪崖升天去，仙圣时间作。伊予千载裔，未鍊八琼药。孰能相与游，更议入庐霍。"}