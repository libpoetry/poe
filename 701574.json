{"id":"701574","title":"浣俗轩五首为孙德谦","dynasty":"明","author":"黄佐","text":"冥鸿避矰缴，威凤栖琅玕。呼汹埃壒中，谁能回羽翰。浮荣逐不舍，乃见掇危患。嗟古贤智人，天游恒闭关。闭关求我志，出即事廊庙。文案虽纠缠，音徽自高妙。玄珠翳绀渊，晶荧有馀耀。朝市藏大隐，振缨可同调。同调子鸣鹤，异臭谁断金。皎皎嘉石阳，肃肃棘树阴。循除听流水，钩帘见鸣禽。啸傲层轩内，聊用洗我心。洗心实稽古，攫名非俟命。利本竞锥刀，色乃让千乘。义欲在丹书，圣狂有明镜。懿维皭不滓，芙蕖秉贞性。贞性本自敦，乃为薄俗移。驱车出门去，扰扰多尘缁。濯足蓬瀛流，晞发扶木枝。俗累自兹浣，天衢以为期。"}