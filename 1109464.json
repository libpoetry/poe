{"id":"1109464","title":"和汤叔永二首","dynasty":"宋","author":"刘宰","text":"鲁人岂解识东丘，夫子犹怀去鲁忧。公论世间谁了了，德人心事本休休。致身官路虽非远，回首家山盍少留。三径未荒松菊在，天涯多少望乡愁。底须弹铗叹无家，自有诗人赋子嗟。平世岂应遗烛武，暮年安可傅长沙。为邻幸赐千金诺，进德相期一篑加。欲泛五湖观浩渺，兴来还可共浮槎。"}