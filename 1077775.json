{"id":"1077775","title":"读东坡和渊明贫士诗寄诸子侄云重九俯迩樽俎萧然今余亦有此叹因次其韵将录寄梁溪诸弟以发数千里一笑 其四","dynasty":"宋","author":"李纲","text":"肮脏老张镐，寂寞穷黔娄。古人日已远，此意谁复酬。墨翟突不黔，仲尼辙环周。岂为一身计，实怀四海忧。沮溺但躬耕，吾岂斯人俦。有酒且径醉，无酒不必求。"}