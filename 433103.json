{"id":"433103","title":"杂诗（五十一首选四）","dynasty":"近现代","author":"徐炯","text":"山中有乔木，入世苦太早。挺立五千年，精销形渐槁。本根竞自伐，晨夕安能保。叶渺鸾鹤栖，干嗟虬龙倒。感此寂无言，荒荒天地老。古人不可见，可见古人心。古人心如何，精坚比黄金。或如嵩山高，或如江水深。山高水且深，一一托鸣琴。为君从容弹，君听弦外音。北山吐白云，柏叶自青青。下有万里流，夜夜照秋星。秋星一何瘦，江流一何腥。寂寞一声笛，夕阳影里听。河清自有时，吾生岂能待。适与冰霜会，坐惜江山改。人禽气一杂，悠悠遂千载。所以鲁仲连，慨焉蹈东海。"}