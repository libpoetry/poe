{"id":"1114445","title":"次韵子都兄见寄","dynasty":"宋","author":"李洪","text":"栖栖异县叹飘蓬，暂释牢愁颂酒功。失马忽悲居塞上，卧龙有待起隆中。匪躬直道宁忧辱，巧舌如簧固易穷。况有知音居鼎铉，岂随笠泽著书丛。五色徒誇补衮工，百年痴作蠹书虫。尘缨黧貌惭衰相，窾木号风逼岁穷。酌酒漫为蛇画足，覆蕉今悟鹿成空。江村且索梅花笑，独有幽人影伴红。"}