{"id":"184247","title":"涧壁阻风登小山四望书怀","dynasty":"宋代","author":"孙应时","text":"崇阿岩长江，荒蹊得徐步。徘徊一舒眺，邂逅豁心素。天壤故宠廓，川涂渺回互。苍烟极东溟，落日临北固。波光汇汀渚，碧色明草树。淮南平如砥，万象入指顾。低迷江都宫，队辚瓜洲戍。依依眷昔游，恻恻起遐慕。向来犹喜事，所历有奇趣。摧颓八九年，日已不如故。两脚厌行李，万里谙长路。乃穷岷山源，重到入海处。结交岂不广，览古亦云富。所抱忧国心，知非济时具。晨昏耿重闱，裘葛窘童孺。脱然决东耕，孤舟入东鹜。浸近真自喜，凌险有余惧。可怜兹丛薄，政尔淹杖屦。云容尚飞扬，风意何郁怒。人事谅难必，江神非所忤。遮蒙皇天慈，稳借一帆度。致意孙兴公，寻君遂初赋。"}