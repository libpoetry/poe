{"id":"821002","title":"西平乐","dynasty":"清末近现代初","author":"汪东","text":"向晚鸦归，溯风笛起，楼迥便觉秋赊。频拍阑干，望穷西北，浮云冉冉犹遮。叹赋笔、哀时纵妙，鼙鼓催人渐老，繁华境改，空惊浩劫虫沙。何待新亭洒泣，千载事、似梦总堪嗟。雾沾衰草，风回旷野。黄叶萧萧，门径欹斜。休错比、成都旧宅，彭泽荒园，好藉琴尊伴客，松菊怡情，长向閒中遣岁华。无柰故人，音书断绝，飘转关河，遍地荆榛，日暮途穷，如何不还家。"}