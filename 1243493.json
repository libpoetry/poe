{"id":"1243493","title":"和万卷阁诗韵 倪希圣携石元吉题万卷阁诗见示且言其先大父枢密公南渡后尝读书游观于此南渡去今二百年遂成陈迹感古伤今不能忘怀何时一登楼纵观前人遗躅朗吟豪咏于天风百尺之上与王粲元龙相望于千载之下顾不伟欤因次韵二章 其二","dynasty":"元末明初","author":"叶颙","text":"画栋丽晴霞，飞甍接天汉。虚棂纳青山，巍轩贮黄卷。缅怀创楼人，胸襟蕴奇算。相去数百年，坐阅成一旦。想当读书日，研精固忘倦。浮云变盛时，短世惊薄宦。我欲登斯楼，烟云聊把玩。感慨三抚阑，临风寄长叹。"}