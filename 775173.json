{"id":"775173","title":"援道殍志感","dynasty":"清","author":"洪繻","text":"茕茕有老妇，委作道旁喂。无名登尺册，收容有同罪。保甲连坐条，斯言非汝绐。闻汝丈夫子，身材亦磊磈。避乱逢倭兵，竟作刀边醢。老妇无所依，流离成冗猥。身体罹残疾，病容日腲腇。视之怀为伤，赠之以货贿。茫茫天地间，转轮为苦海。沉溺彼何人，悲声有馀欸。济物须乐施，厚费宜无悔。常持此寸心，聊以补真宰。"}