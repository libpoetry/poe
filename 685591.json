{"id":"685591","title":"天旌节孝册为新会梁文学母陈太君赋二首","dynasty":"明","author":"邓云霄","text":"姑自含饴妾弄雏，谁怜俯仰一身孤。衮褒岂意逢明主，矢死那能报故夫。紫水波长心共折，黄陵竹在泪难枯。试看宝树庭阶下，他日还巢返哺乌。阳回黍谷始知春，历尽冰霜剩此身。丹诏喜颁怡老日，白头长作未亡人。莱衣欲制宫中锦，鸾影重开镜里尘。留得名儒风范在，江门应与孟家邻。"}