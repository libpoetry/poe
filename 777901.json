{"id":"777901","title":"木兰花慢·晚泊长江，感赋","dynasty":"清","author":"陈家庆","text":"泊长江晚霁，又烟水，送归舲。正风过潮平，雨收云淡，日落山青。两岸渔歌，祗声声、柔橹荡前汀。莫向江心弄影，鱼龙惊起沧溟。扣舷我欲唤湘灵。难与赋娉婷。叹笛里关河，酒边岸月，好梦谁醒。前朝故欢犹在，后庭花、依旧隔江听。遥指神京一发，何人痛哭新亭。"}