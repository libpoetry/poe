{"id":"1189971","title":"和沈参军招友生观芙蓉池","dynasty":"唐","author":"温庭筠","text":"桂栋坐清晓，瑶琴商凤丝。况闻楚泽香，适与秋风期。遂从棹萍客，静啸烟草湄。倒影回澹荡，愁红媚涟漪。湘茎久鲜涩，宿雨增离披。而我江海意，楚游动梦思。北渚水云叶，南塘烟雾枝。岂亡台榭芳，独与鸥鸟知。珠坠鱼迸浅，影多凫泛迟。落英不可攀，返照昏澄陂。"}