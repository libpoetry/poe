{"id":"1149702","title":"庙之神","dynasty":"唐","author":"元稹","text":"我马烦兮释我车，神之庙兮山之阿。予一拜而一祝，祝予心之无涯。涕汍澜而零落，神寂默而无哗。神兮，神兮。奈神之寂默而不言何，复再拜而再祝。鼓吾腹兮歌吾歌，歌曰。今耶，古耶。有耶，无耶。福不自神耶，神不福人耶。巫尔惑耶，稔而诛耶。谒不得耶，终不可谒耶。返吾驾而遵吾道，庙之木兮山之花。"}