{"id":"726802","title":"重阳殿成金石会竟上诗","dynasty":"南北朝","author":"张正见","text":"周王兴路寝，汉后成甘泉。共知崇壮丽，迢遰与云连。抗殿疏龙首，峻陛激天泉。东西跨函谷，左右瞩伊?。百常飞观竦，三休复道悬。拱乌遥造日，攑虬远架烟。云栋疑飞雨，风窗似望仙。玉女临芳镜，金珰映彩椽。梅梁横发蕊，藻井倒披莲。云光开御宿，佳气属祈年。霜雁排空断，寒花映日鲜。负扆凭霄极，台司列象躔。登台喧大厦，御气响钧天。北斗承三献，南风入五弦。鸾歌鳷鹊右，兽舞射熊前。翔鶤仰不逮，燕雀徒联翩。"}