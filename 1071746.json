{"id":"1071746","title":"次韵赵德夫龙图送李谏议","dynasty":"宋","author":"韩驹","text":"尝闻中兴日，补衮用老儒。乱离岁月驶，如隙过白驹。慷慨请击贼，艰难论迁都。百谋未一试，去国秋云初。归来视青镜，老色上鬓须。新亭对茂弘，建邺怀伯符。古来兴废地，俯仰再呜呼。使君亦伟人，独我惭非夫。邂逅得参语，僧坊饭伊蒲。谁云异乡县，契合连簪裾。我有一叶舟，可钓宣溪鱼。如君医国手，宁当堕江湖。燕雀尚纷拿，志士极欷歔。时哉更搏击，饥鹰思草枯。"}