{"id":"700301","title":"六月十日过分水王主事舜夫留宿明日以十绝句追送次韵答之","dynasty":"明","author":"顾清","text":"潞河流水碧湾环，此日何期照病颜。举目家园疑可见，依稀尚有百重山。曾参石室润鸿休，又见蒲轮降鹄头。归去太平犹许颂，未应诗酒只赓酬。扁舟临发更迟迟，无复人间富贵机。却忆少年春试日，月明携卷候彤闱。君王六乘代来初，云从飞龙水送鱼。敢谓老臣耽暇佚，青山种树要全书。久矣人间却步行，依然枳棘道边生。扁舟始羡江湖子，乱入风波坦不惊。猛虎有时还入市，飞鼯何自可凌云。临风一笑掩青史，只恐今文累古文。急雨翻河电掣空，分明此意识天翁。老臣负乘今知免，归卧陶家一榻风。少不如人老岂如，并将衰病益空疏。茂陵词笔吾何敢，赖有清言慰索居。吴丝衫子洛京尘，点染从来岂一人。七字衮华君幸许，更烦松石颂长春。识调知音钟子期，爱贤推毂郑当时。老夫病矣无能役，看子飞腾定不疑。"}