{"id":"985831","title":"机舂歌","dynasty":"宋","author":"钱时","text":"机舂结草溪之唇，翳桑古柳联清阴。无人认得东流水，如此妙旨谁知音。碧渠走峻琉璃滑，鸣瀑怒卷波澜阔。飞轮转拨无已时，试问此机是谁发。此机欲见妙无形，此机那复声可闻。自从清浊未高下，直至而今无暂停。上有茅斋人静止，日用变化心如水。斋名果育定何如，为言只此机舂是。"}