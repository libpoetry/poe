{"id":"1116887","title":"和吴仲庶龙图寄德仁致政比部二首","dynasty":"宋","author":"苏颂","text":"道骨仙风擅世华，肯将璠玉混泥沙。潜郎未老辞朝路，傲吏归来学道家。逸似子荆将漱石，清如中散本餐霞。应思平日市朝客，缰锁拘挛正可嗟。倦游城阙厌纷华，一棹南归出白沙。簪绂弃来如释负，山林到处便为家。流泉绕舍锵金玉，仙饵盈槃泛露霞。珍重宗英嘉隐操，远裁清句重咨嗟。"}