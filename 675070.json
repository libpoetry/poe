{"id":"675070","title":"过庆善宫","dynasty":"明","author":"王九思","text":"皇天颇厌乱，太宗当其冲。天歌起晋阳，矫矫云中龙。乃知沟浍间，神物固难容。诞育在兹壤，山川灵气钟。清渭环其区，终南如堵墉。遗宫阒萧爽，朝暮闻清钟。宫前断碑卧，雨深苔藓封。土民或拜舞，卜岁求丰凶。樵牧不敢入，亦钦王者踪。客从浒西来，经此南课农。下马瞻閟像，进止还肃雍。"}