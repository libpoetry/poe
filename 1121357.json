{"id":"1121357","title":"哭德和伯氏六首","dynasty":"宋","author":"林景熙","text":"棣陨双葩洒泪红，百年已短更匆匆。祇今风雪栖栖影，地老天荒一个鸿。风尘何处托清魂，家世梅花水月村。旧箧已无封禅稿，独怜渴病似文园。空遗破砚孤心苦，只博生绡两鬓华。小婢灯前泣秋雨，竹房不见夜呼茶。溪冷浣花宗武哭，池荒梦草惠连愁。行人犹说春风夜，灯影书声共水楼。伯兮癯似松间鹤，季也孤于云水僧。昨夜梦中闻笑语，觉来秋在影堂灯。草枯霜白泣原鸰，五十三年老弟兄。风雨对床缘未了，荆花重合在来生。"}