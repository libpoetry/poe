{"id":"811561","title":"南乡子二首","dynasty":"清","author":"史承谦","text":"穗冷一灯昏，耐尽孤眠入夜分。不信今宵还梦到，重门，的的看伊笑复颦。暗忆梦中人，枕上凝思态未真。鸳被暖香犹未散，重温，再去寻伊缥缈身。徙倚近前楹，寒月溟濛酒半醒。何处叶声吹不定，分明，是否罗裙窣地行。只隔小中庭，玉轸应传太息情。从是别来滋味恶，残更，千种伤心梦不成。"}