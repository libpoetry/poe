{"id":"926384","title":"酬卢宗说见贻","dynasty":"宋","author":"连文凤","text":"我有离别肠，一日回百周。流光日以迈，离别何时休。仓庚求友声，朝莫鸣相酬。暖风老麦熟，秀野新阴稠。美人隔吴树，皓月明苏州。相望倚寥廓，孤怀抱绸缪。郁志不得语，愁思纷如抽。遐想江湖人，长作鸥鹭俦。雨花落笔床，水芳萦钓舟。赠我锦绣篇，坐之芰荷洲。好语尉心曲，喜色栖眉头。君子怀友生，小人徇俗流。颓波日靡靡，恶风声飕飕。喧啾乱孤皇，舞跃沸群鳅。抚景发浩叹，举觞不成讴。自顾蒲柳衰，敢望桑榆收。一生犹转蓬，百年如传邮。聚会苦不恒，浩荡宜纵游。拍浮酒在船，枕籍糟成丘。一醉乐陶陶，千古空悠悠。愿从卢博士，盘礴仙家楼。"}