{"id":"1116885","title":"金陵府舍重建金山亭二首","dynasty":"宋","author":"苏颂","text":"地出城隅辟故台，斩茅删竹受良材。春塘梦草成诗后，画栋飞云式燕开。一境山形天际望，四时风物坐中来。府公经构民偕乐，鱼鸟犹知喜跃回。故时台榭对池心，空有名传拟穴金。鬋理茅茨修竹茂，经营轩槛绿杨深。桥横断岸虹流彩，花满芳园鸟啭音。盛府多欢频命席，每容疏外共窥临。"}