{"id":"1053384","title":"證师圣可桐虚斋","dynasty":"宋","author":"释道潜","text":"吾闻峄山桐，猗猗排秀干。栖鸾宿凤信所奇，众木纷纷何足算。呜呼，天相彼质，复虚彼心。故其声之隐也无阂，其动也无留。有叩而鸣，体佚而休。嘉上人之妙龄兮，无适俗之卑韵。刚有拟于斯桐兮，廓中虚以受训。异速成之朝荣兮，培益厚而日敏。悼像末之寥寥兮，蹇吾道之不振。续芳尘于祖席兮，他日非桐虚上人者而复谁何哉。"}