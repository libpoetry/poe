{"id":"270870","title":"南津关·奋棹入西陵","dynasty":"清代","author":"宋琬","text":"奋棹入西陵，实惟三峡首。耳目霍然新，乾坤划初剖。巴江万里来，莽莽开户牖。大禹驱龙蛇，群峰俨趋走。锦屏百叠张，翠壁千寻陡。崖谷异昏明，亭午气如酉。幂历青萝幽，茏葱白云厚。绘事让鸿濛，天然色丹黝。怪石何时崩，雷文辨蝌蚪。长年告中饭，步屟坐林薮。苔荒杖屦危，径仄趾相蹂。抨弓落雉媒，垂纶出鱼舅。挥杯劝吾侪，此乐良非偶。"}