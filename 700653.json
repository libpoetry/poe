{"id":"700653","title":"次陈彦博博士寒斋四咏韵 烧灯看书","dynasty":"明","author":"高逊志","text":"穷经夜焚膏，晷短叹冬日。孤影恋馀光，趺坐寒斋寂。冥思圣途远，时迈恐无及。假寐竟忘疲，匡床散缥帙。霜寒阴始凝，剥尽阳来复。因观薪火传，悟此道机熟。汲井烹露芽，聊餍畸人欲。涤虑荡尘昏，神清光溢目。薄宦不成名，归来聊藉手。穷通每自悟，得丧复何有。谁云松柏林，而不生培塿。邈矣岁晚期，微吟思静守。趺坐拥重衾，静听窗间雪。心清文思深，理会尘情绝。良璞须善藏，素衣还易涅。坐久觉光生，东轩上寒月。"}