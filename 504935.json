{"id":"504935","title":"白云歌送孙子章归天台省觐","dynasty":"明","author":"乌斯道","text":"天台山上白云飞，素光零乱如白衣。朝飞不离苍藓石，暮飞挂在青松枝。昨夜白云入我梦，月满寒溪水如汞。老鹤孤鸣子和之，梦断中宵忽心痛。我欲招白云，白云不肯来。白云白云，使我心悠哉。眼望白云清晓立，归心胜似云飞急。三年不走天台山，今拟穿云毳衣湿。寻常白云长满山，他人注目如等閒。吁嗟万事不我好，我心独与云相关。桃花洞口青春好，不逐山人拾瑶草。朝朝暮暮白云中，把酒高歌对穹昊。"}