{"id":"691596","title":"送无际北上三首","dynasty":"明","author":"李流芳","text":"夜长不能寐，念子当远行。吉梦为子来，梦中占其祥。如子韫文采，其道当辉光。晚达岂不佳，服官犹壮强。将子奋功名，毋为叹参商。昔我与子交，发言即同趣。读书不耻贫，固欲行其意。及乎赴功名，子前我辄疐。心知不能同，岂复敢为异。子今扬天庭，我终守衡泌。子将为其难，我亦安为易。出处各自量，苟同竟何济。送子金阊道，高阙何嵯峨。笑彼夸奢子，高危当奈何。丈夫自有怀，众人鲜不波。庙堂方鼎新，一朝荡群魔。四海颂太平，考槃亦寤歌。况此诏公车，弥天恢网罗。束身事圣明，岂不爱濯磨。直言望吾子，毋徒贵词科。"}