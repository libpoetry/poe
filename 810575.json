{"id":"810575","title":"邓尉探梅舟中同惠仲儒程筠轩作","dynasty":"清","author":"元璟","text":"婀娜轻帆日载阳，灵岩山翠接横塘。与君约束红藤杖，饱领梅花廿里香。撰取良时作胜游，三人同载木兰舟。东君作意加装点，柳色鹅儿水鸭头。横塘西接采香泾，三面都围苍玉屏。要与松枝了公案，先吟诗句报山灵。夕阳明灭乱山椒，水畔寒香阵阵飘。何必更寻花处看，销魂只在虎山桥。"}