{"id":"700448","title":"秋日寻城东诸山颇历深险得诗八首","dynasty":"明","author":"顾璘","text":"秋日端居愁不眠，出门骑马踏苍烟。衣沾湿翠经厓崿，耳洒寒声接涧泉。梦到桃源询往代，疑逢石髓见灵仙。金陵岂独称佳丽，咫尺名山是洞天。马首遥随碧涧东，人家多住白云中。龙泉沸处还生虹，虎洞腥来自起风。向子正当婚嫁毕，阮生休叹路途穷。曾闻天汉支机石，肯信高岩不可通。紫山东转接江门，万壑千峰拥孝园。远结云霞连海岛，回瞻日月蔽昆崙。牵萝步入岩间寺，选树来倾石上尊。猿啸正堪淹白昼，鸦栖浑已报黄昏。鼎邑元当万方会，桥山今集百灵朝。宫城抱日云常绕，陵树擎霜叶后凋。衰晚空林从坐卧，太平深谷有歌谣。此中合共渔樵老，丛桂淮南莫更招。盘空石路草纤纤，白鹤仙人尚有岩。松偃即披云作盖，瀑飞还挂水为帘。采芝绮夏何须出，食蕨夷齐亦太廉。种黍满田长酿酒，栖迟何叹岁年淹。六代干戈龙战残，青山依旧绕江干。石麟不省玄堂改，漆阁徒伤翠柏寒。庾信归来空有赋，陶弘老去竟何官。飞鸿欲避林间犬，万里冥冥振羽翰。官路桥东锦石峰，平原开出玉芙蓉。高标云雾天中积，远势波涛水上重。喜近鱼梁堪把钓，拟修丹室预栽松。紫苔苍藓饶秋色，埋骨它年赖尔封。竹杖逶迤蹑紫霞，羊肠山径莽横斜。林深更隐彭城馆，寺古犹传谢尚家。阴洞闭云飞石燕，寒藤悬树堕风花。周颙去后移文在，此地何人领物华。"}