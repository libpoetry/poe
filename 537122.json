{"id":"537122","title":"歌赠程孟孺","dynasty":"明","author":"王世贞","text":"程郎少年雅好奇，万事不得胜临池。指端虹霓出钟鼎，眼底屃赑腾虬螭。有时屈笔作小隶，荐季直表麻姑祠。东游吴会访八法，祝文逝矣不可追。担夫争道大娘舞，屋雨痕漏夏云垂。此曹端岂为书出，一触万解吾真师。小舒大密有奇际，内擪外拓无专规。老夫强作解事语，腕中有鬼奚以为。程郎书成复自疑，世途往往轻毛锥。纵然投笔要尔去，倘写百尺燕然碑。"}