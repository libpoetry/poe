{"id":"835537","title":"贺新凉 立秋自感","dynasty":"清末民国初","author":"潘榕","text":"老运行何否。叹拈来、劳心家计，红盐白米。花月欢场诗酒社，只好追寻梦里。把豪兴、销磨尽矣。避乱嘉州今四载，客天涯、莽莽谁知己。潘岳赋，我重拟。乡愁又逐秋风起。忆莼鲈、蜀山越水，魂驰万里。到处烽烟犹未靖，毕竟伊于胡底。这归思、几时能已。待哺嗷嗷筹莫展，幸慈亲、健饭差堪喜。剥必复，循环理。"}