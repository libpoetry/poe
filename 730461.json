{"id":"730461","title":"青羊市","dynasty":"清","author":"洪锡爵","text":"昔闻紫气来东方，望气知过李伯阳。伯阳千载呼不起，长留遗像锦水傍。高台百尺烟缥渺，灼灼光彩生青羊。呜呼青羊今渺矣，何来神物腾辉光。耀如金人之屹立，矫如玉马之腾骧。静如铜乌栖且止，健如铜雀将翱翔。非为红羊入浩劫，阅历世界观沧桑。又非仙家故叱石，空山游牧鞭星霜。妙手不知何年铸，从此仙宇增辉煌。君不见百花潭畔水沧浪，年年花市郁芬芳。瞻图时下琳宫拜，手盥薇露供瓣香。"}