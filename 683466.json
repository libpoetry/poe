{"id":"683466","title":"同子与诸君游大司寇顾公箬溪书院分韵时公不出且折简见召 得松字","dynasty":"明","author":"王世贞","text":"壶觞选胜一从容，负郭堂开面面峰。地拥菰城横翡翠，天回箬水浸芙蓉。敢从门外题凡鸟，曾向云间识卧龙。抱日苍虬雄对舞，主人亲植两株松。石峭亭虚瞰碧空，振衣长啸许谁同。千林瀑过初疑雨，万叶秋归自起风。洛下名流唯白傅，襄阳耆旧有庞公。仍闻东阁高开宴，不为登临兴易穷。"}