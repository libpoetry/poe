{"id":"813084","title":"哭王慰三","dynasty":"清","author":"张洵佳","text":"诀别诗何在，衔哀未忍哦。石交同辈少，老泪故人多。泉路知安否，吟怀近若何。辋川门巷迩，有客怕经过。同门同造就，逊汝廿年功。抗手怀前日，还乡拜下风。才华开府丽，诗句杜陵工。宗教从今替，何人继远公。忆我孤吟苦，诗成孰寄将。白头劳赠答，青眼泥商量。老至肝肠热，秋来薤露凉。牙琴成绝响，弹落满天霜。博览通今古，思君益怆神。读书真种子，抱膝老吟身。风雅凋零日，英才落漠辰。遗编堪启后，付梓莫沈沦。良朋如伉俪，独我种情根。哀怨山阳笛，风骚屈子魂。晨星天上影，宿草墓间痕。黾勉传遗砚，倾心望后昆。"}