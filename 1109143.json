{"id":"1109143","title":"纵笔六言七首","dynasty":"宋","author":"刘克庄","text":"少日才高户大，暮年酒圣诗豪。且教儿童精选，谁能奴仆命骚。古调不同俗调，后儒多异先儒。美蔡中郎幼妇，呵郑司农老奴。学射必百发中，观棋争三著高。画工一洗万马，巨人一钓六鳌。读过书皆遗忘，老来诗愈颠狂。不献贵人夹袋，尽入奚奴锦囊。佛经六千馀卷，聃书八十一篇。今为二氏学者，我则两端竭焉。精卫衔石填海，醯鸡以瓮为天。拊石凤翔千仞，□□龙沕九渊。从我辙环衰世，有谁鼓瑟暮春。高弟勇浮海者，圣师与浴沂人。"}