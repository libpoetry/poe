{"id":"231099","title":"履斋先生下颁参附往体以谢","dynasty":"宋代","author":"陈起","text":"有客号奚毒，西来自赤水。外负炎炎气，内存温粹美。当年杨天惠，夸大不绝齿。解后段氏子，即之殊可喜。却邪乃素心，调中古无比。世仰大医王，民瘼咨朝市。二子愿托身，赴汤任驱使。兴怜维摩老，遣前护衰毁。病魔亟退舍，怡然得安垒。缅想蓄牛溲，陋哉子韩子。既非瞑眩剂，厥疾无瘳理。一念卫生恩，百拜额加子。"}