{"id":"518221","title":"题严子陵钓台图","dynasty":"明","author":"唐文凤","text":"炎刘焰熄几不燃，莽星妖光万丈悬。卯金炉中虹吐烟，赭肩群聚蚁慕膻。天心岂愿刮席玄，赤龙飞起白水渊。六合电扫皇风宣，英雄趋朝簉鹭鹓。侯王济济相后先，亿兆臣伏孰敢喧。子陵高卧志益坚，冥鸿避弋能孤骞。平生和好如篪埙，一贵一贱忍弃捐。九重召入玉榻眠，列宿磨荡惊失躔。羊裘归来破露肩，钓竿袅袅晴丝牵。东京清节推独贤，高台屹立石一拳。千秋万古名犹传，空山青青水潺湲。"}