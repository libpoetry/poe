{"id":"709120","title":"槟榔歌","dynasty":"明末清初","author":"王邦畿","text":"槟榔生琼岛，琼岛木本生。本直子离离，用之结新婚。新婚之乐不可量，新婚之始不可忘。美人饰以双明珰，美人手里成鸳鸯。鸳鸯飞向大海居，麻姑拾得赤龙珠。赤龙珠，光愉愉，封书付之锦鲤鱼。鲤鱼负书南风起，鲤鱼乘风日万里。明珠缭绍青琅玕，千颗万颗明海市。海市海市声嘈嘈，闺中美人心劳劳。纤纤玉手金剪刀，青罗贝叶白玉膏。白玉膏，青罗叶，胭脂皓齿光华彻。桃花水溅紫罗襦，绣出一双金蛱蝶。蛱蝶双双不可离，黄金弹破玳瑁皮。西川茧护重重丝，朱砂玓瓅光离披。五色肝肠锦绣文，玉楼金屋成氤氲。南交赤日无冻云，酒气能生大地春。可以宴嘉宾，可以赠情郎。少妇低声试问郎，问朗赠宾定赠郎。"}