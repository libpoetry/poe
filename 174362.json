{"id":"174362","title":"送莫少虚赴省试","dynasty":"宋代","author":"郭印","text":"莫君江南佳公子，才华秀拔春兰馥。少年意气壮虹霓，豪迈不入时人目。酒量逡巡百盏空，诗锋顷刻千毫秃。我从识面已忻慕，每恨往还心未熟。官同古雒岂偶然，一见相忘倒胸腹。谈道论文俱入妙，夜阑烛短频更仆。圣处玄微得我疑，君独心通如破竹。要将土苴活邦家，条上封章抵车轴。嘉谋谠议期见用，不学贾生空痛哭。行行提笔战春闱，箧中尚有三千牍。科名唾手真馀事，力转天回乃民福。当今公道青云平，忍埋光采甘沈陆。欲随君往路无繇，只欠双翰来插肉。殷勤别酒休辞醉，马已就衔车已輹。蜀山崎岖秦甸寒，屈指深冬到辇毂。焚舟计决携家去，努力加餐此为祝。"}