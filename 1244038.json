{"id":"1244038","title":"早秋陪杨和吉晓登前山望桐江","dynasty":"元末明初","author":"郭钰","text":"白鹤导晨从，凉飙起林杪。振衣凌高冈，极目穷幽眇。萧萧草树秋，历历人烟晓。依微玄潭观，群仙在林表。下有冢累累，世事谁能了？桐江汇章水，晴涨何渺渺。曾不瞬息间，一带萦沙小。无怪豪杰区，烟芜怨啼鸟。盛衰两相乘，玄悟良独少。君今脱尘羁，相从得閒眺。题名剜石苔，借荫憩丛筱。白纻含馀清，稍觉心情悄。山市门初开，飞尘已纷扰。"}