{"id":"685868","title":"菊泉二首","dynasty":"明","author":"卢宁","text":"僻径戎戎千树霜，清临流水注秋光。黄金净跃潭中影，青眼倒窥涯上芳。彭泽滟波滋晚节，崀山寒日浴残妆。长源到海无穷尽，添试曹溪一勺香。九后同歌傲岁雄，重沿甘谷寿诸翁。花开饱沃金田泽，鱼泳惊参玉蕊宫。艳比桃源怜间白，馥疑兰渚别浮红。寒芳色色呈秋富，何处锦江篱落东。"}