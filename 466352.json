{"id":"466352","title":"得王书欲寄薛","dynasty":"当代","author":"卢青山","text":"屡约江洲行，去年得一践。相见七年馀，欷歔岂能免。故友相问询，诗酒各邈缅。中宵感即别，枕席不能善。拽子更披衣，悲指苍山远：十年有旧约，何日去不返？此语知不失，世情久已浅。洪涛栗神禹，万户沦困贫。忧子无日夜，问讯徒殷勤。近得王子书，言子犹昔人；且有凤鸾谐，佳人入室新。利名百纷扰，纵得何所欣。谋生及生子，过此是迷津。嵯峨相阻隔，不得结屋邻。遥遥共慰勉，勿作风波民。"}