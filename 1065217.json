{"id":"1065217","title":"释迦出山画像赞","dynasty":"宋","author":"释德洪","text":"遍大海味，具于一滴。尽法界身，足于纤埃。伫思则灯王之座不能入毗耶之室，敛念则弥勒之门弹指即开。惟我鼻祖，释迦和尚。初出雪山，即示此像。以百千亿微尘数身，九十七大人之相。顿入毫端三昧，而幻此一幅之上。垂手跣足，顶螺颔丝。超然静深，出三界痴。如浩荡春寄于纤枝，如清凉月印于盆池。镂冰琢雪，我作赞词。关空锁梦夫，子其牢蓄之。"}