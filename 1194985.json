{"id":"1194985","title":"古出塞曲三首","dynasty":"唐","author":"贯休","text":"扫尽狂胡迹，回头望故关。相逢惟死斗，岂易得生还。纵宴参胡乐，收兵过雪山。不封十万户，此事亦应闲。玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，譀出玉关门。回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。"}