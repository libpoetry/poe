{"id":"1123329","title":"和田家","dynasty":"宋","author":"赵希逢","text":"门外无人水满池，独□一犬护门帏。蓦然踊跃闻声喜，翁媪犁锄带月归。笠蓑懒把一身包，沾体何曾怕雨浇。待得年丰饶一饱，大家买酒醉溪桥。挛耳蓬□色似烧，晚山归负错薪翘。逢人犹作娇羞态，无力轻将手托腰。茅舍围围护刺笆，寂寥无处著纷挐。斜阳急趁牛羊下，社酒招邀三两家。布衫裁就短平腰，两两三三步小桥。粗态撩人在何处，山花鬓畔露村娇。豪门方夺吏还催，打户搥门陆续来。力弊筋驽不入腹，愁肠料得日千回。赢粮破晓自薪樵，有米无柴著甚烧。更有一般欠区处，淡餐粝饭鼎中焦。秋深场圃已登禾，窗下寒机暂释梭。积贮不教如栉比，索逋门外苦多多。"}