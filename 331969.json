{"id":"331969","title":"贺新凉·败叶西风卷","dynasty":"清代","author":"曹贞吉","text":"败叶西风卷。近河桥、六花片片，离觞聊遣。扑面惊沙森似雾，日暮芦沟冰泫。寒夜冻、马毛如茧。为爱云山归去好，谅云山于子情非浅。五岳志，向禽展。文章虽以幽栖显。更须凭、经纶大手，为时卢扁。路近三茅丹鼎在，洞里一声仙犬。尘土梦、知君其免。淮水东边明月上，问齐梁佳胜何人典。春草绿，不容剪。"}