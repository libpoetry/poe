{"id":"907124","title":"梨","dynasty":"宋","author":"李复","text":"柿垂黄尚微，枣熟赤可剥。新梨接亦成，实大何磊落。累累如碧罂，器宇极恢廓。悬枝细恐折，植竹仰撑托。露下色渐变，逼霜味不酢。采摘置中筵，气压百果弱。忆昔壮少时，酒酣病痟作。取食不论数，甘寒胜发药。今嗟老且病，滋味意彫索。对之未能忘，欲探引复却。晴檐午景暄，尚或思咀嚼。齿朽齧亦难，把玩时自噱。"}