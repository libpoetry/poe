{"id":"555951","title":"看花联句 其一","dynasty":"明","author":"杨爵","text":"看花忽尔动遐思，忆昔长安得意时。今日看花虽异地，此花亦与人相宜。随身着处忘升降，信步趫来履险夷。怪得幽中怀抱好，兴同贤哲坐东篱。人心谁谓不如古，造物从来岂有私。好景纵观皆乐地，从教无日不相随。百年显晦浑闲事，一笑荣枯便释疑。但愿此心常共赤，何须殊色与争奇。要知展转艰危里，天欲吾曹慎所之。南北朋簪非易盍，乾坤脚板岂难支。真机每向花前得，终不逢人一皱眉。莫道看花淹岁月，恩光指日是归期。"}