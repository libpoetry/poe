{"id":"427338","title":"百字令·千仞百举设席相饯，填此为谢，并呈同座诸子","dynasty":"近现代","author":"叶楚伧","text":"东南人物，有风流几度，新亭相值。此去帆开九万里，海上龙翔鲸狎。铁板豪歌，金樽醉态，一例今收拾。令威重到，山川不是今日。令我感慨唏嘘，山东百二，万户生荆棘。是好男儿怀远志，一味常归何益。杨柳征人，欃枪天意，故国难为别。一樽独对，追随唯有江月。"}