{"id":"1115457","title":"郡中上元灯减旧例三之二而又迎送使客七首","dynasty":"宋","author":"杨万里","text":"红锦芙蓉碧牡丹，今番灯火减前番。雪泥没膝霜风紧，也有游人看上元。北使才归南使来，前船未送后船催。元宵行乐年年事，儿女嗔人夜不回。忆昔三衢看上元，玉虹横贯水精帘。穷州今夕酸寒杀，老眼看来自不忺。儿时行乐几时愁，老去情怀懒出游。市上人家重时节，典钗卖钏买灯毬。不是东风巧剪裁，如何春夜碧莲开。江城寂寞无歌舞，唤得梅花劝一杯。雪后楼台欲暮时，游人只道上灯迟。月轮贴在梅花背，错认梅枝作桂枝。村里风回市里声，月中人看雪中灯。满城只道欢犹少，不道谯门冷似冰。"}