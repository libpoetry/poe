{"id":"1233146","title":"奉简吉州萧进士自省","dynasty":"元","author":"周巽","text":"对策瞻龙衮，承恩拜玉墀。一枝蟾影在，八叶凤毛奇。泸水文星见，南昌化雨施。哦松来上邑，采菊向东篱。解绶归来日，掀髯舒啸时。空悬徐孺榻，长下董生帷。清节诚能守，高风自可追。才华今代重，辞翰古人期。每惜交游晚，重来会面迟。天清梅雨歇，江阔柳云垂。欲剪萧斋烛，细论彭泽诗。吟怀共倾倒，庶用慰深思。"}