{"id":"466596","title":"莪默绝句集译笺外篇 其十四","dynasty":"当代","author":"伯昏子","text":"莫效蜘蛛织网中，浮生到了总成空。人间一点浩然气，吐纳难知异与同。蒙恩世上日无多，披戴缞麻叹奈何。黄土招魂终一去，渺茫托体与山阿。倘恃绝情逃饮功，能登仙界白云宫。我疑仙界乐园里，漠漠恐如斯掌空。且看贤哲笑谈间，己意纷逞执一环。天道无穷有分节，不能躐越不能删。圣颜不悦众心惊，敢对弘恩怀不平。济济盈堂醉乡客，亦留懦者与同行。又闻詀讘聚相言，鴃舌欺聪语绝源。如烬复燃吾耳热，犀通不必待輶轩。契友茫茫宜问存，纵然萧索别青春。飘摇墙外疏枝下，一树繁花落满身。涓涓春恨汇涛奔，腾越砰訇破海门。何若一翻生死卷，挥毫勾却黯然魂。"}