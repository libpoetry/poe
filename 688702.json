{"id":"688702","title":"恭和圣制朝泛舟于金海二首","dynasty":"明","author":"严嵩","text":"太液波澄晓镜舒，满汀芳露湿红蕖。楼台隐映移天上，草树茏葱带雨馀。云中扶辇来祥凤，蘋际随舟跃锦鱼。此日宸游歌圣藻，应知朝野共欢娱。龙舸中流四望舒，水容波色净仙蕖。红摇锦绣千重里，碧浸玻瓈万顷馀。岩畔青松停瑞鹤，洲前翠荇触游鱼。蓬丘阆苑非人境，万岁千秋奉圣娱。"}