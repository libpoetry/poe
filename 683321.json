{"id":"683321","title":"难后答和于鳞旧贻四首","dynasty":"明","author":"王世贞","text":"燕台一掬泪，归洒大江湄。天地藏身小，风尘厌世迟。生宁如李志，死敢傍要离。寒雨松楸夕，那堪读汝诗。屈指人间世，名成岂偶然。中原方轨在，畏路拂衣偏。病色高千古，穷愁自一天。可无沮溺耒，难并汶阳田。偶诵招魂语，惊心往事多。蹉跎吾计失，憔悴此生过。隐迹羞丛桂，诗章畏蓼莪。湘江暮烟色，愁绝意如何。何限乾坤事，归来汝自酬。振衣沧海月，摇笔岱云秋。一字堪金石，孤城各斗牛。报书知健在，不必泪潜流。"}