{"id":"1116426","title":"到马塍哭尧章","dynasty":"宋","author":"苏泂","text":"初闻讣告一场悲，写尽心肝在挽词。今日亲来见灵柩，对君妻子但如痴。南宫垂上鬓星星，毕竟襕衫不肯青。除却乐书谁殉葬，一琴一砚一兰亭。花桉空空但满尘，乐章起草遍窗身。孺人侍妾相持泣，安得君归更肃宾。儿年十七未更事，曷日文章能世家。赖是小红渠已嫁，不然啼碎马塍花。"}