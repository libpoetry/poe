{"id":"557818","title":"挽某夫人词","dynasty":"明","author":"张弼","text":"庭下寒螀泣枯草，堂前孤儿一夜老。天涯涕泪馀残生，怨慕夫人归去早。夫人自是女中师，大家之诫深能晓。闺门一一无少愆，舅姑妯娌足欢然。既受皇恩封紫诰，犹勤纺绩供纮綖。痛□尚书不偕老，足迹懒越堂阶前。诸孤食禄居京国，只寄音书时戒饬。精忠大孝是家风，勿逐时流少差忒。诸孤梦里想遗言，乳鸟惊啼霜月白。"}