{"id":"1121486","title":"和答国镇五绝","dynasty":"宋","author":"欧阳澈","text":"仙风入骨楚臣骚，消得明皇赐绣袍。哦就新篇神物护，未饶禹锡擅诗豪。年时煮茗共敲冰，澡雪襟怀一种清。回首旧游浑似梦，翻惭困踣未知名。十围便腹卧边先，笑傲羲皇仿昔贤。诏下好须同奋跃，槐花香里走连钱。学辨痴龙信博哉，风流夷甫更多才。拟联石鼎弥明句，对耸诗肩夜拾煤。吟须轻撚对斜阳，叶扫平林夜著霜。忽领诗词云锦段，夜光明月耀黉堂。"}