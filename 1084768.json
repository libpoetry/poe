{"id":"1084768","title":"和韩永贞行","dynasty":"宋","author":"王十朋","text":"君不见天为元和开号令，先遣憸人窃朝柄。奉天难平闲虎貔，弈客待诏来京师。口中班班谈治道，贞观开元何足为。党与纷纷自标置，远借伊周供佞媚。望尘附火皆美官，怨脩睚眦曾不难。梯媒爵位由货赂，斥遂朝士因杯盘。珣瑜卧第郢佑默，谁为唐室回狂澜。朝攘利权未为怪，莫夺兵柄尤可叹。仙李蟠根未当艾，十叶神器那容干。禁中大义知谁主，东宫受禅同三祖。越儿涕泣吴儿悲，从此豺狼不生羽。刚明天子位初登，剪除元恶流凶朋。八州司马才可称，节已扫地谁复矜。子厚年少躁飞腾，身陷丑党罹熏蒸。著文拟骚愁思凝，欲自辨白终莫曾。王孙尸虫托骂憎，色岂不愧明窗灯。所记先友时良肱，忍使柳氏家声崩。吁嗟匪人何足凭，士勿妄进当战兢。退之鲠直愤不胜，诗篇史笔两可徵，永贞覆辙宜痛惩。"}