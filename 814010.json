{"id":"814010","title":"粘画格作鹿庐体以伸意四首","dynasty":"清","author":"陈式金","text":"卖画囊无造孽钱，浮家泛宅赖周旋。平生羞食嗟来食，人事艰难种砚田。出山难比在山泉，卖画囊无造孽钱。门外愧悬横看子，窘乡初入几人怜。客中百感情弥适，徇友相规刊笔格。卖画囊无造孽钱，此心有似江潮白。师事朝云与暮烟，几人同好合媸妍。他乡养素宜安分，卖画囊无造孽钱。"}