{"id":"549881","title":"采蕺歌","dynasty":"明","author":"刘宗周","text":"上山采蕺留山阿，衱蕺下山日午蹉。回首白云漫漫多，云中仙吏脱佩珂。停骖独上舞婆娑，九秋鹤唳摇林柯。孤亭高标白云窝，俯临万井如星罗。悠然怀古山之陂，右军遗迹今苔莎。蓬蒿是处少经过，叩门不见羊与何。止留清池浴鴐鹅，旌干欲去道不呵。北郭先生寤也歌，蕺山窈兮钟山峨。钟山鸣琴声相和，为我洗耳清云萝。"}