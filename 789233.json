{"id":"789233","title":"二郎神 清明思旧用《歇浦词》韵","dynasty":"清","author":"王策","text":"白杨枝老，暗锁一天愁雾。绝调已销沈，怎把钟期重铸。胜游空数。也识人间怀旧泪，滴不透、夜台深土。单苦是、山头灰蝶，飞遍我、凝眸处。听去。饧冷清箫，莺凄远树。渐挨到、黄昏灯乍点，又门掩、棠梨寒雨。可怜新火新泉换，总催得、少年人暮。看昨日花溪，小冢谁添，藓纹侵路。"}