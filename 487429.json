{"id":"487429","title":"七月六日同王赡美曹子念饮豹孙书屋","dynasty":"明","author":"张元凯","text":"大火忽西流，凉飔起江沚。萧散据匡床，脱帽仍解履。高梧障重檐，短墙瓜葛藟。一室无数椽，长风吹万里。彷佛坐阴崖，来接巢居子。旋开竹里厨，言鲙河之鲤。南阮本不饶，留客乃如此。旷适林中赏，逾觉贫交美。何事慕贵游，汗流恒竟趾。所以蹈海人，弃之如敝屣。"}