{"id":"871816","title":"密直杜公作镇于魏天章李公领使于魏明复先生客于魏熙道宰于魏因作诗寄之","dynasty":"宋","author":"石介","text":"古魏信名地，曹刘遗英躅。李唐三百年，怅为干戈蹴。建安风不还，南皮草空绿。寥寥千馀祀，风流今始续。李杜二贤公，清猷镇雅俗。诗名占唐代，二公本名族。圣时还并生，声烈相薰馥。朝廷倚金汤，天子恃心腹。盛德系物怀，威望憬夷服。千里无惊烽，三军安食粟。休然德化厚，苍生坐蒙福。先生服仁义，怀道轻爵禄。非其人不取，一箪亦自足。陈蕃知人明，文侯好士笃。解榻延徐孺，过门轼干木。今留二公馆，德脩令问淑。熙道富天爵，孝悌闻乡曲。孔孟信可蹈，圣贤良自勖。汉庭新射策，骤升校书局。魏县方百里，君命往养育。二公佐世杰，二贤不碌碌。相与施礼让，物归不待宿。相与讲道义，教行如流速。贤人时遘会，间不容薄縠。五百年一贤，今乃同时生。千里犹比肩，四贤今连甍。相聚诚可乐，相得良有情。我愧孤且陋，徒抱此寸诚。处乾叹无首，在泰非汇征。出门皆同人，坎坎于郊行。独鹤远无和，栖栖在阴鸣。安得双飞翼，一翥邺都城。"}