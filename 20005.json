{"id":"20005","title":"潇湘游·夷女采山蕉","dynasty":"唐代","author":"刘言史","text":"夷女采山蕉，缉纱浸江水。野花满髻妆色新，闲歌欸乃深峡里。欸乃知从何处生，当时泣舜肠断声。翠华寂寞婵娟没，野筱空余红泪情。青烟冥冥覆杉桂，崖壁凌天风雨细。昔人幽恨此地遗，绿芳红艳含怨姿。清猿未尽鼯鼠切，泪水流到湘妃祠。北人莫作潇湘游，九疑云入苍梧愁。"}