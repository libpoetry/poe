{"id":"483443","title":"朝元洞","dynasty":"明","author":"王履","text":"石壁天所成，洞以人力制。平处岂不多，取难非取易。老师若常侣，安得有此异。不知经营时，顿足在何地。工搜鬼神僻，妙磔造化秘。既非苟且为，知历几百世。设使容易隳，再有谁可继。我来觅幽胜，乃得理外意。阑凭无底谷，丈尺岂可计。松头乱??，壁脚插翠气。扶阑试小瞰，神宅欻鼎沸。只为定力微，惹彼林涧愧。古训衡不骑，我却自买畏。闭眼待神归，从容问何味。"}