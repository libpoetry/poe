{"id":"309960","title":"玉烛新·阑干闲倚处","dynasty":"现代","author":"邓嘉缜","text":"阑干闲倚处。正一抹斜阳，蛙腾两部。池塘春草谁家梦，更有鸣禽争树。啾啾阁阁，便娱耳、赏心无据。问甚日、香冷文窗，鹍弦罢通琴语。从来大好园林，倩美竹佳花，层层遮护。荃兰蘅杜。休冷落、香草美人闲赋。流光若许。赖几辈、多情留住。肯付与。随意催春，几声杜宇。"}