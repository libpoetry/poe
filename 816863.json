{"id":"816863","title":"菩萨蛮三首","dynasty":"清","author":"蒋敦复","text":"璚仙梦碎玻璃枕。鸳愁绿绣芙蓉锦。帘额荡珠烟。夕阳如病天。相思嫌味浅。芳绪金刀剪。无处拾残红。画楼杨柳风。黑风阴碎群仙蝶。蝶仙群碎阴风黑。薶骨玉烟衰。衰烟玉骨薶。小魂离梦草。草梦离魂小。泥枕碧鬟丝。丝鬟碧枕泥。黄金铸出相思字。春愁白玉堆成泪。夫婿可还乡。天涯草又芳。灵犀通一点，有梦时相见。直是不思归。恨来无奈伊。"}