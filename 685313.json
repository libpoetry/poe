{"id":"685313","title":"雨中对梨花四首","dynasty":"明","author":"王鏊","text":"一年花事又阑珊，自笑閒官不得閒。小巷梨花三日雨，一枝犹得举杯看。谁道园中少物华，桃花开尽到梨花。霏微小雨添颜色，不用人家锦障遮。空庭香雪夜生辉，除却梅花见总非。一种风情还自别，始知西子胜杨妃。佳人默默立春寒，细雨轻风缟袂单。玉质似嫌脂粉涴，残妆净洗觅人看。"}