{"id":"209685","title":"阿坰以歙钵供太希先偶成","dynasty":"宋代","author":"吴则礼","text":"君不见上公之鼎烹养牛，高足巨耳谁与俦。又不见便便瓦釜煮黄独，媚此枵然转雷腹。养牛大嚼良快意，老儒那月王侯鼻。黄独饱火正可怜，自捉长才宁用钱。太希先，阿坰赠君北湖歙州钵，天遣吾人个中活。撑肠等取一生足，养牛何曾异黄独。要须以铁为脊梁，才可提渠示诸方。应笑连床并头颅，五更戢戢听木鱼。太希先，尔时勿作随堂解，真是穷年粥饭债。羁臣白发无住著，瀹腐舂陈俱未错。客来摩挲浑不嗔，慎勿角吾红麒麟。南徐祖令侬自知，雪打西庵尝豆糜。"}