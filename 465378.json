{"id":"465378","title":"念奴娇    民国戊午残腊，六榕寺梅三开度，铁禅和尚以折枝插铜瓶，属吴君筠生画粉本相赠，为赋念奴娇一阕。","dynasty":"当代","author":"徐绍桢","text":"水缣乍展，讶暗香浮动，醉人心魄。几朵疏花和嫩叶。写出柔情如织，想汝平生，严风素雪。受尽天磨折，如何不悔，再三来傍寒月。知否和靖未回，广平早去，知己良难觅。却有画师禅客在，为汝生天解脱。折入铜瓶，摹成粉本，好历人间劫。从今悟了，化身应有万叠。"}