{"id":"691786","title":"诸将八首","dynasty":"明","author":"李梦阳","text":"穆张亦是枭雄将，胶柱谈兵实可怜。力屈杀身同一地，丧师辱国在今年。诸将才猷岂尽奇，大都力战各乘时。黄毛近怕庄游击，黑面休誇李太师。闻说当时扫地王，威名朔漠阵堂堂。自称大将张旗鼓，首控骅骝出战场。但富黄金与白珠，登坛拥众镇边隅。即使勉攀貂玉贵，终然不类将门趋。国公承袭惟纨裤，侯伯虽多大抵同。旧典此中抡大将，平江英保是元戎。紫塞长城万古悲，堑山还复见今时。臊奴秪益轻专制，老耄何堪锐出师。天下军储尽海头，材官郡国遍防秋。若道成功无造伪，岂应屠贾坐封侯。黄河青海入狼烟，汉将胡兵杀气连。安得即时寻魏绛，务农休甲报皇天。"}