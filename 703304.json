{"id":"703304","title":"天老人以予开法海幢见命澹归随投贺章次韵答之","dynasty":"明","author":"释今无","text":"穷愁无计对春江，肘后谁传不死方。欲尽半腔牛马血，未成千尺水云幢。但存佳句吟清夜，依旧孤行向路旁。若把瓣香烧出去，门庭从此恐无光。元朝佳耗到相江，又喜杨岐有大方。八面俱来支铁管，十虚全落拥云幢。鹡鸰久共春原里，鸿雁空留大海旁。谁识此情如帝网，宝珠尤解摄寒光。"}