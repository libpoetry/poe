{"id":"1117874","title":"秋思三首","dynasty":"宋","author":"陆游","text":"大面山前秋笛清，细腰宫畔莫滩平。吴樯楚柁动归思，陇月巴云空复情。万里风尘旧朝士，百年铅椠老书生。水村渔市从今始，安用区区海内名。巢燕成归秋景奇，颇容老子醉哦诗。山晴更觉云含态，风定闲看水弄姿。痛饮何由从次道，并游空复忆安期。天涯又作经年客，莫对青铜恨鬓丝。西风吹叶满湖边，初换秋衣独慨然。白首有诗悲蜀道，清宵无梦到钧天。迂疏早不营三窟，流落今宁直一钱。把酒未妨馀兴在，试凭丝管饯流年。"}