{"id":"996717","title":"次韵答常甫世弼二君不利秋官郁郁初不平故予诗多及君子处得失事","dynasty":"宋","author":"黄庭坚","text":"鹏翼将图南，垂天上扶摇。飞飞寻常閒，深树乘风蜩。大观与小智，从事不同条。扬雄老执戟，金张珥汉貂。松柏有本心，蒲柳望秋凋。久矣结舌瘖，狂言始今朝。崔王两骥子，神俊万里超。惊人吐嘉句，拔俗振高标。频来草玄宅，共语清入寥。处己愿如舜，致君敢不尧。回观势利场，内热作惊潮。趋时愧才全，傲世乃士骄。二生浪许可，弹炙则求鸮。围棋饭后约，煨栗夜深邀。尔来数到门，玉趾不惮遥。相期淡薄处，行乐亦云聊。甘泉沸午鼎，茗椀方屡浇。昏鸦相送归，风枝撼调调。男儿强饮食，九鼎等一瓢。富贵但暂热，名声适为妖。世事寒暑耳，四时旋斗杓。勿学怀沙赋，离魂不可招。"}