{"id":"678298","title":"妾薄命","dynasty":"明","author":"吴斌","text":"大罗天中散花女，一点尘心坠凡土。花颜夺尽天上春，举世蛾眉焉足数。生来祗在深闺中，珠帘翠幕藏春风。清心无瑕皎白玉，月娥星女遥相同。汉家君王自明哲，独选芳容与贞节。龙舆忽上鼎湖云，雀台空望漳河月。苍梧凌空湘水寒，泪痕洒遍金琅玕。一身憔悴不能立，香消玉减凋云鬟。自怜薄命谁为主，仰视云霄澹无语。何时重返蕊珠宫，还散天花作香雨。"}