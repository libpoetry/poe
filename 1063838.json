{"id":"1063838","title":"彦周以诗见寄次韵","dynasty":"宋","author":"释德洪","text":"两诗护宗旨，万仞仰峻岭。攀缘不可及，妙语出锋颖。钝根遭讥诃，正坐不勇猛。譬如策疲羸，强以扛九鼎。顽冥虽难化，岂不发深省。坐令跛驴心，奋迅起驰骋。爱君辩纵横，又畏面严冷。直谅有如子，敢不加虔诇。尚记笑语时，水轩同煮茗。池闲如镜空，倒蘸垂杨影。归来渡湘江，一叶浮万顷。舟中亦晒药，欲以驻颓景。君傥终不瞋，药尽更当请。"}