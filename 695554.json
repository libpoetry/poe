{"id":"695554","title":"次韵王克明三首","dynasty":"明","author":"林弼","text":"经国于今赖海漕，况供玉食敢辞劳。九重天阙连三岛，万斛风舟等一毫。楚客多愁飞石燕，秦皇无计叱金鳌。何如太白清狂态，醉卧江中宫锦袍。江岭孤臣抱寸忠，风雷何日起潜踪。海连辽碣八千里，山隔燕云百万重。近喜金滩涌鸂鶒，旧闻绿水泛芙蓉。自惭点额桃花浪，每羡神鱼作应龙。共泛沧溟不共船，风樯浪楫若追攀。篷窗相忆又今雨，柁屋同看非故山。身世已如游物外，氛尘只合出人间。维梢活水知何日，买酒烧鱼一破颜。"}