{"id":"1111064","title":"送程给事知越州","dynasty":"宋","author":"毕仲连","text":"玉籍殊科四十秋，徊翔藩翰几淹留。五羊旧治功尤著，百越新恩志已酬。健节亭亭心益壮，清吟一一思如流。壶浆满道争迎处，昼锦应先驻虎邱。铙鼓喧喧逐迅流，旆旌明灭拥行舟。三吴作镇侯藩重，一道提兵帝泽优。锦里江山归兴逸，鉴湖风月到时秋。祇应图任须元老，促召犹能驻虎丘。"}