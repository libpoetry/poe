{"id":"722050","title":"南海神祠作","dynasty":"明末清初","author":"屈大均","text":"扶胥江口水微茫，箫鼓人祠百谷王。万派洪涛朝涨海，千秋绛节奠扶桑。参天花倒龙宫影，浴日亭浮蜃气光。闻道汉家东渡急，冯夷先为驾鼍梁。夹江铜鼓响天风，春半家家祀祝融。神次最尊南海帝，隋时初筑虎门宫。波罗花落蛮娘拾，狮子洋开估舶通。汉代楼船零落尽，何时重见伏波功。"}