{"id":"644440","title":"送宋学士归金华","dynasty":"明","author":"释宗泐","text":"当代文章伯，朝廷制作新。储宫贤少傅，开国老词臣。际遇超今古，优容异等伦。莫归莲作炬，前席锦为茵。班固材尤赡，扬雄语大醇。一麟生治世，长剑倚秋旻。仲子金闺彦，佳孙玉树春。寻常劳圣眷，七十解朝绅。恋阙行犹缓，还家乐更真。都门开祖帐，里曲候征轮。未觉乡音改，其如此志伸。净名应杜口，善慧必观身。婺女星辰逼，萝山雨露均。挑灯书细字，置酒洽比邻。白石求真侣，青松结社人。无心诚契理，有道足怡神。自愧非支遁，空知让许询。三生情是梦，十载法为亲。别去投青简，秋来觐紫宸。凉风吹彩鹢，携手大江滨。"}