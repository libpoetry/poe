{"id":"860604","title":"水龙吟 其二 海棠","dynasty":"宋","author":"王沂孙","text":"世间无此娉婷，玉环未破东风睡。将开半敛，似红还白，馀花怎比。偏占年华，禁烟才过，夹衣初试。叹黄州一梦，燕宫绝笔，无人解、看花意。犹记花阴同醉。小阑干、月高人起。千枝媚色，一庭芳景，清寒似水。银烛延娇，绿房留艳，夜深花底。怕明朝、小雨濛濛，便化作燕支泪。"}