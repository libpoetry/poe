{"id":"301604","title":"买陂塘·甲申冬月大雪，在鸠江趸船同宋南生作","dynasty":"现代","author":"邹韬","text":"荡长空、冷云吹暝，江声新搁潮涌。旗亭风紧天无色，苍莽古原荒垄。银汉拥。看片片鹅毛，堆没琉璃缝。琼楼合冻。任数点梅花，满庭飞絮，白战贾余勇。销金帐，美酒初开碧瓮。不如吾辈閒冗。团茶自取冰泉煮，禁体吟成肩耸。寒正重。怕此际、深山卧瘦高人梦。红腔漫弄。且唤起诗魂，拈毫写瑞，抵作贺年颂。"}