{"id":"1099462","title":"梦中作","dynasty":"宋","author":"严羽","text":"少小尚奇节，无意缚圭组。远游江海閒，登高屡怀古。前朝英雄事，约略皆可睹。将军策单马，谈笑有荆楚。高视蔑袁曹，气已盖寰宇。天未豁壮图，人空坐崩沮。丈夫生一世，成败固有主。要非儓儗人，未死名已腐。夫何千载后，亦忝趋大府。主人敬爱客，开宴临长浦。高论极兴亡，历览穷川渚。殷勤芳草赠，窈窕邯郸舞。愧无登楼作，一旦滥推许。怀哉挥此觞，别路如风雨。"}