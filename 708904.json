{"id":"708904","title":"烛影摇红  扬州己未正月十四夜","dynasty":"明末清初","author":"曹溶","text":"江左名宵，六街化作流苏结。让他灯影乍分明，最爱朦胧月。搅动閒愁不歇，遍相逢、闹花惊蝶。裁纨扇小，涂粉车轻，陈隋时节。冷落红桥，顿看箫管吹教热。肯嫌芳药未开园，火树层层叶。今夜何人报帖，记三生、杜郎曾说。曲残帘下，酒醒楼头，春愁尚怯。"}