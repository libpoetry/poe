{"id":"403315","title":"木兰花慢 其二 继声","dynasty":"近现代末当代初","author":"赵尊岳","text":"自西园别后，曾几度，不思量。算点检花风，叮咛月约，断尽回肠。书堂。看朱似碧，尚浓阴星火缀斜行。娓娓瑶华屑玉，冷冷清籁吟窗。兰房。许度口脂芗。再与问檀郎。道泪已垂枯，欢应娇纵，莫负韶光。残妆。为君褪尽，待芙蓉尺幅护鸳鸯。海气宵侵更鼓，星河曙拂纹窗。"}