{"id":"286379","title":"题易啸溪画竹歌","dynasty":"清代","author":"李锴","text":"歘吸长风落苍莽，空堂彷佛攒清响。水烟沙雨白日低，脩竹翛翛出虚敞。或为筼筜或筱簜，短者盈尺长及丈。破雪横开劲节圆，飞烟乱叠晴梢仰。褷参错众态陈，陡揭高标且孤往。鸳鸯翡翠齐欲栖，紫霄直搏青鸾上。有时走笔复走意，一片萧森寄无象。化工在手不在天，尺尺寸寸琅玕长。谁工此艺称最神，潇湘易君世无两。潇湘岸头江水波，秋来丛竹多婆娑。荆扬之贡今若何，东南竹箭非不多。感君画竹为君歌，竹兮竹兮慎毋老朽枯折空江沱。"}