{"id":"974130","title":"季奕枉诗送行借审知韵奉别并呈伯元","dynasty":"宋","author":"赵蕃","text":"往年敌来如破竹，九州泛若浮海粟。郑公仗节守冯翊，毅然可杀不可辱。飘流南浮适兹里，平生行事耳目熟。几回下马过其坟，溪水洄洄抱山足。季孙甚才耻为吏，哦诗欲效云台谷。四篇赠我劳我行，入手为之三过读。君家泾县亦工此，知者尚稀凡眼肉。会看入洛似机云，不应如我但碌碌。"}