{"id":"1054811","title":"谢庄颜延之吟","dynasty":"宋","author":"黄裳","text":"千里共明月，彼此惟月知。音信虽不闻，有月难为询。对月祇自恨，中夜还窥人。姝子想无寐，瞻望应敷陈。既然默默得心腑，那更徐徐入庭户。因笑延之题，殁为长不归。一息已云往，宁复为归期。稚子亦自晓，安用延之持。希逸辨既妄，徒泄延之非。两诗寓意□□好，云海沈沈杳无耗。红颜销尽那得闻，惟胜知之遇凶暴。"}