{"id":"318569","title":"水龙吟·霜林绛叶无多","dynasty":"现代","author":"庞俊","text":"霜林绛叶无多，雨声何苦争先坠。潇潇飒飒，将飞又歇，骤添寒意，雁过斋荒，恐凄簟冷，助成憔悴。只故人甚处，西窗烛灺，浑不是，年时味。蘋末鲤鱼风起，隔红楼飘灯归未。江南江北，销魂都在，吴娘曲里。滴柳连昌，淋铃蜀道，几人无寐。奈杜陵今夜，重茅捲后，下吾庐泪。"}