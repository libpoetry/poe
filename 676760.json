{"id":"676760","title":"奉怀谢少溪侍御迁浙江宪副","dynasty":"明","author":"卢楠","text":"横海无凡鲤，尺璧价连城。孤骞少溪子，谒帝登承明。长剑倚䝟貐，步履蹋欃枪。至今霄汉上，浮云挂高名。何年辞魏阙，翩翩独南征。五峰雄夭壁，三江接沧瀛。日夕竞秀綵，纷辉迓霜旌。海峤拟新作，石门寻旧盟。戏弄浙江涛，壮观天地情。虽纡金紫贵，常濯沧海缨。远宦兼隐逸，而不尘垢婴。圣代无遗豪，夔龙皆公卿。东山起安石，宣室延贾生。为兹江汉客，弹冠及时清。我身在罗网，想见升天行。怀贤一啸歌，明月落前楹。"}