{"id":"835870","title":"忆旧游 王子颂广文湖山寻梦图，六谭太守属题","dynasty":"清末民国初","author":"陈祖绶","text":"爱樵云无恙，浣月依然，醉梦难抛。一刹那惊醒，借清凉世界，长夏同消。扁舟剪波来也，巾子数峰遥。正坏塔斜阳，疏钟古寺，泉响笙匏。迢迢。问天姥，自太白游仙，刘阮凌霄。那个鸥盟主，羡先生瓢笠，吟棹招招。二十九年间事，重付画图描。叹到处鸿泥，人生旧游如影泡。"}