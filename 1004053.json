{"id":"1004053","title":"别冯伯昭新班归三荣末句乞呈似使君王万里年兄","dynasty":"宋","author":"程公许","text":"东郭沧江市桥柳，邂逅论心成二友。仙曹如水往复来，永昼论文间卮酒。十五年间如掣电，屋梁落月几回首。爱君冲静天机深，玉雪照我惊老丑。宝屏两月同舍馆，青眼相看祇如旧。秋风一鹗空百鸷，四海知心悦斋老。鹊声查查客当还，鹤发倚门春一笑。荣途埃?倦驰骛，圣域工夫窥窔奥。拿云岂无九霄志，缓辔徐驱千里道。平生我亦重择交，与君同盟期耐久。纷纭归梦促严装，黯淡羁情更分手。旭川夙擅溪壑胜，雌堂况得文章守。赢粮宁惮两日程，龙洞烟霞共幽讨。"}