{"id":"833929","title":"庆宫春 青溪水曲，不秋自凉，与二窗系舟垂柳下，水风萧寥，斜日入坐，游船罕到，明漪绝尘，相对闲鸥，忽忽已有归意。和白石此词，扣舷歌之，望美人兮天一方，不能无赤壁之感也","dynasty":"清末民国初","author":"易顺鼎","text":"万树蝉凉，断桥虹瘦，隔烟唤起秋阔。鱼国吹漪，空香四远，水风还似百末。有人凝睇，对帘外、青山秀发。诗愁多少，飞满吴天，画篷难压。十年俊侣飘零，短艇蘋洲，笛声悽答。松陵归棹，飘然欲去，几被闲鸥相遏。玉阶蕲簟，怕今夜寒侵露袜。沙边幽恨，分付斜阳，澹红半霎。"}