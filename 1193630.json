{"id":"1193630","title":"和元郎中从八月十二至十五夜玩月五首","dynasty":"唐","author":"王建","text":"半秋初入中旬夜，已向阶前守月明。从未圆时看却好，一分分见傍轮生。乱云遮却台东月，不许教依次第看。莫为诗家先见镜，被他笼与作艰难。今夜月明胜昨夜，新添桂树近东枝。立多地湿舁床坐，看过墙西寸寸迟。月似圆来色渐凝，玉盆盛水欲侵棱。夜深尽放家人睡，直到天明不炷灯。合望月时常望月，分明不得似今年。仰头五夜风中立，从未圆时直到圆。"}