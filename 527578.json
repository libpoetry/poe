{"id":"527578","title":"古松行","dynasty":"明","author":"何景明","text":"岳州地多古松树，千株万株植官路。故老犹能记岁年，行人不解知朝暮。临江西来烟雾起，夹谷连山一百里。黛色寒通七泽云，秋声夜捲三江水。郡城之北江水东，鄂王祠庙丹青空。英雄为谟本宏远，古水至今多烈风。忠魂义魄杳何在，故物依然见遗爱。繁枝百世人不剪，直气千寻我当拜。六年前过蒲圻城，古松阴中三日行。空山倒挂雷雨黑，盛夏常贮炎风清。邮亭传舍总萧瑟，郁抱烦襟亦飘逸。回岩峭壁奔洪涛，老蔓长藤翻白日。只今复向巴立道，野草渐多松渐少。仄径孤根半蚀苔，夕阳几树空垂茑。昔时所见合抱材，断枝落叶随蒿莱。过客山中想清籁，行徒道上愁黄埃。辇山舆岭万千重，半作豪家楼上栋。古人之力今人劳，大厦明堂不得用。年年官吏催斧斤，故老虽怒那敢嗔。傍枝出地子成树，野妇山樵摧作薪。驿前数干聊可数，我忽见之再三抚。霜皮露甲如虬蟠，雾鬣烟鬟学龙舞。阴森气象凛犹昔，翠色长标不可侮。荒林旷野识者稀，终为谁家起廊庑。回首鄂庙秋山阿，庙前之树无高柯。鬼神诃护亦徒尔，英灵不返将如何。达人且勿怨摇落，志士胡为伤轗轲。君看世事尽如此，拔剑听我松前歌。"}