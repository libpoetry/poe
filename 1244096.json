{"id":"1244096","title":"送宋仲观迎亲江陵","dynasty":"元末明初","author":"郭钰","text":"战尘飞空暗南北，出门每恨山河窄。况复荆州千里遥，君家严亲久为客。天南雁杳音尘绝，十七年间愁百结。昨者忽传消息真，健步如仙髻如雪。上堂白母喜欲颠，明朝便买西江船。奉迎归养无不足，高官可弃金可捐。东邻失子西失母，君家具庆宁非天。别君岂必送行曲，望君却赋归来篇。旧闻荆襄树旗羽，客行不免多愁苦。严君能保千金躯，岂无归梦到乡土。老大还家乐且閒，溪柳山花总如故。君今去去须早归，白发慈亲倚门暮。"}