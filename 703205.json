{"id":"703205","title":"五岳吟","dynasty":"明","author":"谢榛","text":"海东黄鸟送书来，欲上天门把玉杯。万壑风云随杖履，狂歌醉舞汉王台。南岳夫人寄紫芳，清秋约我过衡阳。祝融峰上踏歌去，二十五溪烟水长。漠漠秦云望欲迷，好乘鸿鹄过关西。盘容铁索三千丈，玉女峰头日月低。恒岳孤高天外看，悬崖如削路盘盘。夜来梦落通玄谷，白石苍藤月色寒。汗漫中原逸兴浓，洛阳南去访仙踪。杖藜长揖浮丘伯，五色云垂太室峰。"}