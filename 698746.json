{"id":"698746","title":"题赵尚书所藏花鸟四首 画眉","dynasty":"明","author":"夏原吉","text":"京兆多情世或羞，那知山鸟更风流。双眉画得天然美，肯向东风媚白头。琼枝花发雨晴初，林雀衔虫哺小雏。食处饥肠虽暂饱，衔来物命肯怜无。缁衣轻拂桂香清，终日间关学巧声。不是趋时弄喉舌，朝阳要共凤和鸣。林木无声雪色残，一枝晴玉倚琅玕。双禽何处栖来晚，重拂金衣度岁寒。"}