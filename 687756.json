{"id":"687756","title":"寄吴宪之侍御","dynasty":"明","author":"庄昶","text":"玉节留诗老树滩，可能还忆钓鱼竿。相看云水无三舍，不寄梅花又两寒。醉枕柳根容我睡，谏书天下为公看。相思欲采芙蓉寄，只恐江深水冷难。老眼桥湖见使旌，东风吹满过江城。人随一路山花舞，春共前年御史行。此老自堪邦国俊，二吴元与浙江清。腐儒不管人间事，饱食能无愧太平。"}