{"id":"815060","title":"书蔡香祖掌教海南杂著后","dynasty":"清","author":"施钰","text":"三纪梯航作笔谈，姓名知已震安南。炎荒不假文人道，谁著天朝教化覃。诸夷唱和重吾儒，显得君才记事珠。岂但临歧争供帐，更添佳药衬行厨。崔巍隘岭路连天，履险命如一线悬。灌木枯藤群象宅，盘蛇跑虎乏人烟。孔雀朝飞桂树森，鬼门关侧日华沈。辋舆偶憩看铜柱，太息伏波战伐深。取径迂回入粤西，羊城春色目中迷。游魂幸得惊初定，任却木绵百鸟啼。祇有慈闱感念真，鹭门东望黯悽神。归来历尽风涛劫，疑是金刚不坏身。"}