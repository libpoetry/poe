{"id":"770258","title":"拔可将以三月归闽赠之","dynasty":"清","author":"林旭","text":"李子少于我，其才殊清美。云何遭天酷，心事如暮齿。嗟我亦鲜民，羡子乃有恃。子言忧实深，门户方子倚。有妹需择郎，有弟仅断奶。全家待衣食，远道谋甘旨。孤生怆闻此，不如子多矣。作客得所依，万事如家里。所欠体俱弱，长者忧弗喜。子有晨昏事，归路见桃李。得归归亦悲，我诚不如子。哀情展复收，惟学语可纪。自我始见子，回顾已千里。天子苟有馀，学问宁无底。昔我有所为，微睨不谓尔。子实工为文，彬戫世莫比。又复善书翰，得第即太史。天下艺固多，安用穷人技。我时喻其意，渐渐道之迩。翩反颇多姿，幡然忽自改。年辈但相若，下文曾不耻。自叹日皇皇，与子共愤悱。江西与西昆，分别知避取。古人虽去遥，发箧一一在。吾乡今陈郑，有作亦模楷。当思膏与根，韩公岂妄耳。自得乃变化，万象奔俶诡。字句得失间，固可助壤累。我言日渐狂，子色常甚韪。即今所有者，如林见蓓蕾。吁吾忧道孤，赖子能不怠。作诗述区区，惟以永相矢。如或传示人，嘻啧必棼起。高识幸不摇，陋体任成痏。子如谓我非，焚灰掷流水。"}