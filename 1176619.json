{"id":"1176619","title":"奉和袭美酬前进士崔潞盛制见寄因赠至一百四十言","dynasty":"唐","author":"陆龟蒙","text":"孔圣铸颜事，垂之千载馀。其间王道乖，化作荆榛墟。天必授贤哲，为时攻剪除。轲雄骨已朽，百代徒趑趄。近者韩文公，首为闲辟锄。夫子又继起，阴霾终廓如。搜得万古遗，裁成十编书。南山盛云雨，东序堆琼琚。偶此真籍客，悠扬两情摅。清词忽窈窕，雅韵何虚徐。唱既野芳坼，酬还天籁疏。轻波掠翡翠，晓露披芙渠。俪曲信寡合，末流难嗣初。空持一竿饵，有意鲸鱼。"}