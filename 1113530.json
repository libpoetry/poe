{"id":"1113530","title":"梦仙游 小姬病起幡然有入道之志因书赠之","dynasty":"宋","author":"张镃","text":"骖鸾侣，娇小怯云期。柳戏花游能几日，顿抛尘幻学希夷。清梦到瑶池。霞袂稳，那顾缕金衣。自与长生分姓谱，恰逢张老铸丹时。此意有谁知。晴昼永，闲步小园中。羽帔云轻苍佩响，宝冠星瑩绀纱笼。波秀浅蛾峰。琳洞窈，人静理丝桐。泛指馀音摇桂影，过墙高韵入松风。月上翠楼东。"}