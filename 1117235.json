{"id":"1117235","title":"和子瞻和陶渊明杂诗十一首","dynasty":"宋","author":"苏辙","text":"大道与众往，疾驱祗自尘。徐行听所之，何者非吾身。却过白鹤峰，鸡犬来相亲。筑室依果树，有无通四邻。安眠岂有足，良夜惟恐晨。晨朝亦何事，倦对往来人。莫言三谪远，归路近庾岭。谁怜东坡穷，垂老徙此景。幸无薪炭役，岂念冰雪冷。平生笑子厚，山水记柳永。孜孜苦怀归，何异走逃影。吾观两蛮触，出缩方驰骋。百年寄龟息，幸此支床静。我来适恶岁，斗米如珠量。何时举头看，岁月守心房。念我东坡翁，忍饥海中央。愿翁勿言饥，稷调阴阳。玉池有清水，生肥满中肠。故山纵得归，无复昔遗老。家风知在否，后生恐难保。似闻老翁泉，曾作泥土燥。穷冬忽涌溢，络绎瓶瓮早。此翁终可信，明月耿怀抱。从我先人游，安得不闻道。幽忧如蛰虫，雷雨惊奋豫。无根不萌动，有翼皆鶱翥。嗟我独枯槁，无来孰为去。念兄当北迁，海阔煎百虑。往来七年间，信矣梦幻如。从今便筑室，占籍无所住。四方无不可，莫住生灭处。纵浪大化中，何喜复何惧。尝闻左师言，少子古所喜。二儿从两父，服辱了百事。佳子何关人，自怪馀此意。看书时独笑，屡与古人值。他年会六子，道眼谁最驶。衣钵傥可传，田园不须置。舜以五音言，二雅良褊迫。变风犹井牧，驱人遂阡陌。周馀几崩坏，况经甫与白。崎岖收狂澜，还付滥觞窄。蒙庄泾渭杂，恐有郭象客。壁藏待知者，金石闻旧宅。大道如衣食，六经所耕桑。家传易春秋，未易相秕糠。久种终不穫，岁晚嗟无粮。念此坐叹息，追飞及颓阳。天公亦假我，书成麟未伤。可怜陆忠州，空集千首方。何如学袁盎，日把无可觞。五年寓黄阁，盛服朝玄端。愧无昔人姿，谬作奇章迁。还从九渊底，回望百尺巅。身世俱一梦，往来适三餐。天公本无心，谁为此由缘。从今罢述作，尽付逍遥篇。吾兄昔在朝，屡欲请会稽。誓将老阳羡，洞天隐苍崖。时事乃大谬，宁复守此怀。区区芥子中，岂有两须弥。举眼即见兄，何者为别离。尻舆驾神马，孰为策与羁。弭节过蓬莱，海波看增亏。红炉厄夏景，团扇悲秋凉。来鸿已遵渚，去燕亦辞梁。冰蚕怀冻薮，火鼠安炎乡。曲士漫谈道，夏虫岂知霜。物化何时休，叹息此路长。"}