{"id":"1119398","title":"次韵张丞","dynasty":"宋","author":"陈造","text":"县人灯夕旧尝看，夜敞窗扉晓不关。胜赏继应追俗尚，晴晖巧与破天悭。招邀便拟日复日，容易遽吟山上山。更乞紫姑丰乐语，为添喜色到颜间。长日官曹迄未闲，佳辰一笑颇相关。万情同乐那容失，四者来并每坐悭。歌酒恐孤灯市月，烟霏犹曀海门山。龙公可复会事发，汛扫阴霾弹指间。"}