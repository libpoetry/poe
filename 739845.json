{"id":"739845","title":"玉瓮歌应制","dynasty":"清","author":"沈德潜","text":"广寒殿中大玉海，声价高于古鼎鼐。于阗职贡供雕镌，水族百怪穷神奸。诈马宴余陈几席，障以阑杆耀金碧。君臣饮酒歌乐岂，取醉正须三十石。劫灰飞后归琳宫，伴侣瓦缶腌青松。有如周宣猎碣?辛鼓，民间作皿供杵舂。文明之世荣光发，宝鼎仍从泗滨出。移置承光位帖妥，牟敦丹彝共罗列。金源古桧蟠青虬，荫此至元温润质。从来精气难埋藏，尘埃拂拭增辉光。圣朝不贵难得物，宝器自合登明堂。呜呼！宝器自合登明堂，岂独轩辕玛瑙之瓮盛天浆。"}