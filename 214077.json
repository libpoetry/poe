{"id":"214077","title":"和吴御史汴渠","dynasty":"宋代","author":"王安石","text":"郑国欲弊秦，渠成秦富强。本始意已陋，末流功更长。维汴亦如此，浚源在淫荒。归作万世利，谁能弛其防。夷门筑天都，横带国之阳。漕引天下半，岂云独荆扬。货入空外府，租输陈太仓。东南一百年，寡老无残粻。自宜富京师，乃亦窘盖藏。征求过夙昔，机巧到莛芒。御史闵其然，志欲穷舟航。此言信有激，此水存何伤。救世讵无术，习传自先王。念非老经纶，岂易识其方。我懒不足数，君材仍自强。他日听施设，无乃弃篇章。"}