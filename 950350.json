{"id":"950350","title":"赵见独示所业并诗次韵谢之","dynasty":"宋","author":"周麟之","text":"沅江九肋稀，端问学不学。向来屠沽辈，过眼褐宽博。如公负奇才，尚隔云津跃。昔吾先隐君，早识麟一角。联翩锦囊句，纡馀仍卓荦。千载埋玉悲，孤芳竟谁擢。别来二十年，历历记前作。贱子更百罹，素业守弥恪。馀辉忽振耀，如获西山药。清梦到钧天，求音叩寂寞。中宵对莲炬，何以称光渥。辱君琼瑶篇，重愧鼠呼璞。大轴窥洪源，汹涌千涧落。一洗胸中尘，豁若春云廓。"}