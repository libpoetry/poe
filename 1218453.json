{"id":"1218453","title":"余观近时诗人往往有以前代台名为赋者辄用效颦以消馀暇 其三 朝阳台","dynasty":"元","author":"岑安卿","text":"巫峰十二青参差，石形俨现仙娥姿。苍藤翠木怯凄冷，精诚夜感襄王思。仙衣缥缈仙裙湿，云影飘飖雨声急。阳台朝暮不胜情，高唐想像愁无极。梦中奇遇事杳冥，公子雕辞亦胸臆。荒凉古庙屹江干，台空不见行云迹。游人怅望尚徘徊，古碑寂寂荒莓苔。"}