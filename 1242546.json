{"id":"1242546","title":"玉局生引","dynasty":"元末明初","author":"张昱","text":"龙翔住持毛起宗，参随鹤驾谒九重。冲虚教主许器之，名以玉局高其风。赠言五十有六字，尽说大罗天上事。老君出现成都时，地神涌局亦如此。空歌黎罗还上清，再三祝付玉局生。吾徒被服老君教，毋忝玉局之所名。名非可名局非局，心田种熟蓝田玉。入水不濡火不焚，一气孔神无断续。况闻古有毛仙翁，是身虽异性则同。华表白鹤犹未归，函关青牛今则逢。道家宫阙连云起，日食仙曹千万指。谁其主者玉局生，宴坐无为观太始。"}