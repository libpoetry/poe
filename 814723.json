{"id":"814723","title":"纵笔二首","dynasty":"清","author":"金应澍","text":"几辈投诗吊汨罗，钟灵衡岳指嵯峨。地多胜迹游难遍，人到衰龄饮易酡。功业可留身后少，光阴虚掷客中多。试看终古英雄事，只付渔樵一浩歌。迎到春归又送春，年年镜里鬓丝新。衔杯却喜来今雨，开卷常惭对古人。旧事有情频入梦，好花无处不为邻。半生眼底多兴替，何必名园寄此身。"}