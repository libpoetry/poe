{"id":"1117250","title":"和卷中韩子苍梅花三首","dynasty":"宋","author":"苏籀","text":"先开媚晴昊，孤艳断魂时。绕树沈烟度，凌寒檀晕披。参横明月观，雪细影娥池。结实冥冥雨，君看雀啅枝。冻蘖虽臞甚，含英山意催。斲冰冲晓色，绽绿透春回。健步故人信，流芳好事杯。不论山水僻，往往拾香来。国香倾国色，天质殆天怜。含笑冰崖侧，无言石濑溅。湘娥愁暮倚，孙令馥终筵。卜夜多松炬，玉容殊更妍。"}