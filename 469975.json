{"id":"469975","title":"辛丑冬曹能始过客孝若斋中因遍游吴兴诸山歌以美之","dynasty":"明","author":"吴梦旸","text":"君胡为兮乐吾土，临水登山吊今古。故鄣城外君回船，诗中不吊陈霸先。关中布衣呼不起，挂瓢堂中君独倚。悄然忧来不可辍，长谣短咏皆奇绝。冻云不收天雨雪，雪皎天青照颜色。其时值我不出关，今年相趁控鹤还。劝君入官官复闲，萧萧肃肃山水间。嗟嗟！古人骨已折，今人谁与友？心忆臧三梦吴九，不别茅维重携手。山水风流或在兹，一日遂为君所有。"}