{"id":"535479","title":"严陵独钓","dynasty":"明","author":"王立道","text":"汉持太阿授新室，炎光黯然光欲灭。风尘倾洞天地昏，猰㺄竞食苍氓血。猗与光武起舂陵，司隶威仪耆老泣。昆阳一鼓虎豹奔，罔魑解首欃枪匿。虹霓扫除日月开，赤精复吐山川色。君臣会遇良有机，乾坤整顿无倒倾。先生兀然独坐钓，羊裘蒙茸对空泽。亦知天子即故人，不与四海俱臣妾。翩翩长揖还富春，狂奴不住公卿列。江流夜转鼋鼍寒，山气暝连风雨白。吁嗟贤士各有志，相助岂必能相屈。古来节义何代无，西京诸子今犹烈。九鼎宁论汉家重，一丝何止千钧力。画图彷佛清风生，尽濯贪颜洗顽骨。"}