{"id":"781533","title":"密之与鉴在相依桂水，贻书招予。书怀二十八韵奉答","dynasty":"清","author":"钱澄之","text":"方朔金门彦，延陵直指声。艰难猺峒路，遭际桂林城。书到知予在，歌长见友情。离群真历劫，访旧半构兵。党锢同亡命，髡钳各易名。故人皆散失，季子得逢迎。卖药方曾效，从戎计未成。吴江家总破，闽海国重倾！癙泣通三载，夷歌尽五更。葵心终耿耿，蒜发故茎茎。崖复看猿度，天长羡鸟征。梦颠江右复，涕洒粤东平。过岭风全暖，开年日迥明。朝廷需战伐，吾道愧坚贞！再著冠裳好，重逢父子惊！鸡坛皆列宿，麟阁半同盟。学士今为相，台郎且晋卿。携孥依北道，给札赋西京。对酒探阄熟，联吟并马行。双星随斗出，一雁掠霜鸣。祗觉生存幸，翻悲死丧轻！武公尸不返，农父祸谁撄！白社馀三士，青云仗两兄。服官怜我拙，招隐鉴君诚！水忆漓江碧，峰思独秀晴。躯残舌仍在，粒绝笔能耕。岁月将诗记，篇章把烛评。春帆应抚手，唱和送馀生！"}