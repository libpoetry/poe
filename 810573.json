{"id":"810573","title":"画意","dynasty":"清","author":"允禧","text":"乔木数家村，结茅岩畔住。隔篱人语声，为问前山路。绝涧奔流下，喧豗万木中。幽人云外至，疑是雨兼风。浦口欲移舟，前山暖将曙。不见芦中人，但闻隔烟语。濯足青林下，长流曳古苔。猿猱与麋鹿，各自饮溪回。高人读道书，兀坐千峰里。双鹤暮盘云，影在寒潭水。寻山凭一杖，芳草绿萋萋。花落无人管，春深叫竹鸡。"}