{"id":"515159","title":"族孙天保德吉名字诗","dynasty":"明","author":"程敏政","text":"三复戬谷诗，上想镐京燕。为德遍群黎，盛治不可见。云谁爱兹语，我族称世贤。父命期远大，宾字盍勉旃。勉旃亦何如，隐显各致用。文武思吉甫，孝友企张仲。力学返性善，克效孳孳功。帝监实伊迩，锡福冥冥中。珍重过庭闱，河洛有遗矩。慎勿惭斯名，涂人可为禹。"}