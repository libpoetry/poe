{"id":"817013","title":"秋宵吟二首","dynasty":"清","author":"端木埰","text":"雨初收，日向晚。渐喜浮云都卷。垂杨外、看一碧澄澄，莫天树远。露将浓，月未满。静里新蛩吟缓。帘痕荡，正爽逐风生，凉生秋浅。乍近书灯，趁此夕，芸编自展。破除尘虑，渐洗闲愁，至乐在坟典。微露香新浣。一室萧然，千古到眼。淡无言，领取清芬。忘却更桡过四转。小窗幽，漏滴静。淡碧银河韬影。蛬声急，似寄语秋人，写将清景。绕台阶，咽翠梗。四壁萧萧凄哽。开帘望，正片月西倾。数星光炯。坐倚青灯，怅此夕，商音渐警，众芳将尽。落叶兴悲，满地露华冷。凉籁喧金井。念取无衣，秋梦顿醒。待将心诉与沧溟，天阙云隔夜正永。"}