{"id":"1144365","title":"雪夜不寐偶成短句十首用渭北春天树江东日暮云为韵","dynasty":"宋末元初","author":"陆文圭","text":"丈夫慎出处，功成乃身退。古人夫何如，八十钓清渭。四时循化机，万物随动息。众星纷荧荧，天运齐拱北。缟素制野服，误染京华尘。旧业在何处，梅花江上春。男儿不得志，壮心惜徂年。长空起雕鹗，目送入寥天。布衾生凄寒，夜夜梦归去。心恐秋风深，摧残紫荆树。吟苦不成寐，寒窗凝夜缸。千古谁知心，遥遥贾长江。此身如断蓬，飘萧随北风。钱塘一望地，家住西湖东。客虑千万端，长吁愁不出。谁能事低首，挥杯送白日。几欲膏吾车，老眼不识路。弟妹今何之，萧萧白发暮。昨日家书至，慰我久离群。游子眼欲断，日日望白云。"}