{"id":"844928","title":"为秦伯未之济画梅繫以截句四首","dynasty":"清末民国初","author":"曹家达","text":"休将往迹问林逋，老鹤归来觅旧株。除是孤山一卷石，不随春涨过西湖。疏树垂垂弱不支，几经开折渐离披。何郎已别扬州月，江上元宵属阿谁。疏影倚斜落片云，一声翠羽夜初分。酒香十里山灵醉，微雪消时说与君。蜀王小苑报春回，杳霭东风动地来。最是不堪追忆处，江南江北旧楼台。"}