{"id":"812596","title":"秋日谒延平郡王祠","dynasty":"清","author":"何如谨","text":"海外孤忠泣鬼神，丹心为国竟忘身。大星遽陨年难假，天意偏摧社稷臣。铮铮骨气压群雄，传炮羊山斗老龙。宿志未偿嗟毁墓，至今人说海澄公。三百年来养士优，陆沈蓟北感神州。传家忠孝原无恨，生子还须胜仲谋。投戈旧部久寒盟，痛哭神州一旦倾。两岛甲兵逾十万，固应雄略胜田横。开辟鸿濛望中兴，海波士气共奔腾。挥戈未遂回天力，空向金陵拜孝陵。"}