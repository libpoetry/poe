{"id":"1067906","title":"芰香亭","dynasty":"宋","author":"李彭","text":"束发事明主，遇合诚独难。譬彼佩犊翁，穮蓘功贵完。明府真权奇，汗沟沫流丹。雅意独当御，未享苜蓿盘。诏许上紫殿，占对随孔鸾。底事寝不报，鼓船下风湍。顾兹未逢年，于我颇复安。治道贵清净，稚耋家相欢。桁杨生木鸡，榛芜薙西园。方塘每制芰，泽畔思纫兰。灵修方布席，下诏应赐环。勿堕逐臣泪，去蹑青云端。"}