{"id":"151588","title":"木兰花慢·山城如斗大","dynasty":"宋代","author":"牟巘","text":"山城如斗大，君肯为、两年留。问读易堂前，然松竹，留得君不。天边乍传消息，趁春风、归侍翠云裘。留取去思无限，江离香满汀洲。不妨无蟹有监州。臭味喜相投。怪底事朝来，骊歌催唱，唤起离愁。羡君戏衫脱却，一身轻、无事也无忧。昨夜梦随杖履，道林岳林同游。"}