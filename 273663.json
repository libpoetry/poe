{"id":"273663","title":"水调歌头·余年三十而有早衰之戚，赋此送春，凄然泣下","dynasty":"现代","author":"汪东","text":"酌酒饯春去，含泪劝春归。十年前事堪记，犹是少年时。曾试长堤金勒，还傍秦楼筝笛，连夜醉芳卮。春梦总须觉，为我稍迟迟。万千意，春不管，去难回。乱红飞絮点点，千里送斜晖。不恨小园岑寂，但恐蜂媒蝶使，重认只空枝。有美更相忆，惆怅卧遥帷。"}