{"id":"468272","title":"题䓁慈嵩岳云青山白云图","dynasty":"明","author":"谢肃","text":"㫺游河朔还，历览河南山。山峰峥嵘三十六，峻极中天是嵩岳。嵩岳之高出昆崙，衡恒岱华咸归尊。下临豫野雄地势，上应镇宿昭天文。太室辟其东，半夜倒暾沧海日。少室辟其西，萧晨俯挂青萝月。风台雾阁何岧峣，翠崖月谷堪逍遥。王子凤笙吹绝岭，焦师霓裳翻绛霄。便欲飞车往栖息，笑倚天门观八极。闲云来往作宾朋，彼此无心自相得。惜哉此愿未果从，徒看云山落画中。山青云白倏远近，似闻兰若来疏钟。八十禅公双目烱，一瞬云山皆幻境。不须只尺论万里，寸心要与天地并。重曰山有岳兮岳有云，云为雨兮泽无垠，云不为雨兮舒卷向乾坤。襌公出处亦如此，浩劫不堕名实存。"}