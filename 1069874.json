{"id":"1069874","title":"雍丘歌","dynasty":"宋","author":"卢襄","text":"胡儿倚剑摩崆峒，范阳兵火烧天红。潼关失守大将死，銮舆播迁岷峨中。貔貅兵甲照冰雪，戈头尽是生民血。鲸海扬波鱼鳖腥，中原尽作天山月。二公擐甲怒搀枪，极斗军前皆眦裂。食穷爱妾膏斤斧，愁蹙蛾眉气如缕。花钿宝髻谁复收，壮士相看泣如雨。霜刀抉齿肉未寒，再造皇家有英主。雄心义骨填沟壑，不得生荣肩李郭。论功初入鹳鹊楼，图形已入麒麟阁。"}