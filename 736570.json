{"id":"736570","title":"荒斋 其三","dynasty":"清","author":"管棆","text":"墙东有隙地，荆菅瓦砾积。俯首荷耰锄，得此五弓辟。南邻有丽春，纷纷间朱白。乞分五色种，剪缕比纨帛。初日照殷红，残霞映浮碧。闲时列酒茗，坐卧兼枕席。遂可忘穷年，岂止破萧摵。三更持烛游，早起独吟惜。今年姑小试，纷然满篱格。来春扩西偏，烂漫补墙缺。回想今春花，吟诗又陈迹。"}