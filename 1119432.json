{"id":"1119432","title":"再次韵二首","dynasty":"宋","author":"陈造","text":"饱食频频祇鸒斯，可堪迅景隙驹驰。不逢犹是桐为弩，当价胡宁菌作芝。天籁寂时三弄笛，楚山穷处四愁诗。将坛可复宜衰病，此柄须君为主持。历块飞黄可得追，加鞭十驾浪驱驰。不应猗顿怀周朴，敢向天仙话土芝。晚傍涪翁观落笔，了知高叟固为诗。谬为恭敬吾何取，政恐龙泉有倒持。"}