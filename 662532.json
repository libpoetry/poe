{"id":"662532","title":"五月大雨","dynasty":"明","author":"石宝","text":"仲夏月几望，蕴隆何爞爞。洪垆鼓元气，烈火燔层空。阴谷绝爽籁，齐纨累无功。鸟疑焚其巢，翼榻飞不翀。东方有云盖，袅袅来天中。崩腾蹴万骑，闪烁张雕弓。雷电动俄顷，滂沱灌群丛。不有明神力，蛟龙讵能通。忆昔汉中造，此日生髯公。昭烈帝子胄，桓侯万夫雄。翱翔历郡国，意气驱罴熊。走马万众间，斩将如发蒙。刮骨不动颜，志存安有躬。炎烬再吹嘘，白日谅精忠。至今百世下，栗烈增严风。威灵行九天，霈泽垂无穷。三驱获魍魉，一怒号丰隆。岂感悬弧辰，伐鼓声??。凭轩良悚然，仰看气成虹。"}