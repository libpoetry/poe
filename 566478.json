{"id":"566478","title":"赠张泷崖兼寄罗一峰","dynasty":"明","author":"谢一夔","text":"君不见濂溪之水非巨川，周子讲道名遂传。又不见云谷小山得朱子，芳名烨烨垂青史。一峰先生玉堂仙，蚤魁廷对声隆然。只今授徒金牛洞，金牛洞与泷崖连。泷崖老翁留侯裔，平生重义轻财利。赡学曾措百里田，延师不惜千金费。束装来观上国光，请输名马资边疆。重瞳览奏心愉悦，诏令冠带增辉煌。昨来别我故乡去，南望文江渺烟树。曲箪峰高雁阵寒，龙闺月落钟声曙。寄言一峰旧知音，周朱道学宜专心。景不自显因人显，勿使金牛竟陆沉。"}