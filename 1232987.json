{"id":"1232987","title":"昭君怨","dynasty":"元","author":"周巽","text":"汉宫佳人列仙姝，颜如舜华雪作肤。玉凤搔头金缠臂，琇瑩充耳双明珠。美目清扬含百媚，同心绾结青珊瑚。三千宫女谁第一，当时王嫱绝代无。天子按图初未识，承恩远嫁南单于。朝辞皇都去，日逐胡马驱。边塞几千里，行行但长吁。心中万恨向谁诉，马上琵琶聊自娱。鸿雁南飞汉月远，骅骝北去燕草枯。朔风吹沙砭人骨，寒云雨雪断胡须。银瓮蒲萄初出酒，宝车馲驼新取酥。帐中强饮解愁思，情至酒酣愁未纾。明月流光照?毹，关路迢迢不可踰。几回梦想乘黄鹄，飞入长门侍玉舆。胡情不似汉恩重，妾意终怜君宠疏。君不见红颜命薄何足惜，长恨和戎计策迂。四弦不尽昭君怨，千古空留青冢孤。"}