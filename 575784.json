{"id":"575784","title":"拟古诗十九首 其七 明月皎夜光","dynasty":"明","author":"孙蕡","text":"离离谷中树，灿灿春华芳。枝叶何盛茂，忽然随风扬。流光有凋换，物理安可常。扰扰路旁子，哀歌使我伤。杪秋天气肃，白露结严霜。揽衣不能寐，起视夜何长。明月出东壁，众星罗纵横。岁暮鶗鴂鸣，百草青自黄。远道者谁子，驱车登太行。太行郁嵯峨，天路无津梁。兴言念同志，涕下沾我裳。"}