{"id":"1253109","title":"山居七咏题画送周伯阳 游仙顶","dynasty":"元末明初","author":"张羽","text":"盘云陟危磴，十步五回坐。道旁无虎迹，曾有游仙过。秀出众峰顶，寻常云雾里。上有万年松，食之令不死。涧路行将尽，高阁倚空虚。月明万籁尽，空山闻读书。空林无人行，下有百年墓。洒扫复何人，萧萧白杨树。竹林路阴阴，寻幽不觉深。不比羊肠坂，空伤行客心。偶逐微官去，暂掩林中宅。手种茱萸树，归时高几尺。春风试茶处，潭上葛花开。去尽同游伴，伤心此独来。"}