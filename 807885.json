{"id":"807885","title":"贺新郎  寄兴呈蘧庵先生用溪南词韵","dynasty":"清","author":"陈维崧","text":"一事然乎否。忆宵来、朦胧枕上，南柯出守。碎语幽禽催梦醒，花影半楞还有。喜床下、浊醪盈缶。一卷乌丝饶寄托，怪时人、只道填词手。说诗者，固哉叟。虎头骨相吾甘后。更何烦、君平季主，推辰算酉。但得千秋传好句，莺嘴啄花红溜。也抵得、腰悬金斗。此意可怜还可笑，笑何年、碧海骖鸾走。仙路杳，缘难偶。"}