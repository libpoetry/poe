{"id":"1129092","title":"金刚随机无尽颂 能净业障分第十六","dynasty":"宋","author":"释印肃","text":"持诵心无辍，不事闲言说。夜夜礼观音，水里捞明月。为人受困穷，真金唤作铜。弃之寻钝铁，揽外钁头空。信知先世业，沦苦于尘劫。今日受持经，我相渐休歇。恶道自销镕，因明智慧通。久客还元舍，不离旧家风。冰泮春池日，野岸花狼藉。伤嗟今古人，几个知恩力。花残晚壑风，烟寺一声钟。若能从此人，直下悟心宗。君看莲出水，万物安堪比。居尘不染尘，欲界行禅理。根在淤泥中，花开丽日红。洁精无玷污，明月却相融。"}