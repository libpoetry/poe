{"id":"680584","title":"过大岘山夜宿古寺","dynasty":"明","author":"李裕","text":"名山奠青齐，东南势横亘。天际耸高峰，云间绕飞磴。穷崖绝险峻，急溜疾奔迸。风雨变阴晴，烟岚自朝暝。深林绿阴森，閒花红掩映。憩息惬茂松，登跻苦危径。禅宫倚崇冈，虚亭敞幽静。落日停征骖，阑干时一凭。野色望中遥，钟声坐来听。日暮哀清猿，羁愁乱孤兴。"}