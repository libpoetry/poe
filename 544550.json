{"id":"544550","title":"读何氏集三十韵","dynasty":"明","author":"胡应麟","text":"寥落黄初后，词坛更几人。齐梁纷藻绘，元宋转荆榛。盛世占龙马，明时起凤麟。黄河悬日月，嵩岳降星辰。屈宋休前代，卢王祇后尘。才高梁苑客，赋拟洛川神。意气横今古，驰驱迈等伦。垂髫游上国，耸翮戾高旻。天诏颁黄屋，星槎下紫宸。通滇穷越巂，谕蜀近峨岷。吊古多停骑，违时蚤乞身。携尊漳水夜，飞盖邺园春。岁序堪藜杖，莺花暂钓缗。九重思丽藻，双阙召词臣。邂逅边徐合，赓酬李薛频。鸡林传制作，凤沼降丝纶。帝命轩輶出，人看斧钺巡。横经非寂莫，执宪岂沈沦。绛帐弦歌日，青衿问字晨。岳莲垂二华，宫柳暗三秦。仙掌金茎旧，咸关紫气真。夔龙方步武，鵩鸟遽酸辛。消渴相如伍，修文子夏邻。调高原寡和，道丧孰知津。彩笔精灵远，瑶编绝艺陈。千秋垂灿烂，一代仰嶙峋。鸾掖名长在，龙门迹未湮。凄凉玄阁草，重睹玉堂宾。貌识鄱阳烈，诗传水部亲。转教山斗望，怅绝颍溪滨。"}