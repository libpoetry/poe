{"id":"422755","title":"水调歌头 壬午生日，用香宋韵","dynasty":"近现代","author":"卢前","text":"四度见花发，今日又春风。天涯依旧羁旅，照影月冥濛。灯底儿曹拜我，楼外江山笑客，未老已成翁。三十七年事，都付捋髯中。尘生甑，耕此砚，不如农。近来梦也难做，那复辨西东。何以为君称祝，妻自无钗可拔，但指酒尊空。贫亦残僧分，且撞佛堂钟。"}