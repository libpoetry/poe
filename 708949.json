{"id":"708949","title":"齐天乐  钱尔斐过访","dynasty":"明末清初","author":"曹溶","text":"晚登虚阁徘徊遍，孤怀饯秋偏早。古渡兰桡，平皋玉辔，零谢和谁知道。横塘百里，梦青雨低迷，紫烟斜抱。勤寄鳞书，相思相见尚嫌少。云林终是念旧，顿携花买酒，披襟天表。拂剑馀年，枕流僻巷，床上尘埃难扫。留君不了。约此后春嬉，莫辜芳草。笑指琼花，壑中人未老。"}