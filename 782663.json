{"id":"782663","title":"博浪行","dynasty":"清","author":"戴亨","text":"沧海壮士勇无敌，博浪沙中奋狙击。一声霹雳从天来，独夫仓皇丧魂魄。海内英雄尽惊起，黄石老人心不喜。涵养新朝佐命才，圮上从容教纳履。大人举事应天人，堂堂吊伐光乾坤。尚父渭阳且屠钓，阿衡莘野潜耕耘。诸离盗贼偶然中，荆高效之空杀身。黄石黄石知是谁，令我再拜思丰仪。"}