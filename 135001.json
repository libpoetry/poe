{"id":"135001","title":"月夜汎舟姚江","dynasty":"宋代","author":"楼钥","text":"秋暑不可能，几思泛中川。晚来兴有适，溪船偶及门。凉月才上弦，平潮可黄昏。倚楫纵所知，卧看龙泉山。长虹跨空阔，过之凛生寒。坐稳兴益佳，夜气方漫漫。草虫鸣东西，飞乌相与还。仰头数明星，垂手摇碧澜。坐客惜此景，不及携清樽。无酒要不恶，徜徉足幽欢。幽欢有何好，叩舷澹无言。"}