{"id":"701602","title":"游七星岩","dynasty":"明","author":"黄志尹","text":"北斗悬岩日月旁，跻攀曾共憩云房。遥连碧渚疑银汉，聊当仙槎泛野航。昼永千峰函瑞彩，夜深诸岛竞寒芒。诘朝东逐罗浮路，回首烟霞自一方。星岩洞壑转霏微，岛有流霞淑气归。近晓不随明月去，当空常伴白云飞。谈禅尽日充僧咀，听法移时淬客衣。仙尉投閒将老地，也曾卜筑傍渔矶。六十馀龄物外身，携儿岩壑避嚣尘。临期结侣皆名士，隔日逢僧即故人。入洞再搜前钻刻，缘厓犹认昨嶙峋。尚平已毕寻常累，拟倩归航一怆神。"}