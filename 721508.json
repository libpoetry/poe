{"id":"721508","title":"感怀十七首","dynasty":"明末清初","author":"陈恭尹","text":"纤纤西林月，待日生辉光。幸假羽翼资，与君同颉颃。左提而右挈，万夫莫能当。况我为仁义，相辅唯文章。斫桐为两琴，异形同宫商。中心一相知，异身同肺肠。智慧如丹华，华盛无再扬。勖哉二三子，久要期勿忘。密云自西郊，良苗望膏泽。长虹久不散，小雨滋蟊贼。日月煎本根，青黄变生色。结发为老农，终年不一穫。高门纵杯酒，大笑糟糠客。感念愚公言，子孙世其力。努力饰镃基，春明候南陌。往者不可追，来者不可期。俯首为今人，举体无一宜。有目厌兵革，有耳闻号啼。有腹饱糠覈，有足履祸枢。赤舌有如火，更以焚其躯。高台临广池，梧桐百馀尺。上有一尊酒，可以永今夕。明月生东隅，浩荡无拘迫。君子多暇豫，小人聊燕息。人生有如影，终始为形役。拔箭射虚空，箭尽弓亦折。步出城北门，垒垒山上石。下有忘忧人，千秋托松柏。荷丝织为衣，禦寒终不温。章句小儒生，安识经与纶。高冠带金玉，端坐如鬼神。轻车从肥马，游宴无冬春。志士沈下僚，能智岂获伸。大盗从西来，击钟召群臣。空复见异类，何以张吾军。大者为鸡狗，鸣吠从他人。小者如蛹蚕，只自营其身。九月悲风始，边土何惨慄。积雪齐高城，惊沙蔽寒日。斧冰持饮马，凿地求鼠实。月盛角弓强，三军夜恒出。合战阴山下，矢尽归途失。手斩郅支头，献俘凤凰阙。阙庭侍从士，卧起佳人侧。日晏下朝归，酌酒弹鸣瑟。十年为汉将，甲胄行虮虱。一语不相能，投身对刀笔。事君如四时，成功者为客。君子慎其言，只以求忠益。小人躁于名，噭噭沽其直。疾疢卒不除，上下成乖隔。为臣固当戒，为君独宜择。曲突弗先图，头额为焦灼。忠言有如鸦，佞言有如鹊。鹊鸣人所喜，鸦鸣人所唶。海滨何遥遥，遥遥三千里。一里一千家，家家生荆杞。空房乳狐兔，荒沼游蛇虺。居人去何之，散作他乡鬼。新鬼无人葬，旧鬼无人祀。相逢尽一哭，万事今如此。国家启封疆，尺地千弧矢。人民古所贵，弃之若泥滓。大风断松根，小风落松子。松根尚不惜，松子亦何有。番禺古都会，佳哉郁嵯峨。三江交洪流，海水扬清波。刘项争帝业，闭关自秦佗。黄屋与左纛，老夫聊自娱。山川足霸气，往往开雄图。中原鼎沸日，肝脑涂干戈。光岳气虽分，生齿存亦多。海国诚富强，金铁兼盐鹾。百货走天下，五兵雄诸华。盛朝为外府，乱政求金车。使者道相望，下民方荐瘥。北临汉台上，怅望伤如何。野犬吠行人，深巷闻荒鸡。荡子今何之，有司在门闾。朝出伏草间，夜起匍匐归。有亲谁当养，有田莫耘耔。岂敢负公家，有罪诚当治。甘瓜生井傍，百尺蔓其枝。祸来常无根，免身为令谋。梦登首阳山，郁哉何巍巍。上有二子坟，下有蕨与薇。宁从白鹤巢，不从凤鸟飞。白鹤来有常，凤鸟来无时。子胥耕吴野，少伯困会稽。一旦先埃尘，千秋有馀悲。太息复太息，百年同木石。富贵比春华，一落谁相识。不如求令名，高誉流丹青。丹青虽可慕，人命如朝露。一身尚不存，令名亦何附。不如齐死生，无我亦无名。诚恐朽落时，亦与木石并。百足既怜夔，蝮蛇复怜风。是非百年内，展转何能穷。览镜在中夜，莫辨影与形。人苦不自知，所赖友与朋。圭璧贵攻瑕，龙阿期发硎。如何末世士，怀利忘平生。责望疑似间，谗间忽然兴。陈张交里门，白刃生侯王。富贵尚相负，贫贱宁相能。结交始以义，全交终以明。安得兼黄金，以铸鲍子灵。著我远游冠，插我忘归羽。命驾将何之，三星在南户。夕鸟下高林，翩翩赴其侣。人生各有志，荣辱何常主。浩歌击白石，与此聊终古。谁能共碌碌，身没名不举。蒿里足黄尘，徒增一棺土。豫章下山时，顾与山灵语。不为栋与楹，慎勿为木偶。木偶盛容姿，曳裾复拱手。大匠持斧斤，视之若无有。叔孙名大儒，绵蕞何草草。萧何刀笔吏，无功独居首。人饮浊河水，不食古井泉。古井非不清，浊河诚有源。大人略细故，琐琐安足论。鹦鹉立樊笼，焉用能人言。苍鹰无羽仪，一日翔九天。秋气不成寐，出户月皎皎。我生多忧虞，及壮已衰老。如彼霜下叶，未落忽先槁。当前一尊酒，举觞问苍昊。毕昴出东方，天阶静如扫。玉衡无右移，白日不西晓。如何六合内，有此颠与倒。"}