{"id":"575285","title":"林泉家庆歌","dynasty":"明","author":"邵宝","text":"地官为诗寿外姑，却作林泉家庆图。林泉谁欤地官舅，家人大义宜从夫。伟哉林泉五男子，女子子孙仍倍此。孺人稀寿正康彊，玉树芝兰满庭戺。塘庄第宅森相联，板舆胜日相周旋。四时和气入盂鼎，山果甘脆江鱼鲜。向来家法主母贤，诸郎承业今蕃延。诗书礼乐久成习，长似林泉未老年。百年志体真两得，一杯春酒人争先。此时母也谢未许，方忆林泉偕笑语。朝看调膳暮问衣，秋阅登禾春弄杼。母兮此心上有皇天知，报以诸福更百千岁如一时。贤甥地官祝在图与诗。君不见萱花丛开傍慈竹，忧怀释尽长对猗猗菉。"}