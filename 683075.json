{"id":"683075","title":"先友诗八首 太仆李公应桢","dynasty":"明","author":"文徵明","text":"太仆在三舍，抗言拒刑臣。平生彊执志，已究未达身。十年更外制，耿挺标清真。矫矫孤飞鸿，翘翘一角麟。卿监晚翱翔，白发已盈巾。故国有佳山，长岐多风尘。终然绝俗姿，逸去畴能驯。陆公娄东凤，少小已翱翔。耿耿文庄公，识公在班行。职方振风采，抗疏扼群珰。章程在司马，至今犹耿光。名隆毁斯来，谗搆伺其傍。参藩亦晚达，竟为雠者伤。清风不终泯，遗书满缇缃。定山古通儒，学道希圣贤。古义与时违，敛息贲田园。黄花媚幽径，白鸟泳清川。悠悠青山适，一往三十年。高罗弗为求，欲致无由缘。非无济世心，亦有清庙篇。惜哉用违材，零落成弃捐。有伟延陵公，居然古明德。道义周一身，文章可华国。悠悠明堂思，允矣清庙瑟。惜哉晚登庸，位用殊未极。还能敦薄夫，坐亦消谗慝。德渊物为迁，曾谁睹声色。圣贤不复生，斯人重吾忆。岩岩天台山，下有幽贞士。咀英撷芳鲜，煜然散霞绮。早岁登延阁，回翔石渠里。璧雍育群材，金匮抽青史。虽复恩眷殊，不为缨组累。方岩有书堂，归来还兼耒。屡召不终淹，谁应会深旨。东南有一士，兰带芙蓉裳。璚珠杂瑶玦，皎然明月光。不随鸣凤下，甘与黄鹄翔。秋风自寥廓，罗网漫高张。采芳涉秋苑，看云抚层冈。不为平世得，白云聊徜徉。悠悠天随子，千载永相望。王公夫何如，侃侃古遗直。一命青琐闱，慷慨思效职。此身朝阙廷，暮已在绝域。所期言职伸，宁计一身抑。丘樊乐优游，天子思旧德。陜郊甫旬宣，遄归一何亟。松菊媚幽人，钟山有佳色。太常名家子，英英苍玉玕。文章足华焕，秉志亦坚完。礼曹肃供奉，弱冠已骞抟。不爱荫补郎，自致青云端。滁山咏列锦，银台达紏弹。所至必宣秉，云胡不终安。只应千首诗，终古无能刊。"}