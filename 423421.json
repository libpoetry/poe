{"id":"423421","title":"村居咏怀古迹八首 其六 翁陔园","dynasty":"近现代","author":"李洸","text":"溪北凤岭阳，林壑何苍郁。昔有翁陔园，楼阁殊杰出。种桂得佳构，栽竹表清逸。太傅谢政归，春秋多暇日。屏迹啸俦侣，作赋摛华实。幢幢云盖下，聚书富万帙。恍入藏春坞，别敞环堵室。镌石纪胜事，淩云郭子笔。东南盛文藻，兹园美风物。人生渺哀乐，时命有得失。大道忽移国，闽粤两齮龁。痛苦奔行在，殉国逾七秩。悠悠世上口，毁誉宁足恤。独叹稷契身，不予伊侣匹。高咏秋悲篇，閒锄棕山秫。凭吊曾感伤，有泪如泉汨。"}