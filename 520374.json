{"id":"520374","title":"予读唐史而每叹汾阳功满天地忠贯日星实后之尚父也予过华州敬谒祠下噫伟人不作而其堂堂大节殆与华岳争高矣因作长歌以寓景仰之私云","dynasty":"明","author":"朱诚泳","text":"李唐将相分忠佞，功盖寰区谁最盛。汾阳器宇真天人，二十四考中书令。万乘何如懒作家，恣渠野鹿衔宫花。佞臣进幸忠臣远，从此乾坤如溃瓜。渔阳一旦猪龙起，若个捐躯报天子。长安回首没烟尘，花萼楼前闹如市。唯公仗节勤王室，沥血感天天亦泣。军前免胄示诸酋，诚信真能贯金石。唐天几坠公重扶，唐社将屋公重图。招之不来麾不去，心与博陆应同符。八百年来祠有祝，寒鸦故里栖乔木。路人下马拜寝门，不似崇韬多浪哭。我来聊尔驻鸾旂，心香一瓣兴遐思。人臣徇国尽如此，虽有颠隮非至危。"}