{"id":"462792","title":"蟋蟀","dynasty":"当代","author":"幻庐","text":"嘈嘈复絮絮，破梦潜争诉。初试涩且喑，重引激尤著。数旋数顿拍，亦纵亦承句。噪雅骄而肆，嘶蝉竭以妒。中散抚哀丝，江令赓恨赋。兴感百莫名，溯古应同步。新逢流火驰，并协蟾光吐。冷偎栖迟心，响馀零落树。临秋气可悲，永夜堪一怒。悬知枫菊凋，渐逼冰霜冱。岁聿其将逝，逆厄安若素。颓圯焉滞留，偃蹇芳洲渡。四时颇局促，风散唐豳暮。薄翅咽湿寒，穹野滋清露。鸣雁既飞举，忍噤无声处。棂砌扬远音，更俟晨飔助。"}