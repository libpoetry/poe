{"id":"1095794","title":"谢宣城朱长官","dynasty":"宋","author":"释居简","text":"飞来何处山，秀整连凤池。绝胜一锄地，天地不得私。朣朣斗牛间，明玉生华滋。凛姿岁寒后，萧洒观孙枝。出宰山水县，小谢城东陲。琴瑟日在御，箠楚不苟施。春风河阳花，次第芳菲菲。屈指九十日，日日把酒卮。玉山不须扶，百里皆酣嘻。行扳星辰履，颉颃丛霄蜚。故家厚培㙲，衮绣看传衣。"}