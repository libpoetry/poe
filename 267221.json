{"id":"267221","title":"霜花腴·九日哈氏园","dynasty":"现代","author":"朱祖谋","text":"异乡异客，问几人、尊前忘了飘零。鸿响天寥，菊迟秋倦，池台乱倚霜晴。坐无老兵。负旧狂、休泣新亭。镇填胸、块垒须浇，酽愁不与酒波平。多难万方一概，便知非吾土，已忍伶俜。金谷吟商，玉山扶醉，消磨半日浮生。画阑更凭。莽乱烟、残照无情。要明年、健把茱萸，晚香寻旧盟。"}