{"id":"701836","title":"分得长安此去欲何依七韵送俞子宜","dynasty":"明","author":"黄衷","text":"郭门临祖道，晓旭动花光。似君去时面，眉间佳气黄。兼程发湘水，计日见江乡。拜庆高堂上，春风萱草长。携手东江侧，情如浊水澜。但挹别离色，不觉樽俎欢。曲江金镜录，而子触邪冠。努力当于迈，能令黎庶安。挂管荒落馀，佳处差可纪。月满梅花天，不说千金市。图书山近郊，兰桡拢江涘。三年持宪心，清寒得如此。飞走各有营，久客念岁序。不见官道槐，兔目忽满树。入门当何时，幸借食前箸。送君漓水长，予亦从此去。春晏雨脚滋，桃花泣红玉。津吏把传符，徒御立宵烛。天上贵仙宅，台榭青云覆。但见鞲上鹰，不闻龙有欲。昔年骢马路，绣斧铁为柯。四座噤不语，骈耳骇悬河。属来气犹健，长风撼洪波。手中二三策，讵为谒常何。树柏古台上，苍苍晨带晖。柏以况君操，晖光良不微。京城香雾尘，长傍马首飞。素袍未改色，谁能怀所依。"}