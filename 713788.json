{"id":"713788","title":"雷阳郡斋醉中走笔呈吴使君","dynasty":"明末清初","author":"屈大均","text":"使君风流世所宗，饮酒不醉真酒龙。一麾出守濒海郡，三年坐啸擎雷峰。有一酒狂人不容，闻君新醅荔支浓。沉香觥船大如斗，中有扇沙嫩鹿茸。香狸之脯鲨鱼翅，玉盘行出和春菘。使我朵颐不能已，番禺千里来相从。中秋月照郡斋夕，轰饮吏人俱辟易。鲸鱼自合乾百川，鼹鼠犹能尽一石。玉山忽倒红氍毹，谈禅交吐夜光珠。娇歌婉转东西和，花旦温柔左右扶。英雄达生无不可，一代糟丘今属我。古来贤圣尽浮云，岂必二豪同蜾裸。昔人酒中谁陆沉，阮公一醉直至今。酣放动经六十日，千载惟公知此心。"}