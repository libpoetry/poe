{"id":"543010","title":"白马篇","dynasty":"明","author":"胡应麟","text":"白马谁家子，扬鞭大道傍。银鞍耀明月，宝剑如秋霜。十五隶金吾，二十拜龙骧。百千聚游侠，百万要名娼。斗鸡入南内，挟弹游平康。京兆不敢呵，司隶为彷徨。征尘际天起，边烽达长杨。长揖大将军，慷慨事戎行。横行绝大漠，虎啸临穷荒。矫诏袭楼兰，飞书定朔方。左射中休屠，右盼伏中行。兵威慑绝塞，奏凯向咸阳。献俘诣平乐，赐第连明光。归来顾少妇，挟瑟宴华堂。"}