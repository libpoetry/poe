{"id":"691895","title":"子夜四时歌八首 春歌之一","dynasty":"明","author":"李梦阳","text":"共欢桃下嬉，心同性不同。欢爱桃花色，妾愿桃生核。柳条宛转结，蕉心日夜卷。不是无舒时，待郎手自展。独夕玉阶侧，仰看三星烂。畏热不归房，徘徊夜将半。骛棹出惊流，回桡戏清沚。擘破芙蓉花，中有双莲子。凉风吹王树，团扇置不理。侬亦有凉热，何况戴冠子。摘叶裹流萤，应手叶先落。本无牢根蒂，虚怨秋霜薄。郎住西水头，妾住东北浒。何能冰遂合，永免风波苦。雪飘怅难行，室尔阻相觅。不畏风色严，畏此雪上迹。"}