{"id":"697001","title":"送萧司空之南都四首","dynasty":"明","author":"胡应麟","text":"剑履新南国，旌旗旧朔方。一麾移细柳，万舸静扶桑。虎豹军容肃，麒麟帝眷长。异时书太史，宁复论平阳。灿烂熊车度，逶迤凤阙来。戈鋋千堠列，卤簿百城开。日近司空座，星移上将台。大廷推相国，谁并酂侯才。组练过吴会，衣冠入汉宫。日光摇画戟，霞色射彤弓。渤海三秋静，潢池四望空。未应劳梦卜，天意属非熊。鼓吹出江皋，前驱意气豪。射潮收万弩，横海列千舠。日月瞻黄屋，云霞护锦袍。秣陵花似绮，烂漫待抽毫。"}