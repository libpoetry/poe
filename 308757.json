{"id":"308757","title":"齐天乐·乾龙洞","dynasty":"现代","author":"赵熙","text":"乱山青出荣州界，界边水流穿洞。石乳含秋，云胎化碧，苔色六朝梁栋。人天万种。定结自洪荒，海潮吹冻。想见龙蟠，爪痕深入翠岩缝。诗人从古不到，晋时獠据了，还问唐宋。灵境多年，老樵探路，说有阴河水涌。西边一孔。便缒火无光，红珠似瓮。怕是骊宫，角根银柱耸。"}