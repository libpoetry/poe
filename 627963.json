{"id":"627963","title":"作客惠阳寄居穷巷中有小室方不盈丈仅足读书临帖无隙地可以栽花种竹独辟西牖稍能坐观西湖之胜旅中少暇赋诗自娱二日以来遂成四章 其二","dynasty":"明","author":"何绛","text":"敝庐既非广，隙地不盈寻。四时乏花果，閒日来一禽。虽无灌木荫，密云有时阴。俯仰茅茨下，随事称予心。岂无桐与丝，此曲贵知音。"}