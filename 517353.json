{"id":"517353","title":"游清源别后寄温陵田处士","dynasty":"明","author":"王称","text":"夙性慕玄赏，少年复离群。囊书不得意，菽水怀亲恩。请缨卑任侠，点笔徒工文。腰间脱宝剑，归卧清溪云。擢歌有时閒，放浪沧海濆。云水秀孤岛，石壁澄霞纹。茸茸紫藤花，濯濯敷泉根。鹤影波上归，龙吟水中闻。兴来拂瑶轸，兰情洒馀芬。曲罢划长啸，众籁清衣巾。夫子弄玉箫，邀予醉琼尊。红泉看洗药，碧涧思垂纶。区缘一以说，恍若超埃氛。别后缅灵境，中夜飞吟魂。昨梦紫峰岑，月色何纷纷。清光阻天未，眇怀犹为君。拒我手中策，拂我衣上尘。明当营丹砂，去与壶公邻。"}