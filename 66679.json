{"id":"66679","title":"见乡人程大","dynasty":"明代","author":"任原","text":"少年策马辞乡邑，落魄天涯几秋色。凤池昨遇故乡人，不道姓名应不识。布衣拂却长安尘，相看感叹念情亲。青春作客无远近，白发从军多苦辛。以兹失路谁相顾，我向东流子南去。归梦不离沧海云，边愁远絓青枫树。枫树丛林隔海天，百年聚散一茫然。簪缨故旧应谁在，萍梗江湖祇自怜。临歧执袂须倾倒，明朝又别关山道。心随征雁向斜阳，悉对离忧醉芳草。"}