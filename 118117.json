{"id":"118117","title":"送家定国朝奉西归","dynasty":"宋代","author":"苏辙","text":"我怀同门友，势如晓天星。老去发垂素，隐居山更青。退翁联科第，俯仰三十龄。仕官守乡国，出入奉家庭。鹄鹭性本静，芷兰深自馨。新诗得高趣，众耳昏未听。笑我老忧患，奔走如流萍。冠裳强包裹，齿发坐凋零。晚春首归路，朱轓照长亭。县令迎使君，彩服导辎軿。长叹或垂涕，平反知有令。此乐我已亡，虽达终不宁。"}