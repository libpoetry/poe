{"id":"1047440","title":"寄赠伊先生","dynasty":"宋","author":"沈辽","text":"在昔齐光禄，招余访仙宫。崇岩九叠峻，行望庵前松。下马过星坛，超然挹孤风。华冠映绀发，谈笑想鸿濛。饮之青菁饭，喻以朝元功。顾余方羁束，焉能谢人中。闇黮七八岁，日月何匆匆。吾非久寐客，不烦一言攻。己知弃宠辱，安能为世庸。还丹何时就，白云弄秋空。相望江湖上，杳杳复蒙蒙。"}