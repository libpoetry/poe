{"id":"817832","title":"题篝灯纺读图","dynasty":"清末近现代初","author":"黄节","text":"我生十月孤，廿六母见背。与君生略同，披图泪先坠。八岁我受书，夜窗烛如晦。我读辄不忘，母命再促睡。程课乐有馀，纵性笞不贷。孤儿今日身，母心当日碎。以君孤苦年，视我尤蓰倍。君能体母心，母劳乃汝爱。温严皆母恩，恩状岂可绘。儿兮手中编，母兮机上泪。萧萧城北庐，风木作青黛。"}