{"id":"705051","title":"圜丘乐章九首 迎神","dynasty":"明","author":"霍韬","text":"于维明命，佑我皇祖。肇我土宇，曰予冲人，缵祖之绪。荷天之休，锡民之祜。式虔报祀，阳复之期。式率髦士，骏奔祈祈。明明帝德，佑我皇祖，昭格坛壝。昊天在上，我祖在侧。我奠我币，于焉踧踖。昊天在上，我祖在傍。我奠我币，于焉皇皇。天佑皇祖，锡我民祜。大鼎式虔且洁，髦士兮夙列。大性式洁且硕，髦士兮夙敕。明明皇皇，赫赫苍苍。式予肃将，非酒馨香。天祐皇祖，天德日强，继序思不忘。酒兮靡旨，诚兮靡已。馨德是砥，慎终如始。酒兮靡清，诚兮靡宁。馨德是绳，奏假明明。有鼓有鼓，在帝之宇。帝曰嘉享，万邦锡之祜。有钟有钟，在帝之宙。帝曰嘉厚，天子万寿。明明赫赫，格我明德。率我髦士，髦士翼翼。鼓钟铿铿，万舞皇皇。管弦央央，鸣鸾鸧鸧。我酒既将，我肴既芳。帝曰嘉享，锡民福祥，我心悦康。于戏，帝德不忘。巍巍荡荡，帝德无象。无曰无象，昭昭在上。荡荡巍巍，帝德无为。无曰无为，下式九围。服帝之德，朝乾夕惕。庶几无斁，帝心亦怿。悠悠龙驾，悠悠云旆。于亦仰瞻，于天之际。皇皇云旗，皇皇龙舆。于亦仰瞻，于天之隅。予冲人兮，髦士訚訚兮，帝德生生兮。"}