{"id":"713939","title":"后箪友篇","dynasty":"明末清初","author":"屈大均","text":"古之瓢饮巢与繇，颜渊亦以酌溪流。彼皆苦叶匏所作，短颈大腹轻且浮。系而不食经霜落，腰之深浅用亦优。我之瓢与香瘿瘤，根之生结非香肉。渣滓已化馀皮坚，黄熟未成苦面皱。一柄屈折珠斗同，又如人胆刳空中。就泉掐取日挹注，不用羸瓶多有功。一勺于我亦已足，五石笑彼无所容。平生与箪作一处，贫贱之交相尔汝。匏瓜无匹箪其匹，中流千金吾不与。未能长吸作鲸鱼，且复量腹为偃鼠。所乐谁言不在兹，洋洋泌水吾香糈。此瓢真是吾俦侣，五岳相携历寒暑。中路与君恐非情，使箪无友长伶仃。不及昔时太白老，鸬鹚之杓同死生。箪友在君宁在我，久要于义乃云可。木质轻微不足贵，遗君当致一金叵。"}