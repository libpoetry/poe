{"id":"1118518","title":"贫甚戏作绝句八首","dynasty":"宋","author":"陆游","text":"俸禄无馀退即耕，市人指笑太清生。从今惜取青鞋底，祗向云边水际行。处穷上策更谁如，日晏犹眠为腹虚。尚阙邻僧分供米，敢烦地主送园蔬。贷米东村待不回，钵盂过午未曾开。饥肠雷动寻常事，但误生台两鹊来。北斋孤坐破三更，庭户无人有月明。数种裤襦秋未赎，羡他邻巷捣衣声。灶突无烟甑有尘，颓垣破屋越溪滨。老鳏狂怪谁嗔责，日日行歌独卖薪。行遍天涯等断蓬，作诗博得一生穷。可怜老境萧萧梦，常在荒山破驿中。读书但觉惭轮扁，补吏非能去箭张。白发归为林下叟，固应饥不餍糟糠。籴米归迟午未炊，家人窃闵乃翁饥。不知弄笔东窗下，正和渊明乞食诗。"}