{"id":"566579","title":"偶也","dynasty":"明","author":"徐渭","text":"偶也难亿诈，为鱼岂无知。假令鱼为偶，亦安避薪为。此亦岂无谓，听我歌此词。当鱼在沼时，沼阔不容坻。沼既不容坻，研复朝洗之。洗多墨岂少，墨积盈沼池。从此再三洗，喁噞恒在兹。唇外无滴漪，缝唇墨即入，何况相沬唏。君在大气中，塞海皆氛霾。君今口与鼻，能免不埃噫。苏武在虏中，磕头皆羊羝。死生凭羝辈，起处亦羝隈。岂惟起处隈，嬉宁谢羝嬉。君侪人如此，而况我也鱼。我闻君里谚，契我鱼也志。非伴情所知，事急随则随。"}