{"id":"939147","title":"汪元思遗诗和意以谢","dynasty":"宋","author":"陈文蔚","text":"吾道本公平，何尝分彼此。总只在人心，浑然皆天理。推原赋予初，所钟均粹美。贤愚同一辙，所行无意轨。由其气禀异，于焉有臧否。清者洞然明，泓澄如止水。浊者性天蒙，荡然惟纵弛。末虽有善恶，反之即其始。变化在乎人，虽愚必明矣。日用无馀功，自修惟克己。近代朱文公，此道赖纲纪。居尝语学者，虚名以为耻。必先由博学，然后能约礼。颜渊躬四勿，鲁参悟一唯。吁嗟今世人，非不究经旨。议论徒纷纭，反躬乖践履。好恶徇私情，是非随愠喜。体既杂真妄，用斯殊表里。要在无间断，善端勤积累。须臾不可忘，颠沛必如是。坚持敬一字，方知道在迩。我辈无他求，直须安汝止。"}