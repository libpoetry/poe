{"id":"311352","title":"解语花·烘莲旧节","dynasty":"现代","author":"刘永济","text":"烘莲旧节，唳鹤严城，危睇酸风射。绀烟浮瓦，觚棱外、悄悄素蟾西下。悲挝变雅，暗惹起、愁丝千把。清漏阑，犹倚香篝，冷绣薰残麝。还记珠光不夜，称承平年少，人物妍冶。翠鞯朱帕，笼纱底、对立秀发骄马。豪华梦也，休苦怨、狂飙吹谢。争奈他、深锁千门，教好春都罢。"}