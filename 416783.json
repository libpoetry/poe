{"id":"416783","title":"木兰花慢","dynasty":"近现代","author":"李冰若","text":"聚东南涕泪，酿春雨，送花朝。任蛛网频残，蕉心常卷，庭院清寥。飘萧。乱红万点，倩谁移、锦幄护兰苕？消受东风几许，峭寒还困柔条。楼高。帘幕憾狂飙。寂坐思如潮。念燕垒初成，莺巢未稳，怎奈飘摇。鲛绡。漫题恨句，怕蛾眉，多妒不相饶。那得琼箫唤起，金乌飞上林梢。"}