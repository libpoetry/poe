{"id":"721601","title":"赵门二节妇","dynasty":"明末清初","author":"屈大均","text":"汉女元龙种，萧郎是凤俦。身随天柱折，泪逐帝星流。皦日从来誓，高霞不可求。应同青鸟去，梧野作珠丘。自有闺中月，清光照越州。天狼难至曙，塞马不长秋。翁主徒污国，娥亲定报仇。容华虽已毁，英爽卒无休。慷慨穹庐下，抽刀割玉颜。血含天上日，魂绕汉时关。凤翼无人托，龙髯有女攀。月明弹锦瑟，缥缈洞庭还。激烈箜篌引，千秋怨渡河。秦城崩欲尽，齐国旱应多。比翼沉青鸟，同心折玉荷。冯夷如见念，当为斩鼋鼍。无端河伯怒，秋水决丘岑。不见黄龙负，徒劳白马沉。提壶公竟渡，衔石妾何任。终古烟波上，彭咸知此心。"}