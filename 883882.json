{"id":"883882","title":"与静使君约游姑山记事古风二十韵","dynasty":"宋","author":"朱复之","text":"苦热日已远，杪秋遂凄凉。邦侯及清暇，小队豫郊岗。一麾先崭岩，半刺骖翱翔。卿月动左辖，客星移奉常。谁欤南冠者，共挹北斗浆。翠幄穿晨曦，锁金步流光。穷惚某氏建，架构溯斯堂。闽红倾泛盎，楚绿饾圆方。平原磊落人，仙碑勒荒唐。方平叱石起，来问东海桑。蔡子狗窦过，蛇蝉蜕冥茫。麻姑十八九，两髻已成霜。惟馀老杉星，省识邓紫阳。往事莽如迹，且醉糟书房。翼亭跻齐云，游目望八荒。挽河落飞瀑，洒雪芙蓉裳。夕矣憺将归，一一玉帝旁。蹇余雅幽寻，嗜此崔嵬藏。请从浮丘生，学笙翳凤凰。他年傥相思，矫首空断肠。"}