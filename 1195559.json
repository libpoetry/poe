{"id":"1195559","title":"诉衷情","dynasty":"唐","author":"魏承班","text":"高歌宴罢月初盈，诗情引恨情。烟露冷，水流轻，思想梦难成。罗帐袅香平，恨频生。思君无计睡还醒，隔层城。春深花簇小楼台，风飘锦绣开。新睡觉，步香阶，山枕印红腮。鬓乱坠金钗，语檀偎。临行执手重重属，几千回。银汉云情玉漏长，蛩声悄画堂。筠簟冷，碧窗凉，红蜡泪飘香。皓月泻寒光，割人肠。那堪独自步池塘，对鸳鸯。金风轻透碧窗纱，银釭燄影斜。欹枕卧，恨何赊，山掩小屏霞。云雨别吴娃，想容华。梦成几度绕天涯，到君家。春情满眼脸红消，娇妒索人饶。星靥小，玉珰摇，几共醉春朝。别后忆纤腰，梦魂劳。如今风叶又萧萧，恨迢迢。"}