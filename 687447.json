{"id":"687447","title":"和松皋太宰元夕宴会三首","dynasty":"明","author":"孙承恩","text":"灯光月色烂盈门，旧德群公喜接援。帝里九衢当此夕，人间三节属初元。才高白雪閒题句，漏促铜壶细倒尊。清赏叨逢欣盛世，瑞星遥见映薇垣。疏慵曾托李膺门，此日欣承上宰援。共仰铨衡歌袭美，敢因鼎铉祝调元。魏公垂晚功尤著，司马重来道益尊。三十年前修史手，载将彤笔赴台垣。轺车乍息入都门，谊辱铨卿特见援。已叨文饮陪诸老，况直佳辰届上元。明月照帘翻舞袖，清歌按节缓芳尊。却思当日咨询处，愁剧逢人说塞垣。"}