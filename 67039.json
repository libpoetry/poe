{"id":"67039","title":"和家兄前塘楼居书怀","dynasty":"明代","author":"侯一麐","text":"人意各有适，自得贵不违。潜虬本渊媚，冥鸿入云飞。自是爱芳草，非关薄紫薇。南塘山水清，可以筑钓矶。旷野一登楼，青村四作围。出郊甘离索，高斋保玄虚。日夜起棹歌，处处见樵渔。野老多农语，东邻闻读书。避地翻近人，临潭非羡鱼。当知陶晏意，奚必廛市居。"}