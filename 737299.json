{"id":"737299","title":"双石","dynasty":"清","author":"查慎行","text":"韶州山石奇，英州山石秀。人言奇者雄，不若秀者瘦。苍龙骨离立，岁久色微黝。脱落之而鳞，深埋无底窦。结成岩洞势，润被沙水漱。玲珑具本性，蹙缩聚众皱。斧凿绝铁良，中虚互通透。偶然遇好事，不吝高价购。置之几砚帝，命曰小云岫。一拳殊不易，况敢望多又。而我独何幸，归舟夸日富。熊鱼两得兼，彼美适邂逅。款款俨欲飞，翩翩若相就。人间陆贾装，金玉难单究。千金真俗物，至宝肯轻售。何如落吾手，出入在怀袖。更拜谢故人，兹情亦良厚。"}