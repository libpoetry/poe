{"id":"915477","title":"春菜","dynasty":"宋","author":"杨万里","text":"雪白芦菔非芦菔，吃来自是辣底玉。花叶蔓菁非蔓菁，吃来自是甜底冰。三馆宰夫传食籍，野人蔬谱渠不识。用醯不用酸，用盐不用咸。盐醯之外别有味，姜牙枨子仍相参。不甑亦不釜，非蒸亦非煮。坏尽蔬中腴，乃以烟火故。霜根雪叶细缕来，瓷瓶夕羃朝即开。贵人我知不官样，肉食我知无骨相。祗合南溪嚼菜根，一尊径醉溪中云。此诗莫读恐咽杀，要读此诗先捉舌。"}