{"id":"768905","title":"述梦","dynasty":"清","author":"许传霈","text":"独宿苦夜凉，有思苦夜长。转辗不成寐，秋声满我房。我父怜孤儿，入梦来相望。梦魂侍父旁，形影推渺茫。父念儿心伤，儿喜父颜康。相对一无言，恋恋若难忘。那知警觉后，依然在枕床。起床寻我父，我父寂无睹。父书陈东壁，父幕空廊庑。风吹破纸窗，灯灭暗庭柱。嗟乎父何来，嗟乎父何去。"}