{"id":"673206","title":"春游歌","dynasty":"明","author":"桑悦","text":"君不见大罗天上逢新年，词头促办词林仙。我濯文锦银河边，星宿相射光煜然。玉皇览毕粲玉齿，休沐偶诵逍遥篇。于时青帝颁春去，东望斗柄回云鞭。相逢偶谈下界胜，二月三月异卉纷争妍。我思游玩心颇动，一念堕落东风前。谪来尘世几十载，晨乌夕兔忙推迁。驰驱边徼强求活，徙倚寥廓恒思愆。得閒又起寻芳兴，万紫千红俱业缘。看花有作浑漫兴，旧格不许人间传，描春欲贡天工笺。醉呼丹山彩凤衔上天，侑以鲛人绡织离骚篇。鲛人绡织离骚篇，经纬赤城霞气，蛾眉月色苍梧烟。"}