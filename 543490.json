{"id":"543490","title":"玉楼篇题李能茂遗墨后","dynasty":"明","author":"胡应麟","text":"香山兜率宫，谯郡遮须国。笙飞蜕子晋，楼成召长吉。造物诚小儿，大块黯无色。伤哉一抔土，瘗此连城壁。矫矫东阳生，雕龙擅畴昔。雄心万古挫，猛气千夫失。踔厉无前修，精进寡俦匹。双眸狭宇宙，今古照瞬息。弹丸婆娑界，十指肯浪屈。猥余一日长，闾阎复咫尺。负笈来藤萝，披襟坐蓬荜。长啸金华颠，大呼石羊窟。操觚问真宰，惨淡白虹泣。晚叩琅琊门，中郎倒屣出。通家孔融后，下榻陈蕃侧。如渑卜兴代，生花赠彩笔。频窥慈氏阁，屡面初祖壁。善才拜未终，慧可髓几得。呜呼大雄逝，金棺拉摩诘。一真返桑扈，三号吊秦失。白日愁西南，浮云怅东北。伯道无遗孩，梁鸿有陋室。弱女涕泗横，孤嫠形影只。蟪蛄集荒榛，狐兔入丛棘。殡宫对棠梨，织乌伴于邑。何人奠麦饭，有客叹陈迹。高文汲冢殉，丽句紫薇缉。粲烂流江河，纵横走都邑。只字回彭殇，寸心炯得失。荣华剧臭腐，眼底复何惜。嗟余少濩落，狂名世争诎。青衫二十载，穷愁仗汝释。一朝断交臂，畴与豁胸臆。闻笛时悲酸，横琴重悽恻。粲粲白玉京，修文拜新职。惟应大鹏辈，八表独挥斥。"}