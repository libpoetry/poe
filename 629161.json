{"id":"629161","title":"汪士衡中秘招同阮光禄黄符卿诸公集寤园","dynasty":"明","author":"李云龙","text":"长堤带清流，迤逦未肯毕。悠然纵远目，已觉幽意溢。木末涌菌阁，琪林隐兰室。飞桥接回廊，高下势不一。疏溪引清冷，鞭石成崒嵂。搴若遵濑道，攀萝践云术。阻涧谓将绝，穿岩俄复出。坠露添金尊，清商泛瑶瑟。既惬山泉赏，永怀箕濮匹。珍重桃花红，毋负重来日。"}