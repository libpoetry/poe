{"id":"1090756","title":"诚台春色","dynasty":"宋","author":"薛季宣","text":"凤阙西冈，郎亭东乳。惟竹猗猗，诚台有楚。苔痕春绿，玉李晚风。屏山坐对，青葱数峰。颓墙色弄，文杏新红。争鲜竞秀，芳随意远。各称时宜，自成深浅。妙意谁传，叵形罨画。羲皇晚生，先天后卦。江湖涨绿，旋拍沧洲。晴岚翠滴，烟瘴悠悠。篁鞭破藓，柳带萦愁。亦有江梅，花残未落。弄音好鸟，笙簧度曲。堆如瓦鼓，幽独是称。兀坐颓然，邑荒无政。新阳多感，雷鼓轰天。清淮咫尺，狼烽夕烟。暮四朝三，谁为第一。不知其它，且以永日。"}