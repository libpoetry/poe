{"id":"477670","title":"奉送大司马刘公归东山草堂歌","dynasty":"明","author":"李梦阳","text":"东山有草堂，缥缈云峤孤。前对祝融峰，下瞰巴陵湖。明公昔时此堂居，麋鹿熊豕当窗趋。洞庭日落风浪涌，倒影射堂堂欲动。惨淡谁闻紫芝曲，独善不救苍生哭。先帝亲裁五色诏，老臣曾受三朝禄。此时边徼多战声，曳履谒帝登承明。谢安笑却淮淝敌，魏相坐测单于兵。九重移榻数召见，夹城日高未下殿。英谋密语人不知，左右微闻至尊羡。自从龙去不可攀，公亦卧病思东山。湘娥含笑倚竹立，山鬼窈窕堂之侧。上书苦死只欲归，圣旨优容意悽恻。内府盘螭缕金织，赐出倾朝皆动色。白金之铤红票记，宝钞生硬鸦翎黑。崇文城门水云白，是日观者涂路塞。城中冠盖尽追送，尘埃不见长安陌。人生富贵岂有极，男儿要在能死国，不尔抽身早亦得。君不见汉二疏，千载想慕传画图。即如草堂何处无，禄食腼窃胡为乎。乃知我公真丈夫，呜呼乃知我公真丈夫。"}