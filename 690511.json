{"id":"690511","title":"邑侯姚公宾馆落成招同韩参知叔捷曾侍御泽卿宴集赋谢","dynasty":"明","author":"张萱","text":"肆筵缉御醉深宵，欲颂斯干兴转饶。正喜乐郊无硕鼠，更闻私谒绝阳鱎。莎庭昼静琴声古，竹阁霜寒鹤梦遥。耕凿已堪长鼓腹，赋成莫向桂丛招。华馆初开辍簿书，一帘秋色满阶除。芳尊卜夜频烧烛，蹇足因人亦曳裾。好客榻缘徐孺下，□言席为盖公虚。榕溪县舍清如水，更说官清水不如。"}