{"id":"1116147","title":"嘲人买妾而病二首","dynasty":"宋","author":"汪藻","text":"但知琼树斗清新，不道三彭捷有神。处仲未闻开阁事，维摩空对问禅人。封侯燕颔何妨瘦，伐性蛾眉却怕颦。从此空花扫除尽，定须嚼蜡向横陈。何须天气水边新，便好尊前赋洛神。定自中年多作恶，非关尤物解移人。莫愁阿鹜烦君嫁，且学西施为我颦。争似农家无一事，从来婚嫁只朱陈。"}