{"id":"701784","title":"郊居寄邓曾二有道二首","dynasty":"明","author":"黄衷","text":"漠漠玄云结午阴，江樊犹绽兔葵心。迎潮白鹭翩翩舞，选树黄鹂款款音。市上方袍闻施药，门前稚子报携琴。纶巾不着从萧散，独抱离骚学楚吟。几从尘外混神翁，洛社衣冠浪自同。杖策雅堪垂竹帛，咏歌谁共溯雩风。清吟肯惜筠筒满，纵饮宁辞玉斝空。委巷十年虚伏枕，未应无路请屯蒙。"}