{"id":"452568","title":"侍诸师饮于抱青别墅","dynasty":"当代","author":"钱之江","text":"君不见仓颉造字天雨粟，后之习者事干禄。文敏而后失其鹿，退笔成冢毛颖哭。又不见时贤攘袖如运斧，蘧篨戚施当面舞。此为能事前无古，右军鲁公何足数。我师卜宅北湖漘，梅花相对如高邻。暗泉潜藉葛仙井，素壁不侵师相尘。唐宋诸贤时揖让，清诗写就神逾王。湖山排闼抱青来，更追行屐羲皇上。直道难知行益寡，颓波力挽公健者。一杯再拜寿公卮，百年风雅赖公持。"}