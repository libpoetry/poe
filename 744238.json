{"id":"744238","title":"亲旧中年逾八十者王谨斋张菉园姚惜抱已八十者仆与光漱六作五老歌","dynasty":"清","author":"马春田","text":"谨斋地上飞行仙，往来滇南东西川。薄宦归来清俸钱，一童一屐摇长鞭。今朝跳上过江船，菉园当时美少年。方瞳碧眼窥残编，耳聋那知尘俗喧。饮酒食肉夜安眠，左右就养后昆贤。惜抱清显天下传，翰墨文章谁比肩。钟山之旁砚为田，欲归不归岂流连。名家旧物惟青毡，雨耕虚度殊索然。不材散木徒迁延，旧游空忆歌舞筵。冷吟细响如秋蝉，愿诣帝所闻钧天。漱六一第四十年，谁能置之冠盖前。第力垂竭神明全，倔强不杖不受怜。"}