{"id":"595038","title":"燕京侠客行","dynasty":"明","author":"欧大任","text":"长安侠客重遨游，玉勒金羁控紫骝。宝剑腰间驰柳市，狂歌日暮醉青楼。齐驱并辔皆七贵，绣户朱帘连甲第。百万须臾尽一挥，扬眉吐气无韩魏。王孙公子竞喧阗，海错山珍玳瑁筵。翻笑珊瑚亡梓泽，可怜榛莽漏平泉。千金骏骨今何代，郭隗高台不复在。日月西驰水向东，韶光荏苒朱颜改。深红浅紫一春荣，今古回看鸿羽轻。金虎铜驼秋后柳，钟鸣鼎食雨中萍。人生快意旋亦失，不保今朝如昨日。昨日侯门似市朝，今朝邸第张罗罻。世情薄恶行路难，交态反覆令心寒。破除万事无过酒，愿君一饮辄尽欢。冥冥太虚有真宰，谁复长生与久视。志何高而死绵上山，怨何深而投汨罗水。沆瀣不须餐，金石不须饵。被纨饮酒以终始，侠客耳热啸且歌，声振林木激顽鄙。"}