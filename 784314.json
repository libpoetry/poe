{"id":"784314","title":"九日登东冈小女为予簪花烹菊留连竟日戏作","dynasty":"清","author":"李锴","text":"水色不敌漻天清，霜信欲逐凉飙生。时当九日那易得，兴发一旦谁能绳。次公清狂醒亦作，孝绪隐迹心兼并。取复不远他日侮，怜我无已娇儿情。黄花碎撷插斑鬓，苦菊细瀹吹破铛。野游汗漫动成趣，老态拥肿何庸憎。鸿飞江海信寥阔，鼎食钟鼓徒铿鍧。忽焉遥岑下落日，或恐阴壑来山精。一树一石神物附，秋蛩秋鸟天和鸣。苍山白水幸自力，天寒岁暮予汝凭。"}