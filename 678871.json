{"id":"678871","title":"观涛阁为闽县邹县丞作","dynasty":"明","author":"郑瑛","text":"君家杰阁连云起，遥瞰沧溟拍天水。东吴佳气横九秋，震泽长风破千里。有时飒沓来飞湍，潇潇五月生秋寒。故人早得瀛洲趣，凭高何翅淩霄翰。望中澎湃浩无极，太虚迫合舂朝夕。银蟾席上采镜光，落景檐前挂丹碧。知君对此欢未央，酒酣直欲窥扶桑。及兹作县三山下，便濯烦燠为清凉。未誇枚乘观涛赋，更忆庄生望洋处。愧予亦有淮海心，为尔长歌发襟素。"}