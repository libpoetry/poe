{"id":"1117409","title":"留题水北杨郎中园亭二首","dynasty":"宋","author":"邵雍","text":"买宅从来重见山，见山今直几何钱。奇峰环列远隔水，乔木俯临微带烟。行路客疑惊洞府，凭栏人恐是神仙。长忧暗入丹青手，写向鲛绡天下传。洛下谁家不买居，买居还得似君无。风光一片非尘世，景物四时成画图。后圃花奇同阆苑，前轩峰好类蓬壶。人生能向此中老，亦是世间豪丈夫。"}