{"id":"1248699","title":"旧县","dynasty":"元末明初","author":"陈基","text":"披衣听鸡鸣，膏车待明发。萧条古东阿，遗堞带残月。纡馀入空谷，踯躅寻旧辙。前瞻阒无人，四顾皆积雪。悲风泱漭至，仆夫惨不悦。驱驰二十里，晴旭生木末。稍欣山色佳，缓辔行复辍。我生一何愚，奔走恒挈挈。赋命与仇谋，艰险难备说。蹉跎三十馀，益叹身世拙。岂无浮海志，实恐甘旨阙。缅怀古圣贤，感激肠内热。"}