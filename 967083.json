{"id":"967083","title":"寄题浔阳周氏濂溪草堂","dynasty":"宋","author":"贺铸","text":"濂溪之水清，未足濯公缨。平生抱苦节，成就此溪名。长啸置符传，孤云归思轻。溪头四壁居，溪下百亩耕。量汲奉晨盥，课樵共夕烹。希逢杖屦游，但听弦歌声。为客剪三径，传家通一经。双珠交照乘，合璧倍连城。被褐有馀乐，问缣无隐情。桂林两枝秀，借尔俗眼荣。昔仰名父子，今推难弟兄。不应文范裔，遽谓公惭卿。如袭带砺封，毋为权利倾。地实寝丘比，有力安得并。勒诗高岸石，敢告后代生。"}