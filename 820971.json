{"id":"820971","title":"庆清朝慢 次韵寄怀哲维白下","dynasty":"清末近现代初","author":"郭则沄","text":"梦雨高楼，伤春冷陌，多时鹃泪啼乾。吴船几度，翠杨难系馀欢。迢递江鸿，背语筝心，皱断曲屏寒。韶光贱、乱芜满眼，金粉飘残。兰馆旧悰易谢，祗暗香琴在，伴我清弹。蹉跎谢屐，摩松何日云还。入世绮才，未尽新愁，题遍六朝山。风情在、谥箫月底，麾扇波间。"}