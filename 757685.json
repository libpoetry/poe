{"id":"757685","title":"南浦 春水用张玉田韵","dynasty":"清","author":"王倩","text":"一碧影摇空，捲晴烟，恰似奁开清晓。昨夜报方生，村南北、已把游尘净扫。棹歌何处，鸳鸯惊散圆沤小。梅雨几番添几尺，渐没汀洲芳草。坐来天上浮查，指弯环溪路，仙源近了。萍藻半浮沉，苔矶湿、知有浣纱人到。相思渺渺。桃花溪上离筵悄。倘见渔郎须问讯，流过落红多少。"}