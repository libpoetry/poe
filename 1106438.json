{"id":"1106438","title":"秋怀二首","dynasty":"宋","author":"王炎","text":"镜中忽忽老侵寻，政坐文穷自陆沉。独对西风搔短发，欲谋小隐背初心。江湖鸿雁天将冷，篱落黄花秋又深。拄笏看山聊尔耳，懒弹绿绮索知音。朅来云梦泽南州，风物萧萧两见秋。三径草荒真左计，一官冰冷更何求。莫招毛颖论时事，且唤曲生浇客愁。短艇轻蓑良不恶，此心何敢负江鸥。"}