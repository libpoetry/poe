{"id":"728096","title":"尉迟杯·七夕怀静怜","dynasty":"清","author":"朱彝尊","text":"吴绫白，偏爱缝双袖鸦翎黑。多应北里新妆，怕堕寻常标格。微风帘额，看露叶，中庭尽秋色。记鳞鳞，月底疏云，曾照勾阑吹笛。一自细马驮归，剩罗帕、当时别泪偷拭。最恨初鸿，衔芦塞上，不递愁人消息。枉飞度、河桥山驿。想柳外、高楼长如昔。更何年，并坐穿针？六度凄凉今夕。"}