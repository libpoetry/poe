{"id":"438440","title":"怪松谣","dynasty":"金","author":"李纯甫","text":"阿谁栽汝来几时，轮囷拥肿苍虬姿。鳞皴百怪雄牙髭，拿空夭矫蟠枯枝。疑是秘魔嵓中老慵物，旱火烧天鞭不出。睡中失却照海珠，羞入黄泉蜕其骨。石钳沙锢汗且僵，埋头卧角政摧藏。试与摩挲定何似，怒我枨触须髯张。壮士囚缚不得住，神物世间无著处。堤防夜半雷破山，尾血淋漓飞却去。"}