{"id":"807663","title":"绮罗香  咏落梅","dynasty":"清","author":"陈维崧","text":"满院濛濛，半园寂寂，万队银鸾齐跨。压帽笼鞭，无数槛边廊下。惊夜静、粉泪难乾，趁阴重、冰魂易化。更怜伊、漱雨梳风，楼东颓玉妆初卸。有人剪烛偷照，肠断红香侣，忆他娇奼。拾取盈盈，和麝题封绡帕。记当日、冷淡交情，付他年、水天閒话。空遗下、瘦干斜枝，向横窗暗写。"}