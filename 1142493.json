{"id":"1142493","title":"赠鹤峰杨提干森","dynasty":"宋末元初","author":"方一夔","text":"功名真定兔，赤手谁抟控。十载武陵春，一饷扬州梦。时穷非我独，万事付破瓮。犹有夙昔心，耿耿满空洞。豪气轻元龙，雄卞眇子贡。梦池句逾劲，赌墅机屡中。我来客东安，两载补缺空。青山浩独媚，飞云倦孤送。翩翩老令威，霜翮颇惊众。怜我一客鸟，鸣和闹晴哢。妙哉屠龙手，老去馀此弄。三年逝相从，不为千金痛。浮迹寄閒适，片语折喧鬨。归鞭定何时，矫首蹑飞鞚。"}