{"id":"543634","title":"仙橘行赠吕生","dynasty":"明","author":"胡应麟","text":"吕生好奕良有年，口如悬河决百川。凭陵负气双眼白，强项肯伏公卿前。自言勍敌止方蔡，三人海内季孟间。楚中近有朱氏子，黄王以下知无前。朅来武林四阅月，室中薪尽晨无烟。临安富儿不好事，日夜空囊扪酒钱。一朝遇我湖水曲，脱巾大叫狂呼天。先生名姓久岳立，愿得片语垂人寰。忆乍持刺远谒我，蹇驴薄暮西长安。尘埃碌碌不称意，云萍此地仍周旋。试生伎俩果精绝，疾风飞雨鸣华轩。唐时待诏宋供奉，齐梁中正俱流传。胡为终世仅布素，江湖老大垂华颠。吕生吕生勿复言，才高自古多迍邅。煌煌国匠抉天巧，造物小儿宁汝怜。不见先生坐诗癖，百忧万恨攒眉端。荒丘姑妇两奇绝，橘中四叟吾忘年。他时芒屩会挈汝，一枰柯烂青霞天。"}