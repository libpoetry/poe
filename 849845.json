{"id":"849845","title":"述梦","dynasty":"宋","author":"王迈","text":"午枕避尘嚣，梦乘银潢槎。好风吹衣袂，堕我天之涯。群仙赴号召，骖凤来香车。一见如故旧，丝麟酌流霞。或鞭石为羊，或握枣如瓜。中有汗漫生，盘礴埋丹砂。谁言仙有道，挟术相矜夸。顾我亦可学，正坐一念差。我笑谢之言，仙凡各有家。悠悠御风还，聚散如团沙。绳床一欠伸，兹游真幻耶。咄咄置勿论，呼童煮新茶。"}