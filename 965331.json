{"id":"965331","title":"夜闻琵琶","dynasty":"宋","author":"胡仲弓","text":"金波西流云路洁，千星万星犹点缬。身世如在冰壶中，高卧风棂赏清绝。谁家拨动郁轮袍，自抱心声细推说。猝然闻之耳亦清，徐听令人心欲裂。八音独有丝声哀，似此琵琶声更切。龙香动处弦欲折，自拨一声三击节。湓浦有人曾话别，舟中夜闻金缕掣。司马酒肠刚似铁，泪珠亦就青衫结。清音巧作声呜咽，此器特为愁人设。韵如寒泉清且冽，安得曹纲同一拨。曲终忽作裂帛声，万籁沉沉天地阔。"}