{"id":"689526","title":"南京诗应制","dynasty":"明","author":"吴伯宗","text":"龙虎山河御气通，遥瞻帝阙五云中。英雄尽入江东籍，将帅多收蓟北功。礼乐日跻三代盛，梯航岁贡万方同。都将盛德熙文治，殊俗全还太古风。黄道天晴拥佩珂，金陵王气漠然多。江吞彭蠡来三蜀，地接昆崙带九河。凤阙晓霞红散绮，龙池春水绿生波。华夷正值升平运，端拱无为保太和。列郡徵贤起俊髦，万机独使圣躬劳。开藩上相颁龙节，破虏将军设豹韬。地接皇图三辅壮，天垂华盖七星高。逢春别赐瑶池宴，捧进金盘五色桃。天近鳌头花簇仗，风低豹尾乐鸣球。九门阊阖开黄道，万乘旌麾拥翠斿。昨日钟山甘露降，每朝华盖庆云浮。紫荆山耸江吞涌，水绕花飞满御沟。"}