{"id":"816700","title":"更漏子 寄忆","dynasty":"清","author":"董元恺","text":"旧愁人，新愁月。同是黄昏时节。人不见，月偏明。除非倩梦寻。寒衾拥。愁难送。不到四更无梦。莲漏滴，乳鸦啼。梦儿能几时。雨初晴，帘半捲。叠损罗衣金线。绡幌碧，粉屏空。灯花结碎红。思无穷，情未了。一炷后庭香袅。春如剪，雨如丝。风摇夜合枝。绣帘垂，幽沼渌。倚遍阑干几曲。蘋叶软，草烟低。绿窗残梦迷。玉纤轻，凤箫歇。梦觉半床残月。兰烛灺，柳条空。此情千万重。晚妆残，春态浅。远岫参差迷眼。千万恨，在心头。秋波横欲流。燕双双，人悄悄。残月光沉树杪。烟雾冷，画屏幽。吴山点点愁。"}