{"id":"1114455","title":"纪行杂诗","dynasty":"宋","author":"李洪","text":"鸬鹚源畔数人家，匼匝青罗布障遮。胥口山前沽酒市，钓船相逐买鱼虾。水宿荒村夕照间，奔流怪石斗潺潺。白醪似蜜聊供醉，过尽严陵大浪滩。蒲帆风驶送行舟，篷底哦诗相棹讴。三老相呼兴不浅，溪回山拥近严州。支流二水绕山城，潇洒桐庐旧得名。好在鸟笼山霭里，眼生诗句易诗成。高桅一一上滩船，流汗赪肩尽日牵。笑忆太湖波上宿，云涛无际欲粘天。石罅飞泉鸣佩玉，滩头怒石响惊雷。故人相见应相笑，爱底微官触暑来。"}