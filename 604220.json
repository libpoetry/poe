{"id":"604220","title":"八月十六夜同徐木之黄元卿黄逢永欧嘉可宴会陈集生太史园亭限赋古体","dynasty":"明","author":"张萱","text":"皎皎台上月，濯濯月中柳。粲粲柳下人，共此一尊酒。灏气薄疏林，振羽在户牖。时序如跳丸，所遇忽非旧。今夕是何夕，圆魄缩纤缕。举杯问明月，盈亏无乃骤。遨游美清夜，秉烛且携手。古人亦有言，倏忽成老丑。欢会须及时，酒旨复肴阜。厌厌夜不归，绸缪美且好。所嗟凤与麟，胡然代郊棷。勖哉崇明德，共保金石寿。"}