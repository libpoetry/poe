{"id":"1124639","title":"奉和御制读三国志诗","dynasty":"宋","author":"夏竦","text":"白马当涂兆，黄家得岁兴。金符威既重，玉版事堪凭。汉火承前运，谯龙合旧徵。青云开后叶，下武倍兢兢。许昌功未逞，江表地初平。汉帝居非远，吴侯志欲迎。壮图虽未遂，嘉虑实惟精。终阙尊崇礼，何关慎器名。家乘桑盖瑞，国富卧龙才。汉水神晖彻，灵图密命开。横天嘉气应，继日景云来。傥乏英雄器，三分亦殆哉。"}