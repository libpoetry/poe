{"id":"779202","title":"瑶花 看绣球作，次司勋韵","dynasty":"清","author":"陈世祥","text":"琼花歇后，簇玉围珠，未敢夸无价。八仙小派，尽放春过去，守他新夏。销红成翠，直今日、花神才暇。把碎琼、细划玲珑，点染月明凉夜。曾传玉蕊当年，碧筒散冰丝，须粟芬射。仙姬也向，人间戏、角扇云冠低亚。玉峰赴约，叹自此、蕃厘难借。待醉深、梦到仙家，立马藏花洞下。"}