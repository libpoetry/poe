{"id":"1118462","title":"梅花绝句六首","dynasty":"宋","author":"陆游","text":"几年不到合江园，说著当时已断魂。只有梅花知此恨，相逢月底却无言。当年走马锦城西，曾为梅花醉似泥。二十里中香不断，青羊宫到浣花溪。闻道梅花坼晓风，雪堆遍满四山中。何方可化身千亿，一树梅前一放翁。小亭终日倚阑干，树树梅花看到残。只怪此翁常谢客，元来不是怕春寒。乱簪桐帽花如雪，斜挂驴鞍酒满壶。安得丹青如顾陆，凭渠画我夜归图。红梅过后到缃梅，一种春风不并开。造物无心还有意，引教日日放翁来。"}