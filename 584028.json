{"id":"584028","title":"出郊","dynasty":"明","author":"黄衷","text":"命车东出郊，淑景惬远眺。桃李虽未华，青麦芒尽耀。春泥腻不滑，冻石引泉窍。多雨人未虞，一饱行已兆。悠悠武穆魂，寂寂黄童庙。枯朽随流埃，名且白日照。楚才后焉乏，旌纛亦相绍。匪无英与贤，芜没谁自料。真卿不识面，风云起屠钓。君子重行道，岂必尽枢要。百年逝水澜，两曜竞丸跳。来者吾惧衰，孤怀冀同调。"}