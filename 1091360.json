{"id":"1091360","title":"怀焦山圜禅师赠赵居士","dynasty":"宋","author":"周孚","text":"钟山一马驹，蹀躞九轨路。才高难为兄，质妙不愧父。顷尝造其室，握手宛如故。孤灯留我语，碧眼照窗户。寒珠湛尘源，朝日破昏雾。相期白莲社，此意何可负。当时座间客，子亦同此趣。匆匆不再见，忽复岁云莫。冲风战夜窗，山气想凝冱。扁舟欲问讯，恐触蛟鳄怒。吾侪晚闻道，岁月忍虚度。声名身外鸩，文采性中蠹。当求一转语，共證十载误。春江两涘平，偕子稽首去。"}