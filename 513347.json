{"id":"513347","title":"巫山高","dynasty":"明","author":"程敏政","text":"十二峰头云似絮，十二峰下翻盆雨。朝朝暮暮雨复晴，不知谁是阴晴主。中有美人高髻鬟，神宫杳杳居深山。人间有路不可往，云屏雾障愁跻攀。怀王夜宿无人共，忽有山灵入幽梦。醒来不见意中人，但觉阳台曙光动。侍臣宋玉多才名，高唐一赋深有情。自言亲到巫山里，美人再会如平生。云雨当年只如此，襄王却是无名子。后人不解真是非，误把遗迹著诗史。巫山高，高嶙峋，楚宫花木今几春。何时倚棹危峰下，一吊襄王父与臣。"}