{"id":"48411","title":"左阙雪后行古柏下有作","dynasty":"明代","author":"李东阳","text":"长安城中雨成雪，退食冲寒过东阙。苍然古柏势横空，数尺盘拏成百折。玉龙战罢缠碧绡，流涎喷沫凝不飘。仙人掌上露初冻，五老峰头冰未消。飞花拂面吹还转，步屟穿林印犹浅。鹤氅衣轻动欲翻，水精帘重寒初卷。风骨昂藏敻出尘，俨如佩玉拖长绅。须知世有后凋质，元是仙家不老身。"}