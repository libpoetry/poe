{"id":"410504","title":"谒张苍水墓","dynasty":"近现代","author":"金天羽","text":"瘦马独出清波门，南屏山色开朝暾。哀湍泻道磴藓滑，扪碣知是苍水坟。苍水大名垂宇宙，文山叠山气节敦。论兵倜傥少年事，绛衫独著惊其群。皋亭木落天昼昏，钱塘江上波涛浑。关山血泪殉君国，化为朱鸟谁招魂。束发我读苍水诗，乾坤正气阖目存。弼教坊前一洒涕，碧血尚留芳草根。东南昨起苍头军，九原为报公知闻。即今酒乾杯劲松柏舞，天半尚有云旂屯。"}