{"id":"689687","title":"寄答敏言上人","dynasty":"明","author":"岑徵","text":"学道辞家早，闻名见面迟。不缘通俗姓，那识是亲知。梓里交三世，桑门晤一时。幸逢莲社约，相与话心期。誓与忘年友，从今密往还。肝肠存出世，风雅在名山。许我灵洲住，松云共掩关。君平殊寂寞，衰老欲投閒。才与文通尽，惭将拟惠休。瑶华劳折赠，引羽莫能酬。留滞花田畔，相思郁水头。梦魂中路阻，烟雨石门秋。"}