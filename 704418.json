{"id":"704418","title":"园居杂咏二十首为顾玄言作 峣峥阁","dynasty":"明","author":"黎民表","text":"小楼无结构，势与嵚崟敌。雨雹纵横下，恐有飞来石。碧甃草蒙茸，仙人手自封。莫教沉断绠，留得照清容。为爱凌霜干，开花千万树。待我罗浮人，同君会心处。有月色还空，无风浪常静。如何假合中，忽有山河影。玉露漙清夜，芳丛发旧溪。无人知采摘，山鸟为先啼。汩汩寒流细，烹茶取漫流。有时来枕畔，添作一丝愁。桐乡有遗爱，瓣香日来往。奕世扬清芬，何惭太岳长。抱石日沉吟，都无寓世心。不知犹出谷，云气夜来深。遥林山暝色，返照入疏树。一与幽人期，徘徊不能去。虬枝乱如织，崇朝羃烟雾。何人画匡庐，请君添瀑布。红蕖冒绿水，秀色相凌乱。渔人刺艇来，恐斸荷根断。躧步凌高台，景气非一状。明月本团圆，不为山河障。林下翳犹在，清溪澹不流。江山阅人世，惆怅昔贤游。萧瑟万琅玕，清阴五月寒。閒门原不锁，伧客任来看。蜩螳假翅鸣，真人息以踵。划然空山里，万壑泉俱涌。水石霜萦薄，波涛日激撞。平生多履险，莫误吕梁淙。著述传畸士，风流与后人。一杯溪涧水，犹想酹茶神。青山无隙地，会景方卜筑。那知藩篱外，隐予诚亦足。滤水断来人，圆泓媚幽寂。应知澹泊心，不受莲花色。一资龙象力，孤标尚撑拄。金薤无人识，千年渍花雨。"}