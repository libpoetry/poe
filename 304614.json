{"id":"304614","title":"惜黄花慢·园菊久萎，冬至日忽放二花，冱寒中金英灿然，喜成此阕","dynasty":"清代","author":"陈曾寿","text":"霜径都荒，讶捲帘重见，旧日宫裳。别经小劫，拈还一笑，原来宝相，不是秋妆。金环飘断三生影，乍添续、一线斜阳。冱暗香，绀梅数点，商略昏黄。相看漫惜瑶觞，算紫赪扫尽，独殿遗芳。别成嘉瑞，带围腰瘦，天然入道，冠压眉长。凄风捲地虫关闭，远情付、蝶梦飞飏。梦未央，雪中露掌辉煌。"}