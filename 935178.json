{"id":"935178","title":"五月十四日夜梦一僧持诗编过予有暴雨诗语颇壮予欣然和之联巨轴欲书未落笔而觉追作此篇","dynasty":"宋","author":"陆游","text":"黑云塞空万马屯，转盼白雨如倾盆。狂风疾雷撼乾坤，壮哉涧壑相吐吞。老龙腾拿下天阍，鳞间火作电脚奔。巨松拔起千年根，浮槎断梗何足论。我诗欲成醉墨翻，安得此雨洗中原。长河衮衮来昆崙，鹳鹊下看黄流浑。"}