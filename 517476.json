{"id":"517476","title":"送友还剑上","dynasty":"明","author":"王称","text":"手把一尊酒，送君白下门。秋风官道傍，落叶何纷纷。念我辞家久为客，京华一日几人别。兹晨慷慨复送君，令人却忆故山云。君家旧在剑溪上，门外双峰宛相向。云屏九曲倚醉过，青山别后近如何。君行漫浪不须久，旧业荒凉风雨后。会予得买南山航，萝径苔矶一相候。"}