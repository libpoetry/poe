{"id":"826717","title":"忆旧游·咏丰台芍药","dynasty":"清末近现代初","author":"章钰","text":"已金池絮起，玉殿花飞，甚处留春。十里城南路，正狂香媚夕，浩态迎晨。浪传曼殊家近，争指苎萝村。是白石当年，红桥访艳，同一销魂。翻新。到芳世，问凤沼东西，早刬陈根。惯向田田住，尚东风攀恋，忘却沈沦。最怜日边残客，婪尾倦携尊。任晓唤铜街，痴佣去踏京洛尘。"}