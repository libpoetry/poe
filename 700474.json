{"id":"700474","title":"赠王司寇乞养归台南四首","dynasty":"明","author":"顾璘","text":"千岩万壑乞閒身，风节分明见古人。爱下更无包孝肃，恋亲谁似范纯仁。天颜咫尺传优诏，海角逍遥理钓纶。明发都城新雪霁，甘棠何限总含春。抗疏曾闻动武皇，一麾迢递过沅湘。青冥直气干星斗，白首孤怀映庙廊。韩愈归朝公望重，王阳辞阪圣恩长。行藏历历俱无忝，拭目台南皎日光。脱身霄汉赋閒居，暂息鹏风九万馀。母氏在堂思戏采，人生当路几悬车。烧丹试凿皇华井，闭户应脩禹穴书。料得晨昏调鼎味，长将竹笋脍江鱼。天台石梁天下奇，龙湫雁荡碧逶迤。平生蜡屐今方用，向老奚囊每自随。海浸楼台云五色，洞藏花竹露千枝。知公此去能高卧，秪恐商王起梦思。"}