{"id":"276597","title":"饥民叹·春旱不雨","dynasty":"现代","author":"汪石青","text":"神州不古兮战火纷披，皇穹冥冥兮燥湿不时。旱魃为灾兮桑麻枯而新苗死，酷吏索租兮时难年荒而不知。耕于东皋兮泉枯而土坼，土无所出兮抚耒耜以长悲。宵小蜂起兮入于乡而掠无恤，蝗蝻振振兮集于野而食无遗。尘飞野马兮痴龙睡，饿莩皇皇兮将何之？枵腹转雷兮空厨而绝粒，仰屋无策兮胡以为爨火之炊。思乞食于他乡兮羞沿门而托钵，顾饥渴之驱人兮乃行行而回迟。携子女以远出门兮停出门而欲绝，坐邮亭而叹息兮就长途之逶迤。风萧萧兮路漫漫，望三叉之歧路兮羌徘徊而无所依。酣笙歌于高楼兮酒肉薰天饱欲死，我独何辜兮去离乡井而穷困若兹。兔窟深而鹰巢危兮各有托，我独何尤兮块独穷愁而奔走流离！泪尽兮肠绝，心碎兮颜衰，衣百结兮风侵骨，首如蓬兮鬓如丝。子女饥索饼兮呱呱其不已，人生到此兮堪斫地问天以长噫！"}