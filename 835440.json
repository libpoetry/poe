{"id":"835440","title":"乳燕飞 二月十五日游花市","dynasty":"清末民国初","author":"张慎仪","text":"花市花如堵。况花朝、春光当午，又无风雨。千万春魂齐唤醒，婉娩昵人欲语。问谁与、群芳为主。酹醑征歌还起舞，正毋庸。金璧酬初。只要把、春留住。紫骝嘶断城西路。正沿堤、杏蕾弄旭，桃鬟浥露。茗舍酒帘仍几处，但换了几今古。总觉是、繁华非故。算百五青阳未暮，趁鞭丝帽影寻诗去。搜不尽，奚囊句。"}