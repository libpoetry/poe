{"id":"1106823","title":"挽向伯恭","dynasty":"宋","author":"王洋","text":"十里林花带月萝，垄头车马断经过。可怜人物今如此，试问天公事若何。篱下渊明惟酒菊，舟中范子任烟波。璇题金榜垂霄汉，千古荣名定不磨。绝代风流世所希，如公真是命难推。三辞令尹高前哲，两挂儒冠当盛时。丞相耐官天语贵，左师习礼楚人知。试看流庆当何似，滚滚长江不尽期。"}