{"id":"433640","title":"《论语》","dynasty":"近现代","author":"舒庆春","text":"共谁挥泪倾甘苦，惨笑唯君堪语愁。半月鸡虫明冷暖，两年蛇鼠悟春秋。衣冠到处尊禽兽，利禄无方输马牛。万物静观咸自得，苍天默默鬼啾啾。国事难言家事累，鸡年争似狗年何。相逢笑脸无余泪，细数伤心剩短歌。拱手江山移汉帜，折腰酒米祝番魔。聪明尽在胡涂里，冷眼如君话勿多。"}