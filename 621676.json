{"id":"621676","title":"送谢韶石廉宪北上","dynasty":"明","author":"郭之奇","text":"吁嗟民散久，教戎始惟君。四骐飞紫雾，五岭动氤氲。呼吸移星斗，啸诧起风云。千山扫岚色，远海静波文。既振秋风肃，还煦春泽芸。我归自东土，身历信所闻。久怀勤仰止，乍喜挹清芬。识荆虽私好，借寇有同殷。其如帝心在，沙漠伫奇勋。行矣播英烈，壮志我平分。出处应可共，肝胆有馀欣。岂徒歌汉广，凄断楚关曛。"}