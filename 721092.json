{"id":"721092","title":"惆怅","dynasty":"明末清初","author":"王邦畿","text":"东山不见梅花白，西海重逢柳叶青。蓬岛自疑仙有籍，上池空叹药无灵。春归凤尾频劳蝶，水长鸡头细泊萍。惆怅暮云复惆怅，洞箫吹出好谁听。人间天上广无期，髣髴情怀惨澹思。花气欲阑人去后，灯光犹在梦醒时。分明细语心能忆，悯默灵魂唤未知。惆怅烧香终不返，少君方术益教疑。水绿山青酒满壶，几朝消息属虚无。前庭寡鹤当春舞，隔树晴鸠尽日呼。芍药绣成犹护架，丁香栽就未曾扶。谁言草木无情物，三月蔷薇叶自枯。花枝先折不逢春，月镜初圆又缺新。天下语将如此事，亦教肠断路边人。亲承泪眼为长别，似有馀言未尽陈。惆怅几时消得了，碧山无影海无尘。当时别恨尚寻常，过后思量倍断肠。灵雨不归神女梦，远山犹靓美人妆。兰摧楚泽生年浅，玉瘗蓝田逝日长。欢乐几何忧患广，春风蓬鬓有秋霜。流水潺湲东复东，劳劳尘世果何功。千年恨并今宵里，两载情归一梦中。晓入彩云全镜没，夜深明月半床空。何因卯酒无醒日，槛外海棠红不红。天阶雨绝净无尘，历历明星高照人。白鹤不传沧海信，彩鸾空舞锦城春。秦楼落月犹疑帝，落浦回风若有神。同是昨宵杨柳影，昨宵欢喜此宵颦。旭云晴日影曈曈，竹恨花缘梦未终。香破纸窗来茉莉，红销银浦没芙蓉。河洲六载才逢吉，雷泽当年已兆凶。岂谓佳人难再得，哀知无益罢无从。一片芳魂定不迷，幽冥之事渺无稽。玉坛荐籍行朝北，金像弹经跪向西。皎皎月华犹未满，青青柳叶几曾齐。终朝不断杯中物，欲把兹怀醉不题。屋生蛛网壁生苔，绣幕深垂久不开。三月砌花皆落尽，今朝梁燕复归来。鉴无留影光常满，匣有馀弦韵自哀。或者云边乘鹤返，东风一试上高台。绿槐树下云初散，苦竹篱根月又生。今往昨来成幻梦，云亡如在不分明。鸳鸯岂复乘潮至，蝼蝈空闻彻夜声。若是丈夫无泪落，也应赊取哭斯情。"}