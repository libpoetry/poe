{"id":"691081","title":"五月七日泰陵忌晨二首","dynasty":"明","author":"李东阳","text":"秘殿深严圣语温，十年前是一乾坤。孤臣林壑余生在，帝里金汤旧业存。舜殿南风难解愠，汉陵西望欲销魂。年年此日无穷恨，风雨潇潇独闭门。曾上銮坡侍玉堂，朝衣新惹御袍香。传宣暖阁天颜近，奏近年台午漏长。化国有人悲短梦，幽都无地仰余光。从容顾命分明语，一日伤心泪万行。"}