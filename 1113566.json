{"id":"1113566","title":"和人见寄二首","dynasty":"宋","author":"李之仪","text":"雍容閒雅许君都，万绪相逢一笑无。休把盛衰观世谛，且将言语共诗图。人亡人得同吹吷，潮落潮生等据梧。只恐后庭歌不尽，曲终翻被鬼揶揄。倾盖相逢惜别离，等閒谈笑尽心期。它年终解如今日，此念常应寄异时。馀事不妨多蜡屐，放怀赢得盛留诗。早携桃叶寻归路，准拟花间倒接䍦。"}