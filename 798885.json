{"id":"798885","title":"水调歌头 游焦山，和方回，平仄通叶","dynasty":"清","author":"杨玉衔","text":"形胜任争战，京口锁双丸。蓬瀛清浅红尘，今已涨金山。北固江山天限，南服衣冠人换，六代百年间。一匹澄江练，尽处著烟鬟。隐君庐，孤木馆，草芊芊。华阳词翰，鹤鸣瘗石半钻刓。带玉芝含鹿献，墨卷草疑蛇绾，真迹宝丛残。水调中冷远，茶梦绕阑干。"}