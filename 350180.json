{"id":"350180","title":"买陂塘·听雨","dynasty":"清代","author":"程颂万","text":"正愁人、愁丝未浣，织成帘外愁雨。灯残酒醒香楼窄，撩乱鬓丝盈缕。梯小步。指阑角梨花，冷白蒙蒙处。痴魂暂伫。怪红透蕉心，绿黏苔发，蓦地与春遇。封姨好，款款替侬拴住。画檐飘断离绪。雏鸾院落中门底，宛隔一层香雾。天又曙。漫揾遍慵衾，数遍残更鼓。繁声正苦。怕燕子归来，梁间语涩，昨夜怎交付。"}