{"id":"740432","title":"小华阳歌","dynasty":"清","author":"钱载","text":"明代华亭高检讨，磬山之石为笔山。第八洞天睹彷佛，群仙门辟群峰闲。大茅最高屹南立，中茅小茅西北环。上馆洞西大茅对，中馆下馆寻松关。东西楚王涧相隔，合流洞水疑琤潺。积金峰小实磊砢，龙池晰蜴飞应还。上洞下洞极蚛蛀，七八洞透兼升攀。岂惟泉东崖若劈，深入几步穷源艰。横瓦三寸高及半，阳阴仅寸罗孱颜。最高之阴白玉片，晃朗叆叇心为闲。数传未落广济库，吴镇非我图犹悭。试摩长史左纽桧，采药便踏秋苔斑。"}