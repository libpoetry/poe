{"id":"701890","title":"再次韵五首","dynasty":"明","author":"黄淳","text":"宋迹逢厓业已空，濒危谁奏补天功。黄龙雾散沈青海，白浪魂归泣故宫。岂有降旗随断锁，独追和议怨秋风。乾坤此闰无穷恨，一曲哀歌明月东。楼船谁不解时非，历数羞于逆虏归。天地诸臣真激壮，帝王无土失灵威。诏馀槜李还思陆，史抱南山欲访韦。海日苍苍厓色故，松风吹露洒荷衣。天命狂胡然未然，腥风吹满汉山川。两厓身任纲常去，万死精悬日月边。荒冢谩歌华表鹤，游人长恨洛阳鹃。只今应与西湖鄂，来往旌旗度紫烟。鳄湖南去水悠悠，明月清风泪暗收。立国不遗晋孝鄂，捐躯应大鲁春秋。胡人敢尔仇中夏，蜀主犹能王一州。万里黄冠归不得，乾坤空向海门愁。刘徐两疏可谁呼，荒草扁舟听蟪蛄。海上英魂真不散，古来人极定须扶。浪回奇石磨弘范，雨过清祠泣赵孤。漫道江门非世故，一书千史正皇图。"}