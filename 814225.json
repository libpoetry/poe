{"id":"814225","title":"汉宫春 汤阴岳鄂王祠","dynasty":"清","author":"周之琦","text":"已矣金牌，叹黄龙痛饮，此志终乖。谁令雨河尽弃，并弃江淮。机危祸惨，问苍苍、何意生才。空恸惜、风波狱底，英魂毅魄长埋。当日精忠赐字，幸小朝气振，康构心开。长驱背峞劲旅，敌焰应摧。权奸卖国，任中原、板荡兴哀。侥幸煞、强邻酌酒，免教胆落飞来。漳水名都，被浊流淘尽，霸业当涂。铜台那时片瓦，一例榛芜。苴茅建国，逞雄心、炎运将徂。浑未省、当歌对酒，人生朝露无殊。还是闺房眷恋，笑分香卖履，遗令区区。知他画眉未毕，鬼妾谁娱。残魂馁矣，更何人、上食朝晡。君不见、西陵废垄，年年衰柳啼乌。"}