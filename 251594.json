{"id":"251594","title":"城中有独乐寺盘山纪游又二十韵","dynasty":"现代","author":"汪梦川","text":"入山如入道，境界自开辟。天工颇厌人，幽处多奇迹。大道舍弗由，独爱荒径窄。逶迤穿林中，枯叶声历历。语笑亦喧哗，惊尔冬眠客。深窟不敢探，疑是龙蛇宅。行行力欲疲，道左恰有石。突兀成高台，说法宜为席。俯视村郭虚，仰看云天碧。风伯来相迎，翩然若生翮。坐久何所见，古藤老岩隙。取之随我身，杖担皆称适。小枣烂漫红，汁寡稍可惜。故故垂枝头，眼饱手畏螫。冻柿三两颗，高悬诱人摘。四体惭未勤，攀缘几丧魄。上山如负重，下山如受策。乃知筋骨劳，不可须臾释。仁者日以希，遂绝谢公屐。便有望峰心，空言固何益。"}