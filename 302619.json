{"id":"302619","title":"宝鼎现·白云洞与丛碧同游","dynasty":"现代","author":"黄公渚","text":"孱颜天半，凤翥鳌护，奇峰突起。望不断、重岑叠嶂，暄日晴岚烘暖翠。松如海、卷怒涛岩底。飒飒风声盈耳。引竹杖、蹁跹翠羽，一径逍遥林际。开轩目极雕龙嘴。海漫漫、空水相倚。环岛屿、青螺数粒，滉漾金天霞散绮。鸦万点、带残阳明灭。云树天边若荠。看往来、渔舟收网，薄暮金乌西坠。话旧尚有黄冠，银杏老、玉兰花萎。念前游、双鉴人归，绕回廊难逝。剩翠盖、亭亭阅世。商略诛茅计。洞天悄、谩有心期，扰扰尘缘梦里。"}