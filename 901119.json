{"id":"901119","title":"寄题西昌严后山三教堂","dynasty":"宋","author":"张埴","text":"高风吹断溪桥笑，几个庐山昏又晓。新开图画白鸥江，螭吻摇鬐到云表。长廊昼永茶烟青，参禅问道谈诗声。苍头卓午汗交面，烹葵菹韭炊香粳。中有轩轩秀眉宇，春日蓝田初过雨。一幅纱巾三士衣，俨然方外家人主。吾闻曾有奇鸢肩，亦闻曾有惊弥天。又曾有与花三朵，聊复尔耳能千年。谁信沙门头有发，谁信道士喉无结。饭盂朝贮五山云，酒壶夕注沧海月。此月濯濯乎初明，此云冉冉乎方生。仓之无穷饮无竭，冁声大笑东风行。"}