{"id":"842649","title":"七月十五夜舆幼点泛月同赋兼答珍午再叠之意三叠前韵","dynasty":"清末民国初","author":"陈宝琛","text":"蒸愁作诗牢成城，一字动费髭数茎。不如单舸就烟水，鸥鹭邀我尸秋盟。昨宵败兴夜转午，雨止无奈痴云横。却留奁镜待三五，匹练切汉禽不惊。山河大地指头在，影过莫话修罗兵。此江湍濑幸稍远，所慊潮汐通裨瀛。我衡君宇间一苇，还往相饷风月清。顷来似嫌村酒薄，挈榣教助衰颜赪。世间何者算吾有？园池草木空菁英。佳人良夜岁几见，不醉忍放金盆倾？鉴亭此际正可鉴，照见平子巡檐情。相望村郭三月近，诗筒如响谁严程？北来新雁乱心曲，归橹怕作呕鸦声。"}