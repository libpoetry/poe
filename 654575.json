{"id":"654575","title":"题桃源图","dynasty":"明","author":"何乔新","text":"咸阳鹿走群雄起，河北山东多敌垒。楚乡耆旧独知几，避地移家阻烟水。烟水茫茫别有天，尘寰疑是地行仙。诛茅剪棘初为室，引水开渠渐种田。老翁侵晨放鸡鹜，稚子乘春艺桑竹。无刑无赋无追呼，淳风自是羲皇俗。儿孙更抱日相亲，酒食时常会里邻。桃花隔断人间路，不识西风有战尘。渔郎鼓棹来何许，竞引归家具鸡黍。当时祗记有秦皇，此日方知为典午。水流花谢路榛芜，谁把仙源托画图。云山有路如可访，便拟辞家往卜居。"}