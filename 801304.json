{"id":"801304","title":"赠唐魏公","dynasty":"清","author":"王涛","text":"辕驹苦局促，寒猬多羞缩。市儿眼如豆，群疑偏满腹。欲吐还复茹，嗫嚅私相属。多君挺英姿，天马脱羁束。雄辩惊四筵，高谈折五鹿。闻者舌尽挢，言出人人服。岂惟言服人，石画如刳竹。一官聊摄间，舌敝颖亦秃。愿垂竹帛名，志不在食肉。会当携巨觞，对君洗尘俗。同登光岳楼，齐鲁归洞嘱。岱峰云荡胸，东海日初浴。俯仰天地观，好纵千秋目。"}