{"id":"665168","title":"送陈中丞虞山之南赣","dynasty":"明","author":"林文俊","text":"东吴之山虞山高，秀拔众山谁与伍。终日出云遂为霏，利泽在人惠良溥。公之奇秀自岳降，貌似古人心更古。仕途坎壈三十年，晚始拥旄开制府。先声想已到百城，楚女越童争歌舞。彩幡风暖春行县，画戟霜飞秋按部。闾阎从此无疮痍，道路还闻息豺虎。我老为儒迂且腐，日给太仓惭何补。祝公惟愿政有成，早晚还朝事明主。"}