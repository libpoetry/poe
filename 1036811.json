{"id":"1036811","title":"腊月村田乐府十首 其八 分岁词","dynasty":"宋","author":"范成大","text":"质明奉祠今古同，吴侬用昏盖土风。礼成废彻夜未艾，饮福之馀即分岁。地炉火软苍朮香，饤盘果饵如蜂房。就中脆饧专节物，四座齿颊锵冰霜。小儿但喜新年至，头角长成添意气。老翁把杯心茫然，增年翻是减吾年。荆钗劝酒仍祝愿，但愿尊前且强健。君看今岁旧交亲，大有人无此杯分。老翁饮罢笑撚须，明朝重来醉屠苏。"}