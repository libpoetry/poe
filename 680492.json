{"id":"680492","title":"送许节之还宁阳","dynasty":"明","author":"王越","text":"泺源门外东风暖，嫩染鹅黄柳丝短。小雨乍晴香雾消，莺声满树清如筦。感时又度一番春，年去年来频送人。不觉朱颜镜中老，春光又逐少年新。世路悠悠祇如此，眼中谁是奇男子。若将杯酒比离情，深似大明湖里水。多君思我我思君，那忍相逢手更分。归到宁阳花正发，彩衣舞破东山云。"}