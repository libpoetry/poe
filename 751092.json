{"id":"751092","title":"李问樵明府招同陶子方前辈孔培生太守暨杨心裁姚仲容两大令饮城南曹氏园 其三","dynasty":"清","author":"陈廷黻","text":"边城五六月，炎威殊未逼。微雨从东来，云气黑如墨。皋兰与五泉，对面失山色。吾与二三子，游宦共一域。于君虽新知，乃如旧相识。今日良宴会，欢乐讵有极。安知转瞬间，分辙不南北。杲杲方出日，其雨自难测。聚处即有常，百年亦顷刻。相期千载后，乃时各努力。"}