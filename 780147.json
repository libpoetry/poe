{"id":"780147","title":"金缕曲 西子 八叠前韵","dynasty":"清","author":"叶绍本","text":"城贮兰陵酒。放锦帆、横塘归去，美人醒否。万柄莲香五湖曲，消得金尊如斗。倚红栏、遍三百九。白纻歌残宵漏歇，晓乌啼、不用铜鱼守。欹蝉鬓、艳螓首。无端麋鹿胥台走。最缄恨、甬东江上，难携纤手。宝屧声中山河尽，往日恩情怕受。望不到、苧萝溪口。身逐鸱夷成底事，咏鹣鹣、翻让东施丑。魂销也、娃宫牖。"}