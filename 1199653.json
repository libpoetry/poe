{"id":"1199653","title":"游仙诗十首 其五","dynasty":"魏晋","author":"庾阐","text":"荧荧丹桂紫芝。结根云山九疑。鲜荣夏馥冬熙。谁与薄采松期。赤松游霞乘烟。封子练骨凌仙。晨漱水玉心玄。故能灵化自然。乘彼六气渺芒。辎驾赤水昆阳。遥望至人玄堂。心与冈象俱忘。朝嗽云英玉蕊。夕挹玉膏石髓。瑶台藻构霞绮。鳞裳羽盖级纚。玉树标云翠蔚。灵崖独拔奇卉。芳津兰莹珠隧。碧叶灌清鳞萃。玉房石㯓磊砢，烛龙衔辉吐火。朝采石英涧左，夕翳琼葩岩下。"}