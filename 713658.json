{"id":"713658","title":"赠友人 其五","dynasty":"明末清初","author":"屈大均","text":"煌煌我上天，照此豺虎骄。我无戈与矛，何能入山樵。石溪流溅溅，蘋萍随风飘。游鱼畏鹈鸪，神龙乐波潮。仙童颜姣好，迎我双琼箫。东游扶桑阙，西渡绛河桥。至道非无形，如月悬中宵。揽之盈玉手，欲赠彼娇娆。人生如电影，千载不崇朝。念彼牛山涕，乘化且逍遥。"}