{"id":"682477","title":"移居后谩述","dynasty":"明","author":"区大相","text":"故园归梦绕云涯，犹向风尘阅岁华。暂载图书游帝阙，乍开林馆拟山家。清阴渐匝龙池柳，小径新移鹿苑花。忆昨山中期道士，绿槐庭下煮胡麻。浪迹长违陴上居，幽栖多愧武陵渔。庭饶碧树分比舍，架积缃编半道书。西苑云霞看不厌，南天水竹梦常虚。若言大隐真朝市，过客烦题处士庐。"}