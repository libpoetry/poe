{"id":"780595","title":"题吴南芗东方三大图","dynasty":"清","author":"龚自珍","text":"禽父始宅奄，犹未荒大东。周王有名祀，名山止龟蒙。尚父赐履海，泱泱表大风。时无神仙言，不睹金银宫。春秋贬宋父，坐失玉与弓。祊田富汤沐，季旅何懜懜。秦穆作西畤，帝醉终可逢。恒无三脊茅，遂辍登山踪。顽哉鲁与齐，灵气不牖衷。孤负介海岱，海深岱徒崇。素王张三世，元始而麟终。文成号数万，太平告成功。其文富沧海，其旨高苍穹。于是海岱英，尽入孔牢笼。熙朝翠华至，九跪迎上公。厥典盛谒林，汉后无兹隆。惜哉有阙遗，未举金泥封。小臣若上议，廷臣三日聋。首谒孔林毕，继请行升中。继请射沧海，三事碑三通。古体日霾晦，但嗤秦汉雄。周情与孔思，执笔思忡忡。"}