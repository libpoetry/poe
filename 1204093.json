{"id":"1204093","title":"摸鱼儿","dynasty":"元","author":"白朴","text":"听西风、细吟亭树。秋声先到衡宇。季鹰千里莼鲈兴，更喜范张鸡黍。倾尽处。惭愧汝。高楼不减烟霞侣。匏樽笑举。对得意江山，忘怀风月，醉眼玩今古。鸾坡客，又向红莲幕府。田园何日成趣。九重闻道思贤佐，恐要济时霖雨。天若许。从所好结庐，相就开蓬户。山人休去。怕蕙怅空悬，猿惊鹤怨，贻笑草堂句。"}