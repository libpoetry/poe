{"id":"730848","title":"双流县见新月","dynasty":"清","author":"顾印愚","text":"蜀天雨后青如扫，凉月棱棱玉弓小。江渎池头不解看，客里蛾眉青更好。江城薄暮人语稀，碧烟缭缭秋縠微。苍苔行尽见人影，不觉露下沾葛衣。玉闺良夜捲帘坐，应是愁痕初月锁。素娥分影照离颜，咫尺晶梳念钗朵。举头低头两沈吟，纤玦渐西更漏深。古来作客尽如此，看取铅泪承衣襟。"}