{"id":"1077638","title":"三峡桥","dynasty":"宋","author":"李纲","text":"我昔曾作云安行，道逢除书还玉京。至今遗恨不一到，与听三峡流泉声。此来又谪武昌去，庐山当道欣所经。栖贤寺前小三峡，拭目便觉增双明。黄牛明月坐中见，瞿塘艳滪森相迎。山寒草木郁葱茜，逼耳似闻猿狖鸣。悬崖乱石互回转，震吼正坐不得平。珠跳云沸巧潨射，晴昼雨雹驱雷霆。壮哉造化融结此，故使水石相喧轰。妙音流出无尽藏，乃与衲子门庭争。飞桥赑屃跨虚碧，面对五老峰峥嵘。我来云物为开霁，当暑万壑松风生。提携更得二三子，杖履不辜丘壑情。垂瓶得水不敢漱，老坡旧约今寻盟。"}