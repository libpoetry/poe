{"id":"446904","title":"贺新郎    汉中韩信拜将台赋","dynasty":"当代","author":"蔡淑萍","text":"寂寞孤台在。记当时、搴旗拜将，昂藏英迈。四面楚歌垓下起，顿使重瞳气矮。辜负了、乌骓翠黛。狡兔死兮飞鸟尽，叹焚弓烹狗谁能外！岂一叟，定成败？未央遗恨难听蒯。纵听他、沉沉史页，又将焉改？一役已令枯万骨，不念山疲水殆？况后世、如斯再再。雾绕风回禽啼怨，二千年空见尘扬海。唯数语，写深慨。"}