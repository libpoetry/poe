{"id":"812861","title":"疏影 绿阴二首和魏雨人明经作","dynasty":"清","author":"吴藻","text":"疏檐不碍，渐愔愔一碧，围住窗外。料得高楼，簪鬓香消，凝妆好关眉黛。韶华小劫沧桑感，巧变换、绿天花海。唤起它、蝶梦惺忪，来认清凉仙界。回首春三二月，飞英荐酒后，佳会难再。如水空庭，选石眠琴，只有斜阳红隘。芭蕉叶嫩蔷薇老，随意任、东皇分派。甚恼人、梅子黄时，听雨听风无赖。帷天席地，仅柳遮画阁，苔衬香砌。接叶成阴，似水如云，帘波一色无际。凉生满院琴书润，晕遍了、绮窗乌几。但著将、浅碧罗衫，隐约曲阑干里。长记莺啼草长，江南两岸树，翠合篷底。唱老红情，绿意初翻，试把玉筝重理。尝梅斗茗烧新笋，又远胜、花时风味。笑杏梁、燕燕飞来，还问好春归未。"}