{"id":"688800","title":"登岳阳楼作","dynasty":"明","author":"何乔新","text":"城上翚飞百尺楼，凭高一眺散离忧。九江淼淼天边逝，万象森森镜里浮。晴霭晓迷蛟女室，凉飙昼送估人舟。文章谁似高平老，烨烨虹光映斗牛。阑干十二碧玲珑，千里湖山入望中。云影凄迷涵远岫，波光滉漾浴晴空。登临谁识希文意，俯仰深怀大禹功。江草江花纷在目，凭轩脉脉看冥鸿。云窗月牖俯清流，满目山川快壮游。谁在江湖怀北阙，谩誇楼阁冠南州。朱弦夜鼓湘灵瑟，锦缆春回楚客舟。欲起灵均歌九辨，澧兰阮芷正飕飕。危楼高与白云连，吟倚朱阑思浩然。七泽摇光浮几上，三山飞翠堕樽前。老龙应识怀襄日，遗刻犹题庆历年。欲驾苍虬朝帝阙，长安祗在夕阳边。"}