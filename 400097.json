{"id":"400097","title":"渡江云 中秋芋园对月，咏雩先成此调索和，并次原韵。同赋者有劳墨斋、梁藕庵","dynasty":"民国末当代初","author":"朱庸斋","text":"清辉流万瓦，素蟾梦隔，旧谱散钧天。自怜风讯断，叵耐关人，一笛故依然。分明镜约，料沧江、几误婵娟。应妒他、玉楼青女，竟夕斗秋妍。何缘。芳樽重对，素手同携，话银河清浅。谁会却、情销星箔，泪搁金仙。暗尘不到高寒处，只山河、影换当年。圆缺事，未须商略吟边。"}