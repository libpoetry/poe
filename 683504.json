{"id":"683504","title":"答德甫用晦追和感事之作","dynasty":"明","author":"王世贞","text":"一身赠蹬避墙东，回首交游感慨中。泣罢人龙才欲尽，瘦来天马步难工。椷书忽动西江色，只字犹希大国风。但使斗间双气王，不将雷雨辩雌雄。纵令朝籍许从容，只合青山学老农。帝谓橐中无薏苡，谁从匣里识芙蓉。门人著辨称非马，邑子矜名笑似龙。若论此生宁不幸，与君旗鼓数相逢。"}