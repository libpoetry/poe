{"id":"900832","title":"和元规见勉","dynasty":"宋","author":"张继先","text":"观君词语中，具引先贤事。了然道在兹，不行而善至。君今真至矣，奏乐求真知。一言见吾子，固难尽于辞。知君贯老庄，亹亹蹈大荒。剧谈玄中玄，豁落无边旁。有学必有待，不与诸魔对。涉景若与知，何尝讶谲怪。疑论涣已释，则信为善士。主善以为师，天真坐可致。人间犹论分，仙事宜任运。有命终出伦，盍死即待尽。大道非罔象，明明万物上。使我一闻知，应是快神爽。休更论浅深，斯言尽诚心。时哉且落魄，此语吾所钦。傍听亦笑嗤，不责于仁慈。所幸异流俗，事物中思惟。"}