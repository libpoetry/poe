{"id":"436590","title":"儿子以诗酒送文伯起既而复继三诗予喜其用韵颇工为和五首","dynasty":"金末元初","author":"王寂","text":"山肩吾子类贾岛，火色我侬输马周。但得把螯同一醉，绝胜侧目避监州。逢人不肯下颜色，砥柱屹然羞比周。能诗怪有墨君僻，一派元出文湖州。樽酒但能供北海，渔蓑安用钓西周。七言五字得谁髓，老杜工部韦苏州。辙底波臣渴欲死，政烦斗酒亟呼周。锦囊诗草勿浪出，嫌怕声名动九州。画饼虚名战蛮触，黄梁春梦阅商周。吾衰久矣百念冷，不用三刀兆益州。"}