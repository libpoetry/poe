{"id":"197950","title":"送章发运楶","dynasty":"宋代","author":"李复","text":"乡农不寓兵，经费半非古。天下虽无事，禁虣必备武。浚郊开王畿，屹然根本固。钩陈拥帝居，百万环貔虎。军声潮海惊，牙帐屯云聚。临难责死力，温饱当有素。投身占尺籍，张口坐待哺。梁野川渎交，掘泉不见土。种沙禾穟短，官租阁王府。国用取东南，舳舻引吴楚。浩浩九十州，连樯输太庾。秋风满汴渠，栉比不可数。登陛献岁额，供亿足赢数。储偫如丘山，司农视新腐。老幼无馁腹，谁复问旸雨。天子念大计，置官忧败蛊。苟非简帝衷，未肯轻付与。诏书忽西下，秦台更使斧。精忠感帝聪，异宠褒圣语。实资经济术，尽委浩剧务。狼荒极海壖，蜀江出荆渚。提封半禹迹，综错均周赋。际天耸风威，列城归刺举。西北敌骑飞，今犹急宸顾。百姓疮未平，何处易星驭。国事有重轻，先后存渊宁。本根势有重，暂辍营调度。大庭访众议，舍公孰可去。惟公德宇深，完养无惊惧。砉刀发新硎，音中桑林舞。远画垂后世，耻为目前虑。冰雪净聪明，泾渭包肺腑。纵横富万术，一一廊庙具。出入示尽展，舆论嗟龃龉。岧峣云间阙，晓曦媚金羽。双旌过对扬，当契君臣遇。拜赐亲天光，高议愿一吐。从容动凝旒，必叹相见暮。庶几慰美俗，丹衢翔阔步。萧条耕岩客，窃食惭无补。蹒跚世揶揄，拳曲逃规矩。旧学谩屠龙，巧伎羞刻楮。芘赖托商阴，濩落容魏瓠。附骥仰后尘，荐鹗玷过誉。宴坐接乌九，妙谭奉犀麈。重借鹩枝栖，不责马曹误。摧颓已半生，踊跃临晚路。今朝对行色，悲风激林莽。乱山雨报秋，荒野阴多雾。孤禽失侣鸣，回飞气如缕。"}