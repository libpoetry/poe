{"id":"665880","title":"闻吾廷介避乱客死藁?道隅","dynasty":"明","author":"郑善夫","text":"识面胥台夕，论心浒墅时。功名非尔辈，文藻是吾师。命薄长遗世，才高更忍饥。天如产麟凤，王不梦熊罴。久着东山屐，频歌濮水词。邴原明进退，杜甫昩生涯。已是哀黄发，仍兼陷赤眉。修身浑欲到，得祸一何奇。寂寞榱楹折，荒芜气运衰。人皆牖下死，子有道傍疑。叔宝时多惜，嵇康我独悲。君门数行泪，不但致吾私。"}