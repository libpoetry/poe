{"id":"689188","title":"送马公顺视学湖南四首","dynasty":"明","author":"何景明","text":"关中人物从来盛，况汝才名天下稀。得路骅骝看独步，出尘鹰隼羡高飞。十年京洛犹今日，万里江湖更落晖。同是燕台旧游客，可堪相见又相违。洞庭云梦眼中宽，襄国荆门掌上看。三楚楼台皆壮丽，万年江汉自波澜。烟花白日空愁暮，鸿雁青春尚避寒。莫道秦川归未得，人间今日路行难。两年怀抱值君开，闻说京华首重回。天上故人难再见，世间岐路转堪哀。孤舟落日三江口，远客浮云万里台。南斗尺书相望切，暮天鸿雁几时来。武昌南望尽云沙，楚岸湘亭更好花。桃李百城开士馆，星河中夜傍仙槎。南宫书画新连舫，吏部文章旧满家。直北五云天更远，欲从何处望京华。"}