{"id":"766819","title":"十二时 登钓台","dynasty":"清","author":"佟世南","text":"奇峰万叠锁澄江，但见钓台天际。正凭眺、愁云四起。忽感十年情思。鞭指燕山，剑挥越峤，都付西风泪。想当日、五月披裘，不下元纁，只烟雨一竿而已。问如今、有谁还记，指点濑头旧事。附托云霄，声闻岩穴，不独严光矣。笑客星犯座，太史应也附会。避利名、利名仍有，何必黄昏过此。奋袖一歌，阴霾都散，明月秋如洗。许剑荒亭外，野鹤长空清唳。"}