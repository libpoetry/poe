{"id":"1122226","title":"怀聂道录二首","dynasty":"宋","author":"俞德邻","text":"形影参商已六春，春风吹梦益沾巾。江头杨柳送行客，窗外梅花疑故人。世事茫茫山岳隔，年光冉冉燕鸿新。一尊何日重携手，鹤外乾坤迥不尘。夜鹤朝猿伴苦吟，碧窗静锁绿云阴。青精可饭药资乏，黄独无苗山雪深。岂有故人分禄米，但闻隐士寄焦琴。相思一夜生春草，明月满街天籁沈。"}