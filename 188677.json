{"id":"188677","title":"次七兄韵·蜗舍蓆为门","dynasty":"宋代","author":"傅察","text":"蜗舍蓆为门，清风无所戾。闲视才半寻，起行空百转。对食不下喉，流汗常被面。矧复凫鹜行，摘尾抱大卷。余方有公事，汝辈宜罢遣。赖此伯仲贤，纵谈逞雄辨。时时杂博弈，岂不贤游燕。呼奴取具来。据榻聊一战。初如两军交，整阵咸伺便。俄顷锋刃集，解纷在一箭。或喜而拊掌，或骇而色变。或旁睨而审。或当局而眩。剥剥伐木声，离离众星见。胜负既已分，反奁若收电。却寻文字观，触物本无恋。觅句屡吟哦，诵诗乍游衍。百谪勿相闻，从渠书我殿。"}