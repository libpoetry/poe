{"id":"829561","title":"二月廿七日集沈祠文肃公生日","dynasty":"清末近现代初","author":"郑孝胥","text":"一见斯人怅永藏，病中尤自意堂堂。流风可但兴吾党，后起谁当望雁行？入幕往曾依肃毅，游吴晚及接忠襄。若凭目击评风节，公论年来有短长。潭上祠堂拜此辰，傍祠潭水碧鳞鳞。石城作里崇遗爱，嘉树成阴表好春。寂寞庙廊虚一老，轮囷肝胆向何人？赵州浇酒平生感，斜日沈吟忽满身。"}