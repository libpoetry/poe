{"id":"1221700","title":"奉和许章检校陪祭有作三十韵","dynasty":"元","author":"凌云翰","text":"学古始入官，为有民社寄。此理均人臣，矧职居相位。祀典遵百王，法守由一揆。丘陵以为坛，陶匏以为器。既严神祗称，复辨上下次。成众本乎天，成形本乎地。牲牢贵腯充，礼乐尚明备。瞻仰民所崇，财用国攸系。两仪同乾坤，七庙异涣萃。日临斋戒期，卜叶享祀利。不愆斯不忘，能备乃能祭。皇风浩无垠，盛世宁有替。于时蛰虫惊，应候玄鸟至。风霆为昭明，山川载神气。钟钟鸣鼓钟，秩秩陈簠簋。翩然云之来，允矣诚所致。有美文武臣，夙抱纯一志。燎明夜向晨，月白天在水。鹄立俨当中，骏奔走其际。欣欣神乐康，简简福相炽。湛露流玉阶，令风袭琼佩。方当感格时，已著充满意。礼行士无哗，乐奏神所莅。益之以十朋，介之以繁祉。祈报止春秋，敬恭止坛壝。玉烛一鼎调，金成万宝遂。三献迄有终，九府均被赐。岂期康衢民，获睹放勋世。雷动车马还，日出海波沸。作诗聊记年，皇明甲寅岁。"}