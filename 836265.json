{"id":"836265","title":"凤凰台上忆吹箫 其二","dynasty":"清末民国初","author":"陈衍","text":"金缕花枝，北风裙带，别离最是今年。甚一春心绪，不上蛮笺。知否人归雁后，何止思、发在花前。无聊也、待援此例，却又徒然。无眠。最防瘦损，看病渴孤花，怎护暄妍。忆蕊珠宫里，曾话缠绵。试作年时瑶想，禁忍俊、一晌迁延。迁延到、花时有人，要簸双钱。"}