{"id":"1127540","title":"湖湘路中见梅花寄子开","dynasty":"宋","author":"彭汝砺","text":"追诵寒梅佳句新，东郊平昔与迎春。今时独赋云岩路，目断蓬莱高阁人。万木低徊冰雪辰，寄声凭尔急催春。即看苑囿芳菲遍，还见池台歌舞人。不问萧条风雨辰，一花自与物为春。如云不比东门女，若雪岂非姑射人。滴叶开花妙入神，酥盘忆看北堂春。潇湘此日堪肠断，随处幽香著莫人。折得寒梅自水滨，恰如去岁在宜春。潇湘不见江南客，祇有花枝似故人。眼看梅花愁更新，到头不似故园春。风前一片花飞落，节物匆匆更感人。沙村飞雪白于云，野岸寒梅已放春。诗兴乡愁俱不奈，江边愁杀杜陵人。"}