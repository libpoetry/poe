{"id":"611046","title":"蒲涧歌为潘年伯寿","dynasty":"明","author":"邓云霄","text":"君不见白云东去接罗浮，白云之下蒲涧幽。石上仙灵护九节，安期驾鹤常来游。秦皇汉武岂不贵，方士远遣终难求。何如潘翁自高介，葛巾藜杖轻王侯。时登白云一啸傲，璇房处处成丹丘。日采蒲花充午膳，身跨白鹿骑青牛。郎君待诏金门外，窃桃不知经几秋。长生已授仙人箓，纶綍犹传出殿头。君家南望沧溟近，潮声岁岁为添筹。"}