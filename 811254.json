{"id":"811254","title":"归粤十四年矣，爱其风土人物，将长为乡人，诗以志之；十五、十六、十七叠韵","dynasty":"清","author":"丘逢甲","text":"岭云海日署吾楼，潦倒平生万念收。孔雀文章惭越客，鹧鸪言语爱南州。贲隅桂树名他郡，大庾梅花姓故侯。但解此心安处好，此间原乐未应愁。一曲清江几画楼，水松阴里暑全收。孟尝去后珠仍海，宋璟来时瓦此州。万斗量花持互市，十年种果等封侯。粤讴听久吾能解，拚己将心与解愁。濛濛海气几重楼，闽海孤帆粤海收。绝岛流离归故国，本朝豪杰数炎州。万家楚蜀生呼佛，百战苏常死未侯。我爱文忠更忠武，九原难起话乡愁。"}