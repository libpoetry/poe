{"id":"790783","title":"春秋时局","dynasty":"清","author":"张洵佳","text":"吴札听歌秦，决为夏声大。秦穆霸西戎，不能霸中夏。骎骎欲自强，始终为晋败。袭郑既覆师，纳雍又见卖。吕相继绝秦，侮弄不为怪。从此西秦兵，难越中原界。否则控雄关，居高以驭下。周郑与比邻，开关先受害。虎视藐中原，诸侯下风拜。晋楚虽称雄，到此亦无奈。较之七国时，并吞势尤快。幸而晋制之，仅限西戎霸。周祚藉此延，侯封相与赖。直至三晋分，势涣情亦散。然后夏声秦，崛起兼中外。"}