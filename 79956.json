{"id":"79956","title":"日出入行","dynasty":"宋代","author":"陆游","text":"吾闻开阖来，白日行长空；扶桑谁曾到？崦嵫不可穷。但见旦旦升天东，但见暮暮入地中，使我倏忽成老翁，镜里衰鬓成霜蓬。我愿一日一百二十刻，我愿一生一千二百岁，四海诸公常在座，绿酒金尊终日醉。高楼锦绣中天开，乐作画鼓如春雷。劝尔白日无西颓，常行九十万里胡为哉？"}