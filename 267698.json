{"id":"267698","title":"琵琶仙·送褚孝通移疾归杭州，孝通新悼亡","dynasty":"现代","author":"朱祖谋","text":"归到西湖，未应误、豆荚樱珠时节。无那孤瑟弦空，春声带愁咽。兰棹涴、残鹃泪点，怕啼湿、故裙尘箧。中酒年光，收帆兴绪，容易华发。待催办、腰笛单衫，趁苕水、东边旧时月。相送荷花一路，把君恩重说。春渐老、幽单客枕，拚十年、逝水销别。可奈江国漂花，瘴天啼鴂。"}