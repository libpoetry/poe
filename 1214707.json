{"id":"1214707","title":"种德堂诗","dynasty":"元","author":"黄玠","text":"树木犹为人所爱，况尔宗盟磐石大。条梢之末苟勿残，可使亭亭似车盖。枝叶能承雨露恩，乃今流被及本根。一门青紫什七八，虽贵弗陵尊行尊。保家要在全和气，和气致祥乖气异。云仍百体同一身，恒使匀通有生意。富贵浮生何敢期，长长幼幼咸在斯。肯道吾儿幼衰替，煦妪愿如今日为。昔之祖者今之祢，推尔所爱达尔始。如木有根种厥德，尧舜之道孝弟而已矣。"}