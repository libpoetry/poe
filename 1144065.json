{"id":"1144065","title":"次韵范景文莺字早字二首","dynasty":"宋末元初","author":"方回","text":"醉眼无国色，醉耳无霆声。醉卧亦无梦，一醉泯七情。宿醉魂死矣，谁欤奠孔楹。酒醒魂忽还，里巷无不惊。决定一锸埋，绝胜五鼎烹。诗人张公子，中年捐燕莺。独肯从我辈，共醉争筹觥。果能再一醉，勿爽游金明。深衣讲儒业，羽衣学仙道。变性欲变衣，又谓田衣好。三叉路口人，左右惑忧抱。不如从我游，一醉玉山倒。美岂无苏小，富亦有王老。谁能一斗间，百篇挺华藻。范侯诗酒流，观国声誉早。睥睨蛉蜾豪，百万可一扫。"}