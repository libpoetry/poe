{"id":"816702","title":"画堂春 蝴蝶花","dynasty":"清","author":"董元恺","text":"春烟春雨染浓芳。丝丝绣出春光。映阶碧草学轻狂。舞遍东墙。栩栩欲迷庄子，翩翩胜拓滕王。穿花潜入此花藏。细认钗梁。天然一色绮罗丛。妆成并倚东风。秦姨总与虢姨同。玉质烟笼。馥馥幽香密蕊，姗姗淡白轻红。相携竞入翠薇宫。不妒芳容。东风无力锦屏遮。依稀露软烟斜。繁华满径拂窗纱。翠剪明霞。高处牵衣欲语，低边弄影交加。一帘月色浸荷花。绿水人家。"}