{"id":"1109683","title":"泛舟三首","dynasty":"宋","author":"刘敞","text":"冰泮池水绿，春意亦已归。长杨特多思，浩荡随风飞。弄舟不用楫，漾漾陶春晖。回还无终极，孰谓江湖非。举觞属坐人，行乐常苦稀。一醉捐百虑，念子勿相违。乘日复来游，北林稍芳菲。当令鱼与鸟，识我心无机。雪消泉似涨，冰解舟可通。操篙不惮冷，环渚故无穷。歌咏淹短日，醉酣轻朔风。何须万乘相，始辨鸱夷翁。方池亦通舟，水色涵碧霄。解舟不用楫，漾漾随风飘。中河乍纵横，顾眄幽兴饶。白鸟逃人飞，赤鲤时复跳。稍与外物远，解襟歌且谣。安知抱忧思，谓我士也骄。"}