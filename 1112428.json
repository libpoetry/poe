{"id":"1112428","title":"浣溪沙","dynasty":"宋","author":"张元干","text":"曲室明窗烛吐光。瓦炉灰暖炷瓢香。夜阑茗碗间飞觞。坐稳蒲团凭棐几，熏馀纸帐掩梨床。个中风味更难忘。一枕秋风两处凉。雨声初歇漏声长。池塘零落藕花香。归梦等闲归燕去，断肠分付断云行。画屏今夜更思量。云气吞江卷夕阳。白头波上电飞忙。奔雷惊雨溅胡床。玉节故人同壮观，锦囊公子更平章。榕阴归梦十分凉。山绕平湖波撼城，湖光倒影浸山青，水晶楼下欲三更。雾柳暗时云度月，露荷翻处水流萤，萧萧散发到天明。目送归州铁瓮城。隔江想见蜀山青。风前团扇仆频更。梦里有时身化鹤，人间无数草为萤。此时山月下楼明。残腊晴寒出众芳。风流勾引破春光。年年长为此花忙。夜久莫教银烛灺，酒边何似玉台妆。冰肌温处觅馀香。棐几明窗乐未央。熏炉茗碗是家常。客来长揖对胡床。蟹眼汤深轻泛乳，龙涎灰暖细烘香。为君行草写秋阳。"}