{"id":"713852","title":"扬州女儿行 其一","dynasty":"明末清初","author":"屈大均","text":"扬州女儿雪花命，飘至炎天花不病。禺阳云气画为衣，珠海波光悬作镜。嫁得风流号璧人，关关绣颈日交亲。白发爷娘凭养老，生儿那得有金银。为妻不若为姬妾，抛掷红颜轻似叶。叶如桃叶有人争，王郎自解亲持楫。世上如无渔色人，阿翁岂免空箱箧。"}