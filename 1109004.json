{"id":"1109004","title":"又二首","dynasty":"宋","author":"刘克庄","text":"诸子皆蠡管，惟聃说大方。其隅四无有，于道两相忘。未易五车尽，难将寸矩量。楚辞迷极际，柳对昧中旁。鸟止丘何小，蜗争角许忙。更须参孟叟，归宿要知乡。难与拘儒论，无方即大方。洞然皆我闼，隅竟在何乡。惠说犹为寡，聃书不可量。莫知崖内外，乌睹道藩傍。血战蛮争角，狂行士望洋。区区胶小见，肝胆画封疆。"}