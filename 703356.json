{"id":"703356","title":"咏面壁初祖","dynasty":"明","author":"释今无","text":"海国何尝问水程，风涛历尽不知名。已无我相堪留石，解学人言总是鹦。休向水痕笼日月，都提木偶辨逢迎。神光急犯西来手，已拔心头黑暗旌。梁园魏苑不多程，一别无人识姓名。月里兔归原羿妇，罗中人语是秦鹦。刊山琴斧须难折，入海狂波莫乱迎。兀兀微微相非相，天龙长此护云旌。灵降尽说有归程，觌面何须设异名。吠日固多川地犬，爱毛浑堕陇山鹦。雷轰殿角疑难听，剑落岩头未易迎。一夜雪光偷髓去，只留残壳卓金旌。儒林原自逊朱程，真宰何尝有定名。偶聚千花薰塔石，曾闻一偈悟神鹦。每思岳麓终难继，自入熊山不可迎。酷似报知求剑者，刻舟留画记云旌。"}