{"id":"556238","title":"卓小仙草书歌","dynasty":"明","author":"唐顺之","text":"莆守寄我卓仙书，北窗闲伫时玩展。吴人本惯见龙蛇，对此真形惊走转。瑰谲东海黄公符，苍古太庙姬王瑑。曲处素娥欹舞腰，劲来壮夫摐狼銧。藤缠老树千尺挂，鹰攫寒厓百鸟愞。巳觉人间出章圣，却讶空中堕云篆。古来草书谁擅场，酒旭僧素颇中选。漏痕钗股那足奇，脱帽露顶空漫衍。虽然奔放不可羁，笔墨蹊径未尽遣。传闻卓仙形貌异，蓬头阔口足爪跣。胸中光怪秘不得，漏泄机缄在此卷。轩辕道士骂俗书，写出灵文世不辨。卓仙作字不用手，唐生识字亦非眼。说到手眼两忘处，作者识者俱一莞。几时杖策入武夷，试问仙郎叩金简。"}