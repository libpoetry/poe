{"id":"1047044","title":"续武溪深","dynasty":"宋","author":"蒋之奇","text":"滔滔武溪一何深，鸟飞不渡，兽不能临。嗟哉武溪何毒淫。飞湍瀑流泻云岑，砰激百两雷车音。吾闻神汉之初始开斸，史君姓周其各煜。至今庙在乐昌西，苔藓残碑仅填读。武水之源自何出，郴州武县鸬鹚石。南入桂阳三百里，峻濑洪涛互淙射。其谁写此入新声，一曲马援门人笛。南方耆旧传此水，乐昌之泷兹乃是。退之昔日泛潮阳，曾到泷头问泷吏。我今以选来番禺，事与昌黎殊不类。未尝神色辄惝慌，何至形容遽憔悴。但怜岁晚毛鬓侵，故园一别至于今。溪光罨画清且浅，朱藤覆水成春阴。何为在此婴朝簪，翩然走马驰骎骎。南踰瘴岭穷崎崟，梅花初开雪成林。韶石仿佛闻舜琴，曹源一滴清人心。远民安堵年谷稔，百蛮航海来献琛。嗟余才薄力不任，报君夙夜输诚忱。布宣条教勤官箴，有佳山水亦出寻。乐平吾乐何有极，不信弦歌武溪深。"}