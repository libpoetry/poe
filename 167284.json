{"id":"167284","title":"村中语·吴侬曾在山村住","dynasty":"元代","author":"仇远","text":"吴侬曾在山村住，听得村中老人语。六月祈雨不祈晴，十月祈晴不祈雨。今年三伏雨水多，官吏祈晴救禾黍。祈晴得晴虽可喜，农夫车水方劳苦。汗流如浆面如铁，但要田乾那畏暑。黑云一片来何忙，心怕雨作身愿凉。安得长风为吹散，乍可赤体当秋阳。东桥西桥日荒荒，南圩北圩水茫茫。中熟下熟亦足饱，尽胜淮头争捕蝗。"}