{"id":"763984","title":"绮罗香 广陵阮亭署中，酬赵千门见赠原韵","dynasty":"清","author":"邹祗谟","text":"莱子传声，洪都佐节，争羡玉珂珠勒。高阁重临，秋水长天一色。看莺花、绣斧初横，忆鲈鲙、绿帆悬直。怪柴桑、早赋归来，春尽听杜鹃鸣北。乌台三月追随，记同车参乘，齐名交逼。把酒高歌，莫叹片时戢翼。任猿臂、醉尉相呵，总虎头、封侯不易。最难是、知己重逢，把平原丝刻。"}