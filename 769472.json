{"id":"769472","title":"摸鱼子  以汇刻宋元人词赠次珊，承赋词报谢，即用原调酬之","dynasty":"清","author":"王鹏运","text":"莽风尘、雅音寥落，孤怀郁郁谁语。十年铅椠殷勤抱，弦外独寻琴趣。堪叹处，恁拍到、红牙心事纷如许。低佪吊古。试一酹前修，有灵词客，知我断肠否。文章事，覆瓿代薪朝暮。新声那辨钟缶。怜渠抵死耽佳句，语便惊人何补。君念取，底断谱、零缣留得精神住。停辛伫苦。且醉上金台，酣歌击筑，杂遝任风雨。"}