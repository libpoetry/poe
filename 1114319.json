{"id":"1114319","title":"次韵陈泰定见赠","dynasty":"宋","author":"李弥逊","text":"月魄哉生望已几，豪华未厌老相随。放疏世故开黄卷，销尽尘心对紫芝。急雨知寒催叶落，断云乘晚截山低。小槽早作酬春计，又是梅花结蕊时。偶语无人且复吞，昼晴饶睡憩榕根。鸟鸣幽谷何妨静，花发深林只自繁。逸思共怜居有竹，清阴谁伴酒盈尊。非关兴尽回船急，剥啄那知客至门。"}