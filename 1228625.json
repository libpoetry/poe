{"id":"1228625","title":"前采薇歌","dynasty":"元","author":"刘诜","text":"我不是西山民，采薇不粟哀亡殷。又不是周戍卒，采薇禦边踏霏雪。年荒良田三尺尘，甑悬锉冷儿号嗔。长镵短锥采薇去，东家西家相为群。霜严磴滑山路峭，月落鼯啼山鬼啸。晓翻石罅得丛根，共恨土枯根亦瘦。寸根入手如寸金，舂烹作饼碎劳薪。盐空菽尽味惨恶，空忆饭甑曾炊银。人言食薇无谷气，五日十日终亦毙。今宵妻孥暂充腹，谁料后来死何地。我死愿随行雨仙，遍倾大瓢作丰年。薇根满山人不食，天下米斗皆三钱。"}