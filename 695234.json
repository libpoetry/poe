{"id":"695234","title":"寻梅四首","dynasty":"明","author":"林光","text":"寻梅向何处，步入晚山稠。涧曲香风细，峰回径路幽。疏枝明雪霁，落日带烟浮。废寺空遗址，逢人问未休。远树人知少，新晴我独来。扳崖时系马，解带欲挥杯。玉蕾还藏艳，冰魂未染苔。孤山终是浅，安得此胚胎。出郭亦未远，香风傍马来。英华浸山霭，蓓蕾照溪苔。竹近遮还露，蜂忙去复回。安閒无限意，祇恐被春催。山近云常覆，林疏竹半遮。幽香和露滴，瘦影蘸溪斜。细认天机妙，翻愁卦画差。何人还卖兔，试与问东家。"}