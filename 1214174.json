{"id":"1214174","title":"清溪张归云不嗜酒肉工诗安贫所作少年行因次其韵","dynasty":"元","author":"周权","text":"五陵年少风流客，花间开宴春壶碧。豹胎熊掌罗玳筵，犀箸逡巡万钱值。绮罗吹香围肉屏，枨枨银甲喧瑶筝。高烧红蜡作长夜，白日过眼如流星。可怜气岸如山阜，雨散云飘不能久。繁华富贵惣如梦，昨日朱颜今白首。争如芝田野老衣悬鹑，饥撷芝术餐。芳年新诗日富不厌贫，谓有尧舜为吾君。少无逸乐老无戚，尺泽自可潜幽鳞。谁知清溪有鹤不可驯，白云浩荡青林春。"}