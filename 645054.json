{"id":"645054","title":"寄新野袁上舍","dynasty":"明","author":"解缙","text":"孔明信卧龙，士元亦雏凤。南阳千载人，星芒相摇动。友人为道留至今，新野文学如乔林。松根木下伏琥珀，桂枝月晕生黄金。云台先辈会风云，鹿门肥遁犹清芬。登高吊古歌慷慨，冒使荣名羞后尘。泮池芹藻如碧玉，济济游歌思乐育。琴瑟鼓奏合周诗，义理周旋论更仆。正如美玉在昆山，山辉白虹五采斑。又如璿珠孕漯渊，午夜腾腾光烛天。干将韫匣射斗牛，骐骥绝足超燕然。今年射策应相见，承恩早拜金銮殿。凤凰台上聚星期，先寄长歌如会面。"}