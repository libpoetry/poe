{"id":"1139655","title":"水龙吟 寿白兰谷","dynasty":"宋末元初","author":"陈深","text":"此翁疑是香山，老来愈觉才情富。天孙借与，金刀玉尺，裁云缝雾。一曲阳春，樽前惟欠，柳蛮樱素。对苍松翠竹，江空岁晚，伴明月、倾芳醑。深谷修兰楚楚。续离骚、载歌初度。麻姑素约，天寒相访，遗余琼露。拟借青鸾，吹笙碧落，采芝玄圃。奈玉堂催召，文园醉叟，草凌云赋。"}