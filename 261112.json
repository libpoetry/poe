{"id":"261112","title":"汉歌·华阴双璧传山鬼","dynasty":"金朝","author":"萧贡","text":"华阴双璧传山鬼，报道明年祖龙死。草间豪杰伺天时，攘袖抚衿争欲起。丛祠篝火妖狐语，夥涉为王张大楚。南公旧有三户谣，东井新看五星聚。中原茫茫走秦鹿，天遣沛公兴白屋。大蛇斩断素灵号，蚩尤祭罢朱旗矗。朅来扶义入关中，恩结人心帝道隆。秦法烦苛犹一洗，项王剽悍何劳攻。三杰相须立人纪，四老仍来安太子。已令陆贾说诗书，更诏孙通制仪礼。阿翁着手规摹远，独恨儿孙读城旦。王纯霸杂宁不知，不是不知知已晚。"}