{"id":"20338","title":"怀山居邀松阳子同作","dynasty":"唐代","author":"李德裕","text":"我有爱山心，如饥复如渴。出谷一年余，常疑十年别。春思岩花烂，夏忆寒泉冽。秋忆泛兰卮，冬思玩松雪。晨思小山桂，暝忆深潭月。醉忆剖红梨，饭思食紫蕨。坐思藤萝密，步忆莓苔滑。昼夜百刻中，愁肠几回绝。每念羊叔子，言之岂常辍。人生不如意，十乃居七八。我未及悬舆，今犹佩朝绂。焉能逐糜鹿，便得游林樾。范恣沧波舟，张怀赤松列。惟应讵身恤，岂敢忘臣节。器满自当欹，物盈终有缺。从兹返樵径，庶可希前哲。"}