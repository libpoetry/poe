{"id":"436622","title":"送郡侯段正卿北行","dynasty":"金末元初","author":"李俊民","text":"征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。"}