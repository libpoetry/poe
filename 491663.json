{"id":"491663","title":"今日行二月十四日赋","dynasty":"明","author":"刘崧","text":"今日何日天气清，江干雨晴花柳明。清晨手持一杯酒，再拜有泪如何倾。我不及庭前乌，朝夕返哺鸣呜呜。又不如坟上草，霜露结根永相保。一从南郡飞旌旗，频年死徙伤流离。先畴荒弃稂莠集，故宅荡析风烟悲。小时开口咏诗句，投果倾堂动诸父。岂知长大罹百凶，事绪茫如堕烟雾。只今四十逾八年，有子孩痴方可怜。霜蓬渐入明镜里，菽水不到黄泉边。我家一门联桂籍，四十年馀声赫奕。每惭末路向人低，独抱遗书竟奚适。姆源之山高入云，钟岭亦有慈亲坟。清明欲近风雨恶，野鸟啼春安可闻。大兄今年会昌去，季也雩阳更流寓。山斋此日倍相思，却恨从前少欢聚。东家西家燕子飞，桃花乱落扑人衣。明朝何处寻芳去，肠断故园消息稀。"}