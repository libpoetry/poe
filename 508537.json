{"id":"508537","title":"夏景诗意画为于景瞻题","dynasty":"明","author":"倪谦","text":"柳花飞尽春归后，翠屋重重嘉树茂。日长庭院梅雨过，满地浓阴间白昼。参差池馆倚碧空，台榭半临湖水中。曲栏飞栋落晴影，分明倒浸冯夷宫。谁言绿暗红芳歇，一架蔷薇染猩血。棕榈叶战起薰风，万斛沉檀座中爇。珠帘挂在珊瑚钩，暑气不侵楼上头。嫩凉细细透白苧，天吴供与人间秋。冲烟白鸟飞频到，跃渚鲜鳞俯堪钓。抱琴逸士许登临，倚槛幽人从笑傲。荆关妙手真绝奇，毫端写出无声诗。清涟杰构照双眼，佳境似倩夸娥移。深深门径红尘隔，此地宁容车马客。剡水閒居贺监家，辋川别墅王维宅。君辞旧隐西河滨，几载看家凭四邻。只今归去手亲理，圣恩已许为閒人。踏花旋扫湖边路，雾阁云窗总如故。啸歌声落云水乡，水伯山灵亦惊顾。蹇予自斥青琐班，与君住对燕然山。枯鱼纵壑马脱絷，放舟同向江南还。何时访君帆独挂，来赏湖山避炎夏。置身俱在图画间，奚用重看古人画。"}