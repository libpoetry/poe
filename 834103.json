{"id":"834103","title":"湘春夜月 其二 三月十五夜月晕","dynasty":"清末民国初","author":"易顺鼎","text":"记前宵。也曾照破无聊。谁选尺二情天，宽画广寒牢。为有数层云气，更数层风色，料定明朝。问红窗镫火，劝人愁死，著甚根苗。去年今夜，重城黯黯，故国迢迢。难得一家人影，把老蟾清泪，点滴都销。悄团圞坐，觉空庭水气周遭。仙梦醒，讶何方笑语，飘来上界，几阵如潮。"}