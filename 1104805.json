{"id":"1104805","title":"上皇太子寿","dynasty":"宋","author":"卫泾","text":"嘉辰鸡戟瑞烟高，苍震丕承九庙祧。潮驾天吴彰海润，气涵云汉毓金昭。分阴资善时稽古，辨色含元日侍朝。欲识斯心仁寿处，谟参圣父五兵销。南极秋中夜有辉，经旬先与玉衡齐。祥开游震天方眷，德懋元良日自跻。风爽铜声谐户御，月明银镂湿宫题。遥知侍宴欢鱼藻，曾忝宾筵漫舞醯。"}