{"id":"1111740","title":"和韩子云见寄二首","dynasty":"宋","author":"吴芾","text":"投绂归来意适然，从今免咏式微篇。但令晚岁胸中适，安用虚名身后传。顾我只宜乘载月，如君端合上凌烟。功成或欲寻真去，莫惜驭风来揖仙。世态无常似暮霞，人生难久类春花。已堪入谷携樵斧，还好临湖把钓车。对酒未能忘酒伴，哦诗尤更忆诗家。何由会面论心曲，两地相望天一涯。"}