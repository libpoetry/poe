{"id":"501959","title":"次韵怀谭讷夫","dynasty":"明","author":"释妙声","text":"吴山岩岩界空碧，湖水春深好颜色。芳草连天百鸟飞，独怜王孙归未得。骥垂两耳愁空山，驽骀高居十二闲。黄鹄一去不顾返，肯与鸡鹜留人寰。落花冥冥闇南浦，山水清晖浩无主。先生岂不怀故都，举世溷浊何须数。渚有兰兮江有蓠，我思君兮来何时。一春两度梦中见，是耶非耶空尔思。"}