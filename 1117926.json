{"id":"1117926","title":"野兴二首","dynasty":"宋","author":"陆游","text":"红饭青蔬美莫加，邻翁能共一瓯茶。舍西日紧花房敛，港北风生柳脚斜。筇杖不妨闲有伴，茆檐终胜老无家。自惊七十犹强健，采药归来见暮鸦。鬓边莫笑久星星，造物常钟我辈情。每带馀酲蹋花影，又和残梦听莺声。轩窗风过书签乱，洲渚潮生钓艇横。韩子未除豪气在，文章都待不平鸣。"}