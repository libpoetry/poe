{"id":"696009","title":"不寐","dynasty":"明","author":"欧主遇","text":"平生忧用老，此夕老逢忧。烽烟迷帝座，戈甲指髦头。吴魏争延汉，东西统附周。不须推甲子，吾志在春秋。反侧冬之夜，东方不肯明。凄风轻败絮，淫雨重悬旌。用拙干戈世，怀忠草莽情。美人思独切，西去好音生。悲歌忧社稷，永夜思悠哉。虎豹关谁守，龙螭兆不来。几人沉屈水，何处凿颜坏。暂借卧游得，翻忘邻笛哀。陆沉人事急，旦暮望王师。数起头难栉，孤眠枕屡欹。龙鳞扳不得，鹤胫断何之。万里曾游此，茫茫入梦时。"}