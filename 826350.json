{"id":"826350","title":"满庭芳·柏崎园观百花会","dynasty":"清末近现代初","author":"潘飞声","text":"绣织琼台，香围金屋，锦城春色重重。西华游戏，欧碧化珠宫。谁唤道人七七，催顷刻、妆点娇浓。争知道，休挝羯鼓，花信已潜通。华鬘看著手，十洲旖旎，不见愁红。况霓裳漫舞，齐护东风。却恐宵深梦冷，烧电烛、光照帘栊。归情好，河阳旧县，我亦种花农。"}