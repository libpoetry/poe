{"id":"630263","title":"宛转歌","dynasty":"明","author":"释函是","text":"春中花盛开，暄风集崇台。爽气朗襟袖，白昼净尘埃。如此良辰何，看看欲徘徊。徘徊还自问，人生当几回。荆棘生高坟，雨雪空皑皑。今我不惜阴，后人徒见哀。后人复如我，展转成劫灰。劝君濯渊鉴，静言观从来。春花与秋实，荣落时见摧。观彼荣落时，我心当何持。莫以琴瑟娱，逐乐忘归期。斗酒虽云欢，万岁谁相知。何不趁芳华，百情聊以移。"}