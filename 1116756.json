{"id":"1116756","title":"与周长官、李秀才游径山，二君先以诗见寄，次其韵二首","dynasty":"宋","author":"苏轼","text":"少年饮红裙，酒尽推不去。呼来径山下，试与洗尘雾。痴马惜障泥，临流不肯渡。独有汝南君，从我无朝暮。肯将红尘脚，暂著白云屦。嗟我与世人，何异笑百步。功名一破甑，弃置何用顾。更凭陶靖节，往问征夫路。龙亦恋故居，百年尚来去。至今雨雹夜，殿闇风缠雾。而我弃乡国，大江忘北渡。便欲此山前，筑室安迟暮。又恐太幽独，岁晚霜入屦。同游得李生，仄足随蹇步。孔明不自爱，临老起三顾。吾归便却扫，谁踏门前路。"}