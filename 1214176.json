{"id":"1214176","title":"次韵褚仲明苦热行","dynasty":"元","author":"周权","text":"烛龙衔火飞南陆，万叠云峰天地窄。鲸波沸海泣阳侯，涸尽泉源铄金石。人间何处逃隆暑，细葛如裘汗如雨。苍生堕此深甑中，救暍何时命如缕。我欲太华峰头酌琼液，醉卧青瑶啸松月。明星邀我玉井旁，共折芙蓉弄香雪。扶摇直上九万里，高揖卢敖太空里。手攀斗柄睨尘寰，濯足银河弄秋水。"}