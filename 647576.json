{"id":"647576","title":"题神骏图","dynasty":"明","author":"王汝玉","text":"侯家枥上拳毛騧，奇纹五色明春霞。天生神骏异凡骨，不数霍家狮子花。昔年初出秦川道，饱食秦原汉陵早。昂头振鬣一长鸣，惊散秋鸿落天表。曾随博战雪山西，南海霜风入玉蹄。剑外已销狐兔迹，归来稳步上沙堤。雕鞍金勒青丝辔，频从长杨猎回骑。娇嘶紫陌软尘轻，弄影凤城春日丽。侯家勋业比山河，万古千春永不磨。通藉金门青琐里，常骑神骏振鸣珂。"}