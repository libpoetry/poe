{"id":"536974","title":"大雨行","dynasty":"明","author":"王世贞","text":"祝融朱鞭骑赤兕，砾石蒸波汗欲死。谁令屏翳走天末，笞双骄龙立海水。鳌转翻平大陆颠，槎回倒见银河底。先生此时映帘坐，絺衣悉窣凉飙起。新篘嘈嘈泣相语，先生鲸吸从此始。缶中湖目将破颜，道傍禾头渐生耳。先生起为屏翳约，三日一来来即止。布谷罢唱催登场，莫遣耕夫怨秋耒。"}