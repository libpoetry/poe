{"id":"504025","title":"洪武丙子三月三日千秋节","dynasty":"明","author":"管讷","text":"芳年临上巳，令节庆千春。历纪天开子，杓回月建辰。四城佳气合，三殿曙光新。禁钥通关早，宫壶转漏频。驾从星户入，乐向露台陈。中使催班急，西驹立仗驯。烛楼晴吐日，香几暖霏尘。柳色笼雕辇，兰薰袭绣茵。虎貔雄武弁，鹓鹭肃朝绅。王室分封盛，宗藩展礼亲。南山齐献寿，四境共称仁。胜事宜修述，才疏愧小臣。"}