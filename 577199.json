{"id":"577199","title":"五老听松歌为严贡士赋","dynasty":"明","author":"陈琏","text":"我昔扁舟泛彭蠡，五老峰峦望中起。兴来飞步上层巅，万壑松声聒人耳。清如绿绮调冰弦，潺潺石涧鸣寒泉。和如洞庭张广乐，珊珊环佩来群仙。雄如昆阳破劲敌，铁骑奔腾响金革。壮如钱塘八月潮，巨浪洪涛互冲激。须臾听罢风已停，千林万树寂无声。此时尘虑若冰释，一段襟怀如水清。美人家住匡山麓，饱听松涛响岩谷。自从折桂上青云，归梦时时到书屋。妙龄勋业宜勉之，昼锦荣归应可期。山中猿鹤拟相候，还听松声似旧时。"}