{"id":"537024","title":"孤鸳篇","dynasty":"明","author":"王世贞","text":"摩诃池上两鸳鸯，和鸣交颈共翱翔。一朝雌去不相待，却使雄栖欲断肠。不学秦家萧史妃，翻成汉代买臣妻。去似妖娼归北里，留如戍客滞辽西。生计凄凉枉痴待，主人恩重心难改。顾影犹疑怨耦从，闻呼自愧空名在。碧荇芳萍梦已虚，红颜绣羽渐凋疏。枝头恨杀连理树，水底生憎比目鱼。吴天独雁声相亚，臆中清泪如波写。已令明月不成机，复遣寒霜摧半瓦。总为情深有别离，他生未是此生非。孤魂倘傍韩冯墓，依旧双双一处飞。"}