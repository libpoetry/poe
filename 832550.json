{"id":"832550","title":"解连环 秋感，和梦窗","dynasty":"清末民国初","author":"朱祖谋","text":"绪牵愁结，被蛮薰沁骨，素天无极。傍露井、叶叶疏桐，信经过暮凉，画秋真色。罢酒阑干，雁书断、浮云东北。望三山凿翠，尺海涨尘，有情难忆。登临故欢尽掷。觑新霜镜里，乌笑头白。待叩君、密约鸾钗，怕著枕睡酣，暗销瑶碧。梦入关榆，但流恨、沈沈寒汐。背西风、怨蛩细语，伴人絮得。"}