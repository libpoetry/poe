{"id":"1136720","title":"贺新郎 自贺生孙。丙戌西月","dynasty":"宋末元初","author":"王义山","text":"自笑斟醽醁。作皤然一老，逍遥东湖湖曲。好事爆然来子舍，报道生孙新浴。算天也、从人所欲。万事足虽缘有子，见孙时、万事方为足。诗礼脉，今有续。吾家本是山阴族。见生来、风神稍秀，足娱吾目。吾子吾孙同此月，日月才争五六。喜听得、欢声满目。愚鲁聪明天所赋，只无灾无难为多福。且愿汝，书勤读。"}