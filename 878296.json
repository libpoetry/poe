{"id":"878296","title":"立春十四韵","dynasty":"宋","author":"刘克庄","text":"嘉平至孟陬，丽谯春再颁。齐民拨不开，杂遝来如山。农家卜休咎，多以觳觫观。颇闻举体赤，其咎为燥乾。又云尾角白，亦虑冬祁寒。吾惫不能耕，对之发长叹。平生愿丰心，虽老犹如丹。方兴西畴务，稍觉南船悭。展转夜少眠，呕噎晨废餐。敢望馀粮栖，渐恐拾穗难。陛下仁如天，役简税赋宽。临遣皆循良，黜削先饕残。一丽丹书内，孰若青史间。仆方侪民伍，谁为语县官。"}