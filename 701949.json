{"id":"701949","title":"过顾玉山旧宅二首","dynasty":"明","author":"龚诩","text":"阿瑛旧宅绰山前，父老犹能话昔年。楼阁俨如真洞府，主宾浑似小神仙。花时不绝笙歌宴，门柳常维书画船。肯信只今无片瓦，平芜漠漠锁寒烟。当时富贵号无前，屈指繇来未百年。好事主人金粟老，能文馆客铁龙仙。歌儿舞女花间席，茶灶笔床湖上船。今日我来都不见，数家田舍起炊烟。"}