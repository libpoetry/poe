{"id":"190415","title":"送赵伯高·北窗玩韦编","dynasty":"宋代","author":"李新","text":"北窗玩韦编，穷年见三绝。持文斗时英，胜不待口舌。以此起门户，鹡鴒同好音。何物弟兄贤，令人笑书淫。车中莹连璧，世外无南金。当时声名卑贾马，嗟今位出稠人下。我归政欲质经疑，礼失尚容求诸野。争名国寄涎蜗角，得少失多人不觉。浑无钩距肖子都，大有诙谐胜方朔。平时出山游锦官，马蹄踏君门前道。江长舟自横，迳荒人莫扫。不须苦洗霜根发，星星复出如秋草。龙华美酒贱如水，一酌令君变衰老。"}