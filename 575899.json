{"id":"575899","title":"题杨肇初墨菊图","dynasty":"明","author":"孙蕡","text":"苏郎墨菊真有香，老墨落纸生秋霜。宛然著我三径底，日与野老同徜徉。生平爱画仍爱菊，令人见此二美足。犹疑已是重阳过，寒花疏叶心簇簇。忆昨苏郎画菊时，君家数本方离披。谁云清致不兼得，更对浊酒开东篱。明朝酒醒宾客去，君独沉吟空绕树。绕树还看墨菊图，君家此乐陶家无。"}