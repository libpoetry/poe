{"id":"1058262","title":"贞娘墓歌","dynasty":"宋","author":"米芾","text":"何不学仙冢累累，白杨西郭阴风悲。虎邱一叩贞娘墓，薜荔援墙委兰露。千岁蒙茸几树花，夜飘鬼火晓啼鸦。向怜挟瑟弹清月，犹忆吹箫乘彩霞。吴阊少年往来道，黛蛾钗燕谁能好。酒滴春云梦不消，泉声幽咽钟声老。陌上行游缓缓归，昨日红颜今日非。东望阖闾穿葬处，玉凫将化湛卢飞。"}