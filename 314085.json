{"id":"314085","title":"贺新郎·送胡式金归歙新婚","dynasty":"清代","author":"陆震","text":"昨岁兼今岁。算他乡、两人相聚，欢如兄弟。一夕兰舟俄送别，锦缆何人能系。嘱君去、此行须记。莫倚故园琴瑟好，便天涯、轻把埙篪弃。书亟趁，春潮寄。香奁讵惜千金费。却途经、广陵市上，旧饶珠翠。明镜盘龙天下少，可爱新磨似水。归照见、玉容尤喜。路过西泠逢越女，更买他、十幅缭绫腻。合欢被，宜先制。"}