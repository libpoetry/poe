{"id":"516727","title":"赠张参政紞之官云南","dynasty":"明","author":"吴伯宗","text":"圣主应乾运，龙飞肇神京。声教四敷宏，万方尽来庭。云南际西陲，其俗尚甲兵。九伐正天讨，五旬悉芟平。威服德以怀，承宣在贤能。赤绂辞凤阙，锦衣还边城。为政万里外，愿言竭忠诚。绥静事不扰，公廉人自宁。条章时上进，文化期大行。遐览舒已志，访古周民情。黑水表禹迹，滇池扬汉旌。诸葛七纵奇，千载留令名。礼乐本唐风，版筑备元经。贤守昔善治，感召神骏生。丽江濯清沙，碧鸡罗翠屏。春风一拂嘘，瘴雨炎蒸清。矧复地沃饶，居民乐农耕。牛马遍原隰，桄榔荫道程。犀象向东来，溪谷腾光精。同文自兹始，亿载归盛明。"}