{"id":"1120353","title":"同年杨谨仲教授生日","dynasty":"宋","author":"周必大","text":"玉笥岧峣秀倚空，清江汀滢日朝东。杜萧安在王陈远，极贵长生总属公。伯起宜横讲殿经，若为临贺复庐陵。朝来冠雀衔三鳣，敢贺先生自此升。孝行阴功未易量，从来家住玉田坊。人间聊复三千岁，海上他时日更长。载酒过门欲寿公，酒杯有限寿无穷。玉樽祇在天西北，不惜年年为一中。"}