{"id":"811349","title":"有感书赠义军旧书记四首","dynasty":"清","author":"丘逢甲","text":"拜将坛高卓义旗，五洲睽目属雄师。当时力保危台意，只有军前壮士知。宰相有权能割地，孤臣无力可回天。啼鹃唤起东都梦，沈郁风云已五年。凤凰台上望乡关，地老天荒故将閒。自写鄂王词在壁，从头整顿旧河山。谁能赤手斩长鲸，不愧英雄传里名。撑起东南天半壁，人间还有郑延平。"}