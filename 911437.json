{"id":"911437","title":"和范孙闲行溪西得梅数花韵 其二","dynasty":"宋","author":"杜知仁","text":"孤根要先觉，一花已后会。而况万香中，晚乃誇狂醉。东皇兆群物，无物居其最。对梅欲著语，当在梅之外。君看龙蛇蛰，中有江河沛。其元阳复雷，其真岁寒桧。于梅观此妙，眼力怜湛辈。无能根本求，仅为色香嗜。一元无识者，孤真可知矣。君独邃玄机，命笔开风气。奇哉天根词，与世呼梦寐。犹疑转语下，未为梅之至。愿闻第一义，更作向上计。会有先天翁，当发无极喟。"}