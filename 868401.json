{"id":"868401","title":"次七夕游松江韵","dynasty":"宋","author":"叶茵","text":"谪仙歌洞庭，坡翁赋赤壁。逢时汗漫游，元不计何夕。慨慷晞英豪，老大谩悽恻。矧兹笠泽区，万顷混空碧。一苇纵所如，卧虹控秋色。云軿驾双星，银潢几经历。柳州乞巧文，我欲为己易。邂逅竹林贤，胸次小八极。气胜棋声高，量宽酒杯窄。载笑轻公侯，一閒抵金璧。多谢简斋孙，遗诗话平昔。二雏掖吾旁，对景亦自得。髣髴真率会，相与鄙肉食。驻睇芙蕖边，拟卜子云宅。清风继三高，名利焉能役。因誇江上人，有此坐中客。"}