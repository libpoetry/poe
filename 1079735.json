{"id":"1079735","title":"读秦碑","dynasty":"宋","author":"吕本中","text":"秦人跨九州，欲以传万世。立石名山傍，往往章得意。至今见遗刻，字体甚雄异。壮哉苍藓文，未改回屈势。风雨所侵蚀，中有千丈气。严如虬龙蟠，深若铁石利。馀威到山鬼，谨守敢失坠。汉魏能书人，亦岂可睥睨。未能识藩篱，何止趁姿媚。初无一日雅，但有三舍避。文章又奇古，迁雄盖苗裔。观其所称述，肯为尊者讳。巧言未大失，末乃为俗累。呜呼结绳前，此又谁与记。君臣共无为，垂拱天下治。春秋纪日月，大易垂彖繫。嬴氏厌休息，动以衡石计。斯翁变古文，程邈分篆隶。自此更滋蔓，日以趋简易。驰驱千百年，漫有纸笔费。谁能罢烦文，尽扫诸天外。此书虽见存，或以少为贵。持此槁木枝，我亦无甚愧。"}