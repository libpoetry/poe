{"id":"700100","title":"澯子入京龙荫承诸公盛赠以言因续四首于卷后","dynasty":"明","author":"陶益","text":"始射蓬弧缘底事，男儿要作四方奇。今朝世烈堂前宴，对酒何须惜别离。多年我病归牢落，奕世承恩入梦思。自分无能应赖汝，好将忠荩答清时。堤上依依柳色青，骊驹初集此邮亭。临行欲授传家剑，出匣犹闻血缕腥。碧海扬帆向玉京，劳劳青简赠离情。归来亲友如相谢，莫学前驱负弩行。"}