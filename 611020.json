{"id":"611020","title":"赋得新安江水清寿毕年伯既元配孙夫人","dynasty":"明","author":"邓云霄","text":"君不见新安江上水，千寻见底清。俯视游鳞写乔树，冷冷空碧照心明。人传脉接轩辕洞，又道源通婺宿精。气佳地秀有如此，其中绰约多仙子。磊落长松倚岸蟠，崔嵬怪石临江起。松脂黑雾化龙宾，石角金星琢龙尾。毕翁筑室江之干，二龙入管随驱使。吏隐中年卧紫氛，细君贞淑并能文。台上箫声调白雪，阶前玉树拂青云。清水清门两辉映，花笺江练平铺净。兴到风生班女毫，诗成影彻秦嘉镜。郎君豸绣五云间，堂上椿萱鬓未斑。岁汲清江酿春酒，朝看潮去暮潮还。潮头东下蓬山近，子晋麻姑行问讯。莫惜流霞劝羽觞，君家元醉瓮边郎。"}