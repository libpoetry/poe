{"id":"659287","title":"戏赠杨蕲邵三君子","dynasty":"明","author":"罗玘","text":"蜾蠃螟蛉侍侧豪，江汉浮萍刺眼毫。酒狂自大心陶陶。曾同灵均怨作骚，一腹奚足吞江涛。古言聚灰曾止滔，此事何异海可舠。四夔标榜不与皋，直追那颂置我鼗。冥搜罔象归笼牢，火炮铁柱沃以膏。灼肤熸骨焦皮毛，钁天大斧斩鬼刀。支祈可系百丈绦，荼垒畏避潜栖桃。叱穆借骏手指騊，掷下辔把造父操。昆崙险幽龙鬼韬，命赤郭食日几遭。入幽探怪气愈骄，陋彼嗜琐溲溺槽。归来疑仙或疑妖，女妻惊怕仆妾逃。词源如井引桔槔，倚马可待书者劳。调高和寡中路号，曳我鹪鹩出蓬蒿。关西夫子披锦袍，鹿鸣初歌髧中髦。大弓水犀铁瓮韬，许昌使君秉干旄。灯前促膝吞醇醪，狂夫大叫仍嗷嘈。载鼷以车向我嘲，岱宗为卑此会高。"}