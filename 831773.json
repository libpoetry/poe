{"id":"831773","title":"小东山草堂歌","dynasty":"清末民国初","author":"林朝崧","text":"谢先生有好奇癖，避喧诛茆向绝壁。堂成自署小东山，希风乃祖老安石。堂前秫田类泉明，堂后橘园如李衡。山居兼有生计事，岂徒浪博高隐名。有时凭高作伎乐，山水丝竹音俱清。中年哀乐藉陶写，一任俗儒嘲风情。先生行乐不知老，逢人便诩东山好。暮春三月山花开，倾家买酒延客来。林中扫地置磐石，平稳可以安樽罍。红妆当筵劝尽醉，诸君何可辞深杯。东山调丝西山应，猿鸟惊啼夜不定。坐久残月衣上明，相属拈题尽馀兴。余亦东山客，请赋东山歌。东山草木尽识我，去年此际曾来过。重游但作信宿计，匆匆难免山灵呵。唯愿主宾长健在，年年觞咏山之阿。"}