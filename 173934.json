{"id":"173934","title":"和时升贻斋阁十韵","dynasty":"宋代","author":"郭印","text":"吏涂何就窘，士节要安常。逐物终迷路，看书免面墙。借邻通隙地，对壁敞幽房。架插三冬史，炉薰一炷香。丛兰分晚吹，疏竹罅晨光。济难嗟无策，攻愁赖有方。稍知休簿领，谁暇剡封章。池草春成梦，案萤秋满囊。良朋来款曲，佳句为铺张。功业奚须问，前贤拟杜康。"}