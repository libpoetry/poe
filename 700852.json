{"id":"700852","title":"怀罗浮","dynasty":"明","author":"梁以壮","text":"未能谢尘俗，心已在罗浮。名利难为钓，神仙或可求。任人笑痴拙，于我得优游。准拟幽栖去，梅村定石楼。危真亦已久，渐老悔前非。易卜天山遁，诗吟泌水饥。白烟丹灶火，青薜野人衣。异草供朝夕，能令病骨肥。山半云行雨，三更日照林。人间都在梦，世外岂多阴。以此发清啸，同谁弹古琴。若逢乌利子，还可结知心。"}