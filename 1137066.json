{"id":"1137066","title":"金缕曲 其一","dynasty":"宋末元初","author":"刘辰翁","text":"吾鬓如霜蕊。自江南、西风尘起，倒骑秃尾。旧日汾阳中书令，何限门生儿子。到今也、陆沈草昧。醉里不行西州路，但斗间、看望成龙气。聊寂寞，自相慰。夫君自是人间瑞。叹生儿、当如异日，孙仲谋耳。健笔风云蛟龙起，人物山川形势。犹有封、狼居胥意。伐木嘤嘤出幽谷，问天之将丧斯文未。吾待子，望如岁。"}