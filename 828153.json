{"id":"828153","title":"张梦兰先生以南翔罗汉菜见饷其太夫人手腌也相传菜种为达摩祖师所遗止附南翔寺十里有是菜袓师来时有鹤南飞故以名寺云","dynasty":"清末近现代初","author":"陈曾寿","text":"震旦花开第一祖，飞锡曾过南翔地。当年有鹤向南飞，至今犹认南翔寺。了知携来无一法，但挈霜蔬饱禅味。有情下种自然成，十里森森郁葱翠。世人知味不知名，有口但宣罗汉字。梦兰先生今白头，腹笥便便教童稚。有母有母慰行役，撷菜手腌亲付畀。分甘布慈乃及我，谓我依然酸馅气。开瓶入齿冰雪鲜，一笑西来得真意。何殊拾得与寒岩，残菜竹筒劳饷馈。北来我亦致盐齑，临别辛勤吾母制。打包千里负晨昏，寸葱每饭空凝泪。安得此身便南翔，荐食高堂亲奉侍。"}