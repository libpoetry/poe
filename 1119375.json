{"id":"1119375","title":"次韵郭教授雪二首","dynasty":"宋","author":"陈造","text":"皇心忧喜与民同，帝意深怜岁不丰。瑶检何时下仙界，瑞花一昔覆寰中。和声已自消疵疠，陈廪从知饱困穷。今世皋夔活国手，信知人职代天工。诗力骎骎雅颂同，人言平处逼熙丰。清篇自昔传平水，妙曲何人和郢中。颇怪鲸牙须手揽，悬知鼠技笑吾穷。衰慵合袖推敲手，且可旁观斲鼻工。"}