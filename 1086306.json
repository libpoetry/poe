{"id":"1086306","title":"薛士昭寄新柑分赠知宗提舶知宗有诗次韵","dynasty":"宋","author":"王十朋","text":"书后谁题字，乡人远寄柑。荐新思起孝，知味戒生贪。罗帕分犹未，金门献正堪。命名聊别伪，在果独称甘。白雪初盈树，黄金忽满篮。霜天欣始熟，茅舍饱相谙。客重开须请，儿痴食更婪。柳诗吟不厌，谢赋读常耽。若蜜萍难比，如拳栗有惭。公家安定法，想见日酣酣。"}