{"id":"692105","title":"寄赠元美四首 石耳","dynasty":"明","author":"李攀龙","text":"寒岩摘耳石崚嶒，下有波涛气郁蒸。知汝清齐常自爱，不当持供五湖僧。美人持赠虎邱茶，起汲吴江煮露华。龙井近来还此种，也堪清赏属诗家。九叠风生障子深，兰台上客赋披襟。休疑古蔓龙蛇走，犹带松杉十里阴。鹦䳇双飞白玉盘，金浆一泻万珠寒。故人自有相如渴，明月烦君掌上看。"}