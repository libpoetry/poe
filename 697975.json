{"id":"697975","title":"青闺","dynasty":"明","author":"贺一弘","text":"妾有绿绮琴，结发已能鼓。曲奏古遗音，宫商按新谱。携之嫁良人，永期偕凤侣。焉知一别离，十载不复顾。园林花自春，青眼何时觑。我欲操离鸾，一以幽怀诉。殷勤托东风，吹上长安去。忆昔初嫁时，恩爱两不乖。别来几十年，空阁对妆台。朝间鹊声频，果有尺素来。长跪启重缄，愁颜忽然开。既云长相思，肯弃妾浮埃。感此秉心坚，中夜却徘徊。愿言效黄鸟，衔珠投君怀。游子出门庭，意气轻离别。男儿志四方，弃捐何足说。但愿登青云，曳裾黄金阙。誓莫负生平，远慰薄命妾。洛阳洵多花，寄言莫攀折。韶姿娱目前，经时欲消歇。何如岁寒松，苍苍不改节。"}