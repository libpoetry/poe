{"id":"1252801","title":"长安杂诗十首","dynasty":"元末明初","author":"王祎","text":"自昔天子宅，雄丽称长安。右瞻控陇蜀，左顾俯河关。清渭北据水，太白南联山。其间八百里，陆海莽平川。神皋奠天府，风气固以完。周家本仁厚，国统最绵绵。汉唐能树德，亦复祚胤延。秦隋秉虐政，二世即倾颠。在德不在险，古语谅弗谖。嗟兹异代后，遗迹已茫然。宫殿皆劫灰，城市尽荒阡。迤逦陇首坂，萦纡乐游园。老树带落日，平芜被寒烟。凭高一览古，千载在目前。盛衰有天运，兴废复何言。我行咸阳野，但见多坟茔。大者王与侯，小者犹公卿。隧前无碑碣，莫得知姓名。想当在世日，贵富臻显荣。赏罚自其口，语出神鬼惊。焉知百岁后，泯然无所称。累累一抔土，仅与蚁垤并。圣否共堙没，后人为伤情。秦王并六国，汉武开西方。兵威如雷电，灭戮皆暴强。功成无所欲，但欲年寿长。楼船往东海，仙剂求扶桑。金盘出云表，沆瀣承天浆。盼睐蓬莱药，舕䑙瑶池觞。终然乖所觊，日夕徒遑遑。欲火既已炽，反使情内伤。神仙不可得，寿龄亦寻常。我闻古神圣，与天同运行。服食享太和，呼吸调阴阳。跻世为寿域，斯民咸乐康。优游道为体，凋落后三光。曾是弗能效，安得命无疆。坡陁骊山下，零落茂陵旁。至今行路者，伫立为徬徨。崔嵬终南山，形埶甚磅礴。西来挟崆峒，东亘联华岳。长云覆重峦，紫翠入寥廓。杞梓产深林，龙蛇蛰幽壑。淑灵之所钟，宜有异人作。如何千载间，踪迹转萧索。姬旦不复生，三代已云邈。复来王佐才，劳我思景略。渭水何湜湜，泾水杂泥淤。其源各异出，其末乃同趋。清浊既以混，终然成合污。人生实异此，禀性同厥初。所习日益远，竟尔分贤愚。安得泾渭水，清浊永相殊。昔在元世祖，分地王关中。潜藩富才彦，一一皆夔龙。谁欤任儒学，先正推许公。沾濡布教雨，鼓舞振文风。后来踵其轨，厥称萧与同。发挥圣贤道，张生皇王功。出处虽异致，德义非殊宗。至今关辅间，教思蔼无穷。前哲日云远，怅望吾焉从。群经载圣道，昭揭如日星。秦火一何烈，烧燔灭其形。汉儒事掇拾，区区补残零。虽然有遗阙，其功亦已宏。唐世尚文学，君臣益留情。琬琰刻文字，后先十三经。谓兹金石坚，不与竹帛并。自从东都后，此刻最为精。罗列黉舍内，奎壁映晶瑩。我言金与石，有时亦销崩。有形必有弊，斯理讵难徵。安知圣人道，所托非所凭。天地其终始，猗欤罔能名。长安王霸都，中更九朝业。城夷池亦堙，复孰窥浩劫。旧物奚所存，独有慈恩塔。高标穹昊摩，壮阯坤倪压。缅怀唐盛时，士子重科甲。石间所题名，先后纷杂遝。岁月曾几何，声光俱濌濌。吾将登绝顶，俯仰凌六合。天风从东来，凉意客怀惬。步出城东门，穹然见丹墙。不知何王宫，金碧犹炜煌。云是元帝子，分茅镇此疆。传世仅三叶，嗣胤今灭亡。深宫閟珍果，回沟乱垂杨。抚物足流盼，感时忽凝伤。自古有兴废，天道非茫茫。人生百年中，穷通无定迹。譬如风前花，荣谢亦顷刻。当时牧羊竖，尊贵今谁敌。憔悴种瓜翁，乃是封侯客。丈夫苟得时，粪土成拱璧。一朝恩宠衰，黄金失颜色。古昔谅皆然，今我何叹息。"}