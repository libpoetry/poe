{"id":"489844","title":"陪顾仲瑛祭张贞居回饮湖中分韵得奇字","dynasty":"明","author":"袁华","text":"连朝风雨不出户，今朝雨晴山色奇。涌金门头买画舫，黎明径度湖之湄。张公学仙灵石坞，藏书瘗剑荒山陲。丹成驭气九天上，长松落日风飔飔。玉山草堂素有期，死生契阔良可悲。刲羊载酒拜祠下，俯仰今古兴遐思。君不见附子冈头师相墓，只今惟有草离离。"}