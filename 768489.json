{"id":"768489","title":"笛家 送荇溪归里","dynasty":"清","author":"李良年","text":"骑马长逢，扫门争去，溪山何限，近来翻是茅檐少。故人归也，那用探幽，绿莎翠竹，旧村都好。我宅鸥边，君家荻里，夹水柴扃照。半床书，几车曲，尽可鬓丝白了。吟啸。倡酬倦矣，枉教文似，河海韩欧，不信诗穷，瘦寒郊岛。从此、只合南华自写，随意樵柯渔钓。万事尊前，浮云苍狗，一枕游仙杳。但休种，武陵花，怕惹问津船到。"}