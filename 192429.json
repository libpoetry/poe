{"id":"192429","title":"送范至能制置","dynasty":"宋代","author":"李石","text":"孔子不到秦，右军念西岷。剑关铁岭江，与世隔红尘。天变惜秘境，我岂世间人。天上紫微郎，笔端演丝纶。跨象桂林郡，骑鲸芙蓉津。五岭与三峡，缘云蹑星辰。忆公玉帐初，草木生华春。豢龙赤城家，长生定前身。扁舟载西子，五湖浮海滨。莫作去来想，雪山轻重均。况从尺一招，甘泉问鬼神。庙谟蓍龟旧，鼎味桃李新。虞衡备编载，我亦愿卜邻。"}