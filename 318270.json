{"id":"318270","title":"风流子·江山悲独往","dynasty":"现代","author":"饶宗颐","text":"江山悲独往，违离久、万里不成归。望越台百尺，蜀舲千里，峡风萧瑟，林影参差。燕去后、落花吹满径，飞絮尽沾泥。沧海起波，似鸣孤愤，暮云离岫，空惹长悲。苍茫题诗处，抛别泪、沾满凤缕罗衣。无奈事非人老，相见何期。但晓日神州，重阴才改，断鸿江国，雪意潜垂。只恐隐忧攒恨，没个人知。"}