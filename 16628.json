{"id":"16628","title":"吕将军歌","dynasty":"唐代","author":"李贺","text":"独携大胆出秦门，金粟堆边哭陵树。北方逆气污青天，剑龙夜叫将军闲。将军振袖拂剑锷，玉阙朱城有门阁。榼榼银龟摇白马，傅粉女郎火旗下。恒山铁骑请金枪，遥闻箙中花箭香。西郊寒蓬叶如刺，皇天新栽养神骥。厩中高桁排蹇蹄，饱食青刍饮白水。圆苍低迷盖张地，九州人事皆如此。赤山秀铤御时英，绿眼将军会天意。"}