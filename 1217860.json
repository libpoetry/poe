{"id":"1217860","title":"次韵周子符中秋赏月","dynasty":"元","author":"陈镒","text":"去年为客钱唐馆，序属中秋凉意满。杜门独酌风雨来，檐溜潇潇声不断。今年归上午溪楼，长天月白还中秋。洞箫吹彻夜寥阒，玉盘正在阑干头。素光眩眩清无奈，兴豪欲踏鲸鳌背。此生此景须尽欢，放浪形骸天地外。金尊潋滟生酒波，团团桂树青婆娑。人生四美不易具，此酒不饮如公何。"}