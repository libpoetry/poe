{"id":"594989","title":"横梅行","dynasty":"明","author":"欧大任","text":"涛门六月不堪闻，鱼鳞汹涌屯黑云。鸡猪澳起龙蛇阵，烽火寨惊豺虎群。琉球急病书愤懑，高丽荡荡邦崩分。一时薄遣横海将，中原遥出伏波军。倭居海中闽浙近，五畿七道五百七十三之夷郡。萨摩摄摩竺前竺后弹丸耳，号令各出不可问。包茅谁得责荆蛮，楉矢那能勤肃慎。东南风便凭陵来，箕子周封良可哀。蜃气氤氲失城阙，鲸波蹴沓翻楼台。恶氛虽迫扶桑侧，玄菟乐浪三韩濊貊犹雄哉。辽左兵符下九天，将军横海拥楼船。田横岛雾迷传燧，徐市城云落控弦。秦时明月琅琊过，汉日飞虹碣石县。旄头星已中宵灭，何可干将空浴铁。馘蛮首，饮蛮血，倭奴丑类涛前绝。夜夜梅花玉笛寒，双吹鸭绿江头雪。"}