{"id":"465921","title":"自题小品 瘦石朱竹","dynasty":"当代","author":"幻庐","text":"一拳石友浓濡墨，十丈龙孙各点朱。终以情痴疑米老，更无谬理诘髯苏。勾乙浮鹅学右军，昨真大醉裂羊裙。秋痕纵可传文字，颠倒支离竟未分。经意传神意若穷，汉阴本色灌园翁。似而未似生来懒，纵抹横涂穫晚菘。诗人觞咏探横斜，说尽孤山澹月花。片纸能收香雪海，即持方寸养丹砂。"}