{"id":"820198","title":"谢查阜西寄绿绮琴","dynasty":"清末近现代初","author":"王易","text":"阜西快人真快哉，孤根绿绮飞天来。冰丝乍拂襟抱开，绰约姑射投我怀。岳龈徽轸集上材，媵以弦谱双琼瑰。自云得诸锦城裴，琴坛牛耳持两雷。同心客至洗金垒，举赠不啻三归台。物聚所好神每谐，爨下有声呼百喈。嗟予方轴入秦灰，鞠通旧侣随蒿莱。膳甘长藿薪古槐，思逃空虚厌淫哇。安用太常收犯斋，本来无物何尘埃。感君嘉惠逾解推，尘觉黍谷虚枯荄。手间荆棘待剪排，会领至味如临杯。东湖去梦愁溯洄，一枝聊报江南梅。"}