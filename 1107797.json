{"id":"1107797","title":"见懒翁","dynasty":"宋","author":"白玉蟾","text":"一掬精神迥出尘，懒翁自是不凡人。渊明松菊径犹绿，灵运池塘草正春。已把芝田栽枸杞，不将苔砌展蒲轮。家传衣钵归龙凤，自指冰壶嗣颍滨。坡仙何日跨鲸归，公是苏家老白眉。把剑舞残杯内酒，抚琴弹破笔头词。桂林种德不知岁，福海流长无尽时。他年翁若回蓬岛，稳把青毡付阿谁。"}