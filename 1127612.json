{"id":"1127612","title":"别赵运使二首","dynasty":"宋","author":"彭龟年","text":"君子岂无欲，有欲未足忧。百计护此短，此心尚可求。向来畏人言，言者不肯休。不畏固未可，无言我谁尤。事当究本源，琐细不足筹。有疾不忌医，膏肓尚能瘳。用民如用马，可御不可驰。论人如论医，贵常不贵奇。古来才智士，日与功名期。傥遂李广侯，文帝数乃奇。先生盘石宗，一节江南归。圣皇夜半席，宁以鬼神移。遥知清问下，万里寄一辞。当使觳觫牛，不独见乃知。"}