{"id":"429534","title":"极乐洞","dynasty":"近现代","author":"黄浚","text":"渊然引人深，渺然绝人眇。初知川原大，所恨林木少。昨从千崖底，入望舌已挢。负天一青嶂，素壁炯双瞭。今来蹑岭脊，健步碎秋晓。连山若骇浪，陡落千丈摽。刺云得微径，屩响逼栖鸟。寒僧守松扃，古窦闭阴窱。濛濛东何届，昆明诚瓦沼。于焉接浩气，穴处罢尘扰。是间信极乐，礼佛三匝绕。逝当弃敝屣，结屋俯林杪。"}