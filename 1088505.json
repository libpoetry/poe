{"id":"1088505","title":"游石马以驾言出游分韵赋诗得出字","dynasty":"宋","author":"朱熹","text":"抱病守穷庐，闭户常罕出。坐见春气深，清阴昼蒙密。今朝积雨过，淑景回煦律。不有尘外踪，何由散愁寂。行行整巾屦，散漫委书帙。野径自萦纡，前峰但崷崒。婆娑茂树下，左右寒流汩。乱石翳苍根，于焉憩腰膝。追游固才彦，逢遇亦奇逸。招邀愧深情，晤言永兹日。君有尊中物，我进沂上瑟。日夕不得留，馀欢未云毕。"}