{"id":"598603","title":"感时排律和杨胪山","dynasty":"明","author":"庞尚鹏","text":"閒居卜筑枕江濒，举杯独酌罗浮春。宇宙几逢三月景，蜉蝣应笑百年身。何缘蝉蜕寰中事，得比羲皇世上人。赤地平原飞旱魃，穷阎瓦甑起黄尘。十郡敲鞭官赋急，四郊烽火羽书频。利穷山海脂膏尽，税及舟车道路贫。云冷战场埋白骨，车深山麓绝遗民。当昼街衢横虎兕，故乡门巷长荆榛。饥寒共抱农桑恨，覆载何孤天地仁。贷粟捐租常倚盻，积薪厝火敢谁论。书生叹息曾流涕，天阙高深难具陈。日月亦常临蔀屋，庙堂宁忍弃编氓。阳春浩荡云为雨，和气氲氤夜向晨。伫望太平知有待，错教愁苦动相嗔。东皋舒啸陶彭泽，谷口躬耕郑子真。啜菽敢忘青玉案，忧天空负白纶巾。"}