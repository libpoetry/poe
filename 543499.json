{"id":"543499","title":"再送惟德使君挂冠还景陵","dynasty":"明","author":"胡应麟","text":"士有旷世志，宏览隘八荒。烨如岐山凤，千仞常孤翔。矫矫徐使君，束发趋明光。高台骋骥足，绝栈逾羊肠。淮圻缚猖獗，歙甸宁劻勷。肤功勒琬琰，大业悬旂常。洪流割淮泗，再起纾怀襄。玄圭帝三锡，荐牍交岩廊。皇皇神武门，振步皆康庄。凉飙倏以厉，悲彼芰荷裳。一朝返初服，挂冠出徐方。父老涕泗横，蹩躠盈路傍。勇退乘急流，永谢浮名缰。咄咄邯郸翁，朝餐熟黄梁。大千等梦幻，绿鬓俄秋霜。逝将息埃壒，冲漠朝羲皇。筑宫寄层巘，结宇临崇岗。曳杖泰山颠，挂瓢颍水阳。五湖笑鸱夷，六合追云将。我友值明发，送子临河梁。眷眷脱屣怀，大觉回沧桑。高风凛百代，感叹徒彷徨。伟哉扶摇翮，宇宙呈圆方。他时挟鸡犬，拔宅升微茫。金茎烂云际，甘露流天阊。愿言洒病骨，馀沥沾枯肠。"}