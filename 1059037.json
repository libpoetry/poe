{"id":"1059037","title":"靖节堂分题得重字","dynasty":"宋","author":"邹浩","text":"儒衣隘绵区，冰炭非一种。邂逅心事同，清标揖孤耸。驾言仁义涂，相与戒前从。廓廓膺肺间，何由纳天宠。春风入高堂，文字竞拳勇。妙句窥杜陵，微语倾叔重。翘然真四夔，吾道有扶拥。遂令斥鴳姿，端为钟鼓悚。从今日喧妍，胜处宜接踵。独恨韩城君，伶俜泣新垄。"}