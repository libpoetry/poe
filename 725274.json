{"id":"725274","title":"赠顾仓曹诗","dynasty":"南北朝","author":"王僧孺","text":"洛阳十二门，楼阙似西昆。暧暧罘罳下，相望隔画垣。画垣向阿阁，栖凤复栖鸳。五曹均趋奏，六尚等便烦。朝炉何馥馥，夜锦有馀温。日中驱上驷，骧首遍京苑。晨趋魏公子，夕宿韩王孙。夙昔今何在，生平弃不论。譬如菤葹草，心谢叶空存。谁复三承睫，独念九飞魂。"}