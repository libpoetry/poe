{"id":"691414","title":"再用前韵柬前人二首","dynasty":"明","author":"李昌祺","text":"东南形胜壮兹亭，閒共孤云野鹤登。淮水寒光天混碧，钟山秀色树浮青。空林槭槭人初去，落叶萧萧户半扃。六代衣冠埋草莽，由来富贵信难凭。金陵无数好台亭，临眺偏宜此处登。江汇海门诸水黑，天连秋浦九华青。云旂昼下瑶坛静，石髓春香玉洞扃。凤想鸾情霄汉表，不妨暂借赤栏凭。"}