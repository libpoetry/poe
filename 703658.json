{"id":"703658","title":"雷峰三月三首","dynasty":"明","author":"释函是","text":"浩劫江山足战场，白云归处是家乡。一帘夜雨浇残梦，百啭流莺过短墙。春色到门山犬睡，淡烟遮岸海鸥忙。乾坤有地藏痴拙，古木森森待日长。迟迟春日醉松门，生趣翻从世外存。七十老翁初入寺，八年慈衲望孤村。风低弱柳拖烟色，雨过新潮长石痕。一上峰头占海气，越王台畔黑云屯。清簟疏帘镇日眠，百年多病且随缘。雁翎去尽潭无影，燕子归来春可怜。淡淡野烟孤屿暝，重重青霭远山连。萧条人事逢寒食，犹听悲笳入暮天。"}