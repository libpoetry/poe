{"id":"738684","title":"题孙怀三咏佛手指诗后","dynasty":"清","author":"刘大櫆","text":"昨日观君《佛手诗》，如从指上见明月。芳果惊看优钵昙，顿令我亦离言说。扰扰浮生梦寐间，一弹指顷千沤灭。王侯将相只须臾，何况我辈孤且拙。我从朔漠厌风尘，君亦南荒穷跋涉。梦中相对两羁人，回首旧游成历劫。拈花自知色不染，捧钵谁言食堪阙。从前被螫指可断，若使归空手当撤。心清那用挈军持，迹秘聊须书贝叶。华岳三峰掌已开，请君更问维摩诘。"}