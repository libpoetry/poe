{"id":"1092846","title":"送赵推官衡州","dynasty":"宋","author":"韩淲","text":"著眼尘网外，纳身诗社中。乐哉万好庵，刘骥尊酒同。此事非外假，千载扬清风。冰溪瑞峰高，更是章泉翁。永贞志独砺，探赜雅用充。不知群儿愚，一洗凡马空。祝融石鼓江，旧观多巨公。兴怀南渡初，此地惊盲聋。只今两英荡，游宦未易逢。所惜一未面，旧好本家通。尽其我职学，公车自旌弓。煌煌太宗业，树立甚宏雄。更愿常用贤，更愿常和戎。官閒莫兴寄，因来莫匆匆。"}