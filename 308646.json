{"id":"308646","title":"金缕曲·和啸牧韵，即答","dynasty":"现代","author":"陈祖绶","text":"自拂京尘去。问年来、香窠凤子，海棠谁主。远上黄河杨柳瘦，羌笛声声可数。怎忘却、堂前星聚。娇小双蚕偏解事，唱关门、不度春风趣。齐叫绝，王郎语。柔条莫绾青骢住。叹而今、蹉跎薄宦，别离仙侣。天上楼台都寂寞，人也飘萍漾絮。还说甚、文章知遇。破帽在头杯在手，且须君、共作登高赋。餐郦菊，楚些诉。"}