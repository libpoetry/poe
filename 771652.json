{"id":"771652","title":"琐窗寒·春寒，用王圣与韵","dynasty":"清","author":" 裴维安","text":"料峭东风，廉纤细雨，落梅飞尽。单衣，恻恻，再整金猊香烬。误千红、试妆较迟，故园不似清明近。但满庭柳色，柔丝羞舞，淡黄犹凝。芳景。还重省。向薄晓窥帘，嫩阴欹枕。桐花渐老，已作一番风信。又看看、绿遍西湖，早催塞北归雁影。等归时、为带将归，并带江南恨。"}