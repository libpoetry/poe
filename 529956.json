{"id":"529956","title":"调太学博士","dynasty":"明","author":"徐祯卿","text":"弱龄释负担，浮沈游国都。久知意不惬，眷言返田区。无为好爵縻，衣锦享我刍。顾非骍栗资，何用辱鼎酺。天罗汰迂散，移署厕文儒。摄齐升孔堂，惭非由也徒。蔼蔼青衿子，郁郁含华珠。上理羲皇文，下则述唐虞。暮春西水涯，温藻穆敷愉。童冠从我游，咏歌聊以娱。辟雍何崇崇，崇崇䴡天枢。周王亮有造，贤者济弘图。小子发斯谣，聊与击壤俱。"}