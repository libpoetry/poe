{"id":"701335","title":"题四景山水图为李生时爵赋 春景","dynasty":"明","author":"黄仲昭","text":"春意入遥山，渐觉烧痕绿。驱犊向东皋，一犁雨初足。田园乐事多，吾将返吾毂。溪亭雨新霁，青山满前轩。烦熇喜暂息，正襟味道言。此中有真意，富贵何足论。风高霜叶稀，潦尽寒潭碧。斜阳罢钓归，浊酒聊自适。冷笑世途人，劳劳不遑息。夜来积雪深，晓觉寒威逼。呼童棹扁舟，荡漾安所适。隔溪有寒梅，欲访春消息。"}