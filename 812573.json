{"id":"812573","title":"陈总督奇瑜","dynasty":"清","author":"严遂成","text":"四面山围一隙存，火攻石垒了残魂。忽怜阱虎能摇尾，如惜园葵不拔根。毋为所愚常自裕，得行其诈顾君恩。翻言抚局轻挠败，嫁祸旁人入狱门。车箱一溃蔓难图，从此骎骎薄闹都。何忍至尊忧社稷，试看新鬼没头颅。弓刀岂是归农器，粮糗先抽溢池租。失计他年还梦卜，南阳龙种入闽无。"}