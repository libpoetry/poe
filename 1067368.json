{"id":"1067368","title":"题戴崧石鼎联句图","dynasty":"宋","author":"谢薖","text":"衡山道士熊豹姿，夜过刘生逢说诗。止于座隅初莫识，口不能言心自知。坐中清逸校书郎，新有诗声谁过之。岂知老子殊不浅，可但逐鬼囚蛟螭。须臾指鼎出佳句，脱略凡韵生新奇。二生得句不敢吐，鸣声强作秋虫悲。愯如窘兔避鹰隼，懔如败将收旌旗。借问舐笔摹者谁，定是盘礴真画师。退之斯文有妙处，丹青写尽初无遗。弥明学道如不死，应在衡山深处栖。端能过我挑诗敌，与君周旋吾敢辞。"}