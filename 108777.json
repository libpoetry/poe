{"id":"108777","title":"次韵曾子开舍人游藉田载荷花归","dynasty":"宋代","author":"黄庭坚","text":"维王调玉烛，时夏雨我田。壁挂苍龙骨，溜渠故溅溅。三推劝根本，百谷收皂坚。官司极斋明，崇丘见升烟。系马西门柳，忆听去夏蝉。剥芡珠走盘，钓鱼柳贯鲜。扫堂延枕簟，公子气翩翩。自尔欲继往，阻心如壅泉。紫微乐暇日，披襟咏风涟。红妆倚荷盖，水镜写明蠲。美物亦有实，剪房助加笾。珠宫紫贝阙，足此水府仙。郁郁冠盖宅，追奔易雕年。能从物外赏，真是区中贤。仍闻载後乘，笼烛照婵娟。"}