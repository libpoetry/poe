{"id":"780764","title":"南浦","dynasty":"清","author":"龚自珍","text":"羌笛落花天，办香鞯两两，愁人归去。连夜梦魂飞，飞不到、天堑东头烟树。空邮古戍，一灯败壁然诗句。不信黄尘消不尽，摘粉搓脂情绪。登车切莫回头，怕回头还见，高城尺五。城里正端阳，香车过、多少青红儿女。吟情太苦。归来未算年华误。一剑还君君莫问，换了江关词赋。"}