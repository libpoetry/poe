{"id":"1079656","title":"甲午送宁子仪归洛","dynasty":"宋","author":"吕本中","text":"异时从公游，颇恨相得晚。同参长芦禅，共听资福板。公今三年病，我亦百事懒。春风广陵城，笑语有未款。嵩阳有归路，河水渐清暖。岂无一言赠，慰此千里远。青松老合抱，意不在俗眼。岂如山上苗，共尽白日短。一身随药囊，万事付茗盌。炉烟袅晴窗，自足了迟缓。奈何孔文举，苦思坐客满。更知苏门公，远效嵇中散。舟行傥见念，此语试三反。"}