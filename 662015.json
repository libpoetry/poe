{"id":"662015","title":"赠方文玉左辖南还","dynasty":"明","author":"郑岳","text":"榜下人还几，天涯意倍亲。因君谢尘鞅，复此叹参辰。戎务时参画，军兴屡算缗。江湖平剧寇，越巂拊罢民。禄秩承三锡，封章见屡陈。官箴恒检束，势路独逡巡。尽瘁年逾迈，图归愿始伸。客途方雨雪，故国尚松筠。潮汐门通海，清辉月近邻。山僧遗紫笋，渔父荐纤鳞。触事情俱适，无为俗转淳。谷斋诸老在，结社继前人。"}