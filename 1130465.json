{"id":"1130465","title":"观音真赞","dynasty":"宋","author":"释慧空","text":"此菩萨，从闻思修入三摩地，于一身现千手眼。明乎无所不照，无所不明。东山老汉，不免随泥作佛。南无观世音菩萨，南无大慈悲菩萨。静处藏身，动中跳出。全起灭心，为自在力。耳闻不知，眼见不识。天下人称，圆通第一。此大开士，愿力弘深。初无自相，随众生心。或以土木，至于缕线。但有少缘，悉皆出现。终不自言，我自于谁。惟令见者，默尔知归。一香一华，惟称惟赞。潮落海门，风生彼岸。"}