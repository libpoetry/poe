{"id":"779506","title":"满江红 九日屏山、湘佩招游悯忠寺","dynasty":"清","author":"顾太清","text":"时节重阳，喜良友、相邀消遣。向古寺、驱车访菊，黄花不见。败叶凋伤零落舞，残碑剥蚀摩挲看。葬忠魂、千古此高台，凭人赞。如来法，慈悲愿。刹那顷，韶光换。忆旧游重到，临风自叹。回首竟成今昔感，宽心且作嬉游忭。约明年、此会共登临，知谁健。"}