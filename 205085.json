{"id":"205085","title":"送倧禅者·涪江怒激鲸鳌宅","dynasty":"宋代","author":"释重显","text":"涪江怒激鲸鳌宅，岌岌三山大倾侧。冥数俄然一箇来，步武群方作禅客。振声谓我分纲宗，今兮古兮何匆匆。令吾强为抉辞句，句句字字凛凛生狂风。拂散四七单传之落叶，扫荡二三直指之流蓬。似带微芒，敢未剿绝。寒木在握兮全机可笑，秋水横按兮半提可灭。使八极顶目者不自争衡，见斯人兮驾御昂枿。"}