{"id":"731099","title":"娑罗树歌","dynasty":"清","author":"玄烨","text":"娑罗珍木不易得，此树惟应月中植。想见初从西域移，山中有人多未识。海桐结蕊松栝形，千花散尽七叶青。山禽回翔不敢集，虚堂落子风泠泠。楚州遗碑今已偃，峨眉雪外双林远。未若兹山近可游，灵根终古蟠层巘。繁阴亭午转团圞，回睇精蓝路几盘。凭教紫府仙山树，写入披香殿里看。"}