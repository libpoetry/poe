{"id":"209334","title":"书孙州判澹翁再擒寇事迹","dynasty":"宋代","author":"陈杰","text":"古丰怪事未前闻，谁遣盗起纷如云。民无掩骭盗乘马，民无寸铁盗铸冶。英英别乘紫髯风，万甲兵藏学古胸。前年借才从伯府，今年驾车就熟路。直指贼巢冞入阻，谈笑双收卞庄虎。十年养痈破一朝，溪山深处复渔樵。由来禁暴非智力，廉为先声义为的。苍生何进苏息在，安得邦伯皆结辈。"}