{"id":"996583","title":"杂言赠罗茂衡","dynasty":"宋","author":"黄庭坚","text":"嗟来茂衡，学道如登。欲与天地为友，欲与日月并行。万物峥嵘，本由心生。去子之取舍与爱憎，惟人自缚非天黥。堕子筋骨，堂堂法窟。九邱四溟，同一眼精。不改五官之用，而透色声。常为万物之宰，而无死生。念子坐幽室，炉香思青冥。是谓蛰虫欲作，吾惊之以雷霆。"}