{"id":"1206887","title":"水龙吟 用杨脩甫学士登岳阳楼韵","dynasty":"元","author":"曹伯启","text":"岳阳西望荆州，倚楼曾为思刘表。国亡家破，当时豪俊，鱼沉雁渺。王霸纷更，乾坤摇荡，废兴难晓。记观山纵酒，巡檐索句，宿官舫、蓬窗小。不畏黑风白浪，伴一点、残灯斜照。棹歌明发，天光无际，得舒晴眺。万里驰驱，千年陈迹，数声悲啸。试閒中想像，兴来陶写，付时人笑。"}