{"id":"735578","title":"画松歌为梅瞿山作","dynasty":"清","author":"潘耒","text":"画松不难与松似，贵得寒空磊落意。一片梢云拂雪姿，巍峨迥与凡柯异。梅君都官之后人，才华标格都绝尘。善画尤工作松树，寸管貌出千龙鳞。孤根直干势奇矫，烟涛漠漠开清晓。直如白虹亘晴霄，怒如苍龙作鳞爪。端如岩廊坐伟人，高如深林出遗老。一气淋漓入化工，千寻错落舒怀抱。毕宏韦偃不可追，粉本岂是人工为。十年看松甫落笔，黄山万树为君师。黄山之松信奇绝，太古以来无斩伐。十步蟠拿九步折，行空偃地无罅缺，支撑岩崖碍日月。嗟我不得掉臂行游于其间，尘沙日夕彫壮颜。徒对慈仁两秃干，朝行婆娑暮忘还。梅君何当访尔就茅屋。抱琴醉枕松根宿，看君作画题诗老亦足。"}