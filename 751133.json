{"id":"751133","title":"舟行偶成","dynasty":"清","author":"何延庆","text":"古人入邻疆，其识在觇国。新墙卑故墙，谓其民力竭。我昨至芜湖，高楼半天矗。市廛何繁富，所陈皆异物。转舟至宁太，曲折凡三日。瓦屋无一椽，鹑衣多百结。嗟我耕作俦，略似沟中瘠。升平三十年，无旱乾水溢。元气应早苏，民穷胡此极。此故人知之，未语先叹息。土货百不行，利尽他人得。鸦片遍闾阎，其害为尤剧。万方胥一概，偏隅更何说。其荣在毛发，其瘁在筋骨。即有仓扁来，望之神先夺。借问医国手，何以挽斯劫。作歌谂有位，采风慎勿辍。"}