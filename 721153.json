{"id":"721153","title":"上金鸿胪三首","dynasty":"明末清初","author":"何巩道","text":"名署皇家作重臣，姻连藩邸是天亲。何曾宠辱惊方寸，只觉安危系一身。龙出匣时知气魄，鹤临风处想精神。金华本属钟灵地，况复金华殿上人。梅岭巍巍半壁存，东西旌旆拥雄藩。总凭妙算持全粤，难怪高名动至尊。临敌不忍游别墅，过庭惟有颔诸孙。千秋善处功名会，悟主封侯在一言。德及吾家若有私，高深山水报无期。亭头酒熟年年醉，阁道花开日日窥。梦稳得吟春草句，露泠空湿紫荆枝。护持容我狂奴在，七尺终酬国士知。"}