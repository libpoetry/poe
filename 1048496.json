{"id":"1048496","title":"县斋即事","dynasty":"宋","author":"韦骧","text":"比来庭讼少，拙令称幽潜。爱日开朝幌，看云捲画帘。澄神烹茗粥，忆古检书签。菽水清多乐，溪山意自恬。韬光异耕钓，苦志念渔盐。骥足空思展，牛刀敢谓淹。民心久当信，佐局美相兼。笑傲言祛隘，赓酬韵斗严。囊钱如未乏，樽酒尚能添。园笋新成绿，池荷半露尖。共谋怀坦坦，毋恤远炎炎。此兴欢无敌，逢人语必钳。"}