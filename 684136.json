{"id":"684136","title":"春日承郭陈袁王四翁丈邀饮龙津飞云园林","dynasty":"明","author":"王弘诲","text":"蓬岛尘嚣隔，云林锦绣丛。暝藏留树雾，香引出花风。盘谷家移近，浮丘路可通。五仙当日聚，消息许谁同。何处春来好，城南尺五天。棋枰围竹坐，几榻拂云眠。摘果朱相弹，分林绿自穿。花间劳指引，须仗主人前。飞盖成幽瞩，到来生远心。碧窗含桂色，朱槛倚兰襟。拄杖东山近，开尊北海深。习池堪酩酊，归路月华临。逸兴看中圣，高谈接上贤。莺声娇出谷，鹤舞媚窥筵。馔出庖人细，欢逢知己偏。相忘宾主意，临别几回旋。萝径重重入，芝房曲曲栖。酒拚金谷醉，路恐武陵迷。有美蕙兰畹，无言桃李蹊。赠君多得句，好向竹间题。野旷林争出，春深景倍和。草嘶山简马，波浴右军鹅。鹭渚翻荷盖，莺枝掷柳梭。风光不相负，泉石且婆娑。城市厌烦郁，园林剩得秋。聊冯瓜蔓水，戏拟木兰游。席喜亲鱼鸟，槎疑犯斗牛。尘缨同解脱，身世任虚舟。载酒兰桡泛，烟深望杳冥。沿洄洲渚异，演漾水云停。鹤以吹箫下，鱼应鼓瑟听。菱歌归唱晚，回首白云扃。"}