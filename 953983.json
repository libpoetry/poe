{"id":"953983","title":"忆山示圣俞","dynasty":"宋","author":"欧阳修","text":"吾思夷陵山，山乱不可究。东城一堠馀，高下渐冈阜。群峰迤逦接，四顾无前后。忆尝祗吏役，钜细悉经觏。是时秋卉红，岭谷堆缬绣。林枯松鳞皴，山老石脊瘦。断径履颓崖，孤泉听清溜。深行得平川，古俗见耕耨。涧荒惊麇奔，日出飞雉雊。盘石屡攲眠，绿岩堪解绶。幽寻叹独往，清兴思谁侑。其西乃三峡，崄怪愈奇富。江如自天倾，岸立两崖斗。黔巫望西属，越岭通南奏。时时县楼对，云雾昏白昼。荒烟下牢戍，百仞寒溪漱。虾蟆喷水帘，甘液胜饮酎。亦尝到黄牛，泊舟听猿狖。巉巉起绝壁，苍翠非刻镂。阴岩下攒丛，岫穴忽空透。遥岑耸孤出，可爱欣欲就。惟思得君诗，古健写奇秀。今来会京师，车马逐尘瞀。颓冠各白发，举酒无茜袖。繁华不可慕，幽赏亦难遘。徒为忆山吟，耳热助嘲诟。"}