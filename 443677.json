{"id":"443677","title":"瑞云浓慢 衡门书院嘘堂见招，乙未六月壬寅集于金陵制造局旧址，翌日再集于浦口求雨山名人馆，分韵得付字","dynasty":"当代","author":"秦鸿","text":"短冈似喟，片云如嚏，蝉唱满羁深树。仰天挹日，写咄构空，束茅蘸水又住。垂丝弄碧，曰得钓、是处维鲂及鱮。待草笺、问枯鱼涕泗，也未分付。浪其讴，风且舞。一江月、为我倾芳醑。竹敲青梦，窗割紫氛，墨迹忽疑腾翥。炎灰劫后，算斯时、吟痕在否。恰夜阑、洒孤伫披襟，两三点雨。"}