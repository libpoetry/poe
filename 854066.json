{"id":"854066","title":"社日以旱蔬食","dynasty":"宋","author":"方岳","text":"骄阳挟融风，合力为此旱。南山肤寸云，六合望弥满。怒吹不待族，赤日行火伞。幽窗几长身，玉立拯萧散。中乾不自持，槁项何足算。以兹占西畴，可想一本秆。社公亦耐事，水旧不渠管。方勤玉食忧，下令屠牛坦。坐令宰平手，无肉醉町疃。但闻宽大书，已责宁使缓。龙湫有潜鳞，郁屈睡欲懒。移文颂风伯，九关谁可款。"}