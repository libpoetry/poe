{"id":"682739","title":"郢中怀古二首","dynasty":"明","author":"区怀瑞","text":"旧苑莺花久巳残，细腰广袖忆朱阑。城边远水多秋气，台上雄风作夏寒。二广干戈愁复问，三闾词赋妒相看。今逢圣世藏弓地，不数长安有露盘。方城汉水旧城池，曾是先王命履綦。敛缴未加云上雁，阻兵宁负泽中麋。楩楠杞梓名相亚，猿鹤沙虫化更疑。不见武关三户怨，亡秦张楚总因时。"}