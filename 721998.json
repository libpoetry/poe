{"id":"721998","title":"林叔君六十生日赋以赠之","dynasty":"明末清初","author":"屈大均","text":"少予犹二岁，髯白已三年。未是桑榆日，方开草昧天。加餐休服食，好学即神仙。六十多吾友，参差杖国前。六十蘧公化，前贤似者希。未能惟寡过，不尽是知非。道与浮云卷，情终故国归。有君同此意，衰白益光辉。白首如新识，情因患难长。白公磨剑利，黄叟采芝香。慷慨歌同病，艰难笑备尝。未应春色里，送老是壶觞。更使诗歌好，风华要绝伦。莺花争一日，笔墨斗三春。世弃沈冥客，天迷故旧人。阿兄应待汝，开目似冯信。令子知名早，雍容友教时。一家能有学，二祖更无师。理窟禺山下，谈林莞水湄。趋庭说风雅，先解阿翁颐。石上围棋罢，乘凉坐到明。烛残须日出，胶尽自河清。寂寂生前事，茫茫身后名。一杯空所有，何物是殇彭。"}