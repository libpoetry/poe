{"id":"464751","title":"水龙吟 咏荷，次陈其年湖海楼词原韵","dynasty":"当代","author":"汤国梨","text":"谩夸金谷名园，千红万紫繁华地。争如照水，亭亭玉立，野塘十里。罗袜凌波，姗姗微步，丰神还似。想夜凉池馆，月华露重，鸳梦畔，青萍底。应是花神游戏。共吴娃、兰舟相倚。明珰翠羽，云裳烟袖，靓妆如洗。婉转缠绵，多情常为，西风憔悴。算红尘不染，秋心还苦，滴珍珠泪。"}