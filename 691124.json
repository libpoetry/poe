{"id":"691124","title":"拟古出塞三首","dynasty":"明","author":"李东阳","text":"军行视旂旐，闻向黄河曲。相顾问姓名，同伴为骨肉。星分良乡爨，月傍井陉宿。民贫苦供给，县官告不足。掾吏饱肥羊，马饥奴无粟。营门号令肃，鸡犬不敢挶。起居有常节，幸得免笞辱。河曲二千里，外险中广夷。胡儿十万骑，倏忽路无歧。边军戒轻入，壮士气不持。帷幄计深密，功成在何时。粮储日不继，淹留惧愆期。边疆古有患，上将重兴师。吾知荷戈祋，生死长相随。逻骑朝出塞，胡来屡冲突。我军摧其锋，杀气满川窟。将骄闻裹疮，战胜多白骨。兵家贵万全，岂足较毫发。千金买首功，百金纪勋伐。京军得先升，边卒长独没。卑情思上达，疏贱不得谒。日暮独无言，岧峣见宫阙。"}