{"id":"739443","title":"过王学颜新居登七层楼","dynasty":"清","author":"汪沆","text":"别君三载音尘断，每到思君愁浩涆。买船闽海一归来，花事阑珊春过半。征衫脱却访君家，闻道移家大井畔。巷交阛阓沸蜩螗，更憎街泥没两骭。讵知有道居自殊，才得入门喧寂判。因山为屋结构牢，高者跨岩低傍厂。开轩排闼引我梯，每上一层眼界换。鼓勇直跻七层颠，俨似浮屠卓云汉。元龙百尺空自豪，宏景三层何足算。江形左抱湖右环，舄下风帆凫雁乱。遥山重叠不知名，一一送青来几案。城中有此奇绝境，使我烦纡一朝泮。乾鱼脱粟且午餐，爱君真率从君膳。家酿如泉续续添，蝉联贪话忘晡旰。半酣俯瞰十万家，喜屡丰年无绝爨。飘飘我欲御风行，咫尺蓬莱到隔岸。"}