{"id":"684172","title":"发白沙留别亲旧","dynasty":"明","author":"王弘诲","text":"江津解缆早潮寒，歌罢骊驹强自宽。寓内君亲情并切，天涯兄弟别俱难。谁堪皓首劳商绮，敢道苍生望谢安。岐路茫茫芳草绿，云山凄断劝加餐。六看梅发建江滨，多难空馀一病身。阙下简书催物役，镜中衰貌愧冠绅。非才岂合频耽仕，薄禄长悲不逮亲。终拟投竿沧海畔，北山猿鹤漫窥人。"}