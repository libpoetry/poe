{"id":"519436","title":"绿阴清昼","dynasty":"明","author":"朱诚泳","text":"金炉香烬日初永，鼓吹声闻厌蛙黾。槐阴满地翠且重，水畔坐移帘底影。飘飘天末轻风来，凉生小殿胜蓬莱。苑墙花雾尚红湿，来青楼下净飞埃。谈边霏雪能销暑，宾从凭谁供笑语。綀衣隔竹敲南薰，一曲潇湘带烟雨。支颐尤爱诵南华，逍遥物外奚纷哗。小奴引绠汲深井，为我细煮黄金芽。朱阑绣户遮筠箔，翠袖红裙恣欢谑。扰扰浮生醉梦中，白昼如年惜抛却。"}