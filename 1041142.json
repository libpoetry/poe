{"id":"1041142","title":"重一首同圣俞邻几持国作用前韵","dynasty":"宋","author":"刘敞","text":"昭君信绝世，窈窕秘瑶台。岁华坐将晚，玉辇何当来。一以画为赏，有如鸩为媒。含悲下紫殿，即路指黄埃。光艳动左右，君心再徘徊。白水不可变，孤芳从此摧。盛时能几何，千载独馀哀。至今青冢傍，积怨昏不开。掖庭用色选，丹青以利回。寄语闺中子，何憾处蒿莱。"}