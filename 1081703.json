{"id":"1081703","title":"次韵张仲宗感事","dynasty":"宋","author":"沈与求","text":"诸侯救周衰，能事存笔削。后学竞专门，肤引迷注脚。宁知惧贼乱，诛意未为虐。上皇志包荒，大度示恢廓。误堕虏计中，九庙施箭凿。将臣拥彊兵，首鼠事前却。专雄怀顾望，散党失归着。坐令两宫车，北辕狩沙漠。天王绍绝统，愤此国势弱。尝胆复大雠，此意良不薄。向来督真奸，国典犹阔略。群公争护前，循习久弥确。黄屋泛沧溟，黔首寄矰缴。世无管夷吾，老眼双泪阁。何当诛赏行，浩叹成嗢噱。曜灵还中天，冰雪自销铄。"}