{"id":"1176654","title":"读阴符经寄鹿门子","dynasty":"唐","author":"陆龟蒙","text":"清晨整冠坐，朗咏三百言。备识天地意，献词犯乾坤。何事不隐德，降灵生轩辕。口衔造化斧，凿破机关门。五贼忽迸逸，万物争崩奔。虚施神仙要，莫救华池源。但学战胜术，相高甲兵屯。龙蛇竞起陆，斗血浮中原。成汤与周武，反覆更为尊。下及秦汉得，黩弄兵亦烦。奸强自林据，仁弱无枝蹲。狂喉恣吞噬，逆翼争飞翻。家家伺天发，不肯匡淫昏。生民坠涂炭，比屋为冤魂。祗为读此书，大朴难久存。微臣与轩辕，亦是万世孙。未能穷意义，岂敢求瑕痕。曾亦爱两句，可与贤达论。生者死之根，死者生之根。方寸了十字，万化皆胚腪。身外更何事，眼前徒自喧。黄河但东注，不见归昆崙。昼短苦夜永，劝君倾一尊。"}