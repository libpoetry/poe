{"id":"1120296","title":"再登翠微亭和同年汤平甫知县二首","dynasty":"宋","author":"周必大","text":"上清别殿旧通明，仙圣飞腾户不扃。出郭尚疑窗列岫，绝堤始露岳真形。奇奇怪怪无非洞，下下高高总可亭。但把醺酣酬绝景，天风吹面径须醒。相君早日翼天飞，晚落江湖罪以微。好事一时开翠壁，佳名千古记黄扉。朝游要及鸦翻树，夕返何妨萤湿衣。更得汤休奇绝句，后来谁忆谢玄晖。"}