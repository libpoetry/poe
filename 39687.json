{"id":"39687","title":"答顾秀才诗","dynasty":"魏晋","author":"陆云","text":"一芒芒上玄。有物有则。厥初造命。立我艺则。爰兹族类。有觉先识。斯文未丧。诞育明德。二允矣顾生。载灵之和。沉根芳沼。濯秀兰波。渊翘戢颖。景茂凌华。惟是德心。是用闲邪。三德心伊何。行归于周。希高仰峻。企远怀悠。匪愿在明。靡倦斯幽。凡我同朋。瞻言清休。四慎终于远。俾民归厚。言若有行。及予携手。何以恤我。其仁孔有。心之云爱。隆敬其久。五既迈斯仁。亦迪兹文。藻不雕朴。华不变淳。有斐君子。如珪如璠。仰钦德类。依怀惠诠。式扬好问。邦家于宣。"}