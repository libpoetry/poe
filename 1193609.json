{"id":"1193609","title":"与李章武赠荅诗 其三","dynasty":"唐","author":"王氏妇","text":"河汉已倾斜，神魂欲超越。愿郎更回抱，终天从此诀。分从幽显隔，岂谓有佳期。宁辞重重别，所叹去何之。昔辞怀后会，今别便终天。新悲与旧恨，千古闭穷泉。后期杳无约，前恨已相寻。别路无行信，何因得寄心。水不西归月暂圆，令人惆怅古城边。萧条明早分岐路，知更相逢何岁年。"}