{"id":"583502","title":"居陋巷为江西易居隐者题","dynasty":"明","author":"王缜","text":"居陋巷，柴门草径沙石壮。上倚悬崖高百丈，下瞰寒流低涨。藤萝盘郁青垂障，竹木交枝势欲放。渔人夜歌樵晚唱，四时花鸟难描状。陋巷居人真跌宕，不事王侯事高尚。才名可是柴桑翁，襟怀直在羲皇上。诗慢吟，酒新酿，兴起不知天浩荡。但道晞颜亦颜徒，管甚尘间忙得丧。人生志，即安畅，何必万里长风破巨浪。"}