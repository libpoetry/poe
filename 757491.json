{"id":"757491","title":"绿意 新荷叶","dynasty":"清","author":"孙荪意","text":"田田无数。自第三桥畔，遥接洲渚。榆荚同圆，柳线难穿，翻解买将春去。折来未是佳人镜，全不碍、游鱼跃处。爱乘凉、几点蜻蜓，立向中心擎住。那似闹红时候，采香人未到，若个延伫。点点青青，散漫澄波，已觉清芬徐度。碧筒待到飞觞日，又一叶、一花相妩。记西风、撩乱池塘，剪烛夜深听雨。"}