{"id":"1203695","title":"花心动","dynasty":"元","author":"长筌子","text":"劫外威音，叹劳生荒苍，几曾知觉。勘破转轮，擘碎虚空，游戏六门无著。块然蕙帐胡床稳，看铁树应时花灼。慧光烁。大明宝殿，玉龙盘薄。一颗玄珠踊跃。迸霞彩辉辉，万神欢乐。放去收来，逆顺纵横，雪曲顿超橐龠。真情欲诉凭谁说。见胎卵、梦魂交错。晓天廓。听吹凤楼画角。"}