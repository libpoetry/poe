{"id":"63591","title":"题胡马图","dynasty":"明代","author":"倪岳","text":"大碛飞沙白于雪，北风怒号海冰裂。髯胡把控正愁寒，地上骐驎汗成血。骐驎元出洼水中，朝刷天河暮崆峒。飘飘四骏尽龙种，风神各异筋骨同。紫燕飞兔思腾踏，走狗苍鹰气萧飒。雄姿自足画图传，奇材岂与驽骀合。一匹虽瘦标格存，试出还空冀北群。伏枥谁能保终惠，行边犹解策高勋。可怜共饱沙场草，无由一骋千里道。天涯霜露莽萧条，只恐骅骝易衰老。髯胡髯胡不敢骑，好从重译献彤墀。玉台阊阖阅清峻，却看黄帕盖鞍时。"}