{"id":"826309","title":"声声慢·九月六日承伯纯吏部招同姚子梁太守、陶矩林司马、桂竹君秋曹集沙萝浦绿雪楼","dynasty":"清末近现代初","author":"潘飞声","text":"阑腰过酒，帘额遮香，窗开八面珑玲。节近重阳，楼高飞上秋声。无多几株松竹，绿阴撩乱新晴。题襟好，算征尘暂洗，诗思难清。海上青琴自抚，问知音何处，沦落狂名。今夕尊前，匆匆莫忘鸥盟。燕台约寻伴侣，慰金门、索米伶俜。还有待，挂归帆、同醉海溟。"}