{"id":"693955","title":"闻变","dynasty":"明","author":"陈邦彦","text":"漠漠腥风动蓟门，鼓鼙声死日黄昏。殷忧共忆宵衣久，遗泽犹闻血诏存。满目河山留义烈，故宫黎庶逐啼魂。江流不尽敷天耻，薪胆凭将献至尊。朔雪炎天尽帝臣，都城金粟亦因陈。不闻一矢能遗敌，敢谓中朝尚有人。野树春残巢幕燕，鲜原日暮泣幽燐。独凭沟壑酬君父，曾否当年悟徙薪。羽林北落奉王鈇，入市何人也荷殳。束伍自知存尺籍，餐钱空复饱侏儒。内廷阅操军声旧，貂贵临戎庙算殊。城社隐谋窥不得，况堪泥首又中枢。面孔犹人自肺肠，也曾金殿献文章。家门肯谓恩私浅，忠孝谁传作述芳。未论奚珣终伏锧，却怜王衍亦排墙。如何率土惭回部，霜剑棱棱五十行。闻道空门忽济然，缁流谁著辨真篇。犹存四大终何着，旋證无生可是禅。按舞徵歌新燕婉，求田问舍旧因缘。却疑顶戴朝簪重，报国唯应义最先。十年谋国事招携，清野频经补牍题。土有分民城内外，生随流浪水东西。魂摇乍觉离豺虎，手实俄惊录大鸡。谁为绘图持入告，郊坰元亦是黔黎。重门列雉与云俱，奔溃相仍寂若无。何限鹓鸾随挺鹿，浪传蛇豕是驺虞。黄巾匝地烽烟断，白羽经年夜月孤。安得昔时颜太守，平原一郡障狂胡。榆关春老草芊芊，列骑如云荷戟眠。不向运河留一线，可谁飞挽佐三边。西凉士马终怀晋，索部鱼羊解扰燕。南北安危忧不细，早腾恩诏到居延。天末提封自尉陀，戈船曾记下牂牁。危峰骇浪山川旧，白雉文犀岁月多。未见星轺来北极，却防佩犊起南讹。漫劳慷慨怀忠烈，言念瞻乌可若何。荟蔚遥怜季女饥，榛苓长忆美人迟。空教夏屋依荷柱，犹有循良治茧丝。经界似占无妄课，鱼盐宁问土风辞。天家板荡今如此，谁向清宵有所思。三百年来世泽长，讴吟俄已遍炎荒。反裘未许哀鸿雁，饱宿何当养凤凰。溪畔渔竿拚啸傲，江城驷介自翱翔。朝廷可是书生责，倚剑酣歌笑尔狂。金陵六代帝王都，此日龙兴气象殊。最爱鄗南符建武，肯论江左有夷吾。开天堂搆留神谶，率土弓旌识圣谟。陇上隗纯今在否，早教黎献乐樵苏。"}