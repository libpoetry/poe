{"id":"1092905","title":"寄秋塘","dynasty":"宋","author":"韩淲","text":"寄语秋塘翁，谢借渊明诗。俄而两三年，未尝不诵之。翁昔游钱湖，日日载酒嬉。我方坐筦库，逐势利奔驰。惟恐尘埃多，忘却山水奇。所以从翁借，欲公知我为。秋塘夫如何，蒲荷净涟漪。塘上客谁来，宁作宋玉悲。胸蟠夜光寒，健笔愈陆离。西风一吟讽，万事都若遗。应笑我投閒，犹能咏于斯。渊明闭关辈，翁亦老苦锥。怅然复归翁，起我百世思。"}