{"id":"1118842","title":"即席重赋且约再游","dynasty":"宋","author":"陈与义","text":"墙头花定觉风阑，墙外池深酒亦寒。马健莫愁归路远，诗成未许俗人看。钓鱼不用寻温水，濯发真如到洧盘。一笑得君天所借，尊前无地著忧端。诗情不与岁情阑，春气犹兼水气寒。怪我问花终不语，须公走马更来看。共知浮世悲驹隙，即见平波散芡盘。得一老兵虽可饮，从今取友要须端。"}