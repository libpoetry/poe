{"id":"782492","title":"与陈石农师徒讲学","dynasty":"清","author":"戴亨","text":"木以绳而直，璞非凿不宝。大道蕴渊深，立言非草草。虚衷积众奥，灵府豁如扫。新花发故枝，嘤嘤闻啼鸟。眺听感芳春，当轩尽朋好。妙绪触天工，经纶探怀抱。万世尽浮云，所性贵自讨。古人非无书，过信见亦小。飞跃露机缄，迂疏但枯槁。出言苦不经，君应恕我老。"}