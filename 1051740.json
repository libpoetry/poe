{"id":"1051740","title":"送宁秀才过溪口占","dynasty":"宋","author":"彭汝砺","text":"邂逅吾所乐，爰复惜分携。系帆且少留，聊慰吾所思。嗟我行老矣，志意非昔时。鬓毛黑如漆，种种今如丝。譬如七年牛，力乏气亦衰。嗫嚅食青刍，欲往脚自迟。爱子齿未壮，骨骼超等夷。轩昂宇宙间，万里惟所之。举足我即到，宁复论华夷。行矣尚勉旃，卒慰吾所期。"}