{"id":"814501","title":"冯庵移居穿虹滨以诗贺之是日四月八也","dynasty":"清","author":"林旭","text":"碧鸡光景日迷离，白雗山梁翔集时。桃印施门须湿字，商量端合署钟馗。薄薄猪肝要自供，先生约法灶君从。今朝有喜和人共，浊酒西头寿士龙。法王降世恒星隐，诗老移家气象干。添与今朝作故事，可知位力一般般。客窗共咏枇杷树，风味依依故可思。此后诗成驰急足，便令辟重也嫌迟。冯庵三益里中径，无闷四条巷里春。定识写经居士叶，无穷诗句出清新。"}