{"id":"541863","title":"王主簿乐三归自昌平志感","dynasty":"明","author":"谢榛","text":"嗟哉宁阳簿，东北惊鼙鼓。一身乱后回，眼见苍生苦。伏尸满地下乌鸢，谁复盖棺归黄土。高秋鸡犬静千家，落日桑榆空万户。万户荒凉谁复存，昌平道上易销魂。有时空林一秣马，野风萧飒吹蓬根。金城晏安不可恃，长星堕地兵戈繁。烟尘歘起天改色，敌骑杂遝当人门。杀气遥连碣石馆，愁云更失燕丹村。村墟四顾豺虎乱，龙荒戍卒各星散。羌童隔河霜月中，芦管横吹夜漫漫。狐奴山下鬼火明，车箱渠上人烟断。大旗风动亚夫营，天意冥冥终在汉。送君东去勿复叹，对酒且歌白石烂。"}