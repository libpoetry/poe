{"id":"741975","title":"渔梁怀古","dynasty":"清","author":"谢震","text":"四山合沓青巑岏，清溪一线流潺湲。战场中开五千步，蕲王曾此枭凶顽。呜呼靖康之耻胡可舍，大宝窃据侪元奸。禁苑锢闭理亦得，尚恨南内非天山。谁遣女将军，而达孟家蝉。临安城夜缒，瓜步江朝沿。一日三百三日千，江淮义旅浃旬集，铁券迫赐徒尔然。苗刘授首愤已雪，子雩议废宁非颠。古云孝薄厚于慈，今看慈薄孝可知。黄龙痛饮已触忌，建储之请胡为乎。格天阁中片纸出，夜半真堕长城师。清凉居士早知此，驴背青山看湖水。背嵬军散事无成，老卒看花叹晨起。"}