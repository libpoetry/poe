{"id":"665896","title":"送林待用司空四十韵","dynasty":"明","author":"郑善夫","text":"海岳开灵秘，东南孕隽畸。公才惊代出，吾道要人为。鸑鷟时希有，珊瑚世共知。郢斤森在手，刚斧斫先枝。王业寻常就，天朝际会迟。乃婴喉下阨，转听陇头悲。脉脉餐元命，踆踆饰履綦。经过盘错遍，展转庙廊思。直道淹黄发，馀生随白鹥。经纶一以卷，霄汉欲何之。霞外修灵气，槎边立钓丝。众星还识斗，百草秪如芝。蜀道忧多垒，王言召子仪。星奔赴国难，虚捣拔枭旗。云鸟元相法，风尘不自夷。千秋诛白帝，一笑下峨嵋。物态疲衣狗，年华变意鸸。留侯乃辟谷，尼父退修辞。兰渚烟波定，云庄岁月驰。宁云近耄耋，忽漫致雍熙。紫气流金阙，黄龙下玉墀。君王是尧舜，辅弼必皋夔。三统收今日，群贤网在兹。丹青得舟楫，畋猎岂熊罴。只简先生去，频传帝语来。玄圭表锡望，黔首视安危。如此中兴主，那看后命推。意成鱼水合，道在凤麟羁。钟鼎人能铸，栋梁今不衰。愿闻歌帝力，直拟察氓眉。勋业青冥润，文章后辈师。眼青相见日，心赤索居时。鱼绶身三伛，龙泉手一提。不成赴沟壑，讵敢息镃基。岊水青阳逼，沧溟锦䌫移。永怀登藻鉴，况惜别师资。幽独行将暮，娉婷迥自怡。长空古意澹，落日壮心飞。抱室谁同调，弹冠此作期。因风送黄鹄，目尽五云涯。"}