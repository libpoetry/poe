{"id":"768394","title":"摸鱼子 高谡园座上赠歌者","dynasty":"清","author":"龚翔麟","text":"厌朝朝、轻衫细马，鞭丝帽影尘土。匆匆不料逢吴客，一笑浑忘羁旅。深院宇。正满径吹香、半树桃含雨。红牙未度。见蛾约修眉，螺盘小髻，错认是番女。氍毹上，叶子晴窗同赌。未烧花下双炬。青狷懊恼催归骤，不共吟边清醑。真个去。空惹得、菰村曼士填长句。重来记取。是蟾魄将圆，荼烟未歇，钿槛卷帘处。"}