{"id":"1061074","title":"赠卿书记","dynasty":"宋","author":"饶节","text":"我室如逆旅，尘坌被几席。自是懒扫除，初非护鼠迹。比室有道人，高洁如玉璧。时来相劳苦，倚席笑哑哑。道人居若何，纯素胜金碧。槃盂及几杖，奠置有疆埸。青丝贯湘竹，秩秩间儒释。短长各部伍，行列共绳尺。试看缶中兰，修叶净如拭。我亦捧心颦，触瓶污履舄。乃知效子败，古语不可易。时当过师语，输写尽胸臆。师言吐如屑，永语嗟啧啧。问师何所嗟，吾道苦荆棘。堂堂大道场，儿辈恣陵轹。苞苴幸引援，侧媚乞朝夕。争传外道语，盗履祖师阈。狂澜不可回，妖氛一何逼。柏直尚乳臭，唐俭安足惜。世无磊落人，口语谩籍籍。岂无直道师，众寡久不敌。常恐碧眼胡，西来苦无益。道人僧之杰，老骥犹伏枥。安得大宝坊，降魔扫妖癖。"}