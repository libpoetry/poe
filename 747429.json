{"id":"747429","title":"过黄子寿适晾书画满壁赋呈贤尊考功","dynasty":"清","author":"邵懿辰","text":"古人之心不可寻，飒然秋风一室深。还留古人精爽在，鸾飘凤泊纷来临。君家丈人爱书画，料简不使虫埃侵。中庭暴畏风日捐，悬之素壁高堂阴。海王村中走仆仆，君从而后游书林。各投所好望门入，此时父子忽异心。米老蒐奇有古癖，王充入市惟书淫。归来堆叠满箧几，论价不惜酬兼金。俸钱到手便倾付，清茶展对喜溢襟。君之蓄书求有字，纸板不辨古与今。未若丈人精品目，缣素甲乙排森森。朱繇铁石不遣慁，九原唤起欣知音。夜阑直恐虹贯月，四边金薤垂琅琳。卧游傥欲众山响，中坐一鼓龙唇琴。"}