{"id":"540603","title":"李北山殷棠川来访小酌于寅宾馆承台中诸大夫翩然来过即席赋得青字赠北山北山云不到历下十年矣在西曹时北山曾以居相假","dynasty":"明","author":"王樵","text":"虚堂遥挹历山青，坐对金华两使星。四海故交逢此夜，十年乡梦忆重经。多君京国书连屋，借我幽居花满庭。人得良欢须尽醉，诗成莫放酒杯停。"}