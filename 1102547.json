{"id":"1102547","title":"龚圣予号翠岩晚岁更号岩翁为赋","dynasty":"宋","author":"俞德邻","text":"春风桃李颜，岁寒松柏心。达人步大方，静爱无弦琴。无弦岂堪听，弦外多遗音。世涂甚风水，对面商与参。孤芳忌群处，散材辞众侵。霜降水归源，日旭星就阴。浮华剥落尽，古道谁复今。吾家雁山下，翠巘高千岑。清秋灏气塞，万里纤埃沈。安得与君去，结架聆清吟。"}