{"id":"693110","title":"有感作","dynasty":"明","author":"沈守正","text":"众女好姿首，勃溪争自前。一女独飞蓬，众口翻嗛嗛。飞蓬犹见愠，况乃娥眉妍。人在浊流中，进退良独难。所悲凉飙至，纨扇同弃捐。举世好蘧蒢，面首苦不好。举世好戚施，腰膂少巳老。和同昔所欣，情性故难矫。毁容涉妒津，风波一何浩。人生如聚客，长此萦怀抱。嗣宗号埋照，白眼何暌暌。嵇生土木骸，广陵不再挥。通人蕴奇志，如玉山必辉。安能违本性，一一随世规。三复先民言，宅平以无为。"}