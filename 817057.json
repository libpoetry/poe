{"id":"817057","title":"晓晴登辉山绝顶","dynasty":"清","author":"缪公恩","text":"一夜东风雨意阑，朝来馀气作轻寒。山灵招我登峰顶，欲赠云英作晓餐。直到千峰最上头，白云满地作波流。远山数角浮烟海，我欲凭风到十洲。凌空怪石竞嵯峨，举首青天近几多。足下白云乘不得，身无仙骨待如何。零落林花万绿肥，青光相间瀑泉飞。仆夫劝我下山去，几度支筇未忍归。"}