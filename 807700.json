{"id":"807700","title":"清江裂石  人日送大鸿由平陵宛陵之皖桐","dynasty":"清","author":"陈维崧","text":"彩燕粘鸡斗酒天。轻软到钗钿。准拟暗尘元夜，觅罗帕、月底灯前。讶舴艋来迎何太早，绿帆拖雨，贪看水成烟。殷勤问姑溪濑水，那似滆湖妍。二月向龙眠。枞阳城下，可还有、士女秋千。西望是浔阳，琵琶亭下，见说道边愁，已入新年。对东风，倚江楼，倘遇鲤鱼红尾，寄我碧桃笺。"}