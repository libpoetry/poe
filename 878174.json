{"id":"878174","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 堕泪碑","dynasty":"宋","author":"刘克庄","text":"治化无深浅，要诸久始知。遗民它日泪，太傅向来碑。反袂缘何事，轻裘若在时。勋名一片石，尸祝百年思。不比山公醉，惟应湛辈悲。征南亦深刻，感慨者为谁。"}