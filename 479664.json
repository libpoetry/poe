{"id":"479664","title":"敬亭见和山行有李杜齐能之句虽主押韵而亦非所当也因歌奉答拜写近怀","dynasty":"明","author":"顾清","text":"梧槚不杂中林蒸，诗人以来称杜陵。公才本高心独下，退与元白图中兴。山行一篇如见我，扪萝踏雪几凛兢。时从雅淡出奇丽，少年敛手不得矜。三阳改岁万物泰，和气上与游云凝。清河沙河柳色动，近山已有游人登。南飞六骥想回首，足底不见阴山冰。甘泉荷橐事已远，洛桥轫车材弗胜。破除寂寞赖公等，往往邮筒侵夜灯。朝来雪篇更雄富，无复珠贝论升朋。五湖烟艇未许上，灞桥驴子还堪乘。已闻羔韭毕春祀，伫见柴燎中天升。平安夜火报不绝，似有车骑来增增。兰台执简公未老，长杨奏赋吾犹能。扫妖灭怪止一笔，取青媲白应千层。眼前却有两物恼，中山狡兔剡溪藤。"}