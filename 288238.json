{"id":"288238","title":"忆旧游·正疏帘挂午","dynasty":"现代","author":"徐树铮","text":"正疏帘挂午，曲沼通凉，倦客江南。梦远龙沙雪，带霜蹄十万，酒褪春衫。故人旧同游处，青绿满生缣。问莺老西湖，云迷渭水，幽恨能添。停骖。送斜照，认碎玉泉流，潭柘精蓝。对影空凝睇，料禅香诗鬓，轻付尘淹。蓟门几丛烟树，飞雨暗花龛。怕细语天风，惊回怨鹤秋睡酣。"}