{"id":"82455","title":"乌龙雪·乌龙如真龙","dynasty":"宋代","author":"陆游","text":"乌龙如真龙，妥尾卧江碛；时时登楼望，爪尾略可识。今朝事大异，千嶂忽如失。遥知重云外，已有雪数尺。颇念采薇人，清坐焉得食？裹饭欲问之，矫首空峭壁。念昔故山时，僵卧风雪夕，静闻长松折，声若裂巨石，天晴视岩涧，鸟兽死如积。清梦不可寻，抚楯三太息。"}