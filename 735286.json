{"id":"735286","title":"秋初游邵阳城西酒阑有作","dynasty":"清","author":"王敔","text":"青山不可尽，古郡环资川。暑气息连雨，山容澹轻烟。良辰策芳屐，旧好相追旋。长吟西门曲，回首城南天。天容秋始澄，覆釜幢碧圆。舒襟惬所赏，纵论忘蹄筌。徙倚曰藏松，友云归可遄。置君桑落酒，理我桐上弦。鸣弦有希音，酒酣无俗譞。适志御清风，泠然谢拘挛。"}