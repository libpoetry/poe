{"id":"1144073","title":"山中之乐三章送徐明叟胡直内苏德翁归严濑并寄夏自然","dynasty":"宋末元初","author":"方回","text":"山中之乐兮乐可忘饥，饮有菊水兮茹有芝。辟谷孔易兮何涝何旱，漱咽沆瀣兮曷其耘菑。野粟稔兮酿酒，醉而歌兮樵者和之。分半桃食未既兮，烂彼斧柯于局棋。悯鬨市之遏籴兮，形或鹄而肠龟。谁独有此山中兮，我将焉追。送子于归兮，聊声我诗。山中之乐兮乐可忘忧，草木春青兮黄为秋。云出云还兮人世晴雨，寒拾槲叶兮以襦以裘。顾独影兮无愧意，行小倦兮荫樾以休。天四壁以为家兮，户无可闭其奚偷。何两角之有国兮，战尘红而血流。谁独有此山中兮，我将焉求。送子于行兮，聊赓我讴。山中之乐兮乐可忘老，匪盐匪酪兮养梨枣。曾高云仍兮动阅数世，手树成栋兮鬓犹未槁。一屈肘兮代谢，一寤寐兮谏夷歌皓。耿客星犹在天兮，鄗坛洛庙馀烟草。将相岂不鼎贵兮，曾腰领其未保。子独有此山中兮，作室已考。去不我顾兮，我将焉讨。"}