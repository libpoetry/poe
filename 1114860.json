{"id":"1114860","title":"秋日杂兴","dynasty":"宋","author":"李廌","text":"悠悠东郭道，莽莽四海志。晨光晞高林，泫露泣征辔。巨防扬渌漪，哀泉赴横卫。我生窘羁束，感叹抚消髀。青青陌上草，秋徂故应省。疾风试飘叶，寒露犹湛颍。冰霜来无时，尔命讵坚永。滋蕃奈尔何，咄咄临此景。昔喜马少游，我马仍款段。古云末路难，百里九十半。与尔皆调饥，欲速辄愈缓。长鸣徒劳尔，终愧籋云汗。黍稷竞登场，荏菽复满畴。我羹虽不糁，逢年亦解忧。太平岂无象，乐岁观有秋。敢期饱糠覈，役车何当休。秬黍亘广隰，整整万戈矛。旌旄乱风叶，森森疑战秋。如闻高奴塞，将军用世侯。胜算应在目，愿解西顾忧。芡珠乃笾实，鸡首真溪毛。芥羽复丹帻，凌波竞将号。苍啄胜玄蚝，百琲转含桃。骊颔有照乘，海夫得应劳。摇摇平冈雪，芬芗荞花白。繁英未脱鄂，锐实已潜黑。速哉不踰时，几何天地力。寒耕暑方耘，古人勤宿麦。横烟下平林，闲云依袤岭。寓想高鸿背，游目凌倒景。吁嗟老于行，末路未遑骋。晚岁竟如何，三叹心耿耿。"}