{"id":"1234845","title":"韩蕲王花园老卒歌","dynasty":"元","author":"吴莱","text":"蕲王手种红锦花，十载不挂铁铔鍜。花园老卒守花树，睡著花砖闻曙鸦。白头白尽身无事，古塞沙尘战馀骑。多士如云足健儿，一奇在腹终憔悴。青铜万缗满地光，宝函矫节赐夷王。宫妆粉艳去酣酒，海?珠琛归压樯。王家舍儿惊吐舌，御府珊瑚碎飞雪。口犹乳臭却帐前，矍铄一翁嗟弃捐。君不见天下英雄本奴虏，左鼻成龙右鼻虎。颈血淋漓思衅鼓。史传沈埋谁比数，花开花落几风雨。"}