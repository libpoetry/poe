{"id":"369407","title":"金缕曲·开卷伤怀抱","dynasty":"清代","author":"杨葆光","text":"开卷伤怀抱。记当时、堂开大雅，园丁来报。裙屐忽随沧海变，知剩江南几老。悔皖浙、游踪偏早。未与东篱觞咏会，舍泉明、何处寻同调。几复社，率真好。传人说与时流晓。有贤郎、诗成杏苑，碧纱新罩。老辈风流存画像，八咏楼中光耀。却自笑、披图颠倒。断墨零缣惊客眼，数词人、一一追嘉道。余韵在，恣探讨。"}