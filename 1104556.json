{"id":"1104556","title":"建隆郊祀八首 降神用《高安》。","dynasty":"宋","author":"郊庙朝会歌辞","text":"在国南方，时维就阳。以祈帝祉，式致民康。豆笾鼎俎，金石丝簧。礼行乐奏，皇祚无疆。步武舒迟，升坛肃祗。其容允若，于礼攸宜。嘉玉制币，以通神明。神不享物，享于克诚。笙镛备乐，茧栗陈牲。乃迎芳俎，以荐高明。丹云之爵，金龙之杓。挹于尊罍，是曰清酌。洁兹五齐，酌彼六尊。致诚斯至，率礼弥敦。以介景福，永隆后昆。重熙累洽，帝道攸尊。谓天盖高，其听孔卑。闻乐歆德，介以福禧。倏兮而来，忽兮而回。云驭杳邈，天门洞开。"}