{"id":"513109","title":"题吴瑞卿临王叔明太白山图","dynasty":"明","author":"沈周","text":"我家太白图，太白于焉备。山既得其高，林亦得其邃。天童古佛宫，盘盘奠坤位。佛为山庄严，山作佛布施。择胜启道场，佛子良多智。千楼络万阁，讶出毗卢技。飞甍揭烟霞，觚棱日星比。金碧足辉映，时复交岚翠。重峰与复岭，附缀喻肝肺。云去若撑天，云来若无地。自天设此观，天下若无二。松行二十里，盖碧相庇。方池落天影，何年万工治。神泉及乐石，琐细各具类。两溪贯其麓，梁圯锁三四。远近群小山，趋拱左右至。如家有严尊，为从许幼稚。路入岐而一，宛转仍迤逦。包锡走缁流，驺骑或官吏。刍荛亦络绎，明灭见隔树。于时及高秋，众叶霜所被。青红错颜色，岩谷更增贲。按图指历历，如读钴鉧记。引纸仅及寻，顾有千里势。作者王子蒙，品高见超诣。出入右丞笔，缘踪究其自。想居此山中，不以岁月计。游观稔心目，思到方位置。乞我日卧游，不用袜紧系。我藏三十年，吝客未轻示。吴生学丹青，不但许能事。久已知此卷，未敢言借视。我既察其色，一出厌所嗜。初见目不收，张口叹且悸。缔玩废饮食，十日得恣意。然后敢举毫，舒素敬一试。搰搰迨三月，极儗加精致。便欲无我卷，后辈岂可易。但恐有豪夺，亦有造化忌。我自袭我卷，子亦当自秘。"}