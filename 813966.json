{"id":"813966","title":"白鸥塘杂咏","dynasty":"清","author":"陈斗南","text":"暂免征途苦，于今百虑疏。名山随我看，浊水任人渔。风雨三春暮，莺花一望舒。瞻云时有忆，何处遣双渔。看山宜晓起，万叠最分明。日带云中色，风馀树杪声。新畬闻布谷，古竹话流莺。极目烟波际，苍茫积翠横。猛雨连三日，溪声屋后饶。沙堤窗外滑，烟树望中遥。茅舍依高岸，银泉落小桥。泥泞何处客，归路正迢迢。万水何西注，潺湲昼夜闻。荒林松宿雾，远岫夹层云。沐鹭无人管，飞鸦偶自群。忽看渔艇入，款乃听纷纷。"}