{"id":"1053785","title":"祈雨","dynasty":"宋","author":"孔平仲","text":"皇天久不雨，旱风满东国。春田废锄犁，秋事阙牟麦。县官紧租赋，守令抱忧责。交驰谒并望，不敢爱牲帛。而我处学宫，于邦乃宾客。霜寒怯早起，卧听车马适。方兹祈求急，不预奔走役。精诚倘蒙报，岂不沾润泽。古有支离形，亦有支离德。而我颇施施，支离在官职。虽然悯元元，览镜见颜色。高咏云汉篇，千秋意悽恻。"}