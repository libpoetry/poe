{"id":"1193377","title":"牡丹","dynasty":"唐","author":"白居易","text":"绝代祇西子，众芳惟牡丹。月中虚有桂，天上漫誇兰。夜濯金波满，朝倾玉露残。性应轻菡萏，根本是琅玕。夺目霞千片，凌风绮一端。稍宜经宿雨，偏觉耐春寒。见说开元岁，初令植御栏。贵妃娇欲比，侍女妒羞看。巧类鸳机织，光攒麝月团。暂移公子第，还种杏花坛。豪士倾囊买，贫儒假乘观。叶藏梧际凤，枝动镜中鸾。似笑宾初至，如愁酒欲阑。诗人忘芍药，释子愧栴檀。酷烈宜名寿，姿容想姓潘。素光翻鹭羽，丹艳赩鸡冠。燕拂惊还语，蜂贪困未安。倘令红脸笑，兼解翠眉攒。少长呈连萼，骄矜寄合欢。息肩移九轨，无胫到千官。日曜香房拆，风披蕊粉乾。好酬青玉案，称贮碧冰盘。璧要连城与，珠堪十斛判。更思初甲坼，那得异泥蟠。骚咏应遗恨，农经祇略刊。鲁班雕不得，延寿笔将殚。醉客同攀折，佳人惜犯干。始知来苑囿，全胜在林峦。泥滓常浇洒，庭除又绰宽。若将桃李并，更觉效颦难。"}