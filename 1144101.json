{"id":"1144101","title":"杂兴十二首","dynasty":"宋末元初","author":"方回","text":"生世六六载，始获玷末科。选官六六载，仕少閒日多。逆旅脱兵火，专城免干戈。中原久隔绝，忽焉得经过。水涸梁山泊，淮流受黄河。往者故已矣，方来将若何。开岁七十一，聊拟自挽歌。十月菊半槁，垂迫长至节。炎州天气殊，蛰户犹未闭。北方当此时，无雨有为雪。吴霖百昼夜，不见霜露结。瘦马溅腐泥，裸袒舟子热。老子所居隘，粪秽足呕泄。西望万重山，中有茅宇洁。何当归去来，独卧一榻设。诗礼以发冢，非独王莽然。手不离珠玉，世岂一桓玄。昔在鲁闻人，匪值孔圣旃。焉得两观诛，破彼辨与坚。子陵湍石上，元亮菊篱边。夷齐不可跂，赖有此二贤。风高紫兰摧，雪近黄菊槁。物理有代谢，焉得长美好。古圣毓庶物，必欲使寿老。不幸凶短折，岂若保终考。庄生强齐物，妄谓彭聃夭。龟鹤动千龄，难与蜉蝣道。什袭夜光璧，谁忍碎兹宝。我评菊与兰，终胜百凡草。古人谨庙萃，后世重墓藏。埋骨冀裕后，其术传青囊。富贵出葬穴，此说何渺茫。含襚富珠玉，所见尤不长。自从开辟来，天地几战场。祸乱遭发掘，不免帝与王。甚者有逆孙，暴其先世丧。何由系彼颈，巨刃挥天扬。七十合致仕，已閒十六年。不谓得此寿，念之岂非天。固穷甘蔬饭，窒欲省药钱。脱遇人负我，微愠遄释然。岂无不朽句，作诗垂万篇。人品虽中中，此心无愧焉。兹辰何太喜，久雨见红日。当其阴晦时，日未尝不出。有物苦障之，云雾暗如漆。谗夫蔽天明，忽去巷伯嫉。泥污后土乾，归路赁驴匹。山中可酿酒，自舂元亮秫。预量小儿孙，时索梨与栗。茅檐得霜晴，炙背阅书帙。稻熟苦淫雨，九月尽十月。已刈及未刈，半芽半漂没。饥饱系民命，此变岂可忽。云师如葛伯，仇饷佚天罚。死木生菌蕈，化萤草未歇。恒燠缪为恩，乖气一何悖。何如时寒风，霜晴大明揭。田父得舂枕，一饭肉白骨。人固有倒行，天亦有逆施。脍肝富且寿，沴气乃至兹。岁旱茂稊稗，夜暗号鸮鸱。正卯宜一律，遇涂姑巽辞。麟经没其名，直以盗书之。万古流恶声，荣华能几时。势位高于己，谄子奴事之。虎后狐前行，假威将谁欺。才艺卑于己，苟且相追随。庶几不见軏，延誉借谀辞。老夫久择交，此心故异兹。勿攀势位高，毋友才艺卑。章惇招不往，丰谷以为师。彭城陈正字，贻我有良规。请托或有求，攀附谓可羡。不羡复不求，贵公何必见。耻折元亮腰，免向宣明面。江淹所赋恨，未必识冯衍。甘从伯伦醉，久忘子夏战。白首尔同归，自作岂天谴。鲁论安昌侯，田至二百顷。后堂罗曲旃，女乐极妍靓。晚爱肥牛亭，僣上辄有请。行内忧外家，略不效忠鲠。口张理义门，胸裹利欲阱。持国送与人，独欲保首领。焉知赤眉祸，暴尸肉未冷。寄言发冢儒，厥报捷响影。"}