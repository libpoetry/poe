{"id":"617963","title":"仲春雪夜怀山中诸子","dynasty":"明","author":"何吾驺","text":"春深仲之望，阶前柳色放。黄雀冲帘飞，睢鸠鸣相向。陡然发长风，宇宙何莽莽。疏树咽长条，栖乌色沮丧。雪落初不盈，微湿凝衣上。夜深阶已寒，霏霏发空响。遥忆青山时，蹑屐或荡桨。南北各天隅，停云徒怏怏。悠然理素业，葛衣行三两。嗟余披敝裘，微官狭俯仰。有面受风尘，有怀生荡漾。自顾同形影，何苦被条襁。会当休沐归，与子酬玄赏。归方未有期，昨夜梦中往。"}