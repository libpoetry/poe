{"id":"720979","title":"次定山三首","dynasty":"明末清初","author":"王夫之","text":"野马从来未受羁，寒原衰草不须辞。残山残水谁相问，独笑独歌且浪为。日午睡连清旦睡，白沙诗更定山诗。青霄明月容迟上，一卷残书了更迟。摊书腹内破彭亨，不忆愁从何处生。天地病深宜我病，须眉睁后更谁睁。醇醪聊借风光酿，仙药无劳雨露耕。正自坦然人尽觉，敢矜天马蹑空行。溪月溪风太有情，不容尘土得分争。乾坤消受无多子，今古萧条第一名。梦里青山留我住，镜中白发为谁生。炉烟销尽空香满，脉脉幽心只自评。"}