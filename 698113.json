{"id":"698113","title":"复征田州二首","dynasty":"明","author":"钟芳","text":"八月暑未剥，玄云黮旌幡。文儒懋武烈，意气何桓桓。上纾当宁忧，下轸生民艰。夙夕遑晏息，所期詟苗顽。苗顽亦含灵，孰使胥摧残。奕世受国恩，同处封域间。神武贵不杀，多杀非所安。为谢霍骠姚，谈笑靖百蛮。条肄不再育，丛斤故难任。洸洸南征师，高锋碟秋旻。顾兹蛇豕区，蠢戾终难驯。掀然怒螳臂，何以当车轮。有美新建翁，威名重八垠。皇仁赖宣播，浩浩倾天津。绳勒不复施，蔡人即吾人。坐令兵革场，亿兆同尊亲。"}