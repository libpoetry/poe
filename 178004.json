{"id":"178004","title":"乌啄疮驴歌·商山老乌何惨酷","dynasty":"宋代","author":"王禹偁","text":"商山老乌何惨酷，喙长于钉利于镞。拾虫啄卵从尔为，安得残吾负疮畜。我从去岁谪商於，行李惟存一蹇驴。来登秦岭又巉岭，为我驮背百卷书。穿皮露脊痕连腹，半年治疗将平复。老乌昨日忽下来，啄破旧疮取新肉。驴号仆叫乌已飞，劘嘴整毛坐吾屋。我驴我仆奈尔何，悔不挟弹更张罗。赖是商山多鸷鸟，便问邻家借秋鹞。铁尔拳兮钩尔爪，折乌颈兮食乌脑。岂唯取尔饥肠饱，亦与疮驴复雠了。"}