{"id":"17199","title":"五弦弹·赵璧五弦弹征调","dynasty":"唐代","author":"元稹","text":"赵璧五弦弹征调，征声巉绝何清峭。辞雄皓鹤警露啼，失子哀猿绕林啸。风入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挪歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周召。三贤事汉灭暴强，四贤镇岳宁边徼。五贤并用调五常，五常既叙三光耀。赵璧五弦非此贤，九九何劳设庭燎。"}