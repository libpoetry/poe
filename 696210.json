{"id":"696210","title":"奉和大人送行韵上呈","dynasty":"明","author":"罗钦顺","text":"可人秋月满楼光，明发谁教促去装。清梦尚随灵寿杖，兼金难觅返魂香。前周后鲁知何日，北斗南箕各一方。惟有训辞长在目，要看千里作寻常。奉来庭训日周旋，宦业无成浪有年。爱日自缘心事切，辞官非为里居便。陶钧妙手宁须我，蝼蚁微忱莫动天。离思更将秋色远，晚江孤雁落霞前。"}