{"id":"267694","title":"哨遍·家在半塘","dynasty":"现代","author":"朱祖谋","text":"家在半塘，人是半僧，畴识平生事。僧曰嗟，四坐听无哗，老之称实从壮始。礼有之。恒言未容称老，吾今何怙而何恃。空指点杉湖，寒云丙舍，皋鱼清泪如泚。纵不能、誓墓永相依，又焉敢、自尊老鬓髭。朋辈哀焉，呼而不名，用从吾志。嘻。甚矣吾衰，卅年昏宦诚何味。吾友疑罪死，刻鹄之繇能记。好一笑咨禅，三生證果，天亲无著为兄弟。甚囊粟机缄，欋椎事业，昨非今未必是。剩百年、老屋隔清漓，便投劾、归耕苦无期，办蒲团、又牵身世。呺然哆口瞠目，那辨如如偈。但随挈鹭提鸥伴侣，默以自容而已。副其名者仅如斯，老人之遇可知矣。"}