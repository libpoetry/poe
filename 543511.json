{"id":"543511","title":"观察林公尝感异梦于忠义以左辖赵公之辑侯志也索题其像爰继此篇","dynasty":"明","author":"胡应麟","text":"汉统遘桓灵，县宇互分裂。卓布首倾危，操权晚猖獗。矫矫中山胄，风尘缔材杰。猛气雄万钧，危途历九折。下邳阨羊肠，官渡奋鼠穴。生平为刘念，俄顷报曹节。大呼枭敌元，干将路明灭。全师镇荆楚，威名愈腾掣。孟起标卢前，汉升耻灌列。长驱出汉沔，舟航泰山压。禁俘若羊豕，德磔等蠓蠛。先声震华夏，壶箪道填咽。高光四百基，克复俨眉睫。汉贼肝胆惊，吴歈梦魂摄。外交托姻㜕，内忌迥秦越。阴谋剧魍魉，狙伺锐饕餮。艛?藏戈矛，烽屯虏间谍。侯也天日衷，迄堕群小策。峥嵘两岩郡，望风授凶孽。遂令盖世功，弹指恨□□。"}