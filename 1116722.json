{"id":"1116722","title":"跋王进叔所藏画五首 徐熙杏花","dynasty":"宋","author":"苏轼","text":"江左风流王谢家，尽携书画到天涯。却因梅雨丹青暗，洗出徐熙落墨花。倚竹佳人翠袖长，天寒犹著薄罗裳。扬州近日红千叶，自是风流时世妆。枫林翠壁楚江边，踯躅千层不忍看。开卷便知归路近，剑南樵叟为施丹。轻肌弱骨散幽葩，真是青裙两髻丫。便有佳名配黄菊，应缘霜后苦无花。游蜂掠尽粉丝黄，落蕊犹收蜜露香。待得春风几枝在，年来杀菽有飞霜。"}