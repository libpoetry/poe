{"id":"1242550","title":"望云诗，为翼城常盘赋","dynasty":"元末明初","author":"张昱","text":"风吹白云天上来，游子望云心眼开。小时见云在亲侧，安得亲同云往回？世家翼城桐叶里，云自往回亲在彼。昔年捧檄为荣亲，得官拜亲云亦喜。所怜得禄远莫分，委质为臣命在君。青袍骏奔各有事，斑衣儿啼更勿云。我知尔家广田宅，小弟朝朝纵围猎。暮归雉兔满马鞍，不使高堂甘旨缺。望中有使频寄书，夫人堂上哭罗襦。愿尔长辞杨震金，愿尔长悬羊续鱼。亲之念子无不至，子思其亲云即是。红颜蚤受县君封，莫计同餐太仓米。桐叶之里非一家，如尔兄弟谁不誇。墙头风吹紫荆树，堂前露浥萱草花。莫言亲远翼城县，万里关河如对面。一官九考今八年，指日云中又相见。"}