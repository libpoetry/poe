{"id":"692147","title":"琅琊王歌","dynasty":"明","author":"李攀龙","text":"阳春二三月，单衫绣裲裆。系马临大道，值女行采桑。炎天五六月，挈枕逐阴凉。絺服不掩体，唤女汲寒浆。初寒八九月，银烛照高堂。端然坐不睡，看女织流黄。盛冬十一月，调笑酒垆傍。玉壶出纤手，索女弄丝簧。主人但置酒，烹肥击其鲜。男儿好还乡，不愿持一钱。孤儿当门泣，门外霜皓皓。今年许裁襦，兄但视其嫂。骏马似人长，金鞭五尺强。往来渭桥上，琅琊大道王。新买五尺刀，摩挲不离手。但来看此物，军中谁更有。"}