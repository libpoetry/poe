{"id":"287176","title":"长亭怨慢·丙申春暮，将去吴中，同人载酒，招游虎阜。赋此留别","dynasty":"现代","author":"夏孙桐","text":"恁容易、江湖心冷。不语沧波，照人离影。倚醉风前，扣舷歌罢憺将暝。鬓丝如此，浑怕向，青山映。苦说约归期，仨负了、冲烟渔艇。大隐。话长安旧侣，几个断蓬飘梗。莺花梦里，早到处、送春愁更。问一片、莽莽吴云，可留得、鸥边干净。只笛语江城，还趁梅风凄哽。"}