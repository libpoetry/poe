{"id":"687025","title":"古意六首","dynasty":"明","author":"刘崧","text":"临街莫种枣，近水须种柳。柳长当为薪，枣熟无人守。君家东门里，妾住东门外。少小共知名，终然不相会。閒倚白玉床，低头看深井。铜瓶且莫下，乱我晨妆影。数日潮头小，南船信不通。夜来月有晕，今日定回风。驻马挽金鞭，为君弹四弦。洛阳官道直，莫过酒楼前。送客荷花浦，放船杨柳津。唱歌不归去，愁杀渡头人。"}