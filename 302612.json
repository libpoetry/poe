{"id":"302612","title":"穆护砂·乱后重游太清宫","dynasty":"现代","author":"黄公渚","text":"鼓枻沧溟去。践山盟、待證鸥鹭。趁禺收浪，海天霞曙。瀛壖清浅如许。一径处、檀栾青凤舞。炎景敛、日中无暑。林海荡、绿云靡极，绕殿脚、泉声如故。婀娜蓬莱，葳蕤薝葡，十年重到渺愁余。访炼师羽化，玉徽辍轸，腹痛赏音无。寥落钟鱼琳宇。碧纱笼、壁题尘污。怅蕊珠宫阙，沈沈朱鸟，年时洞天曾住。遁藕空、将身迷处所。生意抚、婆娑庭树。道场散、饥鸦掠食，兵尘梗、归雁无书。海印芜平，宝珠花萎，魂归绛雪泪应枯。又黄昏、战舰空滩，角声吹暮雨。"}