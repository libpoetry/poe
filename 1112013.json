{"id":"1112013","title":"喜雨和史司直二首","dynasty":"宋","author":"吴潜","text":"六丁海面揭封回，天上屯云撮得来。连月不曾听澍雨，今年方始见轰雷。定知水畎移秧插，底用泥涂把谷栽。闻说君王勤露祷，固应妖魃不能灾。檐溜终宵稍慰心，更须三日始为霖。云雷尚觉经纶狭，暑雨犹疑咨怨深。不假溟鲲能激水，何须垤鹳解知阴。回头谷口耕樵侣，辜负盟言愧断金。"}