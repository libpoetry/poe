{"id":"703957","title":"登保俶寺　钱越王俶入朝于宋国人建塔祝其来今其塔相传为保俶寺因以名","dynasty":"明","author":"韩邦奇","text":"百尺浮图上碧霄，登临此日忆前朝。夕阳天外千山暮，秋海江头八月潮。社稷有臣挥痛泪，君王何事树降标。当年城郭分明在，十里长塘见野桥。封疆吴越百年传，一渡长江竟不还。北望犹存萧寺塔，南归曾见御函笺。秋深宫殿迷寒草，日落湖山起暮烟。千古兴亡回首梦，清尊相对重悽然。"}