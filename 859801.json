{"id":"859801","title":"戏画古松真清斋前","dynasty":"宋","author":"王当","text":"轮囷复离奇，不柏亦不栗。吾庐非夏社，嘉树伊谁植。刳心谢吹嘘，强骨馀霹雳。峥嵘历风霜，偃蹇岂朝夕。客从何方来，一睹心眼惑。怪此苍蛟龙，落莫依屋壁。不知造物工，输写入笔力。轻明绝纤埃，冥晦滴浓黑。皮坚皵鳞甲，叶老攒予戟。古工予不师，挥扫恣淋沥。盘礴醉且狂，讵识韦与毕。虽云不造极，要自出胸臆。当知后凋操，不在翰墨迹。地瘠山骨出，天低云气逼。俯仰辄有碍，巨干那能直。翻令栋梁姿，郁屈自局蹐。安得少陵绢，一扫二千尺。会看十八公，高压三品石。"}