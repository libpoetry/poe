{"id":"779208","title":"风流子 席上","dynasty":"清","author":"陈世祥","text":"欢场多少忆，难忘得、舞艳与歌香。记云影细沉，脂檀微辨，风丝轻贴，绛白相将。曾赊取、酒城天不晓，词阵字俱双。末利露胎，凉过晚髻，夫容霞缬，水剪秋眶。而今抛弃也，廿年里、尽教着意郎当。那更个人无赖，逗起愁肠。正金钗已溜，花无管束，锦栏欲褪，月有平章。又是弥天恨绪，大费商量。"}