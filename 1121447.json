{"id":"1121447","title":"少年游","dynasty":"宋","author":"欧阳修","text":"去年秋晚此园中。携手玩芳丛。拈花嗅蕊，恼烟撩雾，拼醉倚西风。今年重对芳丛处，追往事、又成空。敲遍阑干，向人无语，惆怅满枝红。肉红圆样浅心黄。枝上巧如装。雨轻烟重，无憀天气，啼破晓来妆。寒轻贴体风头冷，忍抛弃、向秋光。不会深心，为谁惆怅，回面恨斜阳。玉壶冰莹兽炉灰。人起绣帘开。春丛一夜，六花开尽，不待剪刀催。洛阳城阙中天起，高下遍楼台。絮乱风轻，拂鞍沾袖，归路似章街。"}