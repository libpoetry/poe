{"id":"1041173","title":"送怀安李使君屯田","dynasty":"宋","author":"刘敞","text":"汝颍多奇士，磊落布方册。先进存古风，若人复令德。诗书秀英华，鹰鹘勇排击。曩者从军行，早闻平戎策。纵横志未展，慷慨意更激。坐惊齿牙脱，忽使头发白。颇与嵇阮同，闭关以藏迹。老骥甘道路，黄鹄羞斥泽。复持一麾去，坚取万里役。旌旗暗长亭，已想蜀山碧。鼓吹喧前除，稍知楚风易。专城自足贵，远览固多适。胡为结离愁，恨此晚同得。"}