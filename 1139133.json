{"id":"1139133","title":"谢詹中美惠五典毓蒙书","dynasty":"宋末元初","author":"陆文圭","text":"山上有佳木，春风抽新萌。勿纵羊与斧，条叶随敷荣。山下有流泉，涓涓滴深清。勿投泥与沙，支派任纵横。物尔人亦然，习与性俱成。位可望贤圣，教乃始孩婴。五典叙千古，一编粹群英。属辞不厌巧，立义不厌精。金玉二三子，源委诸老生。寒灯读未竟，眵眼开双明。惜哉书晚出，会使世盛行。价知贵洛纸，报愧乏齐琼。"}