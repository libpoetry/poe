{"id":"592692","title":"赠斌公","dynasty":"明","author":"欧大任","text":"六根无尘性不染，赟公八十惟真如。忆公少小出家日，曾以沙弥事太虚。太虚昔住宝胜院，执巾棒锡参禅观。海内陈庄此一时，从师亦得陪琴砚。慈航东渡到长干，天界登堂甘露漙。楞严圆觉俱妙解，九流遍涉增波澜。东吴顾老名江左，王陈谢许同文社。旬日每因支遁留，新诗几为汤休写。只今最盛秣陵才，半入人天会里来。东林旧事欣重睹，北山草堂先已开。彭泽归来陈子野，家风自是清净者。隐囊纱帽与公谈，长生木瓢劝公把。流沙西去更何时，五千文字度毗尼。青天缥缈真人气，东望惟应尹喜知。沉冥柱下藏室吏，天竺先生伯阳氏。青牛还候出函关，我欲问之邢太史。"}