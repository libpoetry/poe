{"id":"878177","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 望祀蓬莱","dynasty":"宋","author":"刘克庄","text":"齐鲁多方士，荒唐竞自媒。微茫隔烟雾，向望祀蓬莱。甲帐云旂下，离宫月户开。海难架桥渡，风易引船回。求药童安在，乘槎使不来。空令仁圣悔，世岂有仙哉。"}