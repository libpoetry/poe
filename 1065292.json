{"id":"1065292","title":"郴州乾明进和尚舍利赞","dynasty":"宋","author":"释德洪","text":"李广射虎，石为之穿。耿恭祝井，涸为之泉。忠孝所致，如响答焉。公亦何为，饥餐困眠。人初莫测，公岂自言。戏为火浴，朽者明鲜。舍利粲粲，玉碎珠圆。乃至所养，盖其云全。天全之妙，非粗不传。如春在花，如意在弦。嗤嗤横目，气凌云天。死未及寒，化为腥膻。矧投于火，不作腥烟。安有万手，收此精坚。维德之一，堙所拳拳。死生之大，卒莫能迁。公初设心，唯此是专。不祈人知，人趋如川。终必有验，理之固然。我作赞词，丰碑以镌。"}