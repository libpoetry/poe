{"id":"850482","title":"入关山","dynasty":"宋","author":"孔武仲","text":"轻舆兀兀乘朝晖，渐入山径行逶迤。昨日喜与山相见，今日得与山相随。山中老翁迎我笑，借问久矣来何迟。答云王都富且乐，四方车马皆奔驰。我虽疏慵亦勉强，天恩得邑方南归。山林朝市不同调，公虽高简宜无讥。老翁闻语更欢意，为我煮水烧松枝。山家十钱得升酒，劝我引觞聊沃饥。为翁一奏白雪曲，翁亦为我歌紫芝。此声淡泊极有味，往往世俗无人知。山中之乐有如此，嗟我舍此将焉之。"}