{"id":"182160","title":"游将军岩·初识后亭山","dynasty":"宋代","author":"胡寅","text":"初识后亭山，一赏北岩秀。更闻将军隐，飞策飞云岫。何为英烈姿，石壁寄门窦。和非马力竭，依险聊自救。无乃弃长弓，一念希不漏。余情尚悭滞，嗔客来径簉。唏云翳凡木，涕雨滑峻甃。以君智慧铠，与我忠信胄。才刃及诗锋，胜客杂前后。悬崖虽仡仡，有进寂寞斗。山灵方恫悔，敛迹祈恕宥。坐令蒙蔽景，倏变清明昼。前峰霄汉近，矗矗骇猱狖。绝涧云练明，宛宛出篆籀。奇观固难值，况复有清酎。不须待重九，菊蕊已堪齅。"}