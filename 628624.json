{"id":"628624","title":"送郡侯罗老师入觐","dynasty":"明","author":"李云龙","text":"萧萧凉籁发，飒飒江风黄。翩翩五骅骝，迢迢赴帝乡。双旌俨前导，父老挟扶将。天子秉百度，作新大明堂。日夕下明诏，抡才自殊方。我公负明德，夙昔称栋梁。及兹风云会，愿佐日月光。贱子欲眄睐，恩遇实非常。如彼穷秋树，雨露滋其芳。恨无双飞翼，相随淩风翔。伫立望行尘，含毫中斯章。"}