{"id":"87564","title":"梦南塘·惜哉典刑尽","dynasty":"宋代","author":"刘克庄","text":"惜哉典刑尽，久矣幽明分。忽梦如生平，握手各悲欣。素排俗学误，独策圣处勋。共起淹中蕝，重理阁上芸。援琴奏古调，蓄耳所未闻。骚史多香艳，叔季谁醲熏。文通笔有色，君苗砚可焚。精粹轶孟荀，钜丽肩机云。神交暂晤语，睡觉还离群。犹记酒边谑，惟操及使君。太白仙已久，伯业老尚勤。向也失东隅，兹焉迫西曛。窗间旧膏火，案头古典坟。可怜搔雪鬓，无与运风斤。"}