{"id":"649232","title":"夜梦与故冕庵胡公泛舟自鸥江至鹭洲对酒联诗公起首句余续第二第三句公续第四第五句余复续第六第七句公结末句既觉而忘第五至第七三句怆然怀旧因补之如左","dynasty":"明","author":"杨士奇","text":"金螺潇洒对芙蓉，鹭渚鱼洲窈窕通。远树白云秋色净，故人清兴酒船同。河山梦冷讴吟后，生死交深感慨中。犹想胜缘如夙昔，并骑黄鹄过江东。"}