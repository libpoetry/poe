{"id":"1124172","title":"连日雨作顿有秋意怀感之馀得诗七首书呈教授知县","dynasty":"宋","author":"赵蕃","text":"小雨洗清昼，幽花耀寒厅。云间返微照，风薄成细零。蝉悽如欲收，虫咽无暂停。渠将趣寒事，我自感颓龄。颓龄不可羁，寒事亦已迫。女褐破未纫，儿襦短仍窄。杜陵叹女痴，渊明更儿责。返念田家翁，囷禾与机帛。墙根数席地，聊尔遣耘治。年丰菜亦熟，采掇斯及时。拔葵愧公仪，学圃非樊迟。幸逃肉食鄙，用补囊粟饥。渊明抱羸疾，犹复归田园。安能为五斗，折腰若拳拳。箪瓢非可乐，不改乃称贤。夫子故不死，仰钻高且坚。我官虽云薄，廪粟犹有继。怀哉江东弟，糊口当何计。风悲陨高梧，雨叹凋碧蕙。富合与贫离，怛然抚身世。闻儿诵书声，两耳辄为明。青紫云乎哉，老我愧此生。家声寒如冰，奔走霜鬓盈。束书故好在，淹泊谅无成。沈侯赋郊居，欧公赋鸣蝉。谁谓远莫继，有孙笔翩翩。我独歌肮脏，世憎还自怜。秋风鸣不已，如欲相和然。"}