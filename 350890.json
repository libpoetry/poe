{"id":"350890","title":"玲珑四犯·调粉饵饲金鱼","dynasty":"清代","author":"董以宁","text":"妾处多言，郎前传语，金笼怪伊饶舌。减些鹦鹉料，施与文鱼食。粉香贮来银钵。一星星、漫投银鲫。倚槛吟沉，临波目注，细看他嘘沫。盆池内玲珑石。料鱼应乐此，曲房幽室。更因亲饲惯，佩响都争集。戏投偌大双红豆，间哄着、寸鳞空齧。但听得。鹦哥正、骂侬心劣。"}