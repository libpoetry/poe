{"id":"1111528","title":"岳帅降笔命作画屏四景诗 寒山拾得","dynasty":"宋","author":"何梦桂","text":"形模丑陋发鬅鬙，留得生来面目真。拍手问谁能笑我，祇今笑杀世间人。葫芦有药剑通灵，南北东西物外身。相对不知谈底事，到头半语不传人。饭山吟得两肩癯，破帽东风白发微。好是春衣都典却，醉来骑得蹇驴归。柳堤花港落红尘，独鹤归来日半曛。惟有五云山下路，至今人说岳王坟。"}