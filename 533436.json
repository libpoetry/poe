{"id":"533436","title":"聊城夜泊闻扬州寇急怆然有作","dynasty":"明","author":"黎民表","text":"杀气朱方徙，妖星太白低。三江分部曲，五月斗鲸鲵。箭满芜城郭，笳哀邗水堤。肉飞腥赤海，炬列障丹梯。红粟千艘尽，青楼万甲齐。秋阴连斥堠，白日惨虹蜺。推毂汉庭上，屯兵吴苑西。至尊愁玉食，诸将走桐圭。东岱严军垒，聊城入鼓?。捐金空市骏，拔剑起闻鸡。卤莽抛残帙，仓皇拥旧绨。此曹仍跋扈，吾计失羁栖。愤欲逃东海，舂难假会稽。冥鸿天亦碍，老马路逾迷。衣食人相籍，壶觞客为携。河流驱黯淡，月色助悲悽。国事吞声问，乡书掩泪题。容身犹不定，何处夜乌啼。"}