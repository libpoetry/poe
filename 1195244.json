{"id":"1195244","title":"登覆釜山遇道人二首","dynasty":"唐","author":"钱起","text":"晨策趣无涯，名山深转秀。三休变覆景，万转迷宇宙。攀崖到天窗，入洞穷玉溜。侧径蹲怪石，飞萝掷惊狖。花间鍊药人，鸡犬和乳窦。散发便迎客，采芝仍满袖。郭璞赋游仙，始愿今可就。真气重嶂里，知君嘉遁幽。山阶压丹穴，药井通洑流。道者带经出，洞中携我游。欲骖白蜺去，且为紫芝留。忽忆武陵事，别家疑数秋。"}