{"id":"940479","title":"沁园春","dynasty":"宋","author":"陈坦之","text":"睡起闻莺，卷帘微雨，黄昏递愁。正青翰音断，离怀几摺，碧云暮合，千里双眸。思发花前，人归雁后，误记归帆天际舟。浑无据，但馀香绕梦，频到西楼。风流。翻是花雠。谩长遣眉山翠不流。想哀筝绕指，鸿移凤咽，残灯背泣，玉沁春柔。夜月精神，朝阳微艳，何处瑶台轻驻留。愁无际，被东风吹去，绿黯芳洲。"}