{"id":"520606","title":"月泉篇","dynasty":"明","author":"祝允明","text":"道人号月泉，邀作月泉篇。道院常有月，道院本无泉。石坛空歌罢，斜倚长松眠。竽籁尽沉寂，云烟纷绵联。上有黄玉顶，下有碧瑶渊。心赏极神畅，不测何名天。恍然欠伸双瞳开，手握碧萝，脚蹑紫苔。犹是朝元之宇，步虚之台。人间少玄境，况此百肆万火中，安有广寒与蓬莱。吾闻太湖之傍、洞天之幽，千山绕缭相罗周。其间飞珠喷玉，贯穿漱涤多异流。夜夜玉镜飞上千山头，来印万壑金波滉漾寒光浮。姮娥下浴魈魅避，眼波瑩照大九州。授仙老以玉诀，与三光而俱留。道人已自梦中受得金锁流珠之洞文，吞黄月而饮上池，舞贝阙而遨蓬丘。世间月泉空悠悠，轩辕之孙尔同俦。胸有日月袖有海，能为道人作此讴。向来院字多垢浊，勿将灵诠语蜉蝣。"}