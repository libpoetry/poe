{"id":"483364","title":"赠丹崖隐者","dynasty":"明","author":"童冀","text":"吾闻零陵东有丹崖山，青天削出青孱颜。丹梯百丈不可到，仙人炼药巢其间。丹成仙去已千载，至今草木馀清寒。我来览古访陈迹，石磴仄足难跻攀。上有撑云柱日之乔松，下有悬崖喷壑之惊湍。幽林野鸟作人语，阴洞或有蛟龙蟠。何人结屋倚苍翠，抱琴林下听潺湲。乃是丹崖仙人老孙子，少年早脱名利关。袛今五十如处子，双鬓鸦黑颜渥丹。门前种秫酿春酒，屋后黄独供朝餐。野猿有时来献果，木客赋诗常往还。留我石上煮春茗，松花落地云斑斑。我家金华五千里，失身作客天南端。徵书昨夜趣归兴，叶舟径下湘江滩。弘文馆深难置足，神武门高宜挂冠。山中草屋幸无恙，拂衣归共浮云閒。明年花开倘相忆，把酒北望兴长叹。裁书欲寄无雁过，少待辽鹤东飞还。"}