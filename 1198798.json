{"id":"1198798","title":"与庾冰诗","dynasty":"魏晋","author":"孙绰","text":"浩浩元化，五运迭送。昏明相错，否泰时用。数钟大过，乾象摧栋。惠怀凌构，神銮不控。德之不逮，痛矣悲夫。蛮夷交迹，封豕充衢。芒芒华夏，鞠为戎墟。哀兼黍离，痛过茹荼。天未忘晋，乃眷东顾。中宗奉时，龙飞廓祚。河洛虽堙，淮海获悆。业业意兆，相望道著。天步艰难，蹇运方资。凶羯稽诛，外忧未夷。矧乃萧墙，仍生枭鸱。逆兵累遘，三缠紫微。远惟自天，抑亦由人。道苟无亏，衅故曷因。遑遑遗黎，死痛生勤。抚运怀□，天地不仁。烝哉我皇，哲嶷自然。远□隆替，思怀普天。明发询求，德音遐宣。临政存化，昵亲尊贤。亲贤孰在，实赖伯舅。卓矣都乡，光此举首。苟云至公，身非己有。将敷徽猷，仰赞圣后。义存急病，星驾路次。穆尔平心，不休不悴。险无矜容，商无凌气。形与务动，志恬道味。余与夫子，分以情照。如彼清风，应此朗啸。契定一面，遂隆雅好。弛张虽殊，宫商同调。无湖之寓，家子之馆。武昌之游，缱绻夕旦。邂逅不已，同集海畔。宅仁怀旧，用忘侨叹。晏安难常，理有会乖。之子之性，惆怅低徊。子冲赤霄，我戢蓬黎。启兴歧路，慨矣增怀。我闻为政，宽猛相革。体非太上，畴能全德。鉴彼韦弦，慎尔准墨。人望在兹，可不允塞。古人重离，必有赠迁。千金之遗，孰与片言。励矣庾生，勉踪前贤。何以将行，取诸斯篇。"}