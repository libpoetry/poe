{"id":"1234224","title":"兵部听事前枯柏","dynasty":"元","author":"赵孟頫","text":"庭前枯柏生意尽，枝叶乾焦根本病。黄风白日吹沙尘，鼓动哀音乱人听。嗟哉尔有岁寒姿，受命於地独也正。雨露虽濡心自苦，凤鸟不来谁与盛。岂无松槚在山阿，只有蓬蒿没人胫。我生愧乏梁栋才，浪逐时贤缪从政。清晨骑马到官舍，长日苦饥食还并。簿书幸简不得休，坐对枯槎引孤兴。人生何为贵适意，树木托根防失性。几时归去卧云林，万壑松风韵笙磬。"}