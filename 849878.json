{"id":"849878","title":"题江郎石","dynasty":"宋","author":"王迈","text":"崒嵂天外来，生平眼不识。道傍问行人，指此为何石。云是江郎神，兹地显灵迹。岳渎孕精灵，阴阳陶器质。壁立千万仞，葱然翠欲滴。缥缈出尘寰，上与太清迫。伏如蛟龙蟠，耸如麒麟逸。开如旌旗扬，敛如圭绶直。交酬如大宾，相敬见颜色。特立如正女，斋庄不可昵。勇如毛大夫，囊锥推颖出。烈如蔺相如，挺身卫全璧。劲如傅介子，叱咤在三尺。直如太史公，巉岩操史笔。裒萃许精英，状出大奇特。谁言造化工，于物无雕刻。我来揖清标，倚杖立叹息。年来天柱倾，谁是扶持力。愿移此灵根，支拄天西北。三光五岳气，要使合为一。血食千万年，与国同无极。"}