{"id":"1116314","title":"转调蝶恋花/蝶恋花","dynasty":"宋","author":"沈蔚","text":"溪上清明初过雨。春色无多，叶底花如许。轻暖时闻燕双语。等闲飞入谁家去。短墙东畔新朱户。前日花前，把酒人何处。仿佛桥边船上路。绿杨风里黄昏鼓。渐近朱门香夹道。一片笙歌，依约楼台杪。野色和烟满芳草。溪光曲曲山回抱。物华不逐人间老。日日春风，在处花枝好。莫恨云深路难到。刘郎可惜归来早。"}