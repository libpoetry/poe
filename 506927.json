{"id":"506927","title":"林泉清趣图","dynasty":"明","author":"杨荣","text":"公家先世国元勋，旧有威名海内闻。至今功烈尚如昨，三凤文采皆超群。公为仲氏尤瑰杰，自少藩方持节钺。标格浑如玉树清，丰姿迥若冰壶洁。平生不受尘俗牵，时时高兴在林泉。閒来与客纵欢赏，碧鸡金马民安然。昨者来朝双阙下，九重眷顾增光价。万里欣逢入觐初，几度从容退朝暇。兹乘驿骑赋旋归，赠以斯图慰远思。长林郁郁净尘俗，石泉泠泠洗襟期。如公风度今能几，况复勋名世无比。不徒惠泽被遐荒，要遣声光照青史。红亭酒酣日向曛，三叠骊歌未忍分。扬鞭上马重回首，还见蓬莱五彩云。"}