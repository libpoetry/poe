{"id":"432122","title":"游仙诗 五十首","dynasty":"近现代","author":"张鸿","text":"棘冠高耸返瑶池，仙仗千官待祝釐。悢悢人间临绝语，绛宫诏取入朝仪。九转丹成上鹤鸣，天师职掌重瑶京。绿章判尽通明殿，祗恨人间米贼名。元霜捣尽意含羞，凭仗云翘作蹇修。总为刘纲登九府，蓝桥不惜玉浆求。天台春色闹鸳鸯，洞口胡麻饭颗香。轻薄桃花随水去，转教飞絮伴刘郎。中条奉召上西京，白蝙原从混沌生。夺舍又闻成铁拐，神丹九转炼蓬瀛。仙馆巍峨岂易迁，尊官骈进万千员。老彭耻与群儿戏，一卧空山八百年。江南第一洞天尊，管领茅君得道原。黄白本菲无上法，随缘笑语授儿孙。南山玉柙散馀香，回首人间感海桑。低语金轮同度劫，太阴幸得炼形方。叱石成羊事失传，流霞饮尽證顽仙。白猿洞里偷神箓，嬴得三年禁足禅。珠歌翠舞饮流霞，北极群仙会上衙。玉女投壶天一笑，黑旗十万捲龟蛇。飙车万里恣翱翔，绛阙私呈太乙章。三十六宫春万岁，金仙持节贺兰香。似闻媒妁倩天孙，跳脱双双结两鸳。为恐蓬莱风雨恶，星河遥隔定仙婚。赤彗排空太白停，群仙袖手待真灵。毕箕好恶原无定，坐看牵牛织女星。星冠霞佩白云乡，天上逍遥万事忘。毕竟小儿多狡狯，玉窗一笑博东皇。绛云宫阙集冠裳，扫荡群魔别有方。傅与天蓬元帅咒，临河胜否诵高王。鸾驾飙车日往回，云街碾过玉为埃。诸天新筑黄金窟，任尔河山破碎来。散尽天花做道场，玉笙吹劝碧霞觞。如何少歇霓裳舞，傅与人间辟谷方。驾虎乘麟绛节从，灵官十万侍从容。玉棺一下深山里，寂寞松林古寺钟。广寒宫殿集群真，抹月批霜恣笑嗔。归去偷閒吹玉笛，平章梅雪几分春。露布云车奏玉宸，荡魔归去跨麒麟。九天敕赠黄金册，第一钟山青骨神。玉真仙会倚云开，碧海风涛动地来。索取天孙钱二万，银河避债筑高台。九霄宫阙震丰隆，速驾飙轮越海东。铸就黄金铃十万，朱幡高挂避罡风。万里云天枉驾轮，童初馆里避群真。汉宫鸡犬多凡骨，祗许长安道寡人。莫斩三尸结圣胎，淮南随侍尽仙才。金浆玉髓寻常事，祗恨无缘化石来。葛陂掷杖化为龙，一入壶中愧老翁。不道壶中天地窄，壶中犹自逊鹅笼。珠宫玉阙自唐唐，灿烂檐牙斗日光。毕竟黄金多爱好，庄严净土到西方。纠正头衔植柏坛，骑来青鹿玉为鞍。南游持节炎洲去，未赐清凉一粒丹。九天使者驾云軿，闪闪金牌护紫霆。闻到寿光新受敕，缚将百魅显真形。紫宸仙籍拣奇才，贱老秦风海上来。司直三天新授职，少年标格选颜回。得道天门典谒通，木公金母礼谦冲。九阍别有当关虎，先著青裙拜玉童。独划灵符召紫霆，万重妖雾扫沉腥。袖中更有飞虹剑，斩得西山大小青。绛帕蒙头绾玉簪，出山万里道缘寻。归来真诀浑忘却，祗觅丹砂炼白金。裴航玉杵悔前盟，赢得诸天薄幸名。劫火洞烧情不断，泪波如雨泻云英。空山结伴诵灵文，得道青华拜帝君。祗为洞天争管领，呼龙拔剑斗风云。雷部尊严动九天，近闻金阙掌朝铨。阿香本是推车女，新换头衔替谢仙。丹成黄白百千筹，游戏飞行得自由。却笑人间骑鹤客，腰缠十万上扬州。白犀簪绾碧霞巾，手握灵符召众神。朝退咒桃作游戏，洞君还是逊夫人。绛河仙子簇云鬟，忉利清微任往还。三十三天春栩栩，花冠萎尽堕人间。昨夜新颁服气方，玉山无复种仙粮。莫怜臣朔饥将死，自喜偷逃阿母旁。蓬莱黯淡墨云遮，十万飞天尽药叉。寂寂洞天春未去，罡风吹散碧桃花。蛟蜃原来出豫章，城西仙井万妖藏。玉霄大洞飞神敕，重看旌阳缚慎郎。万树千门桂树开，閒携玉斧上瑶台。纵教修得团圞月，无奈天倾地陷来。南山豺虎北山狐，讨伐神兵奉玉符。铁甲光明三百万，牙旗新署黑云都。天际双龙挟铁船，石梁桂树设崇筵。玉杯甘露凭斟酌，大洞真君会众仙。葱郁恒山北帝都，雄峰独镇万灵趋。率然首尾能呼应，莫使神蛟得宝符。昆崙山上万年冰，中有瑶台十二层。昨夜螭潭云五色，白龙千尺九霄腾。洞府回环白玉台，紫兰宫女锦帏开。六丁六甲传仙箓，总摄山神海若来。乘鸾飞上九重天，折翅心惊坠紫烟。消息渔洋传白雀，玄宫辟户待张坚。一自东王上鼎湖，寂寥阿母守玄都。小儿昨伴飞琼去，悔授真形五岳图。丹成九转脱樊笼，侍从登天有八公。宝玦自矜龙种贵，却教守厕日华宫。"}