{"id":"721058","title":"渔家傲 樵歌二首","dynasty":"明末清初","author":"王夫之","text":"煨芋喷香斟卯酒。扳萝不怕寒崖陡。黄叶飕飕麇鹿走。君知否。夜来野烧霜枯后。林外炊烟青一绺。斜阳又转苍溪口。莫怪逢仙柯已朽。眈棋久。人閒残局难丢手。雨歇轻阴苔满地。莺声引入云深际。谷口回风惊飏起。芫花碎。芒鞋点点红芳缀。满径山?香蔼腻。杜鹃铺锦簪螺髻。掉首行歌歌不已。腰镰坠。枝枝不忍伤新翠。"}