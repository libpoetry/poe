{"id":"431379","title":"仿寒山子体四首","dynasty":"近现代","author":"王季思","text":"大地转西北，初日现南东。群生各有营，一静役万动。珍禽思振羽，猛鹫亦横空。何人飞利剑，我为斩烛龙？百虫肥一鸭，百鸭肥一人。生人归泉壤，还饱虫蚁身。释氏戒杀生，无乃妇女仁。杀机苟不动，大化何由钧。人一变而狐，狐一变而孤。所以孤者何，言与众人殊。君看赵家村，杂剧弄假官。霜横丞相面，山拱大夫臀。张三称作手，赵四荣桂冠。登龙各有术，坛坫一何尊。虚名骄妻子，博雅诓大官。乃知造字日，鬼哭非无端。"}