{"id":"1195024","title":"拟齐梁体寄冯使君三首","dynasty":"唐","author":"贯休","text":"庭鸟多好音，相呼灌木中。竹房更何有，还如鸟巢空。赖逢富人侯，真东晋谢公。煌煌发令姿，珂佩鸣丁冬。故山有深霞，未如旌旗红。惭非卫霍松，何以当清风。露益蝉声长，蕙兰垂紫带。清吟待明月，孤云忽为盖。伊余石林人，本是烧畬辈。频接谢公棋，输多未曾赛。大道贵无心，圣贤为始慕。秋空共澄洁，美玉同贞素。伟哉桐江守，雌黄出金口。为文能废兴，谈道弭空有。雪林槁枯者，坐石听亦久。还疑紫磨身，成居灵运后。"}