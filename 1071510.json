{"id":"1071510","title":"龟山上方","dynasty":"宋","author":"汪藻","text":"度险逢幽处，凭谁写壮怀。连甍栖绝壁，孤塔表长淮。地本吴枫接，山今禹绩皆。潮声遥入寺，竹影自翻阶。木杪朱栏出，城坳雪浪埋。乾坤迷枉渚，雾雨泄阴崖。丹叶经寒在，苍洲向晚佳。鱼龙宵听呗，猿鸟昼窥斋。月满蠙珠实，霜清磬石谐。僧盂收柏子，樵径埽松钗。左宦书无雁，南烹菜有鲑。风烟欺短发，云水信残骸。竟作何乡老，虚惭素尚乖。江湖今在眼，归合办青鞋。"}