{"id":"155597","title":"吉老手刃凶人为母报仇诗以纪之","dynasty":"宋代","author":"喻良能","text":"卧冰叱驭全忠孝，王氏多贤今古同。公乎孝行惊创见，落落岂特汉晋风。凶人夜半发丘陇，敢尔残暴不畏公。古来刃仇不共天，痛贯肝膂何时穷。刳心设祭久自许，何况临机敢不武。拔刀断贼血模糊，袍笏雍容诣官府。忍耻贪生真可羞，退之谆谆言复仇。请衣一击当报怨，豫子犹能致嘉传。如公壮志今已伸，他日定为忠义臣。行看气节动天子，诏书一洗泉下耻。"}