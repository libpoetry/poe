{"id":"1144134","title":"挽竹芗龚侍郎","dynasty":"宋末元初","author":"王义山","text":"犹记乌台第一章，当年物论忒雌黄。人心自有公非是，天理岂能终晦亡。奸魄虽生名已死，弹文尚湿墨犹香。偷生宁复百年活，地下何颜见竹芗。一木难支大厦倾，阖门拚却赴波鲸。归来止为寻坟陇，隐去不教知姓名。剩有诗篇传不朽，相从野老话生平。翩翩只鹤扶云去，群玉峰头籍大清。"}