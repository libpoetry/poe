{"id":"731705","title":"禹陵","dynasty":"清","author":"顾炎武","text":"大禹巡南守，相传此地崩。礼同虞帝陟，神契鼎湖升。窆石形模古，墟宫世代仍。探奇疑是穴，考典或言陵。玉帛千年会，山河一气凭。御香来敕使，主守付髡僧。树暗岩云积，苔深壑雨蒸。鸺鹠呼冢柏，蝙蝠下祠镫。余烈犹于越，分封并杞鄫。国诒明德胙，人有霸图称。往者三光坠，江干一障乘。投戈降北固，授孑守西兴。冲主常虚己，谋臣动自矜。普天皆爵禄，无地使贤能。合战山回雾，穷追海践冰。蠡城迷白草，镜沼烂红菱。樵采冈林遍，弓刀坞壁增。遗文留仆碣，仄径长荒藤。望古频搔首，嗟今更抚膺。会稽山色好，凄恻独攀登。"}