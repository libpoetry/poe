{"id":"654232","title":"念奴娇 三月二十四日孙景章于景瞻邵叔章王瑞之钱文杰邀饮冯彦恭湖亭其地有林泉之胜醉中即景制念奴娇词发诸公一笑","dynasty":"明","author":"张宁","text":"暮春天气，叹春色三分，二分僝骤。蝶体莺情，留恋处、偏在馀花剩柳。风雨相催，阴晴未定，不管人憔瘦。淡妆浓抹，这精神还在否。是谁将两山佳丽，重湖深秀，收归庭牖。前辈文章，近来吟咏，算谁家曾有。长笑临轩，喜人生又是，一番开口。浮云春梦，此情都付杯酒。"}