{"id":"1227332","title":"塞野纵目","dynasty":"元","author":"何中","text":"读书万卷不经济，懒境最佳工坐睡。手持绿玉信步行，穿破麦花到林际。萦回空谷含幽光，隐映深松发清吹。北风掠野牧者谁？牛影参差霜草悴。一牛閒卧意方安，童子何知鞭已至。回头一望尽天南，高下千峰洒浓翠。近村远浦合寒霏，落木平林归暮气。世工善画贵逼真，悠悠真境谁能契。古来文章亦如此，真处看来有深味。竞为幻语欲幻人，敢向人前辨醒醉。归来归来勿为留，幸有禽声媵予沸。"}