{"id":"1113676","title":"送张师言知台州二首","dynasty":"宋","author":"李长民","text":"岧峣台岳镇东陬，地近行都委寄优。就付金庭老宫使，曾持虎节古扬州。行春想见勤宣布，访古无因预唱酬。我诵甘棠增感慨，愿公封殖表前修。皖岭潜溪已厌观，此行更赏浙东山。云开天姥极清旷，雾暗石桥穷险难。年德俱高真召杜，风情未减眷樊蛮。侧闻侍从多虚位，宁许耆英便赐闲。"}