{"id":"1124878","title":"郭府判书友于堂榜谢之以诗","dynasty":"宋","author":"徐鹿卿","text":"鸟篆开端不路锋，锥纱成画体逾工。中间三到屋漏雨，此后仍传壁坼风。羲献以来名绝学，徽章之外更明公。朝天此去承清问，一片丹心笔阵中。堂碍云霄扁友于，黑蛟光射斗牛墟。细筋入骨藏棱外，妙手师心洒墨初。只为忠诚珍柳笔，多因节义重颜题。知君清德光前古，发露毫端直绪馀。"}