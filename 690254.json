{"id":"690254","title":"翁东厓郑长溪冯次江赴凭祥途中遇雨赋诗戏赠分韵得须字","dynasty":"明","author":"张岳","text":"别时霁柳拂前驱，别后雷殷水满湖。俄顷阴晴迎伏暑，淩兢车马戒泥涂。岸沙带浪东西落，田鹳逢人向背呼。愁绝同袍关塞客，南山欲与剪扶须。五月阴精长绿蒲，冥风怪雨亦相须。农人私记丰年兆，仆驭偏忧九折途。远势惊翻银汉水，怒涛疑拔老龙须。严程傍险兼奇观，沾湿何妨赤杖扶。"}