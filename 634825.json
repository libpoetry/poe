{"id":"634825","title":"宿洞山寺","dynasty":"明","author":"释今沼","text":"秋日淩我襟，况我筇笠新。一去三十里，溪山迥无邻。始见落山泉，折折濯嶙峋。山雨昨夜霁，秀色开微颦。主人山半逢，恋犬亦逡巡。沧溟际檐溜，泱漭西崦轮。远屿若浮瓠，?气如冶银。净榻息閒房，萧瑟随我身。境寂到深寐，所历似前因。巢禽警霜钟，呦鹿骇草人。锄芋临当煮，折枝临当薪。夙予抱微愿，安居亦行勤。少饮不吾与，聊且娱斯晨。彼石如彼泉，终与朋辈亲。"}