{"id":"1128954","title":"六代祖师赞","dynasty":"宋","author":"释心月","text":"竺乾正眼，震旦心宗。一点水墨，两处成龙。至今匝地生清风。诸缘息时，伎俩尽矣。了了常知，不是不是。莫被胡僧谩著你。无言说中，广说信心。洞然明白，非去来今。风病因兹转更深。古佛无心，知之者谁。双峰点首，石女攒眉。错付黄梅个小儿。能与么去，能与么回。青松郁密，白发摧颓。岭南消息几时来。字则不识，宗说俱通。如风吹水，如日行空。破荡箕裘是此翁。"}