{"id":"695517","title":"出塞曲","dynasty":"明","author":"林鸿","text":"壮游谁惮远，西北是临洮。骏马衔金勒，行人看宝刀。陇云吹曙暗，关月倚秋高。早赴防边垒，三军待六韬。从军呼延塞，勒马单于台。天地兵声合，关河秋色来。酬恩凭玉剑，致远见龙媒。旦夕边城上，喧喧笳鼓哀。玉关秋信早，未雪授征衣。王者应无敌，胡尘不敢飞。三河兵气盛，五道羽书稀。日晚笳声发，将军射猎归。单于秋近塞，骠骑远临边。吹角风沙动，扬旌日月悬。惊雕防猎箭，战马识烽烟。昨夜旄头黑，前军得右贤。骊马画弰弓，生为北塞雄。探兵千里外，捉骑万人中。虎帐秋悬月，龙旂暮飐风。归来领旌节，立在未央宫。大漠穷阴外，孤城苍莽间。星河秋近塞，雪雹夜沈山。戍久戎衣绽，时清列燧间。近闻游骑息，不敢问阳关。卫霍邀勋日，三河聚控弦。阵云寒压地，猎火远烧天。玉帐分旗直，金戈枕月眠。羽书飞报捷，天子在甘泉。十五蓟门行，能探黠虏情。潜兵秋度碛，牧马夜归营。苦雾沈旗影，飞霜湿鼓声。昨来承密诏，东筑受降城。烟尘起西北，驱马到长城。万古征人恨，秋风陇水声。雪埋金甲重，月照宝刀明。昨夜闻鸣雁，中原有弟兄。"}