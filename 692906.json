{"id":"692906","title":"遣怀四首","dynasty":"明","author":"杨爵","text":"故园独此念残春，无奈忧危此一身。莫怪片言千百死，从来蹇蹇属王臣。自来幽陷几风霜，忧切空余两鬓苍。故惜残躯非我意，恐成一死累君王。春去还留此喘余，劳心空把百年虚。有时不禁伤怀切，万里家乡一片书。一时感激切忧劳，便欲捐躯报圣朝。此日孤怀徒耿耿，九重不啻九天高。"}