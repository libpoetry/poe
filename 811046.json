{"id":"811046","title":"倡修登瀛桥费款太钜负债难偿赋诗三首","dynasty":"清","author":"王荫桐","text":"庸人自扰语诚然，困顿无聊欲问天。蚊去负山谁共信？鸟来衔石彼曾填。成裘集腋频经岁，酿蜜添须尚待年。桥债未完心不死，岂知日日坐针毡。不学虚无不坐禅，反随僧道募桥缘。风吹皱水干何事？波卧残虹历有年。瀛路重开当共愿，债台难下果谁怜？半生只为贪名误，艰苦虽尝莫怨天。筹款年年只为桥，胸中块垒恨难消。铜山未倒须当铸，钱树犹存且漫摇。看有一文全在手，愧无万贯现缠腰。会逢点石成金日，债主须应浊酒邀。"}