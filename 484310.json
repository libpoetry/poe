{"id":"484310","title":"皂角滩","dynasty":"明","author":"杨基","text":"烟萝?毵树蒙松，夏绿更换春花红。千山万山无所听，鹧鸪杜宇啼春风。穹崖斓斑高百尺，快剑无痕镵翠碧。宝气朝凝五色霞，丹光夜烛三分日。我从章江出彭蠡，巴陵长沙洞庭尾。看遍衡庐两岸山，行尽潇湘一江水。轻舠短楫辞零陵，似与乱石争功能。牛刀惯熟中肯綮，郢斧神捷回锋棱。男儿性命固可惜，底事矜夸向群石。鸥边短草一枝筇，牛背斜阳数声笛。"}