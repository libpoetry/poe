{"id":"815917","title":"东风第一枝二首","dynasty":"清","author":"高士奇","text":"水缕千条，寒光一片，周遮十二相倚。层层闪着红灯，叠成彩霞文绮。月廊转午，看不尽、由楼江寺。莫浪猜、云母湘缣，巧样近来兴起。直压倒、米家旧艺，又窃取、徐黄妙绘。思他经几安排，要妆早春天气。氍毹铺处，正可趁夜深歌吹。定明年灵佑宫西，添卖琉璃街市。堤柳风和，宫槐阴绿，篆烟吹满香雾。螭头才听胪声，雉尾扇开频顾。朱衣仗里，谁得似、凌云能赋。玉鞭梢、快拂花骢，嘶过曲江归路。争传道、五湖才薮。便占了、天街独步。催他罗袖珠钿，笑指红楼几度。云璈天乐，看缥缈笙歌迎舞。更纱笼引到瀛洲，遥睇烛莲花吐。"}