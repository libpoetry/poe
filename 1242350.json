{"id":"1242350","title":"齐天乐 其五 乙未春暮，钱素庵见和前韵，再歌以谢之","dynasty":"元末明初","author":"邵亨贞","text":"柳花飞满春归路，隔江暮云摇影。草暗河桥，尘昏水驿，难觅仙翁丹井。年光渐暝。任老鬓霜彫，壮心灰冷。世故纷纭，寄书长拟问弘景。山林多少胜地，四时萧散处，谈笑能领。小舫寻诗，轻裘把钓，此意只今谁省。斜阳迥迥。算往梦难追，旷怀休骋。目断南湖，平芜千万顷。"}