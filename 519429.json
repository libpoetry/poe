{"id":"519429","title":"春晓","dynasty":"明","author":"朱诚泳","text":"宫壶夜尽铜龙水，万户千门晓钟里。美人犹自拥罗衾，刚被绿窗莺唤起。我时起坐围锦屏，深宫讵敢忘晨兴。韶华明媚有如许，况与丰年上瑞并。园官走报春将老，骇紫惊红花正恼。朱衣小队随肩舆，亭沼悠然胸次好。春风看遍名园花，坐对芳尊恋物华。凤笙龙管百年醉，但令颜色如丹砂。"}