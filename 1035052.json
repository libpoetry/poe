{"id":"1035052","title":"送王考功江东漕","dynasty":"宋","author":"魏了翁","text":"分部设将漕，黈旒寄聪明。直须撼山岳，亡但采畸赢。而况江以东，襟淮翼吴荆。民力九十空，所恃人为城。南宫辍望郎，方输饷连营。荧煌鹊锦袍，明日趋遐征。阳春脚未到，淑气先流莺。向来嵇中散，仅试薶九京。阿兄亦未究，有书今在楹。驱车踏前轨，若木以为程。千里隔香案，洗目观澄清。"}