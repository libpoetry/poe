{"id":"1111415","title":"和杨提刑喜雨","dynasty":"宋","author":"阳枋","text":"蝼蚁何能格上穹，况于三伏蕴隆中。瓣香载走神龙庙，法象俱来大梵宫。出岫金身能普济，临池玉醮可幽通。尚凭使者疏冤狱，歌舞丰年与众同。诏许归耕荷圣王，又扶衰病过南方。幸亲博洽前无辈，每叹平反后必昌。请雨赖公诚独至，回天愧我德多凉。作诗志喜亲衔袖，玩把浑如七宝装。"}