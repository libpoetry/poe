{"id":"794493","title":"沁园春 池上钓鱼同人分作","dynasty":"清","author":"刘琬怀","text":"不著烟蓑，小坐溪边，持竿自由。破青萍万点，锦鳞作对，翠蘅几片，银沫喷沤。立上蜻蜓，掠过燕子，镜面波平漾直钩。须相待、翣时连贯，绕涧深游。濠梁乐意成愁。听唼唼、无声动碧流。笑富贵鸂畔，千秋避迹，淮阴台下，一旦封侯。香饵频添，垂丝稳宕，浪影圆时双尾投。居然得、胜临渊暗羡，缘木长求。"}