{"id":"1220351","title":"徐州赠同邸客","dynasty":"元","author":"吴当","text":"临川山人来作客，万里携书上京国。朔风吹起黄河冰，河上行舟带寒色。穷冬雪花三尺深，客窗抱膝惟长吟。夜闻解鞍有同邸，晨即市酒开囊金。举杯殷勤相为语，家在单州闾巷里。庭闱有亲七十馀，阖家稚耋数百指。上堂称寿春熙熙，下堂服劳日济济。门户有子应晨昏，盘飧任妇承甘旨。东风吹绿牛羊肥，良田自足供锄犁。夹溪桃李炫晴昼，映阶萱草迎春辉。共知吾邦是乐土，男勤耕桑女织组。贸迁有货居廛市，岁时无事烦官府。家人老大不出门，长儿近日游荆楚。阿婶爱孙如至宝，尽室悲惊为愁苦。予情触此更皇皇，远出求之来侍旁。贤愚不足挂怀抱，夙夕忍此慈心伤。我闻斯言亦感激，秉彝至德各有常。尔能慈孝出天性，笃行自足为义方。责善恐违贤圣训，至诚可贯金石刚。琴瑟在御良燕喜，埙篪迭奏成雁行。庭前綵服列三世，人生至乐乐未央。酒酣为子歌慷慨，持赠可比黄金珰。嗟予霜露兴惨怆，蓼莪三复劬劳章。"}