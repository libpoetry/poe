{"id":"903813","title":"风流子","dynasty":"宋","author":"李从周","text":"双燕立虹梁。东风外、烟雨湿流光。望芳草云连，怕经南浦，葡萄波涨，怎博西凉。空记省，浅妆眉晕敛，罥袖唾痕香。春满绮罗，小莺捎蝶，夜留弦索，么凤求凰。江湖飘零久，频回首、无奈触绪难忘。谁信温柔牢落，翻坠愁乡。仗玉笺铜爵，花间陶写，宝钗金镜，月底平章。十二主家楼苑，应念萧郎。"}