{"id":"163836","title":"木兰花慢·黄河天上派","dynasty":"宋代","author":"林正大","text":"黄河天上派，到东海、去难收。况镜里堪悲，星星白发，早上人头。人生尽欢得意，把金尊、对月莫空休。天赋君材有用，千金散聚何忧。请君听我一清讴。锺鼎复奚求。但烂醉春风，古来惟有，饮者名留。陈王昔时宴乐，拼十千、斗酒恣欢游。莫惜貂裘将换，与消千古愁。"}