{"id":"459738","title":"王江华罹于水，予急书问之，来书告贷。予负债累千，无能为也，适发薪，尽与之。更乞诸卢子，亦慨然尽出薪金。肖子有室家之累，窘迫亦甚，笑曰：子二人可叫化矣，乞诸吾厨可乎。予乞食于肖，盖已十年。亦不谢二子，为和渊明《乞食》之诗以记其行言，更和《阻风规林》二章述其交游焉 其二","dynasty":"当代","author":"卢青山","text":"辞世日以远，冉冉深山居。一肖并二卢，三人共友于。上班出晨旭，下班及西隅。班馀辄相访，往往遇中涂。功成惘然去，范蠡有西湖，我辈复何有？三径自萧疏。扶携来酒肆，十斗无赢馀。酒尽笑相顾，各各空空如。"}