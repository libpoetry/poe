{"id":"1142095","title":"感兴二十七首 其十六","dynasty":"宋末元初","author":"方一夔","text":"天阳居盛夏，生长无时休。荧惑欲何诣，渴奔极炎洲。老龙恐枯死，深潜閟阴幽。攒峰拥凝碧，玉鉴开寒眸。神灵护氓俗，盘盂置鳛鳅。雷公持玉斧，天女挟行辀。行雨岂不苦，亸懒化痴牛。煌煌飞电光，上下穷其搜。嗟龙独何避，自愧乏世求。变化付雏众，毕命归寒湫。"}