{"id":"617289","title":"寿王君万年伯母","dynasty":"明","author":"苏升","text":"锦江碧浪何汪洋。瞿塘汹涌势莫当。溯源岷岭初滥觞。溁流骏发占灵祥。岷之族氏谁最扬。琅琊伟业垂青箱。参军往筮信非常。从川合淮流转长。徵庭先生閒义方。韫奇蓄懿滋温良。读书万卷探归藏。青藜夜半犹悬光。一毡自托清且凉。爵衔三鳝登公堂。德钜秩小福未央。有子葳蕤轶凤凰。迹腾碧汉瞻辉煌。花县遍栽桃李香。孙为鷟鸑仍跄翔。旭日照射云锦章。来游上苑随鹓行。庭阶仪舞瑞虞唐。永怀世德夫何忘。水木缅邈积馀庆。赠诗绚烂盈缣缃。金茎仙液看瀼瀼。鸿碑驰锡风遐方。"}