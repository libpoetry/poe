{"id":"1140564","title":"陈清叔晚菊","dynasty":"宋末元初","author":"赵文","text":"物生何用出世早，春风红紫今枯槁。东篱潇洒一枝秋，向来埋没不如草。人生涉世亦如此，风雪林中要耐老。陈君臞然一寒素，清绝谁如叔也好。十年竟被先畴役，大袖高冠反颠倒。黄金白璧尽辞去，独与寒花澹相保。问君对菊何所得，租藉半空诗富藁。百年芳臭终不歇，一时泯灭岂足道。君不见渊明对菊无一钱，千古诗名塞穹昊。"}