{"id":"768574","title":"十二时 人日对雪，悼七弟子襄","dynasty":"清","author":"沈岸登","text":"怪今年、故园人日，檐底尖风鸣铁。把纸阁、芦帘频揭。吹过墙腰残雪。卯酒犹寒，辛盘未熟，綵胜无心贴。劝不住、傅粉飞蛾，点点趁愁，搅乱人间佳节。思去年、衡漳夜半，客里相寻旋别。戍角霜边，归人雁后，独树横桥月。乱流中马蹄，凄凉旧事怕说。剩有些、香奁丽句，写叠长笺盈箧。付与鸰原，白杨瑟瑟，捲起寒涛咽。看九峰一片，将余泪痕遥抹。"}