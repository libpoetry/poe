{"id":"844564","title":"和曹颖甫同年春草四首用王渔洋秋柳韵四首","dynasty":"清末民国初","author":"祝廷华","text":"才将香雪沁诗魂，又看蘼芜绿到门。苒苒乍匀新黛色，离离全没旧烧痕。杏花著雨黏芳径，杨柳笼烟罩别村。独有咸阳原上客，满怀幽怨未堪论。寒消九九已无霜，春色迷离遍野塘。陌上空青衬裙屐，窗前浓绿映巾箱。行吟草泽悲三楚，游目兰亭畅二王。犹记马蹄声得得，不堪回首左春坊。落红满地糁苔衣，色乱青袍是也非。故国尘昏春寂寞，王孙归滞梦依稀。醉眠骚客马犹恋，轻碾香车蝶乱飞。愿约使君寒食后，竹林重与叙睽违。断肠题句有谁怜，杜宇声声和晓烟。血染柔茵云漠漠，骨枯平陆恨绵绵。难乾陌洒铜驼泪，又到郊驰铁骑年。一样萋萋供幽赏，澄江差胜沪江边。"}