{"id":"1214688","title":"余自辛亥岁馆于魏塘吴氏时义士静心先生方无恙长子彦良应门于家次子景良输力于时皆一时伟人季子季良为赘婿于外与余尤相友善岁壬申景良卒于官所归葬胥山诸孙各求分异学遂废而余乃去矣顷者不逞之徒坏其守冢之庐季良之子璋闻于官罪人斯得众称之曰能故为是诗以勉之","dynasty":"元","author":"黄玠","text":"天目诸峰来迤逦，又向钱唐渡江水。伏龙骪骳行地中，东尽由拳还崛起。想见昔日遭秦驱，太古风雷入鞭箠。山君据地不肯前，至今乱石犹西指。下有石龟形质具，蹂躏良田捷于鬼。伍员挥剑迹尚存，缺齾不完神乃死。当时结友番禺君，别墅园池此经始。朝阳亭上醉春风，谢安曾爱东山妓。回首光阴二十年，往事浑非山尚是。叹息佳人曹子丹，翁仲无言荆棘里。摇铃鼓哨旁若无，乡里小儿何敢尔。脊令脊令飞且鸣，能事多惭伯颙氏。"}