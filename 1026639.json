{"id":"1026639","title":"次韵和永叔种菊过节方开","dynasty":"宋","author":"韩维","text":"皇天于万生，难用一理晓。芝兰喜憔悴，蒿艾长美好。况兹封培晚，荣茂安得早。赖逢贤主人，拂饰文字巧。不然彼微芳，零谢同众槁。清霜不能凋，秀色出庭草。珊珊黄金明，落落众星小。人生苦多累，适意会常少。在昔陶公园，恨无酒樽倒。敛襟赋寒华，高唱徒杳袅。幸无斯人叹，一醉可遗老。"}