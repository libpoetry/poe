{"id":"1118031","title":"纵笔四首","dynasty":"宋","author":"陆游","text":"莫笑畸翁迫耄期，从来不许俗人知。系船惯听巴东雨，画策曾从渭北师。袖剑客同楼上醉，烂柯人看洞中棋。如今更欲沧溟去，鲸浪浮天信所之。常笑相如赋上林，肯为子政铸黄金。心光自发谁能障，踵息无声不厌深。摇齿复牢堪决肉，枯颅再茁已胜簪。老松涧底虽终弃，霜雪元知不解侵。拖得乌藤到处行，看山看水眼犹明。但期少健游潼华，岂必长生似老彭。一緉青鞋吾事了，半甔绿酒万缘轻。安知不作希夷叟，生长兵间老太平。未说无功爵位叨，昔人所畏在功高。印如斗大宁常保，剑拄颐长祇自劳。酒社极知身可隐，猎场犹得气差豪。世间见透浑无事，狐貉安能诧缊袍。"}