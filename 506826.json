{"id":"506826","title":"题黄璿感螺卷","dynasty":"明","author":"杨荣","text":"卧冰思王祥，跃鲤怀姜诗。孝行动天地，简册垂光辉。寥寥数百年，谁能踵前规。黄郎当妙龄，至性超群儿。祖母忽遭疾，奄奄日沈危。烦渴思食螺，天寒焉得之。奋然独持筐，竟向南冲池。摄衣破凝冰，引手搜冻泥。双足任皴裂，寸心坚不移。神明默加相，螺出惊累累。於焉谢穹昊，拾取盈筐归。石井汲清泉，烹煎进重闱。苍靥既脱落，素肪光离离。以兹济焦渴，所思幸无违。喉吻倏流润，体汗生淋漓。飒然肌骨清，豁然心志怡。不日疾康愈，里闬咸嗟咨。王姜固云远，孝行相与齐。风声动川蜀，童稚皆周知。一旦擢科第，际会遭明时。郎署振清风，显陟应有期。勖哉竭忠荩，允矣芳名垂。"}