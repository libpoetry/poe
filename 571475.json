{"id":"571475","title":"春日游西山呈诸友三十韵","dynasty":"明","author":"符锡","text":"崭岩柱西极，迢遰薄青旻。景仰倾素怀，跻游及芳春。微雨忽沾润，轻风不扬尘。脚跟恣穷搜，眉睫托远伸。桃李荫阡陌，松楸达城闉。蒙童二三卷，墟落百千窀。叠岭绣朱户，倚空撑石麟。直参五百众，遥礼双青神。逶迟永寿晚，容接觉义亲。煮茗歠涧流，扫榻藉云茵。老树回银汉，虚檐桂北辰。夕岚千嶂暝，晓磬万山晨。交相策款□，转复攀嶙峋。危楼跨飞虹，绝峤度翔翷。古雪积不扫，幽泉喷还湮。援滑步攲□，扪柔憩逡巡。两僧云半立，一犬花间狺。岩扉敞兰若，仙乐鸣韶钧。圆光豁万象，塔影标双轮。蠢动欣有托，荒陬浩无垠。仓忙盻尘境，咫尺迷通津。披襟俯空鉴，漱齿同玉人。凡尔委蛇蜕，颓然见天真。返景西湖上，放歌南涧滨。白云回望合，紫气耸瞻新。王道平如底，人烟辏若鳞。隔花莺未老，近水柳初匀。时当且行乐，身在宁忧贫。邂逅信非偶，疏狂莫见嗔。还应有高兴，来共结芳邻。"}