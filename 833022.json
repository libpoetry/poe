{"id":"833022","title":"金缕曲 其三 题中吴吴老行看子","dynasty":"清末民国初","author":"朱祖谋","text":"自解嫌疏放。尽安排、黄齑注籍，酸寒骨相。此子最宜丘壑置，不称凌烟画象。有散髻、斜簪相望。同拜散人新封号，要江湖、终古长无恙。沧洲趣，日应长。头巾懒学周家样。伴诸公、吟尊料理，炉烟供养。手把离骚须痛饮，耳热酒酣神王。更难得、风云开朗。任尔安期灵气尽，武陵源、何物能摇荡。行荷锸，坐倾酿。"}