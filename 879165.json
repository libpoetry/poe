{"id":"879165","title":"贺新郎 其四十二 二鹤","dynasty":"宋","author":"刘克庄","text":"家有仙禽二。早追随、先生杖屦，互乡童子。旦旦池边三薰沐，夜夜山中警睡。且伴我、人间游戏。此老生平哀大陆，到末梢、始忆华亭唳。评往事，败佳思。古云鹤算谁能纪。叹归来、山川如故，人民非是。但愿主君高飞去，莫爱乘轩禄位。更赛过、令威千岁。假使焦山真羽化，待华阳贞逸铭方瘗。我拍手，渠展翅。"}