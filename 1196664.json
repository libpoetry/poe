{"id":"1196664","title":"病题二首","dynasty":"唐末宋初","author":"徐铉","text":"性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。人间多事本难论，况是人间懒慢人。不解养生何怪病，已能知命敢辞贫。向空咄咄烦书字，与世滔滔莫问津。金马门前君识否，东方曼倩是前身。"}