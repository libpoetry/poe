{"id":"1117997","title":"村东晚眺二首","dynasty":"宋","author":"陆游","text":"兴来信步过东陂，最爱村东物象奇。藤杖穿云秋望处，葛衣沾露夜归时。残声凄断蝉移树，孤影荒寒鹊绕枝。自揣今年还得饱，一川新稻已离离。饱食无营过暮年，筇枝到处一萧然。清秋欲近露沾草，新月未高星满天。远火微茫沽酒市，丛蒲窸窣钓鱼船。哦诗每恨工夫少，又废西窗半夜眠。"}