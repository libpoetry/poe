{"id":"619498","title":"何龙田先生招同李伯襄家小开诸子饮听潮关赏梅花聊赋纪事","dynasty":"明","author":"伍瑞隆","text":"主人高谊高千古，胜情往往兼山水。彩笔淩霜挥紫烟，清音匝地吐兰芷。名园溪上辟浩荡，神秀体物象经纬。一室潮声隔洲渚，芙蓉落尽梅花起。梅花霏霏白玉枝，参差两树纷相倚。虽未繁开答佳节，一朵两朵亦神美。主人感此有馀忆，开筵花下歌王子。爱我南山桂树篇，解他东阁梅花理。因教花前早相待，一酌一歌调绿绮。座中有客最高名，风流沐史先生李。李君从来擅豪举，主人高情李君喜。忽然长啸生雄风，万里青天切寒泚。握中何所有，金盘翠袖飞纤指。席上何所闻，婉转清歌错流徵。醉后何所见，玉颜微酡映朱履。更兼贤主善娱宾，交厨丝络送八珍。三重十过嗟金缕，万转千回倚玉人。双双照水窥妆影，两两行云拂锦茵。我本淮南公，又是武陵叟。婆娑桂树山，跌宕桃花酒。十年牢落空长吟，偃仰青天重搔首。漫劳嘉会惬丘壑，却把章缝对台阁。谈天幸接故人欢，闻歌不尽新声乐。故知此意非徒尔，赤日红尘梦魂里。不数风流五百年，可但纵横数千里。落落论才天地偏，手挥八极淩苍烟。主人能诗客能酒，一斗岂得合自然。两村萧萧大如斗，只此招携非反手。今日相逢不尽欢，他日相思亦何有。古来名士多寂莫，会须秉烛恣欢谑。莫向红颜誇盛年，请看节序飘飞藿。一度梅花一度春，罗浮淡月几回新。不信清狂李供奉，花前肯负澹妆人。"}