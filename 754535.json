{"id":"754535","title":"兵乱未息乡问久疏南望白云形神交瘁人言愁始欲愁矣率赋长歌用摅忧抱","dynasty":"清","author":"阮恩滦","text":"羽檄半天下，江南复江北。千里望白云，可望不可即。忆昔在室时，帟帏侍晨夕。胜衣授文史，章句勤记述。馀事及绘画，丹青恣涂泽。如何一挥手，鹒蟀顿代易。巾车愿言迈，旋归那可得。岂伊冈阜高，伏莽多蝥贼。岂伊风涛阻，旌旗蔽江黑。端忧从中来，寤寐空反侧。深渊有蛟虬，丛薄饶豺貘。音书亦已渺，何况见颜色。日月如转毂，烽火何时熄。欲取瑶琴弹，思归操谁识。欲引浊醪饮，愁病输酒力。区区寸草心，胡以酬爱日。安得扫欃枪，尘氛清四极。上贺风云通，下庆乱离息。载咏《河广》诗，长风送归楫。"}