{"id":"767978","title":"昼锦堂 初夏洪畏轩廷尉草堂初成即事","dynasty":"清","author":"丁澎","text":"花扑雕檐，鸟窥青琐，画堂小筑初新。槐影沉沉向午，何限佳辰。宅似岷阳多贮酒，阁因仙史半栽芸。更堪恋，清簟疏帘，坐来迥隔红尘。幽芬。玉瓷满，春韭细，谁嫌扬子官贫。况有绛纱名俊，斑管才人。鹦鹉颇能嘲熟客，樱桃常摘佐芳樽。休沐罢，笑解簪裾高咏，竟夕娱宾。"}