{"id":"883734","title":"转运少卿生日","dynasty":"宋","author":"朱长文","text":"昔在章圣朝，先君为名臣。入陪儒林老，出拥使者轮。忠谟与休烈，万世永不泯。惜哉未大任，天意昌后人。公生韫俊德，磊落幼绝伦。深林有条梅，不揉自可珍。外隅正以方，中府粹且仁。沛然施之事，迅若般之斤。自联金闺彦，颉颃三十春。牙筹析经费，龙节绥远民。朅来天畿东，威誉薄海垠。群情无遁照，众理日益勤。吏径皆敞辟，敝根悉锄耘。茕茕旧鳏寡，今也皆不贫。阖部数百城，膏泽一以均。正月方再浃，是日为生申。东人竞祝公，百福丛于身。同宗复荷德，善祷久所陈。况公方耆艾，百行享明神。俾公永且康，笔端扶化钧。俾公炽而大，膝下森华绅。近得举之躅，前望伯虎尘。先阀期益显，蹇品庶可亲。"}