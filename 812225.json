{"id":"812225","title":"伯卿官新成奉题，四章","dynasty":"清","author":"朱景英","text":"古言国宅即官衙，称意经营宦亦家。万里代云高雁断，十年海雨野鸥赊。得来清气归兰席，取次春风讯楝花。好在诛茅庾开府，不教邱壑废天涯。攒罗画戟与油幢，轩闼重新占此邦。为护印床花绕径，好安研席树当窗。分题静数迟迟漏，促坐徐倾浅浅缸。诗酒如君合驱使，胜情还擅境无双。桐华披拂一亭云，鹄对于兹忆卯君。只谓栖皮勤习射，翻从异地感离群。本根孝友风犹古，规矩高曾世有芬。堂构依然家法在，底誇新筑张吾军。师门海外笃情亲，踪迹苔岑合亦真。司马设官缘武事，将军赐号本文人。我耽研北清閒甚，君向花南结构新。博得濠梁相视笑，惠庄至竟远风尘。"}