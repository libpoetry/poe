{"id":"1076124","title":"次韵季共大雪早游竹阁书所见","dynasty":"宋","author":"周紫芝","text":"忆昔司酒毋，濒湖赋官屋。颇如贺知章，上疏得湖曲。诗虽竟坐穷，天亦稍从欲。三年看飞雪，万岭琢寒玉。有时横轻舠，不敢唾净绿。但当忍涕洟，岂不念安燠。是时走绯衣，荷担晚相逐。坚冰凿涸阴，推日在北陆。收藏备赐颁，功用等神速。归来阅空庭，玉立僵冻木。青灯照诗肩，屡作龟颈缩。高轩客谁过，寒瓮酒空熟。只今古城隅，回望苍山麓。崎岖失岩岫，红腐困饘粥。王郎飞晓骖，此意知有属。文怀断弦悲，当倩鸾胶续。话客想回舟，敲门亦看竹。恨无摩诘手，风姿写幽独。忆君肠九回，得意日三复。平日交游尽，如子一夔足。他时追汗漫，便可摆拘束。人生何自苦，成败棋一局。"}