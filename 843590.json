{"id":"843590","title":"赠冯钝吟先生四首","dynasty":"清末民国初","author":"方仁渊","text":"荒草离离空自春，一抔谁复吊诗人。山隈幸有遗碑在，姓字依稀古逸民。歌哭穷途若个知，独清浊醒自言痴。美人香草多哀怨，半出行吟泽畔时。伊谁香火有前缘，秋谷才名竟世传。独向牙琴托心契，墓门焚刺一凄然。我生已晚愿难偿，望古徒思爇瓣香。愿学昔贤私淑意，频将诗律细评量。"}