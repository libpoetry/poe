{"id":"1142494","title":"再叠前韵别鹤峰","dynasty":"宋末元初","author":"方一夔","text":"仙鹤来富春，造次欲手控。偶然留一吷，唤醒千年梦。兴来屡相过，小醉侧春瓮。笑谈惊座人，输泻无底洞。森然栝柏材，曾伴扬州贡。班门无弃物，一睨果奇中。当今搆廊庙，况闻栋桴空。行看飞腾去，不待吹嘘送。我亦懒散人，笺注鄙玄众。向何写怀抱，清苦等吟哢。诗来出其右，云月困朝弄。风檐数四读，愈我岑岑痛。复作摩天飞，不斗鸡鹜鬨。何时款君门，共把果下鞚。"}