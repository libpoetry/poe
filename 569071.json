{"id":"569071","title":"咏诸功臣像二十六首 其十一 故奉天靖难推诚宣力佐理武臣特进光禄大夫左柱国太师英国公定兴张忠烈王辅","dynasty":"明","author":"王世贞","text":"河间建王略，中道乃摧折。令子实继之，神武绍休烈。已悬彻侯印，遂秉将坛钺。长驱扫南交，富良波为血。三缚叛王归，干城归版籍。首发吴濞谋，精诚昭日月。晚辞北军柄，遂冠坐论列。舆尸竖子哉，玉石同兹孽。"}