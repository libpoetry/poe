{"id":"1136311","title":"离骚九歌图","dynasty":"宋末元初","author":"方回","text":"正则灵均皇揆余，屈子文章古所无。我尝痛饮读□□，□乃复览九歌图。九歌根源何所自，羲文周孔易□□。□□坤马中孚鹤，鼎虎革豹未济狐。载鬼一车豕负涂，先张之弧后说弧。奇奇怪怪浩以博，湘累取以为范模。东皇太一九霄下，百灵护驾飞龙趋。云中之君俨帝服，眇视四海翔天衢。尧女舜妃两婵娟，想见当年泣苍梧。大少司命尾东君，倏来忽逝纷驰驱。河伯白鼋弭英辅，山鬼赤□□□□。桂酒椒浆奠瑶玉，鼓迎箫送鸾凤舆。佳人在望□□□，□君不见心踌躇。采芳馨兮日将暮，有所思兮甘糜躯。吾王不寤蛾眉嫉，知心惟有寡女媭。一士葬鱼亡楚国，而况他日秦坑儒。我诗颇似贾谊赋，敬吊先生空嗟吁。"}