{"id":"1132030","title":"冒雨渡江吊丧彭氏造雪堂夜归","dynasty":"宋","author":"薛季宣","text":"冲风栉雨乱西江，吊死裴回问雪堂。丛枳界无春草主，小桥踪在古碑荒。人存有政名空大，世远回思恨始长。旋棹晚云何限事，可堪瑞庆柳成行。月波楼下草芊芊，浪拍三江起暝烟。愿见古人人又去，欲询往事事无传。洼樽明灭渔家火，樊口依稀估客船。妻子迎门应怪笑，问君何谓苦愁煎。"}