{"id":"195983","title":"水龙吟·梦回虚白初生","dynasty":"宋代","author":"史达祖","text":"梦回虚白初生，便凝冷月通窗户。不知夜久，都无人见，玉妃起舞。银界回天，琼田易地，晃然非故。想儿童健意，生愁齐色，情频在、窥帘处。一片樵林钓浦。是天教、王维画取。未如授简，先将高兴，收归妙句。江路梅愁，灞陵人老，又骑驴去。过章台，记得春风乍见，倚帘吹絮。"}