{"id":"1126178","title":"涵碧亭","dynasty":"宋","author":"曹冠","text":"翠岩森秀爽，蟠结混沌初。唐朝遇藻鉴，胜景方发舒。飞泉注碧潭，流觞绕双鱼。烟霏足奇态，雅称幽人居。刘郎赋丹青，诗思尚有馀。使其亲拭目，发兴当何如。年来颇湮厄，亭馆几邱墟。寺僧杀风景，古木半剪除。骚人罢登临，过客徒欷歔。物理不终否，蓬藋新芟锄。松篁亦欣荣，垂条再扶疏。伊余事幽讨，徙倚聊与娱。寄傲引壶觞，招隐携琴书。涓辰此卜筑，何羡诸葛庐。平生事澹泊，荣利不关心。杜门久谢客，岂容俗尘侵。令尹有佳招，联辔游云林。流觞绕双鱼，茂樾栖幽禽。挥毫写佳句，骚雅寓意深。玎珰泉声玉，琐碎竹影金。开怀拚剧饮，预约盟再寻。搔首赓险韵，杜陵不胜簪。"}