{"id":"605004","title":"乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹","dynasty":"明","author":"张萱","text":"芙蓉万片碧氛氲，一骑言从四百君。竹下停镳因问俗，溪边洗盏复论文。蓘穮已慰篝车祝，游豫能同鹿豕群。为报省耕还省敛，更期携手蹑飞云。"}