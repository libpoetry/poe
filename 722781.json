{"id":"722781","title":"玉漏迟 闺思","dynasty":"明末清初","author":"梁清标","text":"篆烟消锦幄，愁中又听，漏声催早。卸罢残妆，绣被暗生寒峭。想像前宵好梦，剩瘦影、兰缸相照。灯晕小。雁鸿报到，归人犹杳。消息试探梅花，待漏泄春光，可同欢笑。欹枕钗横，画楼几番慵眺。一纸音书寄语，问白发、近添多少。奁镜悄。眉峰为谁频扫。烟花开紫陌，家家绣户，华灯悬早。上苑东风，吹到郊原细草。烧遍旗亭绛蜡，弄春色、冰澌芳沼。楼阁悄。何人深院，新妆偏巧。一樽散遣闲情，招词客南皮，逢场欢笑。箫鼓西邻，助我月中清眺。待得酒阑烛烬，喜自有、寒花相照。金勒杳。游人画桥多少。"}