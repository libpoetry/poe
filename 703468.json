{"id":"703468","title":"拟秋胡三首","dynasty":"明","author":"释妙声","text":"来者靡居，逝者其奈何。来者靡居，逝者其奈何。岁短意长，乐少哀多。遗世独立，岂无其他。哀我人斯，营营则那。歌以言之，逝者其奈何。瞻彼西山，松柏何苍苍。瞻彼西山，松柏何苍苍。所谓伊人，在天一方。至道在兹，怀之靡忘。岂不欲往，道阻且长。歌以言之，松柏何苍苍。彼瑶者台，赫赫何人居。彼瑶者台，赫赫何人居。朝竞纷华，夕已为墟。鬼神害盈，乃丧厥家。昔为所羡，今可长吁。歌以言之，赫赫何人居。"}