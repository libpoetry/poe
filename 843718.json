{"id":"843718","title":"春草八首，和沈琛笙大使原韵","dynasty":"清末民国初","author":"许南英","text":"八表阴霾起疾风，无端野火烧天红。蕨薇义士饥雷首，芹藻诸生冷頖宫。入海日光明灭外，隔江山色有无中。故原一片青青地，不听喓喓响草虫！不堪急景掷飞梭，老矣何年唤渡河？沅芷湘兰生是独，天荆地棘一何多！美人绝代思空谷，君子当时想在阿。试问王孙归去不？无须补屋更牵萝。故园梦蝶记遗踪，祗与南城隔一重。孤岛今非畿内地，瀛洲古是海中峰。人间小劫魂无鹤，地下埋冤种有龙。儿女不知兴废事，山歌野哭尽情浓！走兔仓皇突四围，饥鹰健鹘一齐飞。北来铁骑达天堑，东望金乌射日辉。老态渐来如日暮，名心已死似春归。客中别有关怀事，书札亲朋远近稀！真成滋蔓蔓难图，古道荒城遍绿芜。尼父龟山空望鲁，武侯鱼浦失吞吴！横流大海潮何急？落日空山影自孤！我是遗黎经丧乱，王民仓葛大声呼。平原努力饭牛兮，布谷催耕尽日啼。栗里陶公书可读，花田平子赋还题。销魂欲别过南浦，乘兴来游上大堤。独羡农夫能作苦，不教稂莠稻粱齐。问渡迷津一水横，津头踯躅客心惊。红花有恨销春色，黄犬无端吠水声。斜日欲依前浦尽，莫烟又向隔溪生。伤春孰是怜同病？惆怅湖南万里情！自分杨花作絮绵，枝头犹为茑萝牵。浮生大梦如垂露，旧事微尘已化烟。扪腹依然呼负负，折腰何必曲拳拳！五陵裘马诸年少，帽影鞭丝二月天！"}