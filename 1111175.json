{"id":"1111175","title":"次韵酬石谦伯二首","dynasty":"宋","author":"许及之","text":"拂云著句未能奇，聊为溪山且发微。过矣琼瑶烦答赠，居然怀袖有光辉。经时苦雨无佳思，几日占晴望落晖。石友不来春自老，登山临水送春归。石兄兄石不兄钱，卜筑山边复水边。位置亭台依茂密，剔疏岩壑听潺湲。拂云脩竹还通月，擎盖高松不记年。预恐陶君回俗驾，拟乘下泽疾驱前。"}