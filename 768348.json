{"id":"768348","title":"摸鱼子 其三 从耕客箧中，见德清蔡远士词笺，爱其得蘋洲、玉笥之遣，寄此以代折札","dynasty":"清","author":"龚翔麟","text":"问而今、填词好手，几人肯学姜史。风流近数由拳侣，最是青莲兄弟。逢小李。曾斗句、玲珑阁畔题红纸。白藤箱启。露粉砑银光，霜花腴卷，奉橘数行字。酒边唤，记曲云鬟娘子。红牙缓缓歌起。同声不信尊前外，又见吴兴承旨。苕霅水。算从此、香波都酿春鹃思。他年准拟。打两桨相寻，渔庵结个，认尔作邻里。"}