{"id":"767995","title":"哨遍 简施愚山","dynasty":"清","author":"丁澎","text":"长啸归来，自爱吾庐，无恙蒲菰里。历崎岖，霜雪满头归，青山笑人还是。君不见，管宁但存皂帽，弃家浮海能逃世。又不见、虞翻青蝇作客，愿得一人知己。与子西去蹑崦嵫。更南陟匡庐与九嶷。弹琴命诗，鸾吟猿跃，差为快意。嗟予尚何依。江湖淼淼出天际。夙慕洪崖子，有是夫，吾与尔。石上据胡床，高歌散发，仰天目送飞鸿起。是故态狂奴，唾壶欲缺，一觞一咏同醉。念人生聚散能几时。复相对唏嘘欲何为。但烦冤徒作忧耳。芒鞋布袜瓢笠。更拄青藤杖，遍游五岳。纵观沧海，毕我生平之志。侧身天地竟何之。况眼中、吾且老矣。"}