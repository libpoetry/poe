{"id":"993002","title":"送廖倚归衡山","dynasty":"宋","author":"梅尧臣","text":"雌猿夜啼别湘东，晓寻故人背孤桐。孤桐有声弹不响，弦绝曲在埋蒿蓬。知音万古期必逢，今日已闻天下雄。陟山涉水不辞远，文章大名居禁中。扣门一见颜色喜，抱琴三叹含徵宫。九畴不汨微禹力，尧舜岂无明与聪。推根致本贤意合，叙述况值太史公。贸金得玉莫忘宝，却过洞庭乘朔风。猿休啼月月色好，还来旧山伴狙翁。"}