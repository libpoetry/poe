{"id":"1030617","title":"玉堂真丈索毋自欺斋诗","dynasty":"宋","author":"蔡沈","text":"人心具天德，气禀有昏明。学以致其知，善恶义乃陈。恶既在必去，善即在持循。知之虽曰至，行之贵乎诚。念虑或未实，覆护寻亦生。遂令负初心，怛焉愧于人。君子必谨独，暗室十目瞋。毫釐不苟徇，隐微常战兢。好恶慊于己，择言无在身。由中以达外，万善皆精纯。大书毋自欺，高斋扁新名。居常目在是，以况汤盘铭。"}