{"id":"677048","title":"送张子石北上","dynasty":"明","author":"李流芳","text":"衰柳不堪折，烟霜留旧容。毵毵扬子岸，犹惹渡江风。马首初向北，不知关路重。黄河冰连山，金台尘蔽空。路难良可叹，汗漫思无穷。我昔事驰骋，临老万事慵。贵交久削迹，一丘息微躬。长安尺一书，十年不复通。当今谁爱士，此道如盲聋。知子徒有心，致身竟何从。子实慕风节，非独文采丰。遇合亦寻常，壮夫岂苟同。去去勿复道，行矣慎秋冬。"}