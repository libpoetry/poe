{"id":"521686","title":"伐薪","dynasty":"明","author":"顾清","text":"秋霖害我稼，卒岁沦洪渊。青山富薪槱，猛虎当昼眠。炊人屡告罄，饥仆怒争先。平生怯懦心，蜂虿等戈铤。会众伐金鼓，长驱陟其巅。我进彼亦退，芟夷砉无前。方舟杂稛载，浩歌戒言旋。阴风海上来，白雨如奔川。飘零不自救，狼籍遍原田。虎暴厌人肉，村墟哭相传。履险指一爨，命邻伥鬼编。幸胜天复尔，栽培岂其然。生人亦已久，秽德熏彼玄。鸱枭啄鸾凤，阘茸乘后贤。横奔不复制，伊郁谁当宣。由来城门火，横及池中鲜。严霜下百草，岂择兰与荃。沮洳本自处，屡空谁尔怜。似闻老农说，丰穰在明年。行看饫浆酒，岂复忧厨烟。小忍济乃大，天运有推迁。再拜谢老农，买金镌尔言。"}