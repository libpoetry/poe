{"id":"246671","title":"夏至·冉冉青春移","dynasty":"现代","author":"叶嘉莹","text":"冉冉青春移，亹亹朱夏至。新荷叶乍圆，笋竹生阶次。衷怀良未更，所悲时序异。日暮怀远人，彷徨渺吾思。回望碧云合，西山杳苍翠。晼晚白日颓，夕霞正流媚。盛年须及时，颜衰不复稚。愿携尊及罍，高歌谋一醉。为善愿勉旃，非为荣名贵。达者识此机，酒中有深味。"}