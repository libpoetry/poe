{"id":"102971","title":"答刘原甫·生平多交友","dynasty":"宋代","author":"梅尧臣","text":"生平多交友，常恨会遇稀。每念相笑语，昨是今或非。重惜向时游，出处苦乖违。从今傥有酒，莫问梨粟微。前夕呼我饮，遣奴来扣扉。暗犯风雪往，醉脱冠服归。夜来新霁月，清吐万里辉。刘郎戴幅巾，江叟披褐衣。相过无百步，谁虞窃诃讥。三家苦循环，但知具甘肥。"}