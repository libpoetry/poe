{"id":"635370","title":"除夕歌","dynasty":"明","author":"成鹫","text":"蜡烛一寸长，照我万古心。人寿不得如天地，何况天地终湮沉。今年舍我去者三百六十日，去日之日，来日之日，倏忽往还成古今。古今今古转相迫，大地茫茫同作客。当前错过骓莫追，西方未明东方白。人人尽道明日是明年，忘却今年今月今日与今夕。今夕云何，岁月无多，膏火自煎烁，金石潜销磨。一元十二会，刹那还刹那。刹那刹那那更得，时乎时乎胡可失。北风吹霜疾如箭，犁星既没水生骨。东邻沽酒守庚申，南舍焚香祠太一。山翁不知老将至，曲枕右肱舒左膝。天鸡啼破梦中春，一道神光生白室。大声唤起隔年人，此时正是腊月三十日。"}