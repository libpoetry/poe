{"id":"1222316","title":"江船二咏 其一 篷","dynasty":"元","author":"王恽","text":"尺箦编黄芦，节□数须只。长短随所宜，张弛易为摘。一傍系脚索，若网纲总缉。北人布为帆，南俗篷以荻。舟师贪重载，高挂借风力。顺流与溯波，巨鹢添羽翮。望从远浦来，一片云影黑。乱冲渚烟开，重带江雨湿。百里不终朝，用舍从顺适。夕阳见晚泊，堆叠纷襞积。水虽物善利，其助乃尔益。"}