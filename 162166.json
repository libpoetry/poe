{"id":"162166","title":"田父吟·清溪眇如斗大吧","dynasty":"宋代","author":"方逢辰","text":"清溪眇如斗大吧，万山壁立土硗瘠。百分地无一分田，九十九分如剑脊。一亩之地高复低，节节级级如横梯。畈心一畦可一亩，边旁一亩分数畦。大家有田仅百亩，三二十亩十八九。父母夫妻子妇孙，一奴一婢成九口。一口日瞰米二升，茗鹾醯酱菜与薪。共来日费二三斗，尚有轮官七八分。小民有田不满十，镰方放兮有菜色。曹胥乡首冬夏临，催科差役星火急。年年上熟犹皱眉，一年不熟家家饥。山中风土多食糜，两儿止肯育一儿。只缘人穷怕饿死，可悲可吊又如此。有司犹曰汝富民，手执鞭敲目怒视。今年淫雨天作难，汹涌澎湃四五番。浮尸弊屋环江下，迸出裂地如鲸奔。半山都成水泽国，平地皆作龙蛇窟。水头晚退早复来，屋角朝出夕又没。岿然令丞簿尉衙，下视四境无人家。水平归家无屋住，有屋住者无生涯。农民抛家认亩陇，担砂翻石肩皆肿。百千一亩判晚身，一坵分作两坵种。都来一亩无百千，买身已费半百钱。眼前插种已剜肉，头后丰歉酒在天。晚田再种未可保，早田无身为出草。皂衣旦暮来槌门，今年苗税催得早。打快织机趁头网，作息糴米输苗仓。更有一言牢记取，断不许人言灾荒。"}