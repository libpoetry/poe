{"id":"813336","title":"秋兴客长安作五首","dynasty":"清","author":"李因笃","text":"长安四代提封地，指顾中原据上游。乱水遥分飞雪幕，清歌旧识采莲舟。园陵翠柏填薪市，帝子朱门起战楼。转饷江天频告瘁，南方征调几时休？三川北拱帝城开，古殿阴移万树哀。地老黄蒿通作柱，霜侵白骨半生苔。临城猎骑櫜弓入，带郭渔舟击棹回。近说西羌诸部劲，秋深牧马过边来。终南太华古林垌，更使长河绕户庭。日落夕曛三辅紫，云开秋色五陵青。门空光禄群游榻，院冷尚书旧讲经。何处笛翻《杨柳》夜，故园风雨忆飘零。西来宛马络青丝，万炬围城罢猎时。黍逼故宫秋自满，鸿号中泽暮何之？浮云回首悲关塞，返照经心望崦嵫。一滞双洲情不惬，蒹葭摇落好谁思？曲江池水已成墟，江岸篱花傍客车。采地纵观周召邑，沧波高枕汉唐渠。村舂廖落斜阳里，野哭分明旧创馀。咫尺村陵连郑谷，抚时怀古一踌躇。"}