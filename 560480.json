{"id":"560480","title":"惜木诗为卞季深作","dynasty":"明","author":"徐庸","text":"徂徕有松新甫柏，坚久根枝同铁石。山川种秀遂生此，不为冰霜改颜色。凌云落落真伟哉，登用定充梁栋材。工师匠石肯虚负，清庙明堂从是开。卞家原出簪缨族，扈从南来思卜筑。先公择地得昆陵，始辟田园仍架屋。广栽树木堂宇前，森列不下数十千。传芳自昔到今日，屈指忽经三百年。天书一旦来常群，欲作矇瞳通海运。军夫旁午持斧斤，斫伐纷纭宁许靳。八龄童子名如兰，以首触吏频遮栏。生成念是先世物，哀号那忍多伤残。贤哉县宰陈斯道，为赋诗章感怀抱。岂惟才量等神童，方寸昭然见仁孝。我观珠玉旧如新，世上贻谋能几人。好入董狐佳传里，何惭千古播清尘。"}