{"id":"369417","title":"沁园春·题许迈孙石交图卷","dynasty":"清代","author":"杨葆光","text":"闻道娲皇，炼石成天，浩劫几更。任蓬莱万丈，神风引去，平泉一片，宿酒难醒。幻出玲珑结成衿契，数尽人间落落星。襄阳外，更疏狂似我，也要呼兄。平生头角峥嵘。便地老天荒许订盟。且云根栖素，相依春燕，烟峦息影，莫吼秋鲸。惟士无田，小人有母，同此湖山眷恋情。添生面，当潇潇对坐，閒诉生平。"}