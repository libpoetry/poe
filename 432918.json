{"id":"432918","title":"孙楚良假观陆惕夫意园图册题四绝归之","dynasty":"近现代","author":"施蛰存","text":"罨画楼台弹指开，吴笺十幅是蓬莱。意游无住兼无染，不赋人间归去来。四十年间百事非，几家乔木劫灰飞。何如画里风光好，犹是吴江旧钓矶。金谷芳华即世衰，平泉草木及身移。知君作计真高绝，意下园林孰可窥？我亦身同不系舟，行年六十尚飘浮。胸中丘壑分明在，欲起先生彩笔收。"}