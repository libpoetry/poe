{"id":"1077336","title":"隐圃岩桂盛开兴宗屡以为供赋长篇以谢其意并简志宏","dynasty":"宋","author":"李纲","text":"沙阳岩桂虽云多，不若隐圃为骈罗。结根盘据极高大，荫庭一亩才数科。青葱翠盖俯轩槛，夭矫苍虬交枝柯。森森密叶碧如玉，扑扑细蕊黄于鹅。风传剩馥尚酷烈，月散清影长婆娑。幽香岂止到十里，妙质端恐移金波。不随春景斗妍媚，直与秋色争清和。芳鲜似欲伴佳菊，冷落更觉怜衰荷。幽人爱此自培植，林下不知双鬓皤。为予折赠诚有意，欲遣鼻观通禅那。吾衰万事付之懒，不饮奈此秋光何。径须造诣谋一醉，莫待花落沾庭莎。妙香吸引入肺腑，吐作佳句同吟哦。"}