{"id":"763290","title":"水调歌头 其一 听丁翁弹难曲旧事","dynasty":"清","author":"吴绮","text":"天宝当全盛，犹记旧宜春。繁华最称南国、花柳斗尖新。歌舞六朝门巷，金粉千家烟雨，楚润好精神。我始欲愁笑，何事近黄昏。秋风起，人世改，换朱门。后庭一曲、不应恰向我时闻。重见白头遗老，细数新亭旧事，此际黯销魂。仆本恨人耳，掩泪对青樽。"}