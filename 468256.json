{"id":"468256","title":"羊肠坂","dynasty":"明","author":"谢肃","text":"太行山，天井关，关南关北脩坂盘。恰似羊肠百里千万折，萦岩络嶂曲穿怀泽间。泽州城南岗阜拥，万牛服箱难引重。绝厓黑入河底深，奇石铁积坡头竦。振衣?杌上青天，时甘啸虎兼啼猿。䧺峰四嶂日色薄，大树群撼风声寒。当关有庙何丹碧，鲁叟西来游晋国。一闻蕳子杀贤臣，从此回辕馀辙迹。仞墙瞻仰重低佪，轻车荦确行崔嵬。白云在望亲舍远，翠华入想銮舆来。聊憩松亭足清旷，尘缨净濯寒泉上。遂餐梨栗度星轺，更挽藤萝到横望。横望何所见，天地都苍茫。大河沄沄通碧汉，旭日杲杲生扶桑。分明梁卫?原陆，萧瑟烟芜连黍稷。荆榛自上信陵坟，菉竹谁歌武公德。拄剑微吟气惨悽，前登碗子城巍巍。失路深怜阮校尉，摧轮大笑曹征西。何如晋王今就邸，并驾四牡安无危。蹄轮相踵日南北，关吏独问余奚来。我本石门云卧叟，偶客山东转山右。尧舜之化虽寂寞，追寻禹迹聊奔走。蟋蟀号寒再在堂，却随鸿雁向南翔。此行周览太行了，匆复俯睨黄河阳。河阳自是形胜地，天生许公才德备。公乎去矣梁木堕，落日覃怀一长喟。"}