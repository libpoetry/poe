{"id":"491284","title":"春日游武山柬同游者","dynasty":"明","author":"刘崧","text":"携酒陟层巘，披榛趁幽途。眷言宾友集，乐此山水娱。烟峦既合沓，风磴复盘纡。济济丽服偕，洋洋清奏俱。维时春气暄，谷鸟鸣相呼。丛柯自交叶，花萼方承跗。始登天宝坛，稍瞰北岩隅。丹井注紫霞，云峰耀玄珠。龙洞辟南巅，层宫俨清都。纵目领众奇，游心周八区。相劝各欢饮，击鼓吹笙竽。立监视行觞，更仆佐倾壶。舒怀或同笑，愤志亦独吁。所欣契谊齐，幸免礼法拘。言归已向夕，落日相携扶。奕奕花间灯，馀辉烂星湖。岂曰恣沈湎，庶用弥忧虞。寄言城市子，此乐今恐无。"}