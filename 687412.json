{"id":"687412","title":"贱降前一日俞厚庵暨沃泉携酒饮予舟中即席奉谢二首","dynasty":"明","author":"孙承恩","text":"贱子明朝初度辰，故人高谊重相亲。曳裾自是论交旧，倾盖兼逢托契新。有酒且酬今日兴，无闻空负百年身。孤舟落日寒江晚，独向天涯感慨频。云山归路正漫漫，愁绪无缘得自宽。初度又逢明日是，一樽聊尽故人欢。旷怀直欲齐今古，浩啸何妨落佩冠。醉去狂来浑不禁，欲将长铗向君弹。"}