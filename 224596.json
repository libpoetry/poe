{"id":"224596","title":"贺新郎·惆怅秦淮路","dynasty":"宋代","author":"王奕","text":"惆怅秦淮路。慨当年、商女谁家，几多年数。死去方知亡国恨，尚激起、浪花如语，应不为、黍峰蒲缕。花隔青溪胭井湿，又谁省、此时情绪。云盖拥，翠阴午。汨罗无复灵均楚。到如今、荃蕙椒兰，尽成禾黍。疑是龙穿王气，遗恨六朝作古。□留与、浮歌载醑。天外长江浑不管，也无春无夏无晴雨。流岁月、滔滔去。"}