{"id":"699240","title":"病中漫兴八首","dynasty":"明","author":"袁中道","text":"家计虽贫未夺糈，近来多病遂闲居。抚琴一室山皆响，吮墨频年草似书。自散钵斋供慧鸟，新敷盆藻护文鱼。小劳亦是调身法，雨后园蔬手自锄。山园十亩半新篁，嫁枣疏葵也似忙。岂以心灰分去住，总缘身病决行藏。空阶月洒花枝雪，静夜寒添鹤背霜。歌扇舞裙都委却，那伽妙定一炉香。青苔冷冷照柴扉，也有闲人伴息机。枣柏先生移锡至，烟波老叟掷纶归。玄言不怕知音少，碧落从来赝本稀。燕雀相逢堪自得，懒随黄鹄薄天飞。艳陨芳销春又秋，雁王鹿女共夷犹。偶穿竹叶烟中径，自坐梅花水上楼。冷石烟汀鸥鸟梦，金题玉躞蠹鱼游。亦从药裹关心后，闲却湖边小钓舟。风篁能笑亦能言，玄对经年静掩门。定里空书惩往事，老来梦哭念深恩。雄心已逐烟云散，绮习犹余笔砚存。春水桃花还有兴，一函先达武陵源。麈事何曾挂笑颦，闲时一杖步花茵。无才永定山中计，有病催成道者身。冒雪出云朝絮絮，残霞逗日夜鳞鳞。近来微有安心处，调象如今渐已驯。绿琴入匣任尘封，老去逃人兴转浓。马氏由来讥画虎，叶公原不爱真龙。闲听谷口悬雷瀑，细数山南破墨峰。知己可怜凋丧尽，盘桓空对一株松。世缘终浅道情深，况是头颅老渐侵。白社六时销晚节，《朱陵四择》悟良箴。雕沙画石他生习，点雪消冰近日心。肤骨总宜双淡漠，不妨皓首寄《珠林》。"}