{"id":"1020628","title":"阐提歌","dynasty":"宋","author":"释梵琮","text":"无住著，老禅魔。欢喜少，恶性多。三毒花中结苦果，蒺藜园里养蜂窠。说调普贤卖白象，呼唤儿童填黄河。戏弄南山老虎，踏翻北海沧波。洗尽佛祖冤，法战罢干戈。五千文字拭抹布，一会灵山粪扫箩。谩将无义语，唱起阐提歌。调古不堪听，声极透岩阿。能妙转，绝扪摩。六用机中抽线，电光影里撺梭。织成无缝袄，绣出没底靴。三台舞罢呵呵笑，笑倒多年黑老婆。"}