{"id":"1035234","title":"念奴娇 刘左史光祖生日","dynasty":"宋","author":"魏了翁","text":"岸容山意，随春好，人在春风独立。立尽闲云来又去，目断一天红日。岂不怀归，于焉信宿，此意无人识。只看鬓发，丝丝都为人白。风露正满人间，齁齁睡息，浑不知南北。要上南山披荟蔚，谁是同心相觅。天运无穷，事机难料，只有储才急。愿公寿考，养成元祐人物。"}