{"id":"802916","title":"摸鱼儿","dynasty":"清","author":"杨夔生","text":"记年时、燕台诗俊，擘笺共话联夕。印梅窗户玲珑甚，吹满衣棱风雪。乡思切，指雁底、疏云澹胜江波色。柳梢楼末。只灯火天涯，小欢深醉，同听玉关笛。归来好，几度仓山烟月。茶人滋味清绝。旧家乔木留云住，苍翠画图如积。欹藓石，认秋老、寒萤小卧枯荷侧。酒深惜别。怕后夜星辰，短篷双桨，轻似渡江叶。"}