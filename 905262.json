{"id":"905262","title":"赠上官法师","dynasty":"宋","author":"李吕","text":"法官道家流，修奉有年所。灵验感人多，时贤赠诗句。一日来访予，三揖进宾庑。函袖出异书，雷文加释注。涤手遍披阅，因果皆有据。纷纷秦汉后，死者略可睹。权量巧心计，悖道忘君父。贪淫蔑仁义，往往涴斤斧。质经吾圣人，有理无其故。迨乎震夷伯，隐慝才显露。嗟乎三代前，朴实犹近古。后者业虽炽，日甚造罪苦。不然子之书，何乃遽有许。自居田野间，兹事闻亦屡。又知今视昔，已复不胜数。蠢彼无知辈，徒诵孝悌语。人貌犬彘心，埋头入秽污。俯仰多厚颜，劬劳忍深负。目前恣为乐，遑恤盈墨簿。愿子持此书，镵石置通衢。比屋得大诫，毋致烦天诛。下愚终不移，自取任从渠。有能用斯言，仙籍登不诬。脱或秘弗示，与道终悬殊。述此赠行色，子其信否乎。"}