{"id":"400309","title":"阿旃陀石窟歌，次东坡芙蓉城韵","dynasty":"民国末当代初","author":"饶宗颐","text":"山深难以测湛冥，凿窟何年费五丁。一水倒泻玻璃屏，林木萧萧俄停停。经冬黝石不再青，洞门累累如流星。倔佹离楼各异形，二十九龛刹那经。砀基敷彩图仙灵，玄津重楫兼龙軿。法流是挹常惺惺，阒其无人徒歆馨。风低草偃闭明廷，洪钟虚受靡由听。穷巧彩章谁所令，朝日斐亹翼窗棂。神之去来总无凭，萧疏但赏物象泠。有扉终岁不复扃，画中金翅鼓修翎。钧天广乐响春霆，众姝玉立何亭亭。殿间欲勒千佛铭，共云异岭高竛竮。髣髴金策声铃铃，振我客愁愁不醒。群山奔走不遑宁，输与百丈倒净瓶，拈花意与日同荧。风前一叶警秋零，溪流半涸石苔腥。凉生火宅掩云溟，自笑此身同转萍。攀危安若履户庭，洗虑且去心中螟。于兹悟得无穷龄，伤怀莫学子才邢。"}