{"id":"748838","title":"呈恩缄庵尚书 其四","dynasty":"清","author":"柏春","text":"行军用侦谍，朴与黠相济。纯笃情不欺，儇巧机无滞。虏在吾目中，明镜绝尘翳。亦如血脉流，百骸岂顽痹。事因难见巧，心以定生慧。料敌无遁形，飞腾奋锋锐。傥教择未精，薰莸任同器。讹言乱神明，疑信迭牵制。将如狐听冰，何以决大计。始信用间难，爪探亦非易。"}