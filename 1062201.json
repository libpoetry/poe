{"id":"1062201","title":"和曾仲共大风折木歌","dynasty":"宋","author":"洪炎","text":"疾风岌嶪土囊口，阳崖中裂阴崖吼。南山乔木大百围，顷刻剪伐如断臼。修枝偃蹇掷龙蛇，直干崩山塞岩岫。干云蔽日扫地空，掣电奔霆翻覆手。山灵掩泣惋惜深，匠石含悲涕洟久。折臂而公黥而王，精金当镕玉当剖。断木刳为浮海航，路指银河上牛斗。委馀犹得宫殿材，琐细亦蒙梁栋取。万斛之舟可弗论，大厦帡幪此焉有。狂飙卷空欲奚为，寿被金石长不朽。天生大材将有用，乖逢相因孰先后。嗟尔乾枫与枯柳，摧折为薪尚谁咎。"}