{"id":"640847","title":"袁氏族谱诗","dynasty":"明","author":"童冀","text":"生民之初自古先，林林棼棼天壤间。后来作者有圣贤，制为氏族分姻㜕。犹虑后世昧本源，复著谱牒存简编。袁氏之先何蝉嫣，宣仲起家初氏辕。固为博士经术专，盎一名丝或氏爰。不知何年定为袁，邵公登用遘时艰。垂绅正笏立朝端，九重倚赖四海安。魏晋而下亦有年，代不乏人秉贞坚。石头忠节贯九泉，九原不死愧褚渊。恕巳殉唐尤可怜，功在社稷垂不刊。滋为唐相有圭田，请立家庙严豆笾。子孙似续遂绵延，散居四方日以蕃。鄞邑之族自宋迁，近代复有玉堂仙。奕叶业儒操椠铅，珙究六籍益覃研。自惟受姓岁二千，谱牒散轶伊谁愆。乃述所闻手自笺，尚病简略弗克全。我言禹功始浚川，放诸四海乃滔天。春秋书法得牵联，如彼瓜瓞方绵绵。枝牵蔓引相攀援，后人继承能勉旃。一传可至千百传，我作歌诗知其然，子孙世守如真诠。"}