{"id":"678622","title":"题画松","dynasty":"明","author":"李进（孟昭","text":"君不见灵隐山前小朵峰，入山九里皆青松。怒涛翻空捲江海，高枝挂石磻虬龙。西湖三月春意浓，锦囊骏马呼奚童。清阴夹道生爽气，金粉扑面香濛濛。两年不踏湖头路，转眼春来又春暮。画中忽见一株松，彷佛山前幽绝处。幽绝之处多仙灵，吾独何为缚尘缨。寄谢仙灵许同隐，准拟长镵寻茯苓。"}