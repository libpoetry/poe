{"id":"812089","title":"重来","dynasty":"清","author":"孙原湘","text":"重来碧玉旧情人，认取灯前窈窕身。百媚生成无若秀，七情流露莫如真。眼波能剪魂摇水，肌雪全消酒入春。应笑桃花未开日，何曾洞口见刘晨。湘帘高揭字如丁，认得秦楼小凤翎。十索歌成嫌夜促，四弦弹彻当秋听。偶提往事颜微赤，偏遇才人眼最青。珍重海棠休易落，杨花犹得化浮萍。"}