{"id":"787602","title":"同日饮洛翘处转至周宅","dynasty":"清","author":"许传霈","text":"窗前学书晋永和，窗外山色入青螺。永和帖言休禊事，群贤不集劳思多。午餔将酣手将覆，忽来知心载酒过。神如行云流如水，以文为网礼为罗。罗致奎映楼之北，兴高若剑出太阿。鹦绿泉香烹新茗，鹅黄酒泛郁金波。笑我连朝困饮食，疲兵那得荷矛戈。再战再北援不至，不入诗魔入睡魔。座中佳士新取妇，宛如兔丝附女萝。夭桃枝头春意闹，踏青池畔裙色拖。酒馀罔识时朝暮，踵门醉倒屋婆娑。春华自当惜年少，结并蒂花出水荷。嗟哉东园有好女，徐行佩玉不鸣珂。芳菲固得赏幽谷，过时不采空蹉跎。归读南华经一卷，轩车不到新如何。"}