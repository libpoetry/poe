{"id":"271747","title":"无闷·花外琼箫","dynasty":"现代","author":"李岳瑞","text":"花外琼箫，春色二分，肠断曲屏山底。正远梦醒初，篆烟香腻。小槛霏红万点，渐化作、濛濛燕支泪。又踏青期误，丝痕絮影，尽随流水。憔悴。遣无计。怅钗约镜盟，浅深芳字。问天际、微波玉人归未。旧恨东风漫省，更添送、新愁鹃声里。还怕剩、一角斜晖，又被乱莺啼坠。"}