{"id":"855114","title":"径山无畏老人从旁郡来解包武康观音院昨日访别云当走钱塘吴兴二郡谒林丰二主人仆怪其枯槁淡薄士当无求于世反从事于王公门墙下老人知仆意因云二公有道士我佛所谓大长者辈今佛长城在彼我当归之仆是其说作诗以饷其行老人常挂瘗鹤铭于座右自言得其行笔法又苦吟名于士大夫间屡过仆东堂饭每称吾家饭美以故并载诗中","dynasty":"宋","author":"毛滂","text":"海上仙人为守关，杖头风月冷金镮。秖缘长者曾倾盖，不为诸侯故出山。瘗鹤字勤衫袖黑，敲门诗苦鬓毛斑。归来一钵东堂饭，自有溪云作伴閒。"}