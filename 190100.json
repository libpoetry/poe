{"id":"190100","title":"次韵·九顶如故人","dynasty":"宋代","author":"李新","text":"九顶如故人，要见或可期。下有瓜字江，一别长相思。作客殊不恶，何苦独念兹。吾宗此登临，未觉鸟道危。白云缭篮舆，一线归路迷。且裁半隐衣，令与蜡屐宜。吐雾隔凡俗，胜游那许追。我亦癯仙流，讵堪逋客随。江山自美女，生憎铅黛施。遐瞩岂厌意，所遇亦复奇。峨峨青蝉冠，嫋嫋紫金覉。问公是中乐，鼠辈保与知。渠爱钱神论，公有山行诗。"}