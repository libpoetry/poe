{"id":"708342","title":"万年欢  春初系用史邦卿春思韵","dynasty":"明末清初","author":"龚鼎孳","text":"一笑东风，喜寒梅尚繁，香散瑶雪。携手花前，重见酒杯豪发。铁石销磨未尽，算只有、风情痴绝。生抛撇、瘴戟蛮装，更央珊瑚枕埋骨。而今虎须怒歇。料天荒地老，比翼难别。络粉调笙，还让引裾人物。尽取头庭重印，肯换却、纤纤霞袜。甘心署。锦队钳奴，五湖遍管烟月。"}