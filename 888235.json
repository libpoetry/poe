{"id":"888235","title":"北湖饱饭径寝颓然甘甚殆畴昔所未有也作此以示阿坰","dynasty":"宋","author":"吴则礼","text":"读书聊尔只欲眠，半世浪比边孝先。白头来煮阿弓糜，偶然甘寝如许奇。醍醐酥乳无上味，方我饱眠方掩鼻。诸天种种妙伎乐，方我饱眠堪作恶。北湖久参真法器，老年端入睡三昧。齁齁休遣莺唤醒，妙处只今儿辈听。"}