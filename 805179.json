{"id":"805179","title":"满庭芳 竹岩嵯尹重来江左，出《双鬟伴读图》嘱题，尚是十年前所作，展卷慨来，为赋是解","dynasty":"清","author":"储润书","text":"白傅杨枝，樊川绿叶，当时犹未成阴。东风晼晚，芳梦杳难寻。回首读书亭榭，徒惆怅、花落春深。闲情赋、十年抛却，缄恨到如今。画图还省识，娉婷左右，两两同心。算蓬山小劫，也历升沉。试问重逢何处，拈红豆，空盼青禽。须珍重，香温茶熟，莫漫理瑶琴。"}