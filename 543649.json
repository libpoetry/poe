{"id":"543649","title":"晋陵夜泊寄怀张总戎黄刺史","dynasty":"明","author":"胡应麟","text":"君不见黄叔度，胸次汪汪千顷波。君不见张茂先，襟怀朗朗百间屋。萍踪邂逅天东南，把臂论心洞肝腹。张公僦舍宗阳宫，生平侠气摩苍穹。高牙大纛屏一壑，十年钓艇横西风。黄君卜筑紫阳岫，四壁图书坐清昼。雌雄二剑巧相值，错落寒光映袍袖。一朝遇我肺肝亲，青天散发成三人。把杯白眼望晴昊，寒冬大壑回阳春。围炉煖阁坐深夜，弹棋覆局流星文。形骸不将尔汝隔，往往一诺悬千钧。邀我湖头结新社，春花秋月长为邻。何意风波起仓卒，转盼交游异南北。脂车秣马发中路，把袂河梁壮夫泣。青衫潦倒困一经，俯首王门弄齐瑟。平津相君差快意，吐哺延宾近东壁。客星帝座宁久眠，梦入桐江钓鳌窟。吕梁震泽天茫茫，极目飞云横太行。遥看亲舍宅其下，霜鬟雪鬓垂高堂。功名富贵果何物，经时乞米留长杨。扁舟便作五湖客，重孥十口歌沧浪。黄河浊浪浩无际，支祁魍魉争豪强。大鲸如山奋鬐鬣，参差一叶浮沙棠。穷途历尽抵淮甸，南下维扬疾于箭。却忆张黄两故人，宿昔河梁涕沾面。男儿有身百不忧，千秋大业宁公侯。三孤九列亦馀事，荣华倏忽同蜉蝣。君不见张公英雄盖一世，烟阁云台了无系。忘却麒麟第一人，独往寒山问真谛。君不见黄君意气横青霄，一麾海上游逍遥。垂天大翼六月息，中林往往嗤鹪鹩。我今胡为尚泥滓，布袜青鞋共吾子。四百八十金银台，割据湖山誓从此。"}