{"id":"1117858","title":"家园小酌二首","dynasty":"宋","author":"陆游","text":"旋作园庐指顾成，柳阴已复著啼莺。百年更把几杯酒，一月元无三日晴。鸥鹭向人殊耐久，山林与世本无营。小诗漫付儿曹诵，不用韩公说有声。满林春笋生无数，竟日鸬鹚来百回。衣上尘埃真一洗，酒边怀抱得频开。池鱼往者忧奇祸，社栎终然幸散材。世事纷纷心本懒，闭门岂独畏嫌猜。"}