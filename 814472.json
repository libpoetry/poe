{"id":"814472","title":"送嶰筠赐环东归二首","dynasty":"清","author":"林则徐","text":"得脱穹庐似脱围，一鞭先著喜公归。白头到此同休戚，青史凭谁定是非？漫道识途仍骥伏，都从遵渚羡鸿飞。天山古雪成秋水，替浣劳臣短后衣。回首沧溟共泪痕，雷霆雨露总君恩。魂招精卫曾忘死，病起维摩此告存。歧路又歧空有感，客中送客转无言。玉堂应是回翔地，不仅生还入玉门。"}