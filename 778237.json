{"id":"778237","title":"摸鱼儿·湖上饯秋，兼送江秋珊大令赴甬东","dynasty":"清","author":"杨葆光","text":"怅秋风、只留今日，芦花摇荡无计。兰舟一路勤相惜，幸是嫩晴天气。拚且醉。莫放过今朝，四面山迎翠。斜阳去未。只蝶梦怜花，鸦栖妥叶，堪共慰憔悴。苏堤畔，多少离情别意。飞鸿教与书寄。而今不道秋真去，暮色也都萦系。君莫戏。度一阕骊歌，竟作春镫谜。休嫌况瘁。祝琴剑归来，西泠雅集，重与赋秋思。"}