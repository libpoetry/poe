{"id":"755239","title":"烧诗","dynasty":"清","author":"张梦龙","text":"汨罗江上一女子，生来二十九年矣。文章牢落苦无成，滔滔岁月看流水。忆昔儿时喜读书，操治简策若蚕枲。先公经术寿日月，茫茫沧海失涯矣。自陈榛椇执中馈，墨守膏肓百不理。夫子论诗独逴跞，苍龙出没天河里。书窗讽咏有倡和，往往驽骀随騄駬。贞松百岁连枝叶，庶几文字共终始。岂知人事倏变迁，羸者未亡壮者死。黔娄先生终有谥，柳下大夫何须诔。孤儿顽稚须教诲，旧经重翻颡有泚。惟有诗稿不可读，使我徒增忉怛耳。呼儿爇火摧烧之，长向九京伴才鬼。"}