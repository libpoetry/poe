{"id":"862478","title":"黄华歌","dynasty":"宋","author":"王柏","text":"太极动兮两仪分，四序纲领秋与春。机缄密运乎三百六十五度之外，浩浩万物资生成。清明纯淑不易遇，间禀英气俱异人。堂堂忠定公，独得东方仁。维持帝出震，嵩岱钟精神。定策庆元初，皇宋二百四十年社稷归经纶。肆我东阳侯，独得金天晶。兑正秋兮万宝说，宗星夜挟长庚精。扶圭缀组真相种，来与十有四叶天子苏寰瀛。春生秋杀造化功始备，前辉后映行见旂常新。炯炯御屏上，高揭刺史名。仁风霭四郡，溪山草木俱被循良声。须女晓浮南极瑞，山光水气腾祥云。百姓欣欣有喜色，一步拜手祈松椿。日君焕赫停宝驭，月妃婐?留文茵。金风玉露澄象纬，洞洞下鉴民之情。一祝吾侯早归绛阙佐明主，坐使天下风俗还真淳。再祝吾侯多男子，森森兰玉盈阶庭。三祝吾侯春秋八千岁，琼浆玉斝长对黄华斟。"}