{"id":"163349","title":"寿李子先·正阳用事月初吉","dynasty":"宋代","author":"程公许","text":"正阳用事月初吉，骑鲸之孙生此日。滴露能将三画吞，积风少忍六月息。平生最耐反复看，其文炳彪心地直。骨肉十年长眼青，今年差觉丛谈密。一尊称处风风晓。红药丫头香露湿。谁令绝艳殿光景，群葩敛避表独立。洗尽人间丹粉妍，倾国倾城须正色。文章瑞世宁论晚，时来造物能借力。为君折花起长歌，请君满引无余沥。丹霄一武不难梯，更看飞阶弄吟笔。"}