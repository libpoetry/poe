{"id":"780140","title":"金缕曲 柳眼 叠前韵","dynasty":"清","author":"叶绍本","text":"可是才中酒。认东风、惺忪阑角。倦还开否。一片青垂蘼芜陌，怅望孤城似斗。已盼到、寒消九九。楼外斜窥春意嫩，正红闺、离思和愁守，章台畔。好回首。长堤杳杳花骢走。阅多少、青衫丝泪，玉酥纤手。似笑还啼斜阳里，此段风情谁受。著几树、永丰坊口。问讯星眸眠乍起，向个侬、眉底评妍丑。娇无那、映珠牖。"}