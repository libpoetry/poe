{"id":"1132285","title":"安宣抚生日","dynasty":"宋","author":"魏了翁","text":"知是皇家几世仁，天开人物作长城。元崇雅号济时相，景略真成间代英。天路旂常铺绩用，中原草木识威名。北征西略公馀事，应念同胞百万生。疏戆烦公刮目看，肯持谀语祝加餐。千钧弩上机宁易，百尺竿头步转难。事遇快时聊复忍，民当急处略须宽。扫除荆棘栽梨枣，累璧重圭耐岁寒。"}