{"id":"117485","title":"寒食游南湖·春睡午方觉","dynasty":"宋代","author":"苏辙","text":"春睡午方觉，隔墙闻乐声。肩舆试扶病，画舫听徐行。适性逢樽酒，开怀挹友生。游人定相笑，白发近従横。绕郭春水满，被堤新柳黄。官池无禁约，野艇得飞扬。浪泛歌声远，花浮酒气香。晚风归棹急，细雨湿红妆。携手临池路，时逢卖酒垆。柳斜低系缆，草绿荐倾壶。波荡春心起，风吹酒力无。冠裳强包裹，半醉遣谁扶。"}