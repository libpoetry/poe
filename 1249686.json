{"id":"1249686","title":"题林泉雅趣图赠杜玉泉","dynasty":"元末明初","author":"谢应芳","text":"泉翁爱山如爱客，到处好山皆莫逆。脚根不涴京洛尘，面纹长带烟霞色。奚童抱琴翁曳屦，长日山中看流水。万松清籁响如弦，满地白云吹不起。桂花萝月秋复春，野花幽鸟情相亲。巢由相去数千载，黄绮以来能几人。山颠水涯风物美，都在我翁诗卷里。庄周梦蝶蝶梦周，览是图者同天游。"}