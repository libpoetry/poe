{"id":"501150","title":"水调歌头 九首  其六 赠台医张氏","dynasty":"明","author":"陶安","text":"良医比良相，活物是奇功。乾坤万古生意，收入药囊中。屋上石城云树，砌下秦淮烟浪，掩映杏花红。仲景有家学，照耀大江东。悟金丹，传宝诀，契参同。一方共仰，司命台閤誉何崇。谈笑香生兰室，指顾春回茅舍，沉痼扫除空。行矣展高志，寿域蔼仁风。"}