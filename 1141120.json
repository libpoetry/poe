{"id":"1141120","title":"醉时歌","dynasty":"宋末元初","author":"黄庚","text":"茫茫古堪舆，何日分九州？九州封域如许大，仅能著我胸中愁。浇愁须是如渑酒，曲波酿尽银河流。贮以倒海千顷黄金罍，酌以倾江万斛玻瓈舟。天为青罗幕，月为白玉钩。月边天孙织云锦，制成五色蒙茸裘。披裘把酒踏月窟，长揖北斗相劝酬。一饮一千石，一醉三千秋。高卧五城十二楼，刚风冽冽吹酒醒，起来披发骑赤虬。大呼洪崖拉浮丘，飞上昆崙山顶头。下视尘寰一培塿，挥斥八极逍遥游。"}