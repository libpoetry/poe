{"id":"591194","title":"菊湖","dynasty":"明","author":"欧大任","text":"勇退返初服，澄心鉴天湖。湖滨颇有菊，涧上亦有蒲。考槃结蕙帐，捐佩思蒪鲈。明公昔膴仕，赤舄逊硕肤。裘马临淮海，图书归益都。白麻竟不起，台衮何为乎。夷尚且盍归，辞相千载孤。山颓木已稼，西州恸行途。江表复何赖，邻屋将瞻乌。古礼重祭社，湖草今渐芜。寒泉荐秋英，终古怀生刍。"}