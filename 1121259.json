{"id":"1121259","title":"喜雨","dynasty":"宋","author":"林希逸","text":"闽南为雨久嗟吁，守令焦劳已月馀。儿在蓝溪祈更苦，翁缘忧旱又忧渠。黄檗山前五百仙，诸村迎祷过溪边。阴云竟日凉如水，不待仙回已沛然。晓云如墨幕诸山，飞瀑倾河顷刻间。一喜令人无著处，长歌攲枕听潺潺。望望蓝溪未得书，痴儿见说为斋癯。逢人多问南来者，紫帽山前雨有无。"}