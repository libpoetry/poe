{"id":"814400","title":"学圃","dynasty":"清","author":"林占梅","text":"薙草诛茅地数弓，连町茅栗郁葱葱。挽车劳勚徒思妇，作约殷勤每课童。鸦嘴泥黏朝雨后，鸭头水挹晚塘中。从来机事生机械，抱瓮犹存上古风。闭门种菜当生涯，戴月锄云趣益赊。方宅阴浓陶令柳，平畦绿蔓邵侯瓜。引泉堤外培菰首，插棘篱边护笋芽。不是西南城一角，客来错认作山家。"}