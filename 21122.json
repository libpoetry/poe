{"id":"21122","title":"杂古词·可怜江北女","dynasty":"唐代","author":"施肩吾","text":"可怜江北女，惯唱江南曲。摇荡木兰舟，双凫不成浴。郎为七上香，妾作笼下灰。归时即暖热，去罢生尘埃。夜裁鸳鸯绮，朝织蒲桃绫。欲试一寸心，待缝三尺冰。怜时鱼得水，怨罢商与参。不如山栀子，却能结同心。红颜感暮花，白日同流水。思君若孤灯，一夜一心死。"}