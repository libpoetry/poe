{"id":"489767","title":"贺梅子玉州判升同知","dynasty":"明","author":"袁华","text":"昆山古娄县，肇自秦汉置。沿革无靡常，东西屡迁治。张昭首锡爵，习俗颇醇粹。徂晋历唐宋，天挺生人瑞。王李文武才，范卫廊庙器。流风尚不泯，比屋敦礼义。伟哉教养功，必藉循良吏。皇元集大统，经国远垂制。乃俾县升州，秩视古男卫。牧守责匪轻，考最备五事。州介江海交，梯航四方至。击筑吹笙竽，化居联甲第。迩年兵旅兴，连营举烽燧。征输星火急，惨惨民日瘁。不有贤者出，何以慰憔悴。夫君列仙胄，来作州佐贰。炯然玉壶冰，岂受纤芥翳。忍穷如铁石，蔬食不二味。绣衣观民风，徒步屏车骑。察君能尽职，务德布恩惠。上卿太尉府，待君位不次。区区贪墨徒，朘剥崇货利。事露藉其家，窜殛及舆隶。嗟彼本无术，视兹胡不愧。蹇予濩落材，佔毕守章句。聊以纪之诗，用告诸在位。"}