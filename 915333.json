{"id":"915333","title":"张功父请祠甚力得之简以长句","dynasty":"宋","author":"杨万里","text":"老夫不及朱师古，纳却太常少卿得潼府。老夫不及张约斋，乞得华州仙观名云台。金印如斗床满笏，富贵何曾膏白骨。一世穷忙为阿谁，终日逢人皱两眉。卖身长须仍赤脚，忍面墦间乞东郭。添丁德曜喜欲颠，孤竹一箪真个错。张君有宅复有田，朱君归去无一钱。老夫老矣不归去，五柳先生应笑汝。"}