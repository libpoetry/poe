{"id":"780243","title":"金缕曲 送陈厚须甫前辈赴粤东讲席，◆已己岁和同人韵","dynasty":"清","author":"叶绍本","text":"劝尽瑶卮酒。看江山、有情如此，公能留否。一代才人陈无已，早识名高北斗。问故里、桥三百九。鸿雪前游同指点，谒崇祠、曾拜姑苏守。卅载事，猛回首。声华不胫天涯走。剧喜是、殊方把袂，蛮乡携手。桂岭环城岚烟翠，合让诗仙领受。只惆怅、相思江口。十幅蒲帆东去速，赋骊歌、拙调惭粗丑。伫尺素，书堂牖。"}