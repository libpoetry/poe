{"id":"268313","title":"台城路·寒窗人悄，雨夜灯昏，黯黯离愁，盈盈客思，信笔赋此，以写闷怀","dynasty":"清代","author":"郑兰孙","text":"雨声不尽离人恨，宵来倍添情思。抱影回灯，偎衾卸髻，待睡又还休睡。消红减翠，叹聚散匆匆，泥人清泪。缩地无由，柔肠不饮已如醉。黄昏悄然门闭。正瓶花玉冻，炉烟香细。漏永寒添，帏低风峭，谁识此时滋味。愁来怎避，想秋月春花，碧窗幽意。下九初三，予怀渺天际。"}