{"id":"608321","title":"颍阳山中赠登封燕明府","dynasty":"明","author":"区大相","text":"王乔玉舄飞，方朔金门待。久闻有仙吏，思愿与之会。君宦松山阳，而与箕颍对。案牍积烟霞，讼庭落苍翠。人吏青岩中，簪绅白云外。有时驱马出，独晤饮牛辈。虽复稍逢迎，顾少风尘态。乍到赏心惬，久游神理会。卧理时自闲，抚字亦劳瘁。洗耳未必贤，折腰岂为累。我寻五岳期，君报三年最。何日丹砂成，乘鸾谒华盖。"}