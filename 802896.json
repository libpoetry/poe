{"id":"802896","title":"木兰花慢 花朝简陈竹士","dynasty":"清","author":"杨抡","text":"喜花朝到了，记生日，有人同。正淑景迟迟，轻阴漠漠，雨渍晴烘。刚逢。一双社燕，想归来、还认旧帘栊。挽住天仙飞佩，忍教长恨西东。偎红。切莫再飘蓬。把酒祝东风。倚秦嘉镜槛，年年岁岁，春意玲珑。吴侬几多艳福，海棠巢直是蕊珠宫。定有鹃情蝶思好，词勾惹惊鸿。"}