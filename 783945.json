{"id":"783945","title":"题画二首 其一","dynasty":"清","author":"金朝觐","text":"有山无水树光燥，有水无山泽气多。安得依山尤近水，阴阳匀配相冲和。花掩映，树遮罗。有时罢读且释卷，有时垂钓不披蓑。荒苔落叶无人迹，一声款乃轻舟过。远山澹沱入烟雾，远水迷离生烟波。吁嗟乎邯郸梦好易反覆，长安道阻多蹉跎。世间佳境亦尽有，此心不动奈我何。"}