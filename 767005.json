{"id":"767005","title":"疏影","dynasty":"清","author":"俞士彪","text":"孤灯相对。万千回转侧，总不成睡。独自烧香，独自关门，却又自己安慰。当初记得曾孤另，也不像、这般牵系。向五更、时分雨儿，似哭被儿如水。若说轻离轻别，多应自错了，埋怨谁是。思与不思，忘与不忘，只好凭他心里。从前悟得伊家意，止不过、要侬憔悴。到而今、病染昏沉，也索教人存济。"}