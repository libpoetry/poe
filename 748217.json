{"id":"748217","title":"登犊山望太湖","dynasty":"清","author":"顾嵘","text":"我闻兹山本名胜，具区襟带争其盛。山光水色相澄鲜，载酒频游探奇境。我抱抑郁无由开，酒酣走上糟邱台。幽岩古洞与世异，置身恍惚登蓬莱。一回凭眺极游目，迷离万顷潮初足。吴艭一叶欲浮天，笑狎群鸥入空绿。波涛汹涌绝不停，山亦作势如相迎。山何相迎不可让，倾耳都作风霆声。须臾日暮山凝碧，千里无痕水天白。醉呼明月湖上来，照我山中倦游客。"}