{"id":"3495","title":"苏十三瞻登玉泉寺峰入寺中见赠作","dynasty":"唐代","author":"储光羲","text":"庆门叠华组，盛列钟英彦。贞信发天姿，文明叶邦选。为情贵深远，作德齐隐见。别业在春山，怀归出芳甸。逖听多时友，招邀及浮贱。朝沿霸水穷，暮瞩蓝田遍。百花照阡陌，万木森乡县。涧净绿萝深，岩暄新鸟转。依然造华薄，豁尔开灵院。淹留火禁辰，愉乐弦歌宴。肃肃列樽俎，锵锵引缨弁。天籁激微风，阳光轹奔箭。以兹小人腹，不胜君子馔。是日既低迷，中宵方眄眩。枕上思独往，胸中理交战。碧云暗雨来，旧原芳色变。欢然自此绝，心赏何由见。鸿蒙已笑云，列缺仍挥电。忽与去人远，俄逢归者便。想像玉泉宫，依稀明月殿。峰峦若登陟，水木以游衍。息心幸自忘，点翰仍留眷。恨无荆文璧，以答丹青绚。"}