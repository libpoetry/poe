{"id":"1124931","title":"月湾辟地山中诛茅归隐怡如赋诗次韵赞决","dynasty":"宋","author":"徐瑞","text":"一去山中廿二年，重来有约竟茫然。穷居笑我顽同石，文事多君彩印椽。今日开山作宗祖，向来弹铗等风烟。馀龄剩喜游从乐，更结青乌白鹤缘。作意归来孰谓非，挹芳有地复何疑。迟留固是全交道，勇退方知识事宜。尚用侍郎书户契，肯求节度买山赀。风流莫遣诸儿觉，共被同行又一奇。"}