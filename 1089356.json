{"id":"1089356","title":"邵廷评供职未阅月乞为淮南检法官以归赋长句见志次韵为饯","dynasty":"宋","author":"许及之","text":"圣朝亦知贱士丑，尚许追随牛马走。圄空幸免殚拙心，材散那能呈好手。万里来归尘扑面，一梦惊回柳生肘。同僚末至得斯人，眼底轮囷曾有否。青云直上气如虹，要津立登槎犯斗。惠文安得事仁尧，吏酷自应嗤小苟。相从几何突未黔，掉头归去依岩薮。拄笏聊看罨画山，岸巾且饮淮南酒。夫君自是皎洁姿，不用沧浪濯缨垢。正恐功名自逼人，更向王畿重结绶。"}