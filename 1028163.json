{"id":"1028163","title":"送秦仲防制干","dynasty":"宋","author":"楼钥","text":"秦郎相家子，被服一寒士。不味膏粱珍，嗜书如嗜芰。仕途乐平进，欲上行或止。制使护瀛壖，婉画幕中试。不避痴儿讥，但欲了官事。君贤他可及，好善无与比。公馀仍进学，访问无巨细。片言苟有闻，必欲穷根柢。一介有可观，穷阎必躬履。老我甘投闲，衡门人所弃。惟君异时好，时来访生死。淡交久而敬，清谈或移晷。一朝语余别，掺袪不容已。向来二三公，颇亦同臭味。去去群欲空，今君又行矣。欲归投金濑，尚眷甬东水。结交多老苍，要路有知己。青毡我家旧，勉旃收上第。先听传除书，使我喜不寐。别后未相忘，毋爱书一纸。"}