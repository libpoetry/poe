{"id":"835713","title":"十二郎 烟雨楼在滮湖中，其左背郭，西连鸳鸯湖，为禾中第一胜境。用梦窗垂虹亭韵题意","dynasty":"清末民国初","author":"陈锐","text":"絮云蘸水，放郭外、嫩情如凝。唤翠笛吹烟，银匏携酒，同上南湖钓艇。轧哑菱歌清香里，暗橹歇、鸥眠才定。看过雨荇荷，通波亭榭，渐忘尘境。佳兴。吴侬浣罢，淡妆窥镜。自鹿去苏台，蠡施偷嫁，谁向鸳鸯顾影。恨眼伤高，绮才消别，愁接越来潮冷。呵素壁、醉墨分题，付与塔铃摇暝。"}