{"id":"1061765","title":"上知府张朝请","dynasty":"宋","author":"慕容彦逢","text":"我公政事谁与俦，宛似当年陈太丘。德星光芒临宝婺，和气薰蒸凌素秋。天理人为默相应，果见丰盈入讴咏。浙滨诸郡正忧劳，谷上三农独欢庆。雨调风若无乖愆，六穟三禾大有年。不须更看斗魁覆，赐自我公休论天。朝廷勤勤念方面，天以公从人主愿。返火还珠昔谩闻，多稌遗秉今才见。德度恢恢真绝伦，北斗以南能几人。绣衣风宪荣光近，熊轼威仪恩命新。荆溪之子少也贱，为米折腰来佐县。五裤于今预蜀歌，三语何时同晋掾。公不见黄金百镒未为优，季布一诺百不愁。又不见李白不愿万户侯，惟愿一识韩荆州。贱子闻公名已久，今幸将身托趋走。短歌不惜赋渔阳，此声未便羞鸡口。"}