{"id":"621241","title":"春莫自板桥从诸父兄往从兄美彰墓上作","dynasty":"明","author":"黎遂球","text":"伊人不可见，山风落松林。形骸没颜色，土丘埋素心。昼鸟啼无听，潦水高为吟。我来随杖屦，携幼伤情深。草木自华实，彼穴何冥沉。丈夫入黄泉，流膏作甘霖。湿此层崖翠，千载留胸襟。周视作拱揖，泫泪不能尽。何况刊箕踞，一饮临苍岑。"}