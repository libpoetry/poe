{"id":"816307","title":"不寐忆元兄南行三首","dynasty":"清","author":"黄毓祺","text":"暗风吹雨夜萧森，布被支吾冷不禁。老别匪徒三日恶，淡交奚止十年深。床头饥鼠纵横出，阶下寒蛩断续吟。遥忆孤舟芦荻岸，有谁同我此时心。带甲纷纷正满天，定中何故忽飞翻。漫寻野鸭桥边鸭，莫听青猿洞口猿。调众五千犹可事，得人一二最难言。巾瓶日夕閒来往，珍重眉毛与结冤。先师灵骨可怜生，偏袒群然左右争。妄意猜枚同出手，从今孤掌苦难鸣。病躯霜后芭蕉树，俭岁墙阴荠菜羹。寄语诸方云水客，柴门虽设罢逢迎。"}