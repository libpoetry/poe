{"id":"954081","title":"和徐生假山","dynasty":"宋","author":"欧阳修","text":"匠智无遗巧，天形极幽探。谓我爱山者，为山列前檐。颓垣不数尺，万崄由心潜。或开如断裂，或吐似谺?。或长随靡迤，或瘦露崆嵌。阴穴觑杳杳，高屏立巉巉。后出忽孤耸，群奔沓相参。叆若气融结，突如鬼镌镵。昔岁贬荆楚，扁舟极东南。孤山马当夹，两岸临江潭。常恨江水恶，轻风不留帆。峰峦千万状，可爱不可谈。但欲借粉绘，图之挂纨缣。岂如几席间，百态生浓纤。暮云点新翠，孤烟起朝岚。况此穷冬节，阴飙积凝严。幽斋喜深处，远目生遐瞻。昼卧不移枕，晨兴自开帘。吾闻君子居，出处无常占。卷道或独善，施物仁贵兼。于时苟无益，怀禄古所惭。嵩山幸不远，薇蕨岂不甘。自可结幽侣，披云老溪岩。胡为不即往，一室安且恬。辱子赠可愧，因诗以自谗。"}