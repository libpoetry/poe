{"id":"691864","title":"结肠篇三首","dynasty":"明","author":"李梦阳","text":"哀者且停声，吊客坐在堂。听我结肠篇，曲短哀情长。五月廿七吾妻亡，厥明奠之罗酒浆。其牲伊何豮与羊，痛哉釜鬵结豮肠。神灵恍忽心骇伤，团圞肉毬出中汤。左回右盘准流黄，经纬缠纠文阴阳。底形并字圈两旁，翼翼彷佛双凤凰。有绥在下累而长，上有提襻五寸强。汝乎无意岂为此，呼汝欲问魂茫茫。十呼不应百转咽，肠乎肠乎为畴结。结肠结肠忍更闻，妾年十六初侍君。父也早逝母独存，为君生子今有孙。昔走楚越迈燕秦，万里君宁恤妇人，外好不补中苦辛。中年得归计永久，命也百病攒妾身。言乘意违时反唇，妾匪无迕君多嗔。中肠诘曲难为辞，生既难明死讵知。千结万结为君尔，君不妾知肠在此。结肠三阕声更咽，汝肠难解我肠结。夙昔失意共奔走，汝实千辛我跄跌。宦归家定今稍宁，岂汝沉绵遽离绝。魂乎魂乎游何方，儿号女哭周汝旁。劘心饮泣看彼苍，愚者何寿慧何亡。伫立逶迤若有望，迫而即之独空床。梁间二燕哺子急，触落青虫污我裳。锦衾尘埃委鸳鸯，穗帷中夜风琅琅。魂惊梦摇中惨伤，阴雨啾唧灯无光。呜呼此曲不可竟，为君赓歌妾薄命。"}