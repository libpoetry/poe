{"id":"1142048","title":"古意四首 其二","dynasty":"宋末元初","author":"方一夔","text":"阳声鼓群动，更变无停机。至人夺造化，假合出范围。渭川起老龙，一龙不得随。化为百尺竹，玉立青差差。仙人去市门，三年愿相依。金丹迟不就，失路将安归。临分投之杖，平地去如飞。还家尚肉眼，弃掷不复持。回首失踪迹，飞腾息天池。惟馀万丛玉，年年长新枝。犹疑风雨夜，回龙啸空陂。"}