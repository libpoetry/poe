{"id":"1252551","title":"和吴正传五台怀古韵 姑苏台","dynasty":"元末明初","author":"金涓","text":"阖闾城畔姑苏台，百花洲上千花开。笙歌半空晓未绝，一声落月啼乌来。蛾眉颦翠愁如簇，空捧春娇在心曲。沧江罗网纵鲸鲵，碧瓦丘墟走麋鹿。悽烟惨日潮生处，怨满鸱夷犹不悟。甬东东海不可栖，剑光夜冷吴山路。楚台云栋连天宇，伯气凭陵横九土。方会诸侯求鼎时，天下无周而有楚。一朝吴蔡兵合谋，孤舟江路谁从游。宫花晓露细腰泣，空山落日饿鬼愁。春风过眼秋萧瑟，■人一饭那能得。道傍块土栖草烟，夜寒梦落空台前。楚王昔日游台上，前望巫峰近相向。青枫锦石丛古祠，暮雨朝云依叠嶂。蔓花古木多春寒，翠帏仙佩非人间。神功治水佐禹迹，至今石刻巍如山。词臣错写高唐赋，刚道朝云梦中遇。千尺黄湍洗不清，水声犹望台前怒。昭王有志兴宗社，厚币卑辞礼贤者。郭君一语捐千金，国士争趋骈驷马。燕台计议皆英豪，齐人蹴踏犹儿曹。三军旗帜白日动，半空剑气青云高。乐生既去士亦少，回首春风长芳草。火牛遂复七十城，恨满台荒天地老。将军逐马关中来，神威掠地风云摧。鸿门舞剑成敌国，彭城衣锦空登台。驰下汉军何披靡，垓下楚歌相应起。山河百二几诸侯，子弟八千无一骑。古来天下谁英雄，荒台老树悲秋风。符命合归赤帝子，项伯不忠范增死。"}