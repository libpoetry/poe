{"id":"696537","title":"洪贾许索芭蕉作四绝以致意贾府通判尊翁洪府同知尊翁也","dynasty":"明","author":"郑真","text":"故园曾忆种芭蕉，长日熏风一扇摇。爱向淮南分别种，夜深凉雨听潇潇。江南欲寄一椷书，想象清秋午梦余。千里客乡风雨候，清清还看绮窗虚。天浆滴滴似凝脂，曾看芳葩启瓣时。璇宇星稀天欲曙，一杯儗送玉琳璃。浅浅晴泥手欲栽，悬知生意是生荄。青旗半卷丹心吐，有待山翁跨鹿来。"}