{"id":"1237558","title":"题李溉之学士湖上诸亭 烟萝境","dynasty":"元","author":"虞集","text":"玉女乘烟雾，松间采薜萝。飞行了无迹，明月送空歌。金沙滩上日，潭底见行云。祇有琴高鲤，时时或作群。春水如天上，秋潭见月中。如何列禦寇，犹欲待泠风。湖深山影碧，天净月光空。幸自无波浪，蘋花谩晚风。三周华不注，水影浸青天。不上银河去，空明击棹还。"}