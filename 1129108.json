{"id":"1129108","title":"金刚随机无尽颂 叹仰流通","dynasty":"宋","author":"释印肃","text":"释梵龙天众，憍尸加敬重。悟佛了无生，悟与含灵共。钦闻如是经，遍吉示知音。天上及地下，尽属法王心。同心咸信受，万行俱圆就。一道灌众生，誓愿弘慈救。共喜免竛竮，超越生死名。将虚却作实，以平报不平。绿绮霜前奏，妙音无不透。凡夫入耳通，禅家为有漏。焦琴月下听，露柱却知音。世人应不会，侧耳立松阴。曲终人不见，惟日面月面。尽是龟毛布，漫却琉璃殿。江上数峰青，露出卷心经。明明没个字，向道祇如今。"}