{"id":"493724","title":"人日喜晴","dynasty":"明","author":"庞嵩","text":"岁律更新序，疑当混沌初。冥云连岁隔，积雨两旬过。鸡犬悽寒晦，牛羊怯陟阿。策马欲出门，将行复蹉跎。天运有旋转，阴极当阳和。且喜逢人日，忽忽开云罗。祥光烛太宇，漏照翘林坡。万木欣向荣，好鸟鸣且歌。故老相传语，占年生意多。朝野庆熙皞，海戎息干戈。亿载仰大明，重离照山河。"}