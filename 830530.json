{"id":"830530","title":"阌乡宿黄河堤岸","dynasty":"清末民国初","author":"俞明震","text":"柳阴见黄河，日暮愁客心。极目但尘沙，不知春已深。麦陇叠成梯，层层如划簪。其颠平如掌，山态不可寻。方舟压奔溜，榜歌杂秦音。遭时苦踯躅，十年江海滨。沉忧斗靡丽，厌作东南人。此行入苍莽，翻觉眼底新。冈陵郁雄厚，风物含萧森。河声去不息，来日愁因循。对此真茫茫，吾衰复何任。一鸟意超忽，万里天阴沉。心境各殊态，劳者徒酸辛。"}