{"id":"1130367","title":"楞严六根 非眼能见","dynasty":"宋","author":"释慧远","text":"阿那律陀天眼观，大千摄入一毫端。掌中谩说庵摩勒，无限苍生被热谩。跋难陀龙能听闻，净名结舌若为论。行到水穷山尽处，虚空依旧塞乾坤。憍梵钵提知此味，苦涩咸酸那里是。一举如能至梵天，超證如来真实义。舜若多非身觉触，闭门塞户栽荆棘。邈得虚空恰似渠，似渠也是闲相识。金色头蛇意根灭，圆明了知无处雪。草鞋跟断眼皮横，善财拄杖生三节。殑伽河神非鼻香，贫儿乍富也寻常。莲河岸上曾遭叱，祸出私门变吉祥。"}