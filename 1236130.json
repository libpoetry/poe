{"id":"1236130","title":"醉题歌扇","dynasty":"元","author":"李士瞻","text":"珠玉相辉照席珍，一时倾写任天真。云间骏骨行千里，宇内才名有几人。寰海鱼龙须变化，菁莪雨露尽陶钧。小园池馆都堪乐，句健人豪酒亦醇。陆有嘉羞水有珍，相忘聊复遂吾真。开樽论议超凡壤，举目关河尽远人。力可万牛支九鼎，谁能一线引千钧。谫才自愧无分补，赖有丹衷似酒醇。"}