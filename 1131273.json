{"id":"1131273","title":"送赵子固吏部帅合肥","dynasty":"宋","author":"楼钥","text":"少年文价重神京，游宦还闻政有声。南省但推韩吏部，北方犹问赵先生。人传殿上三千牍，上喜胸中十万兵。暂辍望郎分帅阃，淮南草木更知名。老韩同传我多惭，意气相倾自不凡。忧患饱更俱白发，班行独立见青山。羡君真有虎头相，顾我方为马口衔。同舍几何俄话别，可堪目力送风帆。襟带长淮地望崇，勋名当继古英雄。吴人止解依濡坞，晋将才能过八公。可但绥怀边境静，直须经略朔庭空。折冲不必居遐徼，颇牧尤当在禁中。"}