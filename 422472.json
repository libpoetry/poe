{"id":"422472","title":"遣怀","dynasty":"近现代","author":"连横","text":"为儒务其全，读书求其理。静坐斗室中，天下事尺咫。纵横五大洲，上下廿四史。国政纷如丝，哲学非一揆。立宪与专制，有时相角抵。乐天与悲世，亦复相訾毁。甲言此方非，乙谓彼方是。我欲提其纲，必先竟其委。博古而昧今，顽然徒林兕。尊今而薄古，蠢如辽东豕。曰古有唐虞，曰今有欧美。唐虞典籍存，国粹长不死。欧美思想新，民权日兴起。世界入大同，进化循其轨。如日光中天，如泉流不止。万派本同源，道在人驱使。譬如用兵家，知彼又知己。又如奏乐时，宫商兼角徵。太上比太羹，其次得其旨；其次食其馀，其次舐其滓。造化生斯人，博爱无彼此。颅圆而趾方，耳目其听视。如何贤者贤，或又鄙者鄙。贫富若不均，贵贱竟难比。谓同父母仁，厚薄万千里。或地有肥硗，否则种良否。如何虞舜德，其弟乃有庳。又如汉惠慈，其母乃吕雉。我心颇怀疑，天演大奇诡。冥冥高在上，人类为儡傀。我欲破其牢，我自鞭其捶。我生东海东，风云处廿纪。我年未三十，前途大莫拟。郅治追羲皇，教化参孔李。礼乐周姬公，文章汉太史。既登故人堂，复入今人垒。文明两大流，亚欧同一水。希腊科学生，印度佛风靡。耶稣宗教兴，一呼而百唯。党徒爱天国，救世无远迩。洎今有英伦，宪政尤文斐。德法亦富强，俄民权不齿。革命势沸腾，贵族未可恃。哀哀古支那，汉族为奴婢。政教久纷纭，变法长已矣。西力日东渐，一的集万矢。和戎涸金钱，割地踞关市。故国大可伤，同胞亦可耻。人生非鸟兽，胡得聊尔尔？物竞炎炎中，天择存有几。易称穷通变，书言天顾諟。合群力则强，尚武长其技。横览员舆上，梦见伟人伟。左揖马志尼，右挈葛苏士。华那亚历山，峨峨坐一几。岳王发冲冠，延平愤抚髀。誓复四百州，浊世扫糠纰。万邦登春台，昊天降福祉。谈笑仰北斗，黄河清可俟。赋诗问灵魂，大言天纵子。"}