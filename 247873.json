{"id":"247873","title":"高阳台·早春过沥溪旧居有悼","dynasty":"现代","author":"朱庸斋","text":"柳勒残寒，梅悭晚色，翠房谁付深扃。倦客重来，瘗花愁续前铭。一樽欲荐芳魂住，奈今朝、不是清明。叹经时、索笑移灯，好梦都醒。横塘斗鸭依然在，恨山眉波镜，影绝娉婷。钿盒空留，茫茫碧落无凭。斜阳悽断蘼芜路，对昏鸦、休误啼莺。最回肠、江水如笺，难寄深情。"}