{"id":"1246115","title":"立夏日有感","dynasty":"元末明初","author":"刘基","text":"朝且天宇清，逍遥步庭除。温风自远至，绿树嘉有馀。登高展遐眺，万象各以舒。念此客行久，感彼时节徂。退食耻尸素，进思愧庸驽。仰视日月高，俯察川原纡。愿欲凌风翔，周流观六虚。天路脩且阻，惜无奇肱车。倚松玩悬萝，藉茅想连茹。公叔实尚贤，宁武不能愚。何当脱尘鞅，归卧园田居。"}