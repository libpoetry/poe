{"id":"765495","title":"金缕曲 题褚二梅北征草和顾顾山","dynasty":"清","author":"杜文澜","text":"帽影缁尘扑。记年时、天街试马，玉鞭香簇。几度销凝旗亭字，醉听春风旧曲。又灞安、垂杨吹绿。昔日长条都攀尽，展吟笺、怕认莺花熟。谁更写，梦华录。君居洛下东头屋。寄闲情、裁云剪月，脆丝毫竹。不惜黄金空抛去，换酒鹴裘未足。算剩得、珍珠一掬。千里烽烟家何在，唱新词、还替刘蕡哭。窗雨暗，话银烛。"}