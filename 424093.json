{"id":"424093","title":"高阳台·题半樱簃填词图","dynasty":"近现代","author":"郑猷","text":"江月窥帘，炉烟篆榻，楼台闲浸花阴。客绪凄迷，池塘春梦难寻。移宫换羽伊凉调，借红牙、谱出伤心。彩云飞、缥缈仙山，鹤咽鸾喑。家居好被纤儿坏，寄闲身湖海，铅泪争禁。放眼东南，剧怜灵气销沉。红桑落后归帆紧，倩丹青、收拾兰襟。听天风、悟到无弦，独倚清琴。"}