{"id":"507558","title":"题梅图","dynasty":"明","author":"李昌祺","text":"补之华光本同调，王冕专门独臻妙。当时叔雅亦知名，瑰奇总让吴兴赵。吴兴兄弟宋王孙，玉雪为骨冰为魂。只将翰墨自游戏，持缣请者空纷纭。此图先辨是谁画，不写霜晨写寒夜。片月疑明又未明，残英欲谢何曾谢。仙郎风度真独雄，乾坤气象蟠心胸。花开不用雪中探，坐对琼姿幽兴浓。"}