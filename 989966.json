{"id":"989966","title":"倚阑人 荼","dynasty":"宋","author":"曹勋","text":"清明池馆，芳菲渐晚，晴香满架笼永昼。翠拥柔条，玉铺繁蕊，袅袅舞低襟袖。秀蓓凝浩露，疑挂六铢衣绉。檀点芳心，体薰清馥，粉容宜捻春风手。肯与芝兰共嗅。向夜阑凝月，洞户花、别是素芳依旧。剪取长梢，青蛟喷雪，挽住晓云争秀。楼上人未去，常恐风欺雨瘦。红绡收取，举觞犹喜，窨得醺醺酒。"}