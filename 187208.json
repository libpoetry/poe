{"id":"187208","title":"赠墨客吕云叔","dynasty":"宋代","author":"姚勉","text":"昔我奏赋趋南宫，路逢墨客回仙翁。笔端搅动云雾起，裹送龙入天门中。薰风入对经前路，更觅仙翁一丸去。砚光旗影照丹墀，一笑天颜承雨露。谢恩独拜虽偶然，回翁墨好蜕使仙。时人从此填户买，锱铢可博黄金千。一名一第秋蝉翼，视草判花儿戏剧。殿头渍笔和金盂，方得回翁龙剂力。"}