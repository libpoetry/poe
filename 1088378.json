{"id":"1088378","title":"元范别后寄惠佳篇清叟次韵见示格律俱高咏叹不置因亦用韵写呈二兄聊发一笑 其一 呈元范","dynasty":"宋","author":"朱熹","text":"故人别我去，一月旷音驿。今朝得新诗，开卷意已适。知君到里门，征骑聊一息。行复敞天阍，从容正朝帻。自今九霄路，不复两尘隔。容与日华东，翱翔禁扉北。回头五峰下，寂漠笑孤客。不赋归去来，心形谩相役。"}