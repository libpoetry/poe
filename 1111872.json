{"id":"1111872","title":"寿张亨泉提刑三首","dynasty":"宋","author":"吴泳","text":"莲花峰下发源深，胸次渟涵几古今。事苟及民须著手，文非为道不关心。扶持世界归儒效，转斡天机自笔箴。主静工夫人不识，火阳五月正根阴。二年烟雨汉皋亭，玉节西来照雪明。慷慨报君浑是胆，驰驱将母莫非诚。稻禾水足青畴润，烽火宵閒紫逻清。鸾凤莫将鹰隼看，及时须为国家鸣。末学纷纷竞为人，公能康济自家身。形躯元备人间世，肝肺尽收天下春。观我自应知爱重，识心须会起经纶。寿觥难著皇华语，抱取峨眉月半轮。"}