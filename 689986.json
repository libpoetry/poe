{"id":"689986","title":"题孙廷兰郎中画四首","dynasty":"明","author":"张宁","text":"江南三月风光好，淑景分明出世间。春水河梁天上渡，夕阳楼阁画中山。人来茆屋鸡声午，花落疏篱草色閒。何日追寻休沐地，云萝绝壁漫跻攀。薰风杨柳绿成蹊，村巷无人鸟乱啼。水漫西畴春事歇，草深南浦夕阳低。经旬卧起门常掩，三径荒芜路欲迷。丘壑经旬时渐少，高居应有醉中题。云物凄凉接晚晴，西风岩谷暮寒生。山回古寺闻猿断，落叶疏林见客行。斜日淡依孤岫没，野鸥閒傍钓船横。南游记得湖亭路，白石沧波万里情。岩谷萧条草树平，万山深雪一人行。望穷寥廓不知夜，独立苍茫无限情。几处乡关游子梦，半林灯火读书声。琼瑶满地天如海，欲驾灵飙访太清。"}