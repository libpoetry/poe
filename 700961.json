{"id":"700961","title":"甲寅秋麦盛际返自晋阳过我斋头别之次日寄我以诗兼惠仪物走笔赋答","dynasty":"明","author":"梁宪","text":"壮游应逊子，锻羽独惭余。草绿王孙路，花溪隐士庐。一骑秋色暮，九月朔风初。沽酒茅茨下，盘餐饭野蔬。万里岢岚道，三年代郡归。风霜坚客骨，酥酪使人肥。白昼黄尘暗，清宵铁骑飞。是方多侠烈，几个赋无衣。赠我西凉物，绒毡色色精。顿令少年梦，直绕九边城。垂老有何好，疏狂易作惊。细观还使者，已荷古人情。"}