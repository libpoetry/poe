{"id":"704598","title":"怀谢伯子四首","dynasty":"明","author":"黎遂球","text":"谢子深知我，思之意独亲。十年如一日，万里少斯人。石上浇愁酒，林间折角巾。计程星夕后，应为浣京尘。安得青山在，而非白社遐。烟波临枕席，笔墨对趺跏。系艇行行树，桃灯寸寸花。永怀缘旧好，长啸欲还家。吴越多佳丽，重重入翠微。因君饶茗具，令仆裹茶归。水面山无尽，行边咏亦稀。较宜相见话，疗渴复疗饥。咫尺仙城路，閒居恋比邻。惯看花上鸟，不辨主和宾。伴处存孤月，行檐费一春。惟应早为计，游处每相亲。"}