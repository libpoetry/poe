{"id":"1252189","title":"联芳词三首 品令","dynasty":"元末明初","author":"王行","text":"飞琼环佩。立缥缈、香云影里。冰丝萦蹙霞绡帔。瑶阶玉砌，雪月看初霁。不待夭妍相妩媚。任天然丰致。绰约仙姿真绝世。众芳无地。先得春风意。裁霞剪雪芳枝艳。正微醉、潮丹脸。露华浓、洗净残烟染。更不用、闲妆点。碎锦秾香空复念。临晓镜、碧波微滟。无那似娇娆，算只有，春能占。寒消雪点，暖弄烟丝，又去年时候。蕙芽初透。轻澌尽、蹙蹙翠波风皱。浅黄晕柳。微隐映、琼芳孤秀。最爱他、纤指轻轻，折暗香盈袖。艳质固应低首。却休惭秾丽，不似清瘦。也还知否。可人处、飞燕玉环都有。罗浮梦后。更莫问、前村沽酒。但好教、腻白娇红，镇年年如旧。"}