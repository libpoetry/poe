{"id":"134447","title":"和秉国招景仁不至云方作书与光论乐","dynasty":"宋代","author":"司马光","text":"小桃佳李实如拳，西湖尽眼铺芳莲。景仁不从乡贤饮，为此乐论方穷研。周衰官失畴人散，钟律要眇谁能传。近人欺人出私意，最可闵笑房生颠。如光初不班宫羽，是非得失安敢专。每烦教谕累百纸，顽如铁石不可镌。王李阮胡相底毁，各执所学何妨偏。景仁家居铸鬴斛，欲除民瘼恐未然。要须中和育万物，始见大乐这功全。"}