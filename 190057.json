{"id":"190057","title":"三老堂·堂堂三元老","dynasty":"宋代","author":"秦观","text":"堂堂三元老，业履冠俦匹。蹇谔横秋霜，高明丽朝日。并道谒温宣，连科收甲乙。东南奠藩服，西北驰使驿。解鞅环堵安，岸帻毡裘屈。群奸慑謦咳，众废起咄吒。至今领麾地，讴吟遍蓬荜。出入虽异途，归洁固如一。晚厌方内游，把袂访闲逸。云壑庆安车，风川驶飞鹢。酬献埃壒外，珠玉在挥笔。风标傲松鹤，颜发移丹漆。遂令昊越人，藻绘资称述。邈然超世姿，彷佛得十七。辟痈礼寂灭，麟阁事萧瑟。兹焉出民愿，名实更炳蔚。琬琰琢高词，龙兰燎深室。福履既所绥，光华无终毕。"}