{"id":"1046796","title":"县斋岁晚寄莱芜田同年","dynasty":"宋","author":"刘摰","text":"西北东南邑，相望叹索居。音尘路千里，契阔岁三除。薄宦随群众，平生愧拙疏。茂陵将谢病，中散不便书。燕泽归鸿尽，东山晚雪馀。江湖劳梦寐，风土污簪裾。尘卷吾成癖，囊诗子富储。孤怀吟剑锷，旧迹梦昆墟。今古看毫发，功名剩赘疽。何时拂衣去，相与醉鲈鱼。"}