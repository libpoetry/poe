{"id":"404952","title":"念奴娇·忏庵丈招饮山楼，赋呈。并柬同社诸子","dynasty":"近现代末当代初","author":"王韶生","text":"蓬莱高会，伴耆英洛下，忘年刚九。四牡騑騑谁健者，精力未甘衰朽。看剑倾杯，检书烧烛，壮乞吞牛斗。歌词传遍，忝盟坛坫之后。何限万水千山，蛮陬荒艳，解唱青青柳。骏马轻裘当日事，剩有风怀如旧。梅蕊涵芬，霜筠傲雪，颇酝红炉酒。夜阑灯火，海天容与回首。"}