{"id":"547110","title":"馆课沙堤行","dynasty":"明","author":"于慎行","text":"汉家宫阙五云里，复道连绵正相倚。建礼门前绮陌开，铜龙楼下沙堤起。沙堤迤靡属东城，十里宫槐绿影横。街官闾吏传呼过，堤上堤下人不行。黄麻早下平津阁，万玉班高元宰爵。华毂遥从天上来，沙堤半自云中落。沧海桑田事未真，人间富贵等流尘。只言避世金门客，曾见沙堤几度新。"}