{"id":"855147","title":"赠陈进士","dynasty":"宋","author":"毛滂","text":"民生委所穷，出仕增轗轲。家山有蕨薇，归足瘳饥饿。功名我岂敢，动若手足缚。太官五斗粟，饱食惭且颇。老胥抱文书，俾我供吏课。厌此将毋观，法在恐深坐。旧书不得读，掩帙充枕卧。朋游久益落，蹭蹬自老大。近乃得吾子，听语百忧破。颜郎见清赏，今子倾一座。新诗已出人，珠玉落欬唾。诸生正业儒，风雅久不作。子意有是哉，吾道便可贺。"}