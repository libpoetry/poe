{"id":"496198","title":"桂枝香 其一 次荆公韵，送费钟石少宰之南都","dynasty":"明","author":"夏言","text":"长空极目。见几度冥鸿，南飞肃肃。剧想钟陵山色，烟霞如簇。石头城外长江水，趁西风、乱帆遥矗。杨柳秦淮，蒹葭鹭渚，旧游未足。念十载、红尘驰逐。叹松菊幽盟，易寒难续。白发盈巾，总为是非荣辱。桂树洲边乡水畔，但芳草、年年增绿。何时携手，归钓水溪一曲。"}