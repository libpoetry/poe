{"id":"491592","title":"题胡典史所藏简天碧西山南浦图","dynasty":"明","author":"刘崧","text":"草堂高人好奇古，手卷画图横尺五。云是简君之所为，历历西山与南浦。雁原鹤岭纷孱颜，春水乱入螺蛳湾。章江杨柳绿如雾，滕阁正在苍茫间。冥冥官舫北来远，风力渐纾帆渐捲。天低白浪驿亭孤，云捩黄牛柂楼转。城中酒楼喧管弦，歌女能舞花如烟。菰蒲落日凫雁晚，风浪杳渺嗟何年。反思往时寇围急，列舰旌旗半江赤。官军血战龙沙屯，东北人家半荆棘。为君指点寻旧踪，我思简君安得同。高堂酌酒岁云暮，如见积雪明东峰。只今风尘尚蒙翳，对此酣歌一歔欷。丰城龙剑今有无，亦欲看云望奇气。"}