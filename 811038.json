{"id":"811038","title":"漫兴","dynasty":"清","author":"王柏心","text":"江上秋行尽，愁心向落晖。岁丰农转病，兵久捷何稀。燠候无凋叶，暄阳未授衣。天心宽肃杀，安可测玄机。猰貐狂难制，吹唇沸地来。烽连贾傅宅，矢集定王台。尚遣游魂骋，徒闻爨骨哀。六旬围不解，谁抉阵云开。仗节专征讨，连营授指麾。封侯原自易，报主不应迟。屡蹈多方误，频闻左次师。明明诛赏在，皇断岂能移。山泽多亡命，纷然劫库兵。鹰鹯无搏击，蛇虎遂纵横。吏道犹多杂，征徭或未平。愿求龚渤海，尽化盗为氓。寇乱何时息，人才此日艰。干戈悲老至，江海愧身间。北极尊长拱，东溟势尽环。凶渠须自缚，万一贷苗顽。"}