{"id":"433747","title":"题画四首","dynasty":"近现代","author":"缪祉保","text":"夕照苍茫隐士家，风吹隔岸绿杨斜。小桥流水桃花影，回首烟笼十里霞。高树柴门水一湾，烟笼四面米家山。千崖疏雨萧萧过，万卷新书矮屋间。远山木落渚烟秋，不尽长江天际流。万籁无声气萧瑟，风吹黄叶满行舟。岁暮阴阳短景催，天寒鹤守陇头梅。江山一色沈沈里，欲向天公贳一杯。"}