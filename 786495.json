{"id":"786495","title":"夜雨，读国朝人诗","dynasty":"清","author":"洪繻","text":"深夜听雨声，当作琳琅响。春风吹檐除，声似鸣兰桨。入耳无凡音，天机资肸蚃。起视天宇空，窈冥含幽敞。危坐读古书，灯暗走蝄蜽。一编渔洋诗，生吾云霞想。竹垞朱老翁，骚坛森法仗。萧瑟古梅村，感慨极肮脏。岭南陈与屈，悲歌同苍莽。独立邵青门，深造吾向往！维兹数大家，名当塞天壤。一吟一沈深，本朝应无两。苏、陆、李、何后，风骚应接踵。如何嗜好殊，异论兴朋党！吾独无所偏，唐、宋皆素仰。凡调与时趋，巧制涉邪枉。一一必删除，古人庶乎放。晚近号多才，狐禅参龙象。纷纷靡适从，吾取沈与蒋。馀子未定论，徘徊倚书幌。雨声寒入衣，曙光含夜曭。推襟欹枕眠，鸟声报晨爽。"}