{"id":"1070281","title":"以蒋永仲画双松为故人寿","dynasty":"宋","author":"程俱","text":"青松千岁姿，擢质万仞冈。霜根初茁秀，气已凌千章。去天尺五地，雨露先众芳。晨光为膏沐，鬣鬣倾扶桑。故应神物护，茂叶成深苍。尔来向三纪，已作拿云骧。岂惟蔽牛马，固已中栋梁。上有参天枝，下有延年肪。苍荫被草木，皆为芝木香。众鸟不敢巢，或来孤凤凰。会当回万牛，一柱来明堂。却顾冰涧底，岁寒永相望。"}