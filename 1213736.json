{"id":"1213736","title":"谢平原赵郡公赠山桃杖","dynasty":"元","author":"陈宜甫","text":"君不见少陵桃竹杖，拔剑或与蛟龙争。又不见东坡铁拄杖，迸火石上飞裂星。二公去已久，今遇平原叟。吾衰气未馁，欲趁牛马走。美君出入真如飞，山桃拄杖长相随。秋岩老人敚所好，惭愧慷慨掷与之。赤蛇入手鳞甲缩，可游天下弃车毂。大道徐行鬼神哭，探出一指豺虎伏。横挑百钱寻酒家，不须经卷挂南华。春风好访瑶池去，试问蟠桃几度花。"}