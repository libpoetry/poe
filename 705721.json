{"id":"705721","title":"春夕行饮孙少宰北海斋中同秋岳赋","dynasty":"明末清初","author":"龚鼎孳","text":"北海先生厌朝籍，著书高卧青霞宅。有时置酒为欢娱，独许吾徒共春夕。曹子乃是江海人，辇下徵书坐相迫。别来雄饮尽一斗，早踏春泥赴深酌。是夕六街初镫火，阗阗鼓声喧杂坐。长安小儿竞好事，唤作太平无不可。忆昔曾经天宝年，五侯七贵朱楼边。筑球走马金作埒，御沟杨柳飞晴烟。时危补阙同台谏，下直天街尚清晏。联袂行游灯市头，未觉萧条叹羁宦。乙丙之际风物移，春城沙满金笳吹。醉余尖倒褰珠箔，踏歌悲乐心难知。迩来雨散不复顾，金陵公子愁绕树。即看明月正怜人，谁使吾曹更萍聚。生不愿逐金张尘，遗世亦非嵇阮伦。偶然得意自杯斝，银筝绛烛相鲜新。酒酣起舞呼海岳，历历春星挂檐角。泰阶渐平兵不作，花时肯惜过逢数。"}