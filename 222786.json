{"id":"222786","title":"拙妇吟·生为矮屋女","dynasty":"宋代","author":"蒲寿宬","text":"生为矮屋女，本乏超世姿。苟焉执丝枲，安得组绣奇。人各爱厥子，骄养随所宜。今晨嫁朱门，装束弗适时。尊嫜不厌拙，邻曲莫见嗤。或有劝我言，学扫长蛾眉。妾妇前致辞，拙性不可移。谁能事膏沐，随人作妍媸。采采南涧苹，心事涧水知。在家尽子识，为妇尽妇仪。如何织锦字，更制回文诗。"}