{"id":"431396","title":"近事杂述","dynasty":"近现代","author":"王彦行","text":"入冬石炭抵殊珍，短锉无温灶媪颦。至是若容昏暮乞，难言吾热不因人。九陌华灯掩此宵，黯然无复照妖韶。冥行莫怨青燐屑，大地俄看石火销。囊括何曾贳一丝，张皇文告只售欺。万家衣被平生志，却恼寒号聒有司。舞殡青衿夙所工，呼枭饮鸩嗜尤同。忽矜豪举蒐除尽，狐搰狐埋一笑中。交子畸轻孰与权，君看市价贵于天。庙堂平准多高议，闾左吞声足陌钱。华屋高资旦晚休，盖藏何术避诛求。市符亦是麒麟楦，谐价毋劳什袭收。"}