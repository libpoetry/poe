{"id":"1117932","title":"晚春感事四首","dynasty":"宋","author":"陆游","text":"风恶房栊燕子归，雨多山路蕨芽肥。青餈旋捣作寒食，白葛预裁充暑衣。稚子日长供课早，故人官达寄书稀。幽居自喜浑无事，又向湖阴坐钓矶。和风薄霭过清明，减尽重裘觉体轻。正午轩窗无树影，乍晴阡陌有莺声。酿成西蜀鹅雏酒，煮就东坡玉糁羹。扪腹翛然出门去，春郊何处不堪行。徙倚阑干送落晖，年华冉冉恨依依。护雏燕子常更出，著雨杨花又懒飞。已为读书悲眼力，还因揽带叹腰围。亲朋半作荒郊冢，欲话初心泪满衣。少年骑马入咸阳，鹘似身轻蝶似狂。蹴鞠场边万人看，鞦韆旗下一春忙。风光流转浑如昨，志气低摧只自伤。日永东斋淡无事，闭门扫地独焚香。"}