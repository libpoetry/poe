{"id":"764973","title":"五福丽中天 贺大司农苍嵓梁先生育麟，次汪蛟门舍人原倡","dynasty":"清","author":"徐釚","text":"平津阁下笙歌绕，竞说充闾佳兆。摩顶重看，弄獐错写，绣袱春风斜抱。红窗围笑。恰树长琼枝，庭开香草。更值天颜有喜，天上麒麟早。禁苑莺花未了。五陵方挟弹，侯家小。聪比杨乌，慧同虞荔，谁识韦贤来到。沙堤联步，丹穴高翔，凤毛争好。佳话先传，峥嵘头角少。"}