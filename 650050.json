{"id":"650050","title":"赠陈百户","dynasty":"明","author":"李时勉","text":"入门问姓名，知我是儒官。延我入席坐，取茶为我传。劝我勿深忧，谓我且自宽。从容意渐密，气和言甚温。日落门已闭，但闻铃铎喧。唤人为扫地，铺榻近床前。举灯自起照，避湿已就乾。中夜复相呼，问我眠可安。清晨邀我起，颒盥同一盆。念此慇勤意，岂啻弟与昆。白首犹按剑，倾盖如旧欢。平生易为感，况尔危难间。而能脱流俗，相与出肺肝。浮云多变态，苍松知岁寒。感激何由报，申此平生言。"}