{"id":"1144283","title":"夜坐","dynasty":"宋末元初","author":"杨公远","text":"门外霜风猎猎声，拥炉坐对一灯明。閒思浮世古今事，倦听荒城长短更。满榻诗书终有味，半生名利竟无成。从人笑我衣冠别，虽不趋时却自清。相伴青灯坐矮窗，老来计拙负年光。画灰有句羞才短，就枕无眠畏夜长。世路难跻缘峻崄，人情易见为炎凉。知心却藉风和月，时度梅花一线香。"}