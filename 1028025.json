{"id":"1028025","title":"再题行看子","dynasty":"宋","author":"楼钥","text":"先引护栏毬子骢，九马近远俱相从。黑驹騧黄骓素骝，亦有笏面仍银鬃。夏国一种青于蓝，五明错靴皆如龙。或骖或引恣驰骤，坐觉隐耳声珑珑。人间安得有此辈，一一必自天闲中。不惟骨相异凡马，圉人贵介多雍容。三花剪鬣自官样，空鞍更以香罗幪。中间二者盖天马，齿虽已老气尚雄。不知几出横门道，双立柳下青阴浓。抬缰捽颔刷背膂，旋梳鬃尾摇清风。人人生意马欲动，态度曲尽各不同。韩生去我几百年，藻色尚湿青与红。不知何时堕鸡林，万里远在东海东。贾人携来得寓目，一见绝叹丹青工。千金可买真不惜，忽复携去何匆匆。亟令临写得形似，如此神骏那得逢。开元内外马盈亿，色别为群从登封。韩生所貌定杰出，七尺为騋八尺駥。向来莺边系金狨，归乘款段头已童。伏枥宁能志千里，却笑区区据鞍矍铄翁。"}