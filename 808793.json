{"id":"808793","title":"同黄小谷登双清亭","dynasty":"清","author":"郑珍","text":"奔山东南来，蜿蜒欲度水。资邵不相让，并力遏之止。怒石峭林立，巉撑兀熊兕。危础出绝壁，飞甍影潭底。下眩深涡回，前俯古塔峙。孤云挂厓树，渔艇悬沙觜。万柳暗江天，千帆隐城雉。遐迩豁晞瞩，洵哉兹亭美。同游痴翁后，挥洒亦莫比。请为卧游计，画稿吾先拟。"}