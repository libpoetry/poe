{"id":"1059027","title":"次韵仲弓见赠","dynasty":"宋","author":"邹浩","text":"我生分稽古，未始怀宴安。万事不入眼，人间自悲欢。独于文会时，所取良必端。起废赖发药，他年逃素餐。苏君日千里，逸步逾飞翰。一从断金来，况也宁永叹。于今更天诱，还逢鲁圆冠。倾盖如旧识，礼法能见宽。须知高门闾，阶庭富芝兰。何独仲弓家，弟兄称二难。琴张诚可友，愿言谢外观。圣域渺无旁，观水须观澜。"}