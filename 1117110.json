{"id":"1117110","title":"次韵程相公以柳湖久涸辄引蔡水溉注感而成咏二首","dynasty":"宋","author":"苏辙","text":"鳞鳞沙脚出平湖，一喷珠玑碧有馀。依旧镜中横紫阁，却从天外望仙闾。粉花又结青莲子，金尾还跳赤鲤鱼。自惜支离苦为病，重来应共酒杯疏。老鱼呴鬣困无津，凿破灵河涨旧濆。明月还从沙渚见，红尘却傍柳堤分。急泉垂下长虹尾，駴浪飞来白鹭群。范蠡如闻应更爱，解摇双桨入西曛。"}