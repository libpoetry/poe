{"id":"466196","title":"戏为肖健写真六首","dynasty":"当代","author":"卢青山","text":"人恒躲处蛛尘厚，门到开时夕照残。一角书橱三尺榻，居然自认是天宽。有客长关小阁门，雕虫屠狗倩谁分？一朝地塌惊飞出，是作龙行作虺行？细砚微凹细桌边，有时微湿有时乾。有时连月尘中锁，知是先生酒未还。身坯短短眼团团，正有谭天巨口悬。重腿二郎如架楫，小髭翘到白云边。壁外溶溶花赏人，闲闩小阁画商声。落梧画里飘过膝，瞢懂谁知秋与春。涂鸦才罢弄胡琴，不必调停拉咪匀。只要心消屠狗气，何妨琴叫杀鸡声。"}