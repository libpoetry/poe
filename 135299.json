{"id":"135299","title":"吴少由惠诗百篇久未及谢又以委贶勉次来韵","dynasty":"宋代","author":"楼钥","text":"江左一世称名公，首出刘惔与王-濛。自高直以天自况，何止数仞言高墉。虚声一传实何在，但知景附而风从。我朝诸公门户阔，普纳万象如虚空。群才俱入大鑪鞴，铸人端如金在鎔。又如东君一布令，白者自白红自红。岩岩千载玉局老，少年径以吾道东。首干乐全次六一，二公自是燕许宗。奏篇六论初流传，四海一日俱承风。其间杰出六君子，香薰班马尤为浓。涪翁又分江西派，作图序次田本中。哦诗作文各务实，荐鹗不愧北海融。坐令文物掩前代，主盟岂非诸老功。固知文气僵湜籍，亦许诗律沾徐洪。宛丘诸黄接前辈，宜有此甥风味同。蚤尝决胜翰墨场，笔端豪健谁争工。新篇句句多洒落，妙画字字真玲珑。惜哉生晚百余载，欧苏之门欠登龙。尚兹踸踔未阔步，吞舟之鱼沟岂容。我方投老与世隔，映窗爱景方朣胧。十年屏居可罗爵，何人来顾一秃翁。俨然衣冠见吾子，文书衔袖名自通。向来两卷余百篇，讽味抵今未能穷。更携大篇如拱璧，刻画无盐贲孤踪。人言霜蹄骋夷路，我今秋隼凌三峰。爱余过厚拟前良，此事如何著得侬。老我不入杞梓林，峄阳深隐如孤桐。平生习气扫欲尽，只有愧处著力攻。子归求之有余师，惟知叹息锦绣胸。时时杖屦许来往，庶可岁寒相始终。"}