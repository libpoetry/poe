{"id":"405358","title":"题所藏明初王宗素墨梅册二首","dynasty":"近现代末当代初","author":"黄松鹤","text":"几辈名流护碧纱，谩题缣素墨如鸦。六桥烟景空千树，四代梅花自一家。檐下暗香闻细细，雪中疏影认些些。等閒多少人间事，五百春光去已赊。虬枝长向卷中开，客邸幽探日数回。欲寄相思无驿使，偏教索笑有诗媒。薰风吹绿江南梦，香海留青劫后灰。旷代骚坛何寂寂，不辞献佛借花来。"}