{"id":"1133643","title":"忆同张子长游北山诸名胜","dynasty":"宋末元初","author":"方凤","text":"昔与张公子，翩翩访赤松。重来踰两纪，独去宿孤峰。古木苍陂映，禅房侧径通。夕阴千嶂黑，人静一灯红。幸及轩车会，宁辞杖屦从。相看如梦寐，健步愧儿童。春尽山仍好，林深涧忽穷。天低时堕雨，寺远偶闻钟。吊古田无鹿，探奇洞有龙。幽寻穿䆗窱，高步蹋玲珑。灵草多成药，疏篁不作丛。岚光疑晻暧，野色在空濛。下瞰疑无底，言旋复向东。岩阿依断础，烟嶂落飞淙。细路缘苔磴，危桥跨石谼。泉依山曲曲，云与树重重。巨刹标名岳，穹垣护亩宫。倚栏斜日下，入室老僧逢。零落螭头墨，荒凉马鬣封。不才持薄禄，终古愧高风。弛担云关里，传觞雪峡中。追随寻道侣，述作付文雄。急景真流电，浮生尚转蓬。后期观岁晏，来往意憧憧。"}