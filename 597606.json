{"id":"597606","title":"送麻正郎督饷辽东时辽东大饥","dynasty":"明","author":"林大春","text":"天意何荼毒，东人万骨枯。君今出门去，残兵应待哺。欲从东海籴，翘首隔天吴。关门路一线，谁能飞万刍。泉府良苦竭，江南亦荒芜。主上眷东顾，治赋属吾儒。嗟彼沟中瘠，饥溺予之辜。谋臣乏长虑，俗吏厌良图。所贵壮士心，舍命自不渝。勉矣复何道，忠信以为躯。"}