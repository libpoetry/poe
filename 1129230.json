{"id":"1129230","title":"偈颂十二首","dynasty":"宋","author":"释安永","text":"经年不跨云门路，逐浪随波恁么去。而今老大复痴憨，归来且作村庵主。跨瞎驴，挝毒鼓，百战场中偃文武。从教临济拨动烟尘，沩仰互为队伍，列伍位鎗旗，布三玄戈弩。不消咳嗽一声，直下一时败露。虎头带角人难措，石火电光休密布。中兴天子展神锋，万象之中看独露。海门鼓浪拍天飞，妙喜家风孰与知。今日风云重借便，分明向上为全提。文彩未彰，消息已露。动地惊天，不容回互。云汉昭回星斗垂，谁敢抬头正眼觑。枯木生花劫外春，馨香逼界古今闻。忽然树倒归何处，猿叫千山月满船。世出世间称第一，谁敢当头正眼观。今日风云欣庆会，九重深处现龙颜。甚生标格，与么奇特。甚生标格，如是富贵。未离兜率降王宫，天上人间无比类。万国来朝仰圣明，南山又见添苍翠。擘开沧海取龙吞，五逆闻雷不许闻。翻笑波心遗剑客，区区空记刻舟痕。茫茫人看中秋月，徒向阎浮记时节。不智明月向人圆，已是眼中重著屑。瞎了眼，降却屑，昨夜三更转向西，惊起苍龙拗角折。春深不放白牛閒，依旧随群入乱山。拽杷牵犁偿宿债，尾巴再露与人看。国师不跨石门句，舌头未举先分付。那堪觌面涉思惟，冲天鹞子新罗去。少处减些多处添，白云官路贩私盐。一条性命俱抛下，不怕当初王令严。"}