{"id":"850505","title":"忆九江呈李端叔","dynasty":"宋","author":"孔武仲","text":"家园大江东，清湓映匡庐。波光摇空阔，岚翠随捲舒。廓然形影消，所见惟清虚。此是列仙宅，当年来不居。一官老南北，十年弃樵渔。谅无飞升骨，宜与烟霞疏。子亦喜登临，持气为舟车。乘马搴虹蜺，俯涧窥蟾蜍。赋诗不计篇，饮酒动斗馀。一为簪缨缚，屡感岁月除。西征临瀚海，东使骑鲸鱼。归来颜已苍，相见两勤渠。话及少年事，慨然咏归与。富贵非所期，朝衣裹猿狙。鼎食多忧煎，未若羹园蔬。何当永卜邻，之子同耕锄。清风卧醉石，落日登篮舆。道逢酒家旆，聊复为踌躇。白首入石城，君心竟何如。不然因便道，鸣驺时访余。"}