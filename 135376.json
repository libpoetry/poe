{"id":"135376","title":"分韵送孙从之司业使湖南得千字","dynasty":"宋代","author":"楼钥","text":"夫君静而敏，人十已则千。读破万卷书，操笔思涌泉。古事与今事，一一探本源。蚤蜚场屋声，作吏志益坚。朅来上清班，汉庭谁在先。雍容行秘书，史馆躬椠铅。片言寤明主，立使登谏垣。拳拳忧国心，倾倒十三篇。司成天下选，归志已浩然。赤日送妻子，襆被寻谿船。诸生慕阳城，欲挽不得专。竟持湖南节，征袂何翩翩。忆昨忝同登，于今三十年。朝行喜相会，终恨非官联。请益殊未餍，匆匆启离筵。始以长官来，今以绣衣还。书生素安分，岂问却与前。第惟公辈流，自应留日边。德星聚南楚，予环当茹连。事体有关系，临岐欲无言。"}