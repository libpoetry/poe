{"id":"102436","title":"送程德林赴真州","dynasty":"宋代","author":"苏轼","text":"君为县令元丰中，吏贪功利以病农。君欲言之路无従，移书谏臣以自通，元丰天子为改容。我时匹马江西东，问之逆旅言颇同。老人爱君如刘宠，小儿敬君如鲁恭。尔来明目达四聪，收拾驵骏冀北空。君为赤令有古风，政声直入明光宫。天厩如海养群龙，并收其子岂不公，白沙何必烦此翁。"}