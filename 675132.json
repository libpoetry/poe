{"id":"675132","title":"雪航题号","dynasty":"明","author":"孙伟","text":"长江泻水下建业，海门潮色动眉睫。北风连山卷雪飞，波底客舟冻一叶。尔时木落江亦空，舵牙撞水江之东。万鸦僵立磡石暗，遥见缕缕茶烟红。城头老树低几尺，云里看山千仞壁。断蒲折苇僻沙港，冷光直射蛟龙室。青山渡口月出皓，鹫岭夜半钟声到。当垆一笑任吴姬，醉著蓑衣脱貂帽。"}