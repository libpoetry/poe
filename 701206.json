{"id":"701206","title":"题山水图二首","dynasty":"明","author":"萧镃","text":"青山何岧峣，下有嘉树林。高亭昼闲敞，窗户含层阴。前村夜来雨，石濑张素琴。好鸟鸣檐间，始知春意深。迥无外物累，嘿处抱冲襟。对此案上书，悠悠千载心。安得谢尘羁，扁舟谐远寻。身已与世违，超然景方寂。嘉树敷层阴，芳苔间行迹。飞淙如练悬，断厓若天辟。亭亭山上云，齿齿溪中石。岂无同心人，高谈共晨夕。檐虚岚湿衣，窗迥风生席。雅趣良足耽，营营竟何益。"}