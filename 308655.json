{"id":"308655","title":"忆旧游·闰八月初六夜，怀人次韵","dynasty":"现代","author":"陈祖绶","text":"一钩儿新月，钩上湘帘，半睇秋波。只照人些子，半未云中下，斜影银河。问离恨天消息，迢递奈秋何。愿闰八今年，团圞处处，镜样重磨。悲歌。满京国，是瘴雾蛮烟，暗泣姮娥。零落霓裳部，更何时再整，归策明驼。别后可能无恙，梦在雁门过。拚醉倒尊前，离愁待消愁转多。"}