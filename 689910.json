{"id":"689910","title":"杂拟诗六首","dynasty":"明","author":"张元凯","text":"少小结游侠，长大慕豪英。六郡已脱籍，三辅乃有声。藏活以百数，脱死常独行。风沙扑马首，关月候鸡鸣。将军言郭解，公子拜侯嬴。彼非有一命，权可当专城。所以奇节士，慷慨说捐生。大笑东家儿，杀人隐姓名。东都多妖丽，住近春明门。单车来侠客，驷马回王孙。妆成耀皎日，结佩鸣瑶璠。举止有飞态，流目无定源。金尊浸圆月，绮被绣双鸳。色笑延新宠，肝胆怀旧恩。团扇总含悲，前鱼羞自言。容华易零落，抚枕忧心烦。有客住吴国，赠我以莫耶。提携未出匣，随手生霜花。或恐是神物，吞吐虹光斜。不惜黄金装，横在白鼻騧。边烽昨夜至，飞符度流沙。秋月照长城，边骑纷如麻。按剑左右盼，目已无浑邪。丈夫为天下，安能复顾家。去年秋未半，良人去庭闱。今年秋欲尽，关塞音书稀。尘生在御瑟，苔绿当窗机。凉风动蘼芜，阴阴吹罗帷。白云疾飞来，掩我明月晖。空房怯不进，独坐长歔欷。县家羽檄至，沙场新解围。但求免锋镝，何敢望旋归。有士卧蓬蒿，悽怆恒鲜欢。饥乌噪檐侧，哀猿号树端。玄云被旭日，下土流光寒。昨夜严霜飞，林中木叶乾。凋彼萧与藿，曷以供朝餐。苟无邓通钱，莫弹贡禹冠。锻羽如栖鸡，努力空伐檀。一经令人老，竖儒安足叹。海深犹可测，河广犹可凭。狂夫如飘风，心志莫可惩。结发明信誓，中道忽侵凌。葑菲槩尔遗，荼蓼茹谁憎。新宠良自固，故欢难再仍。凉飙起霜夕，陨叶何棱棱。羞以孤帷搴，坐见圆月升。三复白华诗，伤哉人无恒。"}