{"id":"845234","title":"双调望江南 戏寄葆生","dynasty":"清末民国初","author":"樊增祥","text":"风吹水，皱损绿罗裙。见说楼东梳洗懒，真珠须付寂寥人。莫遣翠眉颦。金条脱，终始感郎恩。休说水晶如意事，一圭獭髓补无痕。重认掌中身。王家女，重画汉宫颦。延寿当时原谬误，奇章再世与温存。宜喜未宜嗔。休放诞，私地戒文君。一笑一啼双玉女，再抟再和两泥人。花底一消魂。斑竹子，点点是啼痕。怕读毛诗逢薄怒，自持班扇掩长门。倩女早离魂。闺房事，惭愧达丹宸。眉妩何伤京兆尹，弹章冷笑瘦腰人。枉自画朝云。"}