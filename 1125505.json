{"id":"1125505","title":"武夷精舍十咏 隐屏精舍","dynasty":"宋","author":"袁枢","text":"先生出云谷，看尽东南山。吴越几往来，衡庐屡跻攀。恨无璚瑶英，驻此冰雪颜。有怀武夷仙，相期苍翠间。此身本无累，动静随所寓。结庐在岩谷，自适山水趣。朝来挹云气，日夕沐风露。坐观天地心，讵忘仁智虑。本是山中人，归来山中友。岂同荷蓧老，永结躬耕耦。浮云忽出岫，肤寸弥九有。此志未可量，见之千载后。出处绍前哲，典型资后生。虚堂悬青镜，视者心自明。古人不难到，功用在力行。缅怀朋簪盍，耿耿中夜情。岩前风入松，谷口泉漱石。写之五弦琴，身在函丈席。竹间有馀地，营馆招羽客。静夜縆高弦，待月寒林隙。落日郁苍烟，空山转寒碧。石屏倚天立，端峭一千尺。无言独与对，足以永朝夕。何用向时流，抵掌恣谈剧。当年跨鹤翁，想在云深处。铁笛忽龙吟，万壑披霾雾。遥知发天秘，踏破苍苔路。吹与众仙闻，来看晚题句。投辖出东溟，持竿归九曲。溪翁来问讯，笑失双鬓绿。潭边旧钓石，瑩滑磨青玉。竟日谩垂纶，忘机看鸥浴。摘茗蜕仙岩，汲水潜虬穴。旋然石上灶，轻汎瓯中雪。清风已生腋，芳味犹在舌。何时棹孤舟，来此分馀啜。溪回山路断，月白沙汀冷。有人掀短篷，击棹歌声永。闻之三叹息，涣然发深省。归去万石滩，理我钓鱼艇。"}