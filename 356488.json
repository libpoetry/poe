{"id":"356488","title":"霓裳中序第一·湘筠展翠叠","dynasty":"清代","author":"项鸿祚","text":"湘筠展翠叠，冷落金泥双睡蝶。曾伴冰肌素靥，是水榭嫩凉，桐阴微月。清歌易阕，怅麝纨、统锁吟箧。如今剩、枕奁镜屉，一样暗尘黦。悽绝。自开还摺，怕心染、啼鹃泪血。经年憔悴恨结，酒腻红绡，粉蠹香灭。玉京人怨别，听夜夜、桃笙梦咽。伤心认、飞琼小字，忍对谢娘说。"}