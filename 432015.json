{"id":"432015","title":"赠曾阖君四首","dynasty":"近现代","author":"吴虞","text":"治安策好竟谁怜，辜负瑶华十万笺。有限文章教虱诵，无聊人物付诗传。山川形势思孙策，宇宙纵横待鲁连。憔悴闭门还种菜，汉家何日勒燕然。秦筝抚罢事堪伤，红泪凄凉剩几行。世外烟霞成痼疾，眼前风景即沧桑。荒唐秽行同孙绰，运命孤怀叹李康。便遇平生文字友，金盘何用荐槟榔。白羽何时效一挥，毛锥三寸壮心违。能图狗马功原薄，已落骅骝事总非。相士齐桓难不肉，求才楚国但知肥。由来富贵输贫贱，合向丹徒作布衣。惆怅华年少故知，相逢今日未嫌迟。班彪儿女堪修史，王霸夫妻尽避时。一箧谤书磨傲骨，三闾幽意忆娥眉。自怜才地宜江海，早晚从君理钓丝。"}