{"id":"233026","title":"送罗正之年兄出使二浙","dynasty":"宋代","author":"张舜民","text":"玉麈助清谈，金貂饰高位。二物已杀身，无剥生民利。君为使者官，犹作农夫事。随轩载畚插，一心惟度地。惟梁及齐岱，潢汙变滞穗。玉食反无鱼，黄牛如象贵。凡人畏辛苦，君处乃乐易。富哉太伯墟，吴越之委積。二年苦昏垫，灶臼成蛙肆。一日死百人，官司但熟视。不获乃命君，物议已为迟。君其尚勉旃，副彼朝廷意。若为濬泾洪，可得露城市。诛其姑息人，戢彼因循吏。死者不可招，存者如何置。赴海与壑邻，实系君之智。君家本天台，立身颇勤勚。一生在州县，晚岁称宪使。南人重衣锦，今尔实自致。弭节拜坟墓，椎牛设乡遂。翁媪上篱观，挥零复嗟喟。咸曰罗家儿，今日乃如是。伊予出西北，仕路每相值。交代又同年，莫予论事契。嗜好无不同，出处亦有类。天台与四明，一生游梦寐。淡荡秋风中，都门把归袂。行与兴公游，閒过贺老醉。二客傥有言，因风幸相寄。"}