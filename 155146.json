{"id":"155146","title":"张持荷示诗编次韵一篇为谢","dynasty":"宋代","author":"喻良能","text":"先唐诗道昌，万象绕吟笔。长吉穷嶮怪，奚囊销永日。一洗齐梁陋，古澹见摩诘。诘斋妙入神，二者无一失。游戏唾成珠，所至动盈帙。长篇杂短咏，朱弦响玉律。脱身声利场，宴坐心更逸。高眠听松声，清话剥芡实。声名笑山王，任达景嵇毕。时发孤凤鸣，不作寒蛩唧。人讥雕肺肝，悠然非所恤。编成客未佳，椟藏谨勿出。"}