{"id":"1042761","title":"张君以六十九作诗自道其康宁余时年五十九感而自咏","dynasty":"宋","author":"刘攽","text":"新年五十九，处事觉陈旧。敲石火难停，下坡日如走。诗书本拙画，孔老徒善诱。谁为万乘器，谬享千金帚。尔来专城居，迟暮亦何有。此邦白发人，夫子称祭酒。贫居玩一瓢，健饮轻五斗。愧君十年长，顾已甚蒲柳。方将外形骸，馀事勿挂口。"}