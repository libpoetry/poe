{"id":"687449","title":"院中观莲四首次少詹黄太泉韵","dynasty":"明","author":"孙承恩","text":"名花旖旎入秋多，赏兴休教错莫过。自是灵根分太液，秖疑净质洗银河。玉京绛节承仙宴，洛浦霓裳湿素波。惜取幽香思采掇，西风吹汝奈如何。金塘石槛禁庐东，喜见芙蓉出水红。香远澹浮尘界外，睡深娇倚月华中。霞幖冉冉采珠露，翠葆重重障晚风。静玩了无尘俗念，恍疑身在水晶宫。若耶仙子下丹丘，笑倚寒漪净不流。沆瀣和香澄玉宇，星河乱影转琼楼。六铢荏苒凉轻沁，万玉玲珑翠欲浮。迢递梦魂何处所，商飙吹老五湖秋。谁种名花近玉堂，地灵物异发祥光。风披白日翻琼盖，露冷青冥浥绛裳。浪说齐宫曾拟步，不须汉署别焚香。閒来吟眺浑忘倦，葛苧飕飕生暮凉。"}