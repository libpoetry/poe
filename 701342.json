{"id":"701342","title":"题魏宪长山水四首 春景","dynasty":"明","author":"黄仲昭","text":"乾坤昨夜东风起，春入林峦绚青紫。眼前风物有如此，世间何处差可拟。初疑皇都二月时，花衢柳陌相蔽亏。使君退直金銮殿，独骑骢马行春熙。又疑五羊城下路，海色山光杂烟树。使君按节观民风，星轺时向棠阴驻。又疑山水如钱塘，雨馀处处民耕桑。使君分宪恤民隐，阴崖寒谷回春阳。又疑风光似南浦，滕王高阁临江渚。使君持宪豺虎藏，千里湖山民按堵。兹图虽云咫尺中，俯仰意态应无穷。题诗愧无五彩笔，为君聊纪曾游踪。青山万叠高崔嵬，流水几道相萦回。晓日村墟烟霭散，薰风楼阁帘栊开。漳南古称形胜地，家尚诗书人礼义。海滨邹鲁名尚存，图中风景无乃是。故家门巷深复深，千章古木青森森。赤日行空绝炎暑，绿云满地屯清阴。使君亦是漳名族，林隙依稀见华屋。牙签插架光陆离，弦诵通宵声断续。学成万里趋天关，手扣阊阖呈琅玕。中外激扬振风纪，姓名已覆金瓯间。岁旱还期沛甘泽，回首故山归未得。他日功成作昼游，山川定应增秀色。昔余早谢红尘鞅，诛茅结屋青山上。青山偃蹇如傲人，我意不与山相让。日出群峰雾露馀，乾坤俯仰如冰壶。翠竹丹枫列图画，清泉爽籁鸣笙竽。架有诗书尊有酒，尽洗胸中旧尘垢。升沈荣辱岂吾忧，耳目肺肠皆我有。年来失计辞故乡，应召万里朝明光。圣恩特畀西江节，要令士俗回淳庞。驰驱誓竭驽骀力，世路多虞苦难测。半生心事竟沈冥，依旧尘埃满胸臆。昨宵飞梦乡山陬，看山转觉心含羞。寄语移文未须作，琴书非久归林丘。顽云亘野同一色，朔风驱霰声瑟瑟。须臾散作六花飞，天外群峰头尽白。入夜郊原积渐平，江树幻作玕琪林。山人中酒睡初起，却疑六合秋蟾明。我家炎方地少雪，宦邸惊看豪兴发。偶因公事出郊坰，纵目湖山赏奇绝。城东绮阁诸王孙，娇歌响遏行空云。城西甲第多豪门，流霞泛满黄金尊。宪台使君偏耐冷，自击清冰煮春茗。锦裘珍馔非不能，民有饥寒心未忍。殷勤起访溪边梅，乾坤春信何时回。欲挽阳和遍寰宇，尽令寒士欢颜开。"}