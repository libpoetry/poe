{"id":"96267","title":"再次韵呈审知","dynasty":"宋代","author":"赵蕃","text":"秋风泠然动高竹，起并朝檐温体粟。忽惊剥啄意谁何，乃是和诗重拜辱。再三开阖手不置，不惟诗好字亦熟。我虽年事滥催忝，于此论功真未足。重怜别来不我舍，连日追随访林谷。和诗未厌数还往，别后要期常诵读。知音已死或绝弦，闻韶解忘三月肉。但得我辈识铮铮，徒使世人讥碌碌。"}