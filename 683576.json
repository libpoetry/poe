{"id":"683576","title":"卓澄甫光禄邀汪司马及仲季诸社友大会西湖南屏选伎征声分韵赋诗伯玉以高字韵见寄俾余同作得二首","dynasty":"明","author":"王世贞","text":"一时江左擅风骚，遂使湖山应接劳。花坞乱扶卿月上，筚门孤掩客星高。纵呼陶令愁难入，不学苏生醉始逃。若问弇园佳胜事，翛然坐对一方袍。秋半南屏景更饶，六桥新水碧于醪。社中名胜推三雅，湖上诗篇斗两高。客重王孙骄自得，操成司马兴逾豪。非缘彦辅书生语，老去风流付尔曹。"}