{"id":"1119792","title":"登岘山二首","dynasty":"宋","author":"陈渊","text":"五百年间一梦中，登临回首兴何穷。当时事业轩天起，此日风流扫地空。堕泪山头春草长，沉碑江上晚烟濛。故令倦客成惆怅，目断斜阳不忍东。路过青山曲转腰，松门楸岭背尘嚣。烟云西望孤鸿没，舟楫东来一水朝。忠义有怀空郁郁，功名馀事漫寥寥。无人就与山西将，缓带轻裘敌自消。"}