{"id":"1209372","title":"和张敏之鸣凤曲韵","dynasty":"元","author":"耶律楚材","text":"写蛟螭，咳珠玑，英姿元拣碧梧栖。彬彬文彩自光辉，有材希晋用，失志欲刘依。荐君谁肯惜吹嘘，洪才大笔识君稀。鲲游翻海震，鹏举翥天飞。问渠蟾窟攀仙桂，何似冥山破铁围。人间强认假生死，世上本无真是非。浓欢殢春梦，晚景叹残晖。梦断日沈真可笑，输却禅人向上机。遮眼开经卷，蒙头坏衲衣。息念融凡圣，无心应顺违。震风威，横担楖栗万山归。"}