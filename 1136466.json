{"id":"1136466","title":"赠沈雷阳","dynasty":"宋末元初","author":"方回","text":"乃翁辛苦注周易，曾梦神人谈太极。清泉煮蔬啖粝饭，醯盐酱姜俱不食。迎霜猎猎缊袍青，映日萧萧颔须白。自云今代王辅嗣，憔悴形容人不识。有子有子狂非狂，其名复亨字雷阳。十五早学张道陵，二十已成费长房。篆符咒水逐鬼物，朝游燕齐暮衡湘。信奇喜异世不少，指空说无饶衣粮。读古人书识道理，定复在陈饥欲死。不如沈家跨灶郎，恍兮惚兮行怪诡。村惊郭骇争赠诗，我亦徇俗书此纸。万事宜假不宜真，往往神仙亦如此。"}