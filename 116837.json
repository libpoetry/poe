{"id":"116837","title":"七日晚同潘郎乘月到栾家观鹤问石生羚羊角偶","dynasty":"宋代","author":"张耒","text":"昨宵风月好，携手得吾人。南街访老鹤，夜扣主人门。入门未相见，清唳已可闻。见我展双翅，俯啄意甚驯。访药偶有之，初尚疑未真。今晨堕我前，获此万里珍。披图验良是，入药定有神。望兹以试方，辅此老病身。嗟我天所穷，一事百苦辛。兹游乃辄遂，造物良已仁。因歌遂成诗，往调柯山君。"}