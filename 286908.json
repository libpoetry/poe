{"id":"286908","title":"永遇乐·东坡生日社集，题孙雪居画笠屐图","dynasty":"现代","author":"夏孙桐","text":"绍圣孤臣，儋州迁客，遗貌千古。垫雨冲烟，翛然野服，想行歌还住。春婆闲话，黎童笑逐，漫识远游章甫。问荒庵，桄榔绿暗，憩棠到今存否。坐朝雅集，南飞招鹤，同荐瓣香尊俎。杖履人间，春风长在，红映疏梅庑。南薰清秘，沧桑零落，宝笈不堪重数。且摩挲，东皋妙墨，蠹芸爱护。"}