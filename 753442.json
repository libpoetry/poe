{"id":"753442","title":"禹陵","dynasty":"清","author":"王慧","text":"明德弥苍昊，神功迈大庭。怀襄方尽力，胼胝极劳形。草木开蒙昧，龙蛇涤秽腥。铸金九土贡，志怪八方经。苍水先呈简，防风后至刑。相传弓剑弃，此地隧泉扃。三古遗祠庙，千秋共荐馨。璧牲前代典，碑版列朝铭。深殿从群后，空山走百灵。旧闻云罕驻，今见翠华停。心法传河洛，天章焕日星。殊恩沾后裔，异数出明廷。肃穆瞻新象，登临泊小舲。墄垣辞镂琢，户牖炯丹青。莫觅藏书穴，徒看窆石亭。萝长鼯窜迹，松老鹤修翎。众水环襟带，诸峰列嶂屏。桥山同故事，寂寞对秋坰。"}