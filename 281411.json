{"id":"281411","title":"黄梅曲·亭子红罗堂玉照","dynasty":"现代","author":"林朝崧","text":"亭子红罗堂玉照，美人倚竹娟娟笑。别后西湖客渐疏，梦中庾岭人同调。天生丽质冠众芳，香名传遍翰墨场。金铃密系朱幡中，谁不护惜加堤防。忍令东风散馀香，却笑当年小杜狂。寻春较迟负春光，空对满枝子青黄。君莫待结子黄，亦莫待成阴绿。愿及花开正好时，夜夜化鹤枝头宿。听我歌，黄梅曲。"}