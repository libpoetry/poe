{"id":"700192","title":"近为儿侄辈屈澄夫先生于小园东曙有诗次韵二首","dynasty":"明","author":"顾清","text":"久知矾弟忆梅兄，又见新篇月露呈。虚馆可能留国士，旧游端喜袭香名。骚坛此日初申令，棋社何人敢订盟。尽有残膏被来裔，未应飘泊叹浮生。安车久不到岩阿，水部无人复姓何。秋浦白云天际远，夕阳红树屋边多。笔精又展郇公帖，才钝愁闻郢客歌。眼底桐枝未盈把，几时亲见十寻过。"}