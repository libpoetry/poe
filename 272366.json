{"id":"272366","title":"台城路·自锄明月种梅花图","dynasty":"清代","author":"吴藻","text":"一襟幽思无人会，园林暮寒时候。小阁迟灯，闲阶就月，漠漠香凝衫袖。花师替否。恰鸦嘴轻锄，软苔冰溜。遍插横枝，碧纱窗外画阑右。姮娥乍惊睡起，镜奁凉照影，清艳同瘦。警梦霜禽，梳翎雪鹤，偷掠疏烟寻久。梨云半亩。似金屋安排，未容春漏。漫唤红儿，弄妆呵素手。"}