{"id":"247063","title":"沁园春·秋思","dynasty":"现代","author":"田遨","text":"君似秋风，我似秋云，送我远行。恨秋风吹鬓，征尘如许，秋云断眼，乡信无凭。落月笳悲，晓霜钟警，怎奈愁人五夜听。谁相伴，有鸡号荒店，数鼠瞰孤灯。天明。露下荒城。赁户住、天涯暂托萍。更菊篱黮黮，数枝落寞，梧阶点点，一样飘零。花待亲浇，叶须痛扫，一段人间未了情。晨功罢，看雁催云阵，鹤刷风翎。"}