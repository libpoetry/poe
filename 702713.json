{"id":"702713","title":"古诗十首","dynasty":"明","author":"童冀","text":"弱龄抱高尚，雅志在丘园。胡为坐维絷，偪侧城府间。穷年守铅椠，严程如作官。日晏甫朝食，冬裘春不完。达生贵适意，讵敢求晏安。永怀沮溺徒，躬耕非所叹。穷巷谢轮鞅，寂寞如荒村。闭门十日雨，不知绿阴繁。编简久息意，况复谋琴尊。日晏倒衣起，竟夕坐前轩。孙生亦闭户，董子不窥园。嗟我独无为，愧此岁月奔。端居澹无营，穷巷守环堵。食罢何所为，临池听疏雨。秋风入庭树，柯叶已非故。人生无百年，玄发忽改素。有酒且作乐，勿为浮名误。宿雨霁清晓，绿阴布庭隅。开轩缅遥岑，好鸟鸣相呼。兹辰岂不佳，揽衣步前除。仰睇云中鸢，俯羡渊底鱼。物性各有适，吾生谅何如。空斋阒无事，焚香坐清晨。客至惟清谈，客去常杜门。兹辰偶惬意，驾言出城闉。昔游岁未殚，今来已徂春。冉冉四序换，种种双鬓新。盛年不重来，俯仰愧古人。豫章生道傍，拱把寻斧斤。樗栎老空山，百岁长轮囷。良材世所用，蚤与忧患邻。恶木处散地，乃得全其真。出处慎所择，君子惧失身。梧桐树西掖，濯濯青琅玕。春风一披拂，翠叶敷云端。高枝集凤鸟，卑枝宿鹓鸾。清秋下白露，摧折同艾菅。本非岁寒质，零落何所叹。蓺菊庭阶下，草盛菊不蕃。物性各有时，勿怨雨露偏。严霜被萧艾，始见金英繁。托形寓宇内，荣悴非一端。穷达安所遇，庶以全吾天。结发业坟典，志尚希古人。区区守章句，坎壈愧此身。洙泗道已远，伊洛行复湮。岁月不我与，五十恐无闻。君子贵达道，志士斯求仁。天地大无外，伊人处其中。寸心具万善，上帝所降衷。胡为汨利欲，扰扰昧始终。修名不早立，甘与草木同。圣贤亦何人，令德垂无穷。"}