{"id":"722722","title":"送家立庵太常归皖山二首","dynasty":"明末清初","author":"程可则","text":"好爵洵可贵，不贪良独难。《道德》五千言，止足为真诠。汉时二疏志，千载称大贤。岂不念苍生，身遂名亦全。象齿何为焚，膏明将自煎。因君振遥策，怀古心悠然。昔登白玉堂，文彩何郁郁？胄子承风规，诸儒禀芳躅。出持绝域节，入奉斋宫箓。一身为千秋，此事亦已足。浩然思故乡，悬车返初服。浮山七十峰，依稀作汤沐。"}