{"id":"310885","title":"摸鱼子·丁巳闰花朝，又小寒食也。问琴前辈招游花市","dynasty":"现代","author":"邓潜","text":"数花风几番吹遍，花朝吹不回去。天公作美新晴展，春色浓于前度。花解语。道此日、韶光百六平分取。两三旧雨。为宋玉招携，青羊转过，沈醉浣花路。繁华梦，提起少年情绪。如今零落非故。玉堂旧事群仙禊，春到燕山无主。春且住。算上冢庞公，各有乡关赋。别寻乐处。待春水方生，小蛮花榼，浇上薛涛墓。"}