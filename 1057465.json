{"id":"1057465","title":"次韵和彭道原元夕","dynasty":"宋","author":"刘弇","text":"搀云幄幕张流苏，华辀夹道青氍毹。黄昏天公下种榆，百万星点成须臾。赤帝鞭车堕云衢，烛龙骈头浦还珠。竞随丹豹膏凤雏，麟须拂蛾间数疏。弦嘈管唳声郁纡，栉比百戏罗侏儒。轻纨绣履踏艳姝，灼灼巧笑联芙蕖。有客年来倦著书，囊钱囷粟索无馀。短钗列桉拥弊襦，未看行乐誇睢盱。大奴听响仆屋隅，小女行卜迎紫姑。子云门巷正萧疏，谁者载酒论区区。"}