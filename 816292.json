{"id":"816292","title":"疏漳浦手札毕用倪鸿宝闻黄石斋归途遍游名山韵题后","dynasty":"清","author":"黄彭年","text":"绝粒十四朝，赋诗何舂容。孔孟不我弃，文谢今相逢。大道真受授，一节难自封，钦哉契前哲，祀祭先卧龙。幽居际世难，吾侪非默客。问业得相长，良会称罕逢。孝陵泣奇梦，文明伤故封。仗节在敢谏，逆鳞批九龙。吾家右江老，抗节无馁容。饿死岂相法，禀节时正逢。片纸发粤难，褒忠蒙帝封。伤哉确不拔，血胆归乾龙。"}