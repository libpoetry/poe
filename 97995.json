{"id":"97995","title":"是夕雨大作复呈潘提举","dynasty":"宋代","author":"赵蕃","text":"云行方陆离，月出重蔽亏。旋听隐其响，已见沛然驰。信有谁能御，那云鼓再衰。天瓢快倾泻，旱魃勇鞭笞。卧想歌谣疾，顿宽车戽疲。中宵犹飒沓，既晓尚纷披。五日能如一，有年端可期。旱头今已破，雨脚不难垂。使者岂为德，天心兹可知。在予非赫赫，于汝要熙熙。始急救荒法，终传喜雨诗。但须观气象，不必问蓍龟。米贱行当复，物生斯得宜。宁容倦游者，侘傺独天涯。"}