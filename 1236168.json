{"id":"1236168","title":"敬次叔父适庵先生六观图韵六首","dynasty":"元","author":"李序","text":"晓起初褰薜荔裳，隔帘皓影杂红光。雪花映日孤峰起，玉柱浮空千尺长。风急露华都是霰，石寒芝草不生芳。朝皦正似丹砂色，照耀云间白玉床。两岸汀洲一浦分，隔帘啼鸟近相闻。逶迤绿水绕春色，窈窕东风交浪纹。杜若沙中香漠漠，蘼芜烟暖翠纷纷。灵源不记东西路，千树桃花日又曛。山下泉鸣似殷雷，山前倒影射崔嵬。斜阳迢递天边去，暮色苍茫溪上来。青壁高悬西若木，丹崖半长夜明苔。何时落日都门道，照见东城陌上埃。亭前月色散斜曛，林外滩声隔岸闻。碧浪有烟浑似雪，青天如水不生云。风吹白露千崖耸，秋映银河两派分。吹断紫箫闻鹤过，空中疑是玉宸君。蒙茸高壁踞山梁，流彩霏霏似彗长。玉气氤氲春日暖，翠华缥缈白云香。阳坡十里横烟树，阴壑千寻长露篁。坐向梧桐晞绿发，采芳自葺薜萝裳。在渊灵物或飞天，祷雨何须叩祝蜒。千尺白虹晴饮涧，半岩苍树昼迷烟。雁山云冷留飞锡，匡阜诗成忆谪仙。自昔南游看不厌，归来欲写作图悬。"}