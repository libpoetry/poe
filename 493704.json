{"id":"493704","title":"送马汝砺","dynasty":"明","author":"庞嵩","text":"完璞日已琢，天性民不虞。岂无煨中烬，六籍空遗书。抚卷发浩叹，愿言见子都。之子在何方，山高水难踰。幸有乘木质，岂徒饰轮舆。招招利载者，曷不吾与俱。怅怅独云迈，一行一踟躇。前川渐佳境，少乐众不如。岐端误失道，适足丛蓁芜。行矣慎所之，勿使纷忧娱。告汝利载者，与尔良不疏。勉旃觅子睹，窈纠当复舒。"}