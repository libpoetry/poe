{"id":"867384","title":"赠友人","dynasty":"宋","author":"史尧弼","text":"悼往不知篱菊芳，岂知篱外游人忙。寒暄节物覆手异，依然大树堪彷徨。羡君真比道州政，间饮醇酒南山阳。遥想文殊造摩诘，玄妙深谈舌广长。中道相呼互濡沫，相忘各适遮无伤。要知风鬟太华女，夫岂秋思悲空房。智拙方疏汉阴圃，才多端谢鼌生囊。青天自不憎白眼，好在宗之快举觞。"}