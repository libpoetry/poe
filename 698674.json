{"id":"698674","title":"法驾导引曲 上赐金符金仙人银太平牌应制三阕","dynasty":"明","author":"夏言","text":"礼大道，礼大道，太上降真符。琼液丹清龙虎篆，紫泥金碧凤鸾书。鸿宝锡天衢。从天降，从天降，宛宛两仙人。万炼黄金开面目，九还玉液铸精神。白日现真身。蒙恩赐，蒙恩赐，银傍太平牌。万象同春迎百福，四方如水应三台。寿域自天开。"}