{"id":"691383","title":"王侍读汝嘉挽诗","dynasty":"明","author":"李昌祺","text":"识面嗟诚晚，论交觉独深。麟经三世业，蠹简一生心。诸老怜将尽，孤怀痛不禁。遗弦空自绝，无处觅知音。阀阅衣冠盛，才名伯仲齐。宫袍裁赐锦，御酒拆封泥。屡握脩书笔，频分应制题。只今文燄在，犹自烛云霓。少日边庭戍，曾驰草檄名。谈兵诸将屈，较艺众人惊。已并青城誉，仍兼玉署荣。九京那可作，恻怆起深情。玉堂陪末议，荏苒七年馀。夜漏秋同听，春潮晓共趍。仲淹空有策，和靖却无书。垂老交游尽，临风泪满裾。"}