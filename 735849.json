{"id":"735849","title":"三月三日山涂豹人约同上金山修禊阴雨不果长歌纪事","dynasty":"清","author":"陈维崧","text":"三月三日风刁刁，鲸鱼跋浪声悲号。金焦极望不可渡，连樯巨筏何坚牢。忆昨乞食射堂下，方孙二叟还相遭。官衙蹋臂一大噱，话旧滚滚如波涛。五丁二酉被驱使，秦碑汉篆供爬搔。是夜满城作寒食，鲚鱼新傅吴娘糟。程公爱客入骨髓，意便不欲留官醪。老兵欲睡愁我曹，负墙耳语骂老饕。别时拦街不肯散，约我上巳离城壕。妙高台上一片石，可以痛饮歌《离骚》。讵料此意那便遂，恶风浊浪心烦劳。作诗一笑报二豪，毋令怀抱长忉忉。晴雨岂妨吾作达，誓凌阊阖扬其尻。诘朝米尽饿不死，直须足踏金山坳。下视人世皆秋毫。"}