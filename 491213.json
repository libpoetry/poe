{"id":"491213","title":"八月枉希颜王孝廉自大唐别业相见靖安县中辱赠长句甚慰旅怀临别赋此","dynasty":"明","author":"刘崧","text":"往与君别者，乃在南平州。此日复可惜，送君溪上头。子留未五日，我客已一秋。感子远来意，中情甚绸缪。此邦邻新吴，山水亦颇幽。县中数百家，青峰映朱楼。其木杂杞漆，其果多枣榴。土沃饶桑麻，阴阴夹良畴。近县十馀里，负贩亦易求。公庭草如戟，其俗自不媮。人言淳雅风，可以齐鲁邹。矧我之所主，读书皆好修。开轩爱敬客，秩秩叙献酬。亦有二三友，志合而道侔。共言吾子来，得以奉嬉游。况当八月交，大火西南流。山蝉夜中起，黄鸟啼青楸。便当蹑短屐，从尔陟林丘。西寻桃源溪，卧云石龙湫。低头饮美酒，万事吾何忧。此意谅所悉，宣摅在朋俦。翩其食场驹，歘去乃不留。回风捲行迹，我思实悠悠。脱叶鸣岛沙，行云递中州。磬折长林下，踯躅广道陬。常时恣言论，及此郁不抽。盈盈目中泪，望子河之舟。子归大塘里，偃息得所休。濯足坐垂钓，短衣行跨牛。田翁与稚子，相见何油油。视我远亲故，兀如鹰在鞲。沧江渔樵具，何以为远谋。平生四海志，不直千金裘。圣贤诫谅直，庶用寡悔尤。感君昔赠章，慷慨契所投。"}