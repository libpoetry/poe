{"id":"1123486","title":"翠微山居八首","dynasty":"宋","author":"赵彦端","text":"閒来石上卧长松，百衲袈裟破又缝。今日不愁明日饭，生涯只在钵盂中。临溪草草结茆堂，静坐安然一炷香。不是息心除妄想，都缘无事可思量。老老山僧不下阶，双眉恰似雪分开。世人若问枯松树，我作沙弥亲见栽。一池荷叶衣无尽，数树松花食有馀。却被世人知住处，更移茆舍作深居。茆檐静坐千山月，竹户閒栖一片云。莫送往来名利客，阶前踏破绿苔纹。岂是栽松待茯苓，且图山色镇长青。他年行脚不归去，留与人间作画屏。"}