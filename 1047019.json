{"id":"1047019","title":"浩燕堂","dynasty":"宋","author":"沈括","text":"西堂昔时冷萧条，使君名高堂为高。流虹碎□勤镌雕，粉黛翕倏随挥毫。太守浩燕觞九牢，门前过客罗百艘。檐褕晔晔烂亭皋，切云危冠控豪曹。秋鹤霜毛飞锦袍，六鹊曳地横金腰。轻罗韬烟媚中宵，缓歌阁舞萦云髾。赵人手提千牛刀，目视大犗如鸿毛。太守巨笔驱波涛，指画风云惨动摇。佩牛带犊如销膏，区区古人无是超。吴粳如脂敢百筲，连车折轴弃道交。釜区争先走名豪，旋鲈掣酒飞千舠。杜伯称觥酾醲醪，翳翳禾黍藏笙箫。太守浩燕乐岁饶，岂徒割烹盈大庖。"}