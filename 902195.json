{"id":"902195","title":"送冯贯道之东川转而之行在","dynasty":"宋","author":"张嵲","text":"秋风来万里，草木日夜凋。属兹憀慄时，执别在今朝。乱离多苦辛，况乃道路穷。若人抱奇节，劲气干云霄。结交二十年，途穷识久要。间关复会面，益若漆投胶。感深念存殁，投分忘顽嚣。汝海昔为别，盛年意气豪。及兹分手日，星星悲二毛。壮心随遇尽，曩志与时消。别夜月皎皎，首途方迢迢。故园不足怀，令德乃所操。君其爱尔躯，努力熙皇朝。"}