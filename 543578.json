{"id":"543578","title":"褒忠祠祀礼成代直指萧公作","dynasty":"明","author":"胡应麟","text":"一夜并州赤龙起，浩荡风尘播疆宇。捲甲朝降十万师，夕悬烽照三千里。真主初还建业东，储君却下金陵宫。群臣骈首甘就戮，至今正气吞长虹。忆昔齐黄在帷幄，首絷亲王入京洛。书生坐失应变机，遂使貔貅暗沙漠。同时抗节练与陈，壮怀凛凛雄三军。伟哉正学十族死，精贯日月开浮云。全师仅见南阳铁，独守危城破坚甲。暴昭姚善两激昂，视死如归徇鈇钺。皇皇周子百鍊钢，题诗自缢太学堂。景清枉效渐离术，势孤不得抽鱼肠。纷纷义士难悉数，力挽颓波示今古。投河直欲拒成汤，扣马宁辞谏周武。大厦难将一木支，江城白昼飞旌旗。鄗南正位大统集，剑阁巡行天命移。沉吟往事空愤切，耿耿英魂岂终灭。四海同悲东市刑，旷代犹瞻首阳烈。百年祀典何寥寥，明良继起登熙朝。首录忠诚建祠宇，天书五色垂丹霄。峨峨遗像表忠赤，报礼殷勤慰悽恻。西日含窗鸟自过，北风吹树声犹急。阴虫夜促霜露零，群公恍惚来精灵。九原遗恨岂堪说，天空月落秋冥冥。我行睹此重太息，后世谁传董狐笔。海滨义士何足论，洛邑顽民真再出。英英壮气摩乾坤，流光竹帛垂丹青。千秋万代鉴往辙，君臣大义如日星，于戏君臣大义如日星。"}