{"id":"690969","title":"秋日饯王侍御老师于浴日亭次韵赋别二首","dynasty":"明","author":"李之标","text":"赤轮蘸水水涵天，影射龙宫第几湾。地镇东南祠巨渎，亭疑蓬岛屹孤山。为霖共识济川略，揽辔今瞻捧日颜。不尽丹心悬彩笔，千秋留韵岭云间。秋水遥看一色天，星轺迢递驻黄湾。探奇静揽亭中胜，问俗閒巡岭外山。银海已澄舒素练，金光初浴映酡颜。凭高忽起瞻云思，飞向武陵九曲间。"}