{"id":"404036","title":"金缕曲·癸未立冬，石窗词长为拙集《延目词稿》赐题弁言，谨步原韵以谢","dynasty":"近现代末当代初","author":"喻蘅","text":"可道非常道。况文章、千秋事业，天荒地老。彩笔昔曾干气象，入牛渚冥搜犀照。杜叟叹、江山文藻。燕说郢书成时尚，任黄尘、滚滚斯文扫。读书种，翁和媪。也难捉笔驱烦恼。况连篇、鲁鱼亥豕，简繁纷搅。格律词章遭冷遇，遑论嵇琴阮啸。犹不免、时贤窃笑。唐宋诗词成敝屣，向荒斋、凄寂编残稿。浑不觉，鸡鸣晓。"}