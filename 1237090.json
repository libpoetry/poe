{"id":"1237090","title":"刘耀卿画","dynasty":"元","author":"凌云翰","text":"重叠春山罨画开，柳边花底抱琴回。谁家庭院东风里，一片笙歌隔水来。画桥南畔藕花香，坦腹湖亭爱午凉。醉拍阑干因得句，不知惊去睡鸳鸯。老桂吹香袭绛袍，并将秋兴写秋毫。何人记得南楼夜，月过松梢一丈高。曾倚江亭看雁飞，梅花和雪亚荆扉。客帆自向沙头落，不是山阴兴尽归。"}