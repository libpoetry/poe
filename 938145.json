{"id":"938145","title":"观我斋再分韵得下字","dynasty":"宋","author":"陈与义","text":"一慵缚两脚，闭户了晨夜。梦攀城西树，起造君子舍。紫髯出堂堂，见客披衣谢。平生功名手，嗜静如食蔗。小斋剧冰壶，中明外无罅。要知日用事，趺坐看鸟下。主人心了了，竹石亦閒暇。儿童惯看客，我车当日驾。平分斋中閒，风月不待借。还须酒屡费，不用牛心炙。"}