{"id":"840836","title":"望家书二首 其一","dynasty":"清末民国初","author":"金武祥","text":"屈指隔重慈，一年又半矣。何以慰羁愁，所幸书一纸。忆昔别母时，干戈方未已。长江限南北，扰扰苦流徙。家贫亲且老，饥驱无定止。遥知倚闾人，日日念游子。昨宵魂梦中，髣髴归乡里。中夜起徘徊，梦境难悬拟。频望消息来，万金真可抵。胡为年复年，沈沈竟如此。登高望白云，独叹秋风里。"}