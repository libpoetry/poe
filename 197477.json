{"id":"197477","title":"寄满子权·吾爱子权诗","dynasty":"宋代","author":"王令","text":"吾爱子权诗，苦嚼味不尽。穷思欲名状，百比无一近。初如贪追兵，屡请忽许进。旗旄左右幢，戟剑後先刃。方争奋拏先，忽睹斩乱狥。徐驱得平郊，万甲合一阵。偏裨走起颇，中间坐吴膑。喊呀斗志酣，彷佛穷敌訒。前军奔交兵，後马走断紖。须臾声金收，万噪快一儁。群降挑戈矛，叩拜乞用衅。苍黄请命间，窃视不敢瞬。玄云压空虚，半夜暴霆震。睡耳起欲掩，惊仆失肝肾。壮者固已然，况余乃龆龀。及其久详味，欲吐复自恡。有如罗百珍，次第嘬嚼顺。贪丰不辞多，爱美忘余餕。故其留人口，虽久咽喉润。何时匹马来，畏爱气两振。唯其未合间，如不获谢蔺。望风为此诗，颠倒犹合烬。"}