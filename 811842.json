{"id":"811842","title":"恭挽理翁常寅长同年","dynasty":"清","author":"刘绳祖","text":"忠孝两全遭际艰，捐躯报国重于山。金川事去家何在，辽海人来鹤不还。鹃血魂愁秋树外，曾头故垒夕阳间。可怜儿少亲年老，梦绕泉台涕泪潸。一载神交有夙因，公馀手札诲谆谆。方期不隔同年面，谁料永成地下人。精贯白虹完节义，魂归丹陛报君亲。西民相率歌侯德，庙食千秋禋祀新。"}