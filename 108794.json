{"id":"108794","title":"送吴彦归番阳","dynasty":"宋代","author":"黄庭坚","text":"学省困齑盐，人材任尊奖。倥侗祝螟蛉，小大器罂瓬。诸生厌晚成，躐学要侩驵。摹书说偏旁，破义析名象。九鼎奏箫韶，爰居端不飨。青衿少到门，庭除昼闲敞。竹风交槐阴，三见秋气爽。时赖解事人，载酒直心赏。吴郎楚国材，幽兰秀榛莽。彦国吐嘉言，子将喜标榜。平生钦豪俊，久客慕乡党。虚斋延洒扫，薄饭荐腒鲞。诗句唾成珠，笑嘲惬爬痒。春夏频谢除，曾未厌来往。归雁多喜声，寒蝉停哀响。黄花满篱落，白蚁闹瓮盎。留君待佳节，忽忽戒徂两。亲戚伤离居，交游念畴曩。棋局无对曹，摴蒲失朋长。问君去为何，云物愁莽苍。寿亲发斑斑，千里劳梦想。家鸡藁头肥，寒鱼受罾网。甘旨蔌中厨，伊哑弄文襁。此行乐未央，安知川涂广。深秋上沧江，远水平如掌。人生要得意，壮士多旷荡。野鹤被笼樊，江鸥恋菰蒋。本来丘壑姿，不著刍豢养。寄声谢乡邻，为我具两桨。有路即归田，君其信非诳。"}