{"id":"143496","title":"绛都春·花娇半面","dynasty":"宋代","author":"翁元龙","text":"花娇半面。记蜜烛夜阑，同醉深院。夜袖粉香，犹未经年如年远。玉颜不趁秋容换。但换却、春游同伴。梦回前度，邮亭倦客，又拈笺管。慵按。梁州旧曲，怕离柱断弦，惊破金雁。霜被睡浓，不比花前良宵短。秋娘羞占东离畔。待说与、深宫幽怨。恨他情淡陶郎，旧缘较浅。"}