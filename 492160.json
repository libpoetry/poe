{"id":"492160","title":"进甘露诗十六韵","dynasty":"明","author":"刘崧","text":"甘露从天降，由来集帝垣。霏微先禁苑，散漫遍郊园。乳结虬枝重，膏凝翠叶繁。泬寥澄夜气，璀璨耀晨暾。味比香饴滑，光疑霁雪翻。侍臣分碧盌，内使出金盆。丹陛传天语，千官肃骏奔。草堂联佩绶，钟阜拥蹄辕。引蔓惊初见，修条喜共扪。缘崖收沆瀣，采玉上昆崙。醲泽流芳甸，嘉祥溢厚坤。策书严荐庙，颂献蔼临轩。不待金茎得，徒闻宝瓮存。愿言歌蓼湑，四海锡便蕃。"}