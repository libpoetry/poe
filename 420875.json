{"id":"420875","title":"瑞鹤仙","dynasty":"近现代","author":"王季思","text":"湿红烘晓日，正玉楼人去，莺啼春寂。垂杨万丝碧，悄不回青睇，自成凄碧。伤时怨别，渐倦了江郎赋笔。乍虫泥轻落书眉，暗省十年陈迹。还忆重门掩雨，小阁听风，旧家寒食。西泠咫尺，怅望处，乱云黑。甚今朝却放新晴天色，烟敛桃林历历。待提壶自赏芳华，暗愁又集。"}