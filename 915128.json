{"id":"915128","title":"丙寅人日送药者周叔亮归吉水县","dynasty":"宋","author":"杨万里","text":"拔草不拔根，塞水不塞源。忽然草生更水长，败却禾稼仍滔天。老夫昔岁得淋疾，初谓一日今两年。服药六千六百盏，望舒二十二回圆。偶逢周郎顾，一脉擒二竖。发药何用多，刀圭起沉痼。向来肝肠痛如割，今来疾痛全然脱。捉著根源尽扫除，周郎神医天下无。"}