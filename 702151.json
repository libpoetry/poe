{"id":"702151","title":"阳明赠方吏部归樵四首金山出示次韵","dynasty":"明","author":"湛若水","text":"西樵绝壁迥无依，云锁千峰鸟道微。居士往来谁是伴，翳门关外一僧归。太虚万事片云浮，若有神明与道谋。请君更看羲皇上，曾有元初一画不。一念正时便是惺，要知念处也无情。无情知见真知见，到了参前即性灵。曾许西樵作主人，卜居云外与天邻。上山正在江门路，来往寻常不问津。"}