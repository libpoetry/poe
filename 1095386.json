{"id":"1095386","title":"醒庵王大卿松柏屏障歌","dynasty":"宋","author":"释居简","text":"青青岁寒之淡交，柏也揖逊苍髯梢。凛姿古调瘠而实，昔未成才先莫逆。执此能事柄者谁，弹压玉霄王紫微。千古万古不可追，落子亦复四十围。公乎多才亦多艺，小试演纶光帝制。复将馀墨散馀春，烟云树石皆精神。擎重雪枝寒不倚，霜干相周不相比。山林豪逸并孤标，冠剑大臣横劲气。想当欲画未画时，积思凝虑全天倪。忽然直上盘云霓，不见笔墨之畛畦。因依方寸亦磅礴，岂止一丘仍一壑。良木非摧石不崩，于戏九原不可作。"}