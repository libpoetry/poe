{"id":"1125434","title":"阮郎归 四首","dynasty":"宋","author":"秦观","text":"褪花新绿渐团枝，扑人风絮飞。秋千未拆水平堤，落红成地衣。游蝶困，乳莺啼，怨春春怎知。日长早被酒禁持，那堪更别离。宫腰袅袅翠鬟松，夜堂深处逢。无端银烛殒秋风，灵犀得暗通。身有限，恨无穷，星河沈晓空。陇头流水各西东，佳期如梦中。潇湘门外水平铺，月寒征棹孤。红妆饮罢少踟蹰，有人偷向隅。挥玉箸，洒真珠，梨花春雨余。人人尽道断肠初，那堪肠已无。湘天风雨破寒初，深沈庭院虚。丽谯吹罢小单于，迢迢清夜徂。乡梦断，旅魂孤，峥嵘岁又除。衡阳犹有雁传书，郴阳和雁无。"}