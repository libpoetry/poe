{"id":"725628","title":"行过康王故第苑诗","dynasty":"南北朝","author":"刘孝仪","text":"入梁逢故苑，度薛见馀宫。尚识招贤阁，犹怀爱士风。灵光一超远，衡馆亦蒙笼。洞门馀旧色，甘棠留故丛。送禽悲不去，过客慕难穷。池竹徒如在，林堂暧已空。远桥隔树出，迥涧隐岸通。芳流小山桂，尘起大王风。具物咸如此，是地感余衷。空想陵前剑，徒悲垄上童。"}