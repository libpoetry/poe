{"id":"789219","title":"高阳台 芦花用吴梦窗韵","dynasty":"清","author":"王策","text":"寻去非花，看来若梦，秋光散落溪湾。萧瑟离披，一天愁思回环。西风荡破潇湘色，淡濛濛、冷雁前山。最难禁，船在霜中，月在江干。天生一种凄凉性，惯烟迷似病，雨浥成瘢。纵使成林，依然丰骨清寒。水云路远家何在，黯消魂、柳外枫边。伴黄昏，渔火汀洲，宿鹭沙圆。"}