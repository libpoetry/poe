{"id":"721987","title":"奉送吴大司马还京","dynasty":"明末清初","author":"屈大均","text":"东南悬节钺，文武总英高。客宿归牛女，人流爱凤毛。三吴元治行，五岭益勋劳。一代明珠谤，扶风奈尔曹。郑重京华入，贤声答往钦。旁求三殿久，遗爱百蛮深。太岁仍金马，尚书亦竹林。风流殊不坠，晋代至于今。南塞公来重，长城一臂支。马留铜柱少，人入玉关迟。鼓角难忘战，竿旄易感知。鲛人恩莫报，慷慨泣珠时。画船珠海动，铙吹满离声。百粤壶浆泪，三军乳哺情。武溪思北发，漓水怨西征。怆别崧台下，从今望玉京。"}