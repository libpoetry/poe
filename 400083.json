{"id":"400083","title":"烛影摇红 初春集饮花雨楼看梅，陈寂园见讯京华旧事，赋此奉答","dynasty":"民国末当代初","author":"朱庸斋","text":"芳草天涯，几曾遮却东皇道。年年风讯每来迟，不似如今早。人共韶光正好。莫惜把、梅阶共扫。婪杯拚醉，怕损他时，秋娘怀抱。谁分樽前，新愁那肯迟春到。伤心重认旧歌尘，偏染风檐帽。算有馀情未老。应更被、闲花暗恼。吟魂欲驻，为倩疏钟，黄昏休报。"}