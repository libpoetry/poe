{"id":"644716","title":"为玉泉山人题","dynasty":"明","author":"方孝孺","text":"天池直接扶桑东，百川委会来无穷。两崖为门障海口，大江中流潮汐通。丰山横鹜东奔放，浪啮沙崖穿玲珑。翠凤飞来白银阙，金鳌涌出金莲宫。天台赤城此磅礴，间气往往生英雄。鸿儒硕士世不乏，神灵秀异天所钟。玉泉山人独嗜古，食贫力土专而工。结庐椒江望蓬岛，坐看海气浮青红。含嚼英华嗽芳润，吐纳光景嘘长虹。群仙窈窕罗几席，洪波浩瀚涵心胸。蕞尔一乡不满意，邈焉四海将奚从。日披黄卷对贤圣，上并周孔齐羲农。国风雅颂导于正，典谟训诰操瘚中。权谋智术竞趋利，玄谈清议咸归空。濂洛崛起树名教，千载道学开盲聋。仁义行师佐伊吕，礼乐出治登夔龙。拯救生民布仁化，此心烱烱今昔同。食息梦寐若见之，上下议论相磨砻。论交岂止一世士，直追三代还淳风。屈伸去就随所遇，仕止进退皆从容。某山某水吾钓游，归来旧隐巢云松。"}