{"id":"1108248","title":"过唐兴寺","dynasty":"宋","author":"刘才邵","text":"须应辞职效崔沂，岂合经时直紫微。领郡尚叨分竹箭，羡君不肯裂荷衣。高风久已勤山仰，妙语新从得指归。更待春时稍暄暖，共寻烟坞与苔矶。夜契从来耐岁寒，千株路尽见苍官。旧游还复寻金碧，清梦犹能记玉銮。喜见云烟生翰墨，随时殽核簇杯盘。荷公高谊存真趣，不作寻常俗眼看。"}