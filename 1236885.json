{"id":"1236885","title":"同杨仲礼和袁集贤上都诗十首","dynasty":"元","author":"柳贯","text":"出塞行瞻日，趋朝喜近天。离宫开苑囿，驰道绝风烟。瑶水巡非远，峒山历更绵。《甘泉》多法从，献赋忆当年。雨水渐衣黑，云砂际目黄。烟开才黯惨，日出已苍凉。徇俗高檐帽，清心小篆香。端居万里念，蕙草惜微芳。昔建寰中业，初开徼外山。雉城平兀兀，沙水净湾湾。朱夏宸游正，清秋武卫閒。叨陪文学乘，空愧鬓毛斑。谣俗随方异，沟涂隔舍迷。醺人惟马湩，劝客有驼蹄。殿角孤花靓，城隅杂树低。天涯中夜舞，如意昔曾携。天潢犹白白，云幕故青青。积潦摧车轴，高风堕箭翎。宫涂丹赭垩，殿户紫金钉。女乐蓬莱秘，哀箫动杳冥。幄殿层云障，辕门积雪峰。奇鹰皆戴角，御马尽飞龙。瀚海将临幸，云亭望陟封。青丘大羽猎，有事待玄冬。曹务唯章句，官规自法程。斋扉侵雨润，宴几得风清。历历三刀梦，行行万里城。明年遂耕隐，深仗酒为名。经游还绝塞，际遇复清朝。大暑无蒙绤，轻寒已御貂。盘空齑屡荐，觞至酒频浇。贫病谙为客，何惭带减腰。公子青丝辔，王孙绿幰车。宴酣风小定，舞破日西斜。手掷宫中果，神行海上查。筑郿毋自厚，俭德不期奢。水草方方善，弓弧户户便。合围连妇女，从戍到曾玄。雪毳千家帐，冰瓢百眼泉。浚稽山更北，长望斗光悬。"}