{"id":"532897","title":"曾缮部以三招余过桢伯馆以事不赴有诗见贻因和答之","dynasty":"明","author":"黎民表","text":"华阳高馆向夜开，严霜拂面如飞埃。愧我驱驰犹未息，南陌东城复几回。水部梅花清兴发，招邀月下倾金罍。可惜佳期竟虚度，主人不乐为停杯。城头紞紞鼓声下，碧云愁暮空徘徊。风尘澒洞谁怜才，昭王骏骨成驽骀。鲍叔分金怜管仲，左桃忍死推羊哀。今人结交不重义，斯道弃之如草莱。云天高谊乃见尔，以胶投漆差堪儗。曾闻怀友出关门，转见悲歌觅燕市。明堂榱栋日经营，华省移文要纲纪。多暇犹能过我曹，露胆倾肝向知己。鱼目难酬明月珠，阳春却入巴人耳。只今西北烽尘起，四郊多垒国之耻。摧眉伏枥将何为，手执龙渊报天子。功成当看画麒麟，拂衣归钓沧溟水。"}