{"id":"1204500","title":"木兰花慢 次韵答张直卿见寄","dynasty":"元","author":"刘敏中","text":"两城无百里，算只是、一家乡。愧每每相看，来迎去送，水影山光。殷勤举杯一笑，要都收、百福与千祥。镜里吾衰已甚，尊前君意何长。谁能齐物似蒙庄。岁月去堂堂。更多病何堪，闲愁万绪，恼乱诗肠。明年定须丰稔，看桑蚕成簇麦登场。君到野亭应喜，酒帘花外悠扬。"}