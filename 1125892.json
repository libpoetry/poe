{"id":"1125892","title":"田家四时","dynasty":"宋","author":"郭祥正","text":"田田时雨足，鞭牛务深耕。选种随土宜，播掷糯与粳。条桑去蠹枝，柔柔待春荣。春事不可缓，春鸟亦已鸣。麻麦闻熟刈，蚕成缲莫迟。更看田中禾，莨莠时去之。幸此赤日长，农事岂敢违。愿言一岁稔，不受三冬饥。开塍放馀水，经霜谷将实。更黎原上畴，坎麦亦云毕。老叟呼儿童，敲林收橡栗。乃知田家勤，卒岁无閒日。田事今云休，官输亦已足。刈禾既盈囷，采薪又盈屋。牛羊各蕃衍，御冬多旨蓄。何以介眉寿，瓮中酒新熟。"}