{"id":"670113","title":"送永宁许使君 其一","dynasty":"明","author":"李攀龙","text":"邢州十月凋白杨，城头出云垂太行。把酒相看日欲堕，五马踟蹰大道傍。问君胡为万里去，小臣罪合投穷荒。我闻西南罗施国，风气郁塞殊阴阳。长官椎髻见朝吏，海蛮醉鼓橐中装。男儿贵至二千石，何地不可称龚黄。壮游须令百粤尽，探奇更得浮沅湘。永宁自恶无瘴疠，明年雨露生还乡。"}