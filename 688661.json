{"id":"688661","title":"移疾慧力方丈呈郡中诸君子","dynasty":"明","author":"严嵩","text":"城市谁能此地游，石堂禅榻借深幽。藤萝月上诸峰静，楼阁风回古木秋。病身偶似维摩室，客思应同王粲楼。巳惜浮萍自流转，却扳丛桂更淹留。漫怀陶谢与同游，怅惜青山古寺幽。江县羽书频报警，石门萝薜自宜秋。孤城片月闻吹角，落日千峰对倚楼。潇水驿亭舟楫地，异时尊俎记相留。"}