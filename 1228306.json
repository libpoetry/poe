{"id":"1228306","title":"李昭道春江图","dynasty":"元","author":"吴镇","text":"晴江一望春山高，日光荡漾翻银涛。白云冉冉向空落，长天漠漠归鸿号。岸上垂杨覆瑶草，征帆直指长安道。蛟龙不动两耳清，花落莺啼人自老。鸱夷当日溯烟波，凉风万里来天河。李侯久向层冥去，丹青散逸将如何？宣和当日珍藏固，三百馀年撚指过。危君不让米南宫，置之武库尤加护。"}