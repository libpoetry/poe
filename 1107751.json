{"id":"1107751","title":"祁国正献公挽歌三首","dynasty":"宋","author":"司马光","text":"舟楫才猷大，冰霜德操坚。陶钧成茂业，书史乐高年。瞻望簪绅共，吁嗟馆舍捐。举时无异论，方信令名全。钧玉吴台旧，诛茅梁苑新。位登华衮贵，家似布衣贫。直道高当世，清风遗后人。千秋寒照目，竹帛不栖尘。先子同乌府，知音诚皦然。脱缞来拜伏，抚首辱哀怜。迨此泉扃掩，空悲尘网牵。无由怀酒絮，撇涕望新阡。"}