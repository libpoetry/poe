{"id":"814051","title":"感事","dynasty":"清","author":"陈炽","text":"河伯笑海若，小大固殊料。杂县眩钟鼓，雅音岂不和。性质阂闻见，俯仰成山河。深识迈当世，薄俗常见呵。遐哉怀古心，太息竟何如。徙薪不及早，爝火能燎原。羝羊亦解触，乃自撤其藩。族类既以殊，祸害安忍言。饥蛟宅深浦，水族无安澜。猛虎在灌林，百兽多忧患。前谋已无及，后虑宁复论。当断不能断，揖盗徒开门。食货生之源，易穷久乃变。金玉炫耳目，始觉菽粟贱。逐末竞锥刀，举世互相煽。海客多奇淫，大利遂私擅。桑孔术亦工，何由救瞑眩。节流岂无策，睫远谁能见。哀哉涸辙鱼，恻矣巢堂燕。乾坤托大义，振古匪自今。谁欤戴发齿，而忍怀佗心。黄金尔何物，能使听者瘖。胡越殊风会，欢爱同裳衾。祸机伏肘腋，一发谁可禁。人心逐如面，咫尺成商参。好音伊可怀，亨鱼溉釜鬵。恻恻匪风诗，寄慨一何深。"}