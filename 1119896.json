{"id":"1119896","title":"黄子羽山长为不及同山行次余东发别余韵见寄因再用韵以谢二首","dynasty":"宋","author":"陈著","text":"文脉丝垂感慨深，奎躔今直鄮山阴。末流自逐狂澜倒，独步直成空谷音。四海园林春事里，一家松竹岁寒心。相知不必长相见，明月春风处处寻。忆昨追随太史游，欠招吟脚共评秋。自怜蒲柳难禁老，君向桑榆尽可收。人物多从危世见，山林盍有好诗留。和篇忽转云南去，便当同行云上头。"}