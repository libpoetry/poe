{"id":"114103","title":"药名诗奉送杨十三子问省亲清江","dynasty":"宋代","author":"黄庭坚","text":"杨侯济北使君子，幕府从容理文史。府中无事吏早休，陟厘秋兔写银勾。驼峰桂蠹樽酒绿，樗蒲黄昏唤烧烛。天南星移醉不归，爱君清如寒水玉。葳蕤韭荠煮饼香，别筵君当归故乡。诸公为子空青眼，天门东边虚荐章。为言同列当推毂，岂有妒妇反专房。射工含沙幸人过，水章独摇能腐肠。山风轰轰虎须怒，千金之子戒垂堂。寿亲颊如木丹色，胡麻炊饭玉为浆。婆娑石上舞林影，付与一世专雌黄。寂寥吾意立奴会，可忍冬花不尽觞。春阴满地肤生粟，琵琶催醉喧啄木。艳歌惊落梁上尘，桃叶桃根断肠曲。高帆驾天冲水花，湾头东风转柁牙。飞廉吹尽别时雨，江愁新月夜明沙。"}