{"id":"1111861","title":"和李宪使","dynasty":"宋","author":"吴泳","text":"关上青牛去，林间白鹤归。月函书味澹，霜浸道根肥。草树连生色，鱼梁閟杀机。晚年偏好易，落处是麻衣。比岁兵戈息，山民幸有秋。麦畦翻雨种，瓜圃带霜收。墐户夕熏鼠，荷蓑晨饭牛。使家廉到骨，清议在锄耰。春日成都寺，桐华一院芳。窗疏红卷跋，焙煖雪吹香。论事惟三代，评诗宗晚唐。开编疑未瑩，今欲扣山房。"}