{"id":"431936","title":"七十古稀今不稀三章 蓦地六十九，打油三章，时1988年春节也","dynasty":"近现代","author":"何满子","text":"七十古稀今不稀，算来应叹此身微。文章只合充肥料，菩萨原来披外衣。五岳三山惊喝令，九儒十丐总招诽。臣之壮也窝囊极，投老踟蹰谁与归。居然活到七旬开，草草劳人剧可哀。生计频弹长铗断，诗情犹赚壮心回。南辕北辙与时忤，西抹东涂何苦来。尘海苍茫贮百感，遣怀且举手中杯。细顾平生出处间，天真不泯欠防闲。虽羁缧绁非其罪，纵戍荒陲亦自安。君实曾无私怨敌，长卿剩有旧悲欢。多情底事空忧患，怅对苍穹夜色寒。"}