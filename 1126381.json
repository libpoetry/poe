{"id":"1126381","title":"送钱文季国博赴召","dynasty":"宋","author":"曹彦约","text":"每向招贤看典刑，中间人物似零丁。只因朋党排诸老，无复纷纶任五经。一节何如归帝所，赐环元不为郎星。古来官职论车斗，只有忠嘉可篆铭。冲暑相迎慰寂寥，忍寒为别助萧条。笑谈但喜频挥麈，梦想何尝到续貂。已办犁锄供老圃，尚乘轺传托公朝。班联若问官联旧，说与思归不自聊。"}