{"id":"233271","title":"春夜对月弹琴有怀","dynasty":"宋代","author":"刘学箕","text":"一春春雨连春阴，今夕何夕月满林。举头遥望星汉碧，皎皎明镜县东岑。栏杆浩欤三顾影，有酒有酒谁与斟。我思两弟怨以喑，邈不可见愁缔心。含愁更奏绿绮琴，匣中埃蠹尘土侵。解弦更张试促轸，怨人怀抱难成音。两君青春竟瓶沉，天阔怅望商与参。高高在上杳难诘，矫着涕泗尤思深。欲结今生未了因，尚蕲来世盟可寻。君游九泉闻不闻，安知阿兄心悲吟。"}