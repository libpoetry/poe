{"id":"268076","title":"绮罗香·某君以大枝桂花供予瓶中，秋光方浓","dynasty":"现代","author":"何振岱","text":"乱剪烟霏，高擎月色，仰看真疑全树。荡漾虫魂，都为冷香抟住。证归客、初地微禅，养萧斋、一年秋句。纵红尘、招隐无人，幽丛深秀自天宇。繁枝漫劳玉斧。合念山河影瘦，花身如故。梦里灵旗，不是那时蟾府。罢瑶妃、曲里霓裳，听戍妇、夜阑砧杵。问吴仙、何事无眠，似人愁向曙。"}