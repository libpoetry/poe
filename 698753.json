{"id":"698753","title":"拟唐宫行词乐四首","dynasty":"明","author":"徐有贞","text":"仙台接建章，御道入长杨。户户开妆镜，人人试舞裳。禽歌天上曲，树散月中香。更觅延生药，年年乐未央。太液洞高秋，晴波入晚游。露香荷气润，云白柳风柔。红袖争牵缆，黄门学棹舟。君王回顾笑，妃子唱《齐讴》。万岁春游罢，还来宴紫微。炉薰清宝席，烛影荡绡帏。王子吹龙管，仙妃舞羽衣。君心殊未乐，潜召念奴归。绛阙楼台拥，琪园竹树齐。飘裳鸲鹆舞，激管鹧鸪啼。自会春长在，那知日易西。依稀化人国，解使穆王迷。"}