{"id":"1048718","title":"和潘通甫六月十二夜月","dynasty":"宋","author":"韦骧","text":"去望犹三夕，光华宛矣同。炎天几及半，午夜喜当中。爽气乾坤满，清辉宇宙通。恍瞻银界白，遽失火云红。庭叶霜花泛，池波雪色融。闾阎消烈暑，寥廓散轻风。快若离深甑，飘然出大笼。秋毫归一鉴，宿翳却千重。谁弄桓伊笛，徒思范蠡篷。魁杓俄转北，箕尾渐回东。林静疏瑶圃，桥虚卧玉虹。馀凉入幽室，暗雾泫深丛。纬象光仍小，银河派自洪。依希太清境，彷佛广寒宫。鸟宿群疑定，人闲万虑空。调琴閒对客，酌酒旋呼童。莫语身兼世，休论萍与蓬。且来明月下，举白听梧桐。"}