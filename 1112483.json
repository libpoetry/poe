{"id":"1112483","title":"次韵张煇惠诗三首","dynasty":"宋","author":"张守","text":"诗邻可卜拟诛茅，好句人间见一毫。吟就钵声应未绝，流传纸价顿能高。谬成燕雀追黄鹄，已作蜻蜓避百劳。清夜月窗裁警句，霜梧风竹助萧骚。投老须营一把茅，晚亲珠玉看挥毫。赋牛绝敏惊曹植，刻鹄无成愧伯高。已放闲身栖寂寞，时凭佳句洗尘劳。喜逢载酒经过客，老去无心作反骚。老依背郭荫堂茅，寒夜微吟自削毫。羡子笔回霜气劲，惊人句与月魂高。极知蹇足追随苦，便觉长须走送劳。因识卢郎是佳器，定能痛饮诵离骚。"}