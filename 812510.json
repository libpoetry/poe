{"id":"812510","title":"留别吴门诸子二首","dynasty":"清","author":"严启煜","text":"夕阳衰柳系归桡，离思孤随雁影飘。岂类穆生忘没醴，自伤伍相久吹箫。游云变灭元无定，盘谷宽闲实见招。只惜旧时诸伴侣，春灯花下隔吟瓢。背花宁待管弦终，归卧云林半亩宫。世外渔樵有真趣，山间鸡犬尽淳风。采松袖染秋岚碧，捣药窗留夜火红。他日皋桥明月里，故人应共念梁鸿。"}