{"id":"699420","title":"浣溪庄落成同社中诸友赋","dynasty":"明","author":"袁宏道","text":"一湾澄碧一丝缗，洗却平泉草木尘。溪上唱歌随孺子，楼头作客尽仙人。鵁鶄带月移西瀼，蛱蝶分花过北邻。白石青山从此始，不将簪带恼居民。溪光桃燄煖纷纷，渐远喧嚣渐不闻。阶下每流无械水，窗间时有不归云。糟坛屡建三章约，花社新颁凡锡文。一曲垂杨十里板，醉中偏倚石榴裙。"}