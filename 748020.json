{"id":"748020","title":"天童寺古柏","dynasty":"清","author":"陈劢","text":"太白名山古鄮东，结茅自晋永康中。育王晋松化龙去，天童古柏犹青葱。此柏未知何代植，大都伯仲之间肩随从。昔闻天童山下路，二十里外皆青松。载披《图志》稽古迹，诗句曾记王荆公。今亦凋枯殆将尽，纵有新栽，不敌老干常蒙茸。幸哉此柏尚苍古，至今兀立山之中。无异孔明庙前树，根如铁石柯青铜。我来偶然憩林下，两耳谡谡闻清风。问尔何由得年寿，雨露岂独私化工。若非山灵暗呵护，得毋佛力广大多神能。"}