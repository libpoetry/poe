{"id":"584155","title":"四月八日涪陵舟中读东坡食荔枝诗戏和一首","dynasty":"明","author":"黄衷","text":"我生不及曹溪卢，一定与岁终荣枯。西游两月数千里，耳目总被江山驱。家林忽忆荔枝节，洒若瑞露浇尘肤。青堤翠浦少隙地，绣幔不屑围名姝。筠笼首荐四月八，光价未便倾坤隅。天浆异种熟壮夏，水晶火齐难精粗。涪翁误赏廖家䋏，恰似江芡誇蠙珠。福州胜画亦足味，敢与进奉争芳腴。东坡日啖三百颗，齿颊肯挂松江鲈。荔仙亭上赋归去，炎云烂熳沧洲图。"}