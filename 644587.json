{"id":"644587","title":"琢鍊堆","dynasty":"明","author":"释宗泐","text":"琢鍊堆，何奇哉，平地涌出青崔嵬。乔木一簇翠阴合，閧市咫尺无纤埃。缁客吟登最高处，琢辞鍊意肝胆摧。蝉与吟声两宛转，鹤随舞袖相盘回。当此时也如耄如倪，饥不索饭盌，渴不求茗杯。倚松坐石无次第，蹋碎半亩青青苔。划然一得如醉醒，凉风飒飒怀抱开。天葩笔底动光怪，珊瑚出水珠含胎。吾闻古来苦吟者，贯休齐己名相侪。后生崛起会陵轹，岂独二子称奇才，呜呼岂独二子称奇才。"}