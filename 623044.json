{"id":"623044","title":"西东晋十五帝","dynasty":"明","author":"郭之奇","text":"西东十五空垂册，贻厥孙谋尔胡窄。吴伎五千供宴夕，有子何曾分菽麦。五胡杂种群伺腋，八王首难犹相磔。司马家儿真暗辟，七马图终牛系石。青衣未已仍执戟，肉袒乘羊异畴昔。化龙以后中原掷，新亭有泪江河易。元兴明继天犹厄，王苏接踵为凶逆。峤侃同心弥乱隙，自成及哀权外借。遗臭何人始废奕，简文谈胜终奚益。孝武功成迷枕席，家居虽好纤儿坼。岂料英雄闻草泽，安恭二主归东壁。狐媚欺人还自扼，呜呼此座安可惜。"}