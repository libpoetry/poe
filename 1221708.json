{"id":"1221708","title":"送曾子员归庐陵侍亲","dynasty":"元","author":"凌云翰","text":"潜鱼无扬鬐，归乌有敛翮。物性安固然，谁谓天地窄。要路多通津，高足谅且策。严亲已华颠，胡为事行役。宁食青原菽，不食蓟丘麦。宁饮桂溪水，不宿燕市驿。昨暮寒蝉鸣，今晨归骑迫。欲采芙蓉花，难以遗远客。赖有和陶辞，因之慰安适。子道在养志，竭力甘毁瘠。锡类古所敦，相望海云隔。"}