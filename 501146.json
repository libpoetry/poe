{"id":"501146","title":"水调歌头 九首  其二 送宗文山长孔子充秩满","dynasty":"明","author":"陶安","text":"东鲁圣人后，流派浙江东。一家叔侄兄弟，取俊棘围中。雁荡秀分灵嶂，蟾阙香熏老桂，文燄烂摩空。讲鼓震铅阜，户屦蔼儒风。一角麟，千里马，九和弓。人材超伟，如此道出紫阳翁。正拟洪钟待叩，便跨征鞍归去，多士诵成功。再踏玉京路，射策大明宫。"}