{"id":"355241","title":"念奴娇·吾虽未见","dynasty":"清代","author":"董俞","text":"吾虽未见，想其人孤峭、其诗幽绝。踏遍江南江北路，雷洛壮心如铁。高卧芜城，桃花春雨，啼破黄鹂舌。请君试看，道傍多少危辙。回望三十二峰，峰峰奇削，已作多年别。石上浮邱丹灶在，不禁烟霞肠热。驱犊晴畦，捞虾暝渚，莫叹生涯拙。他时相访，共餐芝草岩雪。"}