{"id":"713498","title":"与诸公别于西陵","dynasty":"明末清初","author":"屈大均","text":"浮云何瀰瀰，导我将何之。徘徊西陵路，与子搴江蓠。江蓠久不芳，佳人无衣裳。烹鱼贵神鼎，酌醴宜鸾觞。鸾觞君不御，别恨吴天长。参辰日错行，龙虎不相望。我无四澥罗，何以获鸳鸯。楚歌为羽声，壮心空低昂。君子握神器，小人重文章。去去且挥手，久要愿不忘。"}