{"id":"1236608","title":"送李稚川","dynasty":"元","author":"耶律铸","text":"云来云去元因雨，花落花开总是风。白酒尽堪骄富贵，青山只合傲王公。从甘鸡肋功名后，已堕羊肠世路中。为语屏山痴子弟，虎狼丛里逞豪雄。一尊浊酒与君同，握手相随出帝宫。牧笛唤回千里梦，秋风点破一飞鸿。参横斗转关河月，山寂猿啼草木风。酌别淡烟衰草路，飘零踪迹又西东。"}