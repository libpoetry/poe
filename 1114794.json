{"id":"1114794","title":"阮梅峰举似题高沙郡圃醉醒亭绝句因继元韵并简萧使君","dynasty":"宋","author":"李曾伯","text":"客有谈君制小亭，旋栽轩竹荫池萍。应怜春色浓于酒，醉得园花睡不醒。杨柳依依拂短亭，看看飞絮又成萍。老来世味都尝遍，不待邻鸡唤梦醒。所寓皆同一旅亭，纷纷万事细如萍。醉翁能解邦人乐，时一中之勿太醒。"}