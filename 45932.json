{"id":"45932","title":"金缕曲·别后平安否","dynasty":"现代","author":"汪精卫","text":"别后平安否，便相逢凄凉万事，不堪回首，国破家亡无穷恨，禁得此生消受，又添了离愁万斗，眼底心头如昨日，诉心期夜夜常携手。一腔血，为君剖。泪痕料渍云笺透，倚寒襟循环细读，残灯如豆。留此余生成底事，空令故人僝僽。愧戴郄头颅如旧。跋涉山河知不易，愿孤魂缭护车前后。肠已断，歌难又。"}