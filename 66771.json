{"id":"66771","title":"留别张孟兼","dynasty":"明代","author":"吴植","text":"故人昔隐仙华山，高卧白云终日闲。我携清都绿玉杖，相与啸傲烟霞间。一朝忽被征书起，姓名直入明光里。清时冠带圜桥门，济济横经临璧水。坐拥皋比三载余，石室仍?太史书。平生直气横秋岳，秉笔一字诛奸谀。迩来峻擢仪曹上，千载皇风回揖让。要知制作鲁诸生，元是传经旧刘向。蹇予泉石是生涯，白头受荐来京华。相逢共醉金陵市，一官却种河阳花。人生离会良可惜，已觉形容非昨日。马头万点蜀山青，回首秦淮烟树夕。丈夫才气古所难，去去有冠冠莫弹。郫筒酒熟宁辞饮，饭颗诗成得细看。怜君最是知予者，慷慨高歌起中夜。葛令丹砂或可求，王乔飞鸟还堪借。他时一笑蓬莱巅，碧桃乱发东风前。还将玉管吹明月，叶以云间紫凤篇。"}