{"id":"1127832","title":"李伯纪丞相挽诗","dynasty":"宋","author":"曾开","text":"先帝收多士，惟公最妙年。清班依日月，谠论薄云天。终赖高名重，来扶大业全。谁提太史笔，臣主颂俱贤。太上初传位，安危俛仰间。从容回万乘，指顾复三关。汉北尘沙迥，闽中日月闲。谁知千载后，遗恨在燕山。追数中兴相，公居第一人。初期从北伐，宁料久南巡。此日劳明主，他年忆旧臣。东都朝万国，不复见簪绅。昔造东都第，斯文得典型。谬蒙蕃下榻，亲见鲤趋庭。雁序相先后，鸿飞独杳冥。至今鸾鹄峙，梧竹养修翎。一别睢阳后，风霜十五年。劳生俱老矣，流涕独潸然。丹井秋来就，心灯夜半传。定应真不死，归卧白云边。"}