{"id":"690319","title":"读文文山先生集不觉饮泣集先生句成六绝","dynasty":"明","author":"张家玉","text":"南望端门泪雨流，衣冠涂炭可胜羞。遥怜海上今尘土，无限斜阳故国愁。风打船头系夕阳，孤臣性命寄何乡。江山有恨销人骨，南北今年几战场。鲁连大节岂容磨，回首中天感慨多。春事暗随流水去，江山如此故都何。国亡家破见忠臣，何事痴儿竟误身。借问一门朱与紫，黄金横带为何人。庭诤堂堂负直声，江南匹士死犹荣。几多江左腰金客，不值人间一唾轻。怅怅乾坤靡所之，飘零回首壮心悲。素王不作春秋废，独抱春秋莫我知。"}