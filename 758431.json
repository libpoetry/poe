{"id":"758431","title":"乳燕飞","dynasty":"清","author":"吴藻","text":"不信愁来早。自生成、如形共影，依依相绕。一点灵根随处有，阅尽古令谁扫。问散作、几般怀抱。豪士悲歌儿女泪，更文园、善病河阳老。感斯意，即同调。助愁尚有闲中料。满天涯，晓风残月，夕阳芳草。我亦人问沦落者，此味尽教尝到。况早晚、又添多少。眼底眉头担不住，向纱窗、握管还吟啸。打一幅，写愁稿。"}