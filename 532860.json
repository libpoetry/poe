{"id":"532860","title":"木假山歌为邝子乾作","dynasty":"明","author":"黎民表","text":"越城古桧青虬枝，万仞孤生沧海湄。繁阴婀娜巢鹓凤，盘根偃蹇藏蛟螭。明堂大厦应难致，匠石挥斤几回弃。礧砢已受风霜蚀，崚?会有云霄气。山人家在扶溪边，邂逅神物心欣然。解骖推食岂足数，移置此物当楹前。旋开北堂上，坐我幽壑中。眼前突兀见青嶂，绕室惨淡来悲风。初疑天台雁荡淩紫烟，中有丹梯驾日相邅连。又疑巨灵远擘昆崙丘，下有黄河万派喷薄之飞流。阴阳为炭何年铸，至人往往能冥搜。迢迢紫沂海，郁郁三神山。崒嵂在何所，无乃虚无间。就中拳石足怡悦，胡为跋步凋朱颜。不如阿堵里，更著黄绮翁。弦琴坐白石，散发呼松风。平泉良岳知何在，惟有绿树摇青空。"}