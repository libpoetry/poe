{"id":"1112344","title":"赠司徒兼侍中宋宣献挽词四首","dynasty":"宋","author":"宋庠","text":"一世文为伯，三阶象有光。何言隆栋吉，忽叹夜舟藏。襚礼朝颁册，哀音路过丧。善人今不与，神理太茫茫。梁木萎邦哲，乘舆哭第家。敛恩周衮里，追品汉貂华。素礼初无悔，浮生遂有涯。斯文从此丧，谁与辨咬哇。舛运明生疾，忠怀语绝偷。空荣人曳履，终隔相封侯。太史藏书法，门生助绋讴。惟馀文献谥，不复叹平头。宗工天下宝，归葬国西原。野阔箫声苦，云愁旐影昏。如存三事礼，不返九京魂。河海空成泪，难酬国士恩。"}