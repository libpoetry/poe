{"id":"438923","title":"得王子正书","dynasty":"金","author":"张本","text":"晨鹊何处来，飞鸣向前除。故人在天涯，遗我尺素书。为言长相思，梦寐同所居。所居亦靡他，上论揖让初。觉来独怆然，淡月留太虚。蹇予临末路，世味皆泊如。一学未敢辍，尚念客气锄。切磋与琢磨，政恐朋友疏。自从吾子东，门乏长者车。发挥天人奥，大辩孰起予。丹阳何高明，吾子昔所庐。南轩拂翠筠，北潭照红蕖。蝗害非不虐，子食岂无馀。滦江固自佳，何堪曳长裾。春风旦夕至，归哉莫踟蹰。"}