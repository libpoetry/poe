{"id":"92807","title":"悯旱·鸣鸠唤雨知唤晴","dynasty":"宋代","author":"杨万里","text":"鸣鸠唤雨知唤晴，水车夜啼声彻明。乖龙嬾睡未渠醒，阿香推热呼不应。下田半湿高全圻，幼秧欲焦老差碧。书生所向便四壁，卖浆逢寒步逢棘。还家浪作饱饭谋，买田三岁两无秋。一门手指百二十，万斛量不尽穷愁。小儿察我惨不乐，旋沽村酒聊相酌。更哦子美醉时歌。焉知饿死填沟岳，水车哑哑止复作。"}