{"id":"805917","title":"拜星月慢二首 其二","dynasty":"清","author":"奕绘","text":"细草笼烟，浓苔媚日，芳坂断无人扫。蝴蝶双双，趁此间清晓。惜仙侣，画上轻罗纨素，可画得出花情多少。香历心肠，被个侬知道。爱曲栏、廿四东风好。怕暖屏、十二西风到。祝取倾国相看，似开元天宝。拂霓裳、月殿偷新调。开宫扇、水殿追凉早。更祝取、明月常圆，与情天不老。"}