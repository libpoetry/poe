{"id":"503788","title":"七哀诗","dynasty":"明","author":"郭奎","text":"飙风西北起，阴云薄南陲。冉冉岁云暮，恻恻心内悲。辞亲远行迈，已越三年期。昔为连根树，今若游地丝。形影窃自吊，朝东暮西驰。不学齐仲连，翻作楚钟仪。南冠愧流窜，短褐谁相知。性命寄须臾，面色含饥疲。明月在东壁，愿照浊水泥。泥中复何见，沙砾纷参差。下有沉沙珠，上有琼树枝。琼枝良可依，终不埋光辉。"}