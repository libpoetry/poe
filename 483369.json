{"id":"483369","title":"汴城（有序）","dynasty":"明","author":"顾禄","text":"黄河怒触龙门裂，突蜃冲蛟肆妖孽。□谁首倡导洪流，驱使生灵陷鱼鳖。群雄尽向草泽生，青袍白马连州城。□时将相总骄懦，可怜不救兵纵横。忠襄何人汴梁客，只手徒思拯沉溺。□星半夜落前军，有子才能讨仇贼。关西老将宁伏雌，辇侧权臣藏祸机。□然内难促元运，毋乃社稷基先隳。铁衣破碎秋风早，三军尽向夷门老。岂知天意属皇明，万乘龙飞大江表。神兵受命北渡江，举兵所向俱来降。□尘不生草不动，直取中原为帝邦。金宫玉殿凌空起，翠华飘飘曾戾止。□皇立政务宽仁，坐见疮痍变淳美。天开地辟长清宁，五风十雨年谷登。书生但愿报恩德，万岁千秋歌泰平。"}