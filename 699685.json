{"id":"699685","title":"秋辨九首 陷昌震陵","dynasty":"明","author":"郭之奇","text":"小丑饥来望饱归，中枢上策总依违。狼堆晓夕添红焰，龙鼎风尘出翠微。选将徵兵仍故檄，全师守境便神机。三辅残黎何地免，诸陵端藉在天威。降丁掩尽便称奴，文武同时竞绩肤。何处奔狼将弭耳，依关突豕忽同驱。尚方再锡今司马，郊垒应羞古大夫。坚卧营深终不起，观容使至好相呼。岁益金钱月选丁，捣巢出塞计横行。东西一任夷戎合，南北多方主客营。量敌为军终后战，潜师有地肯先声。如云千骑归朝策，何日重关止夜惊。初秋塞马已先驰，晓燧相传杂信疑。阃外枢中交卧理，霸门棘上总儿嬉。云深老阵屯关险，鼓竭衰军望阙疲。屈指封狼贪志满，奴归应是捷闻时。时危倚将付全疆，节制虚名军政傍。署状谁忧骄蹇变，处堂端合煦安常。相传战守无中策，所仰威灵独尚方。十万从今凭将将，六师视古日张皇。八载腥尘复向秋，何年桑土未阴求。丸泥忽坠谁封守，一鼓齐歼有秘筹。旧养苍黎难死救，新归士女苟生偷。相看满地鳏孤遍，独赖如天圣主收。误国刑章首不忠，陵疆何地可欺蒙。先时已失权威爱，后事犹然饰罪功。政典千年难日异，天颜咫尺敢雷同。即今中外全躯得，退食清朝亦省躬。马首征云达帝京，朝天有日念馀生。西山积霭浮朝霁，大角妖氛落夜星。天道及期苗命格，秋风辞塞汉关清。胡笳渐远闻三捷，夔乐依然奏九成。西风去路马蹄遥，望阙归来数夕朝。鹈鴂鸣馀窗草歇，蟪蛄声急井梧飘。水山在目犹行远，湖海关心欲懒朝。九辨歌成悲气迫，三秋思已故山招。"}