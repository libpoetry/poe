{"id":"843901","title":"忆江南 建南杂咏","dynasty":"清末民国初","author":"张慎仪","text":"建南好，乘兴踏青行。虫果侩权村有市，蜡花开遍庙无灵。春会记分明。建南好，北望海冥濛。蜃气晓团云百色，蛟雷昼激雹十峰。光怪一重重。建南好，危阁绿阴中。浅水稻田寻蛤菜，夕阳杉路采鸡堫。载酒醉秋风。建南好，别有一乾坤。凉霰不妨花馣馤，严飙翻助草精神。冬意略如春。渔家乐，生小便浮家。野岸晓风迎鹢艇，紫潭春涨试鱼叉。处处有桃花。渔家乐，远住碧云村。千顷荷香熏午梦，一绳棕网挂当门。菰饭聚儿孙。渔家乐，织罟自营生。霜市卖鲈新论价，烟篷蟹汤漫调羹。依夕起歌声。渔家乐，风水好相逢。罗略断流分荇霁，蓑衣冒雪钓芦中。谋饮忆郫筒。田家乐，栎社话乡情。筊卜丰年鱼入梦，春融绮甸鸟催耕。天气半阴晴。田家乐，日日饱三餐。缫茧车翻收麦后，薅秧鼓打落梅天。无事不平安。田家乐，自拟葛怀民。菊酿瓦瓶酾白酒，稻香秋垄曝黄云。婚嫁洽为邻。田家乐，岁晚务闲居。戏习大傩驱瘦鬼，多藏旧历当农书。馈岁有寒菹。"}