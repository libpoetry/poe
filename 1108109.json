{"id":"1108109","title":"再用韵呈允迪秘监江子我郎中二首","dynasty":"宋","author":"刘一止","text":"二纪风埃长作客，了知身世是蘧庐。老来诗酒都无味，乱后交亲未肯疏。曾见雄风追楚赋，尚堪雌霓读郊居。愿公先卜嵌岩隐，秦利宁忘郑国渠。异时畎亩不忘忧，避俗今犹若避仇。直指威声曾震岳，封章义气欲横秋。诗成故客知无敌，酒尽凭谁为起谋。岁晚相逢山在眼，从公脚历颇能不。"}