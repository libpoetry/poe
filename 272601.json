{"id":"272601","title":"念奴娇·瓜皮船小","dynasty":"清代","author":"吴藻","text":"瓜皮船小，泛明湖、千顷闲盟鸥侣。采采莲塘歌尚早，荷叶青钱无数。艇子摇烟，浪花溅碧，似洒疏疏雨。鲛宫能到，冷吟高唱倦句。依约水佩风裳，玉箫金管，罗袜淩波去。偶现全身图画里，不是女儿秋浦。三尺蓬抛，一枝桨活，只有天围住。兰舟何限，笑它都隔尘路。"}