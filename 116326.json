{"id":"116326","title":"赠敦复·敦复想为诗","dynasty":"宋代","author":"张耒","text":"敦复想为诗，目见无全牛。天工忌其才，小邑使拘囚。漫涂以尘埃，讼讯群啾啾。尚于纷纭中，逸兴时奔流。不知谁使之，瞥尔为南游。骅骝解其絷，鹰隼脱于鞴。山川困搜罗，风月遭嘲咻。举手聊探之，纵横烂琳璆。不有同行人，更歌而迭酬。天应悯子劳，久苦暂使休。奈何少纵之，一放不可收。归来见我喜，逸气凌高秋。我窃不自量，妄将挟甚辀。心知不可追，子幸为我留。君方严旗幢，我亦戒戈矛。将图诘朝见，百败非予羞。"}