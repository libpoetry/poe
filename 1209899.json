{"id":"1209899","title":"和谢昭先韵","dynasty":"元","author":"耶律楚材","text":"失奚为劣得奚优，遇流而行坎则留。笑视纷纷儿女辈，成是败非徒相尤。弃人所取取所弃，独识万松为出类。本欲心空及第归，暮请晨参惟一志。浮生迅速奔隙驹，无穷尘劫元斯须。参透威音劫前事，花开枯木谁云枯。河朔干戈犹未息，西域十年空旅食。贤人退隐予未能，钧衡旷位虚名极。真人应运康世屯，数颁宽诏垂丝纶。沛若恩波沦骨髓，皇皇四海咸蒙春。汉唐疆宇非为大，戍守西临玉关界。百济称藩过海门，鄙语粗言其大概。天皇自将办多多，天兵百万涉长河。京索为空汴梁下，秦皇汉武畴能过？凛凛威声震天宇，不杀为功果神武。朔南一混车书同，皇业巍巍跨千古。先生吾邦之彦兮，琴书而自怡。劲挺松柏操，磊落英雄姿。明正道，无邪思。一贯诗书继先觉，两全才德真吾师。王谢来江左，家学易道岂忘贻。济世须君展骥足，政要再凿人耳目。小子区区何所祝，但愿天衷俞奏鹗。"}