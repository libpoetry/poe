{"id":"699421","title":"余友黄鹄生与所䁥相去二舍为置符以召各藏其半题曰花信风社中雅其事作诗咏之","dynasty":"明","author":"袁宏道","text":"割得铜符与小蛮，一回和著一开颜。香封字字花题驿，锦骑程程月作关。云里快呼王母使，雪中愁上藁砧山。刘郎谩恨仙途远，流水桃源咫尺间。蕊珠新节出仙官，使雨召云也不难。沚壁车中呼小小，善和坊里取端端。江头作押逢青鲤，花下移文付彩鸾。纵使黄河如带水，双筠依旧碧琅玕。"}