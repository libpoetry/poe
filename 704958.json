{"id":"704958","title":"新春试笔用区封君韵","dynasty":"明","author":"霍与瑕","text":"山家寥落午烟浮，煮茗携壶小径游。冻雨自知松耐岁，好风仍卜麦登秋。渐看花落偏怜玉，尚怯春寒且被裘。遥望隔江多喜气，美人谁伴倚青楼。江国春来瑞霭浮，招携清侣结春游。过村舟楫随寒水，隔浦渔歌似早秋。浊酒微酡晞鹤发，新诗无赖续貂裘。太平父老同乡井，萧瑟何因赋庾楼。清世乘桴海上浮，三山真有望中游。丹书点检朝还夕，锦里追欢春复秋。直向天边垂任钓，何曾泽畔著羊裘。独怜碧眼看溟渤，处处凌空结蜃楼。"}