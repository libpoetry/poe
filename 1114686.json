{"id":"1114686","title":"即事","dynasty":"宋","author":"李彭","text":"倦听戍鼓击铜龙，卧待当轩叶底风。暝鸟忽穿明月去，直疑便面写归鸿。左界明河夜未央，轻风洒面作微凉。藏舟枉渚者谁子，欸乃歌声短复长。纷纷著作能上马，衮衮紫微俱斲窗。韩侯遽绾铜章去，岂坐双流带二江。我觏之子秉周礼，要使诸儒识汉仪。侧席求贤天子圣，未容泽畔吊湘累。眼看花雾共衣霏，已有群莺窗上飞。心事但随春事尽，钟声更伴鸟声微。"}