{"id":"496078","title":"大江东去 其三 题宗伯张阳峰仰宸楼","dynasty":"明","author":"夏言","text":"百尺危楼，面阳峰、览尽楚天云物。西望武昌东夏口，遥对黄州赤壁。清簟疏帘，投壶散帙，炎夏生冰雪。玉堂惟构，未许元龙称杰。读书夜感青黎，画楝雕檐，星斗寒光发。秋水长空涵雁影，时见断霞明灭。学士当年，倚栏凝睇，把镜悲华发。丹心岁晚，咫尺身依日月。"}