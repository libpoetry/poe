{"id":"467360","title":"送辛磊兄四首 中霄巨雷寤起风狂雨恶痛思老友辛磊君病笃死生茫茫","dynasty":"当代","author":"林英男","text":"浮生中酒醒雷惊，起看鲲鳞海气腥。雨啸荆花星四散，云横霹剑迹分明。胆肝孤照二三子，襟抱千秋百万兵。他日西州门醉哭，犹闻鲸浸拍天声。太清鹤旅启江城，风折琼枝咽泪声。千卷撑肠曾拄腹，九还无奈竟骑鲸。番疑累月陈抟枕，却殒富年颜子星。鸣琴阒寂从今日，云里劳君俟一程。卅年莫逆岂成尘，散我凄然五柳巾。天道迷茫颜蹠寿，惺亭寥落去留人。一鸣祗为悲鸾镜，三哭无非有此身。红豆曾经生岭海，紫荆如雨黯伤神。电染千枝万绿中，三荆苦雨泪何穷。惊雷掠我繁霜鬓，漏日怜君焕紫红。恨水共填苍海孽，题天谁羡碧纱笼？自由无价几人识？夜夜听残花落风。"}