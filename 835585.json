{"id":"835585","title":"百字令 观灯归后醉饮，度此","dynasty":"清末民国初","author":"潘榕","text":"六街灯火，踏欢场、游倦归来行缓。爆竹声声声不断，听彻元宵弦管。楼望邻家，筵开别院，烧烛帘高卷。盈盈笑语，耳轮风过吹满。凄惋。老恨年催，境随梦幻，少日狂都减。心字香销灰已冷，访翠偎红情懒。圆月窥愁，寒檠瘦影，坐数更长短。沉思旧事，无言姑醉瑶盏。"}