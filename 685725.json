{"id":"685725","title":"送蹇冢宰震器英省亲还南京二首","dynasty":"明","author":"邓林","text":"乔木参天梓木卑，阴连慈竹菉猗猗。两京相望三千里，一日关心十二时。列鼎正当承禄食，连环又复梦归期。黄金台下来时路，意马徘徊欲去迟。柳亸莺娇春欲归，伯劳东去燕西飞。故人劝酒歌金缕，游子还家戏彩衣。椿木深中辞相府，萱花丛里省慈闱。分携动我思亲念，抚景无言对夕晖。"}