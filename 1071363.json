{"id":"1071363","title":"汴中放船归阳羡","dynasty":"宋","author":"汪藻","text":"流澌欲作环佩鸣，枯木未肯回春声。舟人坐恐雪为祟，娇鸦又舞天边城。天公知我不足厄，乞与十日霜风晴。遥遥烟堤护玉镜，滉滉云海浮金钲。揽衣坐数踵间息，窥见宇宙无馀情。灯花也似调儿女，咄咄笑我长宵征。我生底处不堪著，未归且杂吴儿耕。纵无邻翁饮子美，会有稚子迎渊明。仙山况闻连洞壑，饵朮或可求长生。闲中日月吾所有，此外付之人重轻。"}