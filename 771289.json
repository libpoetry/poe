{"id":"771289","title":"惜黄花慢•述盦和梦窗赋菊见怀，却报","dynasty":"清","author":"陈匪石","text":"圃菊幽芳。替故人画出，鬓色繁霜。泪丛开处，澹怀自遣，伶俜岁晚，寒影空江。凤笺远寄平安语，念前度、杯酒重阳。坠梦凉。乱莎剩水，三径全荒。频年滞迹殊乡。共素秋万里，天宇孤光。暮砧催起，授衣正急，冰弦按彻，刻羽无腔。后凋乐傍乔松住，短篱下、风雨都忘。雁路长。望云寸折回肠。"}