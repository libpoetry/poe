{"id":"1106220","title":"送陈宗谕进叔晋接赴庆元添倅及乃弟泰来四首","dynasty":"宋","author":"王迈","text":"向来寅陛对，冷语颇冰人。未犯神龙怒，先遭老凤嗔。宗庠随却步，家食不忧贫。公语何尝泯，题舆宠渥新。谩说题舆乐，谁知忧国心。城狐方伺隙，边马已如林。去上缇屏最，行陈丹扆箴。脂韦何足算，百炼是精金。若见青山老，烦言仆寄声。入新无好况，依旧是狂生。国事今如许，庸医见亦惊。不知灵寿杖，还解拄天倾。玉季吾心友，经行话旧游。定知龙有种，又快鹗横秋。对策空丹臆，为兄赛一筹。功名相迫遂，只许片时留。"}