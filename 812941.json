{"id":"812941","title":"金陵杂诗十六首选八","dynasty":"清","author":"张之洞","text":"兵力无如刘宋强，励精政事数萧梁。何因不享百年祚，酖毒山川是建康。丛芦无主鲁公池，断甓难寻武惠祠。功德无凭凭富贵，山中处处有园基。太白南游意可伤，吴宫泯灭国山荒。雪谗自写浮云感，岂为登薹吊凤凰。孟老录中思汴台，达摩曲里邺城灰。世间少有兰成赋，便觉江南最可哀。宰相荒嬉夜宴阑，保仪新拜掌书官。春风一半残桃李，独有潘郎忍泪看。耽隐周雷不可攀，栖霞访古长卿闲。明贤专玩板桥水，让与贫僧住摄山。句曲阳明洞里仙，馆坛残刻渺荒烟。挂冠神武真豪杰，不访三茅已是仙。鸡鸣寺改半山颓，永济荒凉灵谷灰。独喜清凉名实好，赞幽耽僻有谁来。"}