{"id":"476586","title":"送樊九冈副使归新繁","dynasty":"明","author":"杨慎","text":"别君于南云碧鸡之泽，追君于东城金马之坡。酌君以莲蕊清曲之酒，侑君以竹枝巴渝之歌。天涯岐路镇长在，故人零落浑无多。忆昔君为汉阳守，沧浪之清古无有。拂衣掉头不肯顾，饮冰旧谣在人口。明诏复起句町行，官突未黔先濯缨。宦游不博归故里，荣禄何如全令名。九陇高冈白云野，吾庐世耕在其下。清泠好结鸥鹭盟，春秋愿醉鸡豚社。蜃雨蛮烟老玉关，小山丛桂不同攀。愁心如月何时掇，夜夜随君梦里还。"}