{"id":"1240992","title":"登鹿田","dynasty":"元末明初","author":"戴良","text":"山北倦游览，山南纵攀援。苔滑岂可步，萝弱犹足扪。力竭转修蹊，险尽得平原。排峰作郛郭，列岫代墉垣。披拂趋兰社，靡迤入松门。奇石既罗径，初篁亦当轩。鹿耕事固远，仙化迹还存。野田遗旧场，孤冢秘精魂。感往情已剧，怀来念弥敦。学道值时阻，摄生逢景奔。何能弃缘业，即此穷朝昏。"}