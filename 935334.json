{"id":"935334","title":"冬夜作短歌","dynasty":"宋","author":"陆游","text":"饥鼠窥残灯，寒犬踏枯叶。小室拥燎炉，清笳下危堞。老人素多疾，举动常畏怯。衣裘视寒燠，日夜自调燮。食必按本草，下箸未尝辄。体安疾自去，药石无此捷。敢学李轻车，霸亭夜游猎。况如马新息，万里听鸢跕。欲求神气住，先戒事物接。宁为子光瘖，不效啬夫喋。明晨一杯粥，趺坐横白氎。无鱼何足道，为尔歌长铗。"}