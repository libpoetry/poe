{"id":"536387","title":"拟古七十首 其二 苏属国武别友","dynasty":"明","author":"王世贞","text":"驱车出郭门，北风何惨悽。良朋相追饯，行李且光辉。浮云为我停，晨风为我啼。四牡既骙骙，御者安肯迟。弹琴写情素，柱促令弦移。泠泠流泉水，助我弦声悲。何以将远别，杨柳吐青枝。行人插枝去，往往自成围。少壮若流飙，逝者不复归。常闻忠与信，蛮貊可由之。及时各努力，王路正清夷。"}