{"id":"992789","title":"送史供奉汴口都大","dynasty":"宋","author":"梅尧臣","text":"河为中国患，亦为中国利。其患齧堤防，其利通粮馈。分流入浚汴，万货都城萃。积淫或暴涨，旱暵或滞疐。疏导欲其宜，径度有所异。曩者多邀功，用之殊未至。十私而五公，岁久害愈炽。溃溢必归尤，庙堂难决议。明明圣天子，自选中常侍。银铛插在貂，身小勇且智。上从广武城，下及淮与泗。回险帖凿繁，所画由所寄。尝以勤厥身，又能和众吏。前日有尽心，于今病憔悴。此职方藉人，加餐当自为。"}