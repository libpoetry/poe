{"id":"1107274","title":"重和四首","dynasty":"宋","author":"冯山","text":"群俊争求一字褒，诸公清识晋山涛。蓬仙寥落谁人继，史笔纵横自古豪。胜爵频倾知得隽，剧谈无极坐忘劳。勉行无负题评意，东蜀斯文价已高。郡筵潇洒宴清流，疏懒相从伴奂游。但喜狂歌犹应节，不知衰发已伤秋。多情共把金英看，厚赠惭无玉案酬。未去且为诗酒会，萧萧休咏白蘋洲。整此笙歌散郁陶，雨檐飞瀑泻秋涛。吟情彻骨清尤健，饮量随人喜更豪。黄菊光容嗟向晚，哀筝言语恨徒劳。相逢宜共冥冥醉，回首青云路转高。年少相看自辈流，深知惟喜旧交游。休言白发参差老，只恐朱颜次第秋。欢笑且从今日起，功名能有几人酬。逍遥不必分高下，凫雁翩翩芦苇洲。"}