{"id":"46503","title":"姑苏台","dynasty":"明代","author":"高启","text":"金椎夜筑西山土，催作高台贮歌舞。文身泽国构王基，却笑先人独何苦。铜铺玉槛盛繁华，幻作峰头一片霞。望处直穷三百里，役时应废几千家。蟠空曲路迷仙仗，攀尽瑶梯才到上。外绕雕龙宛转栏，中施绣凤葳蕤帐。熏炉长爇郁金香，共道千龄乐未央。茂苑月来秋佩冷，洞庭雨过夏绡凉。当窗众妓如仙女，扬袂迎风欲轻举。人从天上见经过，鸟向云间惊笑语。日暮横塘花尽开，卷帘台上望王来。宴舟初自观鱼返，猎骑还从射鹿回。从登不用持铍队，自列红妆侍高会。香传罗帕进黄柑，缕切鸾刀供玉鲙。烛光远落太湖波，惊起鱼龙出没多。城上乌啼河汉转，此时谁问夜如何。管弦嘈嘈聒人耳，不闻兵来渡溪水。欲携西子走登舟，醉倚画筵娇不起。瞑目无因到甬东，可怜一炬绮罗空。献楣竟堕仇人计，赐剑应辜谏士忠。客来试问遗宫路，物色荒凉总非故。搴衣始信不虚言，满地荆榛见零露。当年争夺苦劳机，却把江山付落晖。闻说越王台殿上，如今亦有鹧鸪飞。"}