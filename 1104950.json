{"id":"1104950","title":"湘潭二首","dynasty":"宋","author":"孔武仲","text":"禄仕飘然寄楚乡，才能苦短志方强。已栽绿柳如彭泽，况有黄金似栎阳。风飐湘波天影动，云来衡岳雨声长。尚疑卑湿难安处，更起西边百尺堂。县街重复俯惊湍，正与湘江咫尺间。侵齧最忧东汇水，蔽遮惟有北来山。清流倒影楼台壮，白瓦连云市井间。捍患持危功不小，亭亭千古镇荒湾。"}