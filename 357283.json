{"id":"357283","title":"南浦·咏帆影","dynasty":"清代","author":"黄之隽","text":"水面贴轻阴，趁午风，斜斜整整飏去。掩映蛤窗晴，浑无定、挨著半边柔橹。才平又侧，几番低浸杨花渡。绿波如缕。尽藻纲莼丝，兜他不住。遮来一剪江痕，又带著斜阳，添长几许。迢递隔樽前，清阴小、落在落红流处。情浮性薄，蘸烟铺水轻轻度。女儿秋浦。怕一片低迷，压醒鸥鹭。"}