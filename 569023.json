{"id":"569023","title":"张助甫中丞自夏州遣信问存侑以三月俸曰为米汁费报谢一章","dynasty":"明","author":"王世贞","text":"上元之来夕，有鸿自征羌。中丞三月俸，使者万里粮。上言识区区，下言结不忘。书穷递角见，朱提烂生光。冰雪满衡荆，蔼然自春阳。日来不饮酒，酒家无鹔鹴。亦复不啖肉，屠门毋责偿。蹲鸱足饱饥，悬鹑有余裳。念欲返君嘉，友道非所当。西寺充檀越，东邻佐贫丧。南陌饭苾刍，北渚成徒杠。以此无住施，为君彼岸梁。窃聆叔则言，载佩原思章。吾儒亦云云，毋使廉惠伤。"}