{"id":"1108539","title":"送李漕用之二首","dynasty":"宋","author":"刘克庄","text":"斜飞庆历皇华远，捷出熙宁使指新。但记欧公更此职，不知赵济是何人。剡章遍及孤寒士，奋笔先诛聚敛臣。自叹暮年衰飒甚，羡君老手独埋轮。汉廷盐铁议交攻，有诏姑惟旧法从。闻道岭南歌圣主，一如河北感仁宗。向舒自是堪王佐，桑孔安知富大农。它日公归奉清问，可无鲠论赞烹封。"}