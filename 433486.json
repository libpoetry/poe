{"id":"433486","title":"病中以宛邱具茨陵阳三家诗自遣爱其精湛密栗各题长句以寓吾意","dynasty":"近现代","author":"黄浚","text":"宛邱先生愁绝倒，流寓陈墟被花恼。郏山墓掩时兴衰，句法犹传颖滨老。平生屡咏韩干马，凫臆鸾头吟愈好。定知肉山方蒸云，用罕食丰殆自道。秘书一梦近十年，我诵公语常莞然。意车文马赧难继，千载官迹空追妍。苏门师法铅汞泻，岂独高摹玉华瓦。能传吾易味坡言，瘦竹哦诗病秋夜。中瓦春声随转烛，檐溜李师悲濯足。后山门墙澶渊晁，谁信曾听羽衣曲。用知声色非人累，千古清诗炯寒玉。政和靖康裁几年，元奴念月成秋烟。党碑姓名付天壤，折节归种具茨田。吾闻笺诗临川叟，独谓吁谟胜杨柳。晁生持论乃闇同，搜剔清新见奇丑。生天秀实向兜率，一祖二宗我何有。清丰藏书临济上，今日何人绍微尚。底须倾倒刘后村，于蔿楼前寄悽怆。西江流派吾平治，颇黜石瘦矜梅肥。栾城弟子晚入室，世谓笔意如光羲。及观子苍室中语，讥骘晚唐云浅卑。公诗位置定何许，吾谓泛尉难厚非。陵阳集亦字字作，按乐心折敖器之。秋来绕枝感倦鹊，黄叶拥阶人意恶。三哦欲乐诳凡夫，始觉安心真是药。月明水北意凄清，看人勃窣媻姗行。莫拟宣和旧秋色，争巢弱羽可怜生。"}