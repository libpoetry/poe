{"id":"405221","title":"瑞鹤仙 西湖归来载兰花丛为赋","dynasty":"近现代末当代初","author":"张伯驹","text":"可怜论价买，纵零落孤芳，也羞萧艾。无人自丰采，有五湖烟雨，扁舟轻载。云裾露带，更掩映、梅边竹外。漫螺痕、写入秦淮，身世美人同慨。何在。当门须去，不共春风，冶桃相赛。寒盟久废，同心会，总难再。似琵琶马上，杜鹃声里，乍见行妆绝代。喜芸窗、伴取青莲，贮来水绘。北梅亭尚在，纵依旧东风，游人都改。青山自余黛，映花光岚影，夕晖朝霭。云绡雾彩，罨画出、芳林一带。甚江南、铜井铜坑，不让雪香成海。应悔。玉楼人醉，宝马金鞭，少年豪概。经时换代，故宫远，总同慨。忆踏青俦侣，随春俱去，了却繁华宿债。听斜阳、清梵钟声，顿离色界。"}