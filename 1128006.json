{"id":"1128006","title":"题罗江云盖寺二首","dynasty":"宋","author":"程公许","text":"云盖山前往返频，过门不入愧山灵。晚烟莽苍乱流去，夜雨淋浪攲枕听。遍索寺碑寻往话，但馀辙迹护禅扃。老权有句堪呈佛，谁为援毫刻翠屏。处处名山屐齿留，尽忙也合此閒游。重楼高压青螺顶，二水横分白鹭洲。岁月尽饶僧结足，风烟耐与客消愁。红尘岐路重回首，车毂憧憧古益州。"}