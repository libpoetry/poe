{"id":"387345","title":"满庭芳·丰楼饯春，同子珍步子宜韵","dynasty":"清代","author":"樊增祥","text":"青杏生仁，紫桐吹絮，雨余春事将阑。旧行觞地，芳草未应残。花暗一重槅子，当花处、休掩红蛮。江南路、青鸾信杳，日莫此凭栏。姗姗。红烛底，招来旧燕，细语相关。算双瞳爱水，也抵桑乾。莫怨东风扫地，玉阶畔、红药轻翻。新来事，银笺叠谱，还借素筝弹。"}