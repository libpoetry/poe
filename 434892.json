{"id":"434892","title":"广宁庙","dynasty":"金末元初","author":"王寂","text":"千古广宁庙，云楣榜旧题。名乘中祀典，秩赐上公圭。百鬼舆台贱，群山部伍低。地封连蓟北，天遣镇辽西。桧影森旌节，松声殷鼓鼙。雕梁通蜥蜴，画栋落虹蜺。像古虫书藓，庭卑蚓篆泥。垂杨空袅袅，蔓草自萋萋。香火何尝到，牲醪不见携。觋巫俱埽迹，樵牧漫成蹊。物理多侥倖，人情固执迷。城狐炉鹊尾，社鼠按豚蹄。居士争求福，彭郎为娶妻。吾生多坎轲，末路易推挤。白玉虽云洁，青蝇奈可栖。人言何恤是，神鉴自昭兮。扼腕声悲壮，垂头气惨悽。虺隤伏枥马，进退触藩羝。苟不登槐府，何如钓柳溪。乞骸谋已决，掣肘事仍暌。仰视威灵在，潜通肸蚃齐。迟迟归未得，残日乱鸦啼。"}