{"id":"1038795","title":"过齐篇","dynasty":"宋","author":"张方平","text":"有叟羁穷垂白头，潜神密理同天游。朝歌鼓刀既屠纣，渭滨垂钩来钓周。晚遭西伯与同载，首封东海荒营丘。洋洋大风仅千祀，当年固乃屠钓俦。世变后有薛公文，馆中多坐倜傥人。鲁连节重轻丘山，冯驩气高微风云。丈夫志义绝流俗，岂与层层雏鼠群。楚汉兴亡事已微，后世倾夺奚足讥。龙韬豹略苦迂阔，使公复生将安归。"}