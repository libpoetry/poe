{"id":"1131433","title":"朱天永示仆二诗盖有激而云者因用其韵以广之","dynasty":"宋","author":"虞俦","text":"是非得丧一毫轻，蛮触何劳角上争。未可轻量天下士，渠知不是彀中英。平生我亦轻馀子，到处君安得此名。勿对秋花叹憔悴，春风回首又欣荣。弹铗悲歌莫浪嗟，笔耕心织是生涯。区区子岂痴摹虎，事事吾犹错画蛇。不分缩头几类鳖，苦嫌怒目几遭蛙。凭君试读山君传，鹤岂能言为嫉邪。"}