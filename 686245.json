{"id":"686245","title":"秋兴漫成六绝句","dynasty":"明","author":"卢楠","text":"壁峭江深云物明，沙村秋气转初清。出门散着双蓬鬓，醉舞酣歌太放情。天外晴山色不移，苑边衰柳驻游丝。沙平细履无人见，恰似青春二月时。绝巘寒藤垂古月，秋江过雨湿仙花。柴门幽兴尤堪赏，遍遣银壶赊酒家。当阶松树何楚楚，黮叶苍枝已傲霜。要须见汝作梁栋，桃李春华休擅场。柴门反锁对秋城，独树花开眼自明。但使浊醪常醉汝，向来车马不须迎。买茅藉宇非无地，檐花涧石错相鲜。西邻野老怜疏放，数借风亭凉处眠。"}