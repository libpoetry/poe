{"id":"279258","title":"兰陵王·崇效寺看牡丹","dynasty":"现代","author":"周岸登","text":"古兰若。花雨缤纷自落。城南路、来去几年，白纸坊西旧经阁。春衫乍试著。输却东风又恶。酴醾外、轻暝逗寒，微日笼云酿娇萼。寻芳当行脚。借绮怨沈香，重赋京雒。文村丹景今非昨。嗟劫后台榭，梦华凄感，楸阴残泪坠殿角。护花费铃索。归鹤。念飘泊。问物外青松，红杏谁托。浇愁鲁酒终嫌薄。怕蜡凤轻剪，训鸡无药。红禅熏破。带露倚，睡半觉。"}