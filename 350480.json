{"id":"350480","title":"摸鱼儿·题徐菊农观察珠江载月图，即以录别","dynasty":"清代","author":"程颂万","text":"问珠娘、眉弯秋色，一船能载多少。蜃窗六曲灯如水，赚得鸳魂红笑。歌乍袅。也略似吴阊，略似秦淮好。潮生玳瑁。有海气沾衣，花光隐槛，扶醉上楼了。徐凝句，记取花田鸿爪。湾头艇子摇到。发香酥透梅边梦，忍负情波双棹。潘鬓悄。甚卧酒吞花，惹阕闲鸥恼。旗亭画稿。怅明日离筵，海幢寺下，钟韵咽林杪。"}