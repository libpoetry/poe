{"id":"888403","title":"红楼慢 赠太守杨太尉","dynasty":"宋","author":"吴则礼","text":"声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。长啸，畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。锦带吴钩未解，谁识凭栏深意。空沙场，牧马萧萧晚无际。"}