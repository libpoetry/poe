{"id":"823120","title":"春从天上来 祀灶日立春","dynasty":"清末近现代初","author":"赵熙","text":"春又人间。坐画角声中，聊饤辛盘。土牛佳节，风鹤残年。战血一片关山。更刮毛何地，向龟背千度成毡。有谁怜。尽野梅红处，青是烽烟。东皇也应如旧，见珂马当当，银烛朝天。祀灶黄羊，名官青鸟，今夕都变桑田。问醉时司命，忍凝睇、鬼妾花前。倚栏干，望香南雪北，如此西川。"}