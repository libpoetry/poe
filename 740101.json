{"id":"740101","title":"宋杨太后陵","dynasty":"清","author":"陶元藻","text":"江皋月黑东瓯天，猗兰下走悲风旋。扈嫔仓皇三十六，城隅堕舄洲遗钿。间关忍死水乡畔，心惊晏驾鱼龙川。周家少帝魂亦苦，乘除漫说天无权。云澳梧楸青澳竹，杜鹃南向厓山哭。网得鱼来剖鱼腹，中有流离赵氏肉。金镫无处照珠旒，黄土谁人瘗脂盝。临安问寝旧龙楼，知有狐狸上春屋。"}