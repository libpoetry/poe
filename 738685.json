{"id":"738685","title":"仇英战马图","dynasty":"清","author":"刘大櫆","text":"韩干画马古无匹，仇英复入曹霸室。弄笔偶成《出塞图》，英姿粉墨何萧瑟。鞍马甲士无一同，百十垒峞装束雄。蔽亏掩映难悉数，马露顶踵入尻鬃。边关日落千山红，半天飒飒旌旆风。飞鸟不敢近鸣噪，黄云惨澹横低空。羽箭雕弧拥牙纛，誓将万里烟尘扫。壮士遨游今白头，可怜日月空中老。愿借霜蹄骤且驰，追奔直过流沙道。"}