{"id":"446714","title":"金缕曲","dynasty":"当代","author":"蔡淑萍","text":"怅望云天暮。独徘徊、回肠百转，潸然无语。恰似长江潮起落，进退欲吞还吐，看满纸、情深如许。池水何由风吹皱？做从容、能得仍如故？谁解得，此情苦。当时已把青春负！偶回头、雪泥鸿爪，怎堪重数。蓬转萍飘浑似梦，说甚人生散聚。最羡慕、翩翩鸥鹭。何事秋来春风起，是天公不叫心期误？征雁去，意无主。"}