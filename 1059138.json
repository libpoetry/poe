{"id":"1059138","title":"醉饮","dynasty":"宋","author":"邹浩","text":"我生不嗜酒，断来仍十年。前年窜岭表，去年斥湖边。欲以禦瘴湿，乃复酒至前。一杯复一杯，朝暮常醺然。因之醉乡游，别是一山川。日月不相促，万物同暄妍。眼界绝尘污，耳根遗俗譞。心平气自和，妙与天地全。歠糟而餔醨，信以昔人贤。琴外陶靖节，诗中李谪仙。声利挽不回，昏昏长醉眠。有师谁得之，我奉以周旋。"}