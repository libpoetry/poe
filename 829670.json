{"id":"829670","title":"广雅留饭谈诗","dynasty":"清末近现代初","author":"郑孝胥","text":"半生作诗多苦语，一见尚书便自许。弥天诗学几诗才，五百年间阙标举。寝唐馈宋各有取，挹杜拍韩定谁主。忽移天地入秋声，欲罢工商行徵羽。初日照廊霜后暖，烂漫秋花阶前满。抱冰堂上坐人豪，对酒论诗暂萧散。世难如山未易开，袖中短笔太清哀。黄图赤县看公在，乞取江湖放浪才。"}