{"id":"654880","title":"送刘时雍赴闽藩参政","dynasty":"明","author":"倪岳","text":"新柳初黄新水绿，两桨如飞片帆速。使君欲发须少留，听我离歌写中曲。与君结交二十春，重是同年兄弟亲。玉堂退直共书史，金阙趋朝联佩绅。我惭迂朽百无用，君向戎曹转增重。白面书生久议兵，赭衣将士皆知颂。指挥筹策功业多，一官濡滞如君何。闽粤分藩信小试，金绯烨烨皆恩波。海道澄清藉贤守，亦是同袍旧时友。烽烟不试瘴烟销，君往临之复何有。喜君雅识毫发精，喜君雅操冰霜清。独怜君今别我去，千里万里难为情。短歌易尽斜阳暮，执手踟蹰立中路。男儿壮志轻别离，极目青云渺鹓鹭。"}