{"id":"444074","title":"无闷 立春雪霁，旋又天阴，感喟无端，次梦窗韵","dynasty":"当代","author":"熊盛元","text":"梅坼寒苞，风送怨笛，楚客魂迷曲水。正晓月窥帘，梦云飞起。一剪锦屏幽影，对绛蜡、摩挲同心佩。任茗烟轻袅，炉香渐冷，琐窗深闭。醅丽，漾绿蚁。漫醉扶瘦筇，悄临荒砌。向冰罅枯苔，暗窥生意。且趁新晴小立，草萌处、青浮鹅绒被。凝望久、湖旷天低，叩铗更弹酸泪。"}