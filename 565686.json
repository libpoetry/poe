{"id":"565686","title":"由段家堤步至孤山上一首","dynasty":"明","author":"黄省曾","text":"少有岩壑性，翘旌不可移。心骇云台宅，愿逸霞林居。晨兴咏薖轴，春赏下招提。凌湖散幽趾，属岛登青梯。今栽非昔萼，新宫仍往基。峙澜出中浩，列嶂环众奇。萧榛恻墟陇，高尚企襟期。玄阴错澄流，朱纬杂芳吹。龙盘天海惬，凤谢罻罗宜。景尔徵士踪，写唱感踟蹰。"}