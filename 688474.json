{"id":"688474","title":"和张邦兆秋兴三首","dynasty":"明","author":"祁顺","text":"林木萧骚万窍号，帝城秋色与天高。一轮明月思千里，两鬓西风惊二毛。道路几时能税驾，江山随处可挥毫。邀朋共作新晴赏，怪得诗豪酒更豪。短笛寒砧近报秋，兴来频倚夕阳楼。霜林落叶雨声急，石洞出云山气幽。怀土仲宣多感慨，思莼张翰最风流。侬家亦有耕渔乐，紫蟹肥时酒正篘。故人一别类参商，气序推迁暑又凉。庭院雨馀梧减翠，园林霜后橘生香。悲秋杜老空怀古，乞巧宗元欲凿方。昨夜乡关频入梦，白云东望海天长。"}