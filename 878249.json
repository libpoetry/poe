{"id":"878249","title":"五和","dynasty":"宋","author":"刘克庄","text":"少时弓旌频招呼，北走淮水东陪都。行衡周览楚峰秀，游桂颇笑秦城愚。簪山带水虽绝境，羊肠鱼腹真畏涂。南辕亦涉尉佗境，乌睹所谓阳燧珠。何烦安车遣使者，自有弱马从奚奴。岂惟客与宾戏笑，里胥亭长交揶揄。晓露自开木槿花，春风不到枯松株。东家夫子吾畏友，同时失脚青云衢。居然牵联入诗社，未肯落托称酒徒。似曾汉廷招两生，谁谓鲁国惟一儒。贵重羊裘比蝉冕，夸诧齑瓮侔冰壶。拂衣久抛青绫被，还珠并却红罗襦。向来泉涌属文思，老去雾隔观书矑。随州城坚未易破，南都壁峻那须扶。羡君茧纸序游览，亦或麈尾谈虚无。人言名士少实用，天子宰臣未斥诛。怜才不胜欲杀者，加罪岂患无词乎。十夫众口能挠铄，彼谗谮于蜂蠍虐。安知书生事铅椠，亦若轮人为轸较。残编尚尔守铁檠，破砚讵必磨铜爵。甫也尤赏白清新，籍辈妄讥愈杂駮。机锋相触毋庸避，鼓旗傍噪亦一乐。识字信为忧患始，作文尤忌悲哀数。暮年已学鹪巢林，徂岁无异蛇赴壑。炉中榾柮聊檀栾，门外爆竹任偪剥。归耕何幸逢米贱，息阴本自嫌木恶。犹能谈笑走诗筒，绝胜辛苦编制朴。"}