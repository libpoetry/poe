{"id":"433046","title":"锦桥七律七十七首选三","dynasty":"近现代","author":"唐鼎元","text":"流离遥置广都家，曳杖还看锦里霞。云际千峰开雪岭，江坰万树拥梅花。余怀共此茫茫白，故国回思渺渺遐。散落琴书干戈里，不堪双鬓早成华。论邦贾谊长叹息，接物嵇康七不堪。无病形容忽消瘦，有怀书史独沉酣。故园无路看松菊，大地何人植杞楠。跂望荆榛扫除净，一盦归去卧江南。风雨重阳苦忆家，年年看菊在天涯。谁珍天下无双士，我爱秋来第一花。不为风寒摧傲骨，偏临霜露见高华。登高长望柴桑里，犹被干戈叠叠遮。"}