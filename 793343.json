{"id":"793343","title":"汉皋寄怀沪上阿姨胡子贞作","dynasty":"清","author":"吴曾徯","text":"黄鹄摩燕云，失雄自朔北。南翔哺雏凤，蔚成毛五色。吾家有孀姨，秉心本渊塞。藐孤芜我妻，半生瘁心力。茕茕吊形影，嗷嗷受卵翼。黄金手挥尽，明珠光难匿。艳色人间重，蛾眉世所惑。群盗势汹汹，将欲掠弱息。力作障风幡，手刃劫花贼。芙蓉出污泥，依然亭亭植。卓哉女专诸，风尘赏奇特。射屏赘李渊，逐臣怜苏轼。自惭归无家，何以堪倾国。蛟龙失云雨，鸾凤困枳棘。累他巾帼雄，藜羹不糁食。女杰岂可负，佳人难再得。仗策走江汉，冀得效一职。珠还合浦中，人归锦江侧。惜无虬髯知，空有昆崙忆。书剑仍飘零，风烈想闺阁。令女厉贞操，庄姜美正直。女界有仪型，庶为天下则。"}