{"id":"1136414","title":"题会真道堂","dynasty":"宋末元初","author":"方回","text":"八客一道士，临风举茗盏。孔老业不同，同具看山眼。其六惟坤珍，三实吴楚产。禀气殊东西，粹美无可柬。景仙幻斯堂，土阜高?嵼。飞来九叠云，城阙不可限。泉贝似神助，草棘使鬼刬。有官颓厥府，视此得无赧。秘箓诵琅函，芳字纪玉版。他时千柱宫，咄嗟了鸠僝。吾侪昔英妙，文采炳虓虥。暮年阅世故，豪气就磨铲。愿超栩栩梦，不受俗网绾。未信结邻楼，尚隔剑门栈。壁间鬼谷像，怪睛一何睅。似与堕圯履，粉饰增著撰。滋长事为心，予欲刊蠹简。春色浮汀洲，荻笋初可馔。焉得逡巡手，百瓮漉醴盏。醉魂遨太清，万劫一笑莞。"}