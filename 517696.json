{"id":"517696","title":"醴泉应制时有禧事青禽白鹤先集庆云甘露降","dynasty":"明","author":"王称","text":"宝筵初建晓苍苍，大驾躬临礼玉皇。白鹤青鸾昭孝感，庆云甘露兆佳祥。更传圣水符前代，忽讶灵源涌上方。玉窦泛春时脉脉，金罍贮月乍泱泱。荐来只拟羞萍实，挹处浑疑剖蜜房。玄酒奠坛同瑩彻，黄流在斝等芬芳。漫誇沆瀣移仙掌，迥谢蒲萄入醉乡。琼液久疏神岛沥，瑶池曾引帝台浆。中元表异还超汉，贞观论功远迈唐。妙绝醍醐班十瑞，嗽馀云母已千霜。冰壶泻罢同欣忭，天乳沾回等寿康。自愧涓微无补报，祗应上祝紫霞觞。"}