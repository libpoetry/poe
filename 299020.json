{"id":"299020","title":"琐窗寒·和鹤潭大兄又村仲弟原韵","dynasty":"清代","author":"袁绶","text":"暗雨疏花，沉云翳月，漏残忘晓。愁深梦浅，怕说别来怀抱。忆当时、寒螯共吟，智琼雅制新声好。向万梅影里，红牙低拍，覆觞同笑。谁料。分飞早。剩绣户题笺，尚留印爪。苔阶画槛，衬绿一庭芳草。甚春归、人犹未归，片帆望断离思峭。愿晴丝、系住流光，慢遣芳华老。"}