{"id":"519440","title":"闻余士英都宪征西得捷时予国戚廖廷玺都阃在麾下得功尤多","dynasty":"明","author":"朱诚泳","text":"年来小丑何陆梁，蚩蚩敢尔窥边疆。我军未出本持重，坚壁清野归牛羊。尘沙捲地惊都护，上请龙颜赫斯怒。临轩授钺谁敢当，视师乃有唐裴度。公才况是眉山英，凿凿胸中皆甲兵。指麾一扫无遗穴，四塞河湟金鼓鸣。维时亦有廖都帅，勇冠三军气尤迈。挥刀上马轻如飞，叱咤一声敌尽败。视师严毅都帅雄，白日杀伐生天风。铙歌新奏凯旋曲，万马骄嘶如蹴空。文雄露布走双骑，捷报欢呼动天地。边人安枕乐耕桑，酒熟蒲萄几家醉。圣恩稠叠赏元功，文资武级兼高崇。凌烟阁上动光采，会写余公与廖公。"}