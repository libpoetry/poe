{"id":"683013","title":"八月六日书事","dynasty":"明","author":"文徵明","text":"万甲仓皇起一呼，如闻岛寇偾洪都。本忧江左非勍敌，岂谓淮南是浪图。翠辇南巡方授钺，捷书西上已成俘。可怜刘濞区区业，赢得功名属亚夫。十载招怀自作奸，区区名号等童孱。冥鸿已在虞罗外，残鲔方游鼎釜间。三计果看从下蔡，一丸那办守函关。笑他李白成何事，便儗金陵作小山。"}