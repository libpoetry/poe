{"id":"1002407","title":"题大儿新安官舍三乐斋","dynasty":"宋","author":"曾协","text":"吾先圣人徒，游夏同渊源。孝友与忠信，入道先本根。下视晋楚富，商歌满乾坤。一唯了万事，伋轲继师尊。至今百世后，家法要不烦。近数高曾来，洁身等玙璠。当时天下士，白首称曾门。世掇太常第，自致冕与轩。养禄到北堂，孝哉无间言。犹悲鲤庭空，遗恨终自吞。至我壮无成，浪使岁月奔。文科始不嗣，愧此朱两轓。赖汝念祖烈，先登倡诸孙。寂寥四十载，重拜雨露恩。吾年独天假，将雏见飞翻。腼颜幸一洗，积德惭九原。三年作尉归，横经处侯藩。孤城山水稠，草木霜不蕃。官閒身无事，旧书可重翻。故职在六经，绪业勤讨论。避堂舍翁媪，齿在发未髡。不忧俸酸寒，罗列奉晨飧。公黉沸弦诵，私室合篪埙。气完万物轻，始验中所存。结屋将乐此，不换钟鼓喧。爱汝此乐地，老苍离童昏。朱金了无慕，况乃纨绮繁。真趣出自然，盎盎如春温。名斋怜汝志，可使薄俗敦。此乐吾家无，诗之劝仍昆。"}