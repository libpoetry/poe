{"id":"688207","title":"集句拟刘文纲少参悼亡","dynasty":"明","author":"朱诚泳","text":"击节悲歌缺唾壶，风花飞坠鸟鸣呼。纵令奔月成仙去，为问嫦娥更有无。油壁香车不再逢，阳台云雨去无踪。写真纵有崔徽笔，不是崔徽卷里容。不见当时劝酒人，今年依旧去年春。幽窗谩结相思梦，梦里相逢恐未真。感时心绪杳难平，无处登临不繫情。寂寂海棠枝上月，清光此夜为谁明。绿窗今夜梦分明，梦得分明恨转生。觉起无言成独坐，参横斗转月三更。断猿今夕泪沾衣，惆怅朱颜不复归。玉佩无声画屏冷，寒窗灯尽月斜晖。离别不堪无限意，为君惆怅又黄昏。明眸皓齿今何在，环佩空归月夜魂。绣帐金炉冷篆烟，魂归溟漠魄归泉。题诗朝忆复暮忆，花落猿啼又一年。一寸相思一寸灰，苍茫罗袖隔红埃。不知情魄游何处，且作行云入梦来。一片香魂不可招，野烟江草共萧萧。鱼书欲寄何由达，隔断巫山去路遥。红衣落尽暗香残，相见时难别亦难。弱水蓬莱三万里，碧桃何处更骖鸾。冰簟银床梦不成，宵分独坐到天明。潸然四顾难消遣，谁为梅花怨未平。红颜无奈落花催，可使英灵许再来。竟日倚阑空叹息，寸心争忍不成灰。百感中来不自由，琐窗花老镜鸾收。云飞雨散知何处，人自伤心水自流。目断黄云雁影沈，秋声无不搅离心。月中人去青山在，一段清愁自不禁。锦机春煖凤停梭，生死情深可奈何。回首不堪肠断处，高坟新起白峨峨。含香体素欲倾城，自是三千第一名。今日美人弃我去，寂寥珠翠想遗声。旧时仙侣笑相迎，王母前头作伴行。宴罢瑶池春梦断，何年绛节下重城。金琐瑶窗翠幔中，几回魂梦与君同。相携不尽叮咛语，得丧悲欢总是空。闭门疏雨落梧桐，多少凄凉在此中。遐想倚阑人去后，玉书无路托鳞鸿。画楼西畔桂堂东，孔雀屏开烛影红。今日窅然忘此景，野花黄蝶领春风。鸾镜佳人后会稀，论交却忆十年时。钗留一股合一扇，物在人忘无见期。旧恨新愁只自知，高楼独上思依依。红颜未老恩先断，惆怅当年意尽违。芙蓉脂肉绿云鬟，一去瑶池更不还。寂寞閒庭春又晚，更无人倚玉阑干。隐几无言有所思，惨烟悽雨不胜悲。梧桐叶上偏萧索，始是思君肠断时。春梦无心秪似云，一灯明灭夜将分。美人粉黛归何处，欲寄音书那得闻。情缘心事两难忘，回首东风一断肠。欲吊芳魂何处是，野田极目草茫茫。南国佳人去不回，旧交心为绝弦哀。若逢佳景惟惆怅，怀抱何时得好开。华笺好作断肠文，薤露歌残不忍闻。四尺孤坟何处是，落花飞絮正纷纷。一日相思似九秋，百壶芳醑岂消忧。魂归南国迷黄壤，月户云窗许暂留。银烛秋光冷画屏，绕廊行处思腾腾。美人一去无消息，敲遍阑干唤不应。几度相思入梦频，镜中金翠李夫人。暂时会面终相异，白水青山空复春。音容无复见当时，花落深春莺亦悲。今日不堪生死别，相思无路莫相思。彩云声断玉箫寒，几许幽情欲话难。尽日伤心人不见，一帘风雨杏花残。为哦楚些作哀诗，婉转蛾眉能几时。天上人间不相见，欲从何处寄相思。"}