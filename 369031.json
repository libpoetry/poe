{"id":"369031","title":"贺新凉·蕉馆蛩声起","dynasty":"清代","author":"杨芳灿","text":"蕉馆蛩声起。足清欢、未寒时节，已凉天气。著意悲秋秋不管，何苦为秋憔悴。且领略、露华烟翠。小炷沈烟翻梵夹，正桐阴、满院帘垂地。雕梁静，燕归矣。高楼四面山光里。又何须、挥杯开宴，烛奴镫婢。销遣閒情无长策，作达放颠而已。尽拈遍、艳词香偈。眉月半窗花影转，拂藤床、藉月和花睡。蝶梦觉，冁然喜。"}