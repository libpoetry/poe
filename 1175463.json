{"id":"1175463","title":"文祝延二阕 其二 酬神","dynasty":"唐","author":"沈亚之","text":"兕载吹兮音咿咿，铜铙呶兮睋呼{目戊}睢。樟之盖兮麓下，云垂幄兮为帷。合吾民兮将安，维吾侯之康兮乐欣。肴盘列兮荅神，神摆渔篁兮降拂窣窣。右持妓兮左夫人，态修邃兮佻眇。调丹含琼兮瑳佳笑，馨炮膻燔兮溢按豆。爵盎无虚兮果摭杂佑，秋云清醉兮流融光。巫裾旋兮觋袖翔，瞪虚凝兮览回杨。语神欢兮酒云央，望吾侯兮遵赏事。朝马驾兮搦宝辔，千弭函弦兮森道骑。吾何乐兮神轩，维侯之康兮居游自遂。"}