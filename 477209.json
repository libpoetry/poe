{"id":"477209","title":"登招山诗","dynasty":"明","author":"傅汝舟","text":"招山不放海水过，坐与潮汐争咽喉。军门鼓角动地远，不觉送我招山头。风沙冥冥海在下，涛浪滚滚天真浮。一目可到九万里，寸心遥飞十二洲。千峰尽处日脚动，百鸟绝飞云色愁。帆樯散乱点秋叶，蛟龙出没如猕猴。天门荡久恐将裂，碣石漫过能不柔。未知尾闾果安在，只见万水皆兼收。将军教我认绝域，日本西户东琉球。"}