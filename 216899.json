{"id":"216899","title":"山谷跋杨妃齿痛图谓多食侧生致动摇其左单","dynasty":"宋代","author":"艾性夫","text":"蜀帝化子规，啼血思还家。玉环苦微疢，寄汝呼痛牙。物类相殊或相托，悲鸣一夜梨花落。三郎玉柙已成尘，半匕金罂谁和药。紫驼翠釜不生兵，何与涪南新侧生。人间极宠皆祸兆，莫把妖魂幻飞鸟。平生误识安禄山，马嵬欲死先齿寒。"}