{"id":"738567","title":"江郎三片石","dynasty":"清","author":"陈浩","text":"伟哉造物真好奇，雕镌万象成险巇。江郎山高千丈顶，有石三片如穹碑。我欲问山灵，立此将何为？得非上有太古字，用纪天开地辟图书未启之文辞。置之禹迹不到处，万古不令人见之。巨灵赑屃鬼斧削，古苔班驳苍藤垂。盘盘松桂隐蒙密，山坳小构江郎祠。三君兄弟并年少，雍容被服仙官仪。前行便入九闽路，秋山不断天风吹。"}