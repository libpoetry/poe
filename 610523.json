{"id":"610523","title":"芦中谣并序","dynasty":"明","author":"邓云霄","text":"今岁秋成好，家家足稻粱。问侬稻安在，菇芦水一方。共道江南美，江南信都会。闲田倩袅耕，白水能供税。场工十月毕，击鼓赛田神。吴侬争祭肉，可念未归人。荷锄肌入霜，挥锄汗成雨。但愿有田锄，不惜锄田苦。鱼龙睡秋水，寡妇哭秋原。数家逃散后，萧索不成村。豪家艘四橹，索负无鸡犬。流亡今稍归，嗟尔好焚券。长吏午未铺，问侬曾苦饥。侬言不苦饥，昨日幸晨炊。县胥夜半至，柴门不用敲。子孙今卖尽，秪有一丛茅。芦荻拥篱根，空场无鸟雀。寒风四壁入，敝裤不堪著。云深江路黑，三星夜在笱。为听田家言，不觉归来久。"}