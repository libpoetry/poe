{"id":"564741","title":"题画寿李明府","dynasty":"明","author":"孙承恩","text":"薛生手持画一幅，向我言称乞珠玉。鄙人卧病三月馀，为子开图醒双目。层峦叠嶂高嵯峨，翠柏苍松间修竹。白云为扉霞作屏，桂栋兰橑敞华屋。堂中主人俨冠佩，时有宾从趋僮仆。行行有客何事者，奉桃实兮牵苍鹿。不是寻幽问字人，欲向堂中赞纯福。我观此图起忻叹，子也殷勤意何属。生言李侯岳降辰，敢以区区效芹曝。侯有德政称循良，持身况复冰霜肃。古言仁者天所祐，遐祉于侯更何卜。矧侯英迈方壮年，兹意虽厚将无渎。侯才自是当大用，百里暂屈骅骝足。只今奏最趋明光，应有殊勋动当轴。丈夫得位志大行，匪为崇卑较荣辱。侯当峻陟弘厥施，勉效前修继芳躅。岁聿云暮风雪盛，行矣阳和散暄燠。诗成矫首天茫茫，极目云霄看鸿鹄。"}