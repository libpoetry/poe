{"id":"1222654","title":"祷雨龙洞山","dynasty":"元","author":"赵孟頫","text":"苍山如犬牙，细路入深谷。绝壁千馀仞，上有凌云木。阴崖不受日，洞穴自成屋。萧森人迹少，荟蔚兽攸伏。云林互隐映，涧道相回复。翔禽薄穹霄，鸣鸟响岩曲。临桥濯清飔，汲井漱寒玉。神物此渊潜，愆阳有祈祝。风漓惭善教，吏懦耻厚禄。暂怀尘外想，独往疑有梏。过幽难久居，济胜乏高躅。策马寻故蹊，归樵相追逐。"}