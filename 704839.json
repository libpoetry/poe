{"id":"704839","title":"河汾五贤咏五首 卜子夏","dynasty":"明","author":"薛瑄","text":"浩浩西河流，遥遥东鲁山。山河远相隔，千里独游还。升堂奥可入，岂曰文辞观。相从陈蔡厄，松柏知天寒。索居晚归来，侯国师甘盘。去之几千载，高风洒尘寰。瞻望不可及，青云映西关。冥鸿不受弋，神龙不可羁。所以高世士，孤情薄云霓。矫矫段干木，志节一何奇。圭组岂其愿，轩冕不吾希。踰垣犹弗见，况乃趋走之。岂徒侯国尊，凛为百世师。古人不可见，古俗宁复淳。依依万春乡，疏属连清汾。良时旷莫与，鸣鸟寂不闻。悠悠礼乐志，终与麋鹿群。颓波逝东极，寒云满西津。惜哉经世言，淆杂多芜榛。时无伊川子，此意将谁论。爱有所见忘，忠有所见疑。古来非一朝，人道每如兹。悠悠太史公，言论适有期。谓必情可白，宁知事参差。奇文虽自解，骤骥谅难追。巷伯彼何人，千载存其诗。人仕为其名，子仕独为酒。一斗众所称，五斗吾自取。犹嫌酒未足，弃官归陇亩。葛巾耕东皋，烟雨牛一耦。种黍学陶翁，自酿还给口。沈饮得真味，万事亦何有。清风千载馀，谁复尚能友。"}