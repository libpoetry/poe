{"id":"553202","title":"题昭仁寺碑","dynasty":"明","author":"郑真","text":"隋家天子普六茹，五儿一气夸胤祚。噬脐追悔废立乖，忍死空惭独孤误。大业改号朝新君，北南乐土无惊尘。锦帆楼船驾河汴，琼花看遍江都春。春梦繁华眼前别，纵意淫奢宁改辙。乱离四海金铁鸣，杀人如麻川流血。咸阳不见翠华归，独夫剚刃谁其悲。寰宇皇皇望真主，秋风晋水神龙飞。秦王上将天日表，草昧群雄如电扫。锁枷械钮俘累累，献凯归来京阙晓。蕞哉小丑据豳岐，奉将天讨森熊貔。两军一战胜负决，倒戈弃甲愁疮痍。阵前骈首就诛戮，百里僵尸京观筑。惊磷明灭艳青红，长夜冥冥听鬼哭。贞观年来歌太平，恩波直欲流泉扃。丹碧楼台五云起，金身宝座联珠缨。吁嗟死者焉可作，冥福全资大皇觉。茫茫苦海渡慈航，净土西天归极乐。贝叶翻经白马驮，神人现相严撝诃。法师上奏帝颜悦，倾心事佛真如何。龟趺螭首穹碑树，谏议文章重回护。书丹彷佛虞永兴，独怪当时名弗署。银钩铁画睹斯文，摩空鳌背愁斜曛。片言诛意凛斧钺，遐思渺渺凌秋云。自古明王严放伐，汤武吊民宁嗜杀。往事悠悠且莫论，要与书家论波磔。"}