{"id":"269892","title":"八归·次姜白石韵","dynasty":"现代","author":"吴湖帆","text":"芙蓉帐底，葡萄杯侧，清漏暗点未歇。孤檠闪闪鸾衾悄，还记枕边魂断，影虚情切。一曲琴心声乍度，悔早被、春风吹拨。听啭彻、绿树藏莺，恼怨语红鴂。争奈修眉分短，才华何用，会嫩常愁轻别。几多柔绪，恁时娇宠，祗许偷题红叶。指云窗信美，露湿苍苔沁尘袜。凭谁是、画帘低卷，倦眼无眠，重楼犹倚月。"}