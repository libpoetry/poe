{"id":"268333","title":"贺新凉·钱奎卿见贻佳句，又为余莲因室稿作序，赋此以谢","dynasty":"清代","author":"郑兰孙","text":"耳熟清名久。数东皋、骚坛名士，君应居首。健笔凌云谁得似，合称才量八斗。定不让、当年欧柳。何幸芜词劳染翰，赐题笺、敏速夸神手。九天外，落琼玖。浣薇三复临窗牖。好珍藏、袭之古锦，常携座右。未学闺中何足道，下里声同瓦缶。赖雅韵、冀传不朽。自愧客途无以报，勉濡毫、敢步诗人后。吟短句，代尊酒。"}