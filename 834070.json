{"id":"834070","title":"水调歌头 青溪小住，画桨迎潮，制此词，倚楫而歌之。如向廿四桥头闻箫声隐隐也","dynasty":"清末民国初","author":"易顺鼎","text":"曾过江山否，烟雨怕登临。六朝残梦何处，鸥影卧秋深。多少龙蟠虎踞，多少莺啼燕语，流水杳难寻。湖为莫愁好，一碧到如今。台倚凤，洲呼鹭，峭寒侵。消他几度斜照，换尽绿杨阴。可惜江山千古，输与红箫尺八，不付劫灰沈。四百画桥月，依旧荡波心。"}