{"id":"688149","title":"咏雪和苏长公韵","dynasty":"明","author":"朱诚泳","text":"已密还疏乱更纤，袭人寒气十分严。可能端木皆成粟，未必杨花却似盐。冷咽铜龙沈晓漏，声酣铁马战风檐。晓来忽报红轮上，仙掌依稀露指尖。长乐钟声散曙鸦，九衢风力疾于车。折残渭水竿竿竹，拟遍梁园树树花。沃野春回千陇麦，层檐冰缀万人家。句清无奈茶烟湿，撚断吟髭手谩叉。"}