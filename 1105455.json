{"id":"1105455","title":"和张寓轩题孤山二首","dynasty":"宋","author":"方逢辰","text":"吝骄专恣讳言兵，祸本伊谁自种成。潮汛有时声转怒，权奸一死罚犹轻。道无起灭无今古，物有消虚有长盈。赞化正需豪杰手，华山深处卧升平。西湖旧事逝如流，红紫尘沙新绿稠。昔日赏心今日吊，前人遗迹后人游。雨观水色连山色，晴看湖头送日头。鸥鹭无情自来往，兴亡不管帝王州。"}