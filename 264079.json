{"id":"264079","title":"八声甘州·送志伯愚侍郎赴乌里雅苏台参赞大臣之任","dynasty":"清代","author":"文廷式","text":"响惊飙、越甲动边声，烽火彻甘泉。有六韬奇策，七擒将略，欲画淩烟。一枕瞢腾短梦，梦醒却欣然。万里安西道，坐啸清边。策马冻云阴里，谱胡笳一曲，悽断哀弦。看居庸关外，依旧草连天。更回首、淡烟乔木，问神州、今日是何年。还堪慰、男儿四十，不算华颠。"}