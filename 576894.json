{"id":"576894","title":"麒麟诗","dynasty":"明","author":"陈琏","text":"至和储精，麒麟降生。麇身牛尾，马蹄龙睛。身备五采，绚烂晶荧。性尤仁厚，瑞图可徵。不远万里，来自南溟。祥云瑞霭，光绚阙廷。出入金门，迩乎龙軿。群臣聚观，喜跃弗胜。惟昔太祖，天命是膺。皇风以穆，皇道以贞。九夷八蛮，莫不来庭。冲和氤氲，屡致嘉祯。皇帝嗣位，天下以宁。仁被动植，泽及含灵。祯祥沓至，以昭太平。祥麟之来，适际文明。惟帝之圣，贞符是承。有濯厥声，耀于万龄。"}