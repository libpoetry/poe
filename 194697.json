{"id":"194697","title":"和郭倅见寄","dynasty":"宋代","author":"毛滂","text":"折节何须万夫后，蟹螯居左杯居右。先生老傀谁使然，天孙安能司唾呕。尚无一字得三缣，何如卖之不龟手。与公正自一家人，公家日月余扃牖。每得新诗如见公，风流好在灵和柳。题舆那听仲举辞，宣室应怀贾生久。当年竹马定不乏，旧雨垫巾无恙否。我今信手任翻羹，谁解苦心杯置肘。看公隽翮当在前，笑我劳驱空晚朽。东山掩鼻直枳，庸肯嗫嚅论不偶。槛中摇尾未必然，试看於菟薄栏吼。"}