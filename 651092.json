{"id":"651092","title":"太行歌送丁分教之襄陵","dynasty":"明","author":"薛瑄","text":"太行之山何崔嵬，铁崖翠壁万仞中天开其势北来。吾不知其几万里，但见横亘辽碛包括秦晋斗起中原之地何壮哉。往年吾尝陟其顶，四顾山如培塿树如苔。黄河一线遥遥下，砥石奔流直到东海不复回。此时英风浩然洒六合，便欲历览天上金银台。其中羊肠九折走峻坂，摧轮怪石硱磳磊落而成堆。太行之高且险也如此，子今远行令人兴难裁。倘到昔所登览最高处，为我歌此一曲还徘徊。西望襄陵迢迢秪几驿，驱车径须往渡清汾隈。愿子居易思险慎厥守始终，保令誉慰我相思怀。"}