{"id":"978487","title":"杼山阁诗","dynasty":"宋","author":"敖陶孙","text":"摄身上诸峰，我无千手目。神交庶子泉，梦老王官谷。平生林壑趣，鱼鸟即往复。杼山落何许，面势工设伏。故人郊居赋，雌霓从众读。大声嗑黄华，令德猗绿竹。永言乘樏叟，会计踵纳麓。方尊读书倚，肯效舞经祝。幸当草木近，安事筳篿卜。颜公况华扁，江令有馀馥。骞掀鹏抟海，夭矫龙起陆。于焉峙横阁，渠是伯夷筑。何年黄金弹，鸡狗随蹋鞠。还持挥蝇扇，静对振鹭瀑。前山入手版，后水激帽屋。风声逐孙登，星采向荀叔。谁能治西曹，束带望赐沐。清客班杂坐，动处草皆蓼。乾坤磨旋蚁，身世蕉覆鹿。异时留岘首，羊公难讳独。"}