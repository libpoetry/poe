{"id":"938210","title":"夏日集葆真池上以绿阴生昼静赋诗得静字","dynasty":"宋","author":"陈与义","text":"清池不受暑，幽讨起予病。长安车辙边，有此荷万柄。是身虽可懒，共寄无尽兴。鱼游水底凉，鸟宿林间静。谈馀日亭午，树影一时正。清风不负客，意重百金赠。聊将两鬓蓬，起照千丈镜。微波喜摇人，小立待其定。梁王今何许，柳色几衰盛。人生行乐耳，诗律已其剩。邂逅一樽酒，它年五君咏。重期踏月来，夜半啸烟艇。"}