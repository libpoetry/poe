{"id":"642095","title":"题芮知府敬亭山房","dynasty":"明","author":"王绅","text":"峨峨敬亭山，山色含苍翠。两水夹寒麓，双桥倚空际。若人结幽居，挹此清淑气。开轩纳浮爽，游目豁氛翳。坐使灵台明，涵养成利器。两剖名郡符，屡受民社寄。每念居处崇，深念生民瘁。国尔竟忘家，故庐何由至。石田长莓苔，茅屋搴萝薜。山灵问归期，白首功名遂。"}