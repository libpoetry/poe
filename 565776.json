{"id":"565776","title":"惜日歌一首","dynasty":"明","author":"黄省曾","text":"今日日巳去，明日日复来。谁将长绳系六龙，使我红颜常不摧。芳花寂寂委绿苔，吾人难免为黄埃。殂落不问帝王贵，撤瑟岂管圣贤才。轩辕几杖今安在，汉家陵墓昔巳开。仲尼往时恸颜回，后来亦悲泰山颓。嗟余生长姑苏台，不惜青钱酿酒杯。携琴把钓五湖上，醉来与日同徘徊。"}