{"id":"683664","title":"计偕途中四绝句","dynasty":"明","author":"王世贞","text":"阊门女儿妆髻轻，十三十四学银筝。行人不解丝中语，都道阳关送别声。金陵望中山抹烟，铁瓮城头浪拍天。居人尽说风波恶，江口何时不放船。日落徐河水乱流，高城椎柝漏声愁。相逢欲解珊瑚玦，不见胡姬旧酒楼。济河北流复南流，行到天津南北愁。人生顺逆虽有分，耐可此身居上游。"}