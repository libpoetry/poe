{"id":"1038855","title":"送安素处士高文悦","dynasty":"宋","author":"苏舜钦","text":"皇天稔巨憝，羌虏稽显戮。庙算忽小丑，王师数倾衄。秦民著暴敛，惨惨生意蹙。贼气愈张王，锋锐不可触。帷幄监前败，降心问白屋。尺诏下中天，公车塞章牍。策虑尽颇牧，勇决过贲育。先生胸臆大，经术内自足。逸韵脱滓尘，素节抱冰玉。独耻论兵战，因时射君禄。不唯吾志乖，亦使王道局。放怀但文史，散发自溪谷。近臣上荐书，天子渴高躅。旌帛三及门，不免至京毂。万钟非所好，大议戛钧轴。孤鸾入紫烟，网罟安可束。天风万里长，沆瀣朝满腹。更期下翔集，以为苍生福。"}