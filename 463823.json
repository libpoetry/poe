{"id":"463823","title":"夜梦","dynasty":"当代","author":"邹金灿","text":"朔野沉雷动树根，枝头乌鹊声声吞。日食江河衣带小，脊令煦沫入荒原。已而涷雨洗竟夕，道死凄凄众鸟喧。入望百昌冰复炭，山巅依然锁千门。门内团扇踥蹀起，具曰急务在戒言。秘殿运筹陈平计，旗逐秃鹫出戎藩。鸣雀收尽群山寂，归与酒卮报九阍。庙歌清明再百年，是处德溢羲与轩。如何苍生正此时，嘿尔幽居颂笞髡。梅福为说天下患，折直钳口最先论。谁谓迂阔堪一笑，弹指难招汉之魂。"}