{"id":"699555","title":"屠纬真挽词二首","dynasty":"明","author":"袁时选","text":"眼前泡影总堪伤，佞佛祈仙亦渺茫。啸馆未残经宿火，夜台先度五更霜。优昙证偈惊秋早，鹤驭传书恨海长。从此英雄俱撒手，寝门一哭泪千行。风流曾遣俗人猜，几掷千金散草莱。幸舍无鱼人欲去，翟门有雀客空来。雨昏黄犊穿荒冢，月冷青娥罢舞台。《玉树》、《柘枝》今谱尽，到头《薤露》为谁哀。"}