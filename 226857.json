{"id":"226857","title":"沁园春·孔盖霓旌","dynasty":"宋代","author":"何梦桂","text":"孔盖霓旌，月佩云裳，人间女仙。问韶光九十，何如今待，明朝最处，好是明年。戏舞称觞，一堂家庆，眼见儿孙曾又玄。奇绝处，看菱花白发，不改朱颜。当年。手种红莲。笑几度桑田沧海乾。想蟾胎炼就，紫皇灵药，龙髯飞坠，玉女云軿。青鸟重来，红霞俨在，一曲云和犹未闲。羞尘世，把蛾眉蝉鬓，空为谁妍。"}