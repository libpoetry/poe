{"id":"682219","title":"送余太史云衢册封周藩四首","dynasty":"明","author":"于慎行","text":"名都茅土建亲贤，春草平台万户烟。此日邹枚应罢赋，词臣已和柏梁篇。五月隋堤柳色醺，炎风吹浪滚黄云。河壖满目无青草，瓠子歌声更忍闻。夷门邸第列储胥，十里朱楼夹道居。少府金钱浑欲尽，王孙强半食无鱼。碣石宫前负弩过，闾门秋色入鸣珂。可知瀛海多仙气，九派中分太史河。"}