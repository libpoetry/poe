{"id":"1212087","title":"李伯徵中丞奉东宫命作椎结请纪其故以百字颂而祝之","dynasty":"元","author":"许有壬","text":"总角习义方，结发事明主。栉纵豸且貂，勤劳几寒暑。青皇一顾中，遂与国人伍。区别垂鬒云，岐分戢鸦羽。昔我秋谷公，爬搔净寰宇。象贤实无愧，冠服俨前矩。愿言寿而康，三握勿为苦。他年麟阁上，雪鬓照簪组。何用拭肝石，道贵随所处。老我任飞蓬，歌诗美绳武。"}