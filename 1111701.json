{"id":"1111701","title":"和泽民送春","dynasty":"宋","author":"吴芾","text":"我家还分有园池，正愿春迟春又归。风扫花枝犹隐约，日烘云影渐熹微。客来但欲拚同醉，事往何须叹昨非。自念生平鱼鸟性，又思川泳与云飞。不堪岁岁送青春，消黯浑如失所亲。短句吟成犹恨别，清樽买尽不辞贫。兴来直欲游三岛，老去何由驻二轮。赖有君能知我意，肯来同作送春人。"}