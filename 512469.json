{"id":"512469","title":"六月望夕作","dynasty":"明","author":"沈周","text":"十年六月十五望，昏时月出当巽向。初从地中已遭蚀，妖蟆大吞魄俱丧。辗空渐高已半露，黑气轮光两相荡。其色昏昏赤如血，荧惑红芒近仍抗。老夫茫茫不识占，但称怪事惊还怅。未闻官府行护典，太史岂遗还弗谅。不食而食天自愆，人未容知未容让。不如买酒洗此月，一洗千年永无恙。"}