{"id":"512572","title":"碧梧苍栝之轩吾寝之前有屋甚虚明屋下有一梧一栝并秀于庭因名之云","dynasty":"明","author":"沈周","text":"吾轩陋无取，赖有此嘉树。梧栝各一植，当前郁分布。正比双国士，裒然在宾阼。我是轩主人，对越自朝莫。读书接叶下，小酌亦可具。徘徊弄华月，凉影乱瑶璐。疏繁来冷风，拂亚湿清露。始信昌黎公，喜为五楸赋。我初作轩时，自以偃息故。轩树本无因，偶合亦有数。以树名吾轩，以物表所遇。树色如得意，我亦成其趣。栝古枝相摎，偃蹇抱贞固。梧身耸而拔，未可限尺度。迟彼鸾与鹄，引子来相附。时时扫蝼蚁，霜皮虑其蠹。但笑三千年，羽化我当去。我去空此轩，当为谁所住。轩亦空此树，当为谁所顾。存亡俱冥冥，天地聊一寓。"}