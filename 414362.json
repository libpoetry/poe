{"id":"414362","title":"癸未端午馀在渝州过傅抱石适抱石方写屈子像遂以见赠今忽忽二十一年又值端午翻箧得画如对故人感次庚子端午读骚旧韵题此","dynasty":"近现代","author":"潘受","text":"二十年前寇正顽，万悲澎湃画图间。怀沙已作湘累去，抱石能招屈子还。只有沧浪真可濯，向来萧艾最难删。高冠长铗餔糟否，泽畔行吟此悴颜。"}