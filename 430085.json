{"id":"430085","title":"夜饮鉴园月色甚美归途感赋 其二","dynasty":"近现代","author":"黄浚","text":"青溪宜斜阳，龙尾翠峍屼。更宜良夜酒，酹此钟山月。二桥盈且广，堤柳笑余发。桥旁白下亭，昔址久芜没。永怀螭若翁，全节对残笏。结援及榑桑，延祀踵蛮粤。沈酣文字海，睥睨生死窟。为之知不可，其志故勃勃。嗟哉吾乡彦，九畹岂衰歇。石城日阴雨，狐鼠自埋掘。夜深莫悲歌，抗声动栖鹘。"}