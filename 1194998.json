{"id":"1194998","title":"少监三首","dynasty":"唐","author":"贯休","text":"器琢仙圭美有馀，席珍国宝比难如。衔花乳燕看调瑟，衣锦佳人侍读书。荀氏门风龙变化，谢家庭树玉扶疏。即期寰海隆平日，归佐吾皇侍玉除。益友相随益自强，趋庭问礼日昭彰。袍新宫锦千人目，马骏桃花一巷香。偏爱曾颜终必及，或如韩白亦无妨。八龙三虎森如也，万古千秋瑞圣唐。具体而微太少年，凤毛五色带非烟。倚天长剑看无敌，绕树号猿已应弦。接士开襟清圣熟，分题得句落花前。即应出将传家法，圣泽恩波浩浩然。"}