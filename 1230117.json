{"id":"1230117","title":"题五王醉归图","dynasty":"元","author":"周驰","text":"晋阳首事成功烈，卒入宫门流战血。至亲骨肉忍相残，祸至黄台那可说。让帝知几辞宝位，履霜已戒坚冰至。华萼相辉势使然，遂许明皇敦友弟。当时行乐殊未央，赐予无节恩非常。出则同游入同宴，五龙?蹀腾康庄。时光鼎鼎如流电，虚伪既消诚实见。三子无辜死渭桥，太真有宠来金殿。欲心一纵祸滔天，社稷生灵不暇怜。从此陵夷于五代，干戈丧乱过年年。"}