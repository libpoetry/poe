{"id":"691597","title":"江南春二首","dynasty":"明","author":"李流芳","text":"锦绷簇簇东园笋，宿雨初收池面静。柳条欲织画檐丝，花枝为写疏帘影。寒食风来山店冷，辘轳声杳胭脂井。山前日暮鸟衔巾，绣陌香泥闇曲尘。莺声迟，花信急，裛露穿花罗袖湿。常恐春归欢不及，飞红尽处千林碧。不见花洲旧吴邑，洲上要离冢犹立。杨花满洲生绿萍，百年易度胡营营。天平山头石如笋，松阴落日游人静。射渎千帆曳练光，胥山万水留寒影。响屧廊空履痕冷，馆娃旧事沉宫井。鸱夷归来裹角巾，吴台越榭皆烟尘。春水生，春潮急，西泠渡头莎岸湿。我欲渡江潮已及，对岸千峰万峰碧。阖闾勾践空城邑，男儿功名几时立。眼看身世如漂萍，驱车策马将何营。"}