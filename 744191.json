{"id":"744191","title":"南宋方炉诗兔床丈索赋","dynasty":"清","author":"钟大源","text":"嗜古延陵翁，古器每珍蓄。汉鼎砂痕黄，商彝藓斑绿。有炉其形方，吉金制殊朴。流传宋中兴，屡寓尚方目。圆非卓一峰，平不欹四足。奇文云雷旋，奥篆蝌斗伏。深錾表款识，一一可扪读。画院开封苏，实董冶氏局。得非姜娘子，亦领铁官禄。曰供至德坛，想见禋祀肃。酾酒功德舞，伐鼓送迎曲。非同上清殿，焚醮百神渎。免登宣和图，合续梦华录。红羊劫不灰，藏弆等韫椟。显晦物有候，瓣香果谁属。峨峨梁溪公，坡祠圣潮矗。匏樽荐清醑，宝锭贮华烛。何以助德馨，此炉庶不辱。无怪先生甘，洁手置祠屋。矧乃属国裔，或衍太峨族。遗苗昔监铸，应亦长公欲。从兹瀛屿旁，岁祭艺沈藿。氤氲馣馤中，奎宿灵往复。更求药玉船，再拜奉醽醁。"}