{"id":"697348","title":"河梁话旧十绝句送左辖吴公之山西","dynasty":"明","author":"胡应麟","text":"粲烂朝霞色，峰头幔作亭。长城一万里，天接太行青。太行何崔巍，千崖界空紫。异日吴使君，功名亦如此。使君本人杰，挟策游蓬莱。朱颜映绿鬓，片诺雨花台。雨花台上游，黄金馆头别。一鸣空骥群，排云叩阊阖。阊阖皇皇开，青袍脱蒙茸。烨如太阿剑，白昼飞神锋。神锋入腕飞，青冥掣雷电。上考书吴公，第一明光殿。明光寄陕服，朱幡沧海头。东方簇千骑，出入偕轩輶。高轩惠然来，光照寒士寓。笑揖大将军，争誇汲长孺。亡论汲生戆，祗益卫侯贤。何限飞沉事，黄梁二十年。分携二十霜，腾踔九万里。高咏河梁篇，涕泪尽知己。"}