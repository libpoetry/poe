{"id":"1219137","title":"久旱得雨","dynasty":"元","author":"郑元祐","text":"望秋似即鹿，以旱同无虞。忽殄蕴虫虫，屏翳腾龙鱼。乃合霢霂雨，凉气吹髯须。未必便滂沛，且掩羲和车。高田土生烟，稿禾仍盼苏。泽陂未萎稻，引根勿踌蹰。一或荐清庙，犹与丰年俱。忆昨岁巨浸，流潦恒满衢。庶士宅一廛，下农田一区。彼此灶产蛙，潭蛟为饥驱。至今殍死鬼，夜夜哭其庐。朅来获一饱，焉知阴惨舒？焦原赤欲烧，政不妨官租。民输谅有几？廪收长有馀。盗臣被华衮，我口何由糊？悲歌等恸哭，激烈谁非夫？"}