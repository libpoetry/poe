{"id":"1123648","title":"呈张太平三首","dynasty":"宋","author":"赵蕃","text":"游日甘泉旧，如公孰与先。内虽资献纳，外乃藉蕃宣。今日江淮地，宁惟牧守权。功名端未晚，勉力继青毡。贵者多骄士，古然宁迩来。惟公独超俗，片善靡遗才。誉已满台阁，勤方散草莱。深知桃李径，不为看花栽。门墙十五载，每见辱加亲。老至名不立，道乖家转贫。世谁能我及，志欲向公申。剩欲搜诗献，青山恐笑人。"}