{"id":"1119667","title":"和陶渊明归田园居六诗","dynasty":"宋","author":"陈造","text":"一室类蜂房，为食来穷山。仅救饥火煎，跋履恐彫年。平生丘壑念，回首鱼脱渊。乡居何许家，菰茭满中田。有儿可耕牧，枉滞章句间。昨日鹊啅馀，雁书忽堕前。云集南荡工，数灶腾青烟。书卖犹可市，前功戒颓颠。官业讵宜老，倦客志在闲。置书命鸱夷，心事今泰然。良骥驰康庄，骧首轻韅鞅。筋骨倏谢昔，得无伏枥想。自审涎颡质，蹀躞欲奚往。如我合渔樵，夺炀忘幼长。资身本缺如，与世志空广。老去傃所安，岂直乐榛莽。种禾摭其实，即穊乃可稀。儒吏瞢不长，竟为老农归。妻芸儿可犁，称力食且衣。平生睎庞翁，此意今不违。半生冒吏尘，初不一日娱。往往清夜梦，翛然系林墟。已办二顷耕，更有三亩居。养鱼近传诀，种桑不论株。呼儿计曩昔，屈信果何如。不复首尾畏，形泰神裕馀。枝筇莎径微，枕书竹牖虚。日用食眠尔，外此一事无。我惭旷达人，梦寐眷乡曲。十年仕楚越，政坐食不足。人皆诧善奕，举世鲜识局。陶翁有高躅，迷涂炳明烛。于焉税吾驾，作息课昏旭。把竿坐斜阳，跨牛出晓陌。长谣柴桑咏，聊复自适适。梓里三釜馀，邻犬不吠夕。稼穑政使忙，樽酒取空隙。仙曹有知友，自揣无能役。经时隽英事，小人分耕绩。成言君勿问，卖菜可求益。"}