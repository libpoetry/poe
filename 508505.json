{"id":"508505","title":"万里江山图为唐县史赋","dynasty":"明","author":"倪谦","text":"先生之卷不盈尺，中有万里江山图。展图心目顿开豁，一叶况见烟波徒。嗟我平生好游览，梦魂长夜飞江湖。微官羁绊不能往，怅望汉广峨眉孤。画工毫素得真趣，簸荡海若并天吴。三峡涛痕绕白帝，九疑翠色连苍梧。安得乘风破巨浪，饱帆瞬息追奔乌。宜君得此重爱惜，青藜夜光惊仆奴。珍藏什袭岂无意，宁止供玩资吟娱。问津非欲近星渚，梯云应拟游清都。诗成莫动海天想，且对西山倾百壶。"}