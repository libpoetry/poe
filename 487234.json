{"id":"487234","title":"潇湘逢故人慢","dynasty":"明","author":"王秋英","text":"春光将暮。见嫩柳拖烟，娇花染雾。顷刻间风雨。把堂上深恩，闺中遗事，赞火留饧，都付却、落花飞絮。又何心、挈榼提壶，斗草踏青盈路。子规啼，蝴蝶舞，遍南北山头、纸灰绿醑，奠一丘黄土。叹海角飘零，湘阴凄楚。无主泉扃，也难得、有情鸡黍。画角声、吹落梅花，又带离愁归去。"}