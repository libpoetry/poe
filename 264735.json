{"id":"264735","title":"金缕曲·元韵酬彭醇士赐和五九初度此词","dynasty":"现代","author":"王用宾","text":"际遇何常耳。忆南来、平章法度，斠铨文字。十载三迁知遇感，咨汝皋陶作士。天下溺、饥思由己。不信屠龙无用处，忽空中、蜃气楼台起。山泽损，负初志。横流激动三门砥。更谁容、极言敢谏，长孙无忌。坐令知兵王景略，扪虱休谈情势。豪气与、当时何异。剩水残山无著落，听朱颜、华发流年替。言不尽，曲中识。"}