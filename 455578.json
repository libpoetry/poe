{"id":"455578","title":"老树行","dynasty":"当代","author":"刘斯奋","text":"南塘有老树，久枯无片叶。及春雨向繁，离离发何烈。持酒置其下，月出明皎洁。清风从东来，鼓舞歌激越。自言少年时，颇负淩霄质。炎气日催长，零露暗滋茁。忽忽二十年，白云渐相拂。徘徊遏悲风，俯仰干白日。方谓栋梁时，材高宜毋失。焉知世不良，恶物转摧伐。雷电实无情，毒虫恣穿穴。愧非铁石躯，何由避齮龁。一日繁花萎，两日叶尽脱。三日死新条，所嗟犹半活。中夜每惊寤，沉思痛惨栗！悠悠天地长，何处托吾骨？夜来感春气，壮心动郁结。犹得为叶花，岂复占风月？老叶未足珍，应能辨霜雪。老花未足贵，春泥化其屑。所以益后来，只此足愉悦。我闻老树言，感动冲毫发。启我日月情，照人肝胆澈。因忆二三老，仿佛见高节。起坐暂低回，长庚看明灭。"}