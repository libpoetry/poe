{"id":"1220297","title":"送丑时中安陆知府","dynasty":"元","author":"吴当","text":"烝庶日凋敝，久贻宵旰忧。中原有斗格，陋室仍诛求。又闻大河奔，无复桑田收。群情自嗷嗷，时论空悠悠。下诏选朝士，传声典方州。及兹数年来，令牧颇清修。皇帝威信布，膏泽亦下流。用副民社寄，庶答廊庙谋。君才已历试，儒术素所优。寒露承冰壶，黄钟播天球。楚郢古名邦，廛市接车舟。人多尚游贩，野有良田畴。坐令书牒稀，行见疮痍瘳。香凝棨戟静，雨洽桑麻稠。问俗在抚摩，敷政尚怀柔。三年屡丰穰，五裤成歌讴。最书举劳绩，归来奏宸旒。"}