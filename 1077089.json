{"id":"1077089","title":"用韵赋梅花三首 其二","dynasty":"宋","author":"李纲","text":"草木冻死山中村，惟有梅花能返魂。孤根不怕雪霜苦，冷艳似笑风云昏。披芳独占岁寒地，擢秀肯待春风园。溪边寒影自的的，月里皓色还温温。飘零疏雨夕烟瞑，厌浥清露晨光暾。玉妃游戏隘昆阆，缟衣飞出瑶台门。幽姿耿介不可狎，欲问所以难为言。嗅花嚼蕊更奇绝，侑我一醉玻璃樽。"}