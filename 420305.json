{"id":"420305","title":"意难忘 襄汉行，方江山带甲，曰归曰归之辞，家中人其倦矣。填此词寄沛霖渝中","dynasty":"近现代","author":"王陆一","text":"轻雨闻池。度山云欲语，红定高枝。梅衣生笛怨，萍泪渍歌辞。行约略，忆参差。从雾重相迟。便海棠、都来南国，清照垂丝。芳华如梦珍持。自山名大别，别后难知。堤空移柳色，筹尽数花期。波倚盼，月修眉。寻缓缓归时。趁草薰、江南陌上，深注柔思。"}