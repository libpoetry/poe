{"id":"692391","title":"题杨学士画","dynasty":"明","author":"杨士奇","text":"翠岫青林二月春，风光潋滟绛桃新。何人独解无尘事，茅舍山中访隐沦。无人六月不愁暑，二子水亭萧爽同。林影溪光坐终日，何须醉引碧荷筒。雨后参差锦树明，碧云楼阁丽秋晴。扁舟閒恋溪亭净，已胜山阴雪夜行。十日河流冻不潮，连山一带玉岧峣。不嫌寒气侵人骨，独解骑驴学灞桥。"}