{"id":"745730","title":"读罗昭谏谗书","dynasty":"清","author":"查有新","text":"新登鼍江亘秀气，钟毓乃有江东生。云何十上不中第，英雄落魄同祢衡。穷愁著书祗取辱，书讶自谗谗乃名。沈颜聱书杜罪言，大抵感愤之所成。呜呼文辞馀事耳，世贵气节如山横。先生受知吴越主，首劝大兴勤王兵。钱虽未听心已悟，寻遇真主终归诚。子孙永无僭窃志，大义炳炳由公明。读罢离骚读此册，不辞浊酒缸罍倾。凛然正气塞天地，文能卫道真干城。"}