{"id":"405353","title":"望江南·甲辰游桂林八首。一九六四年","dynasty":"近现代末当代初","author":"黄咏雩","text":"桂林好，风月浩无边。永夜香云丛桂湮，两泓寒渌一桥连。山在水中天。桂林好，蜡屐昔人同。怪石剩将酬米尉，老榕曾是识浯翁。今古梦悤悤。桂林好，万绿裹湖亭。杉树楼台诗里梦，芙蓉池馆画中行。何处棹歌声。桂林好，校梦忆词龛。北牖洞天群玉浸，南溪水月一奁涵。春蛰此沉酣。桂林好，绿野敞湖滨。黄虎旌旗开岛国，白龙池水起风云。人物一时新。桂林好，好是水云乡。待挽清漓膏漠野，更研瑞石合泥浆。沧海种红桑。桂林好，樽俎视湖山。方竹杖随人特立，三花酒慰我萧闲。词赋老犹顽。桂林好，山水冠神州。七子诗坛高桂岭，二湖烟月伴榕楼。天地锦囊收。"}