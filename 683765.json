{"id":"683765","title":"闻南中流言有感","dynasty":"明","author":"王世贞","text":"朝成嫫母昨夷光，未必蛾眉一夜霜。何似村中浣纱去，任他明月照空房。累身元只是虚名，损尽虚名事事轻。折莫酒垆禅榻伴，也能驱遣过残生。偶然文字落尘寰，耐可争名眼睫间。侧理细书三万纸，自封云检施名山。裁呼小草便无闻，祇为惭他誓墓文。若道长安车马色，春风吹作五陵云。"}