{"id":"695723","title":"张太学幼于刘大理长钦顾司勋道行胡孝廉元瑞枉集徐氏东园迟李临淮惟寅不至共赋心字二首","dynasty":"明","author":"欧大任","text":"江东词客至，高会主家林。鹊起中原日，鸿冥异代心。并驱皆上驷，照座半南金。厌次今方朔，为郎尚陆沉。赐园名杜曲，邀客到山阴。弦管歌中合，鱼龙席下今。石曾驱海至，溪似入江深。骠骑难同赏，空驰径寸心。"}