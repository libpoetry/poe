{"id":"1203964","title":"春从天上来 至元二十九年八月二十八日","dynasty":"元","author":"卢挚","text":"姑射乘龙。与少皞行秋，佳气葱葱。九重天上，万岁声中。想见玉立神崧。更川妃微步，恰便似、户外昭容。建章宫。正鸡人唱晓，凤吹腾空。风流太平礼乐，是鼓腹康衢，白叟黄童。说向周公，声容文物，歌舞帝力神功。幸天公不禁，人间酒醉得西风。此心同。有黄河为带，江汉朝宗。"}