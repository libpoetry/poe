{"id":"812804","title":"满江红 和孝威韵","dynasty":"清","author":"吴绮","text":"春雨桃花，见前夜、苕溪初涨。喜良友、东来双浆，布帆无恙。白雪诗歌行笈里，青霞笑语吹台上。更举杯、邀月有江鲈，樽堪饷。樊川梦，情难漾。旗亭句，人空唱。看游蜂扰扰，蜜为谁酿。燕市漫弹高士筑，邓林本是仙人杖。问何年、乞得鉴湖归，臣无状。秋老苕川，故人来、雨窗横膝。念往日、欢场胜事，而今非昔。阮叟尚能矜旷达，卢郎未便称荣适。但锦囊、佳句字频探，金壶漆。诗酒计，谁能得。山水约，应无失。想心期有素，亮予非饰。剡雪且须留棹住，杜陵不碍将丝乞。看亭皋、落木乱离悰，真堪惜。好友经过，客同住、萧斋促膝。更羡是、殷勤投赠，慰予从昔。名士谁能过卫玠，诗人偏爱随高适。较当年、杜义更如何，睛如漆。倾盖处，君相得。棹舟来，吾未失。信风流蕴藉，无烦修饰。狂草直须裙练写，新词不用巾绡乞。想五陵、裘马正当时，时应惜。"}