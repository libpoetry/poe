{"id":"1123608","title":"次韵夏倪均父见和辕字韵诗六首","dynasty":"宋","author":"赵鼎臣","text":"浩然骨冷但孤坟，疏雨梧桐句法存。忽见新诗来故里，错疑夫子是诸孙。江头春暖堪乘兴，洲上花开不掩门。日日城南望消息，仆夫为我取征辕。南都词赋旧传闻，但有风流梗槩存。花径逢春张锦绣，竹林过雨长儿孙。跨城楼观云连夜，隔岸人家水映门。正要子诗弹压在，不应无事滞轮辕。织女机头五色纹，裁成锦段远相存。篇篇境界如甘蔗，一一词章是外孙。载酒有人曾问字，谈诗无客敢登门。可怜衰病南阳守，强驾疲牛逐后辕。眼看花枝作雾昏，年来无复壮心存。酒杯屡谏愁听妇，丁口新添喜到孙。揽镜自怜霜鬓叟，闭关谁顾雀罗门。乘车强欲班春去，野老携壶许傍辕。西郊不雨屡占云，抚字区区志颇存。未暇溉田如召父，翻愁告籴遣臧孙。愿闻滂沛流鸳瓦，相见欢呼动荜门。乞与高文讼风伯，卧龙何事敢停辕。何郎宿草已生坟，常老题诗翰墨存。陶令一生惟爱酒，孟郊千古遂无孙。探花梁苑春骑马，踏雪繁台夜叩门。欲觅旧游何处在，故人不见漫回辕。"}