{"id":"676741","title":"杂诗七首 其六","dynasty":"明","author":"卢楠","text":"驱车泰山阿，梁父何崔嵬。狭路阻且难，车轮不能回。磊落百丈岩，空冥千仞溪。悲风从中来，树木郁森奇。鸱鸮号我前，熊罴舐路垂。四顾绝人烟，零露沾裳衣。远行多轗轲，伤哉心独违。回思驾方舟，川广帆樯危。徘徊在中途，执靷思沉迷。仆夫疲以痡，我马复虺隤。日暮陇阪长，行行将安归。始知阮步兵，痛哭各有为。"}