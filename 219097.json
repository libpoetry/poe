{"id":"219097","title":"送孙文辅尉新城","dynasty":"宋代","author":"章甫","text":"我来淮上居，忽忽岁月过。定交谁最久，有唱君必和。棋枰角胜负，文字工切磋。云山结伴游，风雨对床卧。那知世途隘，但喜客愁破。出处方乃殊，离别情无那。江城失益友，山县得良佐。平生爱图史，晚岁职警逻。枹鼓常不惊，鸡犬亦相贺。强饭君勉旃，功名看老大。"}