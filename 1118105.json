{"id":"1118105","title":"自九里平水至云门陶山历龙瑞禹祠而归凡四日八首","dynasty":"宋","author":"陆游","text":"桐帽絁裘拥半酣，肩舆咿轧转城南。牛过野水将新犊，女采柔桑起稚蚕。遗老年光垂九十，故乡春事及重三。种花筑室知难办，借地犹能结草庵。细雨如丝映晚晖，店家小憩换征衣。春农耕罢负犁去，村社祭馀怀肉归。黄犊自依残照卧，白鸥争傍小滩飞。道边旧识凋零尽，谁记辽天老令威。老子无心老尚狂，山程随处寄伥伥。云归岫穴初收雨，水入陂塘正下秧。野客就林煨燕笋，蚕家负笼采鸡桑。远游万里知何乐，却喜东归住故乡。老子山行肯遽回，直穿荦确上崔嵬。未誇脚力如平昔，且喜眉头得暂开。庙后故梁龙化去，山前遗箭鹤衔来。囊钱已尽君无笑，草草犹能把一杯。我来恰值暮春初，昼漏微长小雨馀。苔蚀秦碑亡旧刻，龙归禹穴护遗书。燕巢已垒泥犹湿，花片虽残叶尚疏。到处不妨俱可乐，诗人为底爱吾庐。舆似鸡栖寄两竿，山程三月尚春寒。麦苗吐穗初成实，梅子生仁已带酸。买饭犹胜乞墦客，看耕僭学劝农官。还家莫道虚怀袖，笋蕨随宜亦满槃。点点桃花糁绿苔，入门倚杖意悠哉。数声茶饭斋初散，一片溪云雨欲来。老宿龙钟嗟独在，高松磊砢忆新栽。世间万事俱难料，未死重游更几回。我行随处叩岩扉，觅得生薪旋燎衣。道士已骖鸾鹤去，山僧初自水云归。瓮头酒压松肪熟，盘里蔬供药汞肥。老觉论心须世外，溪阴回首尚依依。"}