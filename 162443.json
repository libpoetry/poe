{"id":"162443","title":"老农吟·襏襫田家翁","dynasty":"宋代","author":"柴元彪","text":"襏襫田家翁，矍铄须眉白。问渠年几许，不记年庚甲。自言身世居此村，三十得儿儿复孙。伤哉儿孙已露电，朝昏只影空断魂。生来只是种田土，田土只今易几主。乡村成败历能言，英雄磨灭不知数。尽日垄亩力耕耘，饷馌炊舂倩比邻。归来薄暮饭牛罢，索綯织屦宵犹勤。吁嗟兮，既绝望乎鸠杖与糜粥，曾不见富人之哀我茕独。但愿年丰醉鸡豚，重见太平死亦足。纵如颜都尉、马伏波，老来恩宠成蹉跎。蚁穴一梦今如何，贫富夭寿总如此。我莫愁，君莫喜，好将荣辱哀乐、是非得失付与世流水。"}