{"id":"908467","title":"钱元质饮客月岩前小亭酒半月上移席坐岩下四顾林塘景气清绝眉山程进儒谓予不可无诗因作此","dynasty":"宋","author":"李流谦","text":"两山齐起屹双阙，一岩突出刳寒月。成行松桂自昭穆，入耳流泉间宫角。向来妙思发天蕴，突兀小亭著能稳。渔郎撑舟更何之，不信武陵眉睫近。慇勤置酒临清夜，主人不凡客殊野。酒酣烛暗月初上，却徙胡床坐岩下。疏疏林隙半轮悬，破碎寒塘万圭璧。恐有仙人海上来，髣髴天风响环玦。蟆颐先生有矜色，索我题诗纪清绝。才薄将奈此景何，唤起吾家跨鲸白。"}