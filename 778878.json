{"id":"778878","title":"解连环","dynasty":"清","author":"陆求可","text":"清霜初落。把江枫催变，红生寥廓。从石径、远上寒山，似映日夭桃，翻阶芍药。青女何心，万千树、一时染却。倘隋宫有此，也好省伊，剪彩生活。停车坐看绰约。便三月韶景，不差毫末。尽日渔火相亲，煞无赖随风，吹帘透幕。飞入深宫，将两地、相思投合。但愁他、无情流水，东西交错。"}