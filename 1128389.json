{"id":"1128389","title":"题明觉寺在在堂十二首","dynasty":"宋","author":"舒亶","text":"不管霜毛不贷人，一年旧了一年新。山窗未晓闻山乐，可是梅花漏世春。风吹雨脚细于丝，泠暖浑如寒食时。不待千山消尽雪，小红已到杏花枝。沙溪过雨半清浑，径石高低带雪痕。又见山农话春事，腰镰两两唤儿孙。断桥高下路横斜，隔水人烟四五家。雨后一枝红带雪，风流不道有岩花。一溪高自扑岩来，寺在岩腰水抱回。林下老僧相顾笑，柴门今始为君开。高低深浅逐阴晴，一簇林峦画不成。谁道青山怕云点，白云点处转分明。四山面面玉成围，只许閒云去又归。更有小轩人不到，落花狼籍点苔衣。只见青山无水声，到头耳目未全清。年来赏遍江东寺，才入今宵睡未成。六国干戈擅霸图，先生谈笑有工夫。不知当日纵横梦，曾识水声山色无。榛棘丛中旧草堂，千年谁复辨兴亡。累累付与张仪印，珍重空中一炷香。枉将风月恼肝脾，懒复雕镌出小诗。昼日焚香面山坐，捲帘时与夜僧棋。小白山前大白山，两山强坐属僧閒。何时卜筑三椽地，黄帽青鞋日往还。"}