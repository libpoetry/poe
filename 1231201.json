{"id":"1231201","title":"一日复一日","dynasty":"元","author":"李元圭","text":"一日一日复一日，百岁能消几双屐。玉龙嘶断东溟波，春风吹老南山石。柳华著水流青萍，琅玕弄影生秋声。霓裳短衣尚堪舞，髑髅丑眼不再明。竹马儿童誇疾走，檀板梨园歌白首。桑根陵谷号饥狐，一夜黄河向西吼。芒砀山下赤龙子，千古英雄魂不死。崆峒重揖广成公，笑我携来乱红紫。羲和尽意驱长云，有酒谁酹田文君。燕雀纷纷戏鸿鹄，古人道义今无闻。东家娇娥怯春老，晓镜画眉斗新巧。开屏自语芙蓉秋，妾颜不似当时好。一朝一朝又一朝，黄尘车马长安桥。粗衣藿食养心骨，会看鹏背摩青霄。"}