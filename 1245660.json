{"id":"1245660","title":"赠贵溪安鲁鼎县丞","dynasty":"元末明初","author":"危素","text":"圣代恩波洽，明时礼乐兴。万方无战伐，多士尽飞腾。科第开贤路，芗溪得县丞。疲氓沾德泽，猾吏慑威棱。律令从兹举，奸凶庶有惩。昆虫无夭札，年谷毕丰登。百里民皆化，期年政可称。阳春嘘暖气，绝壑洁寒冰。问字多山客，求诗半野僧。皂雕风里射，瘦马雪中乘。把剑呼春酒，看书照夜灯。新词题越纸，窄袖剪吴绫。学问端无负，迁班自此升。江西危素氏，歌咏愧无能。"}