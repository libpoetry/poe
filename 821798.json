{"id":"821798","title":"金菊对芙蓉","dynasty":"清末近现代初","author":"汪东","text":"菊蕊香浓，拒霜红浅，十分妆点残秋。恨朱颜不返，好事都休。登高又近重阳节，想故人、落帽风流。如今安在，孤飞雁影，应向南州。楚天宿雨才收。怕湘兰沅芷，一例生愁。纵随群鸡鹜，粒稻难求。漂零何似归来好，有白衣、送酒盈瓯。萸囊纫罢，喜无风雨，同上层楼。"}