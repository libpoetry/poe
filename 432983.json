{"id":"432983","title":"游鼋头渚二首","dynasty":"近现代","author":"胡介昌","text":"渚号鼋头名不虚，我来正遇嫩晴初。波光划日千层碎，岚翠含烟一带疏。绉石漫疑神女练，横云重认古人书。布帆出没浑无际，饱看何年筑室居。天留胜境供狂生，满眼湖山不记名。七二峰从云外立，两三船向浪中行。具区浩渺包吴越，变态离奇弄雨晴。最喜一鼋浮未去，夜深时听打渔声。"}