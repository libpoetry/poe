{"id":"272190","title":"百字令·清和时候","dynasty":"现代","author":"李稚愚","text":"清和时候，向长街、试辟人间幽境。万众纷然为我友，先遣流云称庆。皓月临轩，高歌慷慨，疑见山河影。湘帘垂地，与君真个高隐。应念冷落词人，抛荒译事，即此须重整。体会中西文字孽，熔化邈绵情性。近东诗圣，千载遗篇，剖析何精警。群贤钜制，小窗丹笔釐定。"}