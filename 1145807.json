{"id":"1145807","title":"寿阳乐","dynasty":"隋","author":"无名氏","text":"可怜八公山。在寿阳。别后莫相忘。东台百馀尺。凌风云。别后不忘君。梁长曲水流。明如镜。双林与郎照。辞家远行去。空为君。明知岁月驶。笼窗取凉风。弹素琴。一叹复一吟。夜相思。望不来。人乐我独愁。长淮何烂漫。路悠悠。得当乐忘忧。上我长濑桥。望归路。秋风停欲度。衔泪出伤门。寿阳去。必还当几载。"}