{"id":"687534","title":"南斋十咏","dynasty":"明","author":"孙承恩","text":"白鱼岂是瞿聃朋，蔑劣仁义戕群经。我方涵咏含醇英，似尔蟊贼吾当膺。攘除呵护叱六丁，吾欲与此同死生。清宵短焰光陆离，幽窗伴我伊吾时。论功较德真故知，弃置岂似秋蒲葵。纷纷世态良可嗤，斯言有感韩昌黎。焦桐遗制亦神奇，古音雅澹存依稀。琅然一曲夜何其，霜清月白风凄凄。繁弦急管方趋时，吁嗟若人莫可知。昆吾夜作饥龙吼，匣里寒光射牛斗。神物不随尘土朽，魑魅遁迹魍魉走。会乘风雷排户牖，兴云作雨泽九有。古人妙墨今人收，古人心画谁能求。不知阅世几春秋，人间万事良悠悠。断文尤足当琳球，吾欲即此穷冥搜。百金曾储古画图，意像彷佛超有无。悬知岁久成模糊，爱之我欲重为摹。留情一物我亦诬，谁为此论眉山苏。剡曲霜藤出新款，侧理罗纹明玉版。几向晴窗独舒卷，影落冰池锦云暖。何当广置三千简，绘地摹天专纪纂。分得仙家乌玉玦，紫雾玄云电光掣。非方非员孰刓缺，尚尔么么未磨灭。翰林挥词此薜蘖，润色皇猷补天裂。歙山山头云电驰，鬼工琢石出幽奇。割为玄砚余得之，四方相逐昌余辞。岂子钝寿不足稽，泰山溜石重嗟咨。当年曾献明光宫，至今犹袭中书封。词林奏捷无前锋，时哉一去悲秋风。豪来一挥尤可供，摩挲疑是蟠蛟龙。"}