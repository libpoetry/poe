{"id":"1045009","title":"感秋和张文潜 其三","dynasty":"宋","author":"徐积","text":"秋风一何惨，物形随以变。秋风如无情，虫鸟声俱怨。我无外物累，但有屋中燕。翩翩势将去，盼盼如有恋。此物虽至微，其旧殆可念。而况西郭交，年将屈五指。南城文字閒，东皋松竹里。气类亦相合，老少两忘齿。昔居吾舍傍，今在河之涘。船头缆将解，船上桅将起。留君恨不早，此役定难止。如何舍我去，处我复何以。君看淮泗閒，一派良可喜。从来病浊污，而今稍清泚。人方涉其流，冠缨殆可洗。此行君乐否，一千五百里。未见洛阳山，先见洛阳水。"}