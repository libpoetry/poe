{"id":"1110765","title":"告春亭","dynasty":"宋","author":"朱翌","text":"一丈宽锄地，三重密盖茅。分封鸥鹭境，拾翠芰荷坳。正尔宾中主，居然国外郊。老来俱倒置，营圃不营巢。竟日成清坐，因行或抚松。墙阴连曲浪，木杪涌奇峰。要路看公等，闲乡属我侬。未春花已尽，春到若为容。自断身将隐，无嫌论少卑。江湖双桂楫，天地一茅茨。溪篆行蝌蚪，林妆啭画眉。悠悠昏复昼，聊尔给其私。"}