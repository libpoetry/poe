{"id":"431364","title":"浪淘沙 客心江汉，悲来未央，京国昔游，悠悠怀想。成词二十首","dynasty":"近现代","author":"王陆一","text":"春水战场生。花压严城。五更吹角凤凰声。旧是人烟三万户，莽莽军行。楼殿楚云明。相望名京。红桑东海偶成尘。扶路留痕重认地，无数山青。冠剑上陵辰。岁岁浓春。乡民插鬓野花新。石阙中天齐俯首，心上明神。风雨黯然惊。别庙何人。戎衣必复记东征。大帝高梅闻此语，故国苍生。丹雘峙重楹。劫火频经。倭儿闲上大明坟。不是孝陵歆野祭，端种繁樱。平野碧芜匀。春毂盈盈。是谁相顾定倾城。还趁紫金山气好，万马晴旌。高处听传筹。万瓦春流。银穹分野正齐州。岁岁青鸾行月令，飞盖云稠。城是太平楼。花满湖州。民时新授大农秋。伴取钦天山旧在，如梦黄畴。水榭认红榴。过了春鸠。藏鸦杨柳水裙柔。花外苏堤桥外桨，丝雨菱讴。松树画人楼。竹石清幽。靖康而后念淹留。染管畴红矜不下，吟望杭州。繁会众音高。海听风谣。层台临水紫藤娇。十亿劳民歌哭意，灵问难遥。今日洞庭桡。黄竹声销。故迟天地入云韶。万阵铙钲千乘复，慢拂春霄。谟诰出中枢。开国规模。万方曾此望晨趋。元老忧勤商略地，高阁云徐。行柳覆民居。宛宛春渠。丁家桥近后湖西。不是汉唐钩党旧，大业皇初。黄栗晚烟虚。村外京衢。南山当户似关西。春谷白花狂作草，天下斯庐。松树万千株。泉石萦纡。山云山雨万方俱。自为燉煌珍汉简，长拜平居。城郭绿筠乡。露筱风篁。有时明月正中央。彷佛九嶷云气下，湘楚茫茫。竹影好词场。江上青箱。女儿君子各流亡。生事弹蕉羞左衽，行路难忘。灵谷树千章。碧殿长墙。戎衣寒食万椒浆。花是战场红踯躅，民族繁殇。无语看斜阳。城郭茫茫。人间正气此祠堂。塔影清钟盘马地，门外莲塘。秋阅大旗明。镗鎝鼙钲。辽阳子弟望边城。听唱黑龙江上曲，都化援兵。骑射广场盈。雄剑长缨。投壶轻健雅歌身。早是会稽明耻计，驷铁辚辚。芳露浥蔷薇。云近飞翚。行歌放学夕阳时。记得麒麟门畔路，吹笛忘归。高冢念累累。金狄全非。国殇犹有少孤儿。保抱提携谁父母，此亦庭闱。文献万千收。册府琳球。开天营建为春秋。柱下守藏皇史在，青简云留。沉碎宝章楼。东观谁修。半山亭毁认丛邱。知否殷墟微子泪，抱器成周。玉尺校华林。梁苑苔侵。大中桥水去年深。宁远抗风楼峙立，霜简文心。蘅宇下秋砧。相望沉沉。无多乔木对愁寻。冷月波心随两院，岁岁城阴。宪章五云中。创制从容。年年侯府木兰风。长说美枞堂夜集，桦烛深红。师友念无穷。开代元功。人心不匮瓣香同。终古法家丞相亮，一羽晴空。人语摄山钟。江走长虹。梵音霜月五胡松。红叶名蓝龙象地，战血都浓。荒垒有无中。断簇新蓬。太平前事泬寥风。剩是大夫魂不死，烟水金墉。牛首插秧天。山卧何年。昭明多试马蹄泉。惟有背峞兵独壮，却向中原。白骨亦红颜。春谷春鹃。虏营曾溃纪元前。今日梅花香照岭，春影凄然。高树定淮门。帆堞秋村。于山靖健大江明。想见飘髯人独立，泪眼苍生。雄砦望中分。沙觜潮痕。南来无尽泊船声。修竹早豪城守气，青仗凌云。天下已无家。腥血龙蛇。何曾人世仗桑麻。伐鼓撞钟声告汝，大地兵车。残破问京华。高阁狂花。万牛难起万鼍哗。萧寺红墙都凛冽，闲绝明霞。宝笈绿云中。楼殿{山悤}巃。万邦为宪大文同。顾视熹平经石处，钜制鸿工。松海故沉雄。天外诸峰。早磨崖壁待元功。盼得咸宁恢旧域，四裔春浓。"}