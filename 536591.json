{"id":"536591","title":"海上访王子不值追会嘉禾道中斐然投作聊此志酬","dynasty":"明","author":"王世贞","text":"芳波初成绿，柔杨亦已荑。乘此嘉淑候，慨然效安期。川涂虽绵邈，未获展光仪。前维悄然发，后舸日夜追。朗曜隔浮阴，景风为我披。携手登巍堞，赠我以新诗。彪毫等霞绚，溢齿若川驰。辨胜晷欲流，神王鬒不移。斐然见狂简，余归将庶几。"}