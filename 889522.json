{"id":"889522","title":"和何倅游雁荡","dynasty":"宋","author":"吴芾","text":"何侯富词藻，能赋兼能诗。百篇辈李白，十稔嗤左思。搜奇抉灵怪，造化不能私。每为山水游，锦囊随所之。雁荡閟神秀，鬼物潜司巇。开林发幽隐，肇自兴国时。高岩耸崷崒，列岫森瑰奇。龙湫神光异，龙鼻灵液滋。天柱万仞立，冰帘千丈垂。羡君沿檄来，暇日遂遍窥。兴随佳处发，景与高情宜。留步欣有得，过眼光如遗。乘寒蹑危磴，跻险攀樛枝。雅有许询兴，心形不知疲。我渐动拘俗，薄宦方栖迟。恨君为此行，不获相追随。平生爱山心，自视如调饥。寻幽傥有路，初不问险夷。几欲老山间，便将云衲披。顷幸官是邑，柴车日载驰。列贤不暂舍，游燕必于斯。每欲状奇怪，苦乏幼妇词。千岩与万壑，胸中徒自知。别来岁月久，况复逢艰危。兹虽值平时，老大无所施。今观君所赋，妙境俱在兹。慨然想云壑，应不谓我欺。会当寻旧游，重与同襟期。"}