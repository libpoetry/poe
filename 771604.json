{"id":"771604","title":"过严濑大雪","dynasty":"清","author":"许传霈","text":"二十九年前，老母到严濑。此日重来游，随行皆儿辈。儿长苕霅间，未审江流派。自入富春江，风景先睹快。昨宵息狂飙，吹雪如掌大。倏忽遍山头，重重压篷背。上天散飞琼，大河明玉带。某水某山林，母为道梗概。一角隐城楼，洼然处险隘。想见当日情，长与冰霜耐。欸乃舟橹遥，回首万山内。惟有南北峰，高插云之外。"}