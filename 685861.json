{"id":"685861","title":"次友人金山赠行韵四首","dynasty":"明","author":"卢宁","text":"金山一瞬又三年，犹记僧归月下船。千丈浪中浮绿树，五州山外落青天。风前秀句劳清梦，神里瑶华生紫烟。同学故人才更绝，蓬莱东观待群仙。金石交情见百年，冯唐署忆钓鱼船。飞觞台畔流孤月，浮玉筵前接远天。沧海笑谈通肺腑，秋江寤寐隔风烟。诸君合作琼林客，况有新诗似谪仙。英豪忘食不知年，才似云帆万斛船。还把文章凌白日，为将时命问苍天。黄花遇节悲风雨，碧草回春怅晚烟。自是积功千百后，丹台迟久尽成仙。罗浮梦寐已多年，何日逍遥泛海船。怀友翩翩黄鸟雨，思亲望望白云天。杨花落尽鲥鱼浪，蕙草鸣来鹈鴂烟。不识四君能絜我，卢敖同作五羊仙。"}