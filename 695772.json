{"id":"695772","title":"哭黎惟敬二首","dynasty":"明","author":"欧大任","text":"南北销魂已黯然，谁知掩泪向江天。伤心别路三千里，回首浮云五十年。粤隐独先持海钓，楚游曾约问泷船。他时纵听邻人笛，只在山阳竹树边。典秘能辞侍从庐，归人为我一踌躇。痛深张掖门前别，诀绝梅花社里书。稷下旧游那可得，茂陵遗草更何如。望乡未把生刍去，策马西州限有馀。"}