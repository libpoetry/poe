{"id":"739284","title":"题侯元经天姥图次胡稚威韵","dynasty":"清","author":"沈廷芳","text":"曦光真同赴壑蛇，身堕尘海无津涯。名山之约十年负，清游空絷白鼻騧。梦魂忽忽到天姥，山耶云耶路半遮。云衣逢逢花黄鹤，山陂叠叠披青霞。野水无人起光怪，匹练旋见金背蟆。天门詄荡回鸾车，却入迮径多书花。凉风萧萧吹我醒，檐前松月枝横斜。晨坐孤亭依树杪，庭宇窅深客来少。诸翁手提一灯画，开言首道侯生好。吾知生也天下才，奇崛文章冰雪抱。即观此图见性灵，尘壒难侵空翠绕。峭然坐我天姥下，对之恨未识生早。野鹿山麋本寡俦，两心契合堪绝倒。丹梯百丈凌清都，福地洞天何处无。与生久客胡为乎，惊沙眯目时模糊。生既居山与山别，卧游日日携此图。盍学叔{辶巳}且远去，持竿大泽随鸥鹭。不然思报信陵恩，慷慨夷门法乃祖。我惜时无真豪雄，爱才讵少昌黎公。笔摇五岳那终穷，肯艳春碧轻秋红。麻鞋亦登天子殿，仙骨自到蓬莱宫。他时却恐置身昆阆顶，回望天姥一气青濛濛。"}