{"id":"1231512","title":"萧寺早行","dynasty":"元","author":"许恕","text":"张家宅前萧寺桥，侵晨发船江雾消。村鸡三唱屋角树，柔橹数声沙际潮。此时飞上海底日，锦云满江光荡摇。水声㶁㶁绕滩转，霜气烈烈随风飘。人生各各有所役，岂水有渔山有樵。干戈正集沙塞战，环佩已退天门朝。嗟予久作江海客，往来自叹乡关遥。石田茅屋傥可遂，白日醉眠吹短箫。"}