{"id":"1122600","title":"次韵郑公实见赠二诗","dynasty":"宋","author":"洪炎","text":"郑侯风概似虞薰，醉饱初疑对苾芬。一日君尝南浦水，六年我踏宝峰云。诗情赋物已闻命，山色溪光傥见分。群盗何曾念王粲，相逢聊喜见斯文。百濯生香真宝薰，中泠取水挹清芬。素娥影落秋宵月，白鹤翎翻春昼云。俗客来依禅客住，林花自与雨花分。扶倾不假迂儒力，敢倚笔端能缀文。"}