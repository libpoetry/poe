{"id":"632106","title":"不寐作","dynasty":"明","author":"释函可","text":"城中有更鼓，一更如夜长。山中无更鼓，长夜益凄凉。初更剔灯坐，灯花灿光芒。但愿得好睡，不复望嘉祥。伏枕当二更，须臾到旧乡。梦怯王令严，回首何匆忙。开眼见窗白，疑是日之光。披衣步前檐，星斗乱交横。约略三更候，掩扉强依床。敝絮轻如纸，病骨冷如霜。展转多呻吟，百计觅睡方。四更至五更，揣摩竟难详。只闻山鬼啸，不闻鸡口张。盼盼复盼盼，天运岂无常。同卧皆熟寐，唯予起徬徨。将恐长如此，万古黑茫茫。"}