{"id":"1227958","title":"张本之春晖堂","dynasty":"元","author":"李孝光","text":"泰山有嘉树，上与青云齐。枝枝濯晨露，叶叶含华滋。有鸟巢其颠，羽毛金色芝。凤凰生九子，一一好光仪。母食九子哺，母飞九子随。嗟我有父母，常愿千岁期。父兮捐我去，今独与母居。愿母加餐饭，且勿念儿饥。愿母增裤襦，勿念儿未衣。寿命悬皇天，皇天岂无私。莫作冬日促，愿如春日迟。"}