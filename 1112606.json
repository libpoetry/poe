{"id":"1112606","title":"喜七兄疾愈二首","dynasty":"宋","author":"张耒","text":"净名居士本非病，五禽先生能养身。家人但讶少林观，乡里不知颜子贫。身内固知精是药，人间惟有道通神。喜闻渐离乌皮几，花气晴来欲逼人。南邻隐士龙虎鼎，东寺比丘坚密身。欲知十室有信处，顾此两贤非世人。战胜天魔初起定，宝成丹灶不妨贫。何时共此閒居士，紫领长衫乐社神。"}