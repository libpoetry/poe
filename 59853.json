{"id":"59853","title":"次日风不止","dynasty":"明代","author":"杨循吉","text":"风乃天之威，可有不可弄。如何两昼夜，赫赫操柄用。小舟亦何力，乃欲当鼓动。况在四野间，号怒声亦纵。蓬苫尽翻飞，捞摘疲仆从。客子不敢起，卧久筋骨痛。衾裯冷如泼，双脚尽僵冻。早炊告将及，乏米自探瓮。幸有文字携，曾不废吟诵。晴明坐可待，日影来隙缝。人居忘道途，于兹复淹壅。因忆向所经，一一皆成梦。"}