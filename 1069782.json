{"id":"1069782","title":"次韵马参议留别","dynasty":"宋","author":"叶梦得","text":"戎车百两去难攀，秣马前驱矢石间。析木旧津吞朔易，神都新令愯完颜。传声已报连三捷，触热那辞冒百艰。束缚会看擒颉利，灰钉何待执戎蛮。清谈一笑时能共，妙语千篇未可删。缓带且从黄阁老，峨冠行奉紫宸班。分携坐叹虚悬榻，老病怀归祇故山。他日小舟能过我，万峰深处有柴关。"}