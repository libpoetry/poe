{"id":"270732","title":"题叶润臣侍读太常仙蝶图","dynasty":"清代","author":"宋凌云","text":"我昔鼓棹珠江游，缘悭未得登罗浮。于今十稔住京国，怅望仙蝶空凝眸。凡骨自知缘分薄，招致更苦无蹇修。汉阳相公忠孝裔，勋业方与房杜侔。介弟丝纶推巨手，尤亲风雅耽唱酬。老仙自是有夙契，颇与君家相绸缪。牙门森森罗棨戟，翩然来集湘帘钩。平泉旧第富缥帙，茗香欲醉依清鸥。乾坤游戏轻一粒，往来倏忽遍十洲。写图异事相艳说，传神如带春风柔。梦幻直欲嗤蒙叟，文彩久已薄魏收。栩栩云是碧血化，以五百岁为春秋。方今蚩尤雾尚炽，沙虫猿鹤悲纷揉。花枝空复恣蜂螫，烟波无复眠鹭鸥。欲呼仙踪问浩劫，毋乃世界等浮沤。太常清斋永朝夕，隐现非可常意求。飘飘凌云我神往，披览宛苦真形留。衡茅傥荷一顾宠，薰沐要当三日休。仙乎莞尔不可接，谓汝鹈翼非吾俦。"}