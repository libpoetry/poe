{"id":"685368","title":"冬夜","dynasty":"明","author":"贝琼","text":"月斜窗户白，不寝夜何长。避乱多空室，偷生且异方。安巢无燕雀，竞肉有豺狼。脉脉如葵藿，倾心待太阳。岁月悲游子，风尘老腐儒。兵交连北冀，客隐向东吴。草白秦皇道，天清陆瑁湖。昔时游乐处，抚事一长吁。水阔三江地，山空十月时。寒花禁露变，独树爱风攲。老大将何事，漂沦幸托兹。不忘忧国意，展转复成诗。"}