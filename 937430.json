{"id":"937430","title":"汉宫春 其一 张园赏海棠作，园故蜀燕王宫也","dynasty":"宋","author":"陆游","text":"浪迹人间。喜闻猿楚峡，学剑秦川。虚舟泛然不系，万里江天。朱颜绿鬓，作红尘、无事神仙。何妨在、莺花海里，行歌闲送流年。休笑放慵狂眼，看闲坊深院，多少婵娟。燕宫海棠夜宴，花覆金船。如椽画烛，酒阑时、百炬吹烟。凭寄语、京华旧侣，幅巾莫换貂蝉。"}