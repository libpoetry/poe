{"id":"695783","title":"答温郡丞永叔闽中见怀二首","dynasty":"明","author":"欧大任","text":"南中五换越罗衣，疆事劳多已赐绯。地尽会稽云缥缈，波连沧海日霏微。喜君游载青翰出，念我椷题白雁飞。闻道玺书徵欲去，风流谁似谢玄晖。小结茅斋桤树阴，故人书札问中林。醉醒卧有陶公石，涧壑游无疏傅金。壁削过云犹止观，溪喧流水自澄心。报君投老幽栖事，瑶室璇房日渐深。"}