{"id":"1246707","title":"夜飞鹊","dynasty":"元末明初","author":"刘基","text":"中天旧时月，还照元宵。山叠叠，水遥遥。碧云日暮去无际，玉人何处吹箫。东风尚怜故苑，尽莺含脆管，柳舞纤腰。凭高望断，旋添清泪作春潮。欲问广寒音信，鲸浪涌鱼蜚，不到层霄。芳径苍苔渐满，琼轩珠缀，空掩蟏蛸。几时再得，海棠花底候鸣镳。但长烟绿树，青芜暝霭，相对魂消。"}