{"id":"1237277","title":"次韵寄茅山张伯雨","dynasty":"元","author":"萨都剌","text":"句曲道人门不出，几时杖屦接殷勤。春晴洗药分泉去，午睡烹茶隔竹闻。山脚客行惊犬吠，树皮苔老结龙文。三层台上月如水，半夜吹箫入紫云。天际三峰翠色浮，更于何处觅瀛洲。也知方外神仙好，不识人间儿女愁。白犬吠人惊夜鬼，珠帘捲雨入明楼。挂冠何日寻高隐，竹杖芒鞋绝顶游。"}