{"id":"754510","title":"题石室藏书图","dynasty":"清","author":"谢雪","text":"盥手披图看遗迹，图中石室神仙宅。卷轴参差叠六经，都是慈亲手所积。当日严亲游历时，慈亲彝训在书帷。自课四声通韵语，膝前把卷胜名师。敬睹遗容开泪目，依稀小榻依花木。秋庭新爽扇凉生，石室紬书随意读。幼学初资慈教成，壮学还因严训行。一品紫泥封诰后，圣人许说显亲名。"}