{"id":"1247715","title":"题方方壶垂纶图","dynasty":"元末明初","author":"蓝智","text":"霜落江头枫树林，鲈鱼正肥江水深。扁舟坐钓者谁子，白发不知忧世心。濠梁鱼我相忘久，日煖丝纶轻在手。隔篷呼妇炊香粳，舣棹呼儿买春酒。芦花两岸秋茫茫，食鱼岂必河之鲂。青天无云月在水，扣舷静夜歌沧浪。崎岖道路恐豺虎，烟波不受人间苦。久无渭水猎非熊，那有客星动明主。嗟予尘土具二毛，方壶员峤秋风高。持竿明日拂云海，一举会须连六鳌。"}