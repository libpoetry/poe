{"id":"687002","title":"孙景武从赵伯友先生游宁都兹归省豫章诗以赠之并柬知己者","dynasty":"明","author":"刘崧","text":"渝州进士才名盛，此地相逢愿不违。喜子能随青佩至，思亲还望白云归。长风出峡衣裳薄，乱石横滩舟楫稀。亦有故园秋草里，旅魂空逐断鸿飞。豫章城头山色青，深烟疏雨昼冥冥。谩怀把酒当飞阁，谁与题诗上翠屏。云外仙人无旧宅，湖边高士有新亭。故交相见应相问，为说漂流愧转萍。"}