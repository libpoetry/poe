{"id":"836033","title":"百字令","dynasty":"清末民国初","author":"郑元昭","text":"晚廊延伫，看林阴如沐，飞禽来去。不见归鸿传尺素，寂寂闲庭春暮。风约檐烟，花摇帘影，静对人无语。者番寒食，又添一段离绪。试问镜里朱颜，年来瘦减，谁信春光误。底事年年犹别恨，忍把韶华虚度。彩线慵挑，新声倦倚，镇日憎飞絮。满腔僝僽，不知宜托何处。"}