{"id":"686147","title":"堪舆寄隐卷为麦茂才作四首","dynasty":"明","author":"卢龙云","text":"早年声誉遍词林，懒向金门作陆沉。小隐不妨泉石侣，薜衣藜杖白云深。寻常不自混樵苏，负笈新藏五岳图。似是向平婚嫁毕，壮心飞动忆蓬壶。僻厓仄径未知还，云水萧然意自閒。耻学低眉随世态，独留双眼看名山。初上罗浮第几峰，粤中形胜古今同。问君一种青囊诀，曾否能扶造化工。"}