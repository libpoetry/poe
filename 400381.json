{"id":"400381","title":"寄答吉川教授及京都诸君子。用初发都韵","dynasty":"民国末当代初","author":"饶宗颐","text":"忆赋秋醒词，中天月流素。西驰迫行役，枫叶未沾露。三度旅京洛，无由及冬暮。睽携游子心，只是倦朋旧。风物何清婉，畴不思玄度。敷藻漱芳华，稽古骋翔步。锱铢精讨论，妍蚩辨好恶。倚声我所耽，含毫生远慕。野云看孤飞，却立空四顾。为山积九仞，徒复宝康瓠。笑啼随赤子，东西罔识路。幽独赖琴音，流连思清晤。"}