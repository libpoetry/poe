{"id":"432624","title":"恭和夫子大人榆林留别士民之作敬步原韵","dynasty":"近现代","author":"周之濂","text":"宦途初不计亨屯，佐府秦山又几春。自许爱民兼报国，何分乐利与贤亲。一从持斧绣衣去，忽听风声鹤唳真。总是仁人能活命，百千反首复冠巾。不必周营细柳屯，凭教杀气化阳春。修词即解军民难，驰檄仍和蕃汉亲。有地铸金尊少伯，无心苕水访元真。归来乡里称遗士，犹戴四方平定巾。"}