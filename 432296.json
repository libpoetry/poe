{"id":"432296","title":"金缕曲 赠沈用宜，倚成容若韵","dynasty":"近现代","author":"李继熙","text":"身世浮云耳。偶相逢，流连风月，夸谈门第。满腹牢骚无限事，尽入诗情酒意。依旧是半生知己。慷慨悲歌君莫笑，对娥眉肯洒穷途泪。多少恨，付流水。宽怀且自寻酣醉。尽由他鸡虫得失，易招猜忌。天下文章余几辈，耿耿此情何已。但剩得千般追悔。宿酒零香消未了，又匆匆惜别他乡里。相忆诗，从头记。惭愧雕虫技。笑依前，萧条羁旅，颓唐暮气。料理虚名身后策，稍稍著书而已。算今日阅人多矣。聚散交疏惟势利，更营营逐逐真无谓。君与我，淡如水。闲愁消遣知何计。且叮咛分题雅咏，邮筒频寄。自是诗人相得处，别有一番天地。说不尽存亡兴替。文化南洲称落后，看风流儒雅凭谁继。持此愿，矫时弊。革命策源地。念年时，风流人物，一堂济济。斩木揭竿当日事，谁识党人深意。廿四载典章咸备。各有雄心难尽敛，洒忧时几点新亭泪。驱猛兽，排洪水。剧怜举世皆魑魅。幸频年宣传正义，籍资鼓吹。海外机关今散尽，硕果仅存而已。况公等都还健在。作史惭非牛马走，叹吾生也晚心逾醉。搜索遍，枯肠矣。槟岛停征棹。喜将军，乘风破浪，宣威南徼。百万侨民迎虎旆，赢得欢声载道。看伟绩追踪三保。屈指神洲推志士，岂吾闽人物庸中佼。任意气，凌燕赵。识荆此日嫌非早。念天涯留连杯酒，几番歌笑。回首半生成败事，何用较量分晓。只党国深萦怀抱。大好河山终板荡，仗男儿身手须重造。有几个，堪同调。"}