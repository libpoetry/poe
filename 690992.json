{"id":"690992","title":"青楼曲","dynasty":"明","author":"李云龙","text":"十五青楼女，盈盈自不凡。鸦雏栖晓鬓，杏子染春衫。绣带同心结，香车百宝嵌。与郎说盟誓，同上献花岩。何物送春怀，凤头金缕鞋。相呼出绣阁，连臂下香阶。砌草承罗荐，檐花拂宝钗。不妨阿母在，佯醉倒人怀。亦知须一别，无那两情深。却将昔欢笑，变作今沉吟。进君琥珀枕，赠妾芙蓉衿。重逢未有日，梦去或能寻。"}