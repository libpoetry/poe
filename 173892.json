{"id":"173892","title":"蜀州试闱登楼西山巍然可爱因用试举子股肱萧","dynasty":"宋代","author":"郭印","text":"棘闱倦羁束，何异韝上鹰。突兀有高楼，寸目堪远凝。雨残空正霁，暑尽秋初澄。西山横一天，奇峰矗层层。素约念樵子，烟霞同曲肱。口腹在尘土，摆脱良未能。嵩岱久隔绝，氛霾尚薰烝。唯有岷峨秀，宇宙夸崚嶒。或怅碧云合，或瞻红日升。危栏朝暮意，拉君时一登。"}