{"id":"401333","title":"贺新郎 三月望夜，与妇苏堤玩月，归华侨饭店作","dynasty":"民国末当代初","author":"钱仲联","text":"碧海无边际。占苏堤，春光今夜，两人成世。杨柳桃花千尺浪，荡得姮娥魂醉。便天外乘鸾而至。西子为持妆镜照，看毫釐不失云鬟媚。罗袜步，仙尘起。无双毕竟明湖水。算重来惊鸿旧影，微波能记。哀乐中年都过了，犊鼻清狂如此。还笑向湖峰拥髻。祝愿神人冰雪质，要长无圆缺无生死。风露冷，可归矣！"}