{"id":"1119470","title":"次韵赵帅四首","dynasty":"宋","author":"陈造","text":"酒会频频诗课忙，从公祇尔了星霜。虚舟自昔安惊浪，左角从渠赴敌场。恋月每忘寒夜永，寄梅浑讶驿书香。吟边更厌秋蛩苦，满听青鸾啸女床。北归客子谩贪忙，河欲生冰野覆霜。他日鹳鹅常避敌，即今竿木又逢场。思迟正坐相如渴，文好知熏武仲香。妙语鼎来吾拜手，乳泉更用汲银床。月姊多情闯绮窗，停云著意护飞霜。艳桃秾李宽围坐，舞雪歌云各擅场。醉倒不堪酬礼数，归来赢得梦魂香。明朝谁省扁舟客，但载茶铛与笔床。舟子喧呼解缆忙，驼裘答飒冷禁霜。行分槁项新岐路，心属毛锥旧战场。谈笑惯陪北海酒，馥膏拟炷后山香。诗筒傥肯生毛羽，飞到幽人梦蝶床。"}