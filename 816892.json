{"id":"816892","title":"谒孝陵六首","dynasty":"清","author":"蒋葆元","text":"九龙回抱郁葱葱，百尺佳城辇路通。星斗光芒腾宝气，风云叆叇护幽宫。山皴石骨疑蹲虎，桥耸波心认卧虹。隐恨福藩重驻跸，荒原酬酒哭秋风。手提三尺剑龙纹，跃马山河勘乱氛。建号龙飞明日月，宅京虎踞壮风云。东宫不禄悲传统，北道分藩误策勋。燕啄王孙同抱恨，大师何处吊孤坟。百尺红墙古柏围，参天黛色藓花肥。宝城永閟龙长卧，华表空留鹤未归。行脚老僧迎客懒，伤心废监守门稀。十三陵望昌平远，直北云烟接翠微。龟趺七尺矗碑铭，轶宋追唐赞典型。殉国精忠陪侍从，明禋典礼肃神灵。龙髯痛哭遗弓坠，马鬣崇封古殿扃。南渡可怜埋骨处，英魂夜夜泣冬青。王气金陵一旦休，督师慷慨殉扬州。春方进禦蟾苏药，夜宴徵歌燕子楼。狐鼠成群嬉弱国，虎狼列镇拥强侯。九原示警荒陵哭，唤得痴人梦醒不？沧桑感慨吊前朝，整步丹墀过小桥。鱼盌沈埋泉路閟，凫灯闪烁火光摇。遥青拄笏环晴嶂，远白飞帆涌暮潮。回首五云深处望，马蹄碎踏乱山骄。"}