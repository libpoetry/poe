{"id":"1224882","title":"为赵敬叔赋汉海兽蒲桃镜盖郑夹漈家故物也","dynasty":"元","author":"陈旅","text":"尚方老冶收精铜，金膏玉水开膧胧。未央晓月低青桐，六宫秋井生芙蓉。当涂妖鬼负神器，铜人登车数行泪。宝奁偶落长安市，永与人间照珠翠。凝阴空祭江心龙，海雨夜入闽王宫。一朝愁杀漈上翁，破屋日夜穿晴虹。西苑野露堪作酒，中有騊駼活欲走。赵侯得之莫失手，龙女鲛童俟之久。"}