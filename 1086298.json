{"id":"1086298","title":"夫子泉","dynasty":"宋","author":"王十朋","text":"君不见水经品第天下水，康王谷中泉第一。但知取水不取人，品第未容无得失。又不见武昌山中清泠渊，名因人重逢苏仙。至今人呼作菩萨，沦入异教非吾泉。刺桐城中泮宫里，大成殿下新泉水。不须更以品第论，混混源流自夫子。诸生游泳芹藻间，日饮一瓢心慕颜。聪明不数远公社，清白大胜卧龙山。圣毓尼丘家阙里，泉脉胡为今在是。周流天下皆美泉，浚井得之泉更美。我来酌泉仍叩头，遐想洙泗三千游。世间何处有此水，此州无愧名泉州。"}