{"id":"491578","title":"马将军歌","dynasty":"明","author":"刘崧","text":"将军西北之英豪，二十飞骑能弓刀。一官推荫恩独早，五载防边功最高。庐陵缑山据岩洞，往者妖民歘惊閧。将军出捕虎就缚，坐遣犬牙归制控。去年杀贼文水湾，驰马猝遇深林间。阴风吹沙白日暮，誓不返辔图生还。督兵围寇寇穷蹙，逆箭飞来集其目。据鞍顾盼色不动，拔箭目中遗断镞。含创饮痛更发矢，泪眼模糊血蒙指。红旗倒曳鼓声乾，格斗犹冲十馀里。归来元戎亲问疾，部曲惊嗟勇无敌。障塞争传烈士名，辕门早进中军秩。君不闻将军事武仍好文，忠义持身真绝群。乌东岭外寇如雨，南来只怕马将军。"}