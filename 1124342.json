{"id":"1124342","title":"还过渚宫","dynasty":"宋","author":"项安世","text":"一兴一废古今同，熊绎当年起霸功。沿汉溯江开国步，牧皋规偃建王宫。重来旧日嬉游处，犹觉如今气象雄。想见得臣并斗谷，治兵谋国震山东。下得腰舆倚瘦藜，闲将病骨照清陂。三王故苑风流处，二月游人烂漫时。此日鬓边应笑我，过来胸次却关谁。一年两度西城去，独自宫园赋小诗。"}