{"id":"756083","title":"蓬莱阁观海歌","dynasty":"清","author":"慕昌溎","text":"蓬莱杰阁凌长空，东海名胜常称雄。俯窥沧溟渺不极，蜃市变化虚无中。我本好奇逸兴发，一尊特向高台设。是时澹日过朝晡，海云如墨浪翻雪。狂飙骤起万山昏，长天吹破青铜色。惊涛漰湃岛屿动，喧豗震裂老蛟窟。骊龙怒起战翔阳，水上浮光明复灭。大鱼鼓鬣似奔雷，百川一吸喷成沫。有如钱塘破阵舞，百灵恍惚纷出没。冯夷击鼓天吴歌，耳目惝{忄羊}心惊绝。云开风静波浪恬，神山遥望青巉巉。玉妃素女向我笑，金枝翠羽藏烟岚。海阔天空万籁绝，无言独下潮海庵。归途衣袂风袅袅，好趁夕阳听水鸟。红尘回首望高楼，杨花乱舞山城道。"}