{"id":"832973","title":"石州慢 听成竹山谈香雪海之游","dynasty":"清末民国初","author":"朱祖谋","text":"客里光阴，啼过翠禽，春到南国。云凹小萼缄红，涧曲玉姿凝白。寻香一舸，际晚棹入空冥，湖烟销尽双崦碧。斜月独逡巡，料芳心难觅。休忆。两京梅讯，羌管惊尘，未堪栖息。惯住天涯，换梦东风能识。伤春泪尽，可奈岁晚何郎，江城还听黄昏笛。唤起五湖心，仗尊前吟力。"}