{"id":"573285","title":"过黄河","dynasty":"明","author":"袁宗道","text":"飞盖霁色新，爽气来青嶂。行行见洪河，洪河流汤汤。津吏向我言，夜雨添新涨。一叶凌浩渺，沸波溅其上。鼓棹度中流，东西迷所向。雷车争砰鍧，雪屋互排荡。儿女色如土，老夫神犹王。自矢管公诚，岂忧蔡姬荡。篙师若有神，布帆遂无恙。三老顾何能，呵护赖神贶。腐儒一寸心，幸哉天吴谅。刺剌抚儿女，无庸太惆怅。宦海多风涛，绝胜洪河浪。"}