{"id":"576588","title":"沙门渡海吟","dynasty":"明","author":"黎贞","text":"东溟极目几千里，北望辽阳限南水。南州壮士莫咨嗟，登州海船如屋里。海船来自帝王州，十重巨橹三重楼。东征将军猛于虎，拔剑欲斩蛟龙头。蛟龙既灭妖祲息，海不扬波湛澄碧。汪洋万顷若镜光，直接蓬莱天一色。蓬莱宫在蓬莱山，十洲三岛如连环。紫雾红尘出世外，琼楼玉宇非人间。我歌紫芝曲，欲访安期仙。倒骑黄鹤赋归去，翩翩飞上罗浮巅。"}