{"id":"1107783","title":"乾明节祝圣寿","dynasty":"宋","author":"田锡","text":"百辟欢呼降诞辰，金樽献酒愿千春。延年不假丹砂效，亨寿全由圣德新。古物进来兼药鼎，画图呈处有仙人。君恩若赏歌诗意，应念甘泉侍从臣。生日称觞自六宫，香焚甲观画堂中。太平历数归英主，上寿年龄属圣躬。玉树有花因瑞雪，钧天呈曲在虚空。三公进贺祯祥事，先奏河清达帝聪。吾皇享福自无涯，百辟称觞礼数加。韶乐揭天如上界，炉香映日似轻霞。空中紫气圆成盖，海上蟠桃暖放花。感应圣人千万寿，神仙日月属官家。皇朝令节号乾明，万国嘻嘻若大庭。多士进诗随禹贡，千官献酒祝尧龄。天香晓降闻仙乐，南海秋来见寿星。黎庶更思瞻盛礼，待封日观禅云亭。鸾杯进酒近天颜，拜舞风清响佩环。瑞日正高重御宴，摵鞭才定再催班。霓旌绛节仙家乐，金阙银台海上山。绮陌晓来回望处，建章楼阁紫云间。圣节祥烟蔼御炉，殿庭严肃响山呼。赭袍日照来天上，玉佩风清侍座隅。古字数行仙药诀，鲛绡十幅寿星图。远方拜表来朝贡，兼贺虹流电绕枢。汉家台榭与天通，甲观苍苍紫气中。佳节夜来宣受贺，寿杯朝进祝延洪。管弦嘈囋惊花发，同日晴和向雪融。宴次宫鹦忽飞过，随呼万岁语玲珑。君王降诞继陶唐，每至嘉辰睹异祥。宫树晓来生瑞露，金门夜半有天香。皇亲朝觐随章奏，中使颁宣散道场。万国人臣皆悦乐，巍巍圣德自无疆。庆诞长生宝殿中，非烟五色覆诸宫。酒为天禄资君寿，曲奏霓裳乐帝聪。悲翠帘前云气紫，珊瑚枝上雪花红。太平天子闻称贺，先喜年年过岁丰。圣节思归会帝京，得随班列祝文明。河清见底为嘉瑞，海水无波表太平。月夜忽闻仙乐奏，宫中时有彩云生。诗成拜表同封进，愿继词臣雅韵声。日上扶桑第一枝，东方楼阁曙光时。万邦将启乾明宴，两制应宣御制诗。乐感羽毛皆率舞，神和福禄自来宜。谏垣班列天颜近，暂乞归朝侍玉墀。河朔虽云近帝乡，时逢庆诞祝君王。身心常在三清路，晓夕先装一炷香。圣寿如山随地久，恩光似日与天长。策臣所贵无他物，唯献新诪十九章。"}