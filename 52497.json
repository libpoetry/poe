{"id":"52497","title":"登五老峰望彭蠡湖歌","dynasty":"明代","author":"吴兆","text":"适度含鄱口，来登五老峰。千盘万剥无人迹，雨过泥腥见虎踪。一径孤悬五峰背，烟岚五点浓如黛。壁面起兮矗相向，石颜叠兮诡万状。履触云生处，身齐飞鸟上。霞缀屏兮成锦，雾弥谷兮如涨。峰头雾雨峰下晴，一边湖树夕阳明。波声直撼鄱阳县，江色遥分湖口城。忆昔扬帆彭蠡左，湖心迥压看将堕。今来顶上看湖光，湖光射眼白如霜。不知浮荡苍翠表，只觉微茫众山小。林交阴兮青兕啼，草丰茸兮故步迷。游人今夜何峰宿，遥逐钟声度水西。"}