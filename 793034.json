{"id":"793034","title":"赖瓒尝有江南春曲，或离为二，味其音节，似作一章读之为合，因同前韵成此","dynasty":"清","author":"王润生","text":"燕咒东风竹生笋，迟日帘栊人意静。卖杏已闻巷口声，落梅犹堕林梢影。柳线作暖榆钱冷，昨夜碧桃开露井。游女如云珠贴巾，钿车一路碾香尘。春至春迟春归急，落红吹雨沾衣湿。待欲留春留不及，极目天涯芳草碧。数声鶗鴂增呜咽，蝴蝶呆向空枝立。昨日杨花今日萍，东君何苦太纷营。"}