{"id":"536510","title":"谒阳明先生天真书院","dynasty":"明","author":"王世贞","text":"杖策寻幽巘，叩祠荐清蘋。木落群姿尽，烂然见天真。轻风飘须眉，萧萧若有神。三字抉灵机，万古意忽新。六经遂糟粕，千圣失经纶。媚川在怀中，舍楫问鲛人。笑彼愚公山，老昧襄城津。重恐鱼目多，冥然骄自珍。所以老氏叹，圣作大道湮。下学而上达，吾意书诸绅。"}