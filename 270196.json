{"id":"270196","title":"桂湖·江山降神才人秀","dynasty":"现代","author":"吴之英","text":"江山降神才人秀，才人无福江山寿。自古明德旧居游，一丘一壑启灵窦。维明达者杨新都，少袭金珰佩卯符。姓字无辜入丹书，家山有桂老绿湖。功名翻为气节苦，精华仅借文章补。春水盈塘魂未归，秋香满地华无主。从此游车棼骖驔，争醉风月饱蔚蓝。岂知湘君殉兰芷，更无招隐赋淮南。我是少微第一宿，初谪蒙山箸东麓。竹石缭垣草阁新，莺华媚景春江绿。几回开卷读故文，清才雅调猗豳芬。卜邻愿近屈平宅，筮冢拟凿伯鸾坟。转慨吾蜀灵秀积，媒如荧如翕复辟。扬子翩翻马王法，苏家拿矫严陈迹。二百年来绝广陵，林泉佳气尚葱菁。天开秋爽延西颢，地郁灵种诞先生。先生以后竟萧索，山光澹澹水漠漠。馨香徒荐云中君，归来莫识华表鹤。曾跨嶓岷操古弄，井络高峣空谷霿。每临奇险泣薜萝，频托消息祝琴梦。老死龙吉讱狂辞，社墟鬼子摇树枝。齐竽不吹诩长技，晋钟未调欺后师。长技相蒙不相忌，后师讵解前师意。且幸海鳖坐眙㬋，饶他井蛙跳梁地。我来谒君秋已深，霜风戚戚晓云阴。赋就投波长沙憾，曲成独泣海上心。呜呼，噫嘻，近传蓐收杖钺起，为与王母说治理。白天自胞金玉音，坚白应有长鸣子。昨宵寐思若尔尔，美人戴胜纳珠履。荒忽诒我双瑶琚，寤时桂阴照湖水。"}