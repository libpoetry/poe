{"id":"1026704","title":"和永叔言怀","dynasty":"宋","author":"韩维","text":"弱岁抱衰病，掩关卧园庐。端居寡人事，永日惟对书。得花辄手植，生草每自锄。最怜脩竹姿，擢干青玉如。添栽岁岁广，翠色满窗疏。起坐一堂内，乐此不愿馀。偶来从吏役，幽事日以疏。出门何所见，扰扰尘中车。素怀就湮没，有恨不可摅。尚念禄仕微，欲返复踌躇。高贤侍天陛，文章冠严徐。迹虽台省游，志慕江湖渔。凤皇览辉下，阿阁正其居。顾惟蒿艾翮，分甘侣田鴽。因诗益自警，庶不忘厥初。"}