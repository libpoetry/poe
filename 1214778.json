{"id":"1214778","title":"升平曲濮乐閒赏灯席上作","dynasty":"元","author":"黄玠","text":"歌升平，尔田多稼我庾盈。姑苏台边灯作市，拦街小儿拜参星。冰蚕作茧大如瓮，火鼠摛毫白成雪。鲛人试手织轻绡，结束琉璃万明月。月中五色花满围，交光相罗宝纹□。□奴然炬夜不瞑，吹霞弄日摇春晖。华屋煌煌耀深迥，龙脑浮香留藻井。云母屏开火树花，水精帘泛金波影。主人置酒清若渑，桃花扇底来娇应。朝廷有道与民乐，制此一曲歌升平。"}