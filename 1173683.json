{"id":"1173683","title":"戏题画山水图歌","dynasty":"唐","author":"杜甫","text":"十日画一水，五日画一石。能事不受相促迫，王宰始肯留真迹。壮哉昆崙方壶图，挂君高堂之素壁。巴陵洞庭日本东，赤岸水与银河通，中有云气随飞龙。舟人渔子入浦溆，山木尽亚洪涛风。尤工远势古莫比，咫尺应须论万里。焉得并州快剪刀，剪取吴松半江水。"}