{"id":"1122583","title":"观雪六绝","dynasty":"宋","author":"洪朋","text":"复见飞飞雪满天，瑶林琼树皆可怜。属予一病姑置酒，对此欲醉将无缘。柴门草阁李生家，雪压幽篁特地斜。寡鹤啄馀畦碎玉，连钱飞起树零花。他日照眼临江边，梅花两株一何鲜。真成白雪相期得，埋没清香人所怜。登山临水白皑皑，中有饥鹰飞复回。吾比尔曹人不恶，呻吟委绝亦可哀。西山上与云气连，积雪交错于其间。隔江草舍粲可画，谁摇艓子自往还。去年春雪亦已晚，今夜腊岁如知时。谁云此乃农家福，摩挲枵腹聊慰之。"}