{"id":"828238","title":"纪梦","dynasty":"清末近现代初","author":"陈曾寿","text":"仲冬廿三夜，霜重气惨悽。小极拥衾卧，入梦初不知。手画寒菊卷，枝叶纷离披。揽之不可尽，俄化龙躨跜。回旋呢我旁，意若相护持。是时寒嗽作，痰汩汩若糜。时时唾之盂，若以印印泥。泥印满图卷，携之踏荒蹊。忽过海日楼，斗室闯虚帷。书帙纵横落，香烟出金猊。悽惶过旁舍，金老哂而唏。对立复一叟，侧弁掩其眉。微具虎贲似，未晰何人斯。金老前致言，愿假御制诗。标眉录所闻，光耀发皇羲。彼叟意不然，谓此敬有亏。但注于下方，考證或有资。漫然施丹黄，老人终弗怡。砉然动吾念，久矣吾师违。何时适京邑，奄忽岁月非。欲往因出门，仄巷如窦圭。草烟拥蹐局，非死非生离。皇天有酸窟，入者为醯鸡。师岂在世间，京邑岂有师。荒荒十年来，百见百涕洟。师学无际涯，浩浩万派驰。钝根未尝学，寸隙何由窥。占在地雷复，万端惟一辞。我每有北行，密语恒移时。语罢拜别去，絮絮当危梯。梯尽意不尽，睫泪承颊颐。楼居深宁叟，送客惟及扉。一朝为我下，欲语情若迷。思之肝胆裂，身首留何为。仁者不复存，存者晨星微。近感散原翁，神伤丧厥妃。胡子难同遘，久病成老羸。丈夫有腰腹，但贮药千匙。泪兮悲所积，泪出知何悲。性命一蚁贱，志事丘山垂。傥有酬恩时，甘作醢与臡。"}