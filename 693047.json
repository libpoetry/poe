{"id":"693047","title":"四禽言","dynasty":"明","author":"汪广洋","text":"不如归去，游子天涯断肠处。瞿塘峡口风浪喧，祈连山头冰雪聚。不如归去。提葫芦，沽美酒，富贵於人复何有。人生行乐不及时，坐见朱颜成白首。提葫芦，沽美酒。蚕老乏妇，舍北舍南春已暮。小麦渐渐大麦黄，缲车挂壁尘生釜。蚕老乏妇。行不得也哥哥，巫山路遥湘水多。桂树丛幽啼虎豹，桃花浪阔喧蛟鼍。行不得也哥哥。"}