{"id":"1129398","title":"偈颂十五首","dynasty":"宋","author":"释宝印","text":"遍地残红春去也，拍天涨绿兴悠哉。道人觅甚安心法，达磨当时带不来。六月初一，烧空赤日。十字街头，雪深一尺。扫除不暇，回避不及。冻得东村廖胡子，半夜著鞋水上立。虎头带角人难措，石火电光须密布。假饶烈士荐应难，懵底如何善回互。便是犹陪句，如何已涉言。须知言句外，声色不相干。前箭射人可，后箭射人深。钟先生没后，此道少知音。来也宫殿随身，去也笙歌满路。侍者白头如新，赵州倾盖如故。佛高一丈，魔高一丈。正觉山前，无风起浪。金山个里，佛魔俱丧。明星现时，且莫欺诳。无牛乳糜，有德山棒。为甚如此，真法供养。雨足敛烟云，山晴开锦绣。良哉信心人，知有向上窍。携家上崔嵬，法席为宏开。五百阿罗汉，掷锡与浮杯。赴供如云集，寿山增岌岌。次男慧性开，念念皆迪吉。径山不覆藏，言外要承当。风云重际会，归去侍清光。说法不劳三寸舌，参禅惜取两茎眉。玉栏干畔青青柳，最好人间二月时。何似生，合取口，三世诸佛不知有。日午打三更，面南看北斗。律身行业凛冰霜，接物机关走雷电。七千馀指渴思浆，愿为重提正法眼。初三十一，中九下七。众眼难瞒，当机莫惜。胡张三，黑李四。不会禅，不识字。蓦然相见闹篮头，话尽平生各归去。十日雨，五日风，讴歌鼓舞乐无穷。浮玉山头留不住，相携夜过长芦渡。识得诸方第一机，踏翻船子先归去。"}