{"id":"812215","title":"寄远曲三首","dynasty":"清","author":"朱柔则","text":"恨少垂杨柳，殷勤系玉鞍。夕阳鸦背暖，春雪马蹄寒。入世逢迎拙，依人去住难。痴儿啼向我，昨夜梦长安。猎猎风初劲，沉沉雨未阑。因怜儿被薄，转忆客衣单。栖燕将雏苦，征鸿失侣寒。居家与行路，同是一艰难。闻说燕台路，生涯亦可怜。耻弹门下铗，谁乞广文钱。久客非长策，归耕有薄田。一棺痛慈母，急为卜牛眠。"}