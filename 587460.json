{"id":"587460","title":"雩峰九章","dynasty":"明","author":"霍韬","text":"樵云千仞，兀插苍旻。云木森森，云石棱棱。是宜乐只，以游我心。游心则那，温泉下沸。匪云鲁沂，匪云川逝。雩坛之松，可游以憩。雩坛则那，云流孤峰。万仞孤峰，万仞孤松。抚抚孤松，乐乃谁同。谁同游乐，振古闻人，单衣暮春。乘此暮春，沐此熙薰，振古熙薰。熙薰自南，吹我葛巾。凉我葛巾，悠悠我心。岂云独乐，我有良朋。良朋偕我，坐松之阴。云深松森，鹤荐清音。我良朋乐矣，鼓瑟鼓琴。鼓琴鼓瑟，雩云之墟。天飞之鸢，渊泳之鱼。上下听矣，其乐何如。其乐何如，采桐种竹。桐华斯馨，竹实斯熟。陟我雩峰，饵我鸑鷟。鸑鷟脩翎，簸云南溟。一声穗城，再声天庭。知鸟之自，雩灵之精。"}