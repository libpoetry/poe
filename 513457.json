{"id":"513457","title":"夏至日雨病中喜二弟来自南京","dynasty":"明","author":"程敏政","text":"亢阳苦作厉，人物皆昏如。兹辰一阴生，况与甘霖俱。燔燄忽已扫，清气回堪舆。我方病炎热，展转无宁居。得此若新濯，洒洒心情舒。依约小床润，点射明窗虚。况我同胞子，千里来宁予。雁行夜联榻，咫尺庭中隅。琅琅语颇闻，喜今到吾庐。伏枕听檐滴，漏下二鼓馀。苏韦有故事，莫惜花笺书。"}