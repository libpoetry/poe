{"id":"812904","title":"忆王孙 闺怨四首","dynasty":"清","author":"宋琬","text":"丝丝娇柳逐风斜。晓日瞳胧掩碧纱。强起还慵理鬓鸦。白杨花。犹自多情入妾家。越来溪上采莲舟。偷照蛾眉向浅流。女伴相呼怕举头。羡沙鸥。飞去飞来只自由。儿家门对白蘋洲。夫婿经年事远游。杨柳青青古渡头。恨轻舟。不载郎归载妾愁。空房胆怯梦多讹。长向花前敛翠蛾。幽恨诗成懒去歌。背吟哦。闷倚朱栏教八哥。"}