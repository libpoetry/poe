{"id":"688667","title":"虎丘临眺和朱侍御","dynasty":"明","author":"严嵩","text":"泊舟禅径石门通，徙倚湖天望不穷。正扫书坛拜和靖，犹开梵塔礼生公。汀洲晚浸蒹葭水，台殿晴呼松柏风。惟羡观风骢马使，清游丽句满吴中。翠岭晴烟锁鹫峰，玉泉阴洞隐龙宫。高攀双树青冥上，俯瞰三吴宿雾中。沙浦断云低度鸟，石林修竹静吟风。禅房水石佳游在，尘世沧桑浩劫空。"}