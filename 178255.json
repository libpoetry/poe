{"id":"178255","title":"四月十一日游湖上作","dynasty":"宋代","author":"张嵲","text":"余花送春暮，群绿迎夏初。清晨出郡郭，溪山含雨濡。宿霭昏近麓，初阳滟平湖。空明映山树，澹淡浮青芜。亭亭天际峰，微茫如有无。纵櫂水波阔，叩舷幽意抒。白鸟若娱人，尽日鸣菰蒲。举酒一相嘱，岸巾清啸余。佳游虽浩荡，离念终郁纡。寄与北来客，赏心良自诬。"}