{"id":"14548","title":"益昌行·驱马至益昌","dynasty":"唐代","author":"欧阳詹","text":"驱马至益昌，倍惊风俗和。耕夫陇上谣，负者途中歌。处处川复原，重重山与河。人烟遍余田，时稼无闲坡。问业一何修，太守德化加。问身一何安，太守恩怀多。贤哉我太守，在古无以过。爱人甚爱身，治郡如治家。云雷既奋腾，草木遂萌芽。乃知良二千，德足为国华。今时固精求，汉帝非徒嗟。四海有青春，众植伫扬葩。期当作说霖，天下同滂沱。"}