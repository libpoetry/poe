{"id":"1235102","title":"天寿节送倪仲恺翰林代祀龙虎山","dynasty":"元","author":"乃贤","text":"圣人垂拱寿无疆，黄帕奁香出建章。夜奏玉函丹篆湿，晓投金简石潭凉。山中云气成龙虎，月底箫声下凤凰。醮罢神游还碧落，琼浆分赐列仙尝。玉署联趋供奉班，又持使节祀名山。求仙曼倩楼船远，谕蜀相如驷马还。夜雨烛消松阁冷，春风花落版舆閒。汉廷通显皆儒术，深望倪宽蚤入关。"}