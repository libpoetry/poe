{"id":"507440","title":"蝻冢","dynasty":"明","author":"李昌祺","text":"七月月生魄，蝻出溱洧傍。始焉学跃跳，倏忽羽翅长。所过赭郊坰，矧复遗稻粱。坐令饫饱腹，立化饥馁肠。督民殄斯类，晨夕纷遑遑。隳突践垄亩，炬火明山冈。燎焚弱质烬，扑击微骸僵。卒夫载朽胔，络绎持筥筐。穿穴掩腥秽，作冢官道傍。罪浮彼破镜，虽死安能偿。蝮蛇实摇毒，已疾传医方。蜜蜂诚小物，亦解奉其王。畜蚕必吐缕，世赖充衣裳。畏蚊恐噆体，帱幕席与床。青蝇奚足憎，赤虿应可防。编竹蚁知报，勤诵萤聚光。致雨蜥蜴验，起痹全蝎良。原性殊善恶，稼穑咸无伤。惟兹口吻酷，黍稷争先戕。乾坤百虫夥，去尔庸何妨。吾将告宰造，投畀魑魅乡。从今乐耕凿，岁岁歌丰穰。"}