{"id":"817016","title":"扫花游二首","dynasty":"清","author":"端木埰","text":"晚烟翠幂，怅几日春归，剩落红如扫。断垣半绕，爱新筠腻粉，长成清筱。我道青青，却比花时更好。正幽悄，满径碧云，惟听啼鸟。春院深闭了，早谢却车尘，看花人到。露华润晓，有松香带雨，柳丝萦棹。映入晴波，恰又新萍绣沼。称游眺，衬幽蹊，更怜芳草。槿篱数折，爱取经穿林，碧痕凝暝。篆烟飏鼎，对愔愔翠幄，一帘青影。古黛连云，恰正朱阳昼永。淡炎景，看秀色染衣。襟袖生冷。风过香满径。正杜兰蘅芜。众芳争迸。正堪试茗。有清晖沁入，俗肠都净。仲蔚庭前，一任烟榛露梗。万绿屏，更眠琴月明人静。"}