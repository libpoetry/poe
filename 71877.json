{"id":"71877","title":"沁园春·花有花时何事兹花","dynasty":"元代","author":"刘敏中","text":"花有花时，何事兹花，待开便开。看嫣然一笑，秋容也媚，问之不语，春意潜回。静想乾坤，中间万有，元气循环共一胎。花如此，尽风流奇特，叹了还猜。三生月地云阶。料曾被、西风点镜台。怅赏余人散，黄蜂日晚，梦回日落，白雁霜催。两度频繁，一番迟暮，争似从他本分来。青霄客，有留连新句，为写芳埃。"}