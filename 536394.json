{"id":"536394","title":"拟古七十首 其九 应文学玚侍集","dynasty":"明","author":"王世贞","text":"乌鹊东北来，尾秃毛不全。得与凤皇游，珍禽日周还。今夕何良夕，公子开妙筵。请宽童羖罚，听我醉后言。少小事任侠，结束过邯郸。邯郸有奇女，美盻辅朱颜。一弹离鸾调，再弹别鹤弦。感君缠绵意，千金坐来捐。盟用南山石，好用蕙与兰。兰芳有时歇，南山幸勿刊。"}