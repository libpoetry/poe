{"id":"209277","title":"志喜也呈·雷伯四月瘖无声","dynasty":"宋代","author":"郑清之","text":"雷伯四月瘖无声，鸣鸠呼妇凫浴晴。星如樧沙灯吐红，羲和驾鞭乘赤明。稚秧针水未入种，秀麦浪畦犹督耕。香车不动百龙蛰，转辘如织千蛇横。爱民太守心语口，{疒里加真}我以旱宁无生。川灵有知龟亦许，异物蜿蜒归掌抚。一雨果从方寸来，此念端诚本天与。但看父老歌丰年，不用儿童学皇舞。弭灾肯效栾巴噀，哺民无异紫芝乳。一年事在阿堵中，四封笑溢迎门语。我州潴野同淮徐，公方有意六辅渠。上天下泽锺惠施，千里波及皆君余。蒙斋诗成虚斋和，我乐赋之如遂初。坐对联珠饱官粟，但有欢喜无欷嘘。祗今快续二贤咏，不须乞米移颜书。"}