{"id":"569104","title":"吴子故泰伯之后思追至德自名曰守让而别号吴荆余为赋之","dynasty":"明","author":"王世贞","text":"泰伯让天下，窜迹在荆蛮。虞仲表从兄，文身志亦全。季子让其国，归耕梁溪田。当其欿然时，自制造物权。奈何后代人，役役锥刀间。仰惭神明胄，俯愧夜气专。吴生感至德，千载思齐焉。无欲道恒尊，不竞心故闲。吾闻之孔经，当仁在师先。"}