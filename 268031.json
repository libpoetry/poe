{"id":"268031","title":"珍珠帘·薛生念娟以焚香读词为题赋词抒意。浣桐和之，予亦能继作","dynasty":"现代","author":"何振岱","text":"著人芳绪何绵渺。漾丝香、帘底和烟斜袅。展卷动悲风，恍鸣涛松杪。写就瑶笺谁处寄，任过雁、层云声杳。吟绕。似旧日房栊，惯薰龙脑。孤坐尚拥深炉，爱神游宙合，气含燕赵。门外雪花飞，误隔棂蟾皎。颂蕙骚兰原托兴，只养取、虚襟尘表。夜悄。恁倦枕忘眠，甚天难晓。"}