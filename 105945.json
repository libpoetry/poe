{"id":"105945","title":"次韵全君玉和高士马虚中道院","dynasty":"元代","author":"方回","text":"古人无欲非引年，古无有欲之圣贤。曰无欲者无私欲。昊皇鲁叟画系传，柱下木子知止足。岂谓出神凌紫烟，骖鸾驾鹤事恍惚。别异道家分神仙，浅之又浅伯阳契，痴儿妄诧玄又玄。内丹水火一升降，髑髅立变童颜妍。三载告成夺天地，汝拖肠鼠能攀牵。私欲如此大莫大，破入寒狱赦倒悬。遨昆登阆谓不死，终然白骨埋黄泉。腐儒一笑了万事，何谓赤明龙汉前。号召风师呼雨伯，杖剑叱喝急急律。四时饭噉百花香，万间厦入一壶窄。洞天有天魂兮来，弱水元无跬步隔。拄杖化龙为作凫，意所不求忽自得。醉眼暂作如是观，谁识咏归暮春瑟。和同光尘赤一法，岂敢訑訑见颜色。"}