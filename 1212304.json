{"id":"1212304","title":"谨上尊大人领省","dynasty":"元","author":"耶律铸","text":"驱驰半世谁能晓，一点丹衷天可表。中原不忍万民疾，肯羡蜗蝇利名好。桑田晚见白蘋洲，天上人閒无限秋。笔头横埽千人军，词源倒捲银河流。閒来高卧烟霞里，笑看浮生等白蚁。高歌一笑回东风，春满漫山桃与李。华堂寿筵张，再拜献寿觞。试看南山松柏姿，岁寒依旧色苍苍。"}