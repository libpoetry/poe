{"id":"1111995","title":"出郊再用韵赋三解","dynasty":"宋","author":"吴潜","text":"此时尉候迭专官，木落郊空最好看。海桧不为时节改，岩花未觉色香残。明堂柱下捐樗散，清庙笾中荐豆乾。天地无私能物物，飞蚊终是负山难。山朋水友讯频收，怪我明农事转悠。南墅麋猿专一壑，东溪凫鹜据三洲。人閒颠倒舟移夜，客里凄凉坐阅秋。六十馀翁何所恋，金鸡赦了可归不。见说蓬瀛上界连，谁知只在眼睛前。但须牢踏脚根地，更要放开心里天。世事可怜旋磨蚁，人情争慕集冠蝉。若教禁脔曾知味，不似鱼羹饭泰然。平生惯作牧民官，不作朱幡画戟看。惟有寸心存恻隐，谁怜只手补创残。树蔬人要畦畦润，种麦农便陇陇乾。乍雨乍晴都恰好，老天谁道叫呼难。空绡图画几曾收，楼外苍林远更悠。日莫群乌投栎社，天长数雁落芦洲。为谙世上空花景，最喜山中落叶秋。官事渐稀农事了，携壶挈榼可容不。水聚山环旺气连，荣华富贵各搀前。劫从无始认为我，数到有终还是天。晓月园林空唳鹤，晚风亭树谩鸣蝉。寄言世上耽迷者，所美当知非美然。老大头皮捉出官，转头重九又看看。莫愁客里黄花负，只恐尊前白日残。喜得赐封天燧息，愿他入塞帝巴乾。丰年喜色眉尖上，一笑相携肯作难。午香一缕篆烟收，攲枕方床此景悠。便觉梦寻桃叶渡，不知身在菊花洲。簿书堆里挨排日，砧杵声中断送秋。坏户蛰虫犹识候，人生知觉似渠不。窗草池莲乐意连，一帆直到太虚前。拈来瓦砾无非道，触处鸢鱼共此天。鹑固珍羞元是鼠，蜣虽秽物却为蝉。神奇臭腐相更禅，妙理谁知所以然。"}