{"id":"654558","title":"送族孙垕会试","dynasty":"明","author":"何乔新","text":"我家本是韩侯裔，散处江南知几世。黎川之隩平西台，簪笏诗书世相继。舸斋直阁典丝纶，先公持宪还秉钧。孰云族远情寖薄，恩义不啻同产亲。吾兄长史尤卓荦，辅导亲藩称謇谔。西江庚午棘闱开，我与而翁共腾跃。而翁蚤岁委秋霜，我今归田鬓已苍。琼枝玉树喜见汝，森然秀出嗣书香。今秋挟策赴乡试，笑谈折取蟾宫桂。乡书传得到山中，老眼摩挲为惊视。我家诸儿愚且蚩，有书不读惟遨嬉。一经赖汝传旧德，顿令门户增光辉。冻云酿雪北风厉，匹马凌兢随计吏。莫嗟三陟犯隆寒，万里亨衢期奋翅。龙门浪暖起春雷，还将三策献尧阶。琼林宴罢归来晚，锦幖前导亦荣哉。丈夫立志须远到，一第区区奚足道。祖宗功德与文章，百世休光汝当绍。"}