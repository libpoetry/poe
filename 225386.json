{"id":"225386","title":"寄德裕县丞","dynasty":"宋代","author":"邓肃","text":"世人龊龊例卑嘶，枪榆不识南冥飞。邂逅逢公能可意，笑呼文举作群儿。扁舟十日系杨柳，未忍愤然夸疾走。官长虽嗔渠不闻，且觅吾徒绝诗酒。笑谈便觉无樊笼，胜景况复烦天公。眼前突兀万银屋，河伯欲以山为宫。期公定非哙等伍，爱公高气塞寰宇。此行要须上九天，利磨干将斩张禹。"}