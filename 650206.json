{"id":"650206","title":"赠孙博士致仕还丰城","dynasty":"明","author":"金幼孜","text":"孙君我乡里，十载居桥门。雅志尚古道，布衣振斯文。群才资乐育，仰钦博士尊。讲论既不竭，考较良已勤。小大各有成，宁复遗斧斤。况闻笃义方，有子才且贤。伯也领司牧，季也登词垣。联翩耀文彩，宛若鸾凤骞。三朝偕际遇，涵沐雨露恩。忽兹去荣养，投簪赋归田。纶音重褒锡，龙章焕缤纷。骊驹戒明发，祖饯相攀援。遥遥睇南浦，江流汎沄沄。桑梓故无恙，松菊今尚存。上堂接宾亲，入室抚儿孙。閒居乐有馀，逍遥毕晨昏。蹇予荷恩遇，侍从三十春。白首冒荣禄，补报图拳拳。故乡未回往，中情何由宣。因兹写长句，聊以道慇勤。"}