{"id":"1219771","title":"送李仲积北上","dynasty":"元","author":"陈樵","text":"图名当入朝，图利当入市。丘壑多贱贫，胡为久留此。入市不图利，入朝不图名。不如丘壑间，逍遥抗高情。白日从东来，忽焉向西没。急景易蹉跎，红颜坐消歇。鼎鼎百年内，已过四十春。借问百年老，能有几何人。纵使创还丹，可以长不老。志士惜分阴，立身亦不早。回首望堂上，慈亲双鬓皤。得禄奉荣养，其如迟暮何。绝裾固无取，负米良足美。违离膝下去，岂比荡游子。峨峨黄金台，凤诏求贤材。君行会有遇，名成早归来。"}