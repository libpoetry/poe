{"id":"1235565","title":"题王仲德思诚斋","dynasty":"元","author":"成廷圭","text":"六凿相攘总失真，一诚无妄见斯人。指挥直拟回天地，祭祀还能给鬼神。别室蓍龟先兆汝，前楹鸟雀自相驯。明年执玉朝廷上，会见尊严动缙绅。爱汝端居入静思，察机尤在未萌时。天人孚感原无间，物我交攻每日持。行远升高应得已，斋心浴已固知之。屈伸洞见阴阳理，荣瘁休嫌风露枝。"}