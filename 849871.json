{"id":"849871","title":"跋黄京甫必昌提干四书讲义","dynasty":"宋","author":"王迈","text":"吾友黄京甫，器资厚以浑。自了场屋债，遍参诸老门。四书不释手，日旰忘晨飧。超悟到圣处，不能忘于言。序讲凡五篇，字字比玙璠。伊洛有心印，传受百圣源。紫阳有心灯，瞩破万世昏。得君再紬绎，提要钩其玄。如印一洗涤，篆籀宛然存。如灯增膏油，光焰大且繁。我昔从师友，是书粗讨论。老大学不进，德性焉能尊。因君重感慨，旧闻日当温。愿言剪枝叶，作意事本根。"}