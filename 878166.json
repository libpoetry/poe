{"id":"878166","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 洗砚鱼吞墨","dynasty":"宋","author":"刘克庄","text":"一砚常摩拊，宁容点涴痕。洗教残墨去，乞与小鱼吞。岩石微尘浣，洼泉寸鬣翻。安知马肝紫，姑爱麝胶浑。体制该秦篆，飞腾慕禹门。校人勿烹汝，腹有素书存。"}