{"id":"647612","title":"端阳应制","dynasty":"明","author":"王汝玉","text":"九重阊阖开黄道，香雨清尘润瑶草。銮舆游幸凤城南，锦绣江山胜蓬岛。卿云流彩映紫清，薰风绮树娇莺鸣。花园禁籞肃万骑，仰见金钺罗霓旌。须臾中使传宣下，特敕群臣张大射。酒如川涌肉如陵，陈赏奚论万金价。雁翎矢逐神飙驰，平分杨柳璚瑛枝。綵门嵯峨报毬度，恍睹碧落流星飞。鹓鸿斑列欢殾沸，欣遇太平全盛世。河清海晏天地宁，紫塞丹崖皇化被。京华五月逢佳辰，万乘阅武行时巡。文臣将士同愉乐，康衢传播欢声新。微臣躬感风云会，况沐天恩降滂沛。年年今日奉宸游，圣寿长齐天万岁。"}