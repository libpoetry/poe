{"id":"1057030","title":"济阴","dynasty":"宋","author":"毕仲游","text":"东州女儿年十七，身在风尘如在室。红腮绿领巧相宜，露浥海棠娇滴沥。态浓意远画不尽，对客无言却真实。济阴县令为留连，樽俎相逢复相失。我读古人书，又爱斯人美。既未能忘情，亦未能忘礼。以情败礼礼之贼，以礼约情情有止。上不与汝碍崆峒之山，下不与汝隔沧浪之水。无山无水有城市，咫尺青楼三万里。东家酒香喷兰芷，对客醉歌而已矣。君不见鲁国有男子，拒户不开宁老死。"}