{"id":"146347","title":"献州道中·三年戎服行","dynasty":"宋代","author":"文天祥","text":"三年戎服行，五岭文玉会。跻攀上崖磴，厉揭涉潇濑。十步九崎岖，山水何破碎。坐信纸管仲小，自觉伯夷隘。乃今来中州，万里如一概。四望登原隰，桑麻蔚旆旆。骅骝出清庙，过都真历块。历历古战场，俯仰生感慨。吾常涉重湖，东海际南海。兹游冠平生，天宇更宏大。心与太虚际，目空九围内。男儿不出居，妇人坐帷盖。反身以自观，须弥纳一芥。以此处死生，超然万形内。"}