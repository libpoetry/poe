{"id":"1194198","title":"赠河东虞押衙二首","dynasty":"唐","author":"许浑","text":"长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。"}