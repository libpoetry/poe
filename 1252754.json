{"id":"1252754","title":"和陶渊明杂诗（六首。以下《越游稿》）","dynasty":"元末明初","author":"戴良","text":"大钧播万类，飘忽如风尘。为物在世中，倏焉成我身。弟兄与妻子，于前定何亲。生同屋室处，死与丘山邻。彼苍无私力，宵尽已复晨。独有路旁堠，长阅往来人。忆昔客吴山，门对万松岭。松下日行游，况值长春景。朅来卧穷海，时秋枕席冷。还同泣露蛩，唧唧吊宵永。岂无栖泊处，寄此形与影。行矣临逝川，前途无由骋。以之怀往年，一念讵能静。羲驭不肯迟，荣悴讵可量。举头望穹昊，日月已宿房。陨霜凋众类，惨惨未渠央。李梅忽冬实，又复值愆阳。物化苟如此，只乱我中肠。我无猛烈心，出处每犹豫。或同燕雀栖，或逐枭鸾翥。向焉固非就，今者孰为去。去就本一途，何用独多虑。但虑末代下，事事古不如。从今便束装，移入醉乡住。醉乡固云乐，犹是生灭处。何当乘物化，无喜亦无惧。东汉有两士，幼安与程喜。爰得交友心，知音乃余事。伯牙绝其弦，岂亦会斯意。如何百代下，不与昔人值。涉江采芳馨，颓波正奔驶。四顾无寄者，三嗅复弃置。朝耕谷口田，暮采陌上桑。岁晚望有收，嗟哉成秕糠。白头去逐食，所谋惟稻粱。嗷嗷天海际，何异雁随阳。昨宵得奇梦，可喜复可伤。为言东海上，却粒有其方。早晚西王母，酌以瑶池觞。"}