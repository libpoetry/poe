{"id":"768899","title":"落叶吟","dynasty":"清","author":"许传霈","text":"既落可无生，既生可无落。曷为初生时，欣欣绕城郭。终至摇落秋，飘飘填沟壑。生时何向荣，落时何彫弱。空使有情人，对之心寂寞。明月一林空，云气千山薄。始知春风好，信道秋风恶。秋风使人愁，春风使人乐。嗟哉气运然，何自相乖错。荣极自欲枯，枯极自能作。于春有何恩，于秋有何虐。消长须待时，得失本难度。大哉造化功，循环无穷朔。"}