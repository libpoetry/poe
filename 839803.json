{"id":"839803","title":"步韵叠和王公云裳留别社友诗","dynasty":"清末民国初","author":"祝廷华","text":"我祝君重来，久任勿再去。竹马果欢迎，吾侪真有趣。我祝君重来，陶社月一举。桃李罗门墙，巍然作贤傅。我祝君重来，柴桑寻古路。日日醉东篱，小园时一顾。我祝君重来，艺林驰广誉。家置右军书，临池作本务。我祝君重来，参玄穷太素。道院首提倡，佛老同超悟。我祝君重来，浑然无一虑。名宦兼乡贤，大名千载著。"}