{"id":"687090","title":"吴司令友云于磨勘公廨隙地凿两池以种莲而植柳其上五月过之见柳阴荷花盛开既恨不能久留又叹不能数往因赋二绝奉寄","dynasty":"明","author":"刘崧","text":"小小池陂两斛泉，也教插柳着春烟。粉墙过午新阴合，时有清风一洒然。闻有高荷相次开，绿云深护紫霞杯。公曹清切人难到，自绕池边去复来。"}