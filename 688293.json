{"id":"688293","title":"送内弟蒋时雍南归四首","dynasty":"明","author":"江源","text":"春闱三挟策，京国五飞瑩。天意亦仁爱，君子待老成。逢人休说命，闻礼且趋庭。去去莫迟马，倚门朝暮情。风骨非凡俗，文章即大家。酒杯消别恨，往事付长嗟。夜雨粤山梦，秋风赣水艖。到家重九月，篱菊尚留花。瓜葛情逾密，江山兴更佳。挑灯通夕话，对酒十年怀。浅水淹归棹，霜风散宿霾。壮年霄汉业，叹我老形骸。半月联舟楫，终宵共叹谈。诗从高兴发，酒为故情酣。木落山逾瘦，秋清水蔚蓝。天公知子意，风送此归帆。"}