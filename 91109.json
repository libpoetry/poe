{"id":"91109","title":"和伯高弟梦宗氏子寄生舍下","dynasty":"宋代","author":"阳景春","text":"黑貂敝色嗟苏郎，苦茶两饼话难详。老妪糟糠未鼎肉，漫劳戏彩啼其傍。造物寄意知何许，慈竹生舍贻吉祥。晚年慰见万事足，无乃宗子为小阳。当时顾后悲不孝，今日儿女还成行。难弟二珠奇男子，已角既鹿未角麞。先人有后欲昌炽，绎思为善宁无常。菊开佳色采盈手，酒浮蚁绿仍鹅黄。喜有诗书起门户，佳兴吹入秋风长。"}