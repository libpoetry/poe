{"id":"1126403","title":"韩耕道次八绝句韵见寄因和答之","dynasty":"宋","author":"曹彦约","text":"立说招携与殪戎，两端蛮触互论功。古来帝力通南北，山过焉支岭度葱。逢危无策愧时才，怀抱何曾得好开。衮衮捷书来不断，活人基本要深培。羽檄交驰骇电奔，诏书频下想天恩。旧时懒惰如魔去，祇有书生习尚存。营垒家家说望夫，将军志远在余吾。从来万甲千金费，曾有因粮事也无。我句拙于贫女妆，尊前替戾敢承当。何人错比罗敷艳，枉赋诗人陌上桑。特特新诗满意来，中间华藻任铺排。不知养拙干戈里，但觉愁端变好怀。孤负灵蓍续短蓬，宠光枯蘖附春丛。他年贾至岑参句，得入诗编托杜公。昌黎世有简编孙，邺下常传慷慨言。忆得此公端的健，但将忠力复名门。"}