{"id":"721903","title":"新年","dynasty":"明末清初","author":"屈大均","text":"新年偏雨积，最喜鸟催晴。不是岁寒客，安知春望情。酒须红粉送，花要白头迎。莺小能歌曲，参差莫断声。几日阴寒甚，年光在雨中。花教愁思尽，莺使梦魂空。腊果争儿女，春醪让老翁。收灯今岁早，人事觉匆匆。细雨无朝夕，冲寒客不过。花愁今岁少，酒恨去年多。未老辞耕作，閒惟事啸歌。河清终已矣，难俟奈君何。"}