{"id":"620780","title":"官垱鬼哭行","dynasty":"明","author":"区怀瑞","text":"碧燐荧荧照原野，酸风夕起官垱下。土囊哆□狸狗吹，腥尘扑地如奔马。杜宇春魂招不得，训狐有血宁堪洒。乘除积劫运固然，借问啁啾胡为者。忆自刘石洗戈鋋，沮漳生聚且百年。神宗垂拱久临御，烽埃不动茅檐前。南关女真沸辽海，欃枪北划稽胡天。援兵糜饷日围竭，坐令万姓相烹煎。关西寇盗不满百，厥初半是溃逃卒。弯弓内儗力有馀，才向奴锋心胆怵。圣朝恢复往代殊，偾辕失律忧师出。何事辽东浪死歌，逋租避役争倡率。偏袒一呼千万群，揭竿已是貔貅军。张角天公三十六，尤来铜马遥相闻。两河三晋尽注镝，龙蛇起陆扬妖氛。气吞城邑势破竹，平驱骡马如风云。繇来捕讨多朒缩，一任鸱张而鸷伏。歼渠宥协炳日星，今乃背之为抚局。逍遥岁月老吾师，脱巾庚癸方追逐。五丁石栈为寇开，假以翼飞因择肉。虎冠驱众助暴横，吴头楚尾悉弄兵。云梦之间泽量骨，渠血遂与沧浪平。金钱钜万远调募，骄称蹑贼以为名。村囤洗刷无居人，人寻残骼皆吞声。汛扫程功徒锲急，封章讵许誇零级。鲸鲵谁知京观恩，不辜横草相波及。十秋过者指盗丘，閟有精灵难啜泣。杜回混寇更混兵，伯有何归复何立。似兹兵寇总为殃，楚些无能慰国殇。瞑去分身还四大，且须戴首诉云阊。"}