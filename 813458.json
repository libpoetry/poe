{"id":"813458","title":"汪奂之寄示和苏文忠定惠院寓居月夜偶出二诗题其兄均之所藏二诗草稿墨迹并约同作得四首","dynasty":"清","author":"李振钧","text":"寂寞黄州左迁客，清宵回忆南冠夜。当时岂独蛰龙愁，瘐词几毙银铛下。仁皇遴得宰相才，孤臣感激泪如泻。文章报国自一事，勋业若成韩范亚。汤火徒嗟魂梦惊，水曹自笑头衔借。先生讵以诗名传，斯人何必同陶谢。偶因月夕哦幽词，长江绕郭渔樵舍。元修菜嫩密酒冽，何须渴慕江南蔗。奇才众忌鬼欲愁，结习难忘天亦怕。莫言谢客对妻子，但恐饥寒遭怒骂。江城地瘴海棠春，湿雪梅花二月夜。白云左绕临皋亭，洞箫匏尊赤壁下。荒壤到处题姓名，词源万斛珍珠泻。若论炎宋文苑英，直当第一无相亚。闲情低咏抚幽景，飞来明月青天借。洗墨池枯鼠豪秃，茧纸不随时代谢。流传偻数今四朝，人世匆匆等邮舍。调饥不见渴望梅，看饱谁誇倒餐蔗。半幅俨如岐阳鼓，神物鬼守魑魅怕。岂无半山之诗文，后来述史几乎骂。我与均之少年时，京国秋风武昌夜。藏书惯自签甲乙，鉴古能分床上下。真好常嗤龙牖窥，知味不同猿羹泻。自我不见五春秋，插架图书几高亚。今闻秘获苏诗迹，亟欲传观不敢借。兰亭快睹自有缘，相思祗恐朱颜谢。君归几度月华圆，湖水当门山绕舍。会须访尔来莘庄，黎有莳兮园有蔗。若问李生近何如，未生白发心先怕。唯馀豪气不肯降，入山痛哭行酒骂。三年不见奂之诗，孤馆相思风露夜。莽然示我知苏篇，汉家飞将从天下。更惠江贼玉尺抛，恨无蜜酒银瓶泻。叉尖险韵古难和，君乃欲引为己亚。年华同是惜花时，才分难邀全树借。学书不识右军王，酬句敢寄宣城谢。君今便是东坡弟，我唯怅望髯卿舍。文阵雄师旗鼓当，曾闻用兵如断蔗。共须努力步邯郸，放出一头慎毋怕。文人岂必尽天才，毋论嬉笑与怒骂。"}