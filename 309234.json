{"id":"309234","title":"高阳台·赋室中冷气机","dynasty":"现代","author":"赵尊岳","text":"水殿初回，兰房乍启，相逢三伏生秋。不待封姨，寒生肌粟飕飕。冰丝雪藕浑闲却，便置身姑射山头。误须臾，拥褐袁安，假寐黔娄。从今高会宜长继，更无劳九九，屈指凝眸。垂柳亭前，春风迟上帘钩。栽桃嫁杏都余事，尽耐看梅萼频抽。怎消凝，缓噪鸣机，浓压香篝。"}