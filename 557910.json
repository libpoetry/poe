{"id":"557910","title":"送遭运郭将军歌","dynasty":"明","author":"张弼","text":"将军原是汾阳族，而父当朝大都督。少年鼓箧武庠游，诸史群经靡不读。晋人书法唐人诗，时亦钻研味膏馥。弯弧试剑早归衙，缙绅讲义多如簇。京华数目小由基，调弧撚箭玄援哭。圣明宵旰念南畿，尺一龙章寄心腹。蛇虎潜踪珑麦青，鲸鲵不惊海波绿。漕渠污漫输挽劳，萧何无谋刘晏促。在廷万口借将军，共方提纲整条目。九重宠任今何隆，要为四海苍生福。宣尼大训如日月，百姓足时君自足。伫看紫府报勋庸，玉陛前头秉钧轴。"}