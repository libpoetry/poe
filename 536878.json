{"id":"536878","title":"遣吊卢楠墓","dynasty":"明","author":"王世贞","text":"昔骑紫骅骝，翩翩游魏都。绿醽呼明月，踉跄堕冰壶。倚醉别卢楠，春草十二枯。腰间黄金鱼，久逐酒家胡。魏节重入手，雪亦侵头颅。卢楠化为土，遗骨知在无。两女胜才人，下嫁厮养徒。中原散遗集，历落照乘珠。薄酹指焦峣，若敖夺汝餔。风吹英雄泪，忽与千秋徂。倘遇襧正平，狂鬼晚不孤。"}