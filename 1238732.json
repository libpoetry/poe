{"id":"1238732","title":"奔月卮歌","dynasty":"元末明初","author":"杨维桢","text":"神犀然光射方诸，海水拆裂双明珠。大珠飞上玉兔臼，小珠亦奔银蟾蜍。千年太阴鍊成魄，岂识妖蟆吞啖厄。刳胎乃堕欢伯计，玉斧椎开桃扇核。茅山外史海上来，拾得海月称奇哉。按剑或为龙鬼夺，掷手自戏仙人杯。雄雷雌电绕丹屋，顾兔清光吞在腹。醒来不记墨淋漓，尘世随风散珠玉。铁崖仙客气如虹，金桥银桥游月宫。素娥饮以白玉醴，羽衣起舞千芙蓉。居然月宫化鲛室，坐见月中清泪滴。我方醉卧玉兔傍，但觅大魁酌天浆。不用白兔长生药，不用千年不死方。"}