{"id":"525928","title":"碧云寺","dynasty":"明","author":"顾璘","text":"山中楼台一何丽，路人告是碧云寺。入门莫问造者谁，建寺以来初见此。黄金为中门，白玉为四墙。檀心及桂枝，斲作栋与梁。班倕督工墨，颠倒穷肺肠。但令伟丽后莫比，不用局束循王章。主人退思坐中堂，精神动天天为忙。山灵擘洞石开裂，海若驱水龙彷徨。眼中诸寺失颜色，可怜草木俱辉光。吁嗟尔山何幸哉，昔闻硗确弥蒿莱。牛眠应兆亦偶尔，绮绣杂沓从天来。尔不见列侯金印何累累，城踰百雉圣所裁。又不见闾阎流冗多饿死，沟溪白骨无人埋。揽衣上马不忍顾，临风长叹令心哀。"}