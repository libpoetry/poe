{"id":"694827","title":"寄赠姜使君二首","dynasty":"明","author":"宗臣","text":"摇落西风旧紫貂，一朝归去逐山樵。郡中旌旆愁相失，道上豺狼任自骄。三楚白云停涕泪，九江秋月卧兰苕。北来父老频相问，或有征书下圣朝。傲吏当年罢节旄，西风卧病广陵涛。空亭独对开名酒，落日相看赠佩刀。彭泽千秋樵径在，匡庐昨夜客星高。尔家最近潇湘渚，莫为时人着楚骚。"}