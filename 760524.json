{"id":"760524","title":"游西樵山六首 其四","dynasty":"清","author":"丘逢甲","text":"芙蓉亦花妖，转海毒我民。嗟尔道士居，告诫何谆谆！流毒且百年，禁令今始伸。至今论外祸，此特为之因。昏莽持外交，实出亲贵臣。入山见署额，咄哉彼何人？署盟亦此笔，遗祸今未泯。一言足丧邦，坐使利益均。留名亦山辱，幸尔犹全身。遥遥两仙馆，云泉与长春。风雨秋一叶，海外成青燐。尔徒媚道心，所志惟金银。奈何不斩虏？飞剑乞洞宾。"}