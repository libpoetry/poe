{"id":"1248659","title":"大江","dynasty":"元末明初","author":"陈基","text":"夏后道九川，江源起西极。想当疏凿际，毫发无遗力。奔流赴东海，吐纳潮与汐。万古天堑雄，汹涌限南北。时秋八月望，烟雾四开辟。皓月丽中天，华星列东壁。俯击乱流楫，仰送抟风翮。眼空牛渚舟，气傲南楼席。平生临深戒，所至每兢惕。此夕独疏狂，四顾无与敌。风伯引轻帆，百怪皆辟易。前瞻狼五山，亭亭倚秋碧。"}