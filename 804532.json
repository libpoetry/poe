{"id":"804532","title":"桂枝香 香梅亭看桂","dynasty":"清","author":"顾景文","text":"小山横簇。看淡日烘云，堆满金粟。闲倚青红庭院，晴飘轻馥。深丛占断三秋景，倒芳樽、细倾千斛。零蝉犹咽，啼蛩乍起，晚风摇绿。更旖旎睡魂初足。共兔影蟾光，一生相逐。袖满天香，肯把翠眉微蹙。红牙小板凉州管，且偷翻、桂枝新曲。露浓人悄，玉京吹下，向花间宿。"}