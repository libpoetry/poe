{"id":"478515","title":"朱泽民山水","dynasty":"明","author":"沈周","text":"睢阳老人营丘徒，意匠妙绝绝代无。为留清气在天地，便就片纸开江湖。长松落叶风细细，幽构萦萝倚江住。壁虎书鱼荡水光，老屋疏茅通雨气。老人不归空北山，芳杜春风应厚颜。微官缚人万事拙，安得浮云相往还。宦海黄尘迷白发，云壑风泉清入骨。思家看画方兀然，叫落西窗子规月。"}