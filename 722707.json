{"id":"722707","title":"南柯子  端午一日社集和遂初韵","dynasty":"明末清初","author":"龚鼎孳","text":"逝水沧江远，浮云碧汉流。逢时愁上仲宣楼。漫说当年刘表，在荆州。探把菖蒲盏，还胶芥叶舟。隔宵堆怨玉搔头。吊屈湘波何处、此淹留。乱后怜芳节，先期集胜流。长安花月酒家楼。为问几时丝管、遍皇州。落日余横笛，临风欲棹舟。相看莫只斗眉头。自昔锦帆龙舸、可曾留。"}