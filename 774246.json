{"id":"774246","title":"甲申1884初夏法夷窥伺台北兵轮游奕不绝六月十五日攻燬基隆炮台旋据口岸久而不退诗以志愤　","dynasty":"清","author":"张景祁","text":"浩气西来白，横吹瘴海氛。蜃楼藏怪雨，鸟阵堕寒云。穷岛全家寄，哀笳彻夜闻。何时宣庙略，麟阁奏奇勋。东瀛真锁钥，七省恃藩屏。鸡屿高横汉，狮球屹建瓴。蕃夷争互市，草木染馀腥。坐使神州地，狼烽满目青。星轺才入境，蕃舶已追踪。绁马濠环堑，飞书矢射墉。军心泣猿鹤，海气舞鱼龙。日盼援师集，沧溟隔万重。峻阪悬军久，戈船料敌轻。时危思大树，地险失长城。骠骑忽开府，条侯空掩营。近闻传箭急，风鹤尽疑兵。"}