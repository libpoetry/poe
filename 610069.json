{"id":"610069","title":"真仙大佛歌赠蔡五岳明府","dynasty":"明","author":"韩上桂","text":"蔡先生，尔有含霜饮露之神骨，又有餐霞映日之仙颜。心游西域旃檀国，足踏东海蓬莱山。自从混沌既剖，战争以还。长平一坑四十万，中间岂必尽愚顽。亦有缠婴世网，无处逃閒。亦有沉酣俗味，辄起嗔贪。达磨大士久逃龛，紫气清牛已出关。辟支小禅空浪谈，金水竭尽发䰐鬖。先生挺足起其间，左招桂父右揖瞿昙。慧识灵心方寸涵，烟霞世界一肩担。亦尝莆田试宰，香山治蛮。鲤湖九漈声潺湲，十洲缥缈期跻攀。先生身佩灵箓，口诵法函。瑶琴再鼓清风含，绕城桃李色斓斑。轻刑薄赋惠市阛，饮冰嚼檗情如甘。两地棠阴比召南，即今凫舄影高翾。宫阙金陵碧汉参，粉署委蛇动佩环，何殊内殿鹓鸾班。先生劝上帝以好生为大德，以清静为乐耽。趾如仁麟不轻践，啄如威凤不多婪。无怀葛天当再见，清都乐国夫何惭。出入阊阖整朝簪，苍龙夹毂狮象骖。真仙大佛现尘寰，何必远数如来及老聃。"}