{"id":"828115","title":"戊午七月廿三日苏庵招同彊村长劬澍斋游龙井登棋盘山有诗奉和一首","dynasty":"清末近现代初","author":"陈曾寿","text":"湖堂扇残暑，山中凄已秋。楼栏下黄叶，新悴故不留。惊烽隔旦暮，尘语破岩幽。死生一大事，历劫成虚舟。荒龛出盘磴，袖底长江流。海云足疮雁，息机怪閒鸥。境地范身世，旷愤皆妄浮。清游拟佳梦，暂蝶吾希周。"}