{"id":"1122207","title":"故舶使知泉州赵公挽词五首","dynasty":"宋","author":"俞德邻","text":"闽粤驱驰后，乾坤震荡中。名虽高斗北，身竟老辽东。仕止因时异，悲欢与世同。洛滨多侍从，立懦独清风。慷慨辞双节，逍遥寄一筇。扬雄虽若凤，老子自犹龙。霁月窗前草，悲风陇上松。遗民应巷哭，何但辍秦舂。壮岁风云会，衰龄岸谷迁。芾棠南国里，细柳曲江边。天地纷戈甲，园林寂管弦。康成共丁卯，肯避巳辰年。杜陵侔稷契，诸葛陋袁曹。道在七分易，文过九辩骚。丘原终古闭，嵩岳极天高。况复阶庭树，于今有凤毛。世梗投林密，人稀寄驿迟。一朝传易箦，千古竟骑箕。斲鼻空悲郢，援琴谩忆期。薤歌嗟已晚，生死负恩私。"}