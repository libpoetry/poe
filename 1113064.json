{"id":"1113064","title":"示韦中实六首","dynasty":"宋","author":"张侃","text":"鹤隐乍来时，年方三十七。忽忽十七年，终始如一日。卜居在邑西，近我读书室。閒来剧笑谈，友情似胶漆。笔端备六体，纸上春蛇逸。两鬓吹秋丝，吟诗纪经历。去年金台归，今年三十六。守拙伴林鸠，折箭存飞鹄。小园接屋东，有堂依水绿。浮云前山来，萧放忘拘束。云已久无心，细看犹未足。起来一杯酒，从此觅归宿。我与鹤隐交，一纪又踰五。燕飞知春秋，鸡鸣便风雨。惟君胜苏端，许我似杜甫。忘情更忘言，握手见肺腑。君或醉时歌，不问歌差误。醒后颇快人，续续写诗句。向来未服役，君室日清閒。侵晓披衣见，中宵曳杖还。溪梅粲玉萼，几度开笑颜。迩来君累重，旬月旅长安。葛屦蹋尘沙，春在湖山间。忙里买小艇，何妨卧看山。一春随意行，济胜欣有遇。不愁风薄人，但愁雨深阻。乱山烟中藏，勃姑声转嗉。春无三日晴，前人句已寓。惜许好花枝，烂熳少人顾。君久不在家，花思依柳絮。微官当力勤，后月已戒路。思君且话言，处处放閒步。花前借莺吟，卷中笑鱼蠹。民家老树根，小憩觅幽趣。更后四十年，同君寻旧寓。斯事姑置之，尺书寄飞羽。"}