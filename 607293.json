{"id":"607293","title":"七夕","dynasty":"明","author":"卢龙云","text":"海宇新生昨夜秋，更当今夕望牵牛。时还三伏凉初至，天为双星暑渐收。千里金风旋树底，一弯银月在云头。为桥浃岁知良会，停杼深更破独愁。羁客异乡聊问夜，佳人何处共登楼。长生殿里徵歌管，百子池边侍冕旒。儿女双针随俗胜，江山一舄为谁留。巧心未向天孙乞，拙政空先万众忧。海静已逢丹燧息，天清时见紫云浮。步檐转觉炎蒸尽，倚杖徐看大火流。无限赏心羁簿领，可怜秋色远沧洲。何时风月归谈麈，廖廓同为汗漫游。"}