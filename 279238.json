{"id":"279238","title":"一寸金·赠铁笔张樾臣，用梦窗赠笔工刘衍韵","dynasty":"现代","author":"周岸登","text":"金石山渊，印铌匋封恣渔猎。袌尧年古雪，青门市隐，身藏人海，名著京邑。舂羽稽遥牒，斯冰汗、帝仓夜泣。周秦远，虫蚑夔回，镜影铜华半规入。泪洒金仙，贞元朝士，新诗叹尘箧。向砑笺钤尾，鸾渟凤峙，管城汤沐，龙宾鹅帖。重广安吴楫，西清鉴、篆人事业。谁知我、壮悔雕虫，寄情镌楮叶。"}