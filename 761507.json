{"id":"761507","title":"紫萸香慢 九日再赋","dynasty":"清","author":"况周颐","text":"凭危阑、茱萸愁把，作寒野色悽迷。拌一回扶醉，便消得、斜阳西。信是无风无雨，甚寥天鸿唳，梦压云低。笑刘郎、恁日搦管怯糕题。指峻路、有人手携。秋期。省记疑非。颦欲损、远山眉。算黄花晚畹，閒情得似，陶令东篱。可无白衣人至，最醒处、易成悲。峭西风、未妨吹帽，茂陵丝鬓，谁惜绿减霜欺，清泪自持。"}