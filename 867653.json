{"id":"867653","title":"按图志去城而南有岩曰金紫昔萧千岩擅一世诗声乾道间尝寓家郡之西湖意其必有题咏镵之崖壁一日访之则了无所睹方重为此岩太息而别乘示似佳篇勉之著语以纪其胜赋五十六字","dynasty":"宋","author":"史弥宁","text":"去城不隔五七里，云窦谁镵能怪奇。石屋尽头天罅坼，林柯缺处日光垂。山禽上下有馀乐，仙鼠往来无倦时。惜许千岩旧游所，摩挲藓壁欠渠诗。"}