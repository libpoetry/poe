{"id":"522854","title":"徐子墓","dynasty":"明","author":"李梦阳","text":"晨兴驾我车，行行造古墓。墓门一何寥，踟蹰久延顾。白阡修且直，青松夹中路。借言葬者谁，汉时徐孺子。麟出谅不偶，龙潜竟何以。峨峨东都会，蔼蔼青云士。一鸣争及时，迈迹歆先轨。冠盖纷若云，车马阗京里。鸣玉气自振，排闼情难已。鸿钟有竞动，大策无停纪。斯人独岑寂，哀叹劳心理。"}