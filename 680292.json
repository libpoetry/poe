{"id":"680292","title":"桃源行","dynasty":"明","author":"陈䞇","text":"云山重叠溪水春，渔舟远去茫无津。但见桃花万千树，寂寂何曾逢一人。登岸萦纡绕山隩，壑转林开见原陆。忽闻鸡犬隔烟萝，似有人家住深竹。竹畔谁欤邂逅逢，衣冠不类今人服。问知此地名桃源，阴阴亦有桑麻园。自缘物外风光别，不比人间尘俗喧。东邻西舍须臾集，争向渔郎问乡邑。如今世上是何朝，从来此地无人入。复云先世来此间，子孙遂尔不知还。三春处处桃花雨，四顾茫茫青黛山。渔郎自念何曾见，出山须当报州县。身到仙家非偶然，再儗来从此游衍。归途一一纪行踪，不谓云林即更变。堪笑渔郎忆颇深，重寻迷却旧山林。临风何必空惆怅，仙境由来不易寻。"}