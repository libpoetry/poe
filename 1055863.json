{"id":"1055863","title":"再次韵并寄宁州孙子发","dynasty":"宋","author":"李之仪","text":"顾我从来奈烹煮，况复颠风并怪雨。出门未必趁鸿鹄，闭门何曾下縿缕。比来重作坐禅僧，日与虚空相晤语。初非小智肯自私，终谓大国不可怒。倦途倾盖得吾人，独喜山行逢豹雾。仅愧依融累岁留，犹胜投闳经宿去。东州胜事久欲讲，老滕元将效怀祖。岂知敏手骤输君，使君方咏罗敷女。愿侍一笑作先容，试觉醍醐分酪乳。宁州别乘吾所畏，屹然万弩不得注。寄声到眼不须论，毕竟生涯谁能主。"}