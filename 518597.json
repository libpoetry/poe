{"id":"518597","title":"露筋烈女祠","dynasty":"明","author":"张吉","text":"佳人翠袂映幽竹，风鬟雾鬓清如玉。崎岖一棹长淮曲，客子薄莫歌死鹿。盍离毒嘬即裀褥，此身誓死不受辱。天地黯黪鬼神哭，罗襦锦带深结束。泉源断绝贞心暴，姓名不假青史录。柔弱在貌刚满腹，幽光万古照祠木。男儿忍使纲常覆，过此不知何面目，哀哉此辈真禽犊。"}