{"id":"940091","title":"次韵寄答晁无咎","dynasty":"宋","author":"陈师道","text":"西湖欲雨厨烟满，风叶倒囊云覆碗。望湖楼上白头人，独倚栏干谁肯伴。独有诗人记病身，清风千里寄行尘。豪华信有回天力，惊开桃李闲新春。往事不回如过雨，醉梦恍然忘恶语。人生如幻此何尤，未信黄金贵于土。爱子千篇顷刻成，借将胸腹诧吴人。吟哦怪有芳鲜气，却被湖山识姓名。文章废退知难强，身外虚华本无望。何曾临水惜芒鞋，却解逢人拈拄杖。眼根清净尘不留，登伽过尽不回头。家在中原归未得，江淮断道无行舟。两山相逢翻手疾，欲谋一笑宁无日。却惭怀朴似周人，祇可闻名不须识。"}