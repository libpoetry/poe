{"id":"702216","title":"中秋感兴二首","dynasty":"明","author":"湛若水","text":"明月当中天，逍遥步前庭。问是此何时，昏中正虚星。嗟叹良独久，化机倏流行。白鸟会中昃，海蟾岂常盈。粲粲彼姮娥，皎洁含天灵。长风扫云翳，率土仰贞明。所嗟时不待，几见天河清。孤居感名节，三四见星虚。漫漫中夜心，良人自远徂。昔忧见面难，不谓无简书。感叹嗟何及，吞声涕涟如。明月云无私，不为照区区。会合一何欢，隔离一何冤。耿耿离合情，万里同月圆。"}