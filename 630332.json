{"id":"630332","title":"咏史十二首 其十一","dynasty":"明","author":"释函是","text":"龙门曾诣阙，献策弗能用。教授河汾间，弟子从之众。累徵更不起，名藉一时哄。风雨足以庇，薄田良堪种。著书可自乐，谈道与人共。假使献策时，大为隋文重。伊吕岂终隐，杨元相伯仲。虽有蛊上心，考槃不可颂。奚似宁北海，山谷长读诵。语不及世间，邴王交磨砻。秖畏彦方知，刑戮安足痛。道路惭拾遗，遐迩返群讼。所负吾不知，行藏有微中。"}