{"id":"1087784","title":"次张彦辅赏梅韵","dynasty":"宋","author":"朱熹","text":"朔风万里开云屏，清霜夜坠朝景晴。南枝浩荡正春色，冻蕊的皪含空明。花边偶对青铜镜，槁项不堪冰雪映。拥炉独坐只悲吟，振策出游舒远兴。暗香何处时一飘，行行复值最长条。仰头欲折渺谁赠，满意相思那得邀。极知异县淹行李，心赏未甘轻付畀。石雄赋罢不相闻，秀野书来因举似。两翁句法争新奇，画出疏影沉寒漪。幽探自出尘境外，胜概未许儿曹知。祇今嚼蕊攀条处，它日重来记前度。风台月观悄无言，玉笛冰滩索同赋。嗟予衰懒倦将迎，过眼纷纷无复情。尚喜疏英窥水白，更怜落片点苔青。兴来乱插飞蓬首，拟向君家醉君酒。酒酣耳热莫狂歌，布鼓雷门须缩手。"}