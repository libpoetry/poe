{"id":"115658","title":"次韵苏公武昌西山","dynasty":"宋代","author":"张耒","text":"灵均不醉楚人醅，秋兰蘼芜堂下栽。九江仙人弃家去，吴市不知身姓梅。东坡先生送二子，一丘便欲藏崔嵬。脱遗簪笏玩杖屦，招揖鱼鸟营池台。西山寂寥旧风月，百年石樽埋古埃。洗樽致酒招浪士，荒坟空余黄土堆。但传言语古味在，一勺玄酒藏山罍。邓公叹息为摩抚，重刻文字苍崖隈。五年见尽江上客，两屐踏遍空山苔。谢公富贵知不免，醉眼来为苍生开。长虹一吐谁得掩，六翮故在何人摧。横翔相与顾鸿雁，宝剑再合张与雷。山猿涧鸟汝勿怨，天遣两公聊一来。岂如屈贾终不遇，诗赋长遣后人哀。"}