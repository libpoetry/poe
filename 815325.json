{"id":"815325","title":"次和定甫台长病起韵","dynasty":"清","author":"赵树吉","text":"终岁羁空皂，迟迦惜素心。艰难通性命，去住各浮沈。危叶知严霰，荒苔恋故岑。看君抱高节，风雪闭门深。脱绣常辞客，因痾得数游。丹铅犹矻矻，谤誉漫悠悠。上界足官府，散仙谁侣俦。似闻舐余鼎，鸡犬已丹丘。藤老奇礓亚，花低短竹围。冰霜催急景，兰芷变春菲。摇落关时晚，孤芳与物违。静中观化理，长羡遂初衣。论史存微尚，临池爱独居。香多黏药裹，声疾过帷车。心事江湖远，诗篇战伐余。却怜河上叟，鞅掌久无书。"}