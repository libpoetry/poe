{"id":"697276","title":"寄吴文仲使君八首","dynasty":"明","author":"胡应麟","text":"大纛飞扬驻草莱，孤查寂寞坐莓苔。花溪乍识元戎过，叶县争传令尹来。雾涌双龙呈玉匣，云驱六骥上瑶台。中原匠石凋零尽，敢向灵光惜赋才。百尺清潭理钓缗，双鱼何意问沈沦。维舟敢道菰芦客，入幕偏容草莽臣。海峤尘沙埋骏骨，天都日月觐龙鳞。峥嵘八座家声在，香案能无捧玉宸。十载青尊怅未同，云天随处系孤篷。东方号令驱千骑，南陌音书坠片鸿。洞口观棋销永目，垆头击筑动长虹。竹林旧眼容青白，何事车前泣路穷。白羽登坛意气豪，偏从寒谷恋绨袍。三年天姥迷清梦，十日江郎醉浊醪。紫电苍龙明说剑，朱霞白鹤丽挥毫。烦君一棹相携去，并赋钱塘八月涛。輶车晴驻越台前，指点金华叱石年。万井霜飘观察旆，双溪云泊孝廉船。囊中旧草馀孤愤，案上閒花落太玄。漫道经时流水绝，相思长抱伯牙弦。缥缈寒霜坠鹿卢，江州卤簿昼频呼。犹疑玉舄飞三洞，不道金尊汎五湖。径倚蓬蒿新白社，蹊寻桃李旧玄都。天门八翼星河近，试问长庚谪有无。尽日江头卧白沙，长天孤梦隔瑶华。田馀元亮曾栽秫，县接安仁旧种花。六洞浮云迎仗钺，双溪明月候飞查。菟裘半亩胜漂泊，霜落东陵正熟瓜。突兀长歌赠远游，淋漓霜色堕高秋。如闻桂树招淮上，祇为梅花别陇头。晴雪万山迷款段，夕阳千坞乱钩辀。归来咫尺堪携啸，极目云天下彩斿。"}