{"id":"634830","title":"与英卓今坐邝无傲轩西待雨","dynasty":"明","author":"释今沼","text":"仲春足和惠，众物相待发。故人耽积疴，友我憩林樾。边村凭善邻，轩牖向虚阔。颇类郊西郭，旧畴见新伐。薄阴始闻雷，殷渰试轻勃。良怀物与并，悦泽生容发。洒空已舒润，楹檐坠未卒。陂花望欲浑，海树看弥没。邝子务及时，为栏资所歇。荣橘已飘香，栽桐更逢杌。嗟予抱纤尚，远道载饥渴。湍泊与斯人，缄情谢时达。"}