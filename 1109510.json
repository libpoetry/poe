{"id":"1109510","title":"赋陈太史所筑凌云亭四首","dynasty":"宋","author":"刘宰","text":"太史曾题仲举舆，子虚赋就压蓬庐。终然不负凌云志，会向蓬莱顶上居。吏退庭空一径深，交柯密叶布繁阴。婆娑谁识先生意，恐负当时庇物心。紫烟缥缈接云霞，亭下连甍十万家。想见当年关尹子，已占柱史入京华。身自蓬莱顶上来，彩云深处见崔嵬。凭高莫作凌云想，闻说天门有诏催。"}