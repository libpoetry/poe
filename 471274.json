{"id":"471274","title":"锦衣篇答赠钱君德夫","dynasty":"明","author":"徐渭","text":"啸蹙风云悲下雨，丈夫自是人中虎。骂座曾喧丞相筵，槌鼓终埋江夏土。南州有士气不羁，应科赴召靡不为。闱中幕下岂所志，有托而逃世莫知。西河高士双眼碧，阅人多矣金在石。独许文章可将兵，到处降旗出城壁。渭也闻之笑开口，渭才敢望诸君后。小技元羞执戟人，雄心自按调鹰手。古来学道知者希，今世谁论是与非。啸歌本是舒孤抱，文字翻为触祸机。君不见，沈锦衣？"}