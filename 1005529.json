{"id":"1005529","title":"庚辰冬帅初与正仲约过阆风既而予坐病二友亦不果至辛巳四月帅初特来访予时尚在病中为予留山庵一宿而去似不欲劳予应酬耳归至中涂有诗见寄予次韵因贻正仲也","dynasty":"宋","author":"舒岳祥","text":"杜宇啼时多是雨，酴醾开后便无春。惜花底学千金子，对酒还思两玉人。良药草中闲长叶，幽禽花里巧藏身。青山百里通来往，衰病何曾厌客频。"}