{"id":"670118","title":"此儿行重寄明卿","dynasty":"明","author":"李攀龙","text":"我闻南康大如斗，明卿佐理常什九。昨日中丞抗疏荐，贤声辄满朝廷口。豫章计吏入图事，爱君未敢援以手。小臣怜才上白状，相公良久疾其首。量移亦已从浩荡，不然径逐此儿走。谁知片言触忌讳，毕竟功名成掣肘。丈夫失意分自当，穷来傍人人避藏。苦我折腰骨太劲，看他伏谒项能强。纵令慢世无不可，似尔干时岂所长。莫作拂衣少年态，宦游须使及春阳。大舒楚歌小舒舞，是处江山好断肠。王郎至今栖北海，帐前万骑绿沈枪。"}