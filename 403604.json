{"id":"403604","title":"金缕曲 哭心叙","dynasty":"近现代末当代初","author":"徐震堮","text":"臣质销亡矣。叹从今卜邻湖上，都成虚计。哀唱独弦谁予和，药物闲时谁忆。念屈指天涯知己。君去唯馀王老在，为同挥注海倾河泪。多少事，从头记。竹楼风雨同眠起。更西湖疏帘水阁，挑灯谈艺。我是醉人多妄语，赖子交情不替。冀岁晚冰霜相厉。二十五年真一吷，想平生风节如元礼。哀不尽，天方懠。"}