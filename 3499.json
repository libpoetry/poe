{"id":"3499","title":"同诸公秋霁曲江俯见南山","dynasty":"唐代","author":"储光羲","text":"天静终南高，俯映江水明。有若蓬莱下，浅深见澄瀛。群峰悬中流，石壁如瑶琼。鱼龙隐苍翠，鸟兽游清泠。菰蒲林下秋，薜荔波中轻。山戛浴兰址，水若居云屏。岚气浮渚宫，孤光随曜灵。阴阴豫章馆，宛宛百花亭。大君及群臣，宴乐方嘤鸣。吾党二三子，萧辰怡性情。逍遥沧洲时，乃在长安城。"}