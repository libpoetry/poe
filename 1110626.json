{"id":"1110626","title":"送沈昌时赴宁海令兼叙别二首","dynasty":"宋","author":"朱松","text":"俯仰尘埃二十年，天涯初此试鸣弦。正缘五斗羞陶令，莫叹三江阻郑虔。馋吏诛求何日餍，羸民凋瘵岂容鞭。故人便使来当路，终恐劳公自挽船。午潮平处落归帆，已觉离情两不堪。转手便成千日别，悲歌聊倚一杯酣。波翻别壑闻车水，青遍柔桑趁浴蚕。归路春深风日美，伴谁操笔赋幽探。"}