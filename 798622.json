{"id":"798622","title":"多丽 芒种","dynasty":"清","author":"曾廉","text":"笑先生。懒云妨了躬耕。正东轩、招宾置酒，荼蘼只有空棚。上林莺、不知何处，中原鹿、甚事干卿。衰叟龙钟，扶人倚杖，不登泰岱望蓬瀛。问江上、羊裘垂钓，可是为浮名。只赢得、几间茅屋，一卷茶经。更萧萧、诸僮散去，有人来叩柴荆。藤萝深、蓬蓬院落，鸣鸟语、款款窗棂。三日开晴，雨宵听雨，最宜人、暄浅更寒轻。是豆子、青黄时候，晴雨恰均平。年时好、莫愁无粟，那管屯兵。"}