{"id":"698116","title":"渡淮","dynasty":"明","author":"钟芳","text":"春判发京浦，及淮春已徂。君家淮水上，望望足欢娱。宾朋挈榼来，酬倡忘而吾。麦风环宇凉，槐阴沁窗疏。清时不易遇，岁月催霜颅。毋为久耽乐，焦萎待昭苏。大运贞元合，车书混瑶图。汇征萃髦彦，历历云中瑜。伊予眇何许，乘雁还淩凫。啜粟惭素饱，曾不裨锱铢。天阍在眉睫，芹曝伤予愚。炯炯宵不寐，拊心铭坐隅。"}