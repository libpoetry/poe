{"id":"691981","title":"上郡","dynasty":"明","author":"李攀龙","text":"高城窈窕四山开，西北浮云睥睨回。鼓角疑从天外落，轺车真自日边来。防胡尚借秦人策，射石犹传汉吏才。闻道朝廷思猛士，羽书飞过赫连台。叱驭何来绝塞游，独看山色向新秋。人家渐出层厓树，客路高盘断壑流。朔气忽随风雨至，孤城长傍夕阳愁。五原子弟轻烽火，马上谈经半白头。"}