{"id":"1112744","title":"斜日二首","dynasty":"宋","author":"张耒","text":"斜日归钱暑，秋容淡太虚。閒云工变易，片月自清孤。淹泊年华老，凄凉岁事馀。时违自朴拙，兴懒日萧疏。阮籍慵耽酒，文园病著书。簪缨非草野，江海得樵渔。伏尽金才壮，天高火欲流。病悰抛酷暑，诗兴得高秋。昼静尘埃少，宵凉河汉浮。青伤桐叶腻，爽夺蕙兰柔。晚岁寒将届，群芳叶不收。幽人多感慨，啼鴂助骚愁。病懒非高卧，疏迂却自由。功名与世事，摆落醉乡游。"}