{"id":"691184","title":"送唐□□操江","dynasty":"明","author":"李孙宸","text":"亦缘来白下，始得此良朋。未谢为官累，先倾出世情。投閒吾尚阻，请乞尔非轻。顿觉相关切，羞他丛桂盟。进贤冠未脱，话去几无疑。似此离尘意，差堪静者知。畏人难速避，见事已惭迟。计日分吴越，青山共紫芝。任说官无累，何如解去时。随缘事莫试，独往兴何疑。罗浮已驰檄，云水岂无期。各自寻生活，难容念别离。"}