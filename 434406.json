{"id":"434406","title":"瑞鹤仙 其一 弟李经略生朝","dynasty":"金末元初","author":"李俊民","text":"晓窗寒气峭。问小槽滴后，真珠多少。博山寿烟袅。向百花，头上梅花开了。金樽频倒。甚坐閒、犹恨杯小。记去年今日，大家同庆，太平佳兆。堪笑。浮云世事，流水生涯，南柯梦觉。风光正好。欲退时，何似闻早。把俗缘抛尽、逍遥林下，青松长伴难老。与鹤鸣、立个家风，作千年调。"}