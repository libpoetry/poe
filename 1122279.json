{"id":"1122279","title":"和郡侯劝驾韵","dynasty":"宋","author":"姚勉","text":"圣朝珍重设儒科，总总英贤入礼罗。天下岂无偕计上，日边此独得人多。仙桥快应龙头谶，工席忻聆燕衎歌。雅志不为温饱计，尚期勋业等山河。睎颜欲进圣门科，何意嫦娥剪绿罗。拾紫不知如芥易，一红也觉占春多。兴贤借此双旌重，得士欢于五裤歌。九万扶摇风力健，稳吹槎驭上天河。"}