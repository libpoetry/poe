{"id":"433426","title":"己未除日与啸麓薄游翠微元旦复至其地车中口占成四绝","dynasty":"近现代","author":"黄浚","text":"麟楦文章不放閒，岁华何事更相关。囊诗未办悤悤祭，待看城西雪后山。二客痴呆卖未能，相携来踏玉崚嶒。空山皓质谁堪拟，剩有头衔一段冰。綵胜儿童急报晴，稍从爆仗辨春声。欣符旧历浑慵记，只与山灵管送迎。阴壑荒庵㶁㶁泉，卢师残洞对孤悬。灵光寺里新题壁，明日来看已隔年。"}