{"id":"954251","title":"答吕公著见赠","dynasty":"宋","author":"欧阳修","text":"晋人歌蟋蟀，孔子录于诗。因知圣贤心，岂不惜良时。行乐不及早，朱颜忽焉衰。驰光如騕袅，一去不可追。今也不彊饮，后虽悔奚为。三年谪永阳，陷阱不知危。种树满幽谷，疏泉泻清池。新阳染山木，撩乱发枯枝。无人歌青春，自釂白玉卮。今者荷宽宥，乞州从尔宜。西湖旧已闻，既见又过之。菡萏间红绿，鸳鸯浮渺瀰。四时花与竹，樽俎动可随。况与贤者同，薰然袭兰芝。醁醅寒且醥，清唱婉而迟。四坐各已醉，临觞独何疑。昔人逢曲车，流涎尚垂颐。况此杯中趣，久得乐无涯。多忧衰病早，心在良可噫。譬若卧枥马，闻鼙尚鸣悲。春膏已动脉，百卉渐葳蕤。丹砂得新方，旧疾庶可治。尚可执鞭弭，周旋以忘疲。"}