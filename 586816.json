{"id":"586816","title":"奉赠少司马王先生荣还","dynasty":"明","author":"钟芳","text":"轩冕易为溺，何人脱屣轻。先几惩满损，昭代见仪刑。昔献三千字，今更四十龄。试将髡族颖，未足悉生平。地望三吴重，声华四裔倾。民痍苏滞隐，风纪振孤清。仗节频摧敌，筹边早著名。耜云还旧业，蜂螫彗馀腥。绥辑圻封奠，甄褒帝鉴明。乃归都府节，晋贰夏官卿。茂绩铭周鼎，舆言起旦评。台衡方系望，泉石重婴情。累疏凝宸睇，遄归遂客程。崎丘筠菊便，深渚鹭鸥并。自笑行休晚，还惊大梦醒。拚飞春浩浩，弋慕昼冥冥。食藿思维骑，投桃欲报琼。有怀聊赠赆，佳句愧阴铿。"}