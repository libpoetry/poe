{"id":"528839","title":"雨后于都司分种红蕉","dynasty":"明","author":"陆深","text":"今日不知来日事，百年枉作万年图。青青一种芭蕉树，春雨敷荣秋雨枯。忆昨岁晚雪飞白，都阃门墙映红碧。依稀记得建阳过，南北东西总为客。建阳县令薛给事，开尊北堂邀我至。对花云是美人蕉，不怕风霜逞娇媚。前月京师附书还，为传给事死谏官。见花怜花为花恼，万丈雪山毛骨寒。都司刘郎举武举，每以危言动天子。螭头豹尾不肯留，独鞚花虬行万里。万里边庭绝羽书，手种芭蕉三百株。一宵蹄齧苦不戒，粉碎玉人伤绿珠。共汝朝来有归兴，细雨沈沈满三径。携锄斸取旧根荄，且种窗前欹枕听。"}