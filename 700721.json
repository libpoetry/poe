{"id":"700721","title":"五月二十二日㮚死踰旬僮子以其所为诗三卷及杂集回文稿呈览悲悼之馀令之缮写成帙用寄渼陂先生为㮚较定将图入梓漫成二诗以写予怀","dynasty":"明","author":"康海","text":"生儿望长成，儿长吾已老。自谓百事足，讵知夭横早。儿童搜故书，颇获见遗稿。文思顾葳?，曲折未探讨。岂羡长吉名，仍并郦炎好。造物忌瑰奇，成性返灵灏。一读既一悲，千读则千懊。倘假十年龄，尚齐圣哲造。元理杳莫测，吾欲问穹昊。儿气甚宏达，少有丈夫容。博识物岂眩，逸思若风从。俯仰鲜中诎，奋迅有孤踪。苟能假天命，郁为今词宗。顾我忝明德，神理夺所钟。英物且凋丧，况云痴与庸。岂无子夏戚，尚虞用昭凶。绪馀今似君，烦将附秦雍。"}