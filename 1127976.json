{"id":"1127976","title":"正月念三日以南床劾论去国憩净慈客馆苏税院惠二诗和韵","dynasty":"宋","author":"程公许","text":"意不求全那得毁，本来知足岂须多。世途何处非乘险，古井如今已不波。缘督更须师漆吏，乞墦可使愧邹轲。君看野马难羁束，宁羡天街想玉珂。寄包古刹客过门，煨芋残炉晚未温。万里风尘迷远望，三峰文献接诸孙。湖山春动饶佳趣，杖履时来共至言。一笑老仙堤柳畔，人间谁怨复谁恩。"}