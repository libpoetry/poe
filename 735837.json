{"id":"735837","title":"从天宁寺后望迷楼蜀冈一带遗址","dynasty":"清","author":"陈维崧","text":"秋原何淡沱，荒溪奔相互。清潭最明迥，丹嶂极修嫭。我来驻精蓝，回飙已凝冱。手招出泽臞，目协沧洲趣。影堂枕独冈，塔院背双树。丽瞩果不穷，流怀获所遇。飒沓缭垣秋，窈窕寒塘暮。绕郭垣陂陀，攀萝匝狐兔。缅思仁寿年，遗踪倏成故。忧来多颓基，乐往鲜完祚。萧萧紫极宫，恻恻红颜墓。坐深暝翠沈，松花落如雨。"}