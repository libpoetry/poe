{"id":"829911","title":"五月二日雨中感怀","dynasty":"清末近现代初","author":"黄节","text":"竹裹红丝角黍香，旧风闾里说端阳。北来十载萧条过，岂意今年更乱亡。不持国纪日相残，坐视民饥自爱官。一月旱云三夜雨，等闲摧尽数花兰。侏儒不饱朔仍饥，杀夺当前正此时。庭树野鸦驱宿鸟，几何同不作流离。张君讯有南行计，王子书来劝北廑。毕竟一身同越鸟，三年能了故宫文。诸大重逢鬓亦斑，结庐近水得长闲。因循便过榴花节，未必能寻湖上山。半塘水戏珠江曲，兵事荒凉过十秋。争利杀人南北一，老来吟叹海绡楼。"}