{"id":"1083489","title":"题弟茂通斗斋","dynasty":"宋","author":"范浚","text":"昔人骄豪自髫鬌，万里浪欲乘风破。暮年志计转难量，眼看一州如斗大。今君容膝能自安，高馆不与身相关。作斋似斗意阔达，宇量宁妨广百间。足明居世惟知足，宽窄在心非在屋。莫言斋小碍人眉，清绝坐销愁万斛。奉身那用有馀为，身稳心安君自知。软褥傍炉时枕肘，不须小帐更低垂。也知丈室含无际，自有壶公容客地。斗斋我已戏题诗，斗酒还当就君醉。"}