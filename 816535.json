{"id":"816535","title":"题郭餐雪小照片四绝句","dynasty":"清","author":"曾习经","text":"夜色沉沉隐书幌，秋空历历动星辰。王郎斫地杜陵老，青眼高歌信有神。读书万卷空复尔，怅望千秋亦惘然。似有才人吊黄祖，不妨重赋鹦鹉篇。遥夜月痕窥隐隐，空山竹露滴涓篇。琴丝帖妥炉烟定，猛省红尘二十年。桃叶桃根总不如，江山清怨却踌躇。碧云无际风潮晚，独倚船舷读道书。"}