{"id":"708053","title":"疏帘淡月 其一 雨后幼平表弟、子谅内弟招饮观剧，演隋末故事。","dynasty":"明末清初","author":"梁清标","text":"雨馀如沐。正暑气乍消，阶除新绿。有客樽开琥珀，骈罗丝肉。珠帘高捲斜阳里，扇薰风、小堂花竹。遏云弦管，忘形亲串，清欢何足。叹当日、陈隋竞逐。看萤苑迷楼，皆成荒麓。重演繁华莲镜，光涵冰玉。扬州烟月浑如旧，更谁翻、夜游清曲。兴亡一梦，且酬佳夕，笑燃银烛。"}