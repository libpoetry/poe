{"id":"38727","title":"步虚词·令我洞金色","dynasty":"唐代","author":"吴筠","text":"令我洞金色，后天耀琼姿。心协太虚静，寥寥竟何思。玄中有至乐，淡泊终无为。但与正真友，飘飖散遨嬉。禀化凝正气，炼形为真仙。忘心符元宗，返本协自然。帝一集绛宫，流光出丹玄。元英与桃君，朗咏长生篇。六府焕明霞，百关罗紫烟。飙车涉寥廓，靡靡乘景迁。不觉云路远，斯须游万天。"}