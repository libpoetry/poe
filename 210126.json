{"id":"210126","title":"丹凤吟·暗柳烟深何处","dynasty":"宋代","author":"陈允平","text":"暗柳烟深何处，翡翠帘栊，鸳鸯楼阁。芹泥融润，飞燕竞穿珠幕。秋千倦倚，还思少年，袜步尘轻，衫裁罗薄。陡顿芳心暗老，强理新妆，离思都占眉角。过了几番花信，晓来剗地寒意恶。可煞东风，甚把夭桃艳杏，故故凌铄。伤春憔悴，泪矗粉腮香落。挑脱金宽双玉腕，怕人猜偷握。渐芳草，恨画阑、休傍著。"}