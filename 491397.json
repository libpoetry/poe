{"id":"491397","title":"病起理发","dynasty":"明","author":"刘崧","text":"卧病七十日，我发如毡茵。沈绵旷时理，卷郁乃不伸。徒蒙垢腻积，虮虱来相亲。?咂无遗肤，搔之反纷缤。兹辰风日佳，隐几支羸身。梳栉试剪摘，洒洒开风尘。蓬然满其梳，易若振槁榛。恒恐自兹始，种种空轮菌。傍有笑且言，子何昧所因。四序一气尔，荣悴若环循。凋零岂不秋，萌蘖方复春。不见柏与松，相承为旧新。矧子属壮强，盛气方向晨。六淫戒侵慝，所养贵得均。肤革苟充盈，宁伤发生仁。兹言颇有契，我志岂遂沦。被衣衡门下，反视怡心神。微风从南来，且复正葛巾。晞之跂阳阿，庶以怡天真。"}