{"id":"54620","title":"妾薄命·春风转蕙披兰","dynasty":"明代","author":"王廷陈","text":"春风转蕙披兰，高台曲榭中连。经堂入奥张筵，秦筝赵瑟俱前。鸣弦度曲双妍，轻奉纨袖衽。宛若游龙翔鸾，翠盘金爵阑干。呈能角技为欢，种种厌射更端。眼看阳景西驰，高张兰烛承晖。车倦马怠不辞，但歌不醉无归。夜深坐促尊移，含悰送意向谁。众中色授君知，愿言并蒂双栖。恶闻易别轻离，伫立不胜彷徨。独宿寤言难忘，何以报君明珰。起视银河烂光，牛女咫尺相望。终夜不成报章。"}