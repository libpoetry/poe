{"id":"309294","title":"长亭怨慢·次公词来，怀想弥殷，依调赋答","dynasty":"现代","author":"赵尊岳","text":"甚容易离肠轻诉。暝色高楼，剪镫谁絮。点检清欢，料量幽梦，惜羁羽。两潮声里，花落后，多风雨。何况更雏莺，早啼彻天涯芳序。驿路。认垂杨罨画，开遍锦屏洲渚。鸳鸯识我，只销酒玉容何许。倘镜槛旧约能寻，肯零落江关词赋。尽侧帽凭阑，难遣伤春情绪。"}