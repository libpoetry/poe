{"id":"9540","title":"赠别王侍御赴上都","dynasty":"唐代","author":"韩翃","text":"翩翩马上郎，执简佩银章。西向洛阳归鄠杜，回头结念莲花府。朝辞芳草万岁街，暮宿春山一泉坞。青青树色傍行衣，乳燕流莺相间飞。远过三峰临八水，幽寻佳赏偏如此。残花片片细柳风，落日疏钟小槐雨。相思掩泣复何如，公子门前人渐疏。幸有心期当小暑，葛衣纱帽望回车。"}