{"id":"1005321","title":"七月望日避地省坑存思庵留题时章林出白石可为水晶有旨差路县官同金玉提举差夫取凿又宿兵守之吏卒旁午指予为上户求鸡羊酒米油铁无以应其求且不堪其屡也来避于此予念自丁丑之乱至此凡三避矣僧旧屋更新怅然有感因赋之","dynasty":"宋","author":"舒岳祥","text":"去家无十里，过岭即他乡。避地身三到，伤时泪数行。高檐齐古树，新屋背斜阳。我欲相邻住，青山志未偿。"}