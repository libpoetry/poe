{"id":"367460","title":"齐天乐·苍崖落尽松华雨","dynasty":"清代","author":"黄燮清","text":"苍崖落尽松华雨，秋痕乍添幽草。暗水鸣琴，丛篁戛玉，石磴随烟盘绕。横空雁早。正坠叶惊寒，大江浮晓。游戏飞琼，佩环声在碧云杪。仙人炼丹去矣，涧薪谁束取，闲煮茶灶。世事鸿毛，天风鹤背，未许青丝催老。斜阳下了。看海月磨铜，画栏飞到。一磬空山，夜凉尘梦扫。"}