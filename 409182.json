{"id":"409182","title":"题杜柴扉百柴扉图","dynasty":"近现代","author":"刘咸荥","text":"阖户谓之坤，辟户谓之乾。一阖一辟谓之变，百变有人居其先。杜君因之辟奇想，百柴扉说著于篇。江山风月无常主，柴扉之名随境迁。老子机缄启自昔，众妙之门探其玄。东坡化身以百计，水光荡漾同其圆。放翁家家画团扇，须眉如雪含清妍。晋政多门国乃乱，纷纷起伏徒争权。华屋朱门鬼瞰室，邱墟寂寞生寒烟。古今出入一转瞬，肯令长此百忧煎。吁嗟乎，名场利圃安所归，百年一身微乎微。工部乾坤一草亭，杜君风雨百柴扉。异地皆然同感慨，野老家风仍不违。百家纷腾争置喙，门户之见诚觉非。何如江干结茅屋，门开花底迎朝晖。百重飞泉出树杪，春禽百舌啼烟霏。百篇诗成雕鹗健，百城书拥蠹鱼肥。百柴扉中安且固，更从何处思奋飞。"}