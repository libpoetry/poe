{"id":"412717","title":"题玄楼雪夜联句图","dynasty":"近现代","author":"涂世恩","text":"玄宇沉沉欲翻雪，一夜严城锢寒铁。灯前相濡炉不温，俄惊瓦上飘玉屑。小楼冻压诗作魔，外冷宁敌此心热。陈侯英英笔有神，手抉地肺探虎穴。看人白眼双鬓皤。灵光夜炯心头血。紫髯后人工写生，弹指台阁生丘垤。西山挂梦一角青，坐令猿鹤笑人拙。灯前叉手领二豪，茫茫尘海皆虮虱。短歌长吟接咿嚘，花面为说阿难偈。吾曹端合生太平，随分耕凿歌帝德。不然自甘作殷顽，麦秀之章写哀烈。乱世偷活鸡犬羞，吾生邂逅应结舌。马耳东风且休论，方寸未觉桃源隔。传真偶留指爪痕，照坐峨峨屋山洁。"}