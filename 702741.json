{"id":"702741","title":"閒处光阴轩为章文浩二首","dynasty":"明","author":"董纪","text":"窈窕轩窗面北开，百花都是旧时栽。青天有影池中见，白日无光树底来。酒令逡巡香未过，棋声剥啄梦初回。阑干朝暮惟多景，不着凡间一点埃。宜捲湘帘且莫垂，要看清景半涵池。云过影落萍开处，风起声来竹动时。对客不辞分险韵，留僧必欲了残棋。日长犹恨无消遣，髣髴仙家岁月迟。"}