{"id":"1065252","title":"第十五祖真赞","dynasty":"宋","author":"释德洪","text":"石彪肉醉，木驹夜嘶。我此三昧，非识情知。应缘而现，不落思惟。是故钵水，以针投之。如仲尼韶，如子期琴。又如萧何，而识淮阴。无言可寄，无迹可寻。粲然现前，传之以心。穴像之目，我岂慢神。指树之耳，我知其因。物我如是，所立皆真。随其妙用，见我全身。稽首真慈，为僧中王。如万星月，见者清凉。尚以众生，不信为伤。盖盲者咎，非光掩藏。"}