{"id":"1040512","title":"冯允南远贶佳作有舜律远相通之句因次韵寄之","dynasty":"宋","author":"范镇","text":"盛旦真明圣，平生伏至公。遭逢不世出，覆露与天同。谅直诚多勉，谋猷愧罔功。后王明若日，夷夏庆同风。喜气中兼外，欢谣北至东。敢图严密禁，擢处太清宫。峻拔山形大，高明地望雄。起居无忘古，坐卧只思忠。论乐嗟沦废，求音扣寂空。大和非隐伏，至理自穹崇。暧昧幽还显，尊卑降复隆。使人思舞凤，如弋慕飞鸿。世事安清谧，人心处正中。至醇当直诣，精义故旁通。本自关瑶律，还须抚素桐。天材由圣作，物理要人穷。往古为经始，来今是考终。云为极微妙，襟抱贮冲融。敛聚阴阳气，窥观造化工。因君说乐事，诗咏照光虹。"}