{"id":"924976","title":"寒食赠游压沙诸君","dynasty":"宋","author":"苏辙","text":"城南压沙古河淤，沙上种梨千万株。隆冬十月我独往，风吹叶尽枝条疏。老僧屈指数春候，却后百日花当苏。微风细雨膏润足，枝头万万排明珠。齐开竞发不知数，照曜冰雪明村墟。此时官闲得游赏，长堤平稳宜骖驹。寺门古木芽叶动，仓庚布谷相和呼。及时行乐不可缓，岁长春短花须臾。僧言我意两相值，欲往屡已脂吾车。今朝寒食烟火断，薄云蔽日风沙除。此花久已待我至，况有朋友相携扶。来邀反覆不能往，岂独负君花已辜。诸君高迈足才思，佐酒况得万玉奴。坐中未醉慎无起，倒戴当使山公如。"}