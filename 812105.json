{"id":"812105","title":"生辰日","dynasty":"清","author":"孙原湘","text":"卖冰声唤小窗眠，梦想江南远似天。记得年年今日事，并头花下拜双仙。鸥波仙馆即莲台，绣佛炉香煖不灰。应有兜罗绵样手，笑持荷叶捧觞来。小阮风情记我家，与君同日好年华。而今憔悴相如病，辜负芙蓉脸际花。更有参军小妹清，藕花生日一齐生。无端吹折同心蒂，零落红衣画不成。"}