{"id":"489500","title":"哀宋姬","dynasty":"明","author":"袁华","text":"膏吾车以北征兮，邅黄龙之故城。山川蚴蟉以郁盘兮，维完颜氏之所京。系二世之雄特兮，日从事乎兵革。何靖康之蒙尘兮，身降庶而窜谪。粤王枢之有女兮，亦俘累而在行。符玉文之印谶兮，充下陈兮椒房。甘委命而尽节兮，羌陨身而奚益。俟事机之可乘兮，虽九死而不惜。胡宋祚之中衰兮，徙二帝于穷山之阴。昧大义而共戴天兮，荃不愧于中心。陈谠言之謇謇兮，矢弗从而继以死也。何彼苍之不鉴其忠诚兮，竟损生于匕首也。噫吁戏天乎不仁兮俾独撄其荼毒，父为虏兮国随覆。身既死兮雠不能复，谋弗克兮为大僇。哀幽愤兮不平，河流汤汤兮征鸿肃肃。金源兮走鹿，祐陵兮拱木。陈吾辞兮吊贞淑，魂其归来兮故国。"}