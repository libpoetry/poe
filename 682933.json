{"id":"682933","title":"留都迎景王驾并候谒陵次康太司空韵二首","dynasty":"明","author":"尹台","text":"紫凤箫吹白玉京，遥欣缑驾降仙瀛。河山气拥菁茅社，日月光悬磐石明。春暖岸花迎羽卫，雨晴江草冒华英。神明帝胄同休历，伫迓璇衡丽正平。圣日重辉颁八方，中天玉几坐垂裳。朱维节引蛟鼍避，紫寝宫开龙虎翔。蕊录九传承祚永，萝图千纪应时昌。祥麟绂角瞻仁表，茂泽宜流江汉长。"}