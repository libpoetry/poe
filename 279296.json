{"id":"279296","title":"瑞鹤仙·儗游匡庐，先赋此为山灵讯","dynasty":"现代","author":"周岸登","text":"雪晴天子嶂。喜劫后、山灵似人无恙。芙蓉丽仙掌。映湖波遥斗，二姑眉匠。非烟下上。税悬装、萝扃岫幌。坠鬘云、五老峰巅，俯谢世尘清旷。盈望。霞横山带，日照香炉，瀑翻银浪。星宫素氅。骖鹤驾，共来往。问餐霞、仙侣沧江一卧，事影应劳梦想。漫相遭、旧楚狂人，凤歌自响。"}