{"id":"897769","title":"寿阳歌","dynasty":"宋","author":"张耒","text":"寿阳楼前淮水碧，寿阳美女如脂白。李郎青鬓照青衫，曾在花前作狂客。伯劳睡重花枝晚，时许蜻蜓一偷眼。欢娱虽少恨已多，纤手红笺挥翠管。淮阳归来春已暮，夜夜梦魂淮上去。欲歌旧曲只添愁，画得双蛾不能语。有客南来从寿春，众人笑问动精神。自从柳别章台后，攀折风光知几人。已伴春衫辞侧帽，不怕娇啼随意笑。嗟君耿耿独相思，须信多情是年少。"}