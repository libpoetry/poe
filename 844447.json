{"id":"844447","title":"望家书二首","dynasty":"清末民国初","author":"金武祥","text":"屈指隔重慈，一年又半矣。何以慰羁愁，所幸书一纸。忆昔别母时，干戈方未已。长江限南北，扰扰苦流徙。家贫亲且老，饥驱无定止。遥知倚闾人，日日念游子。昨宵魂梦中，髣髴归乡里。中夜起徘徊，梦境难悬拟。频望消息来，万金真可抵。胡为年复年，沈沈竟如此。登高望白云，独叹秋风里。远游别吾母，幸从吾父行。何期又适楚，仍隔三千程。阿咸镇襄阳，藉慰羁旅情。一卷纪行诗，寄示原详明。今春赴三湘，流转何频频。候已易鹒蟀，书未传鸿鳞。道路既无阻，久滞知何因。陟岵屡瞻望，孺慕奚由伸。浮沈且莫叹，色笑何时亲。纵有一纸书，琐碎难具陈。安得缩地方，问对长趋庭。"}