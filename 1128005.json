{"id":"1128005","title":"自七曲祠下乘马至上亭二首","dynasty":"宋","author":"程公许","text":"征鞍不怕朔风颠，揽尽鱼凫气脉全。秦岭剑攒青不断，潼江带小碧相连。五云楼殿元皇宅，一柱西南半壁天。分职幽明两无愧，玉关快马洗风烟。仗卫森严九虎关，从前错为敌人宽。那知黄竹瑶池梦，历尽青天蜀道难。回首烟尘三辅隔，惊心风雨五更寒。淋铃一曲上亭驿，好并千秋金镜看。"}