{"id":"727276","title":"咏画屏风诗二十五首","dynasty":"南北朝","author":"庾信","text":"侠客重连镳，金鞍被桂条。细尘鄣路起，惊花乱眼飘。酒醺人半醉，汗湿马全骄。归鞍畏日晚，争路上河桥。浮桥翠盖拥，平旦雍门开。石崇迎客至，山涛载妓来。水纹恒独转，风花直乱回。谁能惜红袖，宁用捧金杯。停车小苑外，下渚长桥前。涩菱迎拥楫，平荷直盖船。残丝绕折藕，芰叶映低莲。遥望芙蓉影，只言水底燃。昨夜鸟声春，惊鸣动四邻。今朝梅树下，定有咏花人。流星浮酒泛，粟瑱绕杯唇。何劳一片雨，唤作阳台神。逍遥游桂苑，寂绝到桃源。狭石分花径，长桥映水门。管声惊百鸟，人衣香一园。定知欢未足，横琴坐石根。三春冠盖聚，八节管弦游。石险松横植，岩悬涧竖流。小桥飞断岸，高花出迥楼。定须催十酒，将来宴五侯。高阁千寻起，长廊四注连。歌声上扇月，舞影入琴弦。涧水才窗外，山花即眼前。但愿长欢乐，从今尽百年。日晚金槌络，朱轩流水车。?拂缘堤柳，甍飘夹路花。定迎刘碧玉，将过阴丽华。非是高阳路，莫畏接䍦斜。徘徊出桂苑，徙倚就花林。下桥先劝酒，跂石始调琴。蒲低犹抱节，竹短未空心。绝爱猿声近，唯怜花径深。千寻木兰馆，百尺芙蓉堂。落日低莲井，行云碍芰梁。流水桃花色，春洲杜若香。就阶犹不进，催来上伎床。捣衣明月下，静夜秋风飘。锦石平砧面，莲房接杵腰。急节迎秋韵，新声入手调。寒衣须及早，将寄霍嫖姚。出没看楼殿，间关望绮罗。翔禽逐节舞，流水赴弦歌。细管吹丛竹，新杯卷半荷。南宫冠盖下，日暮风尘多。玉柙珠帘卷，金钩翠幔悬。荷香薰水殿，阁影入池莲。平沙临浦口，高柳对楼前。上桥还倚望，遥看采菱船。高阁千寻跨，重檐百丈齐。云度三分近，花飞一倍低。吹箫迎白鹤，照镜舞山鸡。何劳愁日暮，未有夜乌啼。河流值浅岸，敛辔暂经过。弓衣湿溅水，马足乱横波。半城斜出树，长林直枕河。今朝游侠客，不畏风尘多。度桥犹徙倚，坐石未倾壶。浅草开长埒，行营绕细厨。沙洲两鹤迥，石路一松孤。自可寻丹灶，何劳忆酒垆。上林春径密，浮桥柳路长。龙媒逐细草，鹤氅映垂杨。水似桃花色，山如甲煎香。白石春泉上，谁能待月光。白石春泉满，黄金新埒开。戚里车先度，兰池马即来。落花承舞席，春衫拭酒杯。行厨半路待，载妓一双回。将军息边务，校尉罢从戎。池台临戚里，弦管入新丰。浮云随走马，明月逐弯弓。比来多射猎，唯有上林中。三危上凤翼，九坂度龙鳞。路高山里树，云低马上人。悬岩泉溜响，深谷鸟声春。住马来相问，应知有姓秦。聊开郁金屋，暂对芙蓉池。水光连岸动，花风合树吹。春杯犹杂泛，细果尚连枝。不畏歌声尽，先看筝柱欹。洞灵开静室，云气满山斋。古松裁数树，盘根无半埋。爱静鱼争乐，依人鸟入怀。仲春徵隐士，蒲轮上计偕。今朝好风日，园苑足芳菲。竹动蝉争散，莲摇鱼暂飞。面红新著酒，风晚细吹衣。跂石多时望，莲船始复归。金鞍聚碛岸，玉舳泛中流。画鹢先防水，媒龙即负舟。沙城疑海气，石岸似江楼。崩槎时半没，坏舸或空浮。定是汾河上，戈船聊试游。竟日会春台，芙蓉承酒杯。水流平涧下，山花满谷开。行云数番过，白鹤一双来。水影摇丛竹，林香动落梅。直上山头路，羊肠能几回。"}