{"id":"662648","title":"剖心恸","dynasty":"明","author":"石宝","text":"万象宫中铁鸾舞，金轮压碎中原土。龙雏累累血刃红，房州天子亦姓武。开门告密死恨迟，李家神灵那得知。英雄相顾入鼎俎，栋摧梁折谁能支。皇嗣寔不反，臣心端可明。佩刀掣断黄丝缨，忠肝义胆照日星。大呼彻天鬼下听，周屠不语来屠醒。帘前鹦鹉踯躅鸣，刀圭桑线何多情。君王从此脱奇祸，保国存孤勋始大。鼎彝谁勒定唐功，太常工与狄梁公。吁嗟贵贱道可同，万世栗烈增刚风。"}