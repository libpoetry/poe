{"id":"707955","title":"昼锦堂 其一 送二兄，予告归里","dynasty":"明末清初","author":"梁清标","text":"鸦乱斜阳，林吹寒赖，极目秋满燕关。惆怅无端别绪，又送兄还。去逐平沙孤雁影，何堪城阙菊花天。君恩重，赐沐清时，风携两袖归田。离筵。樽酒外，骊唱里，白云遮断家山。忆昔惊涛骇浪，共与回旋。喜看新结渔樵侣，愧余犹滞鹭鹓班。频回首，闲尽故园丛桂，并隐何年。"}