{"id":"771160","title":"法曲献仙音•白鹤山极乐寺高楼面海，晴雨半山，夏秋瞬变，夜坐成赋","dynasty":"清","author":"陈匪石","text":"舟逐萤光，树藏鸦色，望入蛮天深处。岫月轻招，海波狂吸，诗情暗消樽俎。又半卷炎氛去，岩腰洗秋雨。悄无语。共鱼龙、梵音倾听，更箭短、催动寺楼钟杵。冉冉鹤南飞，念家山、知在何许。倦笛吹残，信人间、还有歧路。任孤鸢跕影，占断隔溪尘雾。"}