{"id":"760477","title":"白鹤峰访东坡故居","dynasty":"清","author":"丘逢甲","text":"噫嚱乎嗟哉！礼部尚书兼端明殿翰林侍读两学士，已降宁远军节度之副使，更令惠州与安置。两徙合江楼，两迁嘉祐寺。白鹤新居始经始，上梁文已成，凿井事兼纪。堂名德有邻，邻者岂惟翟夫子？林行婆家酒何旨！钓鱼有矶瞰江水。斋名思无邪，诗案可勿起。亦有西湖可行乐，堤之桥之尤可喜。已拟携家老于此，一住四年春睡美，奈何复遣落儋耳！人言东坡仙果仙，人言东坡死不死。东坡海外竟归矣，只因曾饱惠州饭，白鹤千年震遗址。峨峨祠宇峰头峙，朝云有旁龛，过子亦从祀。更祀稚川与元亮，先生可谓有邻已。墨沼朱池尚宛然，我来访古秋城边。文章光燄磨蝎避，耿耿奎宿方行天。"}