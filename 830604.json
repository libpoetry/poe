{"id":"830604","title":"兰陵王·咏柳","dynasty":"清末民国初","author":"夏孙桐","text":"为谁碧。千缕春愁似织。年时见、拖雨弄晴，此树依稀玉河侧。长条覆路直，金勒犹嘶过迹。东风紧、飘尽暗尘，怊怅携柑倦游客。春痕试寻觅。对蔓草瀛亭，斜照铜陌。迟莺早、燕沈消息。空青眼抛汝，白头催我，灵和前事付过翼。叹人已非昔。羌笛。听吹入。又郭黯烽晨，旗闪烟夕。漫天飞絮浮云隔。念千里芳堠，五湖幽宅。声声桥上，唤杜宇，去未得。"}