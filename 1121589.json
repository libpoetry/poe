{"id":"1121589","title":"出守桐庐道中十绝","dynasty":"宋","author":"范仲淹","text":"陇上带经人，金门齿谏臣。雷霆日有犯，始可报君亲。君恩泰山重，尔命鸿毛轻。一意惧千古，敢怀妻子荣。妻子屡牵衣，出门投祸机。宁知白日照，犹得虎符归。分符江外去，人笑似骚人。不道鲈鱼美，还堪养病身。有病甘长废，无机苦直言。江山藏拙好，何敢望天阍。天阍变化地，所好必真龙。轲意正迂阔，悠然轻万钟。万钟谁不慕，意气满堂金。必若枉此道，伤哉非素心。素心爱云水，此日东南行。笑解尘缨处，沧浪无限清。沧浪清可爱，白鸟鉴中飞。不信有京洛，风尘化客衣。风尘日已远，郡枕子陵溪。始见神龟乐，优优尾在泥。"}