{"id":"1250022","title":"赋少尹乃元臣为东平郡王之诸孙求诗","dynasty":"元末明初","author":"吴克恭","text":"圣历开文运，王章定武功。大人推部落，开府冠山东。日月旂常异，河山带砺同。诸孙传赤舄，小雅播彤弓。一命起居注，载趋长乐宫。掖庭官济济，淮浙赋中中。窃忌徵求急，方来福禄崇。翱翔鸾凤日，逆顺马牛风。帝力生成大，人心灌溉公。共图歌政理，多稼答年丰。"}