{"id":"443914","title":"夜飞鹊 依清真四声","dynasty":"当代","author":"熊盛元","text":"凭栏望烟岫，林霭青青。修竹恍似娉婷。遥闻玉佩天外响，泠然风送芳馨。依稀素娥下，正裙裾飘举，步履轻盈。湖波漾梦，倦眸舒、一鉴云平。魂坠鹭滩鸥渚，秋水荡幽怀，聊慰凄清。犹记当年分袂，团荷滴露，珠泪凝冰。夜蛩暗泣，看银河、几点残星。叹仙缘多阻，尘心未洗，兀自伤情。"}