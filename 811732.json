{"id":"811732","title":"暮春同于桐江汪钟如吴五崖游张氏园晚过啸公房并蒲浪","dynasty":"清","author":"田雯","text":"切城最苦名园少，觅路幽寻古寺隈。扫径何曾嫌客过，入门忽漫见花开。亭边小沼春泉响，衣上新泥燕子来。茗碗棋枰消永昼，不妨随意坐莓苔。蓝尾酒香寒禁火，担头饧熟软胶牙。可怜前日清明雨，悔不来停下泽车。随地编篱铺石子，隔轩栽竹映窗纱。催人节物春光老，堕尽柳绵开楝花。无赖春光三月新，马蹄不厌蹋芳尘。桃花有路寻渔父，春水无波赋丽人。为掘药苗携仆至，少餐厨蕨恕僧贫。群鸡乱叫牛羊下，归路黄昏雨垫巾。"}