{"id":"292186","title":"摸鱼儿·晚春词","dynasty":"现代","author":"张慎仪","text":"经几番、雨丝风片，东皇无意留恋。惜春洒尽情鹃泪，谁道黄莺能劝。劳缱绻。毕竟是、枝头浓艳难重现。春情太短。只赚得零星，湿红坠粉，镇日写幽怨。春梦乱。梦绕画阑千遍。只愁春去无伴。迟回将酒花前饯，那不使人悽断。东风懒。和不散，游丝反被游丝罥。仙轺且缓。待绝代才人，钩心斗角，撰出春归卷。"}