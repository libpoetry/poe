{"id":"815856","title":"十八滩","dynasty":"清","author":"顾文渊","text":"荒荒异县经万安，毒雾散影分林峦，暮愁雨宿朝风餐。前途遥数十八滩，一滩一险俱心寒。青螺层层如抱拥，石插旋涡各森耸，寒流百道喷石孔。七千里外宋孤臣，落拓滩头说惶恐。暮帆齐落喧鸣铙，村人堵立林塘坳，利箭在箙弦在弰。不知何山逐獐鹿，亘天野火烧黄茅。危矶千丈蔽天宇，长年日晚忽停橹，月逆行云吞复吐。虎伥啼过断人声，丛莽中间伏强弩。烟中捩舵水倒冲，千篙争力怖杀侬，森森石齿排剑锋。人言险滩最天柱，水底白日蟠蛟龙。"}