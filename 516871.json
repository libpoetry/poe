{"id":"516871","title":"为张邦英题钱舜举折枝梅花","dynasty":"明","author":"龚敩","text":"西湖美人风韵奇，玉为资质冰为肌。江梅向暖开南枝，美人与之同襟期。月香水影有妙句，横斜浮动无人知。世间凡卉不敢并，香名万古芳菲菲。罗浮美人亦大好，笑靥盈盈破春早。明日萧条客梦醒，参横月落春光老。怊怅松林不见人，多情翠羽空相恼。繁花乱插满头归，芳心寂寞忧心捣。吴兴美人真可人，兴来亦写梅花真。奇奇怪怪发天趣，斯须幻出江南春。疏花绰约有生意，鲛绡半幅无纤尘。固知佳画不易得，百年谁复藏其珍。朝云不入梨花梦，铃阁无声画屏冻。淑态偏嫌夜雪欺，幽风不许春风动。意态娉婷富贵羞，精魂冷落清寒共。时揩病目一摩挲，万紫千红竟何用。山阴古多图与书，张郎自是山阴癯。平生爱画入骨髓，得此寘之座右隅。我生亦有画梅癖，对此不觉形神俱。含丹吮墨我不如，还君此画长嗟吁。"}