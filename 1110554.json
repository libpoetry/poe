{"id":"1110554","title":"题宜兴闾邱令巢凤亭二首","dynasty":"宋","author":"孙觌","text":"老仙蹑两凫，自歌于蔿于。千岑对隐几，万竹绕直庐。上有丹凤穴，巢居插脩梧。奇毛间五采，斓斑此英雏。啾啾黄雀群，百陋见一姝。追风嚇六鹢，逐日坠九乌。芝田有遗啄，握粟未可呼。天池九万里，一飞试南图。少年有殊相，瓠白非臞儒。三吴山水窟，见此紫凤雏。家无儋石储，腹有万卷书。陈编践刍狗，博具抵牧猪。手持半段枪，伎痒始一呼。倒海探龙颔，据地捋虎须。有客持钧枢，大书表其闾。盛事传不朽，画入荆溪图。"}