{"id":"808799","title":"游北湖，怀昌黎公。湖在郴州北郭外，周广可四十里，今皆为稻田矣。去年，程春海先生属刺史惠安曾钰于道侧蓄一池，祠昌黎于其上","dynasty":"清","author":"郑珍","text":"秧针麦浪水萦渠，山斗苍茫落照余。湖地四边今叱犊，昔年中夜此叉鱼。长船大炬无留影，斗硕波澜有别潴。怅对沧桑忆三彀，暮烟幂幂久踟蹰。"}