{"id":"114556","title":"次韵元实病目","dynasty":"宋代","author":"黄庭坚","text":"道人尝恨未灰心，儒士苦爱读书眼。要须玄览照镜空，莫作白鱼钻蠹简。阅人朦胧似有味，看字昏涩尤宜懒。范侯年少百夫雄，言行一一无可柬。看君眸子当了然，乃称胸次常坦坦。如何有物食明月，泪睫陨珠衣袖满。金篦刮膜会有时，汤熨取快术诚短。君不见岳头懒瓒一生禅，鼻涕垂颐渠不管。"}