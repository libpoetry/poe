{"id":"1252852","title":"偶成","dynasty":"元末明初","author":"王冕","text":"青山绿水从人爱，野鹤孤云与我同。所适不须论丑好，相逢漫尔说英雄。乐游花木萧萧雨，梓泽亭台澹澹风。兴废故无今昔异，几回搔首月明中。二月江亭野色明，杨花飞散雪盈盈。盐烟半入海气白，风雨忽来溪树鸣。离思厌听孤燕语，客情无奈乱山青。明朝又上长安道，却望咸阳旧帝京。"}