{"id":"919918","title":"拟古 其三","dynasty":"宋","author":"苏泂","text":"汉光昔未遇，颇为兄嫂欺。谁知韩王信，本是屠沽儿。他时筑将坛，意气帝者师。中兴屏新莽，长剑诛赤眉。皇天生一物，大小随其资。例令饥与寒，何以生育为。永言观厥成，圆璧殊方圭。天意定不尔，变化应须时。少小弄文翰，把笔能哦诗。十五学缀文，如茧中抽丝。青云付达官，十九名新知。南辕异燕路，鄙笑无挈提。甘心穷阎中，疏食黄瓜齑。区区蠹鱼习，槁死不可医。閒斋秉微尚，高视圣者师。谩言苦如荼，谁信甘如饴。"}