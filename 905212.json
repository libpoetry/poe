{"id":"905212","title":"送黄仲甄赴廷试","dynasty":"宋","author":"李吕","text":"我昔尝为东南行，烦君载酒送城阈。酒阑上马意恻怆，似叹飞沉异鳞翮。我言君岂哙等伍，霜蹄偶蹶未为失。整衔易辔便千里，宁比驽骀才寸尺。转头日月曾几何，君已声名满蟾窟。笑呼扁舟下吴会，去意猛作秋鹰掣。君家艺德知何年，弟兄头角俱突兀。仙枝万丈不供折，人家生子叹豚犊。春归洲渚波面肥，江神为君好风日。君王正御紫宸朝，蜀士半居青琐闼。牵联即日九天上，判司卑凡等厮役。向来于我作鱼羡，吾今洗眼看鹏击。人生行止特未定，遇坎乘流听造物。唯有名节不可污，与君相期保黄发。"}