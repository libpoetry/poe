{"id":"1123565","title":"次韵张与之登巽亭","dynasty":"宋","author":"赵鼎","text":"百年遗恨了难平，只有南山不改青。桥下温波秋渺渺，楼头霏雾晚冥冥。祥钟福地衣冠盛，气润中天草木灵。那得丹青绘缣素，烦君妙语写无形。霜洗残秋暮吹惊，长林蔓草敛馀青。忘机独鸟临清浅，避弋孤鸿入杳冥。老矣未成南亩计，归欤空愧北山灵。独怜亭下潇潇柏，能伴幽人槁木形。"}