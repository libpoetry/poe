{"id":"764914","title":"金缕曲 采石矶","dynasty":"清","author":"薛时雨","text":"采石江边路。截中流、危矶孤耸，大江门户。多少英雄成败事，分付江潮记取。曾听惯、连江鼙鼓。千载战功垂赫赫，常开平、远轶韩擒虎。吞建业，压牛渚。十年群盗纷如鼠。诸葛君、是真名士，手挥白羽。斥堠至今烽火息，依旧青山绿树。供过客、登临怀古。埋骨诗人同不朽，恰长江、坟傍青莲墓。寻往迹，几倾慕。"}