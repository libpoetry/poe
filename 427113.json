{"id":"427113","title":"摸鱼儿·庚申七夕和白石韵","dynasty":"近现代","author":"黄侃","text":"叹新来乍耽闲静，懒闻螀诉梧井。佳期偶向愁中觉，从此又教愁永。伤去景。问谁料天孙誓约还更整。云鬟雾冷。算别绪经年，秋天一夜，欢恨两心领。危檐角，还指微波炯炯。桥成何待俄顷。已谐仙侣偏多障，余巧世人犹请。离思迥。镇独步空庭冷落银汉影。忧患自省。讶十载前头，陈瓜旧处，翻作断肠境。"}