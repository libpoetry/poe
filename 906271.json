{"id":"906271","title":"次韵王才元陪季申枢密诸公游东山之作","dynasty":"宋","author":"李弥逊","text":"游云本无心，时为晴山留。我曹等云闲，亦作寻山游。驾言出城阙，古寺聊相投。摩挲铸金像，不知几春秋。行行及佳境，真成上扬州。追随况当人，华胄皆通侯。高名迈姚宋，馀事卑曹刘。向来金銮御，一一亲垂旒。如何丘壑中，乃与猿鹤俦。寒威靳山秀，幽处不可求。清溪访鹿迹，古涧窥龙头。枯藤路断磴，未上愁吴牛。人言昔仙去，疑是竹务猷。云昏看山眼，欲展还复收。伊予岩穴走，南北万里遒。烟霞入膏肓，瞑眩不可瘳。群公上界侣，解后天南陬。敢言同心臭，长抱躐等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春欲流。更催小槽红，一笑非人谋。"}