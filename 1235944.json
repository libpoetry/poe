{"id":"1235944","title":"危太朴以经筵检讨奉诏求故宋遗书作诗赠之","dynasty":"元","author":"岑安卿","text":"宣文阁上危夫子，日侍经筵眷遇优。祗阅秘书供御览，旁求遗籍赞皇猷。琅琊南渡终承晋，昭烈西征亦继刘。公论自存千载下，圣人直笔在春秋。使星东下斗牛墟，潜德幽光待发舒。昭代进修三国史，词臣来购四方书。是非往事询黄发，咫尺清光动玉除。若问江淮今日政，愿陈比法话樵渔。"}