{"id":"885646","title":"除夕","dynasty":"宋","author":"许必胜","text":"多病成懒疏，日月忽驱逐。家人厌陈迹，洒扫新我目。争此须臾间，扰扰竞多福。习气变性情，不复生惭恧。幸有一樽酒，可以寄清穆。夜静天四垂，星光就檐屋。灯烛忽空旷，琴书转幽独。休心薇蕨内，庶免营旨蓄。凤凰鸣高冈，贻笑于鸡鹜。得终岁寒心，尚愧庭前竹。去去天台山，幽兰会当馥。"}