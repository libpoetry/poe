{"id":"418368","title":"哨遍 夏日游外九水，遇雨旋晴，景尤奇丽。赋柬同游诸子，时戊辰九月","dynasty":"近现代","author":"黄公渚","text":"水以九名，曲处有潭，擅此溪山美。避炎歊、消夏最相宜，叩岩扉、楼台林际。天骤晦、风声雨声总至。云垂便有吞山势，倒银汉如倾，黛鬟如沐。千岩万壑争奇，挟藤箯、箬笠菊湾来。倚杖看、悬泉四天飞。濯足溪流，玉笋亭亭，窥人妩媚。噫。异境天开，定僧兀坐浑如睡。雨过林霏敛，重峦出，涌晴翠。看飞虎投崖，明驼昂首，奇峰啄日苍鹰嘴。幻石壁中空，窍开混沌，岩端霞散成绮。展翠屏、一逻带斜晖，湛碧玉、澄潭鉴须眉。涧中行、松涛忽起。丹丘自在人世。意惬理无违。朅来晞发，盘陀坐啸，容我寻盟松桂。鸢飞鱼跃共忘机，引归途、蛙声鼓吹。"}