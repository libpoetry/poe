{"id":"520261","title":"淡香亭赏菊与丘仲玉少参杨应宁宪副联句","dynasty":"明","author":"朱诚泳","text":"端居葆贞素，眷言惜秋光。植彼霜中物，挹此淡而香。和气夺金秀，正色裁坤裳。楚畹茝兰馥，天孙云锦张。黯淡散轻紫，圆融飞碎黄。邈矣绝尘俗，岿然殿群芳。交联君子社，爱比富贵妆。桂府地空辟，娃宫蜂自忙。忘言南山趣，击节老圃章。鼓兹希声调，侑以玄酒觞。一亭中有翼，八窗秋正凉。开口苦不易，盟心故难忘。繁枝涤芜秽，夙种深盖藏。英餐歌楚泽，水饮怀南阳。参陪沗高会，授简惭荒唐。"}