{"id":"692654","title":"题夏氏象贤图","dynasty":"明","author":"杨起元","text":"于惟夏氏，爰自伯禹。于其子孙，播越南土。暨入皇明，文儒绳武。赫赫荆门，经明道尊。克勤内行，孝友是敦。爱日遗荣，我风如春。翼翼潼川，克箕克裘。皋皮再设，谈易不休。白下耆英，邈然寡俦。瞿瞿宁海，其德靡晦。礼学庭趋，秩任郎贵。遘闵不出，伤禄不逮。爰自曾孙，规衿矩裾。衡门楼迟，乐彼琴书。训厥后昆，作为此图。予交曾孙，廿载以往。嘉汝世儒，钦此遗像。为作此诗，以告来襁。"}