{"id":"921646","title":"次前韵再送周正孺","dynasty":"宋","author":"苏轼","text":"东川得望郎，坐与西争重。高风倾石室，旧学鄙文冢。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾馀勇。聊将诗酒乐，一扫簿书冗。西风吹好句，珠玉本无踵。"}