{"id":"686407","title":"赋得海不扬波赠张将军","dynasty":"明","author":"叶春及","text":"大舶乘风马不如，孤城落日莽萧疏。即今空水天连碧，买酒将船问白榆。积水澄波静不流，两星相对镜中浮。灵槎岁岁天边下，共指寻源博望侯。大星小星坠海中，海鲸东去水涵空。楼头戍卒浑无事，到处投竿学钓翁。将军白马紫虬髯，海上青山万点尖。夜半高堂罢歌舞，高高山月照疏帘。"}