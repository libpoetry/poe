{"id":"687242","title":"四景","dynasty":"明","author":"孙伟","text":"野构延新霁，轻云放远山。酒添花木气，春与性情閒。养拙无多事，浮生有笑颜。鸟声浑识意，只在钓矶湾。短榻横清暇，南山过雨痕。薰风生草末，积水浸云根。蕙思虚瑶瑟，菱歌近酒樽。但知真乐在，相忆复谁言。九秋风色澹，水落练花潭。十步有芳酌，一茅还旧龛。南山今昨是，夜菊醉醒甘。怀愤义熙后，谁将此意参。嵓栖寡俦匹，幽思渺难裁。雪阵寒初阁，江光晚未开。转空闻语屑，锵韵上琴台。日暮看犹落，渔翁罢钓回。"}