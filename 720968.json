{"id":"720968","title":"春兴","dynasty":"明末清初","author":"王夫之","text":"嬉春迟暮老廉夫，长卧归休旧酒徒。不分传家三传在，从来亡国一身孤。玉钱月影窥双鬓，碧海云波认五湖。一尽龙钟供世笑，苍天还识老狂无。楼空山远湿烟蒸，返景长天暝色仍。千里湘皋归雁雨，九江春水钩鱼镫。马殷冢在生新草，陆逊营荒挂古藤。梦里白蘋洲上月，遥遥北渚接黄陵。春风仍上柳丝边，烂漫生涯醉暖烟。垂老田光无酒客，相知宁朔有龙渊。平皋漠漠飞新燕，涧道阴阴响细泉。荏苒栖心讯芳草，剧将嫩绿逞华年。"}