{"id":"682081","title":"歌平调四时词","dynasty":"明","author":"荪谷","text":"门巷清明燕子来，绿杨如雾掩楼台。同随女伴秋千下，更向花间斗草回。五色丝针倦绣窠，玉阶新发石榴花。银床冰簟无馀事，尽日南园蛱蝶多。金井梧桐下玉阑，琵琶弦紧不堪弹。欲将宝镜匀新黛，卷上珠帘怯早寒。锦幕围香宝兽危，晓妆临镜涩胭脂。绣笼鹦鹉嫌寒重，犹向帘间觅侍儿。"}