{"id":"648707","title":"送夷行伴读赴西川","dynasty":"明","author":"杨士奇","text":"陈宗吾外家，俊彦森玉立。永别昆山丞，梦寐恒在目。令子敦厚资，诗书克嗣续。温温秉谦恭，超超出尘俗。暌违十七年，驱驰怜仆仆。远邑分教席，亲藩陪讲读。所乐事贤王，何尝厌微禄。兹来忻慰藉，言别复匆促。对酒念离合，后期安可卜。于时积雨霁，仓庚鸣灌木。西瞻万里桥，戚戚冲炎燠。善保千金躯，用副意所属。"}