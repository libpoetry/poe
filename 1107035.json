{"id":"1107035","title":"山居即事","dynasty":"宋","author":"王镃","text":"选定唐诗手自编，醒时消遣醉时眠。家家云气山藏雨，处处蛙啼水满田。松树倒生临涧影，竹根斜挂过墙鞭。客来无可延清话，旋摘新茶瓦鼎煎。閒居却笑俗人忙，又欲移门向野塘。午爨松脂粘斧腻，晓行云气湿衣凉。长生瑶草成丹药，万岁灵藤结紫香。林下知心时有月，黄昏相伴入藜床。"}