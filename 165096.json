{"id":"165096","title":"张秘书分符星渚同舍乌别用山谷晚风池莲香度","dynasty":"宋代","author":"崔与之","text":"堂堂间世英，大名赫而烜。全才得之天，学力培其本。孤高壁万仞，清郁兰九畹。胸中富甲兵，驰聚菁华苑。文武康济才，孤忠尤蹇蹇。入可运筹幄，出可临边阃。自许何太廉，一麾江湖远。我来陪隽游，方恨合并晚。盍簪遽分袂，此情殊缱绻。高牙奉亲行，天凉彩舆稳。庐山横几案，道院庶嘉遁。金弧夜腾光，三边兵未偃。岂不念王室，罄此忠赤悃。当馈屡兴欢，追锋必于反。江梅小春时，斑衣照归衮。"}