{"id":"51784","title":"万侍御赴判剑州过金陵有赠","dynasty":"明代","author":"汤显祖","text":"紫气通华岳，黄图辟草莱。地遥金柱接，天广玉门开。雪岭燕支逼，湟池曳落回。安攘余上策，驾御失雄猜。世数鸣沙积，风烟垒壁摧。奸阑嫌说剑，断道怯行枚。倍有金缯去，毫无善马来。市和虚内帑，买爵富中台。醉吏囊谁问，疲儒毂浪推。虏王迎后佛，胡妇戏前媒。席暖戈犹枕，盟寒堑欲灰。饮河清渭赤，食月白星灾。万里城危蹙，三公网数恢。借筹沉汉幄，折槛起云台。字挟披肝苦，章飞战血哀。叫阍心展转，卧阁语徘徊。鬼谒能炀日，神奸不畏雷。绣衣翻远影，封事委浮埃。墉隼掀难下，台乌落未回。敌人乘障舞，壮士隔河咍。朝露商君药，章江蜀汉材。燕矶朝躭语，牛渚夜星陪。色笑谁双枕，心知且一杯。烛开燕黯淡，车入剑摧颓。角韵寒吟彻，鸡声暗舞催。春王回斗柄，月将在河魁。冰雪阴将解，风云气似培。秦中初折柳，江外与题梅。去色连云栈，归心滟滪堆。参军髯自好，洒洒绝伦才。"}