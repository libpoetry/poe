{"id":"826075","title":"孔子生日 其一","dynasty":"清末近现代初","author":"郑孝胥","text":"尧舜与人同，孔子岂独异。而吾异孔子，高远若难至。绝世作妙语，出之一何易。古今万明哲，未必跻此地。假年欲学《易》，孰能解其意？造化虽无穷，日用理非邃。人莫不饮食，反省鲜知味。以此求圣人，或者得所志。死生何足道，后圣必相契。惜哉无孟轲，谁与告来世？"}