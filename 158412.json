{"id":"158412","title":"闻杭饥·客从吾乡来","dynasty":"宋代","author":"强至","text":"客从吾乡来，告我岁大歉。百金易斗粟，富者头屡撼。饿殍相枕藉，亿口尽虚颔。客言尚未竟，予泪已成点。避席骇相问，予衷不能掩。位卑俸给薄，用度抑难减。是以之官日，尽室来未敢。予行弟独留，居常动予慊。岁凶吾产薄，虑其苦粗淡。所以闻客言，私怀辄兴感。客遽前止予，君言固足贬。善自忧家为，微俸诚亦忝。上有天子明，封章日可剡。先陈劭耕稼，次述抑聚敛。澄汰兵籍冗，惇尚土木俭。坐使四海富，宁患食不糁。胡为所谋狭，而复自戚惨。再拜起谢客，予言愧尘玷。"}