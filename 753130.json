{"id":"753130","title":"清明出郭访袁忠悯墓","dynasty":"清","author":"胡思敬","text":"行行路何纡，黯黯春将暮。老鸦衔纸钱，挂在梧桐树。十亩荒园径丈碑，云是胜朝都督墓。都督来，敌胆怖。手挽强弓身短裤，八千健儿塞下募，召封平台中使趣，宠以貂裘劳以酺。一朝谣诼起，五城塞黄雾。大道横尸不敢收，妻孥尽室投边戍。沈阳铁骑坚如山，设间陷君君勿悟。峣峣龙井关，谁实纵之度。慷慨勤王师，千里来相赴。自坏长城快敌雠，九州一错真难铸。地下孤魂不可招，閟宫疑有神呵护。珠娘窈窕来上坟，沽酒脱裙香满路。乱世生才疑不祥，蛾眉愈好人愈妒。君不见辽师一溃关门开，经略烦冤向谁诉。头颅裹血行九边，尚坐汪杨代行赂。"}