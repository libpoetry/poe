{"id":"668432","title":"明妃曲","dynasty":"明","author":"文徵明","text":"汉廷议和亲，佳人使绝域。明妃随例行，秪谓掖廷职。一朝临遣动天子，始信深宫未曾识。当日丹青亦等閒，今知不得黄金力。正缘平日怀贞素，非敢从前恃颜色。由来颜色不自知，爱惜自是君王私。君王顾妾恩何厚，竟按臣工戮延寿。佳人自有命，画工何能为。长信宫中长别离，当时岂亦有人欺。悠悠青冢胡沙里，千载终为汉家死。红颜命薄古云然，不恨臣工况天子。"}