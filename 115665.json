{"id":"115665","title":"次韵钱大尹公庭种菊","dynasty":"宋代","author":"张耒","text":"人才困齐量，能尺不能咫。谁知钱京兆，狱讼间书史。平明吏拥堂，过午扫阶戺。风威变奸傲，应若度淮枳。清秋动高兴，庭菊粲可喜。栽培岂无情，收拾自弃委。客来撷芳秀，岁晏聊尔耳。新凉一尊酒，九日意在彼。平生经济手，张赵一泥滓。何必餐落英，离忧对兰芷。"}