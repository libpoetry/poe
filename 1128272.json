{"id":"1128272","title":"感春三首用退之韵","dynasty":"宋","author":"程俱","text":"春物感兵气，微阳有无间。遥天覆长路，仰视青漫漫。归来如新燕，巢土初未乾。投迹浪自喜，乘和亦翩翩。安得出八极，举身青霞端。今晨风日佳，积潦亦已退。安能如寒龟，自絷形骸内。春风入桃脸，巧笑已无赖。谁云五亩园，浩荡了无外。流年不可攀，短发久已白。星星亦种种，那复三万尺。春光浩无边，淡沲周八极。向来游乐地，鼙鼓森矛戟。贱贫非所叹，税驾无安席。常虞风涛际，咫尺燕越隔。却笑同谷翁，哀歌谅何益。"}