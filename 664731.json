{"id":"664731","title":"送尹员外之先","dynasty":"明","author":"康海","text":"昔逢华阳君，云为五帝使。检箓下九州，为予泄元秘。指点峨嵋傍，谓有仙人气。仙人尹之先，卓荦万夫贤。吐气成五色，为世鼓朱弦。绝调人莫知，徒见春江篇。予亦遁世者，闻之心洒然。恨不遂一见，相与定草元。天风自楚下，吹落岐周前。相见即相信，今岁成罕焉。款洽苦不久，俄赴天子宣。饯酒荜门下，逸兴浩难传。"}