{"id":"1131980","title":"杂诗三首","dynasty":"宋","author":"黎廷瑞","text":"后稷播百谷，粒兹阻饥人。新苗化为旧，旧种还为新。万代一粒传，何尝失其真。君看田中秋，穗穗上古春。太极生天地，同是有吾身。吾身千世前，亲见羲与神。不失赤子心，是即无怀民。云胡逐颓运，浇浮散其贞。良苗不自殖，甘与荑稗伦。勉哉耕我田，岁晚收陈陈。丘嫂礼金印，故妻赧朱轮。区区富与贵，祇可夸妇人。彼妇一何愚，所羞惟贱贫。安知墦间妾，睹此泪沾巾。苍苍鹿门山，高风清绝尘。西域去中土，荒径无人开。谁眩武皇意，极力致龙媒。汗血竟何用，空闻悔轮台。茂陵土花碧，石马秋风哀。悠悠数世后，引得金仙来。"}