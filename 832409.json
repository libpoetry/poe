{"id":"832409","title":"解连环 读庞德公、司马德操传记，眷然有怀。时庭梅盛开，寒香袭人，绕树激吟，切声依黯，词成，亦不知所言何谓也","dynasty":"清末民国初","author":"陈洵","text":"所思何极。嗟佳人误约，更无消息。待寄陇、亲折庭梅，怕凄断管春，未禁遥驿。暮雪归鸿，暗愁尽、玉关行色。又高寒望彻。把酒问天，是何年夕。花边记吟短笛。间铮琮韵玉，歌和泉石。信自有、相赏生平，但一壑一丘，怎论胸臆。梦里佳期，拼旧日、风流无觅。算从来、念君念我，也应鬓白。"}