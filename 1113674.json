{"id":"1113674","title":"和邓慎思重九考罢试卷书呈同院诸公二首","dynasty":"宋","author":"李公麟","text":"吁俊天畿合辟雍，愧将瓦釜缀黄钟。听穷一一竽无滥，拨遍磷磷玉似逢。龟列春庭先壤奠，龙飞天路得云从。吾曹莫念拘萦久，求称公朝庆赏浓。鞅掌栖迟一亩宫，愤听更柝及晨钟。黄华慰眼祗尔许，绿蚁于人亦漫逢。几日囊篇赓不逮，三时庭步笑相从。近来寻却家山梦，投枕和衣睡更浓。"}