{"id":"702672","title":"次德希感时韵二首","dynasty":"明","author":"童冀","text":"辕门月射剑光流，愁听量沙夜唱筹。黄屋宵衣严待旦，黑山戍卒罢防秋。边方蜂虿轻中国，江汉金汤重上游。阃外寻常务持重，济河谁复念焚舟。寝薪未觉涕先流，销印无从借箸筹。台阁望隆中执法，宫闱政仰大长秋。乘舆北幸严时狩，带甲东征尽贵游。何日皇威清海岱，五湖能复逐扁舟。"}