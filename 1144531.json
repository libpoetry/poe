{"id":"1144531","title":"咏史 诸葛孔明","dynasty":"宋末元初","author":"陈普","text":"不凭潼华驱曹马，试出褒斜馘合双。深念永安枕前语，横行河洛又临江。褒斜邸阁可一饭，河渭安流漕九州。天乎马谡又霖雨，倍费心思作木牛。苍苍石穴五百里，炎热寒凉一汉家。绛灌萧韩同故道，关张不共出褒斜。关羽不能当一面，魏延何敢比淮阴。流星只缓身徂落，一木终能作邓林。郭淮岂得为许历，曹献敢言如亚夫。祁山再见伐崇旅，凤鸟不来嗟已夫。飞羽凋零又秭归，卯金馀息孔明知。春秋两字诛千古，不用当年磔操丕。轲死无传直至今，孔明曾一正人心。拔刀斫石今犹愤，何况当年感激深。面黑头黄味似饴，孔明伐贼妾蚕机。生前桑柘八百树，死后甘棠四十围。"}