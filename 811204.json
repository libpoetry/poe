{"id":"811204","title":"岁暮杂感","dynasty":"清","author":"丘逢甲","text":"极目寒山落照迟，边风猎猎捲牙旗。黄犀入贡非今日，白马驮经异昔时。山海龙呼愁变夏，春秋麟泣戒书夷。千年妖火弥张燄，太息流传景教碑。电骇雷惊局屡新，梦中愁见海扬尘。九夷何地容嬉凤，两曜兼旬厄斗麟。赤县鸿流堙息壤，紫垣狼燄迫勾陈。邹生漫诧谈天口，吹律先回黍谷春。云中鸡犬换流年，尘世讹闻劫火燃。玉斧全功收画地，金轮馀燄起遮天。元王故国愁宫黍，白帝新都问岳莲。终见神符兴赤九，不应流泪到铜仙。轮转坤舆急景催，冻风天末送愁来。栖残彩凤宫梧老，卖断卢龙塞草衰。驿远江南梅未落，园荒河北李仍开。月寒日暖忧煎寿，且劝飞光酒一杯。昆崙馀干走沧溟，考异须占极外星。杀运百年兵气白，飞机万里石云青。鳌沉难定三神位，龙战将移五岳形。尘秽海洲谈国势，消寒閒检赤霆经。一曲升平泪万行，风尘戎马厄潜郎。民愁竞造黄天说，岁熟如逢赤地荒。七贵五侯金穴富，白山黑水铁车忙。老生苦记文忠语，多恐中原见鹫章。五洲云扰角群雄，幻出楼台蜃气中。环起杀机愁易宿，饫闻怪事懒书空。八风裂竹乖伦律，九日争桑拒羿弓。说佛不妨妨说鬼，飞燐早已逐韩公。牢落高阳旧酒徒，缶声悽绝唱乌乌。极知王屋移非计，坐惜神丛借已枯。老骥负车鸣折坂，饥鹰驱雀下平芜。人间剥复关天运，醉看梅花九九图。寒宵读史一灯深，眼底浮云变古今。卒懦无狐篝楚火，士愚有狗斗秦金。故应积气天难坠，何致清谈陆便沉。上界不知人事苦，但闻开宴奏元音。卜居何处是南村，说虎翻怜市语喧。铜鼓嶂高山雪盛，红罗沙近海云昏。太阴守岁愁兵气，故国逢春怆梦痕。熳烂桃花过残腊，人閒无路访仙源。"}