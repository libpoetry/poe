{"id":"860598","title":"三姝媚 其一 次周公谨故京送别韵","dynasty":"宋","author":"王沂孙","text":"兰缸花半绽。正西窗凄凄，断萤新雁。别久逢稀，谩相看华发，共成销黯。总是飘零，更休赋、梨花秋苑。何况如今，离思难禁，俊才都减。今夜山高江浅。又月落帆空，酒醒人远。彩袖乌纱，解愁人、惟有断歌幽婉。一信东风，再约看、红腮青眼。只恐扁舟西去，苹花弄晚。"}