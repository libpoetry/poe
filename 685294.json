{"id":"685294","title":"游虎丘二首","dynasty":"明","author":"王鏊","text":"年来偪仄缘何事，咫尺溪山到未能。郭外清游还送客，林间软语忽逢僧。空庭石在头宁点，溪壑龙亡气尚腾。不必悬厓留姓字，古苔埋没几人曾。出城便爱小嵯峨，濯足还来碧涧阿。飞磴未跻先瘆瘭，断碑欲认更摩挲。溪山有待登临久，今古无穷感慨多。我比乐天官更适，十年一到意如何。"}