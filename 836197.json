{"id":"836197","title":"满庭芳 郑圃看菊，并柬主人，即用王大令词原韵","dynasty":"清末民国初","author":"洪炳文","text":"何处寻芳，满城风雨，秋残又值元冬。柴桑高士，隐约在篱东。种得黄花满地，恍身入绣谷罗丛。更难得，写生妙笔，画老圃秋容。山房开柿寿，屏供翡翠，鸟唤芙蓉。华堂丝竹，异曲同工。惜少红墙擪笛，夸按拍，豆子玲珑。雅爱此，望衡对宇，佳客有时逢。"}