{"id":"1235912","title":"闰十二月二十七日喜雪四首（前二日平章彻里特穆尔窜南安）","dynasty":"元","author":"宋褧","text":"赵魏燕齐无麦苗，秋冬不雨煖尘飘。王城一夜霏春雪，喜气氤氲疹气消。昨夜鸱鸮出凤池，同云如水际天垂。谁知六出丰登瑞，不在黄扉燮理时。积祸丘山重莫蠲，君恩如海听南迁。品流悬绝昌黎叟，一样蓝关马不前。姓名何事到金瓯，沧海横流浩莫收。鹄立白袍三百个，有谁回首望崖州。"}