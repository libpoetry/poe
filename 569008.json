{"id":"569008","title":"用韵自警","dynasty":"明","author":"王世贞","text":"寂尔当春昼，恍然现余过。仅晓身外师，不识师中我。逞笔亡所裁，几复酿语祸。回涂涂转迷，蹈海海仍苦。所执但空花，而乃希真果。俯惭抖擞念，仰愧慈悲父。名欲一线牵，百愆成子母。搜之若微细，任之终失堕。真一苟有亏，毕生莫能补。冉冉崦嵫照，沉沉北邙土。不解去日愁，为昧来时路。试一唤王生，王生必回顾。惺惺与昏昏，两反当两助。于此尚因循，贤圣莫能度。"}