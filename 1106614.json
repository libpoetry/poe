{"id":"1106614","title":"和曾英发见寄二首","dynasty":"宋","author":"王庭圭","text":"闻君要了官中事，了事君今竟作痴。陋巷端能一瓢足，虚名何用四方驰。开帘璧月夜生海，下笔冰蚕细吐丝。想得诗成有新句，池塘草入梦中思。别后文章殊长进，挥毫落纸便风生。诗从平澹人难到，语不雕镌句自清。无计上书通北阙，犹时蹙额问西征。忆君过我诵新作，殷殷尚留金石声。"}