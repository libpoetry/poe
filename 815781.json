{"id":"815781","title":"有所闻作","dynasty":"清","author":"钱澄之","text":"戎旆迟迟迥不舒，闽江村郭半成墟。浪闻扶义称铜马，喜听蒙尘是副车。五岭山川百战后，三湘壁垒十年馀。愁时目断南飞雁，莫寄孤臣雪窖书！单于腊火照关门，撤尽防兵野戍存。岭娇已凭驱铁马，海天何事竖降幡！甘辞义士田横岛，漫负通侯汉主恩！此日穷庐归未得，绝班可似故年尊？"}