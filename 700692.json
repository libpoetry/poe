{"id":"700692","title":"过弇园澹圃志感二首","dynasty":"明","author":"屠隆","text":"当年兄弟拟双龙，同隐华阳各一峰。祗树风时度清梵，栴檀林不隔疏钟。仙幢化去灵龛在，丹灶空来细草茸。依旧朱栏窥绿水，临流不忍采芙蓉。名园楼榭郁参差，客满华堂酒满卮。天外群峰攒落日，镜中双桨荡文漪。虫丝曲几残书帙，鸟迹空庭绝履綦。感慨沧桑眼前事，雍门琴罢不胜悲。"}