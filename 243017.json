{"id":"243017","title":"中兴寺游·我游东阳城","dynasty":"宋代","author":"王铚","text":"我游东阳城，隐侯昔所制。山川无古今，城邑有存废。梦寐涵碧亭，草间得遗记。飞流落天明，喷洒寒玉碎。停车风雪中，岂特生秋意。李杜到韩刘，峥嵘相品次。景因真赏见，遗句细吟味。假盖上前峰，提携有儿稚。明朝春开晴，步到中兴寺。山僧引客游，佳处相指示。九峰四抱圆，浮烟生暖翠。唐年故刺史，宅作布金地。报以遗姓存，犹感邑中厉。"}