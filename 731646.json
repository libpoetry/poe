{"id":"731646","title":"题幻翁墨兰","dynasty":"清","author":"书諴","text":"北人爱兰不易致，画兰直作真兰视。吾叔立意恐雷同，一以纷糅蕴精粹。天地古人皆非师，神全故坐形支离。快笔如锥划纸碎，破花断叶含清飔。閟阁时闻豹囊鼓，轻飏茶烟供香祖。世间沈麝敢同焚，笔墨闻薰长不腐。虚室题诗得数观，似同君子久盘桓。薄劣虽惭谢车骑，愿将心事托芝兰。"}