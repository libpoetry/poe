{"id":"701541","title":"访白沙宅四首","dynasty":"明","author":"黄佐","text":"堂前双柏走苍虬，苔自侵阶鹤自谋。怪底诗翁贫到骨，野风萧瑟蔗塘秋。百年闻道属斯人，碧玉中藏太古春。今我登楼望江水，青山红树四无邻。独上高楼开八窗，浮云飞尽月澄江。人间亦有虬髯客，投老扶南自一邦。鹤骨峥嵘画幅开，执鞭何计起泉台。翰林棨戟依然在，曾见先生马首来。"}