{"id":"467382","title":"北固山三首 永遇乐 登北固山怀古","dynasty":"当代","author":"林英男","text":"踞虎横江，锁烟吞雨，涛震吴楚。吴斧欧刀，神工劈就，绝壁盘鹰俯。危亭登览，稼轩曾赋，千古江山如故。倚天外、平戎剑啸，却难断春归路。长河落日，鳞波金跃，尽是英雄泪注。何处吴宫？雀无声处，草树昏鸦舞。斗移星陨，空楼斗角，千载云来梦去。金山鼓、秦光汉月，唐山宋崮。第一江山，雾鬓淩霜，数抹枫红。矗孤行巨舰，征帆欲举，天垂壁垒，落日初熔。戟折苍黄，沙沈锁链，化作飞虬饮雨虹。后庭阕，问兴亡何据，几个英雄？呼来明月残钟。执铁板铜琶唱轼翁。携陶樽浊酒，狂盟怪侣，情痴鹤圣，刍狗潜龙。千古悲欢，啸吟都付，一叶焦山载恨东。断涯裂，挟六朝风雨，涛震声中。江天洗笔，写一拳北固，皴成苍壁。痕浪暗潮堆卷雪，两点金焦相逼。燕剪氤纱，穿桥断缕，王谢堂前客。飞来何世，六朝风雨堪忆？画里断鼓疏钟，江声千尺，梵呗音幽寂。雪酿长河巴蜀酒，醉煞平湖秋色。带楚襟吴，千江映月，万里春醪碧。扬尘天外，谁驰东海桑陌？"}