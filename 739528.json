{"id":"739528","title":"制砚歌赠陆莆塘孝廉","dynasty":"清","author":"金德瑛","text":"书生砚田苦耕耘，田之授受由他人。莆塘乃欲创物始，月斧自辟苍云根。浑然元圭质素璞，疆场凹凸逐手分。平留掌面蕉叶色，细出钟鼎雷回纹。零星小石逞游戏，一滴滉瀁珠含唇。晴窗晓日光鲜新，高吟《骚》《雅》追《皇坟》。袖閒无声运斧斤，渊渊古气相氤氲。钟王韩杜未落纸，隐约逗露先天文。囊中蓄得端溪品，相戒不许俗手扪。每爱青花浮荇藻，恰遇妙斫镌㻍琨。余工试与遣暇隙，譬运重甓连朝昏。文章已出戒剽窃，制器那用躬辛勤。知君寓意弗苟且，诗笔扫尽窠臼陈。砚成独许享其逸，此田属我长子孙。"}