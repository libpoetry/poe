{"id":"854090","title":"郑佥判取苏黄门图史园囿文章鼓吹之语为韵见贻辄复赓载 其六","dynasty":"宋","author":"方岳","text":"我本耕田夫，老矣纡郡章。头童齿欲豁，顾视俱茫茫。胸中了无有，宁敢高颉颃。牧民如牧羊，惟恐隳官常。秋田失一饱，我食不下吭。宁知事大缪，以肉齿步光。每遭官长骂，刚肠怒生芒。归来几何时，有过墙下桑。西风一叶脱，野草忽已黄。君行不可挽，吾意不可忘。"}