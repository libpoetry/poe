{"id":"350153","title":"水龙吟·秋影","dynasty":"清代","author":"程颂万","text":"一丝袅断空蒙，层层隔住秋千径。将明半灭，乍晴还雨，欲窥无准。碧剩帘垂，黄余叶褪，颤愁低认。把阑干掏遍，帘栊倚倦，暗添上，罗衫印。消息斜阳无定。怨灵蛛、绾成烟暝。遮来不断，移来待转，数重纱映。立悄枫人，摘残橘婢，玉绳初亘。又罗云罥树，扇飔敲竹，做今宵冷。"}