{"id":"528362","title":"方朔图","dynasty":"明","author":"何景明","text":"调笑东方朔，沉酣金马门。窃桃王母见，怀肉汉皇恩。月下双鸾返，云间八骏奔。玉盘春不献，丹核代长存。事往丹青错，图开锦绣屯。素湍摇弱水，玄圃折昆崙。种树非潘县，迷花似楚村。千年一结实，万古自蟠根。海日红犹烂，天风袅更繁。神仙皆羽翼，洲岛异乾坤。无路乘黄鹤，何由踏赤鲲。市朝栖大隐，那识岁星魂。"}