{"id":"1109341","title":"冯当世生日","dynasty":"宋","author":"刘攽","text":"申甫维崧岳，东方本岁星。旧书容尽信，成事况亲聆。南纪浮江汉，青炜变顼冥。气和方毓粹，地胜已储灵。德宇何寥廓，斯文实典刑。龙驹来汗血，霜刃脱青萍。智略联三捷，规模壮六经。羽翰惊海运，辰象属天扃。回首烟霄近，横云汉阁青。河图开秘奥，龙节付仪形。万里风声肃，三年楚俗宁。里氓羞螮蝀，乡校谨螟蛉。圣主思霖雨，群生望大庭。指期调鼎实，洗眼颂椿龄。授易尝占晋，论诗窃次駉。莫言狂简士，足记景钟铭。阳月方开旦，商行接素秋。声华临盛际，勋业动前修。旧物诗兼礼，公望砺与舟。谏行扶庙算，威克弊邦雠。翻欲危晁氏，皆能苦绛侯。孤城虽莫可，具美亦谁侜。北关虚前事，南冠记昔游。客惟论药饵，书不号穷愁。迥有閒中趣，高于物外求。宾朋依白傅，润泽借裴休。跂也身方族，时哉岁欲遒。愁无缩地术，赖有置书邮。理楫王猷拙，称觞小陆优。倾心日夜急，滚滚大江流。"}