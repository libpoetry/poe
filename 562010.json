{"id":"562010","title":"枢密院椽曹李至刚从帖木公守耽罗一年诏回京师遇风抵曹泾明年夏复蹈海北上诗以送之","dynasty":"明","author":"贝琼","text":"白洋十月行人苦，北风簸浪鱼龙舞。黑洋六月南风回，海客椎牛赛彭祖。使者迢迢入帝畿，连艘夜发迅如飞。六鳌尚戴三山起，一鹤初从万里归。张仪虽困犹存舌，置酒都门歌激烈。丈夫得官贵少年，腐儒穷经空白发。"}