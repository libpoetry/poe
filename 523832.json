{"id":"523832","title":"冬夜观射三十四韵","dynasty":"明","author":"李梦阳","text":"云骥桥边路，繁台寺畔亭。登临壮古昔，时序叹流冥。乍见芳草歇，那堪霜霰零。冬残柏自秀，春逼柳先青。叨有衣冠会，能教酒盏停。狂将宾作主，兴与醉为醒。讲武仍存记，威弧合准经。鹄违遵取觯，貆获放悬庭。矢劲风推疾，弦开月避形。奔狸失故窟，矫鹤坠生翎。叠发无单中，虚归必染腥。叔才羞纵送，蒲弋愧娉婷。末德矜先捷，高贤哂一丁。虽非尚力艺，亦异养心灵。改服游荒寺，携壶扣寂扃。雪光摇冻薄，冷鸟下昏汀。宿鸽争嵓坎，鸣钟出石棂。衣因乐乃发，虑以道为宁。忆昔游梁始，伊余实孺龄。探镮游汴馆，怀橘向王廷。十五飞觚翰，冠年志典刑。弯弓猎草泽，走马向林坰。颇类沙头雁，还惭水上萍。谬随朝日月，过举犯雷霆。摈斥伤垂鹄，栖迟学聚萤。无论颜灼灼，巳是发星星。岩眺残双屩，川游寄一舲。烟霜日惨惨，河汉夜泠泠。感旧聊今咏，劳歌启后听。世情真箭括，吾意竟云軿。嗜武非良节，摛文岂至馨。缅思羡门子，永慕令威丁。海帝金银阙，江妃碧玉瓶。终当别兹土，长啸入沧溟。"}