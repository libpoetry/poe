{"id":"699789","title":"思亭已就游焉息焉开芜植援漫成二律","dynasty":"明","author":"郭之奇","text":"一榻初悬静者轩，千峰幽意此中存。春池草色经秋碧，晓谷林烟向日暄。绿墅堂开松竹径，辋川图写薜萝门。风光莫漫成今古，气象犹能作旦昏。幽山祇合付幽人，宁淡相求自有真。冬树得霜齐气色，秋英馀露转精神。剪芜植荫非徒尔，选胜栖玄念宿因。谁谓吾庐千叠外，未妨此地一为邻。"}