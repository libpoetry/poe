{"id":"491368","title":"送孙景贤归江东","dynasty":"明","author":"刘崧","text":"客有敬亭思，春愁何渺然。谢公楼前月，已照江西船。船头花乱飞，酾酒发鸣鼓。四顾不成欢，悲歌泪如雨。壮游南海上，曾著从事衫。骢马青连钱，驰突开巉岩。南归阻寇乱，寄食赣江侧。多谢尚书公，看客好颜色。高筵列绮馔，宾客如流云。舞剑万人却，谈兵四座闻。年华逐流水，五见杨柳绿。夜夜梦故山，浮云满岩曲。兹行未可住，却望江东还。人散井邑空，鸟啼烟树间。殷勤候高堂，次第访邻里。山栗与木瓜，离离照烟紫。放舟弄明月，蹑屐凌紫微。春风久相待，吹老薜萝衣。南平三月暮，惆怅忽成别。把臂重论心，知君有奇节。东游我所愿，远作秋风期。却携采石酒，高咏敬亭诗。"}