{"id":"273293","title":"花心动·夜游槟城关子角","dynasty":"现代","author":"李继熙","text":"海暗云高，看江城，夜夜怒涛争咽。灯塔摩天，万古空悬，几度乍明还灭。笙歌十里连霄汉，趁一带，舳舻相接。更多少风流裙屐，沸烟腾月。我也离愁莫说，任数载浮沉，独弹冯铗。湖海元龙，豪气消磨，回首不胜凄切。来迟已负灯前约，知身外悠悠何物，待归去，扁舟五湖钓雪。"}