{"id":"1128332","title":"正仲入鄞叙怀送别二首","dynasty":"宋","author":"舒岳祥","text":"遇事无心心自放，如今心事放尤难。酒开愁绪汤浇雪，书润枯肠火养丹。攲枕啼鸦分晓色，把杯归雁破春寒。君来访我连朝雨，三日新晴理去鞍。此别未知长与短，一春风雨助凄然。欲随流水入城去，更系扁舟话柳边。芳草斜阳新住蝶，落花飞絮乱啼鹃。雁苍山好须回首，便见秋风在眼前。"}