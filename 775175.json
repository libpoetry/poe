{"id":"775175","title":"囚人哀","dynasty":"清","author":"洪繻","text":"惨惨新竹城，悽悽苗栗路。阴风四面来，颓云千里布。警吏夜缚人，如狼驱走兔。三五同一牢，百十同一捕。骈颈就死期，悲情谁得诉。亦有为鬼雄，一瞑绝不顾。可叹瓜蔓抄，荆棘在跬步。毙木作摽枝，生涯付草露。贷死有轻条，犴门长禁锢。仰首海东天，覆盆日为暮。长此黑漆乡，黡然不求寤。微尘一张眦，时时堪恐怖。逝者良可哀，存者亦何慕。海山有鲸鲵，京观封无数。悲风散毅魂，何处五人墓。"}