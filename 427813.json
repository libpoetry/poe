{"id":"427813","title":"满江红二首·写定葵倾集，将寄陈副总理转献毛主席，再缀二章 其二","dynasty":"近现代","author":"龙榆生","text":"于意云何，春正好、与民同乐。仍办得、丹忱一片，向阳葵藿。落后怕遭儿女笑，瞻前未避风波作。但容吾、寂寞事丹铅，心无怍。换凡骨，思灵药。骋馀力，知所托。看月明星粲，稳栖乌鹊。识小故应长奋迅，启新谁共勤磨琢。倘增辉、不弃烛光微，从头学。"}