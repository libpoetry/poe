{"id":"1132415","title":"送薛端公赴右蜀均输兼呈司理刘大著二首","dynasty":"宋","author":"魏野","text":"金鱼新跃绣衣边，暂委均输出剑关。九折路危骢马怯，一方尘静木牛闲。诸侯迎送威风下，赤子歌谣喜气间。更羡锦城刘大著，海棠花里恣追攀。旌旆悠悠出陕时，白头人送倍依依。蜀川尚忆蒲芦政，蛮洞先惊獬豸威。祖席香浓花未老，行厨味简笋初肥。公馀若荐相如赋，郫县梅仙好发挥。"}