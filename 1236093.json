{"id":"1236093","title":"圜丘礼成改直翰林策书告庙祝版","dynasty":"元","author":"张翥","text":"捧册先期吁太宫，圣孙翼翼孝心同。霓旌晓绚香舆日，鹤驾晴薰仗外风。一代皇猷昭黼黻，万年宝历卜濛鸿。舞阶行见干戈戢，并在穹祇叶相中。黼黻青城焕景光，紫檀黄道蔼天香。凤韶曲变初终奏，龙衮衣明上下章。共喜圣时修旷典，更从春享议明堂。吾皇饮福神灵毕，却进公卿万寿觞。"}