{"id":"1109629","title":"和孙侔雁荡山二首","dynasty":"宋","author":"刘敞","text":"鳌翻溟涨折灵山，漂落尘区莽眇间。自有神仙护真境，故令林木断人寰。碧城万玉重重合，琪树三株寂寂间。安得长风破高浪，拂衣东去一跻攀。天台赋后世多贤，复在君家雁荡篇。气逸还令人耸动，境幽初许俗流传。万峰林立浮云外，一径梯横绝海边。闻道归艎从此逝，秋风招隐特依然。"}