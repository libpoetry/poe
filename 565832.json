{"id":"565832","title":"旸谷行一首","dynasty":"明","author":"黄省曾","text":"我闻大荒之东开旸谷，千古芳菲耀扶木。六龙腾御不暂停，朝朝挂向枝头浴。灵氛霞气飞清晓，流波常泛三青岛。甘华不种还自生，食之能使朱颜好。茫茫仙家几万里，包山之谷颇相拟。虚明别有日月光，幽深似隔桃源水。金城王屋皆可通，龙威丈人居此中。赤书读罢紫冥去，苍苔满谷生春风。接舆落魄歌凤凰，东天日望蓬丘长。麻姑若得云车下，携入玄洲不老乡。"}