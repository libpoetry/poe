{"id":"692752","title":"离思行","dynasty":"明","author":"杨慎","text":"飞蓬无根株，飘飖随风起。游子辞家乡，流落在万里。当歌有苦调，对酒无欣喜。闭门愁绪集，出门多荆杞。徬徨安所之，断肠分流水。水流何潺湲，远游几时还。南望蜻蛉道，西眺渠滥川。石子何磊磊，水流何煎煎。山川隔宇县，仰视空云烟。鸿飞远不到，书迹何由传。愁来坐自叹，气结不能言。愿假黄鹄羽，轻举随风旋。"}