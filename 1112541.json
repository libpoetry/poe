{"id":"1112541","title":"岁暮书事十二首","dynasty":"宋","author":"张耒","text":"岁晏北风疾，山空万谷号。木枯随意折，鸿断不成高。深屋支蓬户，温炉煖缊袍。老夫原不寐，鸣竹鼓萧骚。清洛鱼梁浅，霜鳞素鲫肥。供厨调鼎快，充腹此羹稀。老去只便饱，年来甘息机。寒江鲈鲙美，怅望未成归。风捲尘沙白，云垂雪意凝。夜山时叫虎，晚市早收灯。园栗炮还美，村醪醉不能。三年官况味，真是冷于冰。牛羊已归去，残照满山陂。霜雁田中静，风鸢木杪悲。川原今自若，龙虎昔交驰。丘陇耕桑尽，千年不复知。原庙依冈起，传闻世祖营。南阳无雊雉，熊耳合投兵。霜日蓬原路，天风柏殿声。山川英气在，不负昔闻名。北风吹马疾，石径上危基。野俎饱貆脯，山炉煮橡糜。寒耕敲冻石，猎火上风枝。留滞亲麋鹿，多惭发欲丝。壮心常许国，平日讨论兵。天地身将老，山河意欲惊。病多缘痛饮，吟苦更伤情。斗酒新丰市，何人问马生。自昔周人俗，贪庸巧治生。千金不冠带，一饮起纷争。佩犊攻攘敚，通书为姓名。二南分陕化，寂寞久无声。千载伤顽俗，遗风耿未忘。陈荒丘击鼓，魏褊女缝裳。远客防猜嫉，官居备寇攘。妻儿怪多喜，清洛有归艎。陈叶不肯堕，冻醪凝未融。寒林晴有影，霜日冷无风。许国片心壮，劳生双鬓蓬。功名任愚智，万事古今同。日落擎明烛，一杯千里心。骄儿惊醉舞，山仆怪悲吟。谷冷水流急，天昏云起阴。三更何处雁，急急尚哀音。云去暮天迥，雁飞寒夜长。姮娥守孤月，青女恨连霜。不寐看银烛，长吟送羽觞。山炉与石鼎，伴我老他乡。"}