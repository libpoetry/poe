{"id":"823016","title":"瑶台聚八仙 仙人山在县北七十里，寺曰仙人寺，余扫松叶烹茶于此，题其匾云：“明月来投玉川子；晓云遮尽仙人山。”山之高，环望百里外，既刻诗壁上，补纪此词","dynasty":"清末近现代初","author":"赵熙","text":"翠岭如苔。烟霄外，森然万古云胎。夜堂清磬，疑自石壁中来。此地唐年仙子会，寺门巨茯手亲栽。认磨崖，杜宇二月，红上瑶台。盘盘苍龙瘦脊，合乱山嫩绿，海气浮杯。太清坛上，人在第一蓬莱。群真定朝绛阙，算碧落、芙蓉花正开。沧桑感，剩四围丹气，霞护天台。"}