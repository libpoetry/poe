{"id":"502684","title":"国子先生郑孟宣以赐告归省丘墓暇日访余新宁之沙堤余因载酒于沧洲野堂以宴之适文墨友方外交翕然来集酒酣乐甚分韵赋诗余得酒字时庚辰孟秋七月","dynasty":"明","author":"王恭","text":"上客何处来，系马堂阶柳。马头尚带秣陵尘，衣上犹香白门酒。宁知此地重携手，张灯复话昔年旧。问我萧条但布衣，念我栖迟向田亩。沧洲地主忘年友，把酒相欢两情厚。鸟外晴波对急觞，天边白月当虚牖。山林已是忘形久，更喜支公说空有。旅思休惊一叶秋，佳期况及双星候。狂歌击筑君知不，痛饮何须问牛斗。明日相思壁水遥，唯有新诗满人口。"}