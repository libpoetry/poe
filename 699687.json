{"id":"699687","title":"九日同诸公登涵元塔四首塔之七层　初峻工于是日","dynasty":"明","author":"郭之奇","text":"高标今始出层穹，十载观成见有终。流峙分形归系干，云霄一气表空濛。凭虚欲御飞纶囷，入远多佳起郁葱。自是南天擎柱立，何人独许奠鳌功。双溪奔注百川随，一砥中流倩客龟。灵杰真关人地力，经营合借鬼神为。千年自我增孤耸，八代如韩起溺衰。沧海明珠应可见，绿图幡簿未全欺。去天三百似依稀，云构中霄始合围。真气盘空龙象喜，文光首出斗牛依。烟峰下上随登降，倒景苍茫在指挥。久立萧然群动息，因高独使万殊归。独顶孤峰柱海门，功归造化轴归坤。六牛四女互经纬，东渤南溟共柢根。禨祲遥占城市色，盈虚频见汐潮痕。冥搜物象如环掌，心目应从万古论。"}