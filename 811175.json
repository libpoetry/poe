{"id":"811175","title":"春日游别峰寺","dynasty":"清","author":"丘逢甲","text":"不作参禅客，看山合此行。移舟泊春麓，回磴瞰江城。亭僻兼云憩，畬荒罢火耕。隔林知寺近，花外度经声。山路到庵尽，依山见梵楼。隔江屏远翠，走石笕潜流。僧野能吴语，樵归答粤讴。浮生閒半日，已共佛无愁。寺小群山合，林深万木春。烟霞僧供养，香火佛生辰。南国多游女，西方拜美人。道旁求布施，凄绝是饥民。好静寻山去，山中笑佛忙。不须杯珓祝，且證木樨香。幢影摇春霭，钟声送夕阳。匆匆下归棹，回首万峰苍。"}