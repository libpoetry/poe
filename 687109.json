{"id":"687109","title":"壬辰感事六首","dynasty":"明","author":"刘崧","text":"生长承平日，乱离非所知。垂髫读史书，痛彼艰危辞。儒绅谢徭役，生理固云夷。虽无二顷田，亦不蒙寒饥。岁时洽亲故，聊厚相娱嬉。出门不赍粮，四达随所之。万里若户庭，道路方伾伾。牛羊被原野，桑麻翳边陲。四方绝争斗，兵寝城亦隳。积薪而厝火，治道乃日亏。理乱自相乘，谁欤启猖披。猖披者谁子，昉自邪说兴。香火崇幻教，肇彼有发僧。其源始涓沥，弗遏终沸腾。宜阳一倡乱，和者纷驾乘。赭巾忽充道，杀戮相凭陵。蔑法恃妖谶，江淮竟先登。古来心腹地，广衍昔所称。乃知为厉阶，不在凭丘陵。汝颖始媒蘖，徐沛乃蜂起。浸淫及荆湘，浩荡入彭蠡。风摇草木动，杀气薄炎纪。仓皇九江守，血战扼孤垒。海门白日暝，烈士先斗死。雄波失天堑，北舸竟南舣。我师岂不锐，势奋易披靡。叹息江之流，艰危欲谁倚。豫章屹孤城，出战当水背。退移石头渡，桥绝偶奔溃。红尘蔽江水，白昼惊惨昧。呼号振渊鱼，山石忽破碎。桓桓章将军，勇锐百夫倍。登城一指麾，奋击出前队。戈船久遮列，坚壁方拥对。堤防蓼洲急，控扼龙沙会。自断忽纵燎，危哉岋蓬块。斯人盛经济，兵略众所戴。肘腋将弗支，谁从振其匮。寇移石头渡，南掠乌山驿。新吴与修水，变起何络绎。长驱逼筠阳，守者亦坚壁。连云忽倾陷，烈焰半天赤。猖狂府中坐，惨酷肆脔磔。艳媚妇女群，烂熳金帛积。倒仓散游惰，夺印援凶逆。坐令荷耒民，反戈半红帻。人情苦惶惑，王事方否隔。摧廓谅匪难，煌煌济危策。庐陵古名郡，繁盛何雄哉。井邑十万家，一炬同飞灰。寇来背南岑，豕突势莫摧。白昼呼市中，城门四边开。居民望南走，千步不一回。官马如流星，绝桥窜山隈。府中方缮兵，填委粟与财。我粮寇之资，我兵寇之媒。一罅弗自谨，致此千丈颓。向来阛阓区，赤地生莓苔。慎勿东望之，茫然使心哀。"}