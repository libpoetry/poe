{"id":"1126706","title":"绍熙庚戌十月偕赵仲宗舜和潘谦之曾鲁仲游九峰芙蓉寿山纪行十首 九日早登桃枝岭","dynasty":"宋","author":"黄干","text":"登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何萦纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。行行益以远，惬此心期幽。一径险复夷，千林密相樛。回首天际山，矗面悬飞流。银潢倚石壁，玉龙下山湫。光摇日璀璨，势激水飕飗。可望不可亲，神往形独留。眷言桃枝山，久矣卜筑谋。岂无一日閒，努力穷冥搜。寒岩突兀山之阿，足履危磴攀藤萝。岩下清泉响环佩，岩前古木交枝柯。当中洞门忽开豁，上有石屋高嵯峨。乾坤开关已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏仍高歌。大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。坡陀突兀作云洞，虎豹蹲踞栖鸾凤。闻道前山开辟日，曾住浮屠几千众。我来已作五日行，皇天一雨复一晴。穹林杳霭非人世，手接群仙上玉京。晓来更向山前去，忽到山翁栖隐处。却忆桃源洞里人，日出烟销忘旧路。"}