{"id":"808868","title":"至息烽喜得大雨","dynasty":"清","author":"郑珍","text":"湿云掩过龙场城，日脚照见雨似绳。山腰妇女荷锄下，归牛返豕纷纵横。我行亦觉两胫速，打笠已听千杖铿。街中大小齐拍手，雨喧人赞同訇訇。向来定广二州米，仰食北至乌江亭。去年无禾亦无麦，转贩远取遵义粳。山农力苦待秋实，望望禾黍就槁茎。百钱不买一升米，路夺市攘成乱萌。近闻守土力和粜，义仓舂尽开常平。古来和暂不和久，贵粟原自非民情。官藏未敌民万一，官竭可禁民踊腾。十日不雨即不济，至患岂独愁书生。皇天一泽甚容易，比户胜贻金满籯。已见瓜蔬长邻圃，可卜良苗秋压塍。前涂田水定溢路，决决市渠中夜鸣。月凉蚊静足甘寝，旅宿不寐看残灯。"}