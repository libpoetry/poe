{"id":"566967","title":"子侯芳园王瓜骈秀传闻远迩快睹咏歌附骥非才续貂聊漫","dynasty":"明","author":"徐渭","text":"老后圃聊便，栽蔬夹芋田。坏轳牵远井，破屋傍邻椽。脱帽当茶灶，持劖掘笋鞭。忽来新莫逆，幸忝旧忘年。却说渠家圃，如承帝眷惓。瓜虽非五色，蒂却领双圆。杵向秋砧挂，旒添晓纩县。孪胎咽并纽，蜼尾鼻俱穿。自是生成偶，非关造化偏。瘿孤羞杜预，面对俨庭坚。未羡三眠柳，那论并萼莲。娇黄浓鬓钿，浅黑撅针绵。花谢知谁后，藤升许孰先。客欢浮自赏，妇喜用红缠。野鼠分行抱，墙蜗别队缘。霜时争画捲，月令特书传。杨尹诗几首，柳州表一联。合欢光简策，内履慎周旋。骈拇从来贱，重■自昔怜。冯他閒估校，何处定媸妍。"}