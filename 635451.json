{"id":"635451","title":"铁佛颂与刘念兹","dynasty":"明","author":"成鹫","text":"金佛不渡炉，木佛不渡火。泥佛不渡水，真佛内里坐。真体显真如，幻花成幻果。识得本来人，真幻无不可。大冶良工用意深，铸出西来古佛心。千里万里一条铁，天上天下无知音。偶然垂手入廛去，灵山久别惊相遇。携手长歌归去来，青莲坐断红尘路。红尘路上置身高，百城烟水来方袍。相逢拂拭开生面，金光丈六生蓬蒿。日面佛，月面佛，无我无人亦无物。点将顽铁成精金，净檀解作波罗蜜。由我住，由我来，百千三昧一门开。直入千山万山去，东林回首忆宗雷。火可寒，冰可热，古貌古心如钝铁。不应忘却补金人，到处眉毛互厮结。"}