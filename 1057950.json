{"id":"1057950","title":"陇上遇雨","dynasty":"宋","author":"刘跂","text":"陇上怕雨竟遇雨，空山路穷避无所。昆阳之战飞屋瓦，白登之围矢交下。从者散去马可怜，故人借我非我马。上坡历块已攲侧，下坡流滑攒四脚。既偾而起倏复颠，堕策失辔心茫然。从者好在无自苦，履穿衣敝吾偿汝。我亦短褐不得完，挂树一裂长尺五。此生辛勤身不辞，七岁娇女三岁儿。泥涂模糊啼午饥，买饼一百汝勿啼。滹沱麦饭芜蒌粥，咄汝岂得长食肉。仰天长叹冠缨绝，下马纳屦踵亦决。张仪舌在虽自知，范叔衣寒一何切。人生贫贱乌足悲，行吟不顾妻骂随。寄声公等勿诮我，富贵莫忘牛衣时。"}