{"id":"1113427","title":"锦池泛舟赠庄器之二首","dynasty":"宋","author":"张镃","text":"槐叶莺声两度春，笑言常恨独参辰。相过便说幽居好，别后应多秀句新。贺监湖边山作伴，若耶溪上月为邻。凉秋定扣松扉去，一舸从君理钓缗。翠舫迎凉避日行，只随风去不须撑。云移茂树添层影，鱼喜新荷触嫩茎。客有何人从远至，天怜吾辈太清生。功名世上虽为急，弄水搴芳未可轻。"}