{"id":"1110430","title":"天台太守端明吴公挽词三首","dynasty":"宋","author":"孙觌","text":"天上文昌省，人中翰墨仙。尚书心似水，学士笔如椽。视草金莲夜，哦诗锦瑟年。玉楼方断手，又著紫鸾鞭。遮门皓首啼，行路涕交挥。不见斑衣好，空随画翣归。兰芽方独秀，华萼尚交辉。试待辽东鹤，千年有令威。贫病见交情，殷勤问死生。倒衣迎五马，空巷看双旌。聚泛杯中月，分班地上荆。悲吟追往事，感咽气峥嵘。"}