{"id":"943872","title":"次韵程安抚蟹二首 其一","dynasty":"宋","author":"陈造","text":"横前两锋踞草泥，恃勇宁复防吴儿。倏随主父死五鼎，岂止郭最遭寝皮。凡物有用皆贾祸，汝祸已酷孰使之。平生一窟不自办，敢羡鲸鳄游天池。含饴茹酒瞢怀璧，仅得士女称珍奇。不摇喉牙诧隽永，远封罂缶争矜持。爬沙躁扰良可念，请续杜老观渔诗。"}