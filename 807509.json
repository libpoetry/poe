{"id":"807509","title":"念奴娇  丁巳中秋玉峰徐季重叶九来招饮三友园同集为宋既庭刘震修潘次耕徐立斋顾恪如宋南金即席分赋","dynasty":"清","author":"陈维崧","text":"插天峭壁，被风吹月浪，洗来逾绿。嵌壑苍崖鳞鬣动，万队熊蹲狮伏。碧海青天，年年今夜，长见金波浴。姮娥耐冷，一轮细碾圆玉。况复地有名园，人逢上客，消尽愁千斛。瘦石小桥苔径悄，掩映疏花秀竹。更上山巅，龙川墓上，为我浇醽醁。醉归夜静，满身零乱金粟。"}