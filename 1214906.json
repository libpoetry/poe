{"id":"1214906","title":"群公见和又答四首 其一","dynasty":"元","author":"刘鹗","text":"归来乎，蟪蛄生不知春秋，变灭顷刻犹王侯。归来乎，五陵草木尽披偃，昨日秋萤满梁殿。废兴反掌元非难，海水清浅尘瀰漫。吾宁终老青山间，猿吟鹤唳聊醒颜。归来乎，唤童子，治我圃。无使霜后菜本枯，禦寒更遣窗重糊。从教壮士嗤为儒，我价自若照乘珠。文章乌足存古道，底用词源三峡倒。功名已付雨中花，意思要同窗外草。归来乎，常笑张子房，崎岖愿封留。何如大泽披羊裘，忘机傲兀临溪流。富贵不足回其头，高风千载谁当俦？归来乎，故园之菊今应存，此事欲与渊明论。孤松独抚倦飞鸟，出岫雅爱无心云。明当秋风月在酉，粳稌初黄催酿酒。"}