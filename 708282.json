{"id":"708282","title":"沁园春 其十一 戒游","dynasty":"明末清初","author":"尤侗","text":"我学渊明，归去来兮，请绝交游。有草阁三间，久盟息壤，秫田十亩，将老菟裘。山水乡邻，梅花妻妾，小部声音黄栗留。出门去，怕青天剑啸，沧海珠投。而今金尽床头。纵舌在何辞仰面羞。叹富贵才高，骄人易取，文章命薄，知己难求。乘兴而来，途穷则返，笑傲随他呼马牛。从今后，把世情看破，飘瓦卢舟。"}