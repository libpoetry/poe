{"id":"1253040","title":"渔父词五首","dynasty":"元末明初","author":"刘基","text":"采石矶头煮酒香，长干桥畔柳阴凉。歌欸乃，濯沧浪，来往烟波送夕阳。白鹭洲边好月明，赏心亭下暮潮平。红米饭，紫莼羹，自是无愁过一生。江花江草雨悠悠，随意东西懒即休。黄犬恨，绿珠愁，定应不上钓鱼舟。钓得鳊鱼不卖钱，瓷瓯引满看青天。芳树下，夕阳边，睡觉芦花雪满船。朝辞蓼渚暮芦江，自有沙鸥伴醉翁。尘世里，一浮萍，不著羊裘动客星。"}