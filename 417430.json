{"id":"417430","title":"水龙吟　放歌 中秋","dynasty":"近现代","author":"寇梦碧","text":"素娥才试啼妆，镜奁开处云初霁。秋澄万象，金波不夜，霜华满地。委辔纤婀，人天路阻，琼扉谁启。叹桂华影外，山河依旧，浑莫问，今何世。凄绝影娥往事。恨匆匆、羽裳难记。今生今夕，流光过眼，梦痕如水。是处高楼，危栏轻命，不辞孤倚。莫清浑敛尽，深宵点滴，赚方诸泪。"}