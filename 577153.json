{"id":"577153","title":"龙门","dynasty":"明","author":"陈琏","text":"洛阳山势互联络，独有龙门称险恶。不知何年鬼斧凿，两崖壁立犹铁削。水之东注孰敢遏，奔流直与黄河合。春来洪涛相喷薄，鱼龙变化争飞跃。我时西游初至洛，驻马临观履峎崿。寻读石刻将苔剥，铁画银钩宛犹昨。登临自愧无新作，把酒风前浇磊落。浩歌仰观天漠漠，万里悠悠见孤鹤。"}