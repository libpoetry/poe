{"id":"1121951","title":"杂兴五首","dynasty":"宋","author":"范浚","text":"雉骄有擅泽，鸡雄亦专栖。乘人肆桀傲，未异雉与鸡。虚张尽客气，不知堕危机。雉骄或登俎，鸡雄亦为牺。嗟尔桀傲子，不戒将安之。高蝉荫嘉木，未省螗斧危。勇虫亦何愚，不顾黄雀饥。痴痴挟弹子，已复露沾衣。世事无不然，古今同一悲。鹊噪得欢喜，乌鸣得憎嗔。乌鹊自有口，噪鸣何预人。乌飞声哑哑，鹊飞声啧啧。凡鸟从纷纷，未用置肝鬲。"}