{"id":"1088906","title":"福严","dynasty":"宋","author":"张孝祥","text":"行行山益高，所见益以奇。煮茶南台寺，更上千级梯。道傍古时松，阅世心已灰。不与岁月竞，况受霜雪威。路回闻钟声，宝刹隐翠微。排空写金碧，刓石著栱枅。门前兜率桥，劫火昔所遗。神龙厌庳陋，一炬然枯萁。谭笑旧观还，殿柱百尺围。老禅七十馀，高与此山齐。大屋贮龙象，空岩走金犀。斋盂细细参，至味无盐醯。颇闻三生藏，中有万宝赍。佛牙舍利涌，贝叶旁行稀。剖蚌慈相尊，破匣血缕飞。稽首所愿观，为洗往昔非。却寻上山路，拟看浴日池。急雨忽留人，吾其少须之。"}