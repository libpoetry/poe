{"id":"531137","title":"香雾髓歌","dynasty":"明","author":"杨慎","text":"君不见东坡先生蜜云龙，缄藏远自朝云峰。宛丘淮海四学士，分江贮月初启封。又不见升庵老人香雾髓，狮头瑞柑萍实比。香雾噀人星髓开，钖以嘉名汉池始。龙团狮柑各有神，江阳玉局共称珍。若把西湖比西子，奁来隹茗似隹人。君才十倍廖明略，姑射风姿昆玉脚。兰舟菱唱朝阳诗，闲情止酒渊明作。黑头醳䣮早归来，枕谷栖丘步紫苔。王阳回车九圻坂，楚筵辞醴三休台。玄言亹亹怀坡老，清夜沉沉同绝倒。烛泪融成两凤凰，仙踪迥寄三青鸟。酒酣邀我赋短歌，楚颂亭前芳思多。像置伯夷真不趐，才尽江淹其柰何。"}