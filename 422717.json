{"id":"422717","title":"满江红 其七 谢晋元团附杨瑞符营长共死守闸北据点者八百士","dynasty":"近现代","author":"卢前","text":"尚有孤军，留最后、鲜红一滴。准备着、头颅相抵，以吾易敌。蕴藻滨前钲鼓动，苏州河上旌旗色。看青天、白日自飞扬，君应识。众口诵，征倭喜。望闸北，儿童泣。问桥头大厦，近来消息。万国衣冠都下拜，千秋付与如椽笔。记张巡、许远守雎阳，今犹昔。"}