{"id":"702378","title":"有感次高夏官克明韵二首","dynasty":"明","author":"程敏政","text":"年来閒却旧岩扃，僮仆应嫌鹊未灵。二顷墨庄心已足，几人尘海梦初醒。愁侵病骨须先白，春入天涯草更青。感子投琼意何限，愧无佳什付奚丁。山前山色绕篱斜，惯看收租与焙茶。寸策并无空许国，一年将尽倍思家。䲭夷旧迹馀三泖，太白新题重九华。自分散樗成底事，春风无限上林花。"}