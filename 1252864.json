{"id":"1252864","title":"墨梅四首","dynasty":"元末明初","author":"王冕","text":"老仙醉吸墨数斗，吐出梅花个个真。相见草嫌颜色异，山林别是一般春。面皮如铁惯风霜，焉肯托根桃李场？转首江南春似海，一声箫管月苍苍。我家洗研池边树，朵朵花开澹墨痕。不要人誇好颜色，只留清气满乾坤。莫厌缁尘染素衣，山间林下自相宜。玉堂多少閒风月，老子熟眠殊不知。"}