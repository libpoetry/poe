{"id":"574570","title":"江上瞻云为夏少参赋次涯翁先生韵","dynasty":"明","author":"邵宝","text":"洞庭东望海云飞，一棹凌风省使归。渭北漫愁江树远，衡阳真恨塞鸿稀。金山寺近连秋浦，黄鹤楼高倚夕霏。已贵复看颁锦诰，未衰何用著斑衣。鸟回西极千峰碧，花发东郊十里绯。寸草有心何日报，高堂无恙几时违。天涯踪迹散还聚，客路怀思渴更饥。明到湖南重回首，君山如画带春晖。"}