{"id":"684465","title":"闻恩诏有感四首","dynasty":"明","author":"王廷陈","text":"天书十道出枫宸，紫极回瞻御气新。浩荡遥缄三殿雨，沾濡长作万方春。姬年八百未为多，虞日讴歌许更过。已掷风雷开蛰户，更添江海接恩波。天地重开日月移，幽人感激中兴时。湘累莫漫题芳杜，汉皓何须咏紫芝。春风翻自朔方回，恩泽遥从北海来。涓滴须令沾涸辙，吹嘘合遣到寒灰。"}