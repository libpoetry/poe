{"id":"581158","title":"十贤堂","dynasty":"明","author":"张诩","text":"览秦佗之故墟兮，风气攸萃而固藏。山川盘结而崇峍兮，延袤十里之修城。携絮酒以展敬兮，登十八贤之祠堂。繄肇晋而迄宋兮，伟诸公脩德之相望。吴宋二李二卢兮，与夫孔萧而滕王。是为十贤兮，咸以职业而显扬。复有八贤为潘向兮，与余魏二陈而邵张。瞻典刑之具存兮，抚载籍而增伤。嘅淳风之日颓兮，民趋靡而奔厖。重以悍吏之罗织兮，室家啼饥而号寒。穷亡憔悴已无聊兮，仍骨髓之是剜。皇穹作愤怒之色兮，太阳黯淡而不明。怀诸公之遗爱兮，寔蘩禧而夥庆跽飏。言以揽涕兮，念赤子之彷徨。羌彼贪墨而偾政兮，胡不泚颡而汗背。夫何风雨摧败而不葺兮，坐视为草莽之堙塞。先贤遗躅弃而不顾兮，其为政固可知也。顾蠢蠢其何辜兮，独不沾膏泽之遗也。言及兹而兴喟兮，叹诸公之不可期也。安得起诸公于九原兮，为吾民之父师也。去诸公奚啻千祀兮，何人俎豆于其祠也。胥起而振迈之兮，庶有以慰吾民之思也。"}