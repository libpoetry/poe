{"id":"664720","title":"过庆善宫","dynasty":"明","author":"康海","text":"长川直南泻，清渭横其冲。灏光触云汉，此下潜真龙。钦想还谯赋，缅怀天日容。地秘非天发，安能为人钟。改寺报慈德，谨护列崇墉。沦没几百载，所遗惟巨钟。后当景泰末，移置荐福东。千牛不可载，百室或启凶。嗟此亦神物，似与守灵踪。迹灭不能见，大约闻老农。但与看气色，巍巍冠秦雍。"}