{"id":"713819","title":"赠陈药长","dynasty":"明末清初","author":"屈大均","text":"神仙中人谁不羡，羡子朱衣方拭面。点漆凝脂是右军，瑶林玉树如王衍。日日弹棋用拂巾，时时作草多团扇。新诗更播宝安城，前辈风流不敢轻。太白最能歌进酒，张衡还解赋同声。我过每谈风雅旨，三闾婉顺真君子。谁道离骚乃变风，可怜忠原心无己。遗音千载有君知，日日弦歌是楚辞。为言乃祖多忠愤，苍梧昔逐翠华迟。事去捐躯沉桂水，愁来作赋续湘累。大节表扬犹未得，求予作传传京国。每闻人诵怀沙篇，感念先臣泪沾臆。今朝娶妇思承宗，敬尔威仪玉帛从。婿如葛勃应无恨，女得陈丰复有容。纱扇披时惊似月，香车乘处喜如龙。为君敬进新婚箴，性情之际难处心。令祖争光同日月，慈孙继志在高深。燕婉定知长不惑，忠贞自此世相寻。"}