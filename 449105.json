{"id":"449105","title":"曲玉管","dynasty":"当代","author":"陈永正","text":"冉冉馀春，茫茫阔野，关山望极层云断。日暮殊乡途绝，同在人间，会何难。渺渺扁舟，沈沈沧海，弱魂自怯天涯远。镜里年光，一任轻变朱颜，有谁看。别后思量，问谁共、孤晖今夜，小窗故故帘遮，难堪静对愁鬟。到更残。想林疏枝软，误了离群乌鸟，欲栖难稳，纵是无风，也自惊寒。"}