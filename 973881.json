{"id":"973881","title":"同陈严倪三君饭听琴于延真观严置酒要余至其家倪陈与焉酒未竟而使客至余亟引去明日作此","dynasty":"宋","author":"赵蕃","text":"听琴访黄冠，置酒烦好事。邀我过其庐，二子相与至。开囊出书画，黄李可人意。蕙梅妙疑神，旧识子扬子。水仙初破颜，缟袂亦启齿。婆娑哦其间，二子俱徙倚。杯行略数计，共约到罍耻。忽闻鼓连村，络绎催我起。有愧孟浩然，业饮故恤是。"}