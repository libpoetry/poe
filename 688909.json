{"id":"688909","title":"独泛十首","dynasty":"明","author":"何吾驺","text":"微雨微晴杨柳风，画船江口采芙蓉。非无酒伴堪同往，怕搅黄梁睡正浓。问予何事独乘舟，欲访何人天际头。漫道希夷曾有约，石床冰簟竹间楼。秧青草绿树苍苍，睡醒田家煮芋香。借火试烹春露茗，谁人得到此间尝。四月春归夏火新，中流疏雨冷纶巾。潇潇乍似秋江上，只怪前山绿半匀。杜宇留春春已归，黄鹂啭夏夏初晖。雨来野外翻迎送，春恨如烟尚染衣。新丰春瓮斗千钱，得到唾津便似仙。若见朝来烟雨酿，一杯初宴已醺然。若为载酒待嘤鸣，几见山川结友生。四面峰峦相对出，谁家伯仲比深情。渔翁趁雨打江鱼，竹帽蓑衣乐有馀。我为临流歌一曲，得鱼沽酒过吾庐。大海光浮结蜃台，去来江上漫衔杯。隔江吴楚烟中尽，没个游人望眼开。团团翠盖拥江流，十道泉声百尺楼。若向西湖访风景，有人孤枕榄溪舟。"}