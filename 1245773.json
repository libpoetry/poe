{"id":"1245773","title":"小姑谣","dynasty":"元末明初","author":"杨维桢","text":"小姑失母年十五，大嫂育之嫂如母。小姑急嫁嫁蛮郎，双鬟私插金钗股。大嫂泣血告小姑，尔祖仪同父上柱。如何世阀不对当，失身去作蛮郎妇。汝贪蛮妇多金银，宁嫁华郎守贱贫。蛮郎金多不到老，华人虽窭终吾身。小姑不听大嫂戒，蛮郎战没羊罗寨。五丁一夜发郿坞，官籍黄金官估卖。小姑还家嫂怒嗔，弃置弃置同市门。嫁衣重绣金织孙，今年又嫁乌将军。"}