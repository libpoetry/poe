{"id":"738573","title":"题同年汪谨堂尚书临黄庭内景经卷后","dynasty":"清","author":"陈浩","text":"墨花四照云生壁，玉版笺凝冰雪色。一粒丹砂九转成，抽毫直接神仙迹。宣和题字何足疑，世有识者当心知。且喜神物在人世，得公妙笔能传之。想公下笔时，不知笔在手。临池恍惚灵境开，中有洞天名小有。紫微南岳坐琼台，列侍蓉冠鸣佩玖。金环约臂两青童，采采琪花斟玉酒。忽然墨雨飞空来，元气荡胸风入肘。方圆自我结构遗，不系若惊神独守。此书后出千余年，遂与《黄素》争后先。前辈见之应避席，世间石本空雕镌。我生愿作主书史，鍊骨未成将老矣。可得从公乞数行，往问山中许道士。"}