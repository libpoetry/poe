{"id":"144174","title":"次韵临安赵丞读绍运图","dynasty":"宋代","author":"洪咨夔","text":"燧农以前疑传疑，理耶乱耶难尽知。唐虞三代号极治，说着已是令人悲。古来神器付有德，人心天命何容私。使朱与均不豚犬，亦家天下如启时。乾尊坤卑大分定，孰阳为耦阴为奇。南巢牧野可自诿，为民嘘寒濯其痍。后来龙虎战刘李，大氐鹯獭驱秦隋。杯羹分我弗暇顾，肯与儿女同车驰。晋阳宫监计可劫，机陷不管为天窥。橘中老翁虬髯客，冷看世变从旁嗤。当涂典午夜负耳，南北五代昼攫之。螳螂黄雀递相视，谁肯帖耳甘伏雌。日月出矣爝火熄，此殆天意非人为。所嗟患失长乐老，东家淅米西家炊。荣华富贵风雨过，但见金椎控人颐。君侯读书眼如月，坐阅两岸随舟移。"}