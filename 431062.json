{"id":"431062","title":"齐天乐 游玄武湖","dynasty":"近现代","author":"刘鹏年","text":"一湖烟雨无朝暮，频来总添留恋。绿褪残荷，青摇瘦柳，飘眼流光如电。桥头水面。有坠粉惊凉，剩脂凝艳。对影篁阴，蝉鸣几处诉幽怨。南朝暗思往事，奈西风断续，吹梦成片。烟雨楼台，斜阳巷陌，换尽酒旗歌扇。江湖易倦。叹吟鬓萧疏，古愁谁遣。且放兰桡，镜中人语远。"}