{"id":"693965","title":"丙戌冬日山中感事八首","dynasty":"明","author":"陈邦彦","text":"纳纳乾坤一弹丸，阿谁分作两仪观。才舒柳眼春先老，未放梅花岁已寒。文武何人周吉甫，功名能几魏高欢。荒村寂历山僧起，静倚孤窗对雨峦。劫火腾腾半作灰，可怜新傍越王台。飞尘铁骑窥关近，斗穴金戈动地来。京国衣冠双捧日，腊残风雨再鸣雷。欲凭锡杖穿林去，多恐山云扫未开。云谷峰头发晓寒，瀼瀼青露不曾乾。箕山节苦尧何损，湘浦人留楚未残。河畔褒衣新命操，仗前铜马旧登坛。呼儿话别无馀语，为嘱浮生作好难。老去生涯只爱閒，为谁重趼入空山。敢从道上搥车壁，差喜门前溷抱关。寒雨倍催行脚泪，烽烟长翳望乡颜。直拚破戒谋深醉，沽酒何当月下还。一幅离骚酒一瓶，三竿红日醉初醒。委禽谁与分南晰，负宠饶他自尹邢。措大行藏终是拙，干戈消息未堪听。宗门较许容强项，不读心经读易经。静里参求颇自知，扫除痴妄是男儿。垆韝万象终谁业，聚散群生会有时。尼父竟从洙泗老，孔明空负帝王师。蒲团三尺无长物，不向江湖学子皮。踏遍千峰寄一蓑，觉来大地已无多。直从狡狯沧桑变，毕竟空华电火过。长乐宫中虚玉辇，雒阳陌上忆铜驼。举棋不定君看否，山色相招到烂柯。乞得藏经一两函，片幡无影自冥探。尘根未遣空愁在，业戒其如绮语酣。谁悟冤亲皆眷属，刚缘嗔爱失瞿昙。千年大事堪糊突，好向鸦山再一参。"}