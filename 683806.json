{"id":"683806","title":"太和绝顶赠敬美少参弟时游自太华新领部南康为匡庐主人","dynasty":"明","author":"王世贞","text":"玄岳能玄太华青，到来词笔动山灵。莫言迁客恩波少，何似金门老岁星。太和宫阙写黄图，匡庐旧称天子都。共是玉皇香案吏，不妨南北领香垆。汝兄新赋未堪难，岳色撩人试自看。但使登高须授简，主恩新拜大夫官。鹅笙凤管写潺湲，豹尾熊幡簇满山。疑是茅君兄弟别，未分天上与人间。"}