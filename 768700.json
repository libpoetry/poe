{"id":"768700","title":"寿楼春 自题招魂篇后","dynasty":"清","author":"赵庆熹","text":"招香魂归来，趁良宵月冷，吹落瑶台。几度情河恨海，水流花开。清雾湿、凌波鞋，认碧桃、春风天台。奈鹤断笙遥，鸾空箫破，鹊灭镜长埋。柔肠结谁安排。又灯昏梦路，酒泻愁怀。多分彩云踪逝，步虚音乖。怜薄命、空多才。误少年、飘零天涯。记烛影屏声，连枝碎敲双玉钗。"}