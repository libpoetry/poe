{"id":"907044","title":"依韵酬朱公掞给事","dynasty":"宋","author":"李复","text":"沧溟酌蠡天窥管，龟兆何长筮何短。什百倍蓰情不齐，斛龠釜钟难槩满。东西地缺如断玦，西北天倾犹倚伞。山䍽何由蔚豹班，荆鸡岂解伏鹄卵。虽许驽骀可累驰，所贵镆铘能立断。东陵瓜地久已荒，南山豆苗岁常旱。日随群影尘满衣，愧窃太仓米盈碗。默嗟世事意难期，却怪古书语多诞。往来迅景急川流，怅惘无闻归鬼纂。今年短发飒惊秋，馀日骎骎岂容算。逸骥空勤足未舒，寒灯静吊影为伴。数朝忽喜挹高风，烦心执热逢清浣。仰观眉睫意可见，巳许交臂心无懒。飘零铩翮感鸾悲，绳墨呈材愧樗散。须思汲古得修绠，却步归愚识夷坦。惟君早岁叹淹回，白雪调高和宜罕。谏垣密疏藁常焚，琐闼旧风笔不款。云间遽与鸳鹭分，邑里新歌襦裤暖。与我晤语若合契，锄去陵谷无隙窾。因君相见慰蹉跎，再激平生嗟已缓。"}