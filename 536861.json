{"id":"536861","title":"江黄二州谒白尚书苏端明祠有感","dynasty":"明","author":"王世贞","text":"白傅佐浔阳，匡庐落其手。苏公谪宜黄，游踪寄樊口。物情岂相为，天意良不偶。挥泪对青衫，垂腰厌黄绶。是时二公年，四十加八九。飞腾在俄顷，纶綍相先后。而我同兹岁，楚宪起南亩。却顾所佩章，叨窃惭已久。椒浆荐落日，馀沥自为寿。髫年弄笔墨，老至忘其丑。颇谙游戏禅，更贪声闻酒。别业娄水傍，岁功良亦厚。园多履道竹，门种杭堤柳。功名善愚人，人生好自负。造物亦苦悭，安能令多取。真乐随形无，虚名背身有。洛下醉朱唇，天南摇白首。明年定挂冠，不蓄赵瑟妇。以此叩二公，公其默许否。"}