{"id":"924941","title":"陪子瞻游百步洪","dynasty":"宋","author":"苏辙","text":"城东泗水平如席，城头远山涵落日。轻舟鸣橹自生风，渺渺江湖动颜色。中洲过尽石纵横，南去清波头尽白。岸边怪石如牛马，衔尾舳舻谁敢下。没人出没须臾间，却立沙头手足乾。客舟一叶久未上，吴牛回首良间关。风波荡潏未可触，归来何事尝艰难。楼中吹角莫烟起，出城骑火催君还。"}