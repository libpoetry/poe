{"id":"905610","title":"便民诗上颜正叔宣慰广东","dynasty":"宋","author":"李肖龙","text":"枯苗一著雨，田畴经芊芊。蛰虫一逢春，窟穴声阗阗。馀民望小定，甚于饥渴然。昔何好弄兵，今何知服田。急流无住鱼，晴空有飞鸢。干戈未肯息，百里无人烟。去年科徭重，剜疮在眼前。父子不相保，悲泣空自悬。新官榜往催，观者塞市廛。全活数万众，此恩大如天。人生能几何，饮啄皆前缘。聚水盈科进，缺月及时圆。唯谋官职高，未必子孙贤。有意行王道，愿言书七篇。"}