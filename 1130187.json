{"id":"1130187","title":"余所居连超然自见轩日多啜茶其上二首","dynasty":"宋","author":"释德洪","text":"三生事办吾知要，一室香凝独掩门。睡足便惊清昼夜，火红消尽白灰存。巷无俗驾蚁纷绕，邻有高人玉粹温。隐比价膺犹可愧，会茶时复到幽轩。功名今古一鸡肋，美味那知是祸根。扫迹世途龟曳尾，僻居烟雾豹埋文。如期见访穿窗月，不告而行出岫云。火浴未为无伴助，塔吾遗骨尚烦君。"}