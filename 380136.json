{"id":"380136","title":"百字令·帐罗似水","dynasty":"清代","author":"赵我佩","text":"帐罗似水，怕轻寒剪剪，玉肌凉逗。待得海棠娇睡醒，满地落英如绣。斗草庭闲，浮梅槛远，空把良辰负。秋千架冷，杜鹃啼老烟柳。争奈锦带轻分，湘奁懒启，别泪抛红豆。细雨斜风帘不捲，只是恹恹病酒。无力釭花，相思笼鸟，都为春来瘦。销魂如许，镜中何况螓首。"}