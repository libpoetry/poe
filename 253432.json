{"id":"253432","title":"程尚书油烟墨","dynasty":"金朝","author":"王寂","text":"书生短灯檠，业苦孔之卓。百巧出寒饿，轻煤收纸幄。鱼胞杵万计，得此昆崙璞。池沟终不变，良质信坚确。摩挲等肘印，肝肾要彫琢。是中自有乐，未许儿辈觉。堂堂地官伯，胸次吞河岳。隃糜优月给，拜次岂不数。人生几两屐，迅景惊飞雹。胡为事细碎，刻意追古朴。得非游戏耳，一笑供掌握。区区张与李，小道安足学。何当献天子，毛楮仝甄擢。增新汉文物，润色周礼乐。天章贶词臣，宛彼云汉倬。但恐醉常侍，狂登御床角。"}