{"id":"1050312","title":"哭梅直讲圣俞","dynasty":"宋","author":"郭祥正","text":"生事念死隔，歘如过鸟飞。长空不留迹，清叫竟何之。死者固已矣，生者谩相思。昭亭雪塞山，相遇忘寒饥。解剑贳浊酒，果肴躬自携。扫除长少分，旷荡文章期。赠蒙以大白，自谓无复疑。及将起草茅，谨札还先驰。邀我采石渡，烂醉霜蟹肥。沉吟望夫曲，朗诵天门诗。险绝必使和，凡鱼岂龙追。篇篇被许可，当友不当师。凌晨挂高帆，公行我言归。一别三四秋，音问山中稀。去年集选曹，僮瘦马力羸。访公国东门，问我来何时。青刍与白饭，诸子争赍持。论新复谈故，谓我今逾奇。南还得长篇，万里衔光辉。此德未云报，讣音裂肝脾。桓桓万人英，不遇终愁羁。一官止太学，薄命吁可悲。所嗟吾道丧，斯文竟何为。譬彼卞子玉，弃置污浊泥。凤来无嘉禾，啄肉纷群鸱。彼苍厥有主，此理安无欺。呜呼如之何，酸嘶复酸嘶。"}