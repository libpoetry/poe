{"id":"811662","title":"拟古","dynasty":"清","author":"归懋仪","text":"晦明递循环，倏忽春复秋。万古同旦暮，群类犹浮沤。缅维古圣贤，精诚千载留。其人不可作，其名无时休。风檐展遗书，慨焉企前修。灼灼园中桃，苍苍岭上松。春风固自得，冬日亦为容。造化岂有殊，物性自各钟。繁华逞目前，安能保其终。所以古哲人，励志寻高踪。论古耿中怀，商周非黄虞。独有吾性存，犹能混沌初。时运有升降，大道无盈虚。守己保其真，勿为文质拘。斤斤同异间，祇成章句儒。文章亦一艺，功因载道起。天籁发自然，名言酝至理。謦欬寄一时，违应占千里。我读上古书，其文浑浑尔。吁嗟三代还，日夸雕绘美。"}