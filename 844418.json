{"id":"844418","title":"挽吴樵孙太守二首","dynasty":"清末民国初","author":"金武祥","text":"薤露俄传泪暗吞，茫茫天道竟难论。当年治行曾称最，此地苍生尚感恩。犹幸暮年归志遂，谁于薄俗古风存。科名累世多阴德，会见重兴驷马门。几度螺川击客船，孟公投辖每拳拳。重来又认飞鸿迹，一恸惊闻化鹤年。远道何时陈絮酒，高山此后息琴弦。不堪蹭蹬风尘日，哭到知音倍黯然。"}