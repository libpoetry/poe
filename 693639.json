{"id":"693639","title":"雪中偶吟四首","dynasty":"明","author":"邹元标","text":"人皆笑拙宦，我独乐有馀。浮气日以敛，性天日以舒。名者不祥器，况复窃高誉。洗心力澄汰，庶不负居诸。巀嶪白云司，乃在玄武滨。湖中有佳果，四时常鲜新。昔年产明珠，灼烁光四邻。今乃伏泥滓，一望常悲辛。堤上松愈好，日暮隐龙鳞。予性本刚方，予度甚汪洋。片言切名理，服膺讵敢忘。泰华难尺度，沧溟岂斗量。嗟彼夸毗子，咄咄徒刚肠。我钦邓宗伯，高斋绝轮鞅。贫难供菽水，潜身卧草莽。一朝膺特命，贤关振韶响。簉迹夔龙间，游心羲皇上。学问窥天人，玄珠得象罔。念予性孤贞，高轩时来往。拟卧西山曲，疑义共欣赏。予本澹荡者，一见心惝恍。"}