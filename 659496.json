{"id":"659496","title":"送潘宪副方塘用汉韵","dynasty":"明","author":"林俊","text":"三川阻且长，峦势相附属。离堆凿神秀，陆海开平绿。庶富甲西南，时化亦云速。逆阉事纷更，弦柱伤太促。括削尽肌髓，细政等湿束。缪起靖黄巾，冈火能石玉。祗今枯骨寒，隐抱弥衷曲。君行职持宪，雅尚无狭促。吾儒作用间，元公有前躅。试省旧战场，荒墟几茅屋。"}