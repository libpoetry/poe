{"id":"642353","title":"送人还贵州","dynasty":"明","author":"胡奎","text":"别情何草草，倾盖苦不早。暌违三十年，隔越万里道。忆在东冈日，彬彬丽文藻。子少我当壮，子壮我复老。人生百年内，安得长美好。故交曙星稀，先哲流电扫。岂无杯中物，与子一倾倒。昨游玄都观，共觅安期枣。挂弓榑桑枝，洗剑沧海岛。酒阑别我去，何以慰幽抱。楚山郁丛丛，巴水深浩浩。愿言崇令德，黄发永相保。"}