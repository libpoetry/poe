{"id":"380941","title":"一萼红·春馀夏始","dynasty":"现代","author":"郑文焯","text":"晚帘阴。又韶红换景，兰药已抽簪。芳援疏篱，珍丛叠架，天似残醉沈沈。乍过雨、樱桃烂熟，款好语、檐际下幽禽。旧赏林亭，俊游群屐，呼酒谁临。还念庾郎憔悴，托临江故宅，倦赋愁心。蓱迹鸥轻，松巢鹤老，尘外吟境堪寻。待新句、琅玕遍刻，有清籁、相和冷敲金。写入溪山画图，闭户云深。"}