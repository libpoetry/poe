{"id":"584692","title":"石虹湖","dynasty":"明","author":"黄衷","text":"荒塘曾几亩，率意浪名湖。天影仍浮动，云根定有无。虹光流玉浦，蟾魄浴冰壶。懒着扁舟弄，聊堪一鉴图。怒螯争郭索，豪喙隐鹈鹕。雄虺潜鱼笱，游凫避雀罦。微风披滉漾，急雨荡潢污。野馔饕菰米，鱼罾觊蚌珠。霖收从泛梗，潦进儗增?。役鹊空传怪，乘鼋倘涉诬。瀰漫誇楚泽，澒洞想齐湡。平渚还孤馆，惟应慰老迂。"}