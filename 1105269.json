{"id":"1105269","title":"次韵郑佥判","dynasty":"宋","author":"方岳","text":"老我菟裘月一间，仰眠黄犊看青山。有诗倚竹猿猱径，无梦排云虎豹关。城郭是非溪隔断，风烟灭没笔追还。底须一局销长日，并不能棋方是閒。不论山北与山南，是处移将竹两三。亦爱村深工部屋，尚嫌门对相公潭。夕阳归鸟占花坞，山雨饭牛规草庵。口挂壁从生白醭，是中除酒百无堪。渔村留得旧蓑衣，鹭侣鸥朋共断矶。衰发三千馀丈白，倦游五十二年非。清风明月天四壁，老木苍藤草半扉。寂寞相从交有道，骊驹未可遽言归。一枕羲皇失午熇，久知吾道定寥寥。客来且拨浮蛆瓮，事过真成覆鹿蕉。野性从来便水石，此生自合老渔樵。移床更入深云处，厥木惟乔厥草夭。十亩山园赋遂初，左花右竹了无馀。择阴老我自麋鹿，甘带何人不蝍蛆。佛社独容陶令醉，帝城难作子公书。行山且不携诗卷，只许鸱夷载后车。白菰紫芰更红蕖，不枉平生水竹居。醉眼岂知吾是我，机心亦笑子非鱼。无能涉世何妨睡，有道登山只是徐。六月好风清樾底，付渠天地一蘧蒢。烟藤云木捲苍虬，更放琅玕出一头。山下人家方酷暑，此中棋局自惊秋。图书如昨不堪煮，风月无多谁与酬。怪得纵横苏季子，岁寒也忆旧貂裘。诗穷不易办亭材，只恁荒寒处处苔。种秫便当终老去，爱花能有几人来。生前尽足竹三径，身外无穷水一杯。未必诸贤知此意，柴门虽设不曾开。"}