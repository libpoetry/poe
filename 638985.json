{"id":"638985","title":"义儿篇","dynasty":"明","author":"林光","text":"蜾蠃祝螟蛉，祝之亦相似。有恩须有报，何必出自己。李君六十馀，尚未有子嗣。内想忽南来，迢递携一婢。偶逢道中人，牵儿向闸市。推篷窥相貌，抚顶循及趾。步趋稍安详，顾盼穷瞻视。徘徊一停舟，目人心自美。欢然解囊橐，颜生镜中喜。须臾发舟行，踪迹存契纸。抚摩日复日，进退承诏唯。短句与长歌，出口复入耳。满堂聚宾客，谈谑动拜跪。揭来动遐思，携之问卜史。偶逢道中人，历历谈终始。屈指稽岁年，往事刚十纪。传闻虽暧昧，谁复生诋訾。春风索赠篇，操笔复终止。非无忠告心，未信疑谤毁。永终知敝训，归妹有深旨。主君信有容，娣袂添罗绮。载咏螽斯诗，迤逦及麟趾。始知有周盛，万福兴太姒。西汉牝鸡晨，暗蓄他人子。公义久自明，毕竟何足恃。大宗小宗派，递相传福祉。宗祀乃延绵，道心常不死。我诗扶大义，抑亦存圣轨。义儿真义儿，恩深报没齿。义儿终义儿，谁道堪继李。"}