{"id":"1119533","title":"绍熙壬子劝耕妙胜四首","dynasty":"宋","author":"陈造","text":"县曹文墨厌拘缠，野饭山行旧所便。祇道穷涂难措足，朝来风日为谁妍。每愧敲榜办赋租，会心还喜劝耕初。渠侬嗣飨金穰庆，老子长捐柱后书。胜日乘闲觉半仙，笑摩老眼向风烟。平章春事禽能语，媚妩韶光柳未眠。桑条麦陇接比邻，社酒家炊丐路人。风俗尚如它日否，凭谁细问故园春。"}