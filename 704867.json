{"id":"704867","title":"春日漫兴十二首","dynasty":"明","author":"薛蕙","text":"昨夜雨声喧菌阁，今朝花影照柴扉。正欲相邀社中客，酒家不肯当春衣。草芽半吐参差碧，花蕊初开浅淡红。安得黄金高北斗，尽输青帝买东风。二月黄鹂满树飞，歌喉宛啭世间稀。谢公虽有东山妓，不及侬家金缕衣。梁间燕子甚微眇，岁岁来过旧主人。不似翟公门下客，交情浅薄最堪嗔。早岁脩辞拟草玄，中年探赜强知天。尔来懒慢太无似，只有楞伽堆案前。屈指行年垂半百，拘检还如少小时。可怜龊龊窭人子，争似堂堂豪侠儿。散才犹足拟仙才，懊恼青春白发催。空对玉壶连月醉，漫拈綵笔记花开。劳劳各为百年身，草草旋成一聚尘。借问煎熬催白首，何如潦倒醉青春。东园红梅馀几何，西园绯桃开又多。春光相挠不相置，醉杀花前金叵罗。小桥映带小池塘，垂柳垂杨凡几行。莺莺燕燕最相称，雨雨风风总不妨。魏紫姚黄何似春，玉环飞燕定前身。谪仙解赋清平调，不道宫中妒杀人。柳绕柴门竹绕轩，花能含笑鸟能言。何人文似卿云辈，试为抽毫赋小园。"}