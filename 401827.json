{"id":"401827","title":"菩萨蛮","dynasty":"民国末当代初","author":"俞平伯","text":"好天良夜秋如水。明灯一觉黄昏睡。睡醒见伊么。更深梦也多。夜天都是雪。零乱成双蝶。闲院午阴迟。衾寒许枕知。凭肩几处同油壁。闲循荒沼低鬟立。风起又花残。空怜玉臂寒。开年花事好。驼陌游骢早。谁见复来时。绿阴红满枝。今宵好向郎边去。阿谁认得迷离路。飞去又飞还。山前仍有山。归来残睡冷。罗帐孤灯暝。雅雀噪帘东。明眸一线红。"}