{"id":"200579","title":"酬余补之见寄","dynasty":"宋代","author":"郑獬","text":"吾友补之会稽家，高眉大眼称才华。入京共收太学第，姓名头角相撑磨。高楼管弦相与杂，黄金酒面溶成波。樽前轩昂如孤鹰，四顾不见雀与蛙。试招纸笔恣挥扫，纵横喷薄不可遮。我疑君心如春风，呵吐草树皆成花。忽然惊爆险绝句，旱天霹雳雷霆车。我辈观之瞪两眼，汗流满面空长嗟。明年南北别君去，落照满帆秋风斜。天涯朋欢少披豁，还如穴鰋跳泥沙。两耳喧聒久厌苦，思君便欲飞仙槎。前时得君山阳书，副之长句封天葩。笔墨劲健愈精绝，铁绳钮缚虬爪牙。有时风雨恐飞去，尝自密锁金鸦叉。嗟我文字苦悭短，才力不敌两角蜗。下笔欲答辄自止，如君一句已可夸。持此聊且谢勤叩，念君不见愁无涯。"}