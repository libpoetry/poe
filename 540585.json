{"id":"540585","title":"读书","dynasty":"明","author":"王樵","text":"我性难谐俗，诗书独与亲。一楼堪累月，万事付诸人。会意辄忘食，起思如有神。停杯待明月，下榻为嘉宾。永日三茅顶，寒江一钓缗。愿言长若此，已谓乐无伦。貌以缨冠改，人添识面新。今时崇意气，骨肉在胡秦。尝笑陶元亮，何如郑子真。祗因三径费，失却葛天民。局蹐邯郸步，惭惶西子矉。浪从双眼白，生取几人瞋。物物私其假，生生总是尘。鷾鸸犹有智，鸥鸟固难驯。快意醒前梦，回头迹已陈。停云閒对户，堪与洗心论。"}