{"id":"592736","title":"净居山在光山西南四十里思大和尚智者大师得法之地寺创齐梁至唐宋皆为名刹苏长公尝避暑有读书台存焉","dynasty":"明","author":"欧大任","text":"名山恨不幽，兹境石颇矸。蓊郁山树层，似出翠微半。我从淮汝来，簪绂愧羁绊。岑崿经屡奇，莓苔迹多换。磴绝零露滑，峰交裔云粲。穹壁隐巉岩，细岫聚回乱。披榛度石梁，架壑构云馆。齐梁閟春秋，藤萝掩昏旦。院鸽出香厨，池倏泛文澜。物役绝将迎，心赏寄游玩。真乐岂外奖，遣累自中晏。性于智者同，宦比长公散。即趣合神期，陵谷非所叹。翛然得我生，微尚托星汉。"}