{"id":"500712","title":"益都城北三十里有邮亭名白羊铺壁间石刻张梦臣学士诗一首乃至大辛亥未第时所作其诗曰迢迢长日路途间两字功名抵死难岂为身荣爱奔竞正缘亲老逼饥寒云霄附凤心徒壮客馆无鱼铗自弹百亩薄田容易办也应无梦到长安仆因次韵书事","dynasty":"明","author":"陶安","text":"巉岩路尽困泥间，一步犹如百步难。渐见云开天日近，何嫌岁晚雪霜寒。客中野饭身偏健，车上冠尘手屡弹。最是慈亲念游子，久无书信报平安。"}