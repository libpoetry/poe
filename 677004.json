{"id":"677004","title":"将赴试白下走笔别荃之","dynasty":"明","author":"李流芳","text":"忆㫺婉娈时，与子有成说。悠悠路傍人，使我意不彻。龌龊不足论，但念子羁绁。人生非鹿豕，岂难相诀绝。不忍区区诚，执手即呜咽。白门河畔柳，句曲邸中月。维舟复沽酒，与子行相挈。车尘十尺深，关路百盘折。奚囊共结束，蹇卫争蹩躠。村醪解饥劬，松柴憩烦热。十年谙客味，梦到魂欲裂。况复与子辞，独行何孑孑。水行多风浪，陆行畏炎魃。车行虞臲卼，马行忧蹉跌。世路皆如此，吾生何屑屑。白龙百亩山，嘉木荫成列。朅来偕吾友，掉头意已决。永怀向子期，遂陋张生舌。兹游非本情，聊以当一吷。子如有两意，请与子长别。"}