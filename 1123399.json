{"id":"1123399","title":"山园小梅得疏影横斜水清浅暗香浮动月黄昏十四诗","dynasty":"宋","author":"赵时韶","text":"寂寞篱边野水涯，三花雨蕊带春来。且图冷淡为生活，不傍门庭闹热开。为有清癯骨相寒，月明时候正相关。本来面貌无尘俗，更向冰池自照看。山前抹出连云树，窗外拖来带月枝。数点塞鸿相伴好，一声羌笛不须吹。一枝倚竹偏宜雪，半树歌檐转怕风。客意不平花又拗，和愁挂在夕阳中。春在枝头有浅深，疏疏冷冷小溪阴。好风一阵香如洗，明月三更影不沉。繁华朽腐休相溷，冷淡幽闲大逼真。断得世间烟火气，前身恐是首阳人。精神淡伫霜犹薄，肤貌参差雪未温。试向南枝看春色，夜来才着两三分。万籁沉沉境寂寥，寻香不见过溪头。小奚摸索枝头笑，谁把明珠蓦地投。气味风标见似人，群芳合让作先生。尽烧龙脑三千斛，不抵花心一点清。小桥飘泊淡生涯，曾送清香入酒杯。疏影不随流水去，夜深和月过溪来。一夜霜风吃紧吹，晓惊飞鸟蹴花枝。谁知窗外纷纷意，正是山阴雪下时。花下朦胧作桂看，细评香影一般般。唤醒二十年前梦，依旧身游在广寒。前山日落已栖鸦，老树槎牙竹半遮。沙岸寒雪迷晚眺，祇疑金色界中花。风雨潇潇日又曛，因香认得半溪云。平生不作朦胧事，立待明时折赠君。"}