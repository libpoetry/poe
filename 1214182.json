{"id":"1214182","title":"次韵友人","dynasty":"元","author":"周权","text":"忆曾共醉高阳池，银毫翻墨摛乌丝。江鸿海燕忽相背，几度夜雪山阴时。东华尘土黑貂敝，南楼月好思元规。十年始赴鸡黍约，春雨剪韭供新炊。青灯对坐落寒烬，夜谈亹亹真忘疲。天根妙意秘莫写，心薄万古含清辉。通家交好固不远，从容砚席还追随。划来健句脱秋隼，清似菡萏开秋陂。翩翩瘦字老蛟舞，入妙信划沙中锥。手弦绿绮不可和，楚天目尽孤云归。"}