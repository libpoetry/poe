{"id":"677015","title":"弹山左阜待月独饮","dynasty":"明","author":"李流芳","text":"寻幽爱独往，发兴因落日。坐眺湖南山，光影互吞蚀。湖中与山外，倒见两轮赩。暝色下村䲧，十花发光泽。澄波忽凝练，新月皎然出。初疑琥珀光，俄作琉璃色。依然此石上，变态何恍惚。风细来林香，露凉减酒力。仰观快澄霁，俯瞰畏深墨。林端见远火，归径迷欲失。"}