{"id":"188254","title":"沁园春·渭水秋深","dynasty":"宋代","author":"葛长庚","text":"渭水秋深，湓江春老，洞庭一湖。问城南古树，如今在否，洛中狂客，还更来无。独上君山，渺观岩石，八百里鲸波泛巨区。何曾错，有茶中上灶，酒里仙姑。终须。度了肩吾。稽首终南锺大夫。自太平寺里，题诗去後，东林沈宅，大醉归欤。天上筵多，人间到少，更不向庐山索鳜鱼。如何好，好借君黄鹤，上我清都。"}