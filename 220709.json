{"id":"220709","title":"览秀亭诗·南阳有绝胜","dynasty":"宋代","author":"范仲淹","text":"南阳有绝胜，城下百花洲。谢公创危亭，屹在高城头。尽览洲中秀，历历销人忧。作诗刻金石，意垂千载休。我来亭早坏，何以待英游。试观荆棘繁，欲步瓦砾稠。嗟嗟命良工，美材肆尔求。曰基复曰搆，落成会中秋。开樽揖明月，席上皆应刘。敏速迭唱和，醺酣争献酬。老子素不浅，预兹年少俦。九日重登临，凉空氛气收。风来雁声度，云去山色留。西郊有潭菊，满以金船浮。雅为郡子寿，外物真悠悠。过则与春期，春时良更优。焰焰众卉明，衮衮新泉流。箫鼓动地喧，罗绮倾城游。五马不行乐，州人为之羞。亭焉讵可废，愿此多贤侯。"}