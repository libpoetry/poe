{"id":"1252499","title":"西江月 东城夜思","dynasty":"元末明初","author":"邵亨贞","text":"古屋深灯弄影，严城怨角催更。掩门欹枕奈微酲。巷陌鸟声初静。客里依然好景，年来底事无情。嫩寒已透读书屏。旧恨不堪提省。土室融融曙色，山窗晏晏春眠。东风和气满壶天。依约镜奁初展。晴散茅檐云彩，暖浮纸帐香烟。一枝花影弄婵娟。染就素罗团扇。故旧今成二老，欢游长记当时。山中吟屐梦中诗。多少晋人风致。但得诸郎俊拔，不嫌我辈衰迟。残年饱饭话心期。如此差强人意。"}