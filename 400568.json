{"id":"400568","title":"玉烛新  神","dynasty":"民国末当代初","author":"饶宗颐","text":"中宵人醒后。似几点梅花，嫩苞新就。一时悟彻，灵明处，浑把春心催漏。红蔫尚伫。有浩荡光风相候。绀缕在、香送阆风，馀芬满携罗袖。从知大块无私，尽幻化同归，惟神知否。好花似旧。应只惜、玉蕊未谙人瘦。琼枝乍秀。又转眼、飞蓬盈首。信理乱难道无凭，春箫又奏。"}