{"id":"1016387","title":"为李方舟题东坡赤壁图","dynasty":"宋","author":"释宝昙","text":"大江赤壁黄州村，鱼龙吹血波涛浑。腥风不洗贼臣泪，暗湿官树旌旗昏。城南哑哑一笑入，愁日动地回春温。夜阑魑魅不敢舞，璧月如水舟如盆。客亲馈鱼妇致酒，北斗可挹天可扪。当时跨鹤去不返，水仙王家真画存。百年画史有眼力，东坡晓挂扶桑暾。"}