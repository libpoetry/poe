{"id":"1237018","title":"幽思六首","dynasty":"元","author":"郝经","text":"江山郁幽思，静止有天光。宛然褰薄帷，明月照我床。蟋蟀鸣孤根，鸿雁颃飞霜。惄惄动羁衷，耿耿发清狂。有万来无端，百折萦回肠。晤言且伏枕，一寐成两忘。鸾凰翥丹霜，尺鴳抢枯株。知止各翱翔，卑高一何殊。精卫苦填海，冤愤一何愚。鸤鸠不为巢，亦自有所居。伟哉衡门士，高卧一束书。曲肱有馀乐，不用长者车。濯缨厌世尘，入海求夜光。贝阙涵珠宫，异色森绮芒。采采满怀袖，驾龙登扶桑。赤乌惊上天，火曜舒乾阳。回视乃瓦砾，自愧空奔忙。书生莫谩愚，敝帚安足藏。有物莫不由，万古长安道。区区往来者，总向尘中老。年年雨洒清，日日风驱扫。行人竟无迹，涸辙生秋草。我欲谢帝阍，离居事幽讨。束载无良辰，几回问苍昊。藏舟泰山巅，偶值怀襄流。忽从归墟东，直向西海头。洗日复濯月，光抱空中楼。扶疏散青红，异气缠九州。忽焉阁寒沙，伫立令人愁。明朝早潮来，欲住不得留。景晏念虑歇，支颐坐看山。起来复何为？结佩纫幽兰。万事从悠悠，不愧俯仰间。举杯谢尘世，月落梅花残。深江总风波，天淡孤鸟閒。气数当闭塞，我亦方闭关。"}