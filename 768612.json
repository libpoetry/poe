{"id":"768612","title":"南浦 其一 春水，用玉田韵，同蘅圃赋","dynasty":"清","author":"沈皞日","text":"新雨涨汀沙，倚兰桡、正值江亭初晓。堤坠乱桃红，红桥下、斜映花阴如扫。波纹沁碧，一双燕子凌波小。乍罥晴丝，还又转，却误衔来萍草。漫从南浦催归，是閒情、客里春游未了。双桨载笙歌，鸳鸯起、何处画船吹到。曲终渺渺。前溪渐觉莺声悄。寒食今番过也，报道湔裙人少。"}