{"id":"777143","title":"一元子玉带歌","dynasty":"清","author":"朱景英","text":"临濠龙种岐海死，以数茎发为终始。鼎移社屋逾三纪，毅魄犹依故辽邸。可怜赤嵌城，夜夜荒鸡鸣。可怜竹沪溪，年年杜鹃啼。九十年来同声哭，绝岛无祠荐秋菊。薶香亦剩几抔土，遗带还馀一束玉。带兮带兮当年玉人用意琢百鹿，那知一旅无成莽驰逐。幸也末路完其璞，皓洁奇姿出陈椟。君不见七客寮中信国砚，玉带生歌酬唱遍。不惟其物惟其人，正气常留石一片。我今为带作此歌，歌成信手书擘窠。谁欤和歌谢皋羽，勿烦属笔赵孟頫。"}