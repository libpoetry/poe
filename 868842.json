{"id":"868842","title":"题贾俨不忘室","dynasty":"宋","author":"叶适","text":"贾子好修士，躬耕鹿岩阿。茂木俯青泉，幽处堪逶迤。有室净棐几，图史参前罗。独能取我语，标榜相巍峨。我语不必记，子意故足多。物之徇外者，迅若横流波。当其一念觉，胼胝驻崩涡。神丸起痿瘵，厚纩还暄和。伦类苟通明，轨辙宁舛讹。但忧所见弱，缭如附松萝。舆薪岂不睹，奈此斤斧何。勿令学高山，所至才献坡。如于众稊稗，收拾同颖禾。虽云善端在，坐悼良时过。子先发曹掾，仁义躬濯磨。活人不知数，一善禳众瘥。每识饭牛下，有作宁戚歌。至今乡里敬，墓柏垂霜柯。子质复粹美，藻火兼佩珂。中夜再三叹，警策自诋诃。未合者参辰，巳逝者江河。所愿天爵尊，非必贵决科。"}