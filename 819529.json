{"id":"819529","title":"辛丑秋大人自长安莅汉中余奉母由汉沔赴南郑自兴安府西上二百里至黄金峡一名惶惊峡即秦用金牛通蜀处峡长八十里波涛险恶绝壁千仞石皆倒出崖隙纤路不盈尺舟楫必期一日尽此险峡中不得泊也日落风生往往沉舟摧楫遂复退至兴安舍舟遵陆纡道汉阴厅七日而达南郑似远实近以退为近矣","dynasty":"清末近现代初","author":"杨圻","text":"孤舟天地间，荡碎江漠碧。水程报入峡，舟子相蹙额。水东舟西行，所恃皆人力。上游千山雨，万流趋一脉。大石相夹束，逼水高百尺。绝壁争外顷，仰视天皆石。转王肠九迥，崩崖齿万齧。惊湍若箭来，到此忽一逆。不见船行迟，但看水流疾。细径凿青天，一发蟠百结。群夫牵弱缆，斗汗过寸隙。苔入太阴寒，雪是上古积。鸟飞时一坠，蚁缘仍百折。上无云日光，下狎蛟龙宅。八口岂微细，生命轻瞬息。动念当急流，欲退或不得。万全出侥倖，惶恐亦何益。君子重临渊，保身非懦怯。快意疾回舟，星月淡秋夕。"}