{"id":"748620","title":"游天平山","dynasty":"清","author":"杨靖","text":"石群不眠作人立，畴曩鞭之趋不及。披草蒙茸头盖笠，俯仰参差森耸息。一石崖底钓徒恭，一石峰头醉僧憩。更有一石如美人，舞袖翩跹俯何拾。其余累累形各殊，若行若语若拱揖。世人富贵未忘怀，艳说嘉名朝万笏。我行其间喜无射，笋舆低柔称且适。苾刍迎笑劝朝餐，饱食山厨饮泉冽。平生自恨磈磊多，到此何期转消释。山灵傥许结茅居，请与石友共朝夕。"}