{"id":"898315","title":"赠马十二全玉沿檄过楚顷刻而别","dynasty":"宋","author":"张耒","text":"我离海边方季夏，子时别我西亭下。是时积雨河水深，却看孤舟放清夜。尔来忽忽冬已阑，岁晚荒凉学官舍。那知复与子携手，犹能顷刻听清话。来时绿树今黄叶，须信丹颜暗中化。别离易得当重惜，岁月难留足悲吒。人生坎轲多忧娱，万事纷纷少休暇。况子飘泊不可常，几度相逢即衰谢。功名有命何足求，富贵无常求亦乍。隋珠弹雀虽有获，纤尘未补千金价。我于世事甘不学，久师壁观依僧社。辱君指我曹溪源，行虽未至宁辞驾。君如有志反丘壑，我即求田买桑柘。卜邻丈室听谈禅，更问老农求学稼。"}