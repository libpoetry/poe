{"id":"369045","title":"齐天乐·雪夜排闷","dynasty":"清代","author":"杨芳灿","text":"海神惯作鱼龙戏，漫空六花零乱。细刻圆冰，轻研碎玉，装点谁家池馆。帘丝串断。爱脉脉如尘，当庭吹满。一曲新歌，衍波笺纸付萧贯。青灯掩冉如豆，拥裘孤坐处，更箭频转。莲子杯空，芦花被薄，无分酒香裀暖。凄凉谁管。便忆起天涯，两三吟伴。冻合江云，夜深离梦远。"}