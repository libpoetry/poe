{"id":"834176","title":"金缕曲 其三 老儒","dynasty":"清末民国初","author":"易顺鼎","text":"学究先生样。半生来、青镫黄卷，乌皮绛帐。三字头衔穷措大，不讳含酸骨相。难得是斯文未丧。一第蹉跎头白早，叹磨穿、铁砚心徒壮。功名路，恐难望。济南博士江都相。溯流传汉家真派，何嫌依傍。辛苦儒林谋绝业，全力名山休让。觅冷蠹堆中同葬。七贵五侯君不见，牧猪奴、转瞬青云上。得富贵，且无恙。"}