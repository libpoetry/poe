{"id":"992274","title":"饮酒呈邻几原甫","dynasty":"宋","author":"梅尧臣","text":"天地不争行，日月不争明。昼夜自显晦，冬春自枯荣。夸父逐日死，共工触天倾。二子不量力，空有千古名。寄语贤与愚，何尝见长生。我愿会良友，醉颜日常赪。东海为酒樽，五湖为杯羹。海罄湖且竭，尽倒为解酲。苟死不复知，苟生徒牵情。项籍乘牛车，驰上广武城。强梁取秦鹿，慷慨犹为轻。归来卧酒家，岂得惭公卿。乐亦但如此，举世任营营。"}