{"id":"1118505","title":"道室试笔六首","dynasty":"宋","author":"陆游","text":"浮云万事不到眼，千岁人间心尚孩。屏风叠下看花落，扇子峡中闻雪来。兜罗绵云常满谷，勃落叶衣无四时。中原百战血涂野，此老醉眠初不知。事来得失若山重，放下始知前日狂。一枝藜杖一壶酒，何处人间无醉乡。吾家学道今四世，世佩施真三住铭。一窗萝月照孤咏，万壑松风吹半醒。死来尚恋游金谷，病废犹难放柳枝。等是胸中不浩浩，乐天莫笑季伦痴。明明行路有神仙，世士求仙却不然。贪冒苦多廉让少，恐君未得尽天年。"}