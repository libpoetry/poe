{"id":"1075381","title":"六月八日始开北窗得数峰于林樾间命力斩恶木而山态始尽出","dynasty":"宋","author":"周紫芝","text":"老去舍轻舠，小室坐悬磬。六月不出门，端居阅晨暝。安知咫尺中，有此大殊胜。今晨穿北垣，万象忽辉映。太虚本无穷，眼力恐自竟。遥岑蔽清樾，了不赴将迎。翠幕空繁柯，烟鬟入幽凭。双峰始幡然，起应高士聘。长瘦有馀光，名与天地亘。马鬣亦已颓，蓬颗没微径。兹山与周旋，安得往脩敬。斗酒时自浇，先生醉初醒。落月挂长松，悲风绕危磴。徘回想音容，彷佛听嘲咏。"}