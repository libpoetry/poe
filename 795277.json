{"id":"795277","title":"沁园春 病中诀别口占","dynasty":"清","author":"华慧空","text":"六十年来，弱草栖尘，春归梦醒。似吐丝作茧，缠绵欲尽，采花酿蜜，辛苦垂成。多病衮师，无家织素，弃置何烦属累卿。今而后，把幻缘剪断，万劫冥冥。知卿影事萦情，料难禁、悲从腹里生。怅芦帘纸阁，芸编历乱，冰床雪被，兰炷青荧。眼莫长开，肠休频转，留取禅心伴老僧。来朝去，便鸳摩一卷，送我西行。"}