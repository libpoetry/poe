{"id":"263536","title":"梦芙蓉·题王太守戴笠图","dynasty":"现代","author":"王闿运","text":"看谁持玉杖，是匡庐旧日，主人无恙。峡泉三叠，琴调破云浪。浩歌声自放。天风吹做凄荡。不尽吟情，有吴烟几点，摇曳白波上。戴笠寻诗有样。瘦损何妨，呼吸通天响。牯牛平望，夷语乱樵唱。洗空山水瘴。飞流溅瀑千丈。更莫闲游，祇凭阑把酒，一醉吐空旷。"}