{"id":"950138","title":"送翁宾旸之荆湖","dynasty":"宋","author":"周端臣","text":"君不见司马子长志横秋，少年足迹不肯休。胸中盘屈奇伟气，笔力直与造化侔。又不见杜陵子美夸壮游，一身几走半九州。吟怀吐纳天地秀，作为篇章光斗牛。君今去去几千里，匣剑囊书赴知己。知己从来素有情，投机之会趋功名。功名岂有作能致，莫辞跋涉长江行。长江四月南风起，武昌鱼饮秦淮水。南风不久又西风，食鱼休忘鲈鱼美。天涯别梦思城东，何日一樽重与同。草桥夜醉月明下，桃关晴吟春色中。不堪蜀魄相催去，却怜樯燕相留住。一片离情去住间，正是游人肠断处。荆湖右道分南北，势与中原岂悬隔。五湖膏血互吞噬，万里烟尘入谋画。莫如子长子美但能事文章，蚤归来献平戎策。"}