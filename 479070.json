{"id":"479070","title":"刘文安公挽章","dynasty":"明","author":"吴宽","text":"裕陵初策士，高步入词林。科第前无几，声华直至今。唐人当陆贽，汉代失刘歆。碧海瀛州远，青藜夜阁深。羲经千古学，宋论一生心。制虏无三表，匡君有六箴。紫垣初秉笔，白发未盈簪。自负心如水，曾期汝作霖。瘁躬方几几，盛世已骎骎。俄作前楹梦，难将恶石针。礼官公谥议，士类杂哀吟。墓有新题石，家余旧赐金。斯文成落莫，吾道付浮沉。后辈夫何恃，先民最所钦。《玉堂嘉话》在，谈者欲沾襟。"}