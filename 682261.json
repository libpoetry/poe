{"id":"682261","title":"书吴门韩封君友兰卷二首","dynasty":"明","author":"于慎行","text":"南国有逸叟，蜚遁吴山阿。畏荣避轩冕，韬景耽云萝。谁结同心契，揽此秋兰柯。契合在空谷，纫佩交如何。月出鼓鸣琴，一奏郢人歌。彼美握香子，南陔咏方多。兰苕何猗猗，结根在秋坂。皓露夕以零，靡迤风自远。幽人秉冲尚，眷言树九畹。匪资服媚荣，将以华岁晚。生不当门户，馀香流茂苑。郁彼背堂萱，相对方婉婉。持此永年寿，愿言加餐饭。"}