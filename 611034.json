{"id":"611034","title":"狂歌行","dynasty":"明","author":"邓云霄","text":"同云如絮低压墙，北风刮地号枯杨。滕六夜挟玄冥翔，寒威杀气排剑枪。街鼓隆隆声镗鎝，万户人静漏微茫。此夕旅思弥天长，有客将行宵具装。雌雄分匣啼千将，飞霰片片搅离肠。绨袍欲赠念无裳，主人延客开华堂。月沉星暗烛代光，兽炭吐焰鳞甲张。金鲸泻酒奔吕梁，有肉如陵兰椒芳，驱寒度暖邀青皇。酒星元在玉帝旁，谪来人间号高阳。尚书之期虽太忙，礼法不省瓮边郎。问量若许吞八荒，舌尖已挂东西洋。一吸瀛海沧为桑，河泊不敢向大方。君家有秫千箱仓，酿来涓滴祗池塘。我舔舕之未濡吭，尧钟髡石仅涤觞。唾骂中山与杜康，何不伸手翻神浆。糟天曲地尽汤汤，我辈拍浮其中央。百万亿劫乐无疆，半酣浩歌声扬扬。隆冬轰雷忽殷房，亲谑叫啸惊九阊。帝遣六丁问豪狂，勿倾银汉入流黄。我言下界多秕糠，臣身合在酒中藏。是非毁誉沸如螗，升沉显晦俱亡羊。蜗角有国蚁有王，真同傀儡夜登场。嫫姆竟掩夷光妆，方朔不及侏儒囊。拔兰斫桂佩艾香，轩鹤啄粟囚鸾凰。粪丸进御却明珰，谁能与世相低昂。朱门蓬户鬓皆霜，谓彭非寿亦非殇。醉不必卧七宝床，醒不必游碎锦坊。摆脱町畦而徜徉，大之乘风踞云庄，小之构巢蚊睫芒。人生达命顺其常，懒作天问问彼苍。"}