{"id":"1082144","title":"题李平国义方堂","dynasty":"宋","author":"刘才邵","text":"渥洼异产超驶騠，逸态崷崒精权奇。轶埃蹶块傥未免，欲驾銮辂终难为。乃知人家良子弟，亦或豪逸难羁縻。调柔折服就绳矩，他日致远夫何疑。李侯洒落富清制，顷刻满纸填珠玑。建堂教子意不浅，欲使行能无少亏。会须骨格早成就，不与凡足争先驰。正如名驹已服习，使堪宝校金黄羁。周旋进退悉中节，追风逐电随所施。朝燕暮越寻常事，还看弄影舞瑶池。"}