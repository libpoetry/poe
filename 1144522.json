{"id":"1144522","title":"咏史 光武","dynasty":"宋末元初","author":"陈普","text":"腹上能容严子陵，面前何不著韩歆。迭兴知与人何事，陇蜀才平便易心。赤符交锡帝心移，不似初来岸帻时。浪泊壶头终落落，羊裘男子殆先知。丙夜沈沈讲未停，故人重话旧时灯。半篇说命良依约，舜典周官总未曾。经邦论道职何卑，又是前朝卖饼儿。十乱五臣无煖席，三王四代是何时。金匮哀章正共哀，又将符命议灵台。太山千古黄泉路，底事銮舆爱上来。"}