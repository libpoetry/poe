{"id":"556265","title":"有相士谓余四十六岁且死者诗以自笑古人云死生亦大矣此谓趁日力以进道者言之也苟不进道总是虚生修短何辨焉苟干道有见处夕死可矣然则死生讵足为大哉 其三","dynasty":"明","author":"唐顺之","text":"人情心事古犹今，寂寞空林寄此心。贤圣不分聊中酒，亏成忘尽一开琴。有书终日只掩卷，无病长年亦拥衿。即使癃然似桑户，未逢点也是知音。"}