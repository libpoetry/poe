{"id":"464458","title":"声声慢 金通尹先生殁汉阳，赋此志哀","dynasty":"当代","author":"许白凤","text":"音沉楚水，愁聚吴云，朱弦一恸谁调。老去悲秋，夕阳都在林梢。楼头黄鹤何去，怅翰飞、陡失鸣皋。春草句，料谢家诗梦，应有今宵。廿载湖滨九宴，记髯翁言笑，光景非遥。解佩贻珠，相思不阻江潮。门墙桃李满树，引东风、绿到柔条。才几日，怎商声、凄抵大招。"}