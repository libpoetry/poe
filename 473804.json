{"id":"473804","title":"听查八十弹琵琶歌","dynasty":"明","author":"黄姬水","text":"寿州钟郎善琵琶，国工敛手咸咨嗟。阮朱绝艺那能续，不惜千金传一曲。八十从师庐子城，五年技尽六弹成。抑扬按捻擅奇妙，从此人称第一声。今年客自郢门还，瑶枝手把来萝关。江湖闻名二十载，相逢两鬓风尘斑。据床拂袖奋逸响，叩商激羽高梁上。联线曲折抽芳绪，凄锵蹇劫生孤怆。欲舒逸气更促柱，切切嘈嘈作人语。炎天洌洌满屋霜，白日飒飒半窗雨。云停雾结池波摇，木叶槭槭鸟翔舞。回飙惊电指下翻，三峡倒注黄河奔。胡沙黯黯吹落月，千山万骑夜不发。调本弦鼗太苦酸，相思马上关陇寒。从来慷慨易成泣，况复秦声向客弹。"}