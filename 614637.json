{"id":"614637","title":"夏日从大父参知伯兄明府仲兄孝廉江上宴集","dynasty":"明","author":"韩日缵","text":"閒居倦时燠，乐宴俯清川。云物多异状，水石有馀妍。夕涨吞樵径，遥浦度村烟。宾筵匪他人，骨肉相周旋。我祖拥雄藩，义问著来宣。勒碑漳水底，镌德峨眉巅。伯兄蔚名彦，逸气吟芳荃。有美花县宰，兼操萟圃权。仲兄璠玙姿，抱朴含贞坚。献赋待金门，郢歌时复传。欣余纂花胤，朴遫亦骈肩。清时赐休沐，归卧云窗眠。灵根敷美荫，华萼郁相鲜。金樽湛新醪，文义细与研。进篑终为山，念之心悠然。徘徊烟波夕，青冥迥远天。幽抱复显豁，何以谢潺湲。"}