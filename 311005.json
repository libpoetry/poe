{"id":"311005","title":"买陂塘·换芙蓉几番春色","dynasty":"现代","author":"邓潜","text":"换芙蓉几番春色，余生差幸无恙。护篱阴借邻家竹，新笋薛滕争长。潮暗涨。怎梅雨过时，红沸桃花浪。江楼远望。只绿黯平芜，白迷飞絮，双眼乱云障。庚申事，六十年前相仿。债台今更催上。破蕉层剥秋心瘦，还警打窗声响。谁共谅。怕著手调羹，依旧葫芦样。太平梦想。正别赋无家，蜀弦凄咽，滇海又听唱。"}