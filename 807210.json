{"id":"807210","title":"愁春未醒  元夕后三日饮曹荩臣宅适遇微雪","dynasty":"清","author":"陈维崧","text":"落灯风定，舞絮天成。听沙沙杂杂，檐声滴乱酒床声。闻说南山，小队轻裘竞射生。吾侪无事，且扶老懒，共博春酲。起望尊前，林皋顿皓，轩槛将盈。恰萧然、四垂阴重，六出花轻。多少征人，琵琶风雪醉龙庭。问他何似，疏狂老子，诗酒埋名。"}