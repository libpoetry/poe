{"id":"678838","title":"题张方伯画马","dynasty":"明","author":"陈炜","text":"长安陌上柳亸地，十二年间散群骥。兰筋凤臆若游龙，龙种生来尽神异。良工写意非写形，生绡半幅坠房精。韦韩之妙不复作，眼前画者谁得名。个中憔悴老无力，饲秣犹为人爱惜。其他騕袅与骅骝，皂圉分明动鞭策。傍观一马殊不然，霜蹄腾踏嘶向前。汗血须骖六龙驭，安得奚奴浪著鞭。"}