{"id":"1104869","title":"饶娥庙祀神歌","dynasty":"宋","author":"马廷鸾","text":"日吉兮辰良，芳菲菲兮满堂。蕙殽烝兮兰藉，奠桂酒兮椒浆。灵连蜷兮既留，烂昭昭兮未央。驾飞龙兮于征，邅吾道兮乡之长城。波滔滔兮泪盈盈，望汾潭兮磐石横。仙滩兮扬灵，扬灵兮未极，隐思君兮太息。朝驰骛兮江之浔，夕弭节兮县西之侧，待娥不来兮使我心恻。我生之初尚无为，我生之后唐世衰。有父溺死兮谁者怜之，呼天与地兮涕涟洏。至险不测涛与风，至幽不仁鱼与龙，至孝不昧感即通。岂人之灵兮，不若厖之雄。惟天地之无穷兮，哀吾生之弱龄。往者吾不及兮，来者吾不获观其败与赢。愚公老矣山为平，精卫藐然海为倾。枕吾戈兮缚尔缨，猛志毅气妖氛澄。昊天克巩兮靡人弗胜，诵娥之烈兮摇我心旌。自我天覆，云之油油。大田多稼兮，屯膏是忧。雄虹朝隮兮，雌霓夕虬。触石兮通气，雷车兮电帜。雨甚至兮，神哉沛农。有成功兮，怀鸡黍之招邀。士未失职兮，冀鹏鲲之扶摇。锡之丰岁兮，俾尔馀饶。报以修程兮，匪我宣骄。扬桴兮拊鼓，饯飙游兮远渚。欲少留此灵琐兮，日忽忽其将暮。祝娥之来下兮，慰我士民于终古。"}