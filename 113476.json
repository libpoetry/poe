{"id":"113476","title":"次韵师厚五月十六日视田悼李彦深","dynasty":"宋代","author":"黄庭坚","text":"南雁传尺素，飞来卧龙城。颇知高卧久，忽作田野行。湛湛陂水满，欣欣原草荣。日华丽山川，秀色夺目精。对酒不满怀，揽物有余清。念昔读书客，远人遗世情。南亩道观饷，西郊留劝耕。共游如昨日，笑语绝平生。此士今已矣，宾延无老成。犹倚谢安石，深心抚嫠惸。"}