{"id":"431365","title":"浣溪沙 晴川阁晚望，时马当不守，武汉筑垒备巷战。消息日非，人心哀激甚矣","dynasty":"近现代","author":"王陆一","text":"芳草晴川厌别离。楚宫倾国散花枝。十年江左鹧鸪时。玉玦关山生怅望，月华楼殿卷轻衣。满帆风力大王知。春柳黄河六丈堤。中原沙色满胭脂。清明难忆玉骢嘶。四野歌笳西楚地，百年心力禹王祠。横流将压大城时。"}