{"id":"1123252","title":"南康县圃赏梨花呈长官","dynasty":"宋","author":"赵必?","text":"种花之暇点春芳，把酒花边试洗妆。差胜当年潘令尹，空栽桃李满河阳。点绿妆红千万般，薰桃染柳更蒸兰。梨花也费东风力，九十日春无点閒。霜玉肌肤冰雪魂，春风庭院月黄昏。儿曹不解吟翁意，无雨无风也闭门。李俗桃粗不用评，梅花之后此花清。唤醒山谷商量过，差替山矾做弟兄。"}