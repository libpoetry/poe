{"id":"886885","title":"蛟龙歌","dynasty":"宋","author":"何梦桂","text":"生物具角齿，每每与物抗。蹈阱虎以刚，触籓羊以壮。世间怪物有蛟龙，三百六十虫之长。神灵出嘘吸，变化互来往。布爪层云兴，鼓鬐歘电放。无欲不受刘累驯，假形岂被叶公诳。时飞则飞潜则潜，所以随时知得丧。莫道鱼虾性不灵，相依喣沫岂敢嗔。江濆鳣鲸久失水，闻此鼓舞咸相亲。世无刑醢受，时非法网秦。然匪藉馀荫，安能逃世人。亡象齿与革，亡猩血与唇。有身即有患，谁能无其身。安得此身化为云，随龙上下云无心。"}