{"id":"1041182","title":"送韩七寺丞知萧山","dynasty":"宋","author":"刘敞","text":"君家颍川上，时论数八龙。声华自照映，远与高阳同。季慈又青出，秀气凌秋空。安步可远到，何为菰芦中。会稽自禹来，山水天下雄。古人每独往，胜事殊未穷。聊欲因弦歌，登临极江东。超然语高迈，令人愧樊笼。我昔更此邑，稚年尚儿童。迩来成梦寐，自笑成秃翁。安得方寸金，换君腰下铜。越吟不自然，极目南飞鸿。"}