{"id":"420257","title":"疏影 梅影入窗，有怀不寐，此楚分也。因读楚辞，正不似旧时月色矣","dynasty":"近现代","author":"王陆一","text":"城孤宜月。听笛声远远，换了清郁。芷愿兰情，带与江南，应是好春音息。平生折节疏花际，有万古才人心迹。更不只、清浅黄昏，长抱冷香如雪。记与填词旧侣，对红裳宛宛，相慰成泣。细雨空山，怅望停觞，转作一时哀冽。可能长爱倾卮地，系一艇、胥江潮急。况澧浦今日肠回，早在九阍层叠。"}