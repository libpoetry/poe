{"id":"1123053","title":"过明田寺会杨李二生于碧玉三首","dynasty":"宋","author":"胡寅","text":"已宅连延紫盖椒，寻山依旧不辞遥。借床未暇桑三宿，解饭还须水一瓢。风外野云俱淡荡，雨馀秋气亦萧条。故人适有登高约，又拄枯藤过野桥。骚人空自怨兰椒，更遣招辞叹远遥。争似夷齐饱薇蕨，每同嵇阮醉觚瓢。清歌窈眇成珠贯，仙步虚徐按玉条。最忆向来携手处，云平溪树水平桥。浆酒香浮桂与椒，此间谁惜马蹄遥。爱君涧壑沉吟树，笑我江湖濩落瓢。前日好风犹泛座，只今零露已盈条。东山妓女诚何算，颇羡周郎得小桥。"}