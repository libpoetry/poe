{"id":"807577","title":"寿楼春  春日追昔游","dynasty":"清","author":"陈维崧","text":"寻春来刘郎。惹一生惆怅，千种思量。尚记风前秀靥，月中凝妆。斑竹店，梅根坊。飐水花、晴丝悠飏。恰宛宛调鹦，盈盈唤马，手语粉巾香。斜日下，东方狂。将十年前事，吹入微茫。赢得箜篌昔昔，琵琶枨枨。花压帽，啼沾裳。怕重逢、年时韶光。又酒旆斜挑，谁家小门青粉墙。"}