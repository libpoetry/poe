{"id":"1131737","title":"次韵成季尚书宁川即事五首 山寺寓居","dynasty":"宋","author":"綦崇礼","text":"宣室思前席，承明虚直庐。不肯入州府，分其终隐欤。世路机兼阱，人情楯与矛。客能知许事，兀兀一时休。成功收拾芥，旧读馀断编。时思贤圣对，久要故依然。独饮自成趣，世情何用论。生平龙坂客，谁过雀罗门。当官肯虞谤，遇事羞摸棱。閒来爱清夜，默坐对青灯。"}