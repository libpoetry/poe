{"id":"678239","title":"题望云思亲图","dynasty":"明","author":"林环","text":"凉飙拂林黄叶飞，愁心断绝江天涯。南音几度寄秋思，故国欲归仍未归。朅来时陟北山屺，目断孤云几千里。音书久旷南飞鸿，乡心每逐东流水。怀哉岁月成蹉跎，庭闱垂老白发多。宦程况复隔淮越，夕阳芳草情如何。情如何，那堪论，丈夫为国须致身。君不见太行立马一回首，至今犹记河阳人。"}