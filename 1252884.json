{"id":"1252884","title":"奉教和秋日四题 秋意","dynasty":"元末明初","author":"王翰","text":"黄昏帘幕雨纤纤，一段凄凉到枕边。冉冉光阴留不住，悽悽情思苦难传。潘安有兴因他遣，宋玉多愁为此牵。争似无心随化尽，数杯閒卧钓鱼船。寒来消息是谁传，金井梧桐一叶先。残暑已消团扇底，新凉才到短檠前。问详多在蛩声里，寄远常从雁影边。流浪浮生都不觉，知机林外有鸣蝉。岚光淡淡复浓浓，多在园林夕照中。绿减一川烟际草，红添千树水边枫。落霞孤鹜吟难尽，折苇残荷画不工。只有谪仙情思苦，灞陵伤别意无穷。客窗欹枕梦难成，风入空檐爽籁生。穿过竹间金奏响，飘来松顶翠涛惊。一声长笛吹霜急，万户清砧捣月明。不识砌蛩缘底事，向人也作不平鸣。"}