{"id":"644723","title":"次郑好义纪梦韵","dynasty":"明","author":"方孝孺","text":"奇材伟人世不作，太息斯文付冥漠。承君忽枉纪梦篇，喜极长吟泪交落。雄辞璀错迸星斗，险语铿訇飞电雹。念我虽知意气真，感君复使情怀恶。忆昔与子在京师，玉堂老仙侍帏幄。冠盖追趍禁闼深，朝廷尊宠礼数渥。声名如雷动天地，震起蛰虫伸屈蠖。国有蓍龟民有师，水之海渎山之岳。升堂执业集英彦，宝带朱衣杂南朔。朽材浪迹偏见怜，绳墨匡持重砻斲。子时好脩美文艺，清谈剧辨相娱乐。公于多士虽并收，视我与君尤不薄。龙骥咸归伯乐厩，天球本出荆山璞。要为国家树基址，属望吾人兴礼乐。安知垂老万里行，直溯岷江踰剑阁。死生契阔恩义乖，音书隔绝道路邈。索居卧病东海上，旧德弃捐徒叹怍。梦中见公疑尚存，雅度高风俨如昨。公之神明在宇宙，陟䧏照临焉可度。或乘鸾凤骖麒麟，或奏韶夏陈羽籥。钧天清都足豪俊，讲道论文恣欢谑。应悲我辈混世尘，俛首颦眉语咿喔。独念灵攒客西土，明詺未许归故宅。昔蒙召见欲奏论，造次自疑难感格。圣君霈泽覃万方，宁使遗骸葬夷貊。子文无后善人惧，马迁有书心事白。所忧陋拙忝知己，昭雪孤忠负前诺。公心岂不望后人，入梦语子意甚确。子兄文章极醇雅，典国制作名烜赫。为铭功行播遐迩，可配史传垂简策。子将继踵绾章绶，便当任此千古托。如吾自料乏时才，空言骇世徒宏廓。水北山南结茅宇，弟唱兄酬老耕穫。著书倘可寓王制，未死尚期明圣学。与子他年拟见公，公归应化辽东鹤。"}