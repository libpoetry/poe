{"id":"1034029","title":"答妇词","dynasty":"宋","author":"戴复古","text":"江山阻且长，矫首乡关隔。空闺泣幼妇，憔悴失颜色。隐闵鹳鸣篇，寄彼西飞翼。剥封览情素，既喜复凄恻。别时梅始花，伤今食梅实。览古帝王州，结交游侠窟。千金沽美酒，一饮连十日。春风吹酒醒，始知身是客。杜宇啼一声，行人泪横臆。衣破谁与纫，发垢孰与栉。勿谓游子心，而不念家室。新交握臂行，肝胆犹楚越。丑妇隔江山，千里情弗绝。慇勤挥报章，归计何时决。今夕知何夕，睹此纤纤月。此月再圆时，门前候归辙。"}