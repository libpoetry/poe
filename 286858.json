{"id":"286858","title":"尉迟杯·江亭修禊未至，分韵得黛字","dynasty":"现代","author":"夏孙桐","text":"疏杨外。渐日暖、薄翠生新霭。愔愔水曲尘香，还聚西园冠盖。题襟郑重，留几个、贞元旧人在。笑孤怀、负了东风，等閒难避吟债。追念往迹登临，寻亭畔旧痕，藓薜犹带。倦芍愁兰俱非昔，争怪我、看花意怠。空斋对、清尊酒祓，又谁信、王城春似海。只斜阳、恋著遥岑，怨蛾仍扫眉黛。"}