{"id":"1210826","title":"赴麟游县过九成宫","dynasty":"元","author":"杨弘道","text":"百里苍山深，地高无畏暑。当时移天仗，岩谷化玄圃。隋唐迭废兴，俯仰成今古。行人过故宫，马蹄踏柱础。尚馀粉皮松，野老谈女武。玉龙拿层崖，直立啸风雨。最爱醴泉碑，伯仲厕虞褚。石本遍天下，墨薮刈其楚。年时北风恶，淫火焚邑聚。披榛拾瓦砾，周岁何以处。"}