{"id":"840816","title":"渡湘江登北山游六祖寺","dynasty":"清末民国初","author":"金武祥","text":"我登白云亭，遥望耸梵宇。佳处留山坳，一水路偏阻。乘兴偶来游，空濛驾柔橹。舍舟踏山石，荦确行里许。涧断微云通，林疏远岑补。天晴朗众峰，石罅滴泉乳。入寺且幽憩，寺名稽六祖。唐时号梵行，磨碣为考古。橘柚纷红黄，累累压堂庑。老僧扫落叶，山茶瀹泉煮。禅房坐已暝，炊烟起缕缕。薄暮归途促，岭外月初吐。忽送一声钟，苍茫隔烟渚。"}