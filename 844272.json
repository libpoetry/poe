{"id":"844272","title":"虎","dynasty":"清末民国初","author":"林朝崧","text":"逐逐耽耽不受鞿，自誇彪炳好毛衣。临江尾作张帆渡，下岭身疑傅翼飞。收谷杏林惭服役，听经莲座肯归依。咆哮必久遭神怒，草际须防猎户机。恨他凶猛更贪饕，合锁东虞旧日牢。万叠云山营窟地，一身牙爪杀人刀。死方枕骨宁为勇，生敢撩头始足豪。瞋目草间如叱狗，会教弭耳向吾曹。"}