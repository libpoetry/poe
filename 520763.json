{"id":"520763","title":"故福建佥宪陈公直道祠五十韵","dynasty":"明","author":"祝允明","text":"日月悬臣道，乾坤辟圣猷。丹青开庙貌，风烈见英庥。宝历三光合，鸿钧一气流。哲人当上瑞，畿服产南镠。灵派分妫汭，洪条发太丘。修文登石室，射策步瀛洲。藩府旬宣重，河阳惠爱稠。推丹置人腹，囊皂达民忧。岂谓褫鞶带，仍从把铚耰。十年依大岳，一旦起西畴。再属金闺籍，还乘绣使驺。臣心知不贰，帝德若为酬。柱砥千回浪，霜飞六月秋。触邪惟豸性，批逆岂龙谋。范进唐宗典，苏陈陆相筹。缉熙光圣业，取善在旁求。大学存条目，遗编可绎紬。意诚缘物格，心正乃身修。利病非无实，安危固有由。愿防多内欲，乞斩佞人头。一疏朝封入，三言夕抒投。桁杨来孟博，贯索下酂侯。耄稚爰书没，姬姜织室幽。一家连廿口，五载作孤囚。白璧尘埃尽，青阳造化周。日华临凤扆，天语出龙楼。岂独除罗网，重教侍冕旒。玉磨谁可磷，金鍊转难柔。按辔抨藩国，飞章速转邮。嘉谟应削濞，雅志欲安刘。天震雷霆怒，霜号草木愁。国书当极典，臣节果何尤。祗见义为命，不知生可偷。吏持三尺法，人哭一生休。政化权衡准，恩厖渤澥浮。解维归北阙，迁秩按南州。地肃山无警，波恬海可游。狐丛斥魈魍，雀角绝哗咻。叔度来何暮，渊明去莫留。车悬桑梓重，山隐桂枝樛。箕尾星辰接，龙蛇日月遒。英灵长宇宙，声节岂浮沤。主际唐虞圣，恩非关比俦。朝廷为世计，章典复公收。懿德人惟好，群公志并优。学祠崇秩进，营兆谨封修。载睹专清庙，时闻荐洁羞。浚培知水木，绍述美箕裘。直道黄扉扁，名篇文梓裒。终天弘劝在，王化正悠悠。"}