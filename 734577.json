{"id":"734577","title":"晚渡荆江","dynasty":"清","author":"田雯","text":"乾坤纳纳神禹功，岳五渎四排当中。长江浩淼渎之一，盘勃元气生洪蒙。尾闾万里注溟澥，地乳三澨穿胁胸。嶓冢华阳自秦蜀，沱潜云梦连苍穹。熊渠大国撑砥柱，岷川矗怒来磨砻。上牢下牢水漰泻，黄牛峡险浮巴东。南戒直与汉江合，洞庭彭蠡支流通。沙市城郭笼蜃雾，西塞行箐藏渚宫。石尤激浪势㶁㶁，鼍鼓结阵声逢逢。武昌白帝纷在眼，天光霞色摇青红。我来经过驾舴艋，垂堂弗戒行匆匆。二更泊船虎渡口，柁楼星斗垂长空。"}