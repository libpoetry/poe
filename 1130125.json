{"id":"1130125","title":"次韵闻复湖上秋日六言","dynasty":"宋","author":"释道潜","text":"泽畔蒹葭萧瑟，露华落日珠浮。抚事少陵多感，万端独立怀忧。禅馀偶登绝巘，据石聊为欠申。眼界谩分畦畛，谁知大道无邻。楚客当年何苦，愁怀缭转非舒。赖有管城公子，离骚万恨能书。西湖发挥有素，最盛唯誇乐天。遗爱到今不朽，长堤一道如弦。处士尚馀陈迹，断碑横卧林塘。婉约梅花秀句，骚人万古传香。草蔓行将溃茂，菊英稍稍敷金。南浦愁窥去燕，海山莽苍云深。江城秋至几日，风物斗觉凄凉。邻女机丝何有，夜闻促织悲伤。人物年来衰谢，背绳追曲周容。嗟尔得时蝘蜓，故能嘲哂龟龙。凉月娟娟清媚，舒光巧入帘栊。万籁声同比竹，细窥一一空中。可怪狙公巧黠，犹迷暮四朝三。老我身如枯蘖，兀然不动幽岩。"}