{"id":"569016","title":"封户部大夫次泉李德润先生其先自关中徙豪卫京师遂为京师人补博士弟子通经术有声而不获第有子今仪部君早达以其官封先生不色喜惟杜门读书缮性而已仪部用直言获谴先生不色忧旋被召迁今官迎先生养先生亦不色喜其夷然泊然者如故也弇州生闻之曰先生其有道者欤选部魏子曰子以先生有道者则子之言遍天下而乃啬于有道者何也辞弗获已为古风一章歌以寿之","dynasty":"明","author":"王世贞","text":"函右表地灵，天京萃人杰。英英李夫子，徙豪自先哲。三藉方朔余，七工枚生发。鸿都艺良就，鹿鸣歌中咽。束书怜肮脏，抚腹笑豁达。慷慨舍頖宫，栖迟瞻魏阙。伏枥虽已乖，有驹早汗血。粉署郎地官，冰壶镜秋月。一登考功最，遂参大夫末。紫诰标义方，乌纱冒宣发。闾里前为寿，雅非公所悦。君恩固沈深，汝职何琐屑。维时上台拆，望治群志切。虽更覆餗鼎，未监摧庄辙。桃李丛要津，狐鼠窜深穴。寒素多失职，膏腴转轩揭。御史一有陈，幞被谢朝谒。维时雷霆下，臣才理其说。夫苟利社稷，焉能避鈇钺。天听不为开，物情转成郁。槐简拖绿衫，引慝谢亲闼。公为喜加餐，汝志吾弗夺。畴拥黄屋尊，谁伏青蒲热。堂堂中兴代，鸣凤何寥阔。既同臧洪日，宁辞道州罚。御魅夫岂遥，无官自足活。天心在仁直，阴翳俄朗豁。宣室既生还，绛灌亦心折。金陵佳丽地，建礼鹓鸾列。试问三釜隆，胡殊菽水啜。拄笏龙江霞，曳杖鸡阜雪。有时指凤游，翛然羡高洁。气养神自王，意澹精不汩。父道师友兼，君德天地埒。我称万年觞，盖言不磨灭。"}