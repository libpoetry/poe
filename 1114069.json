{"id":"1114069","title":"次韵李似宗见示小圃之作二首","dynasty":"宋","author":"李纲","text":"山林自与性相宜，卜筑何须物物奇。旋剪荆榛开小径，自移松菊趁佳时。云生北岭难持寄，月出东山有所思。岁晚庞翁更多病，携家真赴鹿门期。竹影桐阴夏日长，水花晚色净林塘。招邀风月成三友，邂逅宾朋共一觞。闲把琴书聊自乐，静看蜂蝶为谁忙。年来百念皆灰冷，愿学螺川云水乡。"}