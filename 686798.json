{"id":"686798","title":"无题和李商隐","dynasty":"明","author":"邝鸾","text":"萧飒秋声几度来，更堪鸣雨过残雷。天空青鸟西飞去，露冷瑶台晓梦回。潦倒岁时思旧侣，风流词赋属多才。等閒往事休回首，俯仰人间有劫灰。月落空阶记旧踪，谁家砧杵乱疏钟。尘心到处还多事，幽兴无时不自浓。帐底寂寥听雨雪，樽前萧瑟对芙蓉。白头倾盖成何事，并作愁城一万重。百年开口笑应难，静里频惊岁月残。老去不妨蓬鬓改，病来长惜酒杯乾。故园松菊留迟暮，并蒂芙蓉及早寒。莫道秋容零落尽，春风曾照碧桃看。"}