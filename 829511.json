{"id":"829511","title":"水龙吟 诸迟菊捶琴词赋桐绵，不减坡仙杨花，借其韵赋木棉绒","dynasty":"清末近现代初","author":"周岸登","text":"碧鸡招罢南云，万灯红映珊瑚遍。攀枝春赩，露房秋坼，雪轻云软。铺以兜罗，织输吉贝，吹从葭管。任蛮书峤雅，辨章方物，图难状、吟空远。还问衣芦闵子。试装成、助寒偷暖。碧浔旧赏，虞衡新志，骖鸾客倦。午枕欹云，桃笙敷越，薯莨休点。伴蕉衫葛帔，青奴葵扇，怕秋风怨。百年湘绮音尘，蜀才凋落牙琴碎。学通许郑，文追扬马，竟成何事。石室爵离，礼堂马磨，侯芭哀泪。更君山徒赭，鹃魂化碧，怕无地、容高睡。堪叹世人皆醉。向湘皋、谁寻捐佩。康成都讲，季长女乐，萱苏蕉萃。私淑何人，说经成市，遗书愁坠。况旗亭障扇，流传剩谱，按银箫字。"}