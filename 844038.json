{"id":"844038","title":"次韵和邱仙根山长寄怀","dynasty":"清末民国初","author":"陈衍","text":"春风桃李簇花开，云海亲身洗眼来。衣钵师传钦硕学，始知岩邑有澹台。南国甘棠爱戴同，园亭结构善尤工。斐亭艳说江郎笔，独有才情压海东。海上思君倍怅然，新恩同拜九重天。重杨不绾离情住，眷恋庭闱忽七年。数点红蕉挹露浓，窗横楝影互蟠胸。花间酬酒邀明月，电话三更断壁钟。"}