{"id":"1132305","title":"潼川路施运判生日","dynasty":"宋","author":"魏了翁","text":"家声烨烨自乾淳，王谢门中着此身。金碧池边金碧使，玉山台上玉山人。都将奕叶芝兰味，散作群州桃李春。应记西陵分首后，枯棋一局几回新。朔吹饕寒凝不禁，地雷应合战群阴。悠悠未快功名手，渺渺谁觇造物心。三寿作朋刚已复，二阳初动卦为临。经纶及此身强健，插颔青丝雪未侵。"}