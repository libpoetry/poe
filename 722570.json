{"id":"722570","title":"将归省母留别诸友人","dynasty":"明末清初","author":"屈大均","text":"海上三珠树，孤鸾鸣啾啾。养子羽翼成，翻飞向九州。九州一何旷，回顾生烦忧。寻仙蓬壶中，谒帝昆崙丘。繁霜陨百草，琅玕无晨羞。慈乌能反哺，凤兮命不犹。归与守故巢，戢翼为良谋。良谋亦何有，持道足娱亲。母为天上月，子如江中云。云月相终始，流光谁与伦。翩翩两海燕，挟雏游青春。衔我蕙兰花，悲音何感人。感人惟杨柳，飞花皎如雪。如雪岂不芳，所忧本根绝。昔我与亲辞，五岳将寻师。乃觏姑射人，赠我青莲枝。青莲合为丹，能生明月姿。岂敢自恰悦，万里其持归。持归明月姿，皎洁无纤瑕。朝含东海日，暮膏赤城霞。重袭盘龙锦，毋使蒙风沙。以奉白发人，一照生桃花。如彼西王母，长居太清家。太清何寥廓，浮云去不息。呦呦野鹿鸣，甘草不自食。如何舍友朋，奋然思矫翼。四海皆兄弟，亲兮难再得。循彼南陔间，相思何终极。极望惟吴越，吴越多山川。玄豹藏深雾，应龙蟠巨渊。神物必有偶，磁石金相连。离别虽须臾，恩爱终不愆。遥遥骨肉情，去如箭离弦。离弦去南里，烟波何渺茫。朝与凫雁群，暮随明月光。仰视虚宇中，众星灿成行。而我独何辜，乃为参与商。人命在呼吸，后会其毋忘。后会庶不移，参商有见时。红日生沧溟，万物蒙其辉。矧我体道人，金石宁或亏。飒飒霜下草，荧荧园中葵。敦彼后彫质，岁寒以为期。"}