{"id":"1063745","title":"次韵云居诠上人有感","dynasty":"宋","author":"释德洪","text":"招谤坐多谈，近稍遵寡语。仰嗟浊恶世，友道终愧古。君独淡无营，诵经如谷布。见人作白眼，此意吾亦与。十年云水间，所至每同处。旧游虽陈迹，历历尚可数。更期秋风高，结伴湘山去。我生无寸长，百事仍莽卤。不知独何修，得与君辈伍。无乃造物者，不杀念痴鲁。云居无所为，粥饭听钟鼓。不材获饱暖，此德荷佛祖。诗成自誇笑，闻者亦惊顾。已决寡语堤，事过乃知误。毕卓卧瓮边，谢琨挑邻女。见之独傲然，真情人不怒。君能识此意，吾语亦可恕。"}