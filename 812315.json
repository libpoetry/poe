{"id":"812315","title":"云山别墅吾乡京官淀园公退之所金陵尚书何恪慎公旧居也余尝为书寄舫题诗于后乙卯之秋公子青耜农部重过感怀题诗见赠次答","dynasty":"清","author":"祁寯藻","text":"犹记柴扉傍液池，退朝觞咏集于斯。十年画舫留题处，一榻僧寮对影时。传舍不知谁是客，角巾无意再寻诗。请看车辙门前路，苔藓斑斑在井眉。栖霞江上放船回，旧雨花间扫径来。北向云山心共寄，四围金带手先栽。披襟每倚藤萝月，起草仍留蜡炬灰。付与空堂吟蟋蟀，便教乡梦到台骀。壶中日月洞中天，紫府官曹许接联。爽垲已辞齐相宅，衰庸休问绛人年。故园一别难回首，何日三军得晏眠。各有萧条羁客感，白门烟树总凄然。久闻何逊工诗律，曾共山翁把酒尊。宝剑未逢吴季子，丛台空忆赵王孙。连珠古锦纱笼句，破壁寒镫屋漏痕。独愧桑榆羸病叟，间居犹荷九重恩。"}