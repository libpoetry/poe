{"id":"747972","title":"北洞","dynasty":"清","author":"郑珍","text":"北洞虽名洞，迥与洞不同。入穴出自穴，已非意想通。谓是不知处，乃即东桥东。临江蹲蟆颐，吐吸白玉虹。行人渡虹背，扰扰如蠛蠓。屡转入蜂房，又当穴正中。小口嵌玻璃，照见千樯篷。天匠妙布置，似穷正未穷。一线上云霄，阑楯非人工。是树瘦屈盘，是石苍玲珑。如缘古梅椿，凸凹穿藓封。绝叫出青壁，浩浩乘积风。神仙好居处，倒垂绿芙蓉。面面开户牖，剔透凌烟空。下视古舞州，秀若壁挂弓。欲携驰走儿，此豁星斗胸。竟无一间者，偕余足音跫。凭高发深喟，永怀云谷翁。"}