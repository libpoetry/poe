{"id":"1116083","title":"中秋月","dynasty":"宋","author":"汪莘","text":"今宵何处惬清游，震泽波心太华头。初出海张红锦扇，到中天挂水晶毬。兔蟾迸作双轮现，金火镕成一鉴秋。惟有飞仙知表里，入他宫殿又焉廋。对月题诗过几人，不知何句与渠亲。精神尤向水中活，形状直须天上真。紫磨一轮开作屋，桂花千朵斫为薪。寒儒老矣心犹在，诚念唐虞有野臣。万派寒芒一道飞，阴精盛处远成围。抱回红日浴东井，横截碧天朝太微。惟有中秋金正王，复当子夜水生肥。溶溶满掬乾坤髓，说向傍人是泄机。吟诗竞尽月精微，自昔谁明造化机。近作金波千道去，远成玉鉴一团飞。阳魂满处因乾父，阴魄亏时自巽妃。笠泽渔舟都不问，醉中倒着绿蓑衣。诗人长以月为心，对月题诗随浅深。缺此作钩圆作鉴，白将如玉紫如金。鍊丹道士绵绵守，见性禅师了了吟。今夜谁家杀风景，聒天鼓吹到横参。"}