{"id":"40368","title":"奉和竟陵王药名诗","dynasty":"南北朝","author":"沈约","text":"丹草秀朱翘。重台架危岊。木兰露易饮。射干枝可结。阳隰采辛夷。寒山望积雪。玉泉亟周流。云华乍明灭。合欢叶暮卷。爵林声夜切。垂景迫连桑。思仙慕云埒。荆实剖丹瓶。龙刍汗奔血。别握乃夜光。盈车非玉屑。细柳空葳蕤。水萍终委绝。黄符若可挹。长生永昭晳。"}