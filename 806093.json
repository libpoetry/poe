{"id":"806093","title":"沁园春二首 其二","dynasty":"清","author":"李慈铭","text":"牙尔何为，唇吻之间，谁来抵巇。记免怀学语，常胶香饵，成童毁龀，屡系轻丝。拾慧难防，笑人易冷，深悔年来欠护持。金刚坏，便因风咳唾，珠玉参差。儿曹莫道吾衰。正开窦容君出入时。只未经漱石，砺先难忍，倘逢骂贼，嚼竟何施。蔗滓功劳，齑根身世，未报红绫已若斯。从今世，但投梭善避，不废歌诗。"}