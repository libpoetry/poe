{"id":"1046713","title":"代书寄文瑩道人","dynasty":"宋","author":"刘摰","text":"白云孤起飞杳冥，光如片玉轻如冰。出山归山两何意，行止偶然无滞凝。故人浮舟数百里，得得访我湘江棱。二十年间四相遇，童颠疏鬓霜各增。寒斋笑语极微妙，共以身世均鴳鹏。瞥然去矣不我告，振锡忽借南风乘。聊一徘徊驻衡岳，遂能放意穷临登。崔嵬老骸不知倦，软舆蜡屐勤跻升。穷岩险谷访秘怪，往往清啸猿鸟惊。长泉落石响寒玉，故意写在朱丝绳。仰挥云烟敛羽翼，俯听誉毁真蚊蝇。书来所说谓如此，而惜携手无友朋。又云吾庐已堪睡，况彼城市尤足憎。意若欺我在迁谪，故以胜事用夸矜。嗟如予者安足道，进退大计两未能。平生雅志在林壑，误落世纷亲缴矰。悲吟黄鹄慕越客，谢病高居思茂陵。羡子徜徉类云鹤，顾我拘窘如韝鹰。故应题诗遍崖壁，曷若寄我勤缄縢。山童痴立索书去，写此安足倾愁膺。"}