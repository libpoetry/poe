{"id":"1011952","title":"题宝塔","dynasty":"宋","author":"释印肃","text":"塔本无缝，真如不动。说此经处，涌出虚空。释迦多宝，听说如梦。东西无二，见见不同。无刹不收，无色不融。层层落落，光影重重。恒河沙劫，尽入其中。三世诸佛，一法身通。针劄不入，寿量无穷。目连舍利，常隐于中。阿育王像，妙色金容。天龙八部，万亿灵通。擎山持杵，遍满虚空。护持礼塔，摧灭魔踪。显正宝塔，八面玲珑。水火不坏，障毗岚风。众生见者，永脱樊笼。信者施者，功德不空。无住布施，福德无穷。住相布施，犹滞途中。诸佛子等，无功之功。成如是塔，标指宗风。空劫坏时，此塔不镕。劫火洞然，体若虚空。究竟涅槃，应时体用。逗机应化，无法不同。皇图永固，舜雨尧风。郡邑宰僚，禄位高崇。万民快乐，五谷盈丰。狼烟自息，瑞气和浓。性相平等，含灵体同。世出世间，色不异空。稽首和南，礼塔事终。乾道四年，戊子季冬。南泉慈化，肃老遗风。法界有情，一切珍重。"}