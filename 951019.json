{"id":"951019","title":"孝宗皇帝杜甫夜宴左氏庄诗御书赞","dynasty":"宋","author":"岳珂","text":"帝淳熙兮重华，灿璧跗以秀荂。根六艺兮正以葩，蔽一言兮思无邪。噫后人兮谁耶，有臣甫兮不浮以夸。穷不诎兮之死靡他，志不忘君兮于天之涯。九渊兮鲸牙，汹怒兮奔拿。阅三百年兮鼓吹群蛙，皦如英韶兮屏淫斥哇。搴月兔兮泛灵槎，登钧天兮泰皇家。御墨兮惊鸦，十行兮整斜。紫电兮丹霞，因风兮尘沙。臣有扁舟兮床笔灶茶，愿托宝墨兮水云蒹葭。恍清梦兮随銮车，臣身江湖兮臣心不遐。"}