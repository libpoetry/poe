{"id":"623652","title":"为园","dynasty":"明","author":"欧必元","text":"代耕非吾志，所业在农桑。家有十亩园，清溜绕寒塘。当春理常业，种秫兼种粳。种粳足卒岁，秫以具酒浆。寒暑有代谢，客至且尽觞。人烟澹馀霁，长林浥朝暾。新荷始出沼，映此丹荔园。溪流环左右，□□□□□。游鱼兢逐藻，萍梗依蘩荪。芙蓉间乱竹，杂树荫清源。邻鸡鸣后舍，独犬吠柴门。荷锄方释卷，但与父老言。时清谈米价，类此东皋村。"}