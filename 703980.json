{"id":"703980","title":"寇报叠至家人自枝园促余归复接海泛之警感赋二首并似参戎朱公","dynasty":"明","author":"韩晟","text":"经年豺虎遍郊关，复报鲸鲵渤澥间。计拙自怜蚕茧缩，时危偏感燕巢艰。管宁控寂难浮海，庞德乘幽畏住山。辛苦师贞今正吉，不知何以慰愁颜。秦军汉垒未应休，北斗朱旗闪橹楼。氛祲几年腾盾鼻，搀枪五夜映旄头。违时剧孟无长策，戡乱兀戎有壮猷。羽檄海滨今又炽，那能不廑杞人忧。"}