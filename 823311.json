{"id":"823311","title":"一寸金 金拓蜀先主碑","dynasty":"清末近现代初","author":"吴湖帆","text":"三国英雄，未许曹瞒共杯席。怅古台落木，神鸦聚散，秋风衰草，残碑荒寂。千古苔痕碧。当年事、道陵泪滴。如今对、白茧乌毡，梦想完颜尽陈迹。正字摩挲，荆川书妙，冰庵印犹识。认蒋侯抽校，王郎閒记，玉峰小泊，金阊回楫。文海穷搜讨，归来并、四欧秘籍。尊前看、耳热生花，惯得留漱墨。"}