{"id":"781568","title":"悲南昌","dynasty":"清","author":"钱澄之","text":"信丰城败惠国亡，胡马东来势颇张。白旗八杆章门至，始闻正月失南昌。南昌将军谙戎机，婴城坐守听虏围。闾阎万户人食尽，坑堑百道鸟难飞。敌饱城饥夜深陷，将军上马犹酣战。金公赴水气如生，王侯刎首色不变！江人莫怪无援师，纵有援师来亦迟。两勋收兵自不出，客兵云集来何为！去年攻虔祗自弊，今来守城堕虏计。又闻倡义非同谋，到死相疑还相制！古言两雄不并栖，何不分兵犄角湖东、西？何为一城坐困与俱毙，使我百姓无故成鲸鲵？旧岁此城初反正，即今城破复谁恨！英雄成败古来多，其奈城中人命何！"}