{"id":"246674","title":"登楼·晚日登高楼","dynasty":"现代","author":"叶嘉莹","text":"晚日登高楼，极目眺夕晖。微风丛林杪，远岭暮烟霏。侘傺滋多感，徙倚自生悲。寒波澹易水，浮云黯翠微。回溪萦曲带，平路多威夷。孤兽茕茕走，野鸟觅侣飞。春花落欲尽，绿叶密如帏。欲济无河梁，欲息无钓矶。东山送明月，霜露沾人衣。斯宇不可处，悄然掩故扉。"}