{"id":"1125734","title":"新开小轩晁子西有诗以韵答之二首","dynasty":"宋","author":"郭印","text":"平生栖息地，往往旋修筑。为怜双净眼，不肯受羁束。官居凿小轩，容膝盖已足。于焉得逍遥，内视聊自牧。廓廓乾坤大，冥冥鬼神服。是心不违仁，如种五谷熟。乃知穷且贱，未必不为福。朋僚饷新诗，句法惊小陆。秀色增云山，荣光发林木。何妨曳杖来，斯乐未敢独。清谈可以饱，岂但蠲烦促。非必酒与肴，佳客始能速。我无先世英，敢望燕台筑。譬如坎井蛙，拘虚徒窘束。又如鹪鹩巢，所寄一枝足。名不闻公卿，迹非侣樵牧。眼花鬓毛霜，黾勉作侯服。吏才固不高，民事亦稍熟。每欲思寡过，岂敢求多福。群公迟风云，行矣龙起陆。佳篇杂沓来，文绣被土木。坐令北窗下，不知有穷独。相逢一笑粲，语妙席自促。凭谁觅仙方，造酒逡巡速。"}