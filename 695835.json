{"id":"695835","title":"宫怨和叶文学四首","dynasty":"明","author":"欧大任","text":"一别增城岁月移，房栊萧瑟朔风吹。铜墀玉砌依然在，曾见君王旧履綦。遥闻歌吹火辉煌，独抚流尘暗洞房。宫禁重重魂梦远，枕边容易到昭阳。金屋沉沉积雪光，卧听宫漏近南廊。月华若向方诸照，应为长门滴数行。独夜调琴荐玉杯，轻霜犹恐近瑶台。楚妃魏女无劳妒，洛水巫山入梦来。"}