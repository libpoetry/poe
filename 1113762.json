{"id":"1113762","title":"东湖感事二首","dynasty":"宋","author":"李石","text":"桃李洲中别一春，雪山肯为障红尘。鬼神半夜应怜我，魑魅今朝不喜人。烟雨晦明窗外眼，风霜来去树边身。细思只合归耕好，并舍何由笑我贫。一官职檄冷秋冰，尽日量书接夜灯。老去髭须无可染，秋来面目自生憎。湖通堰尾听泉激，日出山尖见雪层。结习未除江海客，不忘回首梦觚棱。"}