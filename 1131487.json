{"id":"1131487","title":"汉老弟寄和花发多风雨人生足别离韵十绝因和之","dynasty":"宋","author":"虞俦","text":"自笑为容非白璧，从渠入耳有黄华。一行作吏浑无况，两眼新来病有花。风前无赖花飞急，少待须臾莫仓卒。不堪姚魏遽飘零，尚有酴醾能秀发。春尽园林莺懒唤，日长官舍雀堪罗。二毛老去浑无用，一掬愁来不奈多。几多白白与红红，争似淮山小桂丛。簿领沈迷春又过，枉教二十四番风。有酒不浇坟上土，浮花浪蕊何须数。营巢燕子恰迎风，逐妇鹁鸪还唤雨。割鸡自叹非初意，有底徘徊绊此身。官事未知何日了，溪边谁识望云人。三春已过二春了，十日那无一日晴。已是飘零成老丑，更怜行乐负平生。照坐彫盘花一簇，满瓮葡萄酒新绿。那知身后更浮名，若论眼前不翅足。莫将杨柳轻攀折，人生会少多离别。芍药留残十日春，杜鹃啼破千山月。十首新诗逼黄绢，数行妙墨写乌丝。摩挲老眼还惊顾，文采珊瑚斗陆离。"}