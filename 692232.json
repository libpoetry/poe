{"id":"692232","title":"幽居二首简时彦学夔习礼","dynasty":"明","author":"杨士奇","text":"白日红尘浑不到，金城坊里托幽居。家贫颇类贤人巷，地静何烦长者车。近郭好山青映户，小桥流水绿通渠。衣冠邻曲皆邹鲁，来往清言数起予。二十年来列从官，玉堂高处切金銮。哀迟有幸迁清秩，匡辅无才愧素餐。朝退书帷閒独坐，吟馀尘事不相干。自怜此乐从前少，身荷君恩欲报难。"}