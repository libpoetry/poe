{"id":"1240403","title":"李嵩宋宫观潮图","dynasty":"元末明初","author":"张宪","text":"磁州夜走泥马驹，卧牛城中生绿芜。炎精炯炯照吴会，大筑钱塘作汴都。玉殿珠楼连翠阁，七宝帘栊敞云幕。生移艮岳过江南，不数东京旧欢乐。茂树盘盘迷绿云，龙飞凤舞峰峦奔。玉床下压大江小，海水正入东华门。木犀花开秋可数，紞紞灵鼍振天鼓。海门一线截江来，雪壁银城昼飞舞。吴商楚估千万艘，黄龙战船头尾高。岂无海道走中土，长驱逐北乘风涛。烟雾苍苍绕城郭，屋瓦鱼鳞互参错。百万骄民事醉醺，坐使中原厌羊酪。因循六帝不复雠，西风八月凭江楼。攒宫人饮白骨恨，洪波不洗青衣羞。邦基削尽师臣逐，轵道人降子婴哭。绣胸文锦蹋浪儿，反首谁能报君辱。庙子沙头卓大旗，天吴缩颈不敢驰。行人指塔话杨琏，三十六宫秋草飞。"}