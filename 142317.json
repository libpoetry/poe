{"id":"142317","title":"送尊禅者·阿遵我辈人","dynasty":"宋代","author":"王之道","text":"阿遵我辈人，相从十年旧。么肥形愈瘠，身贫道常富。厥初为天衣，持钵化淮右。袖携维卫录，访我过蓬陋。若言法华山，有象金所就。其来自西土，隐现不可究。我时尝记之，尔耳亦聊复。谁令兹悲师，镂板播蔬谬。向来天衣游，追随遍岩窦。高谈屡绝倒，寝食废农昼。归欤又同舟，半道过濠寿。昆行寄衔茔，一再获邂逅。清霜殒群木，凄劲捣衣候。翩然不我留，云山挺高秀。"}