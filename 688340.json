{"id":"688340","title":"奉答世赏内翰见寄韵二首","dynasty":"明","author":"江源","text":"玉堂文会幸追陪，怀抱十年今始开。对酒有时还看剑，寻诗无日不登台。霜前白雁催寒至，江上浓云挟雨来。欲识先生奇绝处，西都文字退之才。江上奇逢半日陪，胸中茅塞一时开。论思有道宜东阁，击搏无能负外台。急雨鸣芦南雁下，去帆添腹北风来。我闻圣主兼贤相，肯放宣溪老此才。"}