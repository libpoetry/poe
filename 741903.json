{"id":"741903","title":"杂咏","dynasty":"清","author":"伊朝栋","text":"君子同而异，党伐古人恶。高密富诂训，吾道已东著。礼堂百万言，惜哉半残蠹。文公起南宋，大道回其庶。六经日再中，一扫弥天雾。义勿徇郑王，言或删申固。党同不可为，立异岂宜务。要在辟荆榛，廓如归正路。康成固可宗，援纬得勿误。瓣香接洙泗，金宜紫阳铸。后儒袒汉人，徒刳五石瓠。"}