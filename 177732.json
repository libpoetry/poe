{"id":"177732","title":"对雪感怀呈翟使君冯中允同年","dynasty":"宋代","author":"王禹偁","text":"岁暮山城雪，民和岁有秋。深闻五袴咏，聊减贰车愁。凌乱藏溪寺，霏微酒郡楼。冻宜粘酒旆，香好试茶瓯。逐吹殊无定，连宵势未休。仙娥低粉面，熊耳压峰头。树老花重发，川长缟不收。平沉采芝洞，深锁避贤邮。麋鹿全迷迳，鹰鸇不下鞲。夜村埋古屋，丹水咽寒流。上洛城中客，梁园日下州。前年直纶阁，腊月奉宸游。六出寒光乱，重瞳喜气浮。催班临秘殿，称贺拱凝旒。漠漠笼天仗，轻轻落御沟。瑶池同皎洁，珠箔助飕飀。民有丰年望，君无旱食忧。佩垂延喜玉，服曜吉光裘。鸡树令开宴，鸳行许命俦。千锺方艳艳，三爵未油油。举白朱颜凝，飞文彩笔抽。传宣须尽醉，御札遣冥搜。晚出苍龙阙，骄驰紫燕骝。自惭生草泽，人指在蓬丘。薄命诚非据，清途不久留。左迁来僻郡，对景忆瀛洲。谪宦谁还往，贫家自献酬。敢言无俸禄，且喜润田畴。凤阁名虽黜，貂冠命亦优。山中甘散秩，膝下奉晨羞。默默惟思过，陶陶亦自由。摇头咏诗什，合眼入衾裯。只恨方于枘，何尝曲似钩。讵能悲鹏鸟，早合畏牺牛。玉冷期三爇，兰香任一莸。梦中非蛱蝶，世上本蜉蝣。祸福如亡马，机关喻狎鸥。甘贫慕原宪，齐物学庄周。尚赖迁莺侣，旁依建隼侯。愿随商洛叟，击壤金皇猷。"}