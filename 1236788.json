{"id":"1236788","title":"晚经皮使君江居不见，赋简二首","dynasty":"元","author":"范梈","text":"使君直节更无双，又拜浓恩出海邦。绝域朱幡兼皂盖，名园碧树倚清江。山明残雪当松坞，岸断斜晖射石矼。愧杀会稽王子敬，过门未遂此心降。忆得去年寻药圃，甚怜此日负花时。拿舟况说看灯及，叩阁应烦把酒思。浩浩古今奚我独？悠悠江海是吾师。西墙倘遂残年愿，来往风流或可期。"}