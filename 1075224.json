{"id":"1075224","title":"徐使君送冰","dynasty":"宋","author":"周紫芝","text":"江南地暖不藏雪，六月无冰破烦热。俱在炎官火伞中，暍死行人不堪说。今年渡江当入淮，淮人荫子恰复开。眼明一见玉壶面，仿佛肺腑无尘埃。使君忽遣铃下走，金盆分似来铃斋。方圭圆璧不可数，玉峰中立高崔嵬。蔗浆退舍不入口，井花避席当停杯。我生坐甑安得此，借以清风亦聊尔。明年公复侍甘泉，御府分光照窗几。却忆敲冰饷野人，回望江城在千里。"}