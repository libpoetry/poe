{"id":"227100","title":"希有鸟吟·穹壤纷众羽","dynasty":"宋代","author":"何梦桂","text":"穹壤纷众羽，固有仁不仁。鸮凤虽异性，同为阴阳根。惟彼希有鸟，於禽集大成。力可振海岳，翂翐似无能。鲲鹏侈变化，比予尔何曾。群鷇偃下风，举受翼卵恩。万里不足飞，千载始一鸣。远之不可疏，即之不可亲。地维缺不震，天柱拆不惊。安得以宠辱，而能累其身。世固有大物，天地间气生。卑卑局耳目，夫谁识其真。道大固难同，安能抗世情。何如任毁誉，徜然忘我人。不谐众人口，而谐万世心。"}