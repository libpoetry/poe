{"id":"522088","title":"松江判府史君瑭廉靖爱民民亦爱之董漕还便道省亲赋以为寿","dynasty":"明","author":"顾清","text":"洛川老人古耆英，七十九年生太平。室中孟光年稍长，云冠鹤袂长裙青。斑衣五采双鹭明，五年从宦江南行。王程有暇许归觐，千里周道迂双旌。江南之政惠以清，民歌甘棠歌所生。河阳板舆止偏侍，亦有具庆无荣名。洛川之乐无与京，我作新诗遥寄声。愿言百岁齐不老，看取棠阴江外成。"}