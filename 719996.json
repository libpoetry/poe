{"id":"719996","title":"舂声","dynasty":"明末清初","author":"方拱乾","text":"在家愁闻砧，砧声为客衣。在客愁闻舂，舂声为客饥。舂本非恶声，客耳自凄其。砧声砧者苦，舂声闻者悲。此地尽为客，室家亦羁縻。遘此八月霜，稻粱同草衰。稗种贱独早，皮尽乃得糜。十斗舂一斛，家家急朝炊。两舂一口资，廿口将安资？夜长月色苦，冷淡无光辉。声声相断续，远近闻一时。悲馀转成喜，得食谅不迟。便作笙竽听，天风任尔吹。"}