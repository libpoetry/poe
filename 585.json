{"id":"585","title":"谒汉高庙","dynasty":"唐代","author":"李百药","text":"纂尧灵命启，灭楚馀闰终。飞名膺帝箓，沈迹韫神功。瑞气朝浮砀，祥符夜告丰。抑扬驾人杰，叱咤掩时雄。缔构三灵改，经纶五纬同。干戈革宇内，声教尽寰中。运谢年逾远，魂归道未穷。树碑留故邑，抗殿表祠宫。沐兰祈泗上，谒帝动深衷。英威肃如在，文物杳成空。竹皮聚寒径，枌社落霜丛。萧索阴云晚，长川起大风。"}