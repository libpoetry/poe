{"id":"693984","title":"辛巳元日自题小像因怀邓玉叔","dynasty":"明","author":"陈邦彦","text":"缥缈重溟接太虚，汉台刘苑尽皇舆。凭高欲骋天南目，简点晴岚护草庐。鲜原嘉卉正纷披，双鬓应凭笑猬皮。最是丹青描不尽，芳心无那寄江蓠。风流安石恋攀跻，比拟年华渐欲齐。却较东山输一着，许来声伎不曾携。故人相约访蓬茅，岁旦披图一解嘲。同乐也须吾党在，冶城何似凤城坳。"}