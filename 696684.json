{"id":"696684","title":"登云居山二首","dynasty":"明","author":"郑善夫","text":"贪清不自爱，历历疏远目。缅怀云居胜，驾言陟层曲。樛枓遁斧斤，岐径积朴樕。云栈纷当心，不敢轻落足。扪枯骤战兢，披荆逾匍匐。尪羸无奈何，况复迷浚谷。虽无夔莘警，讵测蜒蚿伏。少焉青霞深，转思白日速。山海信伟观，何以慰彳亍。我行孰驱迫，自致穷途哭。伯阳不出门，世路了如烛。愿昭篯子诫，或免华山辱。搜奇头欲改，禹穴未得傍。忽慕麦斜岩，玄境足佳况。连峰削芙容，石门天下壮。筼筜复修纤，天声落屏嶂。云居独奇绝，遐思愈飞飏。以兹发高踪，力欲排云上。百息径崄艰，一眺极沆漭。鹓鸾税仙骖，芝荪洗凡状。试按山海图，一一皆不妄。虽然羸瘵成，已过平生望。应悲蜉居子，兀兀坐盆盎。吾将从卢敖，直与云露抗。西凌昆崙风，东薄沧海浪。前期邈悠悠，拊膺以惆怅。"}