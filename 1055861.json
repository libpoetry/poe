{"id":"1055861","title":"初夜有雨意欲晓风大作","dynasty":"宋","author":"李之仪","text":"昨夜雪深疑有雨，五更还作扫云风。我于此地虽无责，伤时失事心则同。起来怅望一吁歔，又觉烈日侵阶红。隔墙鼓吹去何许，入户哀怨号无踪。寻花恋蕊尔自乐，啼夫哭子情无穷。平生感慨垂老别，异时独与新丰翁。迩来眼力不解事，彷佛推堕此境中。天公岂肯违一物，尔且莫叹杼柚空。无心致祷祷必应，会见一雨半年丰。"}