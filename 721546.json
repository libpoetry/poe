{"id":"721546","title":"边词","dynasty":"明末清初","author":"屈大均","text":"边郡今无事，风吹杀气过。鼓鼙沉上谷，烽火断交河。子女穹庐入，金珠大马驮。蒙恬城下骨，夜夜听笙歌。草长迷青冢，冰消见白台。汉儿吹角去，羌女打毬来。牙帐山山卓，雕旗处处开。诸王分六角，会猎向龙堆。暮冬寒凛洌，出口唾成冰。肌肉愁风割，胡髯苦雪凝。边声吞鼓角，战火接园陵。向夕庵庐宿，凄然泪满膺。积冰千万里，北极是寒门。八月黄榆尽，三春白草繁。无衣凭戍火，不守惜边垣。处处开横帐，笳声梦里喧。黑峪无人迹，天寒鸟兽饥。冰残狐不渡，雨暗雁犹飞。破屋馀烟火，孤城隔翠微。迢遥西澥子，时见猎人归。鹰隼秋轻疾，风霜激羽毛。逐禽千里远，卓马万山高。雁膳餐偏饱，驼封卧不牢。胪朐河畔月，夜影恋征袍。弓马疾如飞，将军秋打围。狼头悬大纛，蟒锦制戎衣。犯雪过疏勒，冲风下武威。归来献王子，獐兔尽鲜肥。日幕归千骑，骄嘶靺鞨风。卢沟衰草外，督亢乱云中。鞍上齐倾酒，营前各祭弓。誇称小郎主，射得一黄熊。伊昔临洮战，几擒吐谷浑。将军频失道，天子不垂恩。豺虎无声过，城池几处存。空馀青海月，长照黑山魂。落日在龙城，羌儿向柳营。弯弓窥汉月，吹笛作秦声。天似穹庐覆，风从班马生。当年霍骠骑，一剑此横行。渴饮家驼乳，寒披野马裘。书生贪射虎，战士喜椎牛。风动河冰裂，烟含塞日愁。但令扫雠耻，不必取通侯。夜夜眠庐帐，朝朝控橐驼。边沙尝似雪，塞水忽成河。战士黄羊饭，筝人白马驮。威名想蓝玉，铁券勒功多。"}