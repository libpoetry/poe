{"id":"863014","title":"大笑鸟","dynasty":"宋","author":"王洋","text":"夜闻慨欬如老翁，若悲若啸空山中。老妻幼子疑问我，此名何物来何从。我知此物不常有，岂解招祥宜报咎。狐鸣枭噪殆所传，惟祝停声声转久。明朝问人此何鸟，僧言此鸟名大笑。幸灾乐祸撼主人，侥倖前知非善告。我闻此语益悽然，我从坎壈今有年。若徒报祸未报死，子之告我何迁延。异时白骨满城郭，此时子笑何人前。昔年长沙贾太傅，鵩鸟飞鸣告其故。滔滔宇宙鵩安知，应怪达人任来去。窗前灵鹊人乐闻，谷莺上下长和鸣。汝曾不效乃效此，汝性险远知难更。汝其更笑我自娱，取酒与尔同歌呼。"}