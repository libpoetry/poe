{"id":"1118918","title":"早梅芳/喜迁莺","dynasty":"宋","author":"陈允平","text":"柳初妍，花渐好。可恨行期到。落梅香尽，澹月朦胧影微照。风帘银烛暗，露幕金花小。纵离歌缓唱，残角又霜晓。琐窗前，秦吉了。促上长安道。扬鞭西去，几点稀星尚云表。去程疑是梦，宿酒昏情抱。凤楼空，琼箫声渐杳。凤钗横，鸾带绕。独步鸳鸯沼。阑干斜倚，自打精神对花笑。贴衣琼佩冷，衬袜金莲小。卷香茵缥缈，舞袖称纤妙。梦初成，欢未了。明日青门道。离云别雨，脉脉无情画堂晓。柳边国骄马去，翠阁空凝眺。渐春风、绿愁江上草。"}