{"id":"844433","title":"游东湖百花洲六首","dynasty":"清末民国初","author":"金武祥","text":"不须高阁问滕王，城市山林趣更长。洲绕百花堤万柳，最宜亭榭水中央。莲塘梅坞尽勾留，销暑冲寒次第游。花木四时工位置，不徒佳日在春秋。凭栏四望极空冥，何处钟鱼最动听。只隔红桥波一曲，阿谁渡到水心亭。琴床石磴漫留题，小叠峰峦不厌低。更向苏翁亭上望，绿阴穿过一条堤。宿雨初收似镜平，楼台高下夕阳明。谁家池馆逮相望，长笛参差弄晚晴。远渚苍茫泛鹭鸥，渔舟泊岸网初收。尝茶到此真如画，山色湖光共一楼。"}