{"id":"281545","title":"金缕曲·有忆","dynasty":"现代","author":"林庚白","text":"萍水双飞燕。最难忘、那番来去，春风人面。如玉亭亭含情处，脸晕梨涡微见。恨缘法、似深还浅。任是回眸千万态，只帘旌、隔着床头眷。空怅望，莺声啭。劳生能几青春恋。况同舟、四人看竹，两家共膳。三数行间簪花字，不道修辞更善。是慧质、生成堪羡。长记下楼徐一笑，这腰肢、恰似波光颤。朝到暮，思量遍。"}