{"id":"811804","title":"遥和友人山行之作二首","dynasty":"清","author":"刘天谊","text":"山色青苍破晓烟，肩舆直上乱云穿。一峰对面真缘壁，半日惊心未造巅。石讶虎蹲途畔伺，人同蚁附树梢悬。何须更藉丹梯蹑，径欲高扪尺五天。石映成霞树作烟，阴林断处日光穿。重峦绝壑疑无路，扶策攀藤竟过巅。胜地拟滁民共乐，诗新轹谢句高悬。遥知莲幕从公客，亦有清词赋洞天。"}