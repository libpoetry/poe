{"id":"1237622","title":"苏台竹枝词十首","dynasty":"元","author":"薛兰英、蕙英","text":"姑苏台上月团团，姑苏台下水潺潺。月落西边有时出，水流东去几时还。馆娃宫中麋鹿游，西施去泛五湖舟。香魂玉骨归何处？不及真娘葬虎丘。虎丘山上塔层层，静夜分明见佛灯。约伴烧香寺中去，自将钗钏施山僧。门泊东吴万里船，乌啼月落水如烟。寒山寺里钟声早，渔火江风恼客眠。洞庭馀柑三寸黄，笠泽银鱼一尺长。东南佳味人知少，玉食无由进上方。荻芽抽笋楝花开，不见河豚石首来。早起腥风满城市，郎从海口贩鲜回。杨柳青青杨柳黄，青黄变色过年光。妾似柳丝易憔悴，郎如柳絮太颠狂。翡翠双飞不待呼，鸳鸯并宿几曾孤。生憎宝带桥头水，半入吴江半太湖。一緺凤髻绿如云，八字牙梳白似银。斜倚朱门翘首立，往来多少断肠人。百尺高楼倚碧天，阑干曲曲画屏连。侬家自有《苏台曲》，不去西湖唱《采莲》。"}