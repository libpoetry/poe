{"id":"1116203","title":"次韵学士兄见一亭","dynasty":"宋","author":"沈与求","text":"自称居士拟香山，只影江湖得暂闲。大隐可能追褦襶，小亭聊欲对孱颜。持杯有月同歌舞，策杖无人共往还。闻道修篁解新箨，密遮门径不须删。尘土败名如败敌，云山招隐似招降。漫倾鲁酒醒犹独，聊发吴讴调本双。谁念佳人在空谷，自同渔父老清江。它年对榻分馀地，风雨萧萧夜打窗。"}