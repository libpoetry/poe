{"id":"707937","title":"念奴娇 其八 江行用东坡韵","dynasty":"明末清初","author":"梁清标","text":"吴头楚尾，挂长帆、别是一般风物。白浪排空天作堑，界破东南半壁。远树微茫，遥峰断续，夹岸霜如雪。烟波无恙，消磨几许人杰。坐听鼓吹中流，候风回五两，棹歌齐发。向晚推窗指顾中，数点渔灯明灭。牛斗浮槎，乡关回首处，顿更毛发。空江渺渺，凭栏凉转新月。"}