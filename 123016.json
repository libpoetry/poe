{"id":"123016","title":"与吴兴薛士隆使君游弁山石林先生故居","dynasty":"宋代","author":"范成大","text":"白苹有嘉招，苍弁得胜践。会心不惮远，乘兴恐失便。篮舆犯穷腊，共作忍寒面。溟蒙云酿雪，浩荡风落雁。松篁渐清幽，猿鹤或悲怨。英英文章公，作舍锁葱蒨。峰俯前荣嶢，佳木秀诸院。穷搜发山骨，林立侍谈讌。西岩踞熊虎，东岩峙屏案。履綦故仿佛，盖瓦已零乱。经营三十年，成毁一飞电。摩挲土花碧，小立为三叹。"}