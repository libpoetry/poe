{"id":"1129778","title":"偈三十五首","dynasty":"宋","author":"释祖珍","text":"青毡本属吾家，日用何曾欠阙。要识里许清规，除是君子可八。非衣不传于法，非法不授于衣。衣既已授，法若为传。玲珑八面自回合，峭峻一方谁敢窥。高而无上不可极，渊而无下不可测。欲知步步透双关，看取清风生两腋。自惭疏拙百无能，下板长行粥饭僧。岂谓因缘有侥倖，千斤担子若为胜。二月春将半，桃花开烂熳。纷纷寻剑客，谁是不疑汉。百岁光阴如劈箭，无常生灭日迁变。唯有摩诃般若多，耀古腾今无背面。见不见，碗子扑落地，碟子成八片。十五日已前，藏身处没踪迹。十五日已后，没踪迹处莫藏身。正当十五日，布袋头开，全身显露。不怜鹅护雪，且喜蜡入冰。长年追逐走埃尘，嬴得闲名累此身。争似别峰峰顶上，一庵高卧与云邻。岩谷相从始晏然，又携瓶锡应时缘。奉川此去无多远，兴发何妨访戴船。衰老百一堪，担头入闹篮。生涯何所有，弥勒是同龛。寻牛须访迹，学道访无心。迹在牛还在，无心道易寻。离四句，绝百非，头长三尺知是谁。江北江南问王老，一狐疑了一狐疑。佛不远人，即心而證。法无所著，触境皆如。向上一路，千圣不传。恁么明得，十万八千。桃红李白蔷薇紫，问著春风总不知。春已去，夏初临，相逢休话本来心。随缘斋粥海山寺，从听堂前草自深。诸人被十二时使，老僧使得十二时。牧童岭上一声笛，惊起群鸦绕树飞。飘空一叶两新收，暑退凉生万壑秋。贴肉汗衫才脱下，横吹木笛倒骑牛。九夏斯临结集时，满堂云水复明谁。若言相见交肩过，未免依前落见知。十五日已前，过去心不可得。十五日已后，未来心不可得。正当十五日，现在心不可得。三心既不有，万象复明谁。文殊三处度夏，别峰两院禁足。谁知把住放行，尽道违真逆俗。知幻即离，不作方便。离幻即觉，亦无渐次。青春已去，朱夏斯临。放下横肩楖?，宴坐古佛丛林。荆山之璞不须觅，赤水之珠何用寻。纵饶寻觅得，失却本来心。我所得智慧，微妙最第一。众生诸根钝，著乐痴所盲。有句无句，如藤倚树。眼睛定动，失却巴鼻。向上一路，千圣不传。学者劳形，如猿捉影。断除须发著僧衣，精进当遵古佛仪。一念不生亲领略，方知我法妙难思。心月孤圆，虚明洞透。耀古辉今，丝毫不漏。灵文一阅五千卷，感果当知越四禅。应笑毗耶方丈里，却容天女问因缘。蔡居士，昔也恁么来，今也恁么去。今昔两无殊，去来拟何处。住住，明明百草头，明明无生路。陋巷闭门唯读书，了无尘果自如初。时来坐脱西窗下，惊起须弥绕太虚。是处青山可垛跟，白云流水绕孤村。笑携拄杖出门去，三世谁知一口吞。"}