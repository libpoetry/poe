{"id":"873810","title":"湆淡滩","dynasty":"宋","author":"刘子翚","text":"南来瓯粤无平陆，林峦起翠波腾绿。扶舆政恐犯霜露，买舟傥可休僮仆。清滩白昼雷霆作，乱石惊湍犬牙错。平生珍重千金躯，舟子一篙那可托。飘摇叶漾势转急，釜灶倾颓不能立。眼看白浪散银山，蛟螭百怪堂堂出。人皆乘险欲趋利，我不安行悔可及。吁嗟世路风波猛，巧阱危机暗驰骋。江湖溺舟犹自戒，势利溺人终莫省。矫情镇物未足言，书此聊为后来警。"}