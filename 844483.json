{"id":"844483","title":"虞美人 出都同柳屏过周丽娟","dynasty":"清末民国初","author":"冒广生","text":"当初有个侯公子。与尔心盟水。于今流落在天涯。莫再四条哀怨诉琵琶。昵人教说东京梦。说也心先痛。一场平地起风波。无数恩牛怨李奈君何。红尘骑远红云杳。旧事知多少。两朝天子忒无愁。唱到念家山破泪长流。不如唤个吴娘住。为谱潇潇雨。未曾听彻又魂销。十载迢迢嫩约漱珠桥。覆茶赌罢红闺韵。鬓影书床并。水纹衫薄晚凉生。忆得素馨斜畔约三更。甚时买个鸱夷放。得遂浮家想。海滨清夏似浓春。与尔不妨常作岭南人。"}