{"id":"979697","title":"安公子 和次膺叔","dynasty":"宋","author":"晁补之","text":"少日狂游好。阆苑花间同低帽。不恨千金轻散尽，恨花残莺老。命小辔、翩翩随处金尊倒。从市人、拍手拦街笑。镇琼楼归卧，丽日三竿未觉。迷路桃源了。乱山沈水何由到。拨断朱弦成底事，痛知音人悄。似近日、曾教青鸟传佳耗。学凤箫、拟入烟萝道。问刘郎何计，解使红颜却少。"}