{"id":"562040","title":"送车定夫赴莱芜簿","dynasty":"明","author":"贝琼","text":"空青丹砂世所奇，乌喙昌阳亦皆用。赤城车子玉峰孙，年过四十犹未贡。南宫昨日献文词，百族纷纷见孤凤。一官初试莱芜邑，古人今人差伯仲。釜中有鱼晨不爨，案上无萤夜犹诵。尚思论道程朱后，玉峰先生最该综。一编大学正全书，子后传之四方共。平生河神齑百瓮，岂望为郎食官俸。迢迢北上不可迟，十月黄河雪先冻。老夫买酒无一钱，作诗直比琅玕送。"}