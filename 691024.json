{"id":"691024","title":"往行在赋赠","dynasty":"明","author":"李云龙","text":"崧台西望五云俱，石室巍峨剑佩趋。旋转乾坤劳圣主，折冲尊俎赖名儒。会稽君子能兴越，采石书生解破胡。千古凌烟高阁在，龙旗何日指燕都。赋就凌云是子虚，时来应诏上公车。江都自挟天人策，宣室应收痛哭书。照夜旧誇南海月，抟风今化北溟鱼。经纶草昧君能事，避世金门乐有馀。"}