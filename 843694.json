{"id":"843694","title":"和宗人秋河四首","dynasty":"清末民国初","author":"许南英","text":"容易秋风又一年，浮生如梦事如烟！此身局蹐留天地，小劫沧桑幻海田。日刻驹光销壮志，雪泥鸿爪恍前缘。鄙人笔砚都灰烬，竟为新诗触绪牵。亭院新秋爱嫩凉，玉缸花扑酒初香。客来赤道三千里，座列金钗十二行。清福合宜居此地，好山竟是胜吾乡。穷途顿触流离眼，瘦菊疏篱自夕阳。薄醉应难再举杯，参横斗转赋归来。流萤远树犹开火，怒马轻轺小忽雷。主是陈遵劳缱绻，客同阮籍尚低徊。萍踪聚散浑无定，如此相逢有几回？男儿四海皆兄弟，况是高阳一派亲。避地自怜非海客，问天未许作閒人。苦无媚骨能谐俗，惟有刚肠但率真。强策驽骀还有力，重来驰骋九京尘。"}