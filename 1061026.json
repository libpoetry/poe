{"id":"1061026","title":"送善权归豫章","dynasty":"宋","author":"饶节","text":"北斗以南好风土，西山爽气吞吴楚。前辈风流固超绝，后生法像仍奇古。道人久学祖师禅，败裙破衲今几年。胸中秀气磨未尽，时出新诗皆可传。都城鼎鼎冠剑伟，井扫权门日中市。道人香火办寂莫，有脚不踏公侯地。古来贤俊能几何，只今零落亦已多。一见道人气象是，蒲团棐几生春和。我思伸眉向林莽，未暇优游取卿相。扁舟今日与君别，明朝梦落江湖上。"}