{"id":"771725","title":"老来娇","dynasty":"清","author":"林占梅","text":"有菊东篱下，始遭凡菊娇。露苞时矗矗，绽蕊尚寥寥。他花开欲遍，弱蒂尚摇摇。岂知此花好，植品特超超。不轻逞颜色，时至始苗条。芳房高吐萼，锦瓣密垂髫。艳丽奔金粉，轻盈著绛绡。牡丹差比态，粉本岂能描。如人未遇时，交谪竞腾嚣。及逢得志日，瓦砾亦琼瑶。梁灏一学究，买臣一山樵。晚成推大器，土壤忽云霄。回头奋迹地，妇孺亦歌谣。人生犹如此，何况物之翘。春秋肯阅历，雨露相滋浇。自然会腾达，华贵在一朝。我欲锡佳名，奚以称孤标。园丁草解事，呼曰「老来娇」。"}