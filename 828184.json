{"id":"828184","title":"雨宿昭明寺赋呈同人","dynasty":"清末近现代初","author":"陈曾寿","text":"我藏仲圭天目松，敝箧龙飞惊壁破。分写第三第四株，胜迹吴倪世传播。梦想此山三十年，佳游往往逢抑挫。初喜官长灵运来，邀往携朋飞雨堕。已惊平生得未有，鞭镫回旋莽屏佐。山川奇丽自千载，袍带天人往无那。晚投下院鸦噪林，晨蹑层峰蚁旋磨。荡胸云海空复空，夹道曾无松一个。出没腾拿影飘忽，作鳞之而一瞥过。众仙纷纭拥灵君，笏玉微茫受朝贺。中峰身到竟何睹，天眼真形妨笔涴。钟声唤客到寺门，净竹交加不敢唾。插天殿角时有无，敷榻虚堂挟云卧。幢幢灯影忍寒滴，拥鼻吴吟仍唱和。安得出寻第一松，树王突兀眼中大。"}