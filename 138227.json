{"id":"138227","title":"和林大任劝耕","dynasty":"宋代","author":"吴芾","text":"壮哉溢目还盈耳，千骑出城歌吹起。野人一睹快争先，奔走欢呼几折趾。往年戎马偶出郊，田间弥望皆荒茅。使君笃意劝农课，尽使惰游如所教。麦欲连云桑蔽野，此心犹恐孤民社。要将治绩迈龚黄，不但文辞超贾马。编民击壤自欣欢，尽道年来百虑宽。承流宣化得贤帅，湛恩沾溉何漫漫。不愧剖符仍受玉，善政已为千里福。年丰谷贱复何忧，向也穷民今亦足。固知博施非屯膏，况能好善如干旄。宾僚倘有公辅器，宁辞解赠腰间刀。有客有客歌贤业，词烂春葩光炜烨。一时酬唱已清新，四坐朋从更和叶。酒酣谐笑应云云，元白李杜疑前身。想当挥毫落纸时，笔端往往俱有神。我来触绪未暇给，首睹明珠千百粒。豁然两眼顿增明，更觉慢心无自入。已幸从今日往还，况复赋诗宾客间。只恐使君丹诏下，擢归青琐点朝班。"}