{"id":"1235421","title":"忆凤二首","dynasty":"元","author":"刘诜","text":"举世堂堂福禄人，衰门衅咎独何深。学违素志元安命，老哭才孙最损心。暑载渔舟翁挽柩，夜归僧屋鬼同林。庭前桧竹阴阴在，陈迹如今岂可寻。清姿方颊两眉扬，从我东西近我长。诸子谁能高意气，十年却悔学文章。眼前言笑疑生死，箧里诗书半在亡。坐愧太丘真有德，贤孙迎客立成行。"}