{"id":"985045","title":"上李西美制置","dynasty":"宋","author":"郭印","text":"谛观天地间，物物无非易。有情洎无情，与我固真一。伏羲未仰俯，卦象已先画。乾坤易之门，神机尽开辟。周文鲁仲尼，传授何太密。古今元共处，心心印空寂。展编韦三绝，门人岂语诘。曾高本愚鲁，超然入于室。子思中庸篇，孟轲仁义术。于易初不言，此道皎如日。寥落馀千载，学者空陈迹。条叶竞寻采，几人撷其实。盘根有仙李，灵芽一枝出。衣钵自家传，独智探圣域。契兹三圣书，羹墙面相觌。雅怀亲炙愿，进退终局蹐。达人具大观，胸次吞溟渤。斐章露肝胆，犹愧多言失。傥许接玄谈，平生事已毕。"}