{"id":"402410","title":"宴清都 咏瓶花簃瓶中芍药","dynasty":"近现代末当代初","author":"张伯驹","text":"开落身如幻，春无几、剩花残粉犹恋。钩帘坐对，添香护取，堕鬟休怨。东风纵肯还留，怎奈是、蜂慵蝶倦。向画筵、怕说将离，芳尊贮泪深浅。家家旧日池台，阑干倚处，曾记栽遍。浓香隔雾，晴光映日，恁时庭院。如今梦醒扬州，却不道、繁华暗换。算只有、书记清狂，相看醉眼。"}