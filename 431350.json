{"id":"431350","title":"和郭麾霆长教三中","dynasty":"近现代","author":"王汝赓","text":"秋深白露欲为霜，驹隙空过岁月忙。惯懒遇人常避席，闲吟随处可逢场。时艰莫挽狂澜倒，体惫偏惊卧簟凉。闻说康成开广厦，便思偕手与同行。淋漓大笔想挥毫，脱手弹丸力不劳。南国伤兰方拟屈，东篱咏菊恰如陶。长辞薄宦情厚淡，独任斯文品自高。三复佳章频击节，为君浮白酌松醪。"}