{"id":"586802","title":"村居述所见","dynasty":"明","author":"钟芳","text":"龙丘居士食脱粟，新构疏茅数间屋。飘风一夜吹海立，满床湿漏濡菅褥。篝灯起坐掩荆扉，独卷衾裯不成宿。俄然雷奋千山裂，东邻墙倾栋摧折。男啼女哭无宿处，来傍低檐话愁绝。话愁绝，其奈何，人生乐少愁何多。阴晴互变若反掌，何用愁绪空煎磨。悬鹑不作蒙袂叹，捉衿岂厌清商歌。君来依我失所庇，我如杕杜无蕃柯。为君起歌君击筑，鸣蛩唶唶残更促。暂时款语却相投，踟蹰共待东方白。"}