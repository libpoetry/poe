{"id":"464694","title":"贺新郎 其二 记鲁迅旧事","dynasty":"当代","author":"章士钊","text":"才大无容处。屈下僚、鸡虫得失，急他何苦。寥阔南天千千里，极目原田膴膴。更加上、舆情水乳。第一平生心安事，抱周公、安置东山土。大雷电，候迎去。危疑重谤须终负。四十年、答无一语，居然能彀。华盖一编专门集，指似孤桐狂诟。却在我、聋丞闻鼓。曾与骞期期期约，这吞声、带到斜阳暮。待地下，笑相语。"}