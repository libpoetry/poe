{"id":"503306","title":"歌行重别海上陈文学","dynasty":"明","author":"王恭","text":"去年别君归，秋风吹人黄叶飞。今年与君别，柳条拖地花如雪。人生会合能几时，问君结交何太迟。得钱相逢且沽酒，击剑何思悲路岐。白云海上连天阔，湖山微茫青一发。别思空随海上波，归心已绊云边月。君莫爱长安道上金明枝，密叶青青霜后移，南山桂树无凋期。"}