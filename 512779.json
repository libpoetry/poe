{"id":"512779","title":"崔孝妇","dynasty":"明","author":"沈周","text":"孝妇视姑疾，转革心徬徨。潜以肉代药，誓为续命汤。存姑若无已，剸刀若无伤。脔落痛不入，人知云未尝。皇天助肉神，一啖姑下床。子澄哭其创，掩口使勿扬。汝扬义则过，违教理非当。肢体具父母，克全孝之常。此盖迫不忍，事出仓卒肠。复有窆亲地，既为豪所攘。归璧须大力，妇人本何遑。拔我金雀钗，脱我明珠珰。别壤吉可买，抱骨改其藏。愤懑终莫释，悒悒致殂亡。豹毙尚还文，麝死可留香。孝妇虽已矣，令名身后光。"}