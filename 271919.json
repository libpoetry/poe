{"id":"271919","title":"愧室吾师在野有声守梧","dynasty":"现代","author":"李宣龚","text":"谏草积盈咫，平生殊为人。为郡偶出手，交章惊盈廷。言责果有归，正气可以伸。摧奸何足论，大义待敷陈。谁知含光璞，已遭近前瞋。蜚语巧中伤，拂衣就沉沦。世论竞愤惜，歌辞吐清新。君门如天高，病榻勤相亲。一朝揭日月，西风清庾尘。事败不可讳，不韪终及身。空有蔽贤羞，奚伤卷怀仁。离合垂十年，师友义不晦。连宵语出处，正色莫敢懈。沾沾章句士，器小易满溃。及门能有几，志节共磨淬。病窗爱花枝，妍语破细碎。江鱼与橘柚，远味雅见逮。时艰卒挂眼，一饭九嗟喟。学道耻未坚，投闲思早退。毒口从揶揄，用意固有在。冥心怀独往，岂恤世议隘。吾师秉忠贞，此语不予贷。归欤有狂简，侍坐暂一快。"}