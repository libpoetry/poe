{"id":"568248","title":"南望水涩舟不得去同行者谋就陆戏成自慰","dynasty":"明","author":"陆深","text":"春江多柳花，风起花还飞。夕阳敛飘荡，委地相因依。行止谅有数，蚤暮同所归。百年总行旅，安用长歔欷。羲和无东回，安乐诚几希。眇焉泣岐子，人远事己非。飘飘山水间，志愿良不违。朝多清风来，暮多繁星辉。古称太史公，千载钦嘉徽。"}