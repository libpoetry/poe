{"id":"798132","title":"多丽","dynasty":"清","author":"俞樾","text":"恨无端，青齐留滞频年。把皴毫、东涂西抹，妆台不画春山。步微波、何来罗袜，凝香雾、那见云鬟。朱染嫌丹，粉敷太白，描摹费尽衍波笺。向台畔、悄无人处，一幅自偷看。谁堪比，飞琼天上，弄玉人间。感君王、垂情下问，离怀未语先酸。掷华年、斗鸡走狗，怨遥夜别鹤离鸾。云想衣裳，花如人面，箫郎下笔倍增妍。从今后、春风图画，稷下定传观。还愁被、滑○齐赘，看煞婵娟。"}