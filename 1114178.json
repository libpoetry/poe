{"id":"1114178","title":"志宏以牡丹酴醾见遗戏呼牡丹为道州长且许时饷酴醾作二诗以报之 牡丹","dynasty":"宋","author":"李纲","text":"我昔驱车游洛阳，正值名圃开花王。嫣然万本斗妍媚，彫槛绰约罗红妆。风枝似响湘浦佩，露苞如浴骊山汤。乍惊照眼国色好，更觉扑鼻春风香。鞓红檀点玉版白，细叶次第舒幽房。玉奴纤指尚馀捻，鹤翎坐恐随风翔。就中品格最奇特，共许魏紫并姚黄。千金不惜买一醉，少年浑欲花底狂。归来试作牡丹谱，未服秉笔惟欧阳。自从游宦多感伤，况此远谪闽山傍。谛观世味如嚼蜡，惜花未免犹膏肓。亦知春色到庭户，不见此花如未尝。子于何处得一本，赠我意厚诚难忘。戏言剑浦此为最，聊试呼作道州长。化工彫刻无厚薄，地气培植非其乡。虽云单叶不入品，无那富艳踰群芳。愿言爱惜勿嘲诮，且醉玉斝酬韶光。残阴未许春光泄，喷作沙阳三尺雪。摧伤花卉尽枯槎，惟有酴醾寒更茁。幽人早起傍园林，独喜枝头琼蕊缀。应怜逐客正凄凉，折赠殷勤慰愁绝。清香馥郁坐中飘，汲水养之殊未歇。和烟带露愈芬芳，更许幽丛时为撷。愁霖连日作轻寒，寂寂禅扉方昼闭。春风骀荡好幽寻，安得连拳挂雌霓。"}