{"id":"1108596","title":"余除铸钱使者居厚除尚书郎俄皆销印即事二首呈居厚","dynasty":"宋","author":"刘克庄","text":"出处平生大致同，中间得失等鸡虫。髧髦昔似晋诸谢，华发今成楚两龚。握有兰香为子祟，家无铜臭坐余穷。善和旧宅残书卷，只合连床听晓钟。病鸿垂翅噤无声，惯见虚弦莫浪惊。二仲卜邻元不恶，两生坚壁未尝行。出关谁识为周史，入社犹堪伴洛英。都把首阳山占断，采薇到老没人争。"}