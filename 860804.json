{"id":"860804","title":"送南平僧归里","dynasty":"宋","author":"王灼","text":"牂牁水阔巂山高，什敖君长曾纷搔。时移事变今安有，百里相望皆城壕。我住涪江一区宅，颇恨长安远如日。闻师乡邑愈更南，不觉掉头三太息。送行且学浮图语，是身于世真逆旅。胸中稳处即吾乡，交益誇辞空自苦。北风拂面寒飕飕，遥知去路雪侵裘。忍饥奈冻得嘉句，好在濡笔传中州。"}