{"id":"812728","title":"岁歉感怀","dynasty":"清","author":"吴振棫","text":"吴楚伤心雨，江湖极目波。逢人闻太息，卒岁更如何。积涨龟鱼喜，寒原鸿雁多。方知饱粗粝，未可动悲歌。井灶依稀在，妻孥转徙遥。人生贱于草，米价长如潮。良吏怜糠饼，空田少麦苗。微闻两黄鹄，新唱复陂谣。萧瑟苕溪上，惊危狴户余。已宽沈命法，愿读活民书。呼吁情原迫，仓皇计亦疏。仰怀虞内史，私米恤穷闾。岂用封椿积，惟忧郡国荒。况通西极马，早射北星狼。使节巡行远，畺臣赈恤详。古来无旱潦，何以见尧汤。"}