{"id":"525923","title":"题柯行人所藏秋水纤鳞图","dynasty":"明","author":"顾璘","text":"伊谁掇取潇湘水，铺向长缣光瀰瀰。碧牵文藻舞风柔，黄落衰荷抱霜死。中添淡墨为群鱼，鲂鱮琐屑各自殊。纤毫尾鬣空明见，万里江湖气势舒。姑苏野老困奔走，震泽扁舟落谁手。展图漠漠云水生，便欲垂钩挂鱼口。君失此图何许年，完璧再返非徒然。请君袖取入京国，天边时一赏林泉。"}