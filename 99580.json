{"id":"99580","title":"乐全先生生日以铁拄杖为寿","dynasty":"宋代","author":"苏轼","text":"先生真是地行仙，住世因循五百年。每向铜人话畴昔，故教铁杖斗清坚。入怀冰雪生秋思，倚壁蛟龙护昼眠。遥想人天会方丈，众中惊倒野狐禅。三年相伴影随身，踏遍江湖草木春。擿石旧痕犹作眼，闭门高节欲生鳞。畏途自卫真无敌，捷径争先却累人。远寄知公不嫌重，笔端犹自斡千钧。"}