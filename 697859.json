{"id":"697859","title":"咏菊","dynasty":"明","author":"胡奎","text":"去年地旱菊苗荒，今年养得过人长。珍重花神不爱宝，铸就金钱万个黄。一株两株紫绮袍，十朵五朵胜绯桃。太真睡起酒痕浅，西子舞回山月高。东家分送玉玲珑，西家邀看状元红。非关白发被花恼，自是诗人兴味同。九日年年不见花，今年秋色在谁家。山童踏雨走相报，分得仙人鹤顶砂。"}