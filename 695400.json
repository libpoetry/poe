{"id":"695400","title":"再雪八首","dynasty":"明","author":"林光","text":"晨风尚霏微，转盻积如许。陟增数日寒，堪洗六月暑。琼花烂满山，玉屑高填土。翻翻恶口鸦，饿死谁怜汝。寒气迫窗牖，西风度遥岑。欲作悠扬阵，先开琐碎音。诗成还拟赋，酒醉仍一斟。元宵屏灯烛，华月照琼林。儿童燃新火，喜作元宵游。宁知三白瑞，可免一岁忧。天机本难测，山好君何求。缓步寻诗去，回看屐齿留。飘弄元宵雪，光华十二州。铺平浮世迹，白尽众山头。冻树还惊马，春鞭已著牛。期寻赤松子，更语话留侯。阶前见鹅鸭，飧雪如餐药。隆冬枯旱馀，渴弄吾矜若。天花万物喜，吾亦引杯酌。断可占丰年，不用假龟灼。乌龙山耸处，便合借一区。上忘空中鸢，下忘溪中鱼。颓然依木石，杳杳杂猿狙。对此万山玉，照我胸中珠。何处来三益，邻居无二仲。乱落见天花，清兴空自动。剪裁皆六出，巧手知谁用。赋此寄粤人，未见如说梦。爱此元宵雪，纷飞如蜜群。惊跳时漏瓦，密洒似穿云。山近寒威重，天低目送勤。谁分春与腊，万寿祝吾君。"}