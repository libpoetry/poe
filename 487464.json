{"id":"487464","title":"北游诗十八首 其十五 塞垣行寄嘉禾朱尉","dynasty":"明","author":"张元凯","text":"卫青屯上谷，连营肃旗鼓。五道出将军，弓高与强弩。系其贤王归，奇功不堪数。坐拥武刚车，帐下式歌舞。李广不得意，上簿至幕府。是岂战之罪，拊心良独苦。朱生蓬蒿人，掘起自行伍。浮海斩吕嘉，英略无千古。功奇祸亦奇，十年槛中虎。长剑虽蒯缑，犹堪贾一怒。丈夫身不死，塞垣报明主。"}