{"id":"491585","title":"林森山水图歌","dynasty":"明","author":"刘崧","text":"清江何人画山水，西村无传稚川死。林生后出更清逸，笔法远师闽浙士。深林大树交铁柯，远峰近巘分陂陀。青天层峡见栈阁，落日平湖闻棹歌。水边之亭绝潇洒，更看平桥度羸马。千崖小径雪边分，百道飞泉雨中泻。自言笔法由心运，墨色重敷看深润。碧海春云动杳冥，泰华秋空入雄峻。昨者相逢湖水上，闻筑幽居傍渔榜。为君先赋采菱篇，答我新图迥幽旷。图中好山千万重，还似闽中似浙中。祇今欲往河梁绝，指点天末窥冥鸿。我家茆屋珠林底，武姥仙坛两相峙。何时为写看云亭，尽染西原雪华纸。"}