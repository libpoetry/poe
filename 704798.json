{"id":"704798","title":"次同年赵侍御阻雨韵五首","dynasty":"明","author":"薛瑄","text":"秋夜萧萧雨未休，碧窗欹枕忆神州。霜风会见清南徼，未必轺车久滞留。天使乘骢此暂休，今朝我亦到南州。柏台孤枕银灯夜，还似当年阻雨留。瑶树西风透客怀，早秋凉雨压尘埃。行台壁上留佳句，知是同年揽辔来。壁上留题见好怀，旋将征袖拂尘埃。浪游不得逢知己，阻雨今朝独后来。境入桃源喜满怀，分司衙里绝尘埃。绣衣壁上题诗日，正是随车好雨来。"}