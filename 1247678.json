{"id":"1247678","title":"湘江晚泊简孟原佥宪","dynasty":"元末明初","author":"蓝智","text":"山秋衡霍空，江晚潇湘净。烟景澹苍屏，芙蓉肃明镜。澄波木叶下，落日馀霞映。仰聆幽鸟喧，俯觌文鳞泳。碧石榜轻舟，苍苔踏微径。林昏出樵火，寺远来僧磬。景晏伤旅怀，地幽慊愚性。迹惭箕颍高，身际唐虞圣。三秋持使节，万里奉王命。恩沾雨露深，志仗风霜劲。敢辞道路遥，况接才华盛。静夜发商歌，剑光南斗并。"}