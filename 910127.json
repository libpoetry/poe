{"id":"910127","title":"静斋诗题盛君明之室也","dynasty":"宋","author":"李廌","text":"人生乃动物，万事皆动端。阴阳造化汝，赋汝以五官。五官各治职，愈治当愈残。非苦动所扰，乌知静为安。非恶动所戕，未贵静为完。百年夜分半，梦想仍妄瞒。动多静常少，竟为动所干。回光一自照，万事无悲欢。居士何早达，动境能反观。宁为玉在璞，不为珠在槃。虚室生朝白，青璅凝暮寒。聊持动时想，摄入静中看。"}