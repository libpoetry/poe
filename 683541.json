{"id":"683541","title":"于弇园饯冯使君之楚右辖","dynasty":"明","author":"王世贞","text":"别墅留听黄鸟啼，暂浮单舫当分携。溯沿须缓愁源尽，歌舞频挥思日低。小坐可移醒酒石，元戎合记浣花溪。笼纱未是山人事，白板纵横信醉题。毋论泉石殢夫君，草木恩深惜离群。但是甘棠称召伯，还从大树识将军。峰如衡岳低多尺，水比湘江让几分。了得逍遥鹏鴳意，应登楚阁赋吴云。"}