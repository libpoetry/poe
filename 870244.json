{"id":"870244","title":"酬宋次道初登朝呈同舍","dynasty":"宋","author":"司马光","text":"林葩积浮脆，烟雾矜春姿。山桂结芳坚，冰霰横秋枝。夫君名卿嗣，华实双葳蕤。如何仕不偶，通籍鬓生丝。岂非秋桂类，不足烦嗟咨。我今三十馀，汨没无佗奇。正恐食浮人，敢言位犹卑。同登天子廷，自视诚非宜。清朝正求治，谏路方坦夷。太平可立致，此任非君谁。"}