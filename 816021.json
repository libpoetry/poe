{"id":"816021","title":"金缕曲 雪客秋水轩晓坐，柬檗子、青藜、湘草、古直","dynasty":"清","author":"曹尔堪","text":"淡墨云舒卷。旅怀孤、郁蒸三伏，剧难消遣。秋水轩前看暴涨，晓露着花犹泫。贪美睡、红蚕藏茧。道是分明湖上景，苇烟青、又似耶溪浅。留度暑、簟纹展。萧闲不羡人通显。笑名根、膏肓深病，术穷淳扁。衮衮庙牺谁识破？回忆东门黄犬。沧海阔，吾其知免。埋照刘伶扬酒德，倒松醪、好把春衣典。词赋客，烛频剪。帘额虾须卷。借秋风，横吹二竖，为君硬遣。病后清吟知更妙，砚匣墨花初泫。惊烂漫，冰纨火茧。梦入华胥安乐国，唤同游，共踏蓬莱浅。东海市，画图展。醒来呼殿阁巍显。坐斜晖，经营药裹，求卢问扁。下社城边期较猎，遥指溪台名犬。亲未老，一官方免。闽峤横戈烽堠靖，唱饶歌，朱露镕坟典。棠在否，勿轻剪。小阁书千卷。恣搜探，牙签曾叠，烟排墨遣。五夜漏沉还入奏，露拂旌旗微泫。驺役苦脚跟重茧。三十八年簪笏旧，冠◇班，侪辈资都浅。方叔在，壮猷展。晏婴曾以其君显。让先生，老成医国，今之仓扁。弱女绣奁多爱惜，归送何时牵犬。禽何累，谁人能免。清庙明堂涂已罢，纪都尔，盛事追尧典。词更快，借并剪。愁况蕉心卷。羡英雄，高怀盛德，云鬟散遣。试到玉钩斜上看，野草烟迷两泫。飞不尽，银蚕金茧。猛可回头堪一笑，寂如僧，休说钟情浅。耽贝叶，自开展。禅灯遍地微而显。是何殊，神农岐伯，降而陀扁。短发数茎馀老病，难怪月砂白犬。求棒喝，也教饶免。万事都抛沉醉耳，解腰渔，忙向沂曹典。鸾翮锻，不须剪。天外青霞卷。惜芳辰、蹉跎浑似，女儿迟遣。褪却峰黄惊蝶睡，晓镜涕痕长泫。心绪学、吴娘缫茧。幽砌海棠粘露白。断肠人、暗泣残红浅。鲛帕重，湿难展。远山青比螺纹显。望凌云、珊瑚作网，罘罳映扁。隐约笙璈空际落，静里仙家吠犬。悲世路、黄尘不免。王粲楼头磨岁月。走长杨，借马寻桓典。燕市雪、冰才剪。鱼直蘧偏卷。但传闻、锋车绣斧，重臣分遣。杼轴空时民力尽，寡妇秋原泪泫。何处贡、八蚕成茧。薄薄酒，香聊送日，福难消，莫怪杯中浅。山远近，翠屏展。诸公台阁文章显。自归来、悬壶村巷，牛医非扁。检点行囊存犊鼻，游倦相如字犬。谅渴病、今生可免。白木柄边书簏敝。授生徒，饭罢翻经典。畦畔韭、雨中剪。帆影舒还卷。放兰桡，绰乎馀裕，谁留谁遣。桑柘垂檐禾◇亩，南国霜融露泫。邻屋采一筐秋茧。更把纶竿临野渡，水痕收，沙嘴寒潮浅。团扇洁，待时展。著书敢以才名显。爱渔村，莼肥茎滑，橘殊形扁。宋鹊韩卢空发，纵愧杀◇车载犬。狡兔尽，淮阴萱免。祖帐东郊真达者，赠珠玑，字字华而典。西蜀锦，巧裁剪。"}