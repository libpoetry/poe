{"id":"79796","title":"复雨·长空黮闇如欲夜","dynasty":"宋代","author":"陆游","text":"长空黮闇如欲夜，白龙腾拏见云罅，鳞间出火光照江，尾卷风霆雨如射。老人百岁见未曾，儿童闭门伏床下，发毛惨凛谁复支，性命么微不禁吓。登场已叹禾生耳，出户仍愁泥没胯。皇天生民岂不爱，龙亦何心败吾稼！父老相看出无策，揽涕顿颡号枌社。移床避漏我亦忙，秉烛题诗寄悲吒。"}