{"id":"1112432","title":"青玉案 其三 生朝","dynasty":"宋","author":"张元干","text":"花王独占春风远。看百卉、芳菲遍。五福长随今日宴。粉光生艳，宝香飘雾，方响流苏颤。寿祺堂上修篁畔。乳燕双双贺新院。玉斝明年何处劝。旌幢满路，貂蝉宜面，归觐黄金殿。银潢露洗冰轮皎。谪仙下、蓬莱岛。帘卷横山珠翠绕。生朝香雾，玳筵丝管，长醉壶天晓。金銮夜锁麻新草。入辅明光拜元老。看取明年人总道。中兴贤相，太平时世，分外风光好。"}