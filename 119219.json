{"id":"119219","title":"堂成·筑室三年","dynasty":"宋代","author":"苏辙","text":"筑室三年，堂成可居。我初不知，诸子劳劬。父母老矣，风雨未除。橐装几何，勿问有无。伐木於山，因此旧庐。不约不丰，燕处无余。堂开六楹，南北四筵。昼明速然，夜冥黯然。四邻无声，布被粗毡。身非蚌螺，一睡经年。夜如何其，趺坐燕安。善恶不恩，此心自圆。东厢靖深，以奉尝烝。老佛之庐，朝香夜灯。西厢千卷，图书之林。先人所遗，子孙是承。杖屐经行，直如引绳。顾视而笑，此如我心。诸子之室，左右吾背。将食击板，一系而会。瓜畦芋区，分布其外。锄去瓦砾，壤而不块。废井重浚，泉眼仍在。辘轳雷鸣，甘雨时霈。园夫能勤，家足于菜。有客叩门，贺我堂成。揖客而笑，念我平生。三世读书，粗免躬耕。明窗修竹，惟我与兄。荫映茅茨，吐论峥嵘。猖狂妄行，以得此名。老而求安，匪以为荣。"}