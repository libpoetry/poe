{"id":"1124153","title":"湖州亲旧二首","dynasty":"宋","author":"赵蕃","text":"忆昔倚少壮，不畏离别苦。及今更中年，颇识谢公语。连朝接殷勤，故已办兹去。今晨竟不免，况此风更雨。夹溪谁家柳，向我强作舞。汝且不自持，宁能留我住。舟行风打头，苦恨行不驶。今晨得顺风，亦自非所喜。溪山如许佳，欲画无绝艺。要当稍收拾，一一付诗里。近看忽成远，得此已失彼。但令人此心，惘惘不足耳。"}