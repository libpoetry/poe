{"id":"702349","title":"上元日承邵文敬主事请游神乐观次韵二首","dynasty":"明","author":"程敏政","text":"南郭春风引瘦骢，上清元不受尘蒙。鹤因看院留当户，鹅为求书畜满笼。赌令欢呼?一醉，弹棋消遣任谁工。兴酣颇爱青天曲，隔坐还思唤舞童。曲廊深处绾吟骢，招致群仙我亦蒙。院静不闻清籁发，坛高时有翠云笼。一春宦海乘多暇，何处灯山说最工。更欲早归寻旧赏，夕城高树远重重。"}