{"id":"387121","title":"高阳台·爽翁卜妾秦淮，赋此调之","dynasty":"清代","author":"樊增祥","text":"雀桁闲花，雉场秋草，渠侬不解伤春。堕策闲坊，一株红桕遮门。十三楼下秦淮碧，侧乌纱、亲访桃根。谩销魂、三十年来，此度才真。萧郎四九头先白，要蓝罗小袖，早暮看承。天女维摩，相逢总是禅人。短辕长柄知何用，料春风、不煮仓庚。问香茗、不唤朝华，定唤朝云。"}