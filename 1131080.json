{"id":"1131080","title":"庵中睡起五颂寄海印长老","dynasty":"宋","author":"韩维","text":"闲窗日射寒松影，枕上风传过雁声。梦境觉来无一际，不劳唇齿话无生。四风标韵出风尘，高下虽殊一色均。为我终朝谈实相，参差庭柏敞精神。剡竹纫丝杂短长，谁教曲折号宫商。自从眠处知消息，终日笙歌是道场。饭后西堂百步行，困来合眼是无营。从生至老非他物，道著如今已是情。火衰水劣病馀身，未散虚空一聚尘。更欲强招年少客，折花同赏梦中春。"}