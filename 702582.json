{"id":"702582","title":"题四鸽图 紫褐袖","dynasty":"明","author":"程敏政","text":"东风开遍蔷薇萼，禁网稀疏罢缯缴。珍禽颜色亦可人，紫袖双垂比宫鹤。随时饮啄哺两雏，天然母子行相呼。抚景令人发三叹，耳畔如闻城上乌。海榴花红摇日光，初平石畔薰风凉。河西北种不易得，玉羽六月飞吴霜。凭谁貌入丹青里，金笼雪衣呼欲起。清时恐有放生人，献寿能令相君喜。铁衣玉项双红趺，入眼精神如燕乌。太湖峰下立相倚，徘徊顾影怜芳肤。几色黄花傍幽沼，一阵西风动寒筱。传书能副曲江公，何羡当时上林鸟。山茶红香竹青节，掩映驯禽羽毛洁。驯禽羽毛生绝奇，墨华点破双团雪。朔气吹风肌栗寒，雌和雄鸣随所安。群飞寄语莫惊顾，鹰隼宁过花石阑。"}