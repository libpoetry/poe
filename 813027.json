{"id":"813027","title":"戊申岁腊寓外舅赞善公宅感事有作","dynasty":"清","author":"张问陶","text":"天涯别鹄惨离群，三载浮踪幻似云。孤馆重依崇让宅，荒阡遥痛魏城君。元稹俸薄难为奠，孙楚情多不在文。绣褓剩携娇女伴，娉婷泉路莫轻分。中年兄弟别离多，苦把毛锥受墨磨。得第红笺交素壁，题名异地喜同科。声华敢道追求点，恩爱终期似颍坡。屈指春风随计吏，剑门关外跨青骡。乐趣人谁似我疏，无多骨肉总离居。杜陵有妹今安在，班史重修恐未如。咏絮乍惊微雪夜，结荷永废《大雷书》。伤心绵惙留哀语，犹望归宁慰倚闾。"}