{"id":"701515","title":"赠别黄子章北上次铁桥司马韵二首","dynasty":"明","author":"黄佐","text":"沙头寒日照津旗，南雁初飞北棹移。谢客池塘新入梦，于门车马重相期。江湖冉冉冰霜尽，花柳欣欣雨露私。春近可堪人渐远，停云应是渺予思。芙蓉阙下绾银章，彩笔当年逐俊良。沙苑月明驰骏足，掖垣花暗散鹓行。西山爽气朝应在，南海遗珠夜有光。若到凤池相问讯，扁舟今在白云乡。"}