{"id":"689380","title":"春日送立雨叔读书赤桥四首","dynasty":"明","author":"佘翔","text":"花发江城二月天，木兰流水赤桥前。扁舟载得青箱去，扬子亭中日草玄。柳色阴阴映白塘，沧浪万顷浣花香。试看刘向传经处，夜夜青藜照草堂。一瓢春酒听流莺，花外停桡见友生。醉藉阶前书带草，几回仙掌梦金茎。汉家见说启青宫，少海谈经诏九重。此日蓬门须努力，未央鸣佩听晨钟。"}