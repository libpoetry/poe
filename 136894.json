{"id":"136894","title":"赠陈高士琴歌","dynasty":"宋代","author":"白玉蟾","text":"昨夜西风起白苹，从前湖海几酸辛。感今怀古无限事，拄颊闲思一怆神。琼窟先生鼓玉琴，一调一弄符我心。屈平宋玉不可挽，西风黄叶为知音。初闻如风吹梧桐，次听如雨鸣芭蕉。凄然如雁声遥遥，温然如莺暖夭夭。忽而转调缓复急，海风吹起怒涛立。夜深星月堕蓬山，神官不管蛟龙泣。顿又换指清而和，牡丹芍药香气多。露桥月榭风雨夕，如此杜鹃愁奈何。浩浩长风送急雨，寂寞孤鸿落寒渚。昏昏月色老猿啼，蔼蔼风光新燕语。又如晴鹤唳苍烟，倏似寒鸦噪晴川。良宵砌畔响秋蛩。清昼林间悲风蝉。我思此声不堪比，使人欲悲复欲喜。五月葛亮渡泸溪，九月荆轲过易水。此声喜喜复哀哀，我志渺然在江淮。方且琵琶亭下坐，倏又郁孤台上回。琴声展转我心碎，我心多少平生事。弦中招我栖林泉，指下呼我入富贵。上界瑶池玉浪寒，凤凰阁下罗千官。紫皇宴坐苍琳宫，岂复知我犹人间。龟台烟冷风萧萧，十万彩女歌云璈。自怜踪迹今尘土，安得金妃复赐桃。青琅真人骑白鸾，日往日复玉京山。不念曾与同僚时，清都绛阙何时还。紫清夫人侍帝轩，朝朝嫣然妙华门。盍思人世此凄苦，金鱼玉雁凭谁传。琪花开遍翠微台，彩凤舞彻宝云仙。麒麟守住虎关严，獬豸时复森其前。不成终身只人世，吾身不翮心亦翅。粗且神霄觅一宫，早作啸风鞭霆计。此曲此曲君休弹，老眼无泪徒悲酸。自知逍遥时节近，与君一笑开懽颜。太华宫中多白莲，以金为花玉为根。上有琼甲金丝龟，夜吸珠露花间眠。紫琅殿深不可诘，时有火铃飞出入。殿中仙君乘云軿，三千玉娥傍侍立。此般景象犹未忘，所以思念时悲伤。闻君琴声洗我心，自盍泰然发天光。我昔神霄西台里，雪肌玉肤冰霜齿。长歌一曲惊帝阍，解使八鸾舞神水。又赏飞过广寒宫，一见嫦娥琼玉容。不敢稽首便行过，倏复呼我醉瑶钟。水府左仙萼绿华，身居东华帝子家。时以瑶琴鸣五霞，一声弹落琼台花。上元太真安长仙，日事玉皇上君前。玉龙娇痴不肯舞，独自奏帝鸣鸾弦。此声远矣吾不见，人间琴声更多变。谁能以此清净心，许多悲懽相练缠。琼窟先生然我言，我是霆司笔墨仙。昔为东华校籍吏，屡亦舞笔灵君前。失身堕世自叹息，东华欲归归未得。翠娥掩泪香骨寒，长天远水日相忆。君知否，吾将呼起大鹏驾琼云，手持百万苍鹰兵。前驱天丁后火铃，飞罡蹑纪下太清。又将东海捕金鲸，骑之去谒蟾蜍精。却持万阵貔虎人，下来红尘扬鼓钲。更烦先生试一举，为我调中作金鼓。为我唤起李太白，与我浩歌拍掌舞，君琴定是天上琴，天上曲调人间音。为君醉中一狂歌，千岩万壑白云深。"}