{"id":"687442","title":"和大宗伯张阳峰赏莲之什二首","dynasty":"明","author":"孙承恩","text":"清曹了事早休衙，喜接名公一赏花。倚困似怜多寂寞，向人如语故欹斜。漫会翠管誇风味，更把瑶篇咏物华。胜会可教容易掷，城头须待听鸣笳。小院筵开暑气微，残芳犹喜对斜晖。人从忙里时轻掷，花到秋来事便稀。泫露已看瑶实重，映空还藉翠云围。馀香惹得浑疑似，太液池头采佩归。"}