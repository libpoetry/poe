{"id":"1237124","title":"次韵张希孟凝云石四首","dynasty":"元","author":"袁桷","text":"我爱凝云好，朝昏境不同。金芽养灵谷，铁网起晴空。月色古今正，潮痕子午中。点头那有意，吾欲问生公。我爱凝云好，神清湛欲留。岷峨千古雪，泰华一天秋。独鹤离群皎，层冰出涧幽。无言有深抱，山立正扬休。我爱凝云好，模糊老墨仙。痴蟆端食月，渴骥欲奔泉。守黑壶中日，谈玄洞里天。烟霞元自足，尘世未为贤。我爱凝云好，能归万古春。遗簪三岛客，椎髻八蛮臣。柏子添清供，梅花写旧真。天心元不动，东海任扬尘。"}