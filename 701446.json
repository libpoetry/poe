{"id":"701446","title":"寄适","dynasty":"明","author":"黄廷用","text":"紫阁调梅供奉频，锦园花木自芳春。临风不暇携尊赏，吟望台阶一注神。园中种树多桃李，每到开时不及看。但愿花神长入思，芳情岂必在凭阑。自从结发侍君王，白首论心在建章。忽忆绮园芳草绿，赏心无计付春光。上林松竹映空明，漫兴相看晚翠荣。即与名园春色似，乾坤何处不怡情。"}