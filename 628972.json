{"id":"628972","title":"下雷霹滩","dynasty":"明","author":"李云龙","text":"老龙裂坤维，喷沫成长川。川口多怪石，森若百兽蹲。就中开鈌鏬，白昼霹雳喧。雪狮千万头，狰狞出幽源。我舟从西还，一往费回旋。长年好身手，挺立试撑搴。马齿啮鹢首，奔避犹转丸。飞梭穿石窦，倏忽达江门。青山逆船来，势如万马奔。白云欲寄载，却恐浪花翻。清波荡两涯，照见修竹魂。高萝百馀尺，连臂垂饮猿。童仆喜即安，斗酒为相欢。顾见东来船，步步愁扳援。寸进复尺退，辛勤难具论。顺逆理如此，劝君勿为烦。"}