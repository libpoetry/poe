{"id":"802915","title":"满庭芳 秦淮水榭听人度《桃花扇》乐府","dynasty":"清","author":"杨夔生","text":"荡屋春风，连江梦雨，碧光微逗朝丝。哀筝一拍，几柱玉参差。寂寞寒涛东起，兴亡恨、付与歌儿。人何处，荒凉酒社，鸱啸蒋侯祠。相思。红泪尽，幅巾短发，重感栖迟。便沙才董白，唱遍新词。总是风花无赖，春欲去、我正愁时。凭阑望，青旗腰鼓，惆怅六朝诗。"}