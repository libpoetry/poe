{"id":"158573","title":"题蕴忠上人歙砚","dynasty":"宋代","author":"强至","text":"山僧有砚名龙尾，此石来从歙溪水。通明直可照发毛，莹滑不容安手指。案上长疑片月生，匣中自有浮云起。苍然颜色涵秋波，不学端州夸嫩紫。溪匠琢为寒瓦形，如从铜雀初飘零。只仍故状不复改，独有乱点生繁星。高闲上人妙书札，什袭藏来时一发。拂开轻雾磨烟煤，挥洒霜毫冰纸滑。咄嗟此砚何为哉，世上别有润色材。胡不往焉与徘徊，日濡大笔把诏裁，无久滞此空尘埃。"}