{"id":"532885","title":"邹将军平寇歌","dynasty":"明","author":"黎民表","text":"大罗之山莽回互，石林岝崿盘西楚。悬梯织铁难跻攀，朝啼鼪鼯夜猛虎。茆棚竹箐何纵横，三峡黄昏怨行估。上书无人扣北阙，忍使苍生茹荼苦。丙辰之岁尤跳梁，羽檄交驰震霆怒。楼船下濑遄出师，诏遣将军持绣斧。荆蛮象郡抽精锐，漓水湟川动鼙鼓。阴厓杀气回长风，白日精灵泣飞雨。将军功成振凯归，大旱为霖救焦土。伏波铜柱安足誇，昆崙之捷可重睹。问君谋略何太奇，昔日东吴遏倭虏。丹书兽锦从天下，大纛高牙自能取。吁嗟四海今承平，南粤再见烟尘清。明珠贡篚岁岂乏，玉门斥堠无脩营。更烦牛酒休军士，函谷封泥不用兵。"}