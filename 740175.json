{"id":"740175","title":"晾甲石歌","dynasty":"清","author":"梦麟","text":"褒公鄂公沙数恒，昭陵玉马嘶鱼镫。咸阳凿地古戈出，当年白气光如绳。虬髯公子历长剑，驱除六合归澄清。吐蕃突厥置亭障，受降远树轮台旌。卢龙螉蠮靖边塞，里甲东作玄菟征。营州都督尚矍铄，提师夜跨东溟鲸。峨舸大艑泛鸭绿，沧海鱼眼红千层。扶余昼拔躏松漠，乐浪图藉归咸京。鲛皮犀甲带蜃气，金鳞倒射渔阳赪。归休桃林放牛马，悬崖巨壁争飞腾。当风长啸脱重铠，刀芒箭镞生光晶。东甘绝磴亘积铁，熊罴百尺蹲崚嶒。绿沈金销渍苍黝，阴崖白昼蚩尤蒸。高王瞬息递沦丧，云烟过眼驱霜蝇。东丹崇楼亦煨烬，嗟汝头骨胡狞狰。砺角近资觳觫肉，敲光远趁龙钟僧。朔风大作海日动，血光疑带蛟涎腥。石坛丛沓舞松漠，百万甲卒啼飞矰。石门十月滦河冰，陵屯谷藉寒光增。西望潼关见落日，郁葱无复瞻舂陵。冢起祁连葬白骨，雕戈大羽缠枯藤。招魂不到岩下石，森阴似有愁云凝。缨縢缀组弗知处，松毛石发空鬅鬙。毋乃夔{鬼虙}奉神守，断趺不许穿金縆。我欲排天眺平壤，霜高大漠闻呼鹰。作歌摩崖泣山鬼，昏岩夜听雷挝轰。"}