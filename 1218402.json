{"id":"1218402","title":"和李宰韵","dynasty":"元","author":"岑安卿","text":"春风吹繁花，秋露净孤月。壮年嗜好新，对此每倾悦。年来百念灰，搔首惟短发。流光不我与，苔生古人骨。常怀却世纷，宴坐学龟息。心乎茂叔莲，兴乃子猷竹。从渠鹏去留，不问马得失。李侯宦游踪，来僦海上宅。庭兰茁春芽，笑语落霏雪。诗文尝我过，老晦资启发。穷思独善身，自献殊未刖。对酒还当歌，甘旨宜朝夕。君心与我怀，相对交叹息。"}