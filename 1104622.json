{"id":"1104622","title":"景祐以后乐章六首 章献明肃皇太后室奠瓒用《达安》。","dynasty":"宋","author":"郊庙朝会歌辞","text":"肃肃閟宫，顺时荐事。郁鬯馨香，如见于位。祥标曾麓，德合方仪。万邦展养，九御蒙慈。孝恭祊祏，美播声诗。淑灵顾享，申锡维祺。青金玉瓒，祼将于京。永怀罔极，夙夜齐明。翊佐先朝，章明壶教。淑顺谦勤，徽音在劭。树风不止，劬劳匪报。黍稷令芳，嘏兹乃告。祼圭既陈，酌鬯斯醇。音容彷佛，奠献惟寅。内辅先猷，夙昭壶则。保祐之劳，慈惠其德。荣养有终，芳风无极。享献閟宫，载怀悽恻。"}