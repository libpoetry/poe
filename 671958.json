{"id":"671958","title":"入孔林","dynasty":"明","author":"吴宽","text":"两楹既梦奠，黯矣斯文光。巍巍鲁城北，冠屦于焉藏。墓木不可辨，合抱千万章。知为门弟子，移植来四方。惟昔治任日，相向哭且伤。孰知千载下，儒者犹心丧。愚生复何幸，瞻拜俄其旁。我去有周末，蔼然觌温良。如陪游与夏，执贽同升堂。惓惓东引领，风愿今始偿。峄山千仞高，泗水百里长。何必四尺封，天壤俱存亡。"}