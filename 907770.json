{"id":"907770","title":"送江叔源除太府丞柯山需次","dynasty":"宋","author":"李洪","text":"威凤翔千仞，览辉以来仪。天骥渥洼种，籋云不受羁。江侯南国珍，剑佩光陆离。三道对清问，万言敷箴规。云霄跬步蹑，分教小差池。中都冠盖躔，屈处金谷司。奏课应迁格，腾达当在兹。元枢国士赏，天子前席咨。一言寤凝旒，致主跻轩羲。抱负经济才，凛然谏诤姿。朝阳庆凤鸣，冀北空騧骊。士为知己用，素蕴得尽施。丞贰须要剧，台阁未应迟。需次指柯山，买船泛钓矶。暑行戒接淅，江边远风披。病夫困尘土，倚玉惭葭枝。分携莫能送，别酒何堪持。傥经子陵濑，扫壁寻题诗。前途得好句，慰我别后思。"}