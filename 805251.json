{"id":"805251","title":"台城路四首 其二","dynasty":"清","author":"史承谦","text":"槐花忽送潇潇雨，轻装又来长道。水咽青溪，苔荒露井，故国最伤怀抱。登临倦了。只一点愁心，尚留芳草。斗酒新丰，而今惭愧说年少。何应重过小驻，看红阑碧浪，眉影如扫。潘鬓经秋，沈腰非故，应笑吟情渐杳。柔丝细袅。是几度西风，几番残照。司马金城，剧怜憔悴早。"}