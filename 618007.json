{"id":"618007","title":"游南池读杜甫诗望太白酒楼","dynasty":"明","author":"何吾驺","text":"倦游经齐鲁，波激冯夷怒。维舟海上客心驰，独上南池寻李杜。李也酒楼杜诗碑，诗耶酒耶尚依稀。古来饮酒自不少，今人赋诗多是非。一时诗酒地，千秋楼与碑。为之慷慨长叹不能已，欲右与拈管左倒接䍦。超忽八荒何茫茫，风长万里吹人衣。俯仰无处见李杜，唯看灵气吐二仪。嗟哉二子可齐名，鞭云逐电共所之。"}