{"id":"457270","title":"筑长城","dynasty":"当代","author":"胡云飞","text":"山崒律而偃蹇兮，筑长城，深林高以蔽日。荆藤曼乎中涂兮，筑长城，风裴回其凛栗。历溪谷之坎坷兮，筑长城，悬湍恿之飞淙。闻落木之窸窣兮，筑长城，非虎豹其谁从！皇帝朝令兮宵征，筑长城。离骨肉兮吞声，筑长城。往者不反兮何谓，筑长城。逋者无归兮孑行，筑长城。东方不可以止兮，筑长城，闻辇驾兮频临。何仙人之缥缈兮，筑长城，惟海雨之淫淫。西方不可以止兮，筑长城，故王畿之所安。上阿房之嵯峨兮，筑长城，下白骨兮如山。南方不可以止兮，筑长城，其帝心之独好。采象牙于桂林兮，筑长城，又爱其女之姣姣。北方不可以止兮，筑长城，唯王师之所陟。雪霏霏其荒寒兮，筑长城，余又何与乎夷狄。彼四野之无所逃兮，筑长城，卒难舍夫故国。狐兔旦暮于山林兮，筑长城，予乃归属乎岩穴。居杳冥以眠宿兮，筑长城，席蔺蒿兮枕石。朝采薇而暮食兮，筑长城，杂山果与野栗。被薜荔与女萝兮，筑长城，饮山泉之泌瀄。望日月之周行兮，筑长城，恐王事之未毕。千万世不予知兮，筑长城，俟清明而予将出。乱曰：悲莫悲兮清明，俨莫俨兮山精。遘生人兮何闻，今夕何夕兮筑长城！"}