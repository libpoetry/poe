{"id":"1143916","title":"追用徐廉使参政子方申屠侍御致远张御史鹏飞元日倡酬韵六首","dynasty":"宋末元初","author":"方回","text":"万马鸣鞭欲晓时，閒人盥漱未妨迟。儿童贺喜休多拜，卿相迁除不预知。随分乍醒仍乍醉，放怀无喜亦无悲。新年自爱新诗好，歙砚梅边洗刷丝。名臣汲黯郑当时，笔阵秦王将尉迟。疾电震雷千里起，乖龙老蜃九渊知。诸公犹羡归田乐，老我终无叩角悲。补衮得人卧桑野，可愁二月卖新丝。物有先时有后时，天工无早亦无迟。饱禁夜雨元非恶，暗受春风或未知。一死频烦衰白报，三生不为落红悲。解纷忆得吾家学，径与挥刀截乱丝。即是黄莺紫燕时，稍晴肯放百花迟。酒来尚许颜红借，春好何容鬓雪知。扶杖可从灵寿赐，闻琴肯作孟尝悲。山深粗有延年药，归老松根掘兔丝。岁岁花时是病时，不争春早与春迟。阴晴谩复题窗记，节气还因检历知。杜若荐芳聊可采，秭归啼苦未须悲。老翁堪与少年竞，勤把青铜照颔丝。七十翁非浪走时，夜窗自恨赋归迟。睡稀枕上无春梦，吟苦楼前有月知。茅索愿追田畯喜，瓜薪遥念室人悲。却须天上纶言手，小为农氓缓茧丝。"}