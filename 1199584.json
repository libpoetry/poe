{"id":"1199584","title":"萼绿华赠诗","dynasty":"魏晋","author":"羊权","text":"神岳排霄起，飞峰郁千寻。寥笼灵谷虚，琼林蔚萧森。羊生标美秀，弱冠流清音。栖情庄惠津，超形象魏林。扬彩朱门中，内有迈俗心。我与夫子族，源胄同渊池。宏宗分上业，于今各异枝。兰金因好著，三益方觉弥。静寻欣斯会，雅综弥龄祀。谁云幽鉴难，得之方寸里。翘想樊笼外，俱为山岩士。无令腾虚翰，中随惊风起。迁化虽由人，藩羊未易拟。所期岂朝华，岁暮于吾子。"}