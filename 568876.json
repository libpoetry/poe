{"id":"568876","title":"题双松卷盖岭南萧公之手植而其子别驾君读书其下者也","dynasty":"明","author":"王世贞","text":"赤松游南海，手实贻萧郎。自云温山种，鸾凤所庇藏。峭茜双乔柯，矫若龙双翔。东树延夕舂，西枝媚朝阳。归云不只栖，偃盖必相当。谡谡元礼风，劲节抗玄霜。飕飕弘景飔，清音韵素商。有子馔铜盘，书声出琅琅。丁梦终见叶，贾对良岂荒。下当种灵珀，上当栋明堂。宁学家少府，斋前俱白杨。"}