{"id":"375455","title":"贺新郎·蜡泪销残炬","dynasty":"清代","author":"蒋士铨","text":"蜡泪销残炬。卷秋篷、两舟离合，罗孚风雨。晓角霜天吹冷月，高唱大江东去。老荡子、惟吾与汝，凤泊鸾飘多少恨，诉穷愁、吟到伤心处。诗一卷、奈何许。重趼又曳公车履。欢年年成河客泪，经天东注。君是秦嘉秋梦远，记得喁喁私语。漫分别、英雄儿女。阅世绕知同调少，对佳人、也算神仙侣。谁忍听、捣衣杵。"}