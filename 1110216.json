{"id":"1110216","title":"怀临济旧居四首","dynasty":"宋","author":"吕颐浩","text":"古邑吾乡闬，闲居况可嘉。膏腴环百里，市井簇千家。南郭连山色，东郊接水涯。秋风故军路，纵目赏荷花。出郭遥墙路，行行到旧庄。春深杨叶闹，雨足稻花香。草色连三径，槐枝罩一堂。挂冠他日事，投老此徜徉。乡党吾兄弟，家居孝友风。北堂谐力养，南亩幸年丰。婚嫁朱陈比，交游管鲍同。南枝真可恋，倦翼厌樊笼。古邑西门外，烟村远市廛。呼鹰白草际，调马绿杨边。持节东西路，离家五六年。永怀豪横乐，半老尚依然。"}