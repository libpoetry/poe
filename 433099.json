{"id":"433099","title":"蜀江杂感（八首选四）","dynasty":"近现代","author":"徐炯","text":"兴亡天意本循环，空使苌弘血已殷。且让青山千古在，颇思白首半生闲。一船秋月明夔峡，两字伤心说剑关。莫谓西戎甥舅国，中朝延赏是神奸。炮火雷飞剑似霜，几人到此损刚肠。死之不得孤城急，生且无聊止水香。白骨新缠云气黑，青燐夜哭月轮黄。划然四顾长吟起，岭上梅花万丈光。万里桥西水自东，青羊梦醒听秋风。江枫影外楼台静，胡雁声高天地空。且泛花溪偿酒债，休登广武叹英雄。伏波横海无消息，莽莽山河落照中。苍苍醉后复劳劳，尽变巢由作老饕。行似黄巾杂妖妄，谁怜白骨护脂膏。中朝八座多牛党，天险一朝弃虎牢。凉夜不堪胡月上，铜驼无泪卧蓬蒿。"}