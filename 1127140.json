{"id":"1127140","title":"乐府杂拟","dynasty":"宋","author":"黄彦平","text":"惊风吹鸿鹄，一举仪天衢。劲翮自肃肃，弱羽犹区区。时于蒿艾间，得粒鸣相呼。永愧燕雀情，我岂不足欤。鹏运与鸥没，远近各有图。方当绝四海，安敢怀此都。用意崎岖外，人贵真相知。张耳望陈馀，汲黯是魏其。所谓刎颈交，首身果不随。太行摧车险，蜀道登天危。坐席有畏涂，方笑剑头炊。老翁牙齿脱，年少莫相疑。古来达士志，爱日怀兢慎。皇皇百年心，穆穆三才顺。后生不作意，易名才慕蔺。感慨能几何，繁华终共尽。不须吟梁父，亦勿歌虞殡。当从箪瓢人，勇退以为进。往者东门瓜，近接咸阳道。炎风沉玉甃，宿露薅瑶草。召平磊落人，此亦有何好。常时玩钩带，不复叹枯槁。武陵桃易华，角里芝难老。战争兹云始，贱贫傥长保。青青佳蔬色，春事幽人家。为政一畦足，葱韭纷菁华。贫士食有经，愿欲不得奢。鲑种二十七，笾豆无添加。寒翠濯露雨，甘芳供齿牙。菜花亦不恶，何独爱桃花。忘机对芳草，一目青浮浮。荣枯四时行，寂寞万事休。树谖见国风，采菊闻灵修。空残飞蓬首，讵返王孙游。韩子木强人，臭味谁敢投。暮年还小黠，不肯辨薰莸。脩竹不受暑，飘然无定著。炯炯月明枝，萧萧风陨箨。佳人洞天晓，羞多頩怒薄。玉雪生林际，绀袖花零落。尘埃褦襶子，执热何由濯。亦复起遐瞻，层冰架松壑。石戴古车辙，人生来往勤。双轮不生角，越绝会通秦。坐令丘壑姿，化作京洛尘。君看钓鱼矶，鼻口罗江津。浮走例有役，俛仰俱已陈。吾亦永愧尔，东西南北人。神物有显晦，飞潜不同群。为梭蓄雷电，为剑动祥氛。鱼服与蛇行，委蛇隐其文。嗜欲未可求，物象畴能分。一朝逝不留，万里垂天云。回首视山泽，凡鳞故纷纷。遗堞感至今，平生行乐处。英雄除霸王，俯仰成今古。昔日城中居，此日城边墓。鱼龙与爵马，共尽谁能数。悲风天末起，陌上行人去。凄凉王仲宣，独咏登楼赋。"}