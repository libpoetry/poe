{"id":"690598","title":"五羊秋夕怀韩四伯举","dynasty":"明","author":"张萱","text":"不向临邛曳短裾，衡门秋静正端居。挑灯莫读黔娄传，汉室于今问子虚。客舍秋高雁影斜，萧条双眼自天涯。思君半枕潮头雨，落尽邮亭一夜花。西风回首岭云东，多病怜君事事同。永夜若题招隐句，可能吹到桂花丛。落日频登海上台，纵横黄叶不胜哀。遥怜拊缶亭边月，曾否怀人酒一杯。"}