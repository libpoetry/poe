{"id":"1122175","title":"挽北山子何子三首","dynasty":"宋","author":"金履祥","text":"道自朱黄逝，人多名利趋。独传真统绪，惟下实工夫。粹德两朝慕，清风四海孤。斯文端未丧，千古起廉隅。昔年夫子在，已虑晓星稀。气运嗟辰岁，天文动少微。素帏兄并殡，丹旐子同归。总是堪伤处，瑶琴声更稀。每侍图书右，令人俗虑空。隐忧惟世变，卧病亦春融。圣处一言敬，天然万理中。音容今永已，哀痛隔幽宫。"}