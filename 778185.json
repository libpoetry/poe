{"id":"778185","title":"沁园春","dynasty":"清","author":"杨葆光","text":"刻画金丝，玉质仙姿，位置个人。甚春融鸳枕，夏抒象簟，秋凉扇怯，冬暖炉熏。省识翔鸾，休惊夜鹤，四宝相依往返频。红罗覆，数珠珰瑟瑟，百子图新。相亲。莫笑横陈。悄不觉微太半晌身。喜合欢裁就，被池熨贴，文涛翻出，纱碧停匀。绣黼高张，青绫自障，无碍潜窥笑与颦。怀人处，只夜谈霜月，未涴征尘。"}