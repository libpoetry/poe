{"id":"968982","title":"寿史刑使","dynasty":"宋","author":"赵汝腾","text":"羡公博学今扬雄，未许蜀珍专瑞蜀。喜公奉使今鲜于，又见福星来照福。我初敬公因谠疏，万言批鳞折五鹿。我转敬公缘清操，高吟放鹤孤山麓。今兹仗斧更仁厚，庭草不锄生意足。忧时两鬓白发增，爱贤一念缁衣笃。衰予归卧西河上，都骑时来寻涧谷。清言竟日无尽藏，想见胸中几天禄。若人盍置论思地，垂弧定有锋车趣。去年五言称公寿，今年笑指湖山绿。"}