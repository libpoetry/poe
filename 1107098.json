{"id":"1107098","title":"再次韵谢之","dynasty":"宋","author":"邓肃","text":"四海王信州，志气老益壮。家学九夷闻，人物万夫望。若使在庙堂，天下无怨旷。胡为一叶舟，也泛闽溪浪。顾余真断梗，江淮付摇漾。逢人辄倾倒，涉世无堤障。既念越人瘠，仍欲郑声放。斥下九天来，宜似幽怪长。邂逅忽相逢，琥珀倾新酿。大急赓歌诗，胸臆赖舒畅。我语无馀韵，日书甲乙帐。得君驱鳄手，不忧潮阳瘴。三年去国心，海隅日悽怆。东家久不燔，稚子将无饷。诗成皆置之，万事吾不仰。那复思重裘，区区欲止谤。明朝更可人，芒鞋穷好尚。遥知翠微中，高谈得纵傥。至乐曲糵间，虚名钟鼎上。轻重不须论，杯行且酬唱。昌黎论佛骨，南行气亦壮。献书请镂玉，却起北归望。香山最风流，诗酒事夷旷。那知闻琵琶，泪溅九江浪。此身苦海中，风波随荡漾。妄见分南北，无乃眼中障。嗟我果何人，楚狂本天放。外物不须论，有身今已长。斥归水云乡，日醉莲花酿。茗饮过陆羽，禅悦得文畅。安此更何求，万里脱毡帐。死生则置之，北邙岂俱瘴。使君怜我愚，了无逐客怆。谓我耕白云，不独齐眉饷。诗来觅欢处，光芒不可仰。欲醉桃李春，那忧贝锦谤。赤脚敢云无，社舞非时尚。侯门列蛾眉，一见吾其傥。抛砖此当先，积薪君在上。更为李与苏，两家按新唱。"}