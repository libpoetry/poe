{"id":"1111626","title":"简友人","dynasty":"宋","author":"吴则礼","text":"江头洲渚晚阳斜，宿雁已复取圆沙。老子尚堪巾屦在，凭君著意问梅花。溪水绕屋初鳞鳞，溪边桃花正迎人。桃花迎人可复奈，幽事如许难具陈。江山端无适俗韵，曳屐出门忘负痾。林花工办作红雨，其奈一年春老何。从来老子兴不浅，未怕霜鬓浑欲斑。安得希有大勇健，尽寻南徐江上山。"}