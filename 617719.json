{"id":"617719","title":"秋日自遣遂成长篇","dynasty":"明","author":"陈子壮","text":"生长海之滨，所遇无全慧。徒知读父书，颇与闻祖制。洪武庚戌诏，创科草昧际。时务需直陈，简略在文艺。宋解拔时流，造士归纯粹。累叶儒风开，恩数超无二。肃皇典礼兴，考官不称意。剔发自英裁，臣躯甘杖毙。自怜轮囷非，不中万乘器。弱冠遇神祖，得事今皇帝。父也入省垣，分直聊班侍。谏劄传人口，金貂侧目视。贱子乃循资，谬登大藩使。副考旷虚怀，房司遵约誓。一展生平愚，以兹当献替。未晓三人声，先徵五云瑞。驰阙进天子，微文谅不讳。稽首论大权，睿聪幸蚤计。泯泯圣明忧，将踵汉唐季。几回矢剑心，廷槛高睥睨。前贤四谏称，闻之有馀愧。翰苑忝虚名，耳食思罗致。内外互夤缘，同朝工餂试。郿坞棹题新，乞我元勋字。餤我以迁除，嚇我以械繫。闻此愤填膺，拒客动高詈。我生命在天，区区敢为祟。肯以笔劄劳，而供粪除隶。中旨固隐微，实与此时值。贤书等罪书，所坐应谤诽。父已驻天南，褫夺伤连累。一门霹雳加，妻子旅魂悸。去国极跄踉，中途粮不继。痡卧长江干，伯为拂行袂。入门粲华发，惊喜若梦寐。母氏慰劳深，父也从容示。畴昔省垣中，久已灼此事。累若或非恩，偕隐多君赐。我躬不阅后，动色皆顾忌。丧箸疾雷周，高天何日霁。瓜葛尽株蔓，四方走缇骑。诏狱剥群绅，有若游屠肆。出守满边津，体貌淩大吏。翼虎各负嵎，可怜鹰鼠辈。九列厚奴颜，三台率灶媚。尸祝流藩镇，茅土爵延世。不避劝进名，且援专征例。污淖太学傍，推崇配礿祭。筑怨归大工，沈冤激天地。辇毂千家裂，数里轰震异。煨烬朝天宫，虐燄乃益炽。司马发危言，弃之若敝屣。片语下纶扉，敷张代圣制。尽倒文翰权，苦欲钳一切。属意科场规，亶亶申重厉。钩党举臣名，招摇学术伪。倡和一至今，文网密穷治。草莽实不才，毋乃拾其细。缥缈章句馀，反复深知戾。淰汵秋风飘，耗尽江湖泪。耳垣正有人，援毫一申记。有砚终须瘗，有口合先闭。"}