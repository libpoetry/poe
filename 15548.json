{"id":"15548","title":"杀气不在边","dynasty":"唐代","author":"孟郊","text":"杀气不在边，凛然中国秋。道险不在山，平地有摧辀。河南又起兵，清浊俱锁流。岂唯私客艰，拥滞官行舟。况余隔晨昏，去家成阻修。忽然两鬓雪，同是一日愁。独寝夜难晓，起视星汉浮。凉风荡天地，日夕声飕飗。万物无少色，兆人皆老忧。长策苟未立，丈夫诚可羞。灵响复何事，剑鸣思戮雠。"}