{"id":"1054720","title":"送延平太守","dynasty":"宋","author":"黄裳","text":"南有溪山谁可托，须拥旌麾日边落。无政人向溪山愁，公徒追索情如酬。有政人向溪山醉，鼓吹寻幽闹如市。七闽山水世所议，尤喜延平得高致。山光水色秋意清，月华剑气空体明。双流既往却再顾，五龙虽奋还相迎。断云天北列寸碧，中有仙人骑鹤行。仙人岩前万人聚，金碧下瞰天津横。霁色还空影高下，蓬莱幻化俄顷生。太原使君未下车，公论已许程与吴。独游才刃安能拘，发遣万事归玄无。洗眼待看乡老书，使君政事当起予。年丰讼少民已苏，两税竞了谁无襦。万户有酒钱足酤，飘飘帘下吹笙竽。山水图中声色活，大小从公四园阔。飒飒山风吹夕照，想见颓然使君笑。南来莫使诗筒少，慰我尘劳空扰扰。"}