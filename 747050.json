{"id":"747050","title":"晓霁发缙云行馆经桃花岭最高处","dynasty":"清","author":"陆耀遹","text":"羁魂警遥夕，离烛煇未尽。檐声断疏雨，绪风尚凄紧。既晨感群动，怀远驾征靷。宿雾纷漠漠，初阳辨隐隐。崖倾云构发，路转峰势引。长林或妨帻，仄巘但容轸。盘纡得少愒，徒旅亦劳悯。穿云石疑走，投烟鸟如陨。回壑鸣{氵众}潺，连山失崇蕴。气挟海潮动，声与天汉近。延赏景屡迁，穷跻步多窘。览物各有惬，超兴固无本。仙都结遐想，高骞谢尘坋。"}