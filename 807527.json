{"id":"807527","title":"念奴娇  游楞伽山上方寺是日微雨","dynasty":"清","author":"陈维崧","text":"石湖一幅，似春罗铺在，楞伽山下。上有丛祠荧赛火，照遍盘门万瓦。白马三郎，青溪小妹，绣幔摇春夜。凭阑遥望，水云苍莽难画。来往招飐花枝，蘸些微雨，倍觉添妖冶。鬓缕柳丝都一样。总受东风飘洒。乱石陂陀，群峰峭茜，满径沾兰麝。半湖纯黑，伍胥潮又来也，"}