{"id":"812579","title":"昆阳城望光武军战处","dynasty":"清","author":"严遂成","text":"阵压如山一面当，不劳突骑佐渔阳。兵因数少翻腾趠，帝尚年轻易奋扬。计定入关除莽乱，功成踰月哭兄丧。艰危卒就中兴业，此是开基大战场。尸填满野水流丹，雷鼓从天怒上干。项羽不能誇钜鹿，王郎多事起邯郸。尚尊谶纬诬周礼，旋睹威仪复汉官。从此执金吾不羡，迁都终合建长安。"}