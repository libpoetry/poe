{"id":"745486","title":"将有岭南之行琴坞诸君饮钱于理安寺松巅阁赋诗留别","dynasty":"清","author":"许乃济","text":"春风欲白江上梅，春波鼓楫江边催。故人笑指湖山好，劝我且酌黄金罍。停桡挈榼探幽壑，残雪峰峰聚银鹤。万竿翠竹压空亭，百丈虬松拥高阁。倚阁长吟怯南望，酒痕狼藉增惆怅。桄榔烟冷鹧鸪啼，明日相思阻青嶂。此阁此会何时忘，后约更待寒梅香。圆蟾潜吐夜潮落，江天挥手云茫茫。"}