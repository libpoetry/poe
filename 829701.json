{"id":"829701","title":"哀小乙","dynasty":"清末近现代初","author":"郑孝胥","text":"灵真伏我旁，我意殊不觉。一朝忽然去，百身那可赎。寻渠诗中语，缥缈如鸿鹄。海山不成归，无故辄歌哭。既云厌人世，何事犹苦学。繁华绝所好，惟学为子毒。得天盬其脑，解脱诚已酷。盖棺宁无恋，号泣罗骨肉。修短定虚名，毕生自多福。昧爽赴吴淞，落日归黄浦。挟书独往来，海鸥久为伍。锡名乃曰胜，好胜由尔父。未明唤儿起，去去不言苦。回头望楼窗，目力尽街树。饥饱儿自知，风雨儿自禦。安知尔已伤，精髓暗中腐。卧床未十日，到死无一语。无穷父子情，草草遂终古。倚楼默自失，泪眼复何睹？陈尸俨在床，昏眩忽如梦。存亡孰主宾？非悟亦非恸。委蜕良自佳，造化试博控。鱼潜为鸢飞，久羁等一纵。魂魄犹乐生，亿测恐难中。哀情譬初割，未免护新痛。此境行及我，万古迫相送。苟生正可羞，不死嗟安用。病革忧交攻，惶瞀苦无计。一朝气遂绝，心知即长寐。眼看尸入棺，骨肉从此弃。见棺不见人，哀怨将何冀。如何棺又去，遗像空相视。人尸与棺像，变化一至四。他年当为坟，百岁同入地。亲爱未尽亡，死别饶馀味。留名称不朽，万古付涕泪。天地独不变，未足释我疑。所疑天与地，生死亦潜移。人生时苦短，古今渺无涯。昧哉漆园叟，无生尔何知。旁观似甚明，自逝夫谁欺？日月为我魂，山川为我尸。中有吊古者，悲歌复在斯。造物无所爱，万形纷奔驰。死状竟何如，试为吾言之。文字久不磨，形骸倏已改。何为恋人间，一瞬即千载。强令短者长，短长究安在？我今恨渠短，自谓犹有待。朝来昨既失，夕至昼奚逮。始知逝川叹，圣者难自解。长逝等无归，岂必归为鬼。形声术可留，神识还真宰。文字固非道，聊复托生死。"}