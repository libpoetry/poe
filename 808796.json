{"id":"808796","title":"浯溪游","dynasty":"清","author":"郑珍","text":"朝别柳司马，暮拜元道州。濑齿寒泉水，濯足清湘流。春风挈船好晴日，拊髀跃入浯溪游。浯溪何在在湘浒，胜游未易更仆数。初缘苔磴踏莎行，碧尘里烟浓楚楚。户以石门檈以桥，隔阂其内涉无睹。度桥而南忽异常，千章嫩盖蒙堂隍。幽飔澹霭落香雨，缘云堕地山皆凉。中有次山旧日樟，枝所到处天无光。扶来小峰欲上翔，若翼伏卵苦佩囊。?亭紫桷出峰顶，下视乃在枝间藏。由樟西行百余尺，摩崖阴风动心魄。三百六十生铁虬，影写江天光照壁。墨精阅勺走殊怪，至今柳印压手擘。前明亦有中兴颂，姓字谁某漫莫识。瞿家玉筋临崖东，鲛胎老皮嵌紫茸。蛓毛蜭茧四卫护，不许摩拓伤其峰。皤书颠笔接不暇，足直目眩成老翁。一群乳虎阻去路，手擘寸线回盘中。绣沓罗蒙罩云麓，惊入洞房睡初足。春流溪水花溶溶，满耳丁当漱寒玉。峭石叠起珊瑚枝，铁网槎枒瘦无肉。红亭鼎峙上下石，万颗斜阳点丹绿。出最上亭钞厥旁，乃登峿台颠中央。天置橙榻不砻琢，广脩可坐百人强。台唇窊尊古藓镶，尊底万丈浮清湘。尊中凝脂白如霜，疑是元子残酒浆。此时傲气横八极，叉腹大卧望昊苍。不觉今古入奇怀，风雷摆宕虮虱肠。笑向云中数招手，拍拍窊尊叫聱叟。何必相逢孟武昌，始汎抔湖一樽酒。当日能昏昏死阿?，乃见天王下殿走。感时忧国颂嗣皇，事有至难寓忠厚。文章经济付一漫，山水伤心旌吾有。黄云动地悲风来，同游者子皆归哉。右堂书鬼转清啸，旧居空见高坟堆。小子不知独何事，幽兰暗结红玟瑰。"}