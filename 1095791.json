{"id":"1095791","title":"桃花犬行","dynasty":"宋","author":"释居简","text":"非玄非黄花蒙茸，炫昼不减原上红。无功指踪走原野，兔尽倘可逃灾凶。禁林都是秋声树，满身何处沾红雨。苔痕玉砌卧斜阳，又误零霞低薄暮。枫宸紫阙芳雾濛，长门永巷泠泠风。夜严不声白昼永，羊车所至随从容。鬼瞰高明目不瞬，勾连狸怪狐妖逞。百步虽无槛虎威，双睛何用轩辕镜。熙陵以西一锄地，寸金寸土君王赐。平分只与碧衔霞，生死恩荣略相似。相如飞辙自蜀都，初因狗监诵子虚。四夷来王亦典丽，御考自称前进士。"}