{"id":"1044238","title":"次韵景仁寄君实决乐议之作","dynasty":"宋","author":"范纯仁","text":"馀生苦多难，所向招诋谰。前年失二子，悲肠剧刳剜。悸魂念职守，忧患何瀰漫。叫阍辄自陈，闻者为辛酸。朝恩俯从欲，幸忝留司官。薄廪沾甑釜，尚愧远祖丹。西都多巨公，贤哲罗衣冠。亲炙挹高义，朝夕陪清欢。蒹葭倚白玉，蚁蛭对层峦。肴羞屡陈列，桃梨烦雕钻。翰林壶冰洁，秘殿朱绳端。远识固莫测，确论宜不刊。立行皆表的，析埋亡髀髋。从容及议乐，辩论生酒阑。相圃众如堵，楚战惴旁观。辞锋奋铦利，学海翻波澜。解带拒班输，登坛劫齐桓。焚舟却魏武，火牛快田单。守义若据险，持说侔执干。当仁不相让，食马几及肝。听者如馁人，得味皆珍餐。折衷无圣师，简编阙且残。谁能置轻重，愈见制作难。两家难未解，宜僚徒弄丸。辨璞待炎火，知松须岁寒。善教已乃孚，大器久始完。人虽不我合，留俾后世看。行道匪彊聒，贤蕴宁遽殚。用舍系所逢，明哲固能安。乐天复知命，颐养资广胖。"}