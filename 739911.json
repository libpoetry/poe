{"id":"739911","title":"岁暮诵东坡除夜赠段屯田诗龙钟三十九劳生已强半年与之齐时复同之感如何矣酒阑不寐因次其韵","dynasty":"清","author":"姚范","text":"岁去如惊蛇，修鳞强制半。未知来日欢，空余逝者叹。浊酒不足倾，残书讵堪玩。咄咄骥坂悲，悠悠樗木散。眼前冠盖徒，胸中钓游伴。轰轮送日月，寒鸦信昏旦。口淆茗酪器，饭强膻腥案。残镫字黮黕，闾柝风凌乱。䋎痕念故衣，发稀感新盥。壮志汩卑陬，深情昧坚缓。医非三折余，事经九变贯。失志僮颜低，疲策马行懦。坦抱未须柴，胶口欲吞炭。怜尔九垓步，诧此尺棰馆。怀情灭闻见，问心知冷暖。何如归故山，一龛师摩粲。"}