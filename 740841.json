{"id":"740841","title":"北庭都护行为武勇公奎将军作","dynasty":"清","author":"蒋业晋","text":"南山有竹直不扶，括羽镞砺怀以须。渥洼之马龙为徒，星精下降天闲储。人物绝类禀自殊，济时英杰生非虚。惟公大将行则儒，忠信甲胄体用如。火不能爇水不濡，出险入险同坦途。往者滇海甲天诛，急枪怒马千人呼。譬若独鹗摧群乌，诗歌召虎平淮徐。一人知己无双誉，远移节钺天山隅。轮台四野黄云徂，长风卷沙雪片粗。蕃羌射生饮酪酥，每借游牧窥边虞。秋狝冬狩军政符，六钧弓注金仆姑。壮士一一勇贾余，围场霹雳声连珠。飞者走者歼且屠，群獠惊窜如鼪鼯。烽台绝焰鼓不桴，经营荒漠垂久图。耕屯悉力劳征输，南接高昌北伊吾。糗粮车乘随地需，远近徵调难牵拘。斟酌多寡善因除，公之叱咤风云驱。直入虎穴无趑趄，公之平易阳和舒。水清或恐无大鱼，一规定远筹边谟。期年化洽车民苏，玉门关外春来初。纤纤柳色云中铺，龙城清霁侔皇都。我来远戍同集枯，瞻望弗及空欷歔。长城之倚广厦居，先声已浃人肌肤。结绿青萍抱区区，有怀欲吐难陈书。星云垂象昭天衢，回鹘利见占岂诬。文武为宪词非谀，北庭都护如公无。吁嗟乎，北庭都护如公无。"}