{"id":"1104859","title":"挽张龙山","dynasty":"宋","author":"马廷鸾","text":"雄篇烂漫兔园册，挺翮扶摇鹏背风。揭日科名轻拾紫，粘天名姓捷圈红。大雅林中集众英，三长正合入承明。汗青有日头无白，家传修来国史成。钦翘人物观奇士，芳润衣冠俨硕师。槐柳门前气成雾，清风茗碗只谈诗。诸公莫唱贞元曲，老子曾闻正始音。寂寞吴王堤上路，白杨花落昼多阴。"}