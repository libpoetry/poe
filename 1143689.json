{"id":"1143689","title":"清明二首","dynasty":"宋末元初","author":"方一夔","text":"汉世诸陵已古邱，悲风摵摵老梧楸。金人往日泪曾堕，石马何时汗忽流。江北江南千里隔，身前身后百年愁。九原定有英灵在，消得寒儒浪白头。一去昭阳入朔台，羁魂流落不归来。葬从胡地留妃骨，死向南方飏后灰。鸦噪莫看耘墓迹，酒香谁把洒陵杯。茫茫草地人稀到，风急棠梨落又开。"}