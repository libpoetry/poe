{"id":"825180","title":"怀归篇七月十六日作","dynasty":"清末近现代初","author":"郑孝胥","text":"士人坐为仕宦牵，出疆载质可笑人。毕生号呼冒忧患，苦用志业戕天真。十年养气如磨剑，正欲一斩世事缠。玉人雕斲岂受教，服膺孟氏在此言。荷戈戍边非所学，事急无人谬使前。来时斗米值千钱，今日郊原闻管弦。举头秋月三回圆，知我怀归心勃然。欲去则去谁能援，黄鹘身微亦摩天。回看帝座黯孤悬，江湖揽袂空汍澜。"}