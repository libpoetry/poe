{"id":"795431","title":"沁园春 春草","dynasty":"清","author":"王荪","text":"才过冰霜，天涯雨润，挹染轻尘。绕长堤曲岸，愁烟迷雾，故宫荒榭，怨绿凝云。最是年年，送人南浦，一唱阳关黯断魂。凄凉景，况邮亭去马，踏遍蹄痕。青青。不见王孙。有几处江头泪未匀。更碧砌闲来，香侵绫袜，瑶阶散步，色染罗裙。低唤丫鬟，忙寻台榭，拔得柔苗种种新。消清昼，共双双姊妹，赌向花茵。"}