{"id":"685400","title":"漫成","dynasty":"明","author":"贝琼","text":"今朝无酒只清坐，落笔犹有气淩云。天下黄金贱如土，何人为购相如文。东邻昨日收白骨，西邻今日啼青蛾。伤心又过中元节，城下招魂应更多。平生落落苦难合，十五读书今老翁。却怕秋来添客思，梧桐昨夜又西风。南金大贝亦何物，六月胡商死道边。满地清阴日亭午，老夫高枕北窗眠。"}