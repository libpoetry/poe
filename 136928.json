{"id":"136928","title":"赠赵太虚画竹石","dynasty":"宋代","author":"白玉蟾","text":"竹魂竹魄竹精神，飞落潇湘淇水濒。千竿万午竞青翠，吹风饮露千来春。先生笔端自风雨，惊起竹魂无着处。一点水墨化成龙，龙孙飞去鵞溪住。先生把笔无逡巡，造物不敢私为春。新梢劲节森寒玉，鸾凤无处栖梦魂。晋人神仙如孙且，画竹每每天作雨。唐人神仙如张臻，画竹每每闻雁鸣。先生自得入神手，一竿两竿发於酒。当时大醉呼墨奴，一笔扫出竹千亩。酒力安能夺化工，先生炼就金丹红。一粒阳光照肺腑，森罗万象罗心胸。有时持出风竹叶，银海不寒皆震慑。有时持出雪中枝，恍如冻碧欺涟漪。复能濡墨作石块，天然峭拔古且怪。沙中伏虎草中犀，教人持向蓬莱卖。竹之清虚石坚硬，以此发明真性命。使人观石及爱竹，知有真个赵元静。先生醉时常风颠，世人眼孔无神仙。我今珍藏数本画，云鹤来也公归天。"}