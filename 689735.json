{"id":"689735","title":"元日早朝次马彦?学士韵","dynasty":"明","author":"张以宁","text":"鸡竿红日出晴霄，鹭序青春入早朝。治典新悬周象魏，颂声尽入舜箫韶。称觞冢宰容多喜，执玉藩侯礼不骄。今代总戎功业盛，承恩皆插侍中貂。玉堂学士步青霄，金榜英名重圣朝。身近清光依帝座，手裁妙曲和仙韶。柳沟黄动莺先喜，麦苑青回雉渐骄。新岁时平词馆好，客来呼酒费金貂。"}