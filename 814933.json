{"id":"814933","title":"乐府体四章记江浙大水  选二","dynasty":"清","author":"俞樾","text":"小口三，大口六，六文钱，一合粟。炊之为糜，不盈一掬，何况小口又减半，虽易糠秕且未足。昔时富户今亦贫，何人为具黔敖粥。西风策策吹茅檐，大口小口同声哭。不生不死流民来，流民既来何时回。欲归不可田污莱，欲留不得官吏催。今日州，明日府，千风万雨，不借一庑。生者前行，死者臭腐。吁嗟乎，流民何处是乐土。"}