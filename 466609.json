{"id":"466609","title":"入山","dynasty":"当代","author":"何永沂","text":"人间日日苦梳妆，一入深山任我狂。绿竹沾珠风曳曳，清溪溅玉气昂昂。危崖几树云中翠，深涧何花石上香？夜静三杯寻梦去，医儒六九又何妨。任它瓦釜作雷鸣，掩耳来偷几日清。怪木蟠根容客憩，野桥本树讶天成。溪流卧石观苍狗，径曲穿花辨彩翎。更有令人堪恋处，山头夜半打黄猄。人间盛暑又何忧，一入深山处处幽。寂寞冷泉蓝映绿，空蒙奇洞夏如秋。晓天惊梦风掀帐，清夜临窗月倚楼。打得黄猄当最乐，酩然把酒笑曹刘。"}