{"id":"502403","title":"题磨崖碑后","dynasty":"明","author":"刘炳","text":"锦囊粉黛销尘土，香冷春迷山下鬼。梨园弟子散如烟，六么谁按霓裳谱。梧桐萧萧秋雨愁，君王归来多白头。宫墙瓦落芙蓉苑，辇路尘蒙华萼楼。牝鸡司晨古之训，九龄先识非阿佞。渔阳鼙鼓蔽黄埃，临洮战血生青燐。二十四郡何无人，但恨不识颜杲卿。国忠既诛林甫死，勤王义旆趋咸京。唐室安危诚再造，汾阳令公国元老。万邦归正泰阶平，九庙无虞灵寝扫。大笔特书昭日星，龙蛇剥落莓苔青。呜呼浯水泻遗恨，父老至今双泪零。"}