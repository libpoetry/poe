{"id":"1253281","title":"铙歌鼓吹曲二章 屡丰年上帝闵农也帝德好生易菑为祥焉","dynasty":"元末明初","author":"陶宗仪","text":"屡丰年，群生熙。瘨我旱，宁怨咨。星火烈，螟螽滋。苗而不秀，岁且荐饥。精诚格天听，允惟念之。命幽灵，击妖魑，龙膺捷疾先后驰。金精流光淫虹糜，四溟叆叇甘雨时。积水弥九野，稔而可期。不殄禋祀，上帝是祈。旱既甚，金石流。苗恙槁，民烦忧。畴能祈天致天雨，曰惟张君验之屡。雩坛长跪恭进词，黑札泫文启雷祖。闭阳纵阴理则然，叱电鞭霆一何武。旸乌郁光祝融奔，渊龙起蛰商羊舞。甘泽及我私，里长驩娱击壤歌，至正厥功匪君谁。"}