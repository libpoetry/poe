{"id":"686449","title":"自刘家河将出海口风雨还天妃官二首","dynasty":"明","author":"归有光","text":"到海忽雷雨，高云起崔巍。纷披船幕湿，错落酒杯飞。波浪半天黑，神龙助风威。探遐方未极，初意遂已非。无缘觐海若，稽首乞天妃。愿为一日晴，令我揽光辉。八月尚徂暑，白露未为霜。云物结蒸郁，雨势恣淋浪。江水竞飞溢，螭龙争回翔。金枢浴大明，此夜不可望。极目观冥涨，天际何微茫！直恨非西风，吹我到扶桑。"}