{"id":"744772","title":"题周南卿品茶图","dynasty":"清","author":"刘开","text":"午窗睡起间花落，酒香不解秋怀渴。茶铛风细炉烟清，半瓯绿浅浓如酪。东坡酷爱密云龙，君之嗜好毋乃同。《茶经》熟读意未足，制器精巧非人工。饮虽小道总师古，我宗杜康君陆羽。座上休夸醒酒功，酌久才知味甘苦。品茶品水须两全，水清宜用活火煎。问君日试西湖水，何似金山第一泉。"}