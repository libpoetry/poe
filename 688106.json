{"id":"688106","title":"武原杂题八首 宣慰楼","dynasty":"明","author":"朱朴","text":"罗绮香消镜匣收，碧山空对晚妆楼。楼前昨夜新秋月，犹学蛾眉翠黛愁。紫云山下紫云村，山水盘旋草树蕃。桃李春风二三月，人家疑在武陵源。蝶老花残燕不归，酒阑香尽客来稀。多情只有黄昏月，依旧清光照琐闱。金粟如来此现身，偶来方丈说云云。山僧不识开山事，指点前朝玉篆文。塔影萧萧夕照间，碧云黄叶满秋山。空堂夜冷无灯火，惟有残僧乞米还。晋代相传直至今，子期曾听伯牙琴。高山流水依然在，寂寞荒台蔓草青。玉貌曾沾帝子恩，故乡环佩葬归魂。千年废寝无寻处，夜月啼乌尚有村。兰若双峰碧树隈，逋翁传有读书堆。数声秋磬孤烟外，想见高吟待月来。"}