{"id":"280676","title":"寿楼春·送鸥客东归","dynasty":"清代","author":"李符","text":"金陵春新篘。络青丝劝饮，携手含愁。为忆吹兰分付，晓装难留。摇杏橹，惊沙鸥。送柳坊、翠阴鸣鸠。践镜约休迟，邮签暗数，须趁月如钩。樟亭外，烟帆收。锁鱼云一片，人在梳楼。早听刍尼噪瓦，望郎凝眸。笙簟小，褰蚊帱。胜几宵、无眠孤舟。唤樱素池边，香蕖折来须并头。"}