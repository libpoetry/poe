{"id":"1105120","title":"张林宗司勋挽诗三首","dynasty":"宋","author":"文同","text":"巫峡乘轺去，涪江拥节还。方来赴京兆，又出领潼关。髀肉川涂瘦，颠毛案牍斑。音容今遂已，清血为公潸。候骑排弓箙，牙门换戟衣。使麾方报入，神柩已云归。关吏惊来往，乡人叹是非。生平幽石在，谁为刻珠玑。素节乡评重，清芬世阅传。谢家儿侄盛，穆宅弟兄贤。展矣兹良士，嗟乎不永年。西风寄哀调，愿为唱新阡。"}