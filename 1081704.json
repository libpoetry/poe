{"id":"1081704","title":"次韵允迪秘监同年所寄会稽唱酬之什","dynasty":"宋","author":"沈与求","text":"秋鸿度寥廓，天远劳目送。燕雀各有谋，堕此朝餔供。平生江海游，往事恍如梦。簪裳彊结裹，翰墨困嘲弄。一官冗不治，匹马旁无从。迷行落小劫，直意识大洞。似闻脯麒麟，颇欲翳鸾凤。眼无行秘书，此语谁与共。贫知世路艰，老觉交情重。功名等戏剧，射覆偶微中。龙媒驾鼓车，款段朱丝鞚。南游探禹穴，聊得登览纵。时危要奇策，涂穷勿长恸。相期论少卑，材大古难用。"}