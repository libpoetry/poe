{"id":"1054359","title":"咏大","dynasty":"宋","author":"孔平仲","text":"观水宣尼志，歌风汉祖篇。鹏抟九万里，椿寿八千年。老子能谈道，唐尧亦法天。旅獒宜自戒，魏瓠不胜坚。西域瓜如斛，东山栗比拳。周蒿芟作柱，舜竹截为船。鲁语讥居蔡，邠诗咏献豜。雷声当拟圣，人迹谩疑仙。宝训书传百，真乘界说千。弓闻阳虎窃，鼎自郜城迁。冯异依乔木，刘公受一钱。小鲜无挠国，多稼最宜田。骨有专车异，珠求径寸圆。瘿垂惊瓮盎，雹下骇杯棬。船泛银山浪，琴操急雨弦。恐时心缦缦，卧处腹便便。公罢三名府，官防五在边。从容隐朝市，指顾奠山川。已识古今体，且知天地全。介圭催入觐，夏屋示优贤。金印悬如斗，神毫运若椽。安荣可长享，儒效照青编。"}