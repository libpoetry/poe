{"id":"1088900","title":"昨日极暑今日极寒","dynasty":"宋","author":"张孝祥","text":"昨日火流金，今日风折胶。昨著綀布衣，今衣弊缊袍。赤帝与玄冥，凛凛隔一宵。聊将拥炉适，换此挥箑劳。冰炭欲盈怀，炎凉不崇朝。幻生过隙驹，是身九牛毛。等是一寒暑，胡为自诙嘲。万法从心生，心静境亦消。悟此本来无，絺绤同狐貂。还当隐吾几，试听万窍号。"}