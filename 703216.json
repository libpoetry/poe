{"id":"703216","title":"新乡城西昔送李学宪于鳞至此感怀","dynasty":"明","author":"谢榛","text":"路出新乡烟树重，石桥曾别李攀龙。谩言谢朓惊人句，独立秦高落雁峰。望望崆峒倚赤霄，广成何日一相邀。凤台月出谁同醉，独爱秦声听玉箫。薄暮登攀诗兴孤，奚囊多少大秦珠。探奇不尽仍呼酒，自信精华绝代无。文旌西去感秋风，汉代豪华祇废宫。静夜搜奇心自远，千年宝气有无中。大道相携五岳游，老夫共尔赋高秋。剩将石髓换仙骨，西指昆崙天尽头。"}