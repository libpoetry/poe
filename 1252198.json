{"id":"1252198","title":"乙未八月避地前湖三首","dynasty":"元末明初","author":"王逢","text":"两地初雠杀，全家屡死生。守臣无大过，雄长自相争。魑魅阚当屋，鸺鹠啼过城。前湖落木外，排难愧齐卿。借地安樵爨，秋烟满桂丛。祸因贫贱少，诗到乱离工。有妹音徽隔，诸儿起卧同。数畦乌口稻，满待熟天风。竹底秋光薄，墙根朝日暄。稍通邻曲好，深荷野人恩。细雨菰生米，新霜芋长孙。加餐向茅屋，醒眼看乾坤。"}