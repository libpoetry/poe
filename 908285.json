{"id":"908285","title":"云月篇","dynasty":"宋","author":"李流谦","text":"云在山，月在水，合和二物谁遣使。云收但有千巑岏，月落惟馀一清泚。向来为同复为异，欲说谁钳三尺喙。与君临流共一笑，影堕澄泓实相似。故应拄杖偶然来，那得泉中觅居士。人间八月秋更老，桂树无风波不滓。碧筒为樽酌清醥，琼瑶嗽肠雪冰齿。江妃为予舞凌波，老鹤不眠亦孤唳。酒醒忽忆三峰游，目光已在鲸鱼背。"}