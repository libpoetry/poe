{"id":"1121368","title":"越中五咏","dynasty":"宋","author":"林槩","text":"越绝烟光隐翠微，兰亭春色送行衣。风清汉相鸣樵径，台古任公落钓矶。绣被歌残人竟远，桃花源静客忘归。凭君莫上秦山望，千古骊宫对夕晖。碧树阴秾曲沼滨，赏心何处乐游频。东吴景物兰亭晚，西洛烟光梓泽春。香散落梅忘怨笛，绿铺幽草妒芳茵。风云流散苦无定，且学阳池倒载身。何处骊驹杂楚歌，楚人归思托云萝。河阳望竟妾心远，金谷别来郎恨多。往事一春空物态，閒情千里旧风波。归时莫听陇头水，肠断不禁年少何。绿郊凝望久徘徊，落日川原映古台。江上晚风三弄笛，陇头春信一枝梅。东西陌外烟光度，紫翠峰前霁色开。不是罗敷莫回首，城南五马使君来。漠漠横塘一水通，霏霏轻蔼夕阳中。吴娘晚唱穿菱叶，楚客春心托蕙丛。烟外蒹葭閒倚路，波间舴艋半凌风。江南景好游人去，二月大堤花艳红。"}