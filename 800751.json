{"id":"800751","title":"宋建中靖国辛巳七月二十八日为东波先生骑箕之辰先生乞居常州，卒于孙氏寓馆，其地去余家不数十武，旧迹犹存，岁值辛巳，去先生六百年矣，感今追昔，邀同学诸子于是日肇祀先生，用眉山二字成诗二章，致敬恭思慕之意云 其二","dynasty":"清","author":"徐永宣","text":"白云深处碧波环，诗谶无端落此间。回首古桥衰柳断，伤心小院野花殷。魂归月黑疑儋耳，鹘没天低忆故山。直接岷江溪水是，瓣香袅袅泪潺潺。"}