{"id":"954833","title":"寄远词","dynasty":"宋","author":"罗与之","text":"寒梢萧索风振林，蟪蛄切切语欲噤。终宵展转不能寐，遥忆良人战场里。阳关一别归无期，翠烟几度秋萤飞。当时手种合欢树，今已苍苍云雨垂。蜀锦裁书凭雁寄，那能道人意中事。深秋倘得未移军，犹见幽闺数痕泪。居延城外刁斗声，无定河边霜月明。妾身虽老幸未死，何日中原贺太平。"}