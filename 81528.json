{"id":"81528","title":"书叹·三代藏宝器","dynasty":"宋代","author":"陆游","text":"三代藏宝器，世守参河图。埋湮则已矣，可使列市区。文章有废兴，盖与治乱符。庆历嘉佑间，和气扇大炉。数公实主盟，浑灏配典谟。开辟始欧王，菑畲逮曾苏。大驾初渡江，中原皆避胡。吾犹及故老，清夜陪坐隅。论文有脉络，千古著不诬。俯仰四十年，绿发霜蓬枯。孤生尊所闻，秉节不敢渝。久幽士固有，速售理则无。世方乱珉玉，吾其老江湖！"}