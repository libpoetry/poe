{"id":"537059","title":"游张公善权二洞歌寄孔嘉仲蔚淳父伯起幼于兄弟","dynasty":"明","author":"王世贞","text":"我昔攀天门，下视九土青。偶然咳唾忤风伯，吹落江湖成客星。男儿生不能学向子平，弃家游五岳。又不能学袁夏甫，坐卧土室中步武，名山惜双脚。以兹欲作二洞游，跌宕不辞真宰愁。培塿张公，颓然土丘。一线乍启，万奇中抽。阴风冥森下无际，时见磔鹘仍惊虬。嵯峨中堂耸玉柱，的皪两序悬鸣球。白云一归不得出，石床眠云古时湿。太始以来无日月，烛龙衔珠曜璇阙。野夫出兹山，两足已如膑。犹能贾馀勇，对客却篮笋。玉潭濯皎洁，琼树揽轮囷。秋风兴来骨欲颠，挂帆飞榜凌苍烟。荒鸡一鸣至善权，善权浮屠高插天。高插天国山，山青不能锁。吴时碑，隋时殿，唐时松柏夹道左。阴巘盘拿白龙迹，朱梁擘画雷神火。坤轴兮自摇，乾门兮陡开。上有谽谺蚴蟉之岩崖兮，搆飞空之楼阁，下有滭浡訇磕之流湍兮，殷坼地之风雷。接睫燕蝠，钩衣莓苔。空青乍明水碧闇，赤瑕驳荦黄金摧。泠然仙乐奏其底，令我欲出仍徘徊。挥手谢山灵，裁书报彭俞。及示黄张二三子，搜奇擅秘须吾徒。自古名山在天地，珍重能容异人至。宛委云藏轩帝书，祝融雨洗司空字。张公之名经颇传，善权泯泯殊堪怜。我歌二洞汝当和，烟霞吐色三千年。"}