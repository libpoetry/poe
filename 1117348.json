{"id":"1117348","title":"洞霄琳宫","dynasty":"宋","author":"连久道","text":"玲珑万状石欺玉，开阖千层秀结峰。尚有炎蒸疑夏日，未令新爽洗秋容。龙翔凤舞来天目，水秀山明巩帝封。新见钱塘王气好，中原我欲指迷踪。栖真已得寻西洞，神应谁能辨雨钟。水奏五音鸣玉凤，山回九锁踞苍龙。古杉疑复天台去，怪石时从福地供。它日重游应更好，拟登天柱最高峰。"}