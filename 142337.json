{"id":"142337","title":"天宝歌和魏定公文次韵","dynasty":"宋代","author":"王之道","text":"连昌宫中马为乐，一时舞马黄金络。君王养欲臣养文，忠鲠漫多宁救药。嗷嗷万国风中船，樯倾柂坏夫何言。潼关莫拒范阳贼，伤哉天厩空连钱。翠华西去遥指蜀，应念霓裳旧家曲。六军敢怒谁敢呵，马足空污太真肉。始皇布漆徒坚城，元海斩木徒轻兵。驱鱼驱雀强鸇獭，乃使后世蒙佳声。乱离每忆升平日，忽对新诗重嗟泣。望仙花草自春秋，怊怅六龙归未得。"}