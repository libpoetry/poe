{"id":"1103571","title":"赠写照唐子良","dynasty":"宋","author":"谢翱","text":"吴中众史今代画，不独画人兼画马。唐生家住金华云，对予独肯画古人。夕阳西下东流水，纷纷古人呼不起。东都留守吴中豪，王府勋僚旧俊髦。当时气薄阴山日，勾陈苍苍太白高。百年水竭海尘土，谁见凌烟拂蛛罔。霜髯磔磔开清新，彷佛犹带黄河冰。忽疑稍会怒色止，或可从傍窥谏纸。唐生见我泪如洗，颇忆古人今不死。俟我气定神始閒，命笔更起唐衣冠。"}