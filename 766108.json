{"id":"766108","title":"贺新凉 七夕词，侯心斋调秀亭作也，予依韵和之","dynasty":"清","author":"鲍之芬","text":"梧井凉生矣。喜天上、绛河不隔，一痕秋水。衣薄五铢应耐冷，绝胜人间罗绮。看鹊驾、遥联雁齿。独倚西楼寻句冷，恰灯前袖得云笺至。传韵语，良宵尔。那堪客里兼愁里。向天涯、瓣香遥祝，陈瓜荐李。试问长生秋殿里，多少浓情艳思。都记取、宫纱红字。缥缈空传金钿盒，令人间、长恨频歌此。谁更见，蓬莱使。"}