{"id":"937328","title":"赠湖上父老十八韵","dynasty":"宋","author":"陆游","text":"一镜三百里，环以碧玉峰。天公赐我厚，极目为提封。烟收见石帆，雨霁望卧龙。嵯峨宝林塔，迢递天章钟。兴来思一出，霜晴及初冬。父老舍杖迎，衣冠颇严恭。语我相识久，幸未弃老农。间者传伏枕，喜闻足音跫。贫舍有盘餐，勿责异味重。荞饼新油香，黍酒瓮面浓。已遣买扑握，亦可致噞喁。愿公领此意，秣蹇聊从容。我起为太息，厚意敢不从。吾生行逆境，平地九折邛。况今又老退，如子岂易逢。但愿从今健，衰疾缓见攻。遇兴即扣门，草具烦炊舂。但恐乘月来，妨子睡味浓。"}