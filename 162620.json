{"id":"162620","title":"秦女行·姜家家世居淮海","dynasty":"宋代","author":"曾季狸","text":"姜家家世居淮海，郎罢声名传海内。自从贬死古藤州，门户凋零三十载。可怜生长深闺里，耳濡目染知文字。亦尝强学谢娘诗，未敢女子称博士。年长以来逢世乱，黄头鲜卑来入汉。妾身亦复堕兵间，往事不堪回首看。飘然一身逐胡儿，被驱不异犬与鸡。奔驰万里向沙漠，天长地久无还期。北风萧萧易水寒，雪花席地经燕山。千杯虏酒安能醉，一曲琵琶不忍弹。吞声饮恨从谁诉，偶然信口题诗句。眼前有路可还乡，马上无人容我去。诗成吟罢只茫然，岂意汉地能流传。当进情绪亦可有想，至今闻者犹悲酸。忆昔中郎有妇子，亦陷虏中垂一纪。暮年不料逢阿瞒，厚幣赎之归故里。惜哉此女不得如，终竟老死留穹庐。空余诗话传凄恻，不减胡笳十八拍。"}