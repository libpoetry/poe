{"id":"696845","title":"醉花阴 端午饮清溪阁上","dynasty":"明","author":"俞彦","text":"谁拯灵均湘水上。节物多惆怅。痛饮读离骚，杜若江离，总是凄然况。姊归曾整行春仗。俯仰千秋壮。今日拟招魂，酒侣诗朋，醉弄清溪涨。岁暮凄然风雨夜。小鼎微兰麝。窗纸印瓶梅，旧事心头，辗转浑无藉。荧荧灯火蜗牛舍。金粟开还谢。寒漏促铜壶，被烬薰篝，好梦凭谁借。"}