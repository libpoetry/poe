{"id":"494391","title":"有瑞堂诗","dynasty":"明","author":"湛若水","text":"有瑞复有瑞，有瑞在虞周。气机一相感，谁辩瑞所由。邈兹千载下，同气如相求。下瑞以形化，上瑞与天侔。洋洋鉴湖水，中有沈隐侯。闲开有瑞堂，绕堂花遭周。三葩出并蒂，桃菊葵同休。鸡冠峨似豸，正色莫与俦。君子秉明哲，奕世绍箕裘。阴阳须合德，奇偶会神谋。达观大化内，天地其同流。"}