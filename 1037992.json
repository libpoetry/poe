{"id":"1037992","title":"早夏言怀","dynasty":"宋","author":"文彦博","text":"碧槛初荣槿，芳园已莠葽。翠岑应解鹿，高树欲鸣蜩。霞绮笼飞观，云峰映琐寮。霜纨徒比月，仙驭好凌飙。寒水沉朱李，新吟寄绿蕉。药房清气爽，荃壁冷香消。玉沼贺荷嫩，兰禳乳燕娇。薄帷安画石，幽径采神虈。每欲求飞雪，常思造结瑶。浩歌频倚瑟，长袖几炊彫。静对黄梅雨，闲吹紫玉箫。砌榴红烂熳，窗岫碧岧峣。袁趾疏还往，颜居正寂寥。且倾光禄酒，莫发采菱谣。"}