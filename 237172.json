{"id":"237172","title":"题王氏琴清堂","dynasty":"宋代","author":"马廷鸾","text":"孤桐缺月风露秋，夜虫催织寒飕飕。拂床文字翻叶叶，古心埋没从何求。客来洗予筝笛耳，清圜琅然散百忧。南窗无弦鼓愈淡，焦尾有桐弃不收。卓哉奇士千载去，已矣奇弄万古休。江左诸王孙子俦，琴清之堂遗风流。飞泉爽籁十二操，铿锵浮玉鸣天球。文王宣父次第作，此身还见大雅不。收拾书囊杂钓具，伴君携琴隐林丘。作诗一为写奇趣，此生此兴长悠悠。"}