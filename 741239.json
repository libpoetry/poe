{"id":"741239","title":"慈伯再叠前韵见誉走笔奉答即促西涧和章","dynasty":"清","author":"薛宁廷","text":"世贵悦耳正声少，闻鸦则怒鹊则喜。爱秦吉了工语言，终年却闭雕笼里。凤凰希见谁闻鸣，妄以截竹参差比。诗虽人籁实天籁，摽窃形貌非神似。高有喔喔若木颠，卑如阁阁井泥底。刻玉缀珠自足珍，乱头粗服或更美。迟速何须判巧拙，我爱祝钱两公子。决渠突惊万斛喷，为山要从一篑累。饱食麟脯思江瑶，余事作为余波绮。公车计日召严朱，丽句同时斗温李。嗟我铅刀久顿铓，那堪致师旌频靡。输他玉女郭舍人，蒙天一笑启玉齿。鸣冬仍有寒虫号，僧龛细嗅檐卜蕊。送诗幸未恼渔童，免俗差似柳家婢。"}