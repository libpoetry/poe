{"id":"886909","title":"赠徐霞锦","dynasty":"宋","author":"何梦桂","text":"昔日山阴老魏仙，丹成飞去三千年。倒影灭没不可得，谁驾玉犬骖云骈。当年从事君家祖，独向炉边得丹谱。刀圭入口羽翰生，至今去作群仙父。丹砂散地无人收，聚作丹霞如锦毬。腾腾五采狎猎起，夜半精光冲斗牛。问君从事适孙子，浑家住坐丹霞里。夜窥璇玑落星躔，昼负丹囊踏山水。有时卖易挂白钱，醉卧圯桥堕双履。问君何事落人间，谪业已尽当复还。人间处处风雨恶，不如归去蓬莱山。山上朝霞犹可餐。"}