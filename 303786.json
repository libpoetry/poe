{"id":"303786","title":"齐天乐·长夜得五兄九江书，枨触岁寒怀抱，阑宵倦枕，怃然成咏","dynasty":"清代","author":"陈方恪","text":"十年零梦浔阳岸，垂杨旧曾攀遍。断浦沙平，寒潮夜落，江堞秋笳遥怨。惊烽骤捲。又丛菊开残，故园心眼。岁晚乡关，恨波迢递素鳞远。天涯离思正苦，乱云回雁阵，何意吹散。浙水新阡，匡山破屋，都付书空偃蹇。孤怀自款。待同托长镵，共分兰畹。珍重瑶华，莫教衣带缓。"}