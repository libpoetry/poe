{"id":"269337","title":"多丽·太平花，次聂冠卿韵","dynasty":"现代","author":"吴湖帆","text":"伫名花，似许留连珍惜。度沧桑、几番日暮，粉光犹是难得。怅空梁、燕泥坠紫。诉离宫、蕊泪凝碧。缟拟梨云，绯含桃雨，洛阳沈醉太平色。御香惹、玉真回袂，肠断楚怀客。凭谁语、华镫绛雪，月照前席。恍倾国。飞琼侣伴，望乡西子风格。倚芳魂、海棠何处，锁怨长门向曾隔。梦里巫山，情移春水，年时迤逦负心力。怎堪听、后庭歌转，幽恨怕重觅。休飞散、胡蝶满园，逐浪飘掷。"}