{"id":"692341","title":"题萧德赞四时小景","dynasty":"明","author":"杨士奇","text":"二月山花如锦开，亭中坐对正徘徊。蹇驴又有过从者，童子相迎户外来。云林六月不知暑，溪上好山如越中。咫尺茅亭异华屋，逢迎俱见古人风。两行鸣雁分飞处，一个轻船逆上时。藉是江天好吟景，不令风物动秋思。十日北风吹大雪，闭门无处不漫漫。江头艇子船头骑，有底忙时不畏寒。"}