{"id":"1163715","title":"灵松歌","dynasty":"唐","author":"齐己","text":"灵松灵松，是何根株。盘擗枝干，与群木殊。世眼争知苍翠容，薜萝遮体深朦胧。先秋瑟瑟生谷风，青阴倒卓寒潭中。八月天威行肃杀，万木凋零向霜雪。唯有此松高下枝，一枝枝在无摧折。痴冻顽冰如铁坚，重重锁到槎牙颠。老鳞枯节相把捉，踉跄立在青崖前。有时深洞兴雷雹，飞电绕身光闪烁。乍似苍龙惊起时，攫雾穿云欲腾跃。夜深山月照高枝，疏影细落莓苔矶。千年朽蘖魍魉出，一株寒韵锵琉璃。安得良工妙图雘，写将偃蹇悬烟阁。飞瀑声中战岁寒，红霞影里擎萧索。"}