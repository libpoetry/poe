{"id":"1114181","title":"次韵东坡四时词四首","dynasty":"宋","author":"李纲","text":"玉栏花发惟愁落，风捲柳绵穿绣幕。绕池烟草碧成茵，夹竹露桃红破萼。美人半醉软香肌，不语凭栏知恨谁。莫把春愁自销损，且唱樽前金缕衣。深院沉沉清昼永，画屏玉枕冰肌冷。辘轳惊起宝钗横，香篆浮烟帘幕静。翠眉不为捧心颦，鬓乱妆残约略匀。情似杨花无定处，可怜金谷堕楼人。梧桐叶脱苔滋绿，绮窗寂寂风敲竹。笑将红扇扑流萤，戏剪碧荷装宝屋。深沉玉宇夜长扃，风露凄凉可一庭。步月清霄携手处，谁家笛作断肠声。参横叶落阑干角，夜气侵人觉衣薄。香醪只怕玉樽空，残灯旋剔金釭落。梦回酒醒听啼鸦，起看霜晴日衬霞。笑道红梅夜来发，临阶自摘一枝花。"}