{"id":"381035","title":"三姝媚·题南湖菱唱图","dynasty":"现代","author":"郑文焯","text":"垂虹吟棹路。问湖边鸳鸯，几时飞去。怨绮愁罗，又闹红单舸，尽归前浦。浅澹山妆，似瘦了、镜中眉妩。怕向西风，采采歌来，暗闻清苦。嫩碧浮根堪数。想弱步微波，小蘋同赋。满目飘零，渐晚香飞上，一楼烟雨。坞篴村砧，相和处、秋声无主。莫对画图空忆，南花自语。"}