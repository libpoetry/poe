{"id":"1230978","title":"题赵子固三香图","dynasty":"元","author":"张天英","text":"昔时我在桃花原，群仙呼我游昆崙。飞佩凌波出湘浦，月明同醉罗浮村。江头小白效矉者，琼蕤暗结心婵媛。紫皇召还蕊珠阙，十年谪隐苍龙门。道人神游碧云里，染霞能返三香魂。玉骨千霜蜕幽影，轻烟半湿鲛鮹痕。翠羽纷披向人舞，金杯劝我开芳尊。阆风迢迢隔银汉，安得下土同灵根。海国天寒忽相见，瑶瑟载鼓花能言。"}