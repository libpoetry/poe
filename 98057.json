{"id":"98057","title":"明叔以仆护筍不除作长句为调次韵","dynasty":"宋代","author":"赵蕃","text":"春风逞夭邪，烂漫吹已足。维暮筍乃生，如乱更约束。吾人为之寄，讵可谩弗录。况其耿介姿，政已不可辱。去云解箨后，为我呈新绿。新诗急拜赐，句解先我欲。我岂儿女曹，抚玩斯同俗。又殊市井辈，狥利蕲尽劚。要当去留间，明见妨意曲。分饷可得多，但令舂脱粟。"}