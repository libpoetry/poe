{"id":"675753","title":"苦热四叠韵答徐半溪","dynasty":"明","author":"顾应祥","text":"老夫病暑不耐夏，口苦啖粥如啖炙。虽无竹石富平泉，薄有草堂开魏野。发狂欲叫转炮焦，习静澄心亦潇洒。洞庭一苇吾欲航，河朔千杯谁共把。野人赠我醒酒石，云是得之太湖者。置之茅亭相对时，清风徐来岂论价。园树如经烈火焚，盆荷不见琼珠泻。世途巳悟鹿覆蕉，肉眼谁分珠与瓦。白首甘为抱瓮迂，黑甜偷得浮生暇。高槐细柳聊自娱，水阁凉亭㡳须假。代谢炎凉理则然，吾徒莫更相惊诧。"}