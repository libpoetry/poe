{"id":"1079393","title":"客居书怀奉寄介然若谷才仲兼简信民","dynasty":"宋","author":"吕本中","text":"客愁如长河，浩荡去不息。未来已相关，千里在咫尺。抱疾寄他乡，终年守岑寂。中虚耗神志，内热损筋力。长虞二竖撄，复有寒馁迫。怪渠甑上烟，愧尔囊中帛。平生所读书，已如不相识。坐贻乡党笑，敢辞尘埃没。旧游今几时，转眄忽陈迹。死者不复见，墓草春已碧。生者天一涯，未免陈蔡厄。儿曹乳臭在，瞑目分黑白。虽无未见书，颇多雌黄笔。出言辄周孔，而不辨菽麦。啾啾要酬和，内顾颇牵率。坐令怀抱恶，更觉天宇窄。忽忽十年事，俯仰同戏剧。从来肺腑亲，翻手胡与越。独馀二三子，肝胆犹铁石。尚怪东郭贫，亦讶怀祖黠。西轩来何时，箪瓢共饥渴。念君不能已，一饭再三噎。谁能明予心，皎皎霜夜月。"}