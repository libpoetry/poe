{"id":"1077571","title":"蒋山佛果师为缘事来而此土方饥戏赋是诗以发一笑","dynasty":"宋","author":"李纲","text":"钟山禅老天骨奇，丛林晏座如孤罴。诸方宗仰第一义，说法舌作霹雳飞。年来为众建广厦，胸中结构良峨巍。修梁巨栋资喜舍，瓶锡不惮东南驰。飞腾道俗走檀越，堆积金贝罗珠玑。此方旱潦异常岁，百里稚耋方流离。析薪鬻子给朝夕，阖境半作婴儿啼。坐看缘事莫措手，却欲反著僧伽梨。未闻兰若泣龙象，好把信施赒寒饥。向来收拾大宝聚，随手散尽真慈悲。惟师具眼得空观，稛载岂愁华橐归。吾言可听勿惆怅，无价宝珠元在衣。"}