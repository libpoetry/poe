{"id":"491206","title":"赠黄君宝弃吏归临川","dynasty":"明","author":"刘崧","text":"我性昧章律，举世嗤其迂。奈何耻深刻，终恋诗与书。往年旅江县，县小烦追胥。道逢前呵人，意气倾乘车。有美黄司曹，相视意有馀。高堂罢鸣琴，退食当前除。零露沾衣裳，凄风薄髯须。怅然置公牍，为我立须臾。苦云罢蹇姿，不任策与驱。清谈与佳句，宁塞上官需。俯视疲垫氓，何能援泥涂。永念鹤发亲，经年倚门闾。胡为事微禄，竟与定省疏。矧兹春事殷，锄犁当荷扶。汝水东北流，凤山须结庐。翩然事长揖，脱身复为儒。此道诚厉俗，此志当不渝。安得驾黄鹄，乘风与之俱。"}