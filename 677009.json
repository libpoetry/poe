{"id":"677009","title":"送座师林先生被召北上","dynasty":"明","author":"李流芳","text":"男儿生世中，所贵在心期。区区文字间，未足定相知。蹇余好迂阔，赋性不适时。落魄十载馀，一朝生光辉。感彼国士恩，耿耿怀在兹。吾闻昔人言，诎伸各有宜。有怀不得伸，何用相知为。末俗文貌繁，伛偻效尊卑。相对少真味，嗫嚅恐见疑。先生豁达人，容我放言辞。况兹分手路，长当隔云泥。临风效微忱，蓄意纷如丝。梁溪东南冲，自昔称剧邑。先生脱儒冠，吏治如夙习。下车问疾苦，豪右争慑息。秋霜比皎洁，春风让披拂。啧啧道路间，口碑岂漫灭。当今服官者，安坐耀朱芾。吾闻先生勤，六年如一日。长官费送迎，簿书苦敦迫。戴星出视事，日旰常不食。永言秉此心，岂但一称职。天子综吏治，徵书下南国。异等推先生，循良亦生色。但闻朝署閒，台谏员半缺。去年得俞旨，至今壅膏泽。擢官仍空衔，毋乃非名实。感时叹多艰，增我意抑塞。去年西北饥，今年东南水。极目三吴间，洪涛荡千里。田稚委阳侯，鱼鳖半赤子。更闻边储空，司农乏经理。眷焉财赋区，脂膏宁馀几。嗷嗷沟中瘠，当复虞庚癸。古人喻穫薪，斯言亦有旨。帝阍远难排，父母幸孔迩。借寇已不再，攀辕讵能已。提携满道傍，号呼拥行李。恻怆慈母心，行行且徙倚。徙倚亦何为，建白从此始。簪笔入承明，抗章上殿陛。圣主容直言，痛哭况时事。上言天方难，下言灾可弭。沛然发德音，宽恤暨东鄙。道莩庶以苏，菜色行当起。先生弘此猷，苍生拭目俟。"}