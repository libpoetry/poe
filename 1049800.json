{"id":"1049800","title":"中秋登白纻山呈同游苏寺丞","dynasty":"宋","author":"郭祥正","text":"平湖万顷浮青玉，嫦娥更揽寒光浴。天高星稀鱼雁沈，风静云消丝管逐。试听郭子今宵歌，对月不饮奈愁何。上尽高山万丈之绝顶，侧身可以攀明河。明河洗君耳，明月照君面。暂来空洞无物逍遥乡，安用声名誇海县。前年从军梅山下，林黑只忧偏弩射。去岁点夫大河北，黄土吹衣无昼夜。劳劳功业安在哉，出林之木风先摧。有言不得见天子，卷舌却出金门来。流光差池鬓垂雪，幸对南山值佳节。更在桓公游处游，自纾悲歌更清越。登高何必须重九，零落黄花污浓酒。岂如桂子散秋香，采露金人举纤手。举纤手，饮未休，月轮忽转西山头。明年此会定南北，沈思使我增离忧。荆榛满眼世路恶，恩忘水覆终难收。田文昔日三千客，去住如今均一丘。噫吁嚱，达亦不足恃，穷亦不足羞。但愿明月照我酒，古来秉烛供遨游。因谁为谢北海若，酩酊不辨马与牛。"}