{"id":"310838","title":"贺新凉·道长风尘惯","dynasty":"现代","author":"邓嘉缜","text":"道长风尘惯，更何堪、绸缪家室，乾坤板荡。愿受一廛忘帝力，随分康衢击壤。奈破碎、纷糅争抗。稊米窥仓浑难寄，里安身、蛰学龙蛇样。去宗国，乘桴上。大连浩渺东瀛畔。访成连、何时接膝，青琴奏响。自笑移家句漏似，黄发垂髫挈伴。并鸡犬、平安无恙。更对西窗迎新爽，算云山、到处都供养。人间世，何时旦。"}