{"id":"1129302","title":"闲居","dynasty":"宋","author":"释行海","text":"屋头烟树绿婆娑，最爱樵邻夜唱歌。独坐小窗山寂寂，不知门外月明多。闲拈白拂坐筠床，静听幽禽弄夕阳。满地落花春已阑，深林只有蕙兰香。山矾香气近幽荪，玉色桃花静对门。晓日照烟林坞湿，春云过雨石池浑。荡荡空山草木青，枝禽飞下菜池冰。夜深月照茅檐静，翠石幽泉落几层。绕岸奇峰半没烟，满窗凉影竹涓涓。双鸠并睡枯桑上，一鹭闲行白水边。"}