{"id":"673571","title":"六平山","dynasty":"明","author":"李叔玉","text":"九日秋高日尚炎，六平山水耸遐瞻。喜兹洛社宾朋集，爱此林泉吏隐兼。濯热忽临东涧曲，登高直造首山巅。菊花灿烂盈头插，蓁莽离披裹手拈。张旭三杯闻大笑，太邱群子奋双髯。广文磊落襟怀爽，学士风流酒令严。石鼎联诗茶共啜，瓦炉煎酒火频添。不须公子调冰水，安得佳人露玉纤。鹤唳千嵓秋雾薄，松号万壑晚风恬。樽前丹桂飘金粟，石上苍藤挂素蟾。此会明年谁最健，胜游今日我何厌。从教月色随人影，不觉凉飙堕帽襜。记取六平同赏处，老夫应合诵陶潜。"}