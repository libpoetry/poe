{"id":"647731","title":"和故乡诸友见寄","dynasty":"明","author":"王汝玉","text":"昔别逢条桑，今还值鸣蜩。远游淹辰节，离思结昏朝。水宿我情懑，山栖子志超。半生怀隐止，中道困沦漂。虽积岩壑眷，恒违樵牧招。日归未温席，于迈复扬桡。仍将风波习，再与朋知遥。杳杳寒蓬转，茫茫秋梧飘。感仪宁乏操，慕舄岂无谣。事系竟难解，心悬徒如摇。唯当敦久要，不为岁寒凋。"}