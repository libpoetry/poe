{"id":"821820","title":"锁窗寒 寒流","dynasty":"清末近现代初","author":"汪东","text":"畏景西沈，重阴四合，顿移寒暑。黄沙塞草，卷地朔风同舞。似千军、悲笳怒号，气流荡薄还撑拄。讶小庭暝色，枝头零霰，转成花絮。回顾。欢娱处。但静锁轩窗，麝煤添炷。吟肩自耸，醉倚琅玕凝伫。想山中、梅蕊破春，枉迟布屐谁共语。更难忘、饮马河冰，戍客归期阻。"}