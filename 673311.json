{"id":"673311","title":"空江独钓图为璋侄题","dynasty":"明","author":"陈烓","text":"一气团虚亘寥廓，天光云影镜中落。纷纷物态从变更，眼底何如阿翁乐。名利不牵身独閒，万顷沧波百尺竿。溪月江风随意取，星星短发颜如丹。潮来潮去凭此竹，不钓齐璜钓荆玉。游鳞掣破浪花圆，欸乃一声山水绿。君不见渭滨人，熊罴不入姬文梦，百岁风光老钓纶。又不见严滩老，汉家名节在一丝，云台事业迹如扫。谁写斯图托意深，小阮重之轻南金。持来索我题佳句，薰风洒洒清烦襟。几向濯清亭子上，凭栏相对成惆怅。安得呼酒倾百壶，烂醉沙头续渔唱。"}