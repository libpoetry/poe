{"id":"1124787","title":"送倪敦复","dynasty":"宋","author":"徐积","text":"手持报简人归后，足步回廊角住声。但恐舟行随早晚，此时秋色半阴晴。明朝路向云边望，今夜诗须枕上成。四壁无灯窗有月，直无老梦到三更。连朝送客经三日，每夜忘眠约数更。枕上寻船无梦去，窗间望月有诗成。莫愁病叟添愁思，为恐行人趁晓晴。急送村醪追后乘，要教饮处忆南城。各自逢人且寄音，仍须南北梦相寻。已成凫雁分飞势，更值淮湖连日阴。每论事时于义切，重来别后此情深。山东定饮登高酒，剩折黄花望我吟。"}