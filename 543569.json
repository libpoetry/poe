{"id":"543569","title":"昆崙行送大司空朱公驰驿还豫章并呈唐太常万直指","dynasty":"明","author":"胡应麟","text":"君不见黄河之水来昆崙，浊流万里经龙门。环嵩绝华不少息，吞吐日月排乾坤。天吴扬澜九河溢，大泽龙蛇起原隰。洪荒不解尧舜忧，平成却藉司空力。自从大禹作司空，百川四渎俱朝宗。锁压支祈镇淮甸，至今玉策垂神功。国家定鼎幽燕北，财赋实仰东南域。河渠一线廑帝衷，维时首赖平江伯。二百年来飞挽停，肃皇之末何邅迍。千艘莫进饷道阻，临朝南顾嗟群臣。我公崛起江之右，列星显化神明胄。匡庐彭蠡毓精华，西山南浦钟奇秀。早年通籍谒承明，中岁翱翔汉两京。一朝起任虞庭事，九官四岳咸推能。沛渠已淤徐方塞，巨浪滔天势难遏。两岸洪波迥莫分，百年故道谁能识。神功实始南阳口，夏村既道留城走。报国难将宠辱惊，乘时大展经纶手。栉风沐雨卧不宁，追逐魍魉驱玄冥。八年胼胝勋绩就，青天不动黄流平。东连扬子息江涛，北望天津散海潮。车书万国看王会，玉帛群方贺圣朝。隆庆之中河再决，帝谓元臣有遗烈。一麾暂驻淮泗清，风雷寂静波涛绝。飞廉导车屏翳从，冯夷海若应潜踪。金书鸟篆迹灵秘，异时彷佛岣嵝峰。大禹功高古来少，姬旦才多心转小。门下争看桃李荣，车前肯使骅骝老。纷纷制作悬丹霄，驰驱阮陆追风骚。元和文誉斗山重，天宝才名今古豪。三朝出入方垂注，投簪忽拥南归骑。苍生常恐谢公閒，黄阁难留疏广去。楼船箫鼓出皇州，锦缆牙樯作胜游。群公祖帐灞陵晚，万姓环看渭水秋。迢递关城望乡邑，浮云渐送匡山色。暂舣兰舟水驿滨，故老相逢话胸臆。酒阑倚剑心飞扬，语及前朝俱感伤。丈夫报国志犹在，星辰错落双干将。旌旗明发川原阻，著绣昼行谁与伍。滕王阁上几留宾，孺子亭前频吊古。即今廊庙求贤急，肯使元勋卧黄石。绿野堂开祗暂留，终须勉为苍生出。五老东南势转尊，三台佳气正氤氲。鸾笺倘逐蒲轮到，极目燕台五色云。"}