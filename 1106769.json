{"id":"1106769","title":"和立斋抱膝吟三章","dynasty":"宋","author":"王柏","text":"帝腹加顽足，上干天象速。造膝论当世，从容金殿旭。人生莫不有行藏，谁把行藏较短长。要识行藏无所为，时哉出处总辉光。谁卧草庐中，能耑一壑风。当时天地闭，豪杰不相容。中原河岳应如旧，虎豹出没非人有。祗今不是龙卧时，自是君才掣君肘。山泽两癯叟，交情几昏晓。拥衾风雪夜，奇论互倾倒。妙处不尽千张纸，直到无言忘寤寐。如何漏泄此高吟，一洒龙蛇骇尘世。"}