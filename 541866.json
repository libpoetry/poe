{"id":"541866","title":"少女词","dynasty":"明","author":"谢榛","text":"妾家住近都城下，今日何辜来朔野。不随姊妹并乘龙，翻与健儿同跃马。马上归心数向南，故园桑叶废春蚕。长颦翠黛愁无那，暗落铅华瘦不堪。不堪对月空凄切，屈指清光几圆缺。道路空迷古塞云，衣裳犹带阴山雪。雪后惊看鸿雁回，隔河羌笛使人哀。龙沙三月无青草，莫向春风怨落梅。"}