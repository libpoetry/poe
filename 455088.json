{"id":"455088","title":"绮罗香文献君素爱兰草赋此遥寄兼怀滇中友人","dynasty":"当代","author":"张力夫","text":"自隐蓬蒿，相邻泽渚，丛叶猗猗柔曼。绿嫩平肩，分举素心荷瓣。春旖旎、放蝶翩跹，晓岑寂、看云舒卷。借微风、神韵幽香，纵无人至亦清远。山深今莫能守，争奈灵根入世，繁华过眼。待得知音，琴操倩谁重按。诗梦老、瑶圃琼阶，雅缘契、玉溪芳岸。记新月、花影轻筛，坐斟三径晚。"}