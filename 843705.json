{"id":"843705","title":"留别阳春绅士","dynasty":"清末民国初","author":"许南英","text":"飞檄星驰促履新，笑予草草作劳人！偶逢甘雨随帆至，时挹清风入座频。谨懔自防流酷吏，哀矜太惜此顽民。未能盼到梅花发，伫看阳春作好春！来去匆匆仅半年，雪泥鸿爪亦因缘。官非久任无成效，我复疏才幸自全。试向慈云铭怪石，曾从罗水浴温泉。疮痍未复流亡甚，何止苏州愧俸钱！一水中流行自在，万山佳气郁崔巍。人安朴素堪相与，地蕴精华尚未开。教养兼施张弛道，农工都是富强材。起衰救弊新思想，总有能人揽辔来。斯民患盗不聊生，万福威名草木惊。列队鹳鹅原整肃，突围狼豕自纵横。牙旗静映沿江影，铜鼓喧传众壑声。蛟虎未除周处恶，何心父老转徇情！欧铅亚椠日输将，学界从今亟改良。后起青年勤淬厉，前途黄种卜灵长。孤寒有士皆分席，慷慨何人肯解囊？合为诸生开望眼，相期祖国焕辉光！剩有游山愿尚赊，名山咫尺是天涯。权当难邑兼疲俗，除是清乡即坐衙。拙处但求勤可补，閒时忽值病相加。三庚伏日瓜期代，忏悔崆峒听法华。"}