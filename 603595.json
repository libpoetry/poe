{"id":"603595","title":"李都运惠菊酒梨膏","dynasty":"明","author":"杨起元","text":"离亲临岁晚，百虑正纷然。赖有良朋迩，频将尺牍传。此来惊赠送，不独叙寒暄。膏酒分珍味，牲肴斥俸钱。厚施因令节，叨受列庭筵。拂箸梨香妙，持杯菊色妍。兴超云物外，心见伏羲前。翰院冰为署，沧洲吏是仙。交惭吾报后，道拟子登先。既醉陶陶意，因成十韵篇。"}