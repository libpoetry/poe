{"id":"1122232","title":"小园漫兴四首","dynasty":"宋","author":"俞德邻","text":"小园雨过草离离，寂寞葵榴又一时。载酒客来閒问字，催租人去更吟诗。一杯淡粥学僧供，三尺高床避鬼吹。百岁光阴行六十，世间何许凤凰池。杖藜竹外独徘徊，叹息人间几劫灰。燕颔素无难食肉，蟹螯才有便持杯。世人枉是皆欲杀，明主何尝肯弃才。多谢诸公共推挽，公车时亦到蒿莱。公车纵肯诏遗民，宣发萧萧已满巾。美景昔时多乐事，丰年今日有饥人。翻云覆雨怜轻薄，洗眼开怀任屈伸。野鹤瘦躯驯鹿性，此时宁复绘麒麟。华发思乡去苦迟，人民城郭总成非。九原可作吾谁与，三径就荒胡不归。诗思寂寥无腹稿，病躯憔悴减腰围。有时梦与钟期遇，閒拂枯桐按玉徽。"}