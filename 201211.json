{"id":"201211","title":"念奴娇·秋风万里","dynasty":"宋代","author":"张元干","text":"秋风万里，湛银潢清影，冰轮寒色。八月灵槎乘兴去，织女机边为客。山拥鸡林，江澄鸭绿，四顾沧溟窄。醉来横吹，数声悲愤谁测。飘荡贝阙珠宫，群龙惊睡起，冯夷波激。云气苍茫吟啸处，龟吼鲸奔天黑。回首当时，蓬莱方丈，好个归消息。而今图画，谩教千古传得。"}