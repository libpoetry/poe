{"id":"458253","title":"七月二夜醉作蜀道难","dynasty":"当代","author":"卢青山","text":"噫吁戏，蜀道之难，难于上青天。过此蜀道有我欢，乃在三峡狂涛之所守，神女之峰巅。朝为云雨暮为岚，霓裳翩翩群崖间。终古移变空自妍，倏出倏灭徒茫然。有时思我不能堪，悄然泪下成山泉。泉流蹶突跃而起，泻万丈之惊瀑兮击厚地。地为之砉然而坼裂，洞森森之巨壑，地轴摇摇兮熔岩喷薄。鬼母披靡，女娲错愕，欻起而瞻，胡天倾兮西北角。蹇其流兮不可则，肆而漫兮云梦泽。孰知其将往兮，闻东海之三山坍以没。噫吁戏，知蜀道之难兮难于上青天，我所备兮十旬之所餐。志犹疑兮久盘桓，惟长蛇猛虎之所守兮涎馋馋。思我所思兮心无端，欲中道而弃兮畴能安。终改道以相从，溯长江之无穷。扁舟隘窄非所忡，布帆能敌昌狂风。我息尚存谁能封，唯伊人之求兮弃死生于鸿蒙。生死可弃，双桨刺刺。崩涛来下，骤而翻圮。知此涛兮予情人悲泪之所使，胡不识兮予逆波之将至。嗟予往兮唯君之所，唯君之力兮使予不果，是天命之归兮亦人计之左。同心相仇，殆如敌我，我魂飘飘，将何所可。"}