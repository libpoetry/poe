{"id":"692055","title":"送徐汝思","dynasty":"明","author":"李攀龙","text":"天涯明日故人疏，莫向樽前叹谪居。最是孤臣偏雨露，君王不问箧中书。渔阳几载傍胡尘，此日骊歌济水滨。白首谈兵君自见，何须更问请缨人。青樽华发对销魂，匹马孤城日色昏。爱客更为长铗引，一时回首孟尝门。主恩千骑入防秋，幕府遥临上谷愁。今日故园迁客泪，谁知不是为封侯。"}