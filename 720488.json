{"id":"720488","title":"多丽　春日燕京所见","dynasty":"明末清初","author":"屈大均","text":"正春晴，画鼓天街无数。玉河桥，杏花尽吐，八旗人至如雨。更通城、紫驼细犊，逐盘头、蠕蠕公主。锦剪圆襟，珠围纤袖，汉娇蕃艳，对倾駧乳。御渠畔、暖风飘柳，一一作香絮。施貂帐，三弦四板，学唱金缕。又三里，丰台芍药，玉鞭鞭马争去。插双双、翠翎年少，并向啼莺最多处。柘弹穿林，花毡铺地，垆头都解女真语。恨斜日、上林烟瞑，苍翠欲迷路。牛羊气、吹满凤城，总作香土。"}