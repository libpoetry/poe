{"id":"999229","title":"月山诸峰","dynasty":"宋","author":"喻良能","text":"平生固寡好，嗜石如奇章。家无千金产，舁致穷涧冈。寿星来金华，衣冠何昂藏。屈肘据膝坐，风雨须眉苍。松石产花溪，奇诡颇异常。鼻祖乃赤松，素质侔白羊。舞袖出烟霞，浑脱类大娘。想当虞韶成，率兽杂凤跄。觥觥石柱峰，孤峭仍轩昂。长不满五尺，势欲摩穹苍。狮子来何许，俯首未腾骧。何时一喷薄，百兽走且僵。鸱尾由天成，略不假斧斨。端宜侈绘事，讵止工厌禳。东坡小仇池，大笔流芬芳。康公醉道士，名篇粲煌煌。矧我此数峰，价重百琳琅。愿缔金石交，出处永不忘。"}