{"id":"739488","title":"铜仁江行","dynasty":"清","author":"劳孝舆","text":"峦山矗嵯峨，涓滴泻林翳。曾无滥觞源，一行自委丽。飞瀑散四山，奔蛇不可制。渐落沮洳乡，遂成膏饫地。嗟哉蚩蚩氓，日与水争利。高者斸山椒，其下迫堰砌。数世长子孙，恣耕且无税。自诩桃花源，曾不识汉魏。谁知秋潦骄，竟挟拔山势。我田谷已黄，一夕肆吞噬。老稚号山林，鱼龙负赑屃。虽幸有孑遗，八口将焉济。空山蕨正肥，努力搜根蒂。"}