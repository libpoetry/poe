{"id":"1112865","title":"少年行三首","dynasty":"宋","author":"张耒","text":"骍弓鹊角苍雕羽，金错旂竿画貔虎。长驱直踏老上庭，手拔干将斩狂虏。归来解甲见天子，金印悬腰封万户。自为大汉上将军，高揖群公佐明主。人生岂合长贫贱，师事黄公曾习战。英雄天子伐匈奴，初拜将军二十馀。黄尘昼飞羽如插，身射单于碎弓甲。从来书生轻武夫，坐遣挥毫写勋业。少年卖珠登主门，主家千金惜一身。绿韝请罪见天子，尚得君王呼主人。斗鸡走马长安道，豪杰驱来奉谈笑。汉庭碌碌公与侯，畏祸忧诛先白头。"}