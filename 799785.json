{"id":"799785","title":"送宋荔裳按察四川","dynasty":"清","author":"严允肇","text":"骢马出蓟门，驾言卦岷峨。前驱负弩矢，乘传相经过。剑门天下险，锦江翻白波。近代厄铜马，西川血成河。至今劳生聚，人少豺虎多。大夫秉邦宪，兢兢志靡他。外台持风纪，霜雪变阳和。文翁宽匪弛，武侯严不苛。蜀道易平地，巴渝起新歌。琴台与卜肆，古迹犹未磨。追从访杨马，道远将如何？"}