{"id":"832531","title":"花心动 花朝","dynasty":"清末民国初","author":"朱祖谋","text":"若个花枝，称东君、年年尽情妆点。舞趁绣幡，歌节金铃，不是等閒惊燕。隔墙还结秋千社，却抛撇、浓春一半。谢桥外、东风冷透，探芳心眼。似水流年未绾。空万缕千条，丝杨搓怨。一样水西，挑菜光阴，只是凤靴人远。扇纨扑蝶分明约。思量后、妆慵歌懒。闭门又、阑干乱红涴遍。"}