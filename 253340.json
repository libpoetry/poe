{"id":"253340","title":"癸酉岁大热","dynasty":"金朝","author":"王琢","text":"似动不动云蒸空，欲雨未雨天无风。时时日脚蹴云破，一射万土红炉中。纤絺挂体剧重铠，大屋仅可为樊笼。积冰为丘坐自溃，轻箑况得微凉通。山林亦闻有暍死，城市偪侧宜无容。吾生于热亦屡度，此热尽可并前镕。虽然一气播常令，顿作骇异疑非公。曾闻天南有祝融，出入毒雾骑双龙。自从鼎去昧神怪，无乃煽处行心胸。手摇斗柄酌炎海，力逐熛怒乘离宫。喜为郁蒸怒为火，流烁金石乾河洪。炽昌自欲弄朱夏，骄蹇未肯官炎农。霞烟灼灼燥昏晓，鸟兽喘喘茫西东。此而不制满三伏，遂恐百物随枯蓬。太白之兵攒万锋，银河之浪滔无穷，可洗虐焰夷奸凶。我欲呼愬烦神功，耽耽九虎天关重。"}