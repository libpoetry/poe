{"id":"1202288","title":"齐天乐 得遇","dynasty":"元","author":"王丹桂","text":"悟浮生幻化，速把恩情，爱恋俱弃。垢面蓬头，麻衣纸袄，海角天涯飘逸。摧强挫锐。守柔弱清贫，忘忧忘耻。劣马颠猿，顿然休歇杳无迹。些儿玄玄妙理。对碧天澄彻，别是一家风味。啰噔哩噔，唇歌舌诞，何有纤毫拘系。频加敬礼。幸出自吾师，昔年提携。异日参从，共赴蟠桃会。"}