{"id":"704751","title":"挽舒大尹二首","dynasty":"明","author":"薛瑄","text":"江右风流属老成，江天俄复暗郎星。久传诗礼誇贤子，遥想仪刑律后生。耆旧空悲当日社，循良犹识昔时名。悬知斧屋秋烟里，应有高人为刻铭。西风鹤唳楚天苍，憔悴儒林吊白杨。花县辞官悲暮景，菊篱归老惨秋阳。空馀旧佩铜章暗，不及新颁紫诰香。有子秋官沾宠渥，丰碑行见发幽光。"}