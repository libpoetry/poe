{"id":"1062796","title":"昔官会稽故侍讲吕公原明丈请以其孙揆中者娶余之长女既受币矣无何揆中与余女未成婚而俱卒济阴簿本中则揆中之弟也近于同舍林德祖处见其所与石子植唱和诗子植又余太学之旧僚也故次其韵因寄吕兼以简石且请德祖同赋","dynasty":"宋","author":"赵鼎臣","text":"我昔江湖百忧集，侍讲寄书犹墨湿。婚姻竟作覆手空，日月真如跳丸急。哀哉大耿已川逝，秀矣小冯今玉立。词源江海浩奔茫，句法风骚森出入。石郎与我金石交，每怀见君嗟靡及。种桑自比侯千户，力田不愿爵一级。颇闻杖屦约招携，应许蓬茅助营葺。欲讨明珠救子饥，老矣安能发鲛泣。"}