{"id":"1252744","title":"岁暮感怀四首","dynasty":"元末明初","author":"戴良","text":"驱驰三十载，身世竟何如？人老忧虞里，交疏病废馀。乡邦书未返，湖海岁将除。后夜烧灯坐，依然叹索居。移家东海上，汩没度危时。草市腥江鲍，居民杂岛夷。衣冠随俗变，姓字畏人知。保己无深计，翻言命可疑。已被虚名误，偷生亦偶然。兵戈十年久，妻子几家全。往事溪云外，馀龄逝水前。艰难有如此，何日赋归田。自我离乡井，栖栖又十秋。一身浑是累，此世可无忧。道路谁青眼，风尘自白头。但求归葬地，馀事总休休。"}