{"id":"868710","title":"吕子阳辞兰谷家园却就石泉精舍","dynasty":"宋","author":"叶适","text":"子阳意高希古人，文如行空无定云。清明未容诗酒污，放旷自许渔樵亲。故园好木日夜长，友逝兄沦不同赏。改绿移红自若何，蹑磴扪萝心独往。我昔迷津经上吕，斗出飞亭压行路。石影参差研匣寒，花阴回薄书奁暮。离家十里山转深，琅玕满地芝成林。竹鸡睡去月当午，閒听孙登长啸音。"}