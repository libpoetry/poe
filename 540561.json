{"id":"540561","title":"怨朱弦 和王明佐新声慰其不遇名曰怨朱弦","dynasty":"明","author":"王世贞","text":"谱朱弦，一片秋声。万壑松涛，银汉初倾。挟遍侯门，沈深似海，雕栏十二娇莺。流苏帐底，小按银筝。哑哑轧轧嘤嘤。骂书生煞横，捻冷装酸，搅破春情。我道高山流水，渠道香云暖雨，两语难凭。怎能勾、师涓老子，證个分明。酒人哉，匕首荆卿。宋意悲歌，高渐沾缨。应徵飞霜，倚天雌霓，长河倒泻珠绳。葡萄尚暖，蝴蝶犹萦。陡被杜宇啼醒。道不如归去，归去来兮，任汝纵横。鱼为洞庭清乐，凤为苏门长啸，飞跃争听。何须借、天公两耳，枉施瑶京。"}