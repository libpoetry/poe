{"id":"1127474","title":"深父学士示易诗四首某辄和韵","dynasty":"宋","author":"彭汝砺","text":"学易非吾敢，疲驽亦勉旃。冥心二篇策，皓首一韦编。忧患生拘羑，几微续草玄。相期须畛域，慎勿泥蹄筌。大易诚微矣，吾门敢舍旃。文虽重旧旨，孔亦断残编。道远为功骏，言微蓄意玄。江鱼如可得，朝夕自忘筌。圣意藏羲易，人心勿舍旃。玩爻知上古，经火叹遗编。六画功成简，三才道亦玄。兄今微大过，默默识真筌。易道更三古，愚心愿勉旃。研几甘白首，穷理自黄编。西伯爻于繇，扬雄准以玄。意先言象得，从此舍鱼筌。"}