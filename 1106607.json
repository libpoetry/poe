{"id":"1106607","title":"次韵呈刘立道宣谕二首","dynasty":"宋","author":"王庭圭","text":"万里穷民欲叫天，天边御史雨随轩。颍川大姓行当案，河陇幽囚自不冤。权倖畏威先缩颈，奸回未死已羞魂。江南弊冗如蜂蚁，入奏犹须一夜论。使星光出太微庭，马上风云日下生。斧钺疑从霄汉落，丝纶如被衮衣荣。欢迎道路初颁诏，威詟奸雄不动声。谁识张纲最年少，耆儒空愧旧知名。"}