{"id":"735848","title":"卖字翁歌为方坦庵先生赋","dynasty":"清","author":"陈维崧","text":"龙眠老子真豪雄，一生破浪乘长风。行年七十正矍铄，自号城南卖字翁。雪花打门月在地，破屋槎丫矗三四。广陵城中醉尉多，老翁自卖床头字。韭花帖上骨格殊，春蚕锦虿光模糊。洞庭霜柑三百颗，不数凤尾还官奴。拦街小儿拍手笑，老翁掉头只长啸。此翁游戏无不为，忆昔金门大隐时。大儿扈跸五柞馆，小儿从猎黄山陲。红墙海户奇毛净，玉粒思秋北风劲。诏赐从官尽击鲜，羽林年少知名姓。一朝赭衣出国门，牛车万里探河源。破讷沙头断行迹，康居城外愁人魂。吾闻神仙狡狯不可当，此翁亦复非寻常。作吏但未作仆射，流官讵止流夜郎。即今七十材力强，子孙满前身乐康。翁起弹筝余击缶，翁亟向前掩余口。人生万事难具陈，卖字且换东家酒。"}