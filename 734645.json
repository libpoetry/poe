{"id":"734645","title":"三士叹","dynasty":"清","author":"张云章","text":"嗟哉燕士左与羊，狗屠不事节义张。楚王好士声播扬，翩然二子同裹粮。楚南燕北路阻长，山深雨雪雱且凉。桃乎慷慨泪数行，势不两生以一当。推尔食，解我衣，我才差短死则宜。我能死，尔能生，生见楚王功两成。道傍十围木，虫蚁穴其腹。古之翳桑人，于焉同一哭。哀也含泪不敢弹，楚王一见尊大官。树中有友形影乾，陈词再拜王慨叹。士为我死死不棺，葬之以礼衣冠完。哀也对食忍独餐，下报我友颜不汗。人间交态多欺谩，吾于二子无讥谗。嗟乎哉！戎夷亦死鲁郭门，彼为国士友何人。"}