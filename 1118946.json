{"id":"1118946","title":"安抚徽猷郎中被召欲东赋诗见志乃以得归闲退为喜门人小子知先生之心也辄和严韵用畅高风","dynasty":"宋","author":"陈元晋","text":"莫管声名草木知，人生待足是何时。兴才尽处须回棹，涂到迷时漫泣岐。老我昨非今似是，笑渠小黠大还痴。山林晚觉中多味，不怪商颜只茹芝。聱叟挥车倦且归，钓游旧处足娱嬉。客怀自分三宜去，世事那无一可为。昼日高眠甘茗乳，秋风清饮饱莼丝。何当为背奚奴锦，收拾潭州归后诗。"}