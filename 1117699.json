{"id":"1117699","title":"秋夜纪怀三首","dynasty":"宋","author":"陆游","text":"缺月淡欲尽，老鸡鸣苦迟。聊为待旦坐，不作感秋悲。鲁叟一王法，豳人七月诗。平生经世志，老死欲谁期。瞿昙起西域，老氏奋中州。谈理一家说，蠹民千载忧。横流当有自，独立岂相仇。垂世诗书在，儿童勿外求。北斗垂莽苍，明河浮太清。风林一叶下，露草百虫鸣。病入新凉减，诗从半睡成。还思散关路，炬火驿前迎。"}