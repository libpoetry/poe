{"id":"811572","title":"满江红五首","dynasty":"清","author":"史承谦","text":"薄暝潮生，又唤起、津亭残酒。添肠断，飘蓬踪迹，天涯奔走。碧树声悲连断岸，黄花节近过重九。问年来，何处泪痕多，淹双袖。戍鼓动，黄昏后，秋帆指，清溪口。笑香残梦醒，此情非旧。伴我凄凉沙上雁，同他憔悴江潭柳。掩篷窗、彻夜几曾眠，霜威透。才说春来，转眼又、送春归去。算几日、淡红香白，斗他眉抚。祓禊洛滨游已散，湔裙洧水人何处？料卿卿、应向琐窗眠，吹香絮。知多少，闲情绪。都付与，新词句。叹朱颜非旧，韶华空度。更不推辞花下酒，最难消受黄昏雨。闷恹恹，和梦听莺声，空无语。淡日帘拢，吹不断、一窗花气。粉痕低，碧丛晃漾，绿阴摇曳。半榻图书森映壁，四时风月长侵袂。羡诗人，惯爱此中眠，添吟思。芳事尽，余香惠，尘梦倦，翻秋水。笑枕流漱石，总然非计。宝篆轻轻琴荐暖，茶烟袅袅风炉沸。小玲珑，堆向曲阑边，怜空翠。满眼江山，全不似，寻常丘壑。层楼外，朝飞暮卷，烟披云薄。得意水边花弄影，偶然帘底风惊箨。想当年，魏野爱郊居，应输却。飞不去，亭前鹤，听不尽，松间瀑。笑翠襟红袖，几番行乐。把酒急邀明月下，要诗只向栏干索。寄吾生，此地结跏趺，良非错。风雨连宵，恰又是，重阳时节。人憔悴，年年只似，空宫落叶。酒态莫论醒与醉，眼花错认朱成碧。指小山、丛桂尚垂垂，伤今昔。天香在，谁先折，流光去，空堪惜。叹浮云苍狗，幻成奇绝。清兴不须残客共，狂言每为诸公发。算多情，只有画栏边，初弦月。"}