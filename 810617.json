{"id":"810617","title":"恭挽恩恤道四川崇庆州牧常老先生","dynasty":"清","author":"方中选","text":"挥戈歼馘烈当年，愈信文优武更全。志节淩霜飘玉阙，精忠贯日映金川。魂归夕岭乾坤老，祀享浣花俎豆鲜。麟阁标名垂万古，先生真不愧勋贤。当年昔岭遇艰辛，慷慨捐生有几人。万古难磨忠义节，一心看得死生真。西民痛断碑前泪，北阙恩隆陇外身。最喜凤毛能继美，衣冠接武慰严亲。"}