{"id":"1114919","title":"送张少卿赴召十首","dynasty":"宋","author":"李新","text":"初排阊阖欲朝天，流电追锋急召贤。延阁凤池风月好，不须回首望筹边。四海倾瞻调鼎手，朝廷侧席待伊周。江城父老休遮道，可是星车肯少留。张公论事力回天，明日延英席自前。秦甸江西劳马策，此回不计地流钱。公子诗成轻万户，将军诺重过千金。不烦县令前驱去，回采坚珉刻醉吟。天子清閒问侍臣，当年张姓复其名。金瓯已洒银钩字，庭下宣麻不用惊。燕子楼成月满栏，缕金衣就酒翻澜。从前乐府知多少，再到东山记谢安。光芒先已动台躔，子舍修书正妙年。奏对八砖看白日，文章万选敌青钱。谁将蜀柳赠行人，曾伴灵和殿下春。笑煞后来门下客，风流不似乃翁身。龙蛇飞动从椽笔，昔看公孙舞剑来。何得却知颠草妙，为随宾客到金台。倾倒怜才出至公，吹嘘牙颊自春风。宽和肯问车裀吐，涵养须知内史聋。"}