{"id":"595939","title":"感咏二十首 其二十","dynasty":"明","author":"李时行","text":"龙虎争雄地，中原当战场。所贵依上游，一任制八方。秦兵百万众，世业都咸阳。开关迎六国，驱之如犬羊。诸葛辅玄德，三分居蜀邦。失守在荆州，偏安空自防。关张负精勇，八阵徒鹰扬。阿瞒老奸谀，西北恣陆梁。弹压吴蜀师，祸心已先藏。可怜汉祚衰，赤火渐无光。割据既失策，混一终难忘。"}