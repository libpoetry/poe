{"id":"1249703","title":"烈妇歌","dynasty":"元末明初","author":"谢应芳","text":"陈君手持烈妇碑，劝我为作烈妇歌。人生自古孰无死，烈妇之死名不磨。本是东沧小家女，粉黛不施眉自妩。父怜母惜忍违离，纳婿于家半年许。阿爷从军气颇粗，欲杀不义奔京都。手持芒刃机不密，身落祸坑家乃屠。绣衣郎君元帅子，少年绝爱倾城美。愿言携手与同归，即免枭首尸诸市。郎君满屋堆黄金，安知难买烈妇心。耳边言逐飘风过，腹内怨含沧海深。骂声不绝郎君怒，马上挥刀斫头去。双鸾羞对青铜镜，全家甘赴黄泉路。娟娟肌体娇如雪，烈烈肝肠坚似铁。一团冤血注娄江，至今流水声呜咽。男儿读书峨冠巾，偷生或忍忘君亲。奴颜婢膝曳朱紫，得不愧此裙钗人。呜呼，得不愧此裙钗人！"}