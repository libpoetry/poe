{"id":"688514","title":"东江堤","dynasty":"明","author":"祁顺","text":"维城宝安，东七十里。平田畇畇，俯濒于水。水数为灾，汜滥无已。播艺苦艰，田业交废。在宋元祐，有嶷李侯。拜命来官，厥政允脩。悯兹良产，百不一收。聚材鸠工，营创是谋。取石于岗，取土于隍。环田为堤，馀万丈长。筑之登登，望之堂堂。螮蝀横铺，蛟龙互翔。厥功告成，足历永久。膴膴膏腴，岁获大有。暨姚暨赵，克绍于后。补其溃缺，俾复其旧。历元之世，又百馀年。人不常存，堤不常坚。大防一失，巨浸滔天。田庐陆沉，黎庶颠连。前有邓侯，后获杨尹。不忘前功，深悼民隐。偷安匪难，心所不忍。兴役虽劳，职所当尽。爰相爰度，爰复旧规。民力不伤，民心愉怡。安生乐业，俗恬以熙。施于子孙，曷有已而。迨入我朝，堤尚如故。数十年来，不怠脩补。至我周丞，完治尤固。捍民之灾，俾获其所。民获其所，颂声以形。恒产不亏，室家攸宁。德在人心，功在朝廷。载于金石，垂千万龄。犹愿后人，念兹重役。克继克承，罔坠劳绩。嘉惠吾民，有永无斁。我歌我诗，用播乡国。"}