{"id":"684149","title":"题伯兄文明精舍","dynasty":"明","author":"王弘诲","text":"图书东壁映文昌，展卷悠然欲坐忘。侧见晴峰挥彩笔，晓看初日吐扶桑。梦回池草春同丽，祝遍庭槐秋正苍。谁道子云甘寂寞，汉庭还拟献长杨。山中习静意何如，懒散从人问卜居。喜有书灯分四壁，不妨文史足三馀。剑光夜静寒牛斗，瑶草春深辨鲁鱼。方朔陆沉缘底癖，逢人应著答宾书。"}