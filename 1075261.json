{"id":"1075261","title":"次韵黄子才冬至日醉卧王丞家梦还家如平时","dynasty":"宋","author":"周紫芝","text":"黄郎本天才，骥足尚少屈。平生嗜烟霞，投老成痼疾。乞食方叩门，携幼未入室。何为作斯游，瘦马醉自兀。朝饥乃见驱，妙思何由逸。诵君思归吟，感我羁旅日。道涂颇风埃，岁月苦飘忽。尚须营一饱，不愁屈两膝。可怜蓬阁姿，未珥螭头笔。丞哉苦风流，威令宽且栗。悬知千里驹，肯为牢之出。胡为倚寒窗，清梦恍若失。但愁一线红，又过白驹隙。妇眉谁与画，旅发归亦栉。咿嘤儿女欢，馀事听造物。"}