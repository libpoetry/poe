{"id":"1095820","title":"水月庵","dynasty":"宋","author":"释居简","text":"心蟾光朣朣，性静湍不起。悠哉小天地，万化渺无蒂。清苕半洚水月庵，碧蟾夜夜先清涵。曩曾借榻坐凉树，细数秋毫窥夜潭。犹来清圆捉不得，何地容兹老豪逸。脩名与月俱不死，衮衮东流几时息。乡来万州赋此诗，寥寥百岁无此奇。诗在天西锦官寺，珠璧照人觉形秽。"}