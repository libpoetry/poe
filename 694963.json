{"id":"694963","title":"感遇三首","dynasty":"明","author":"庞尚鹏","text":"朝看一片云，暮作千山雪。天上明月光，何须论圆缺。时事日纷纷，谁巧复谁拙。利害不同心，对面皆胡越。种树沧江边，人在江头住。绿树已成林，幽人在何处。高枝挂藤萝，四时惊风雨。谁问种树人，空见江边树。昔日姑苏台，终朝麋鹿游。五丁苦其力，何曾得金牛。夷齐与景公，同尽北山丘。浊醪与粗饭，一饱吾何求。"}