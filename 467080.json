{"id":"467080","title":"读史四首","dynasty":"当代","author":"陈永正","text":"毅魄排云叫帝阍，弥天心事托幽兰。谁怜屈子哀民意，并与申韩一例看。自古驱民亦自驱，铸成刑鼎意何如。谁人为谢商公子，民尽无言国已墟。独溯回潮肯问津，寂寥门巷渐车尘。先生合是真儒者，不剧狂秦但美新。秦淮舞榭有遗风，杨白花飞水自红。六逆不除淫破义，千秋独憾柳河东。"}