{"id":"911282","title":"三月四日游大云寺分韵得三字佛龛多题名韦独抗段文昌李景让郑愚四人者可考王文穆吕正闵治平嘉祐间过此亦有笔迹因以诗记","dynasty":"宋","author":"李薰","text":"野寺依绝壁，化身满诸龛。后前莽难测，千亿纷相参。妙斲谢斤斧，高楼轶烟岚。旁行栗危栈，俯瞰惊深潭。岁月浸荒老，苔藓争封函。亦有好事者，增饬施朱蓝。经营定自图，谍雅奚未暗。款识或可辨，上下试与探。远徵固寂寞，近取才二三。开元韦庶子，剖符剑之南。咄嗟檀施开，至今为美谈。墨卿少羁窭，节旄晚毵毵。乐和盛家法，国垢犹包含。郑氏虽世儒，蛮祸竟莫戡。旧相粤冀级，经从各停骖。翰林宠则多，御史德岂惭。数公方盛壮，厥声实吁覃。纷华竟安在，人寿无彭聃。彼石尚云朽，吾生谅何堪。华前一笑粲，现此优波昙。稽首识归处，径欲投佩簪。蠢蠢谁汝缚，窃食如春蚕。祓除偶辰巳，风景清且酣。相引著胜地，佛日况可贪。敢誇一醉富，庶解忧心惔。因歌以记之，放笔书僧庵。"}