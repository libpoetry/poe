{"id":"748990","title":"兵车行 其二","dynasty":"清","author":"王汝骐","text":"驱黄犊，驱黄犊，黄犊牵车汗流腹。车中列列森刀枪，健儿畏死心怏怏。乡村已虚耗，频年苦徵调。羽书忽到县令忙，官吏索车虎狼暴。前驱出境后队迎，数十万钱送一程。大车折轮牸牛死，车长被挞空哀鸣。里正敛钱到乡曲，乡民无钱卖其屋。租庸事重衣食轻，补疮剜却心头肉。"}