{"id":"541324","title":"奉送吴郡黄公参政云南二十韵","dynasty":"明","author":"叶春及","text":"文学三吴彦，都俞四岳臣。得师联偃室，谒帝契虞邻。起草挥彤管，含香入紫宸。汉宫悬日月，燕谷变阳春。树引双轓出，符分百粤新。罗浮斋舍里，沧海驿楼滨。虎渡洪河岁，珠还合浦辰。牂江来万里，宪府据要津。使节东西重，仁恩雨露匀。氛销铜柱肃，诏下玉阶频。岂为昆明战，翻勤社稷身。碧鸡聊按辔，丹凤待持钧。泽忆莘耕老，霖思版筑人。九重资密勿，四海尽调均。交合夔龙会，才疏鹿豕亲。孙阳怜騕袅，鲁史感麒麟。高谊鱼投水，情深蚁泛醇。鹤峰閒白昼，鹏路羡青旻。去去云泥隔，栖栖洞壑贫。如蒙幽侧问，莫道有垂纶。"}