{"id":"1079931","title":"离洪州渡西江至翠微寺紫清宫","dynasty":"宋","author":"吕本中","text":"平明渡西江，西山正崔嵬。中流欲浪作，细雨随风回。促棹赴前浦，颇为风雨催。寒沙引细路，人家山半隈。密雨荫脩竹，久旱无莓苔。晚入翠微寺，诸峰环抱来。其西洪崖居，百代所仰怀。何年蛟龙怒，更击深山开。悬瀑泻洪井，喷噫藏风雷。客行少休息，暂此得徘徊。城中二三老，咫尺不得陪。岂无陵风翰，邀致山中台。涧水清且寒，可以当馀杯。独来不敢久，恐为神物猜。"}