{"id":"1074679","title":"双鹄飞行","dynasty":"宋","author":"周紫芝","text":"忆昔江乡遭乱离，两翁避地双鹄飞。一鹄南翔一鹄北，北鹄堕地南鹄栖。天长地远去不返，巢倾卵覆令人悲。去年贼兵初聚党，今岁王师方解围。舂陵万户才有几，骆谷一家空独归。归寻故里不知处，白骨支撑满涂路。城西有屋无人居，城东有地无屋庐。仿佛相从旧游处，泪栖双睫还欷歔。"}