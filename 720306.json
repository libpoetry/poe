{"id":"720306","title":"赠莫十三","dynasty":"明末清初","author":"恽格","text":"君家西湖滨，厌看湖上山。身依海鸥宿，心与天云闲。口吟《五噫》西出关，脱帽自挂苍梧间。偶然登燕台，洗足御沟水。缊袍蒙茸一草履，金貂紫骝君勿喜。倒诵虫书三万言，侏亻禽笑掷番王玺。重译曾惊外国使，诸侯尽倒兰台履。既铩上林羽，又转桑乾路。囊破惟留五岳云，鹤飞还想三珠树。满腹皆象纬，缠衣悉烟雾。握尺量舜管，执杓考天步。流霞未肯酌，熊蹯亦不茹。聊将槲叶补秋云，栉?横空万山去。"}