{"id":"699082","title":"夏日园居和兴公韵","dynasty":"明","author":"徐熥","text":"荒园四面绿阴齐，菜甲纵横剩几畦。络架瓜藤青不断，亚檐柽叶翠难低。石堪清听敲灵壁，茶可消烦煮建溪。坐对博山香渐灭，数声归鸟过窗西。一条邛杖绕疏篱，正是閒行得句时。缚帚竹寻将槁叶，插瓶花爱半开枝。多情乳燕梁间垒，无意蜘蛛屋角丝。树影临窗遮欲尽，昼长真与睡相宜。"}