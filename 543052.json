{"id":"543052","title":"东飞伯劳歌","dynasty":"明","author":"胡应麟","text":"西飞者燕东伯劳，华堂锦帐生蓬蒿。少年儿郎轻薄子，弃捐比翼如鸿毛。咫尺天孙与河鼓，岁岁年年隔银浦。一朝乌鹊来填桥，犹得相逢话辛苦。脂车秣马夜不停，漂流南北如浮萍。当时离别勿复道，悲风冉冉来长檠。机上双鸾手中线，宛转流黄涕沾面。铅华落尽君不见，东飞伯劳西飞燕。"}