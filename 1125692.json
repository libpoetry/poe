{"id":"1125692","title":"春晴二首","dynasty":"宋","author":"郭印","text":"春工又是一番新，满目韶光欲醉人。风唤鸣禽争暖日，雨粘飞絮著香尘。老来情绪元知别，酒后形神始觉亲。独向小斋书咄咄，无端燕子往来频。二月垂杨长绿柯，渔村春坞景融和。沙边细浪摇芳藻，水上红云映绿波。风袅钓丝时荡漾，日移花影更婆娑。径须展此连鳌手，且向樽前醉倒歌。"}