{"id":"1061037","title":"赋王立之家四梅","dynasty":"宋","author":"饶节","text":"化工辔六龙，风雷共推轨。谈笑却冰雪，咄嗟办桃李。纷纷西园英，转眄即填委。独馀四种梅，冰玉自标致。岂争滕薛长，未与管晏比。微风挽寒条，草木竞披靡。蜡梅异天质，芳香辈兰芷。多叶美无度，胜韵洗贪鄙。红梅拂晓妆，深浅自有体。单白亦闲淡，冷艳照流水。初如王谢郎，雍容各簪履。出处岂皆同，一一竟可喜。此花固不凡，俗眼自多眯。栽培或一遇，得此辄遗彼。君家独兼有，班压万红紫。况当顿有前，朝暾媚窗几。我无笔五色，为此了众美。安得九转丹，暂起来阳史。"}