{"id":"944213","title":"赠王仲和架阁","dynasty":"宋","author":"陈造","text":"朱楼窗霏杨柳烟，楼中香雾浮龙涎。眩旋客眼锦绣筵，闹花打围妖且妍。小蓓稚萼红玉鲜，酒行急管杂繁弦。羯鼓催开袅风莲，横笛未放蛟鼍眠。老子判醉忘华颠，归去就枕疑针毡。但有梦语追游仙，芳讯忽听青翼传。翠鸾彩云欻漂翩，缥缈三十六洞天。水佩风裳若个边，重来朱楼柳吹绵。楼中主人卓诗肩，瀹处士茗安僧禅。兀坐向我俱可怜，君才时彦孰后先。宦路已著祖生鞭，富贵取携固有然。列屋指见罗婵娟，老子贤否真天渊。蕙兰香中锦瑟前，觞咏或可君周旋。"}