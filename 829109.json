{"id":"829109","title":"读杜工部集有感五首","dynasty":"清末近现代初","author":"吴妍因","text":"仆仆奔逃半九州，劳劳歌哭老孤舟。潇湘空欲乘桴去，溟海何曾拄杖游。戎马中原同陨涕，干戈异域独罹忧。若教浪迹公如我，苦语惊人岂便休。移官拾橡哀同谷，入蜀听猿拜杜鹃。间道得归司隶帐，无家犹有孝廉船。江山吾土能终老，辞赋他年得盛传。何似海天兵甲满，不才亡命独淹然。怅望苍梧几度年，可堪青草五湖天。犹挥屈贾伤时泪，不废风骚薄雅篇。饥死翻诬方朔饱，全窥始觉谪仙偏。乱离细读心尤惬，绝岛含咀惟此编。小吏面摇求食尾，富儿门暴报恩鳃。妄传白酒戕诗圣，几见黄金铸赋才。身后偏多风雅附，樯边惟是饿乌来。可怜南海珊瑚树，的的殷红向日开。微之铭墓论文序，介甫推心赞像诗。俨尔一呼公欲出，肃然再拜我无辞。白头皂帽鱼龙夜，碧海青天涕泪时。公境我更言我吐，磬囊末路复谁知。"}