{"id":"935225","title":"忆昔","dynasty":"宋","author":"陆游","text":"忆昔绍兴中，束带陪众彦。沐浴雨露私，草木尽葱茜。一朝穷达异，相遇忘庆唁。远官楚蜀间，寂寞返乡县。于时同舍郎，贵者至鼎铉。数奇益自屏，短褐失贫贱。俯仰五十载，未愧金百鍊。忍饥菰芦间，生理仅如线。穷交谁耐久，晨暮一破砚。啸歌枫林下，万事付露电。惟有孤舟兴，所至多胜践。衡茅无定止，何处非邮传。炊烟起沙际，跳鱼裂波面。呕哑纬车鸣，隐翳渔火见。箫鼓乐水神，钟梵闹竹院。我诗虽日衰，得句尚悲健。巍巍阙里门，未尝弃狂狷。放浪终馀年，造物不汝谴。"}