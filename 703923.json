{"id":"703923","title":"闻辽事有感","dynasty":"明","author":"韩日缵","text":"飞檄才徵土汉兵，旌旗又换贰师营。但惊庙算从天下，便道妖氛不日平。推毂已承专节镇，借筹何事问书生。探骑昨夜边城到，烽火河东寇未轻。惨惨黄尘白日昏，铁衣掩泪出关门。枯燐未断清闺梦，残垒重招紫塞魂。输挽海滨那可问，驿骚闾井不堪论。徒倾左藏年年匮，阅实空嗟尺籍存。谩书缘底到中华，金白旋俘气转誇。堪怪九关屯虎旅，不闻一剑靖龙沙。颓垣故垒传宵柝，枯草残烟起暮笳。塞外受降城未筑，招降空报几千家。先帝恩深一死轻，将军怒发请长缨。朝餐直待□儿灭，夕枕须惊圣主明。塞雨如闻声哽咽，夷氛莫使势纵横。拟城抚顺今曾否，胡马骄嘶春草生。"}