{"id":"1042883","title":"次韵穆父送仲至使北","dynasty":"宋","author":"刘攽","text":"结束大使车，张旃理轻策。八荒已信浮，万里无直责。由来昆弟欢，庸非一日积。冠带引弓民，长城限疆埸。边人安昼眠，老不逢斗格。将帅剽甲兵，褒衣垂韨縌。金缯出王府，百万载书籍。候馆如鱼鳞，相望交国客。外门名家驹，长大俨且硕。诵诗三百篇，岂减崔亭伯。斯焉思无邪，群书矧探赜。指掌幽冀州，左右皆阡陌。皇华一何远，区脱为我役。前驱弩在覢，郊候抹红额。天声畅无外，不必关塞斥。但看书同文，依然具点画。夷羞珍湩酪，胡舞喧匏革。猎围得狐兔，割鲜亦奚择。儒生自古贵，忠信行蛮貊。虽令博望侯，何敢轻逢掖。"}