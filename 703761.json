{"id":"703761","title":"长歌行二首","dynasty":"明","author":"释函是","text":"寒日照旸谷，渐中光乃舒。光舒寒色敛，万物承欢娱。日入松景促，猋风集吾庐。气序有变化，此理无同殊。鄙夫鲜克终，贤士慎厥初。心节不可渝，宠眷从戚疏。所矢定夙昔，生死安须臾。周公感风雷，岂在蔡叔诛。孺子终不悟，金縢胡为乎。忠佞为自知，讵更问荣枯。荣枯自天泽，消息还江湖。明昧任宵旦，寒煦观乘除。身名付天下，吾心安可诬。虑远百年短，情捐一夕长。忧时问牛喘，遗身调象狂。彼此不相知，论绪若参商。但观三春泽，转盼成秋霜。时雨不终宵，驱云乘朝阳。天既不可测，人亦何能量。先主称仁后，顾托誓不忘。恢土限益州，竟以危刘璋。宁我负天下，孟德真豺狼。忍心杀文举，厚遇关云长。慈暴出入机，善恶岂有常。利欲从中来，一滴溃川坊。事理谁合离，寤寐各弛张。形神互主宾，断续趋彭殇。茫茫世上人，买药诬韩康。"}