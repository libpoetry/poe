{"id":"683954","title":"春旱三章","dynasty":"明","author":"王世贞","text":"皇天无颇泽，物运乃自乖。柔木恋焦原，不肯展青荑。赤日从东起，亢风复西来。虽有肤寸阴，临合倏已离。安得起骄龙，为我鞭疾雷。恻彼丘中叟，负耒拟何之。玄冬饶奇冽，霜霰无停飘。墐户歌春德，冀以惠来苗。女魃乘䖺䗤，末涂竟流焦。阴阳无赢胜，贵在得所调。燮理岂在隅，咎衅内惭招。亮深为牺念，敢以一身要。孑孑数馀黎，辽辽殊未央。银镂穷天府，技击歼朱方。比井稀宿籍，在公乏栖粮。使者东西来，玺书正相望。轮蹄金纠错，鞭笞血纵横。侧窥骄阳意，毋乃帝未详。矫首盻穹苍，沈深竟难量。"}