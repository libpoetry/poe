{"id":"856359","title":"信阳和同官喜雨韵","dynasty":"宋","author":"王之道","text":"欲识农夫田作苦，久雨祷晴晴祷雨。祷晴得雨雨得晴，此患到今传自古。苾芬非是萧兰馨，诚心一发通三灵。文昌俗吏亦何者，乃能致雨兴雷霆。尔来旱气爞爞热，夜望天涯电光掣。原田嘉谷半焦黄，何独枯鱼濡涸辙。忽然一雨洗瘴昏，珠玉无边难价论。坐令愁叹变欢抃，千岩万壑江流奔。从今不厌商羊舞，十日一犁均下土。漏邦寒俭酒味醨，且硙新茶其分乳。庭前花草还青葱，想见黍稌纷芃芃。吾君早晚复疆宇，屡丰将见追元丰。天人大抵常相即，人若必天天可必。愿修人事格天心，天若不从非所恤。泰亨自复先朋来，时通端不忧尘埃。新诗要非所宜辱，敢以木李酬琼瑰。六年无蓄号不足，菜色定应缘半菽。要令汸暴似海岳，岂但河沙论秉斛。炎天赫日当流金，去国多年思转深。只今淮北望霓切，须烦伊傅资商霖。"}