{"id":"1141669","title":"浴蚕沙溪水一首为上饶陈烈妇作","dynasty":"宋末元初","author":"戴表元","text":"浴蚕沙溪水，采桑玉山巅。丝成白棱棱，胶作烈妇弦。烈妇何所言，弦中意缠绵。一说鸾影孤，二诉雏巢穿。巢穿尚可葺，影孤恨终天。有食不自肥，众禽仰喉咽。真宰悯其疲，劳役尽弛蠲。及今雏长成，雏群亦蹁跹。朝阳照岩林，枯槁生光妍。黄檗谁谓苦，铁石谁谓坚。请君屏俗耳，听我沙溪篇。"}