{"id":"1137372","title":"题江贯道百牛图","dynasty":"宋末元初","author":"汤炳龙","text":"我本山阳田舍叟，家有淮南数千亩。江南倦客老不归，此田多为势家有。犹记少年学牧时，去时日出归日西。我生衣食仰此辈，爱之过于百里奚。祗今辛苦耕砚席，无处卖文长绝食。卷中邂逅黑牡丹，相逢喜是曾相识。负郭无须二顷田，一双栗角能几钱。数口之家便可饱，要如此图知何年。平生富贵非所愿，城府近来尤可厌。何时倒乘牛背眠东风，胜如仰看宣明面。"}