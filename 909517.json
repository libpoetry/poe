{"id":"909517","title":"水龙吟 其一 癸丑二月襄阳得捷，和刘制参韵","dynasty":"宋","author":"李曾伯","text":"黄旗吉语飞来，胡儿已落将军手。吾皇神武，一新城郭，断谟天授。铁骑才临，雕戈竞逐，击蛇先首。快风驱雨洗，江空谷静，淮淝上、似之否。此事老臣何有。想捷传、延英方昼。玉颜应笑，金瓯堪保，贺声交口。吾责免夫，吾归可矣，萧然一叟。把功名，分付诸公，聊自尝酒盈斗。"}