{"id":"591572","title":"送吴而待守归州","dynasty":"明","author":"欧大任","text":"汉室分符属俊良，喜君得郡古丹阳。去时佩印辞京邸，到日题诗出射堂。大别东连荒梦泽，潜江南下乱潇湘。三休竟望荆台远，九辨空思汨水长。熊绎旧邦留荜辂，灵均遗庙洁椒浆。竹枝渐习巴渝曲，月峡遥归蜀客航。几处种山还采蜡，何人驻马问耕桑。拔河应笑祈农异，竞渡堪怜习俗狂。百里芜城夔子国，千家菰米楚人乡。讼庭山鸟时时下，燕寝江蓠冉冉香。露冕褰帷真此地，浮云征雁自殊方。吴公治行推高第，禁掖行瞻日月光。"}