{"id":"870030","title":"和梅圣俞咏昌言五物 淡树石屏","dynasty":"宋","author":"司马光","text":"昔行巩洛间，马瘦天复阴。寒烟淡不收，一拂横长林。当时无画工，负此清赏心。今朝石上迹，历历皆可寻。轻素已纷泊，老干仍萧森。坐令高兴还，野气生衣襟。丹青不耐久，风日易消侵。何如造化真，更彼岁月深。昌言家素贫，购此糜百金。请镌好事名，千古无消沈。"}