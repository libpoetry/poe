{"id":"677770","title":"题参议李子华林泉书屋","dynasty":"明","author":"王褒","text":"开轩睇幽䆳，散帙当清漪。爱以君子屋，重此林泉姿。空翠散瑶席，轻流度华池。牙签插高阁，万卷光陆离。逍遥弦颂暇，鱼鸟忻相随。俗虑澹若忘，谈笑无厌时。早逢雍熙治，文雅久见推。歘起掌帝制，两籓赖纲维。济济夔龙侣，接武赤玉墀。东观多群籍，西清骋雄词。瑩如玉壶冰，灿若琼树枝。苕溪增秀色，天目含清辉。黎庶待拊字，丘园宁暌违。寄声考槃涧，白首以为期。"}