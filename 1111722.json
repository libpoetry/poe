{"id":"1111722","title":"余既和乐天诗而喜于年及之心犹不能自已又复再和八首","dynasty":"宋","author":"吴芾","text":"坐阅流年已七旬，从前忧道不忧贫。肯教世指为痴汉，只愿乡称作善人。老去固应忘物我，归来岂是负君亲。尝闻知进须知退，庶得终全不辱身。乞得行年到七旬，归田不问富和贫。初非洁己为高士，但欲颐心如古人。每对青山常意适，才逢白叟便情亲。静中百念俱灰灭，识破浮生梦幻身。封章上达已经旬，所乞原非为贱贫。七秩自知非久客，一心只欲作闲人。虽惭绿鬓朱颜改，却喜清泉白石亲。荣辱是非都不问，尊前且乐自由身。先子春秋仅八旬，一生多难只安贫。岂期有子登清禁，亦复如今作老人。共羡浮荣光故里，自惭实德忝吾亲。从前万事皆踰分，只合归休保此身。新岁妻孥庆七旬，遍赒邻里及孤贫。高年满座有醉客，丐者塞涂无馁人。平日要同人喜乐，此时宁间物疏亲。馀生自度浑能几，讵可徒劳负此身。故园春到已三旬，满目繁华未觉贫。年老得逢无事日，心闲不类有官人。戴花休管头无那，酌酒何妨手自亲。七十人生从古少，安知来岁有吾身。忆在霜台未六旬，尝陈仕宦纵家贫。岂容七十不纳禄，却为斗升犹牧人。年齿幸吾今已及，官曹从此不应亲。愿天许遂终焉志，养此疏慵老大身。一年三百有馀旬，举世栖栖苦迫贫。得享安宁七十岁，已胜衰谢万千人。好官纵使登三事，荣养何由及二亲。争似山间林下坐，无忧无毁足全身。"}