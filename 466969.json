{"id":"466969","title":"冬夜独坐十叠韵","dynasty":"当代","author":"陈仁德","text":"萤屏黯淡不成欢，粉壁昏灯夜已阑。欲住长安愁米贵，虚抛壮岁总心酸。年光容易催人老，尘世依然行路难。坐到三更无个事，隔窗斗觉朔风寒。亦曾离合亦悲欢，如此生涯意已阑。冬夜从来归冷落，文人到底是穷酸。成仙鸡犬升天易，入辙鱼龙下海难。广厦长裘虚幻耳，短窗禁得北风寒。老去长怀旧日欢，新诗改罢已更阑。昏灯照眼真如梦，浊酒盈樽略带酸。每望河山生感慨，早从风雨识艰难。笑看朔气漫天起，且伴松梅共岁寒。赓韵纷纷自可欢，诗成哪管夜将阑。长留笔底童心在，何必灯前老泪酸。身外功名抛去易，人间恩怨过来难。宵深移座重开盏，拥鼻微吟觉酒寒。狂吟且尽此时欢，况复茫茫岁已阑。独我登楼看月出，由他止渴说梅酸。九州一统高歌易，万马齐喑下笔难。冬去春来机又伏，丹心如火可驱寒。诗传海内一时欢，再再赓酬意未阑。快语能令肝胆热，陈言只合齿牙酸。置身蟹阵横行易，混迹鸡群独立难。昨夜忽谈民主事，丝丝暖意破奇寒。也曾梦里偶贪欢，日月匆匆意渐阑。颇讶民情都是怨，每听官话总嫌酸。杜陵茅屋悲歌易，屈子怀沙独醒难。岁暮哪堪风雪急，无言坐对一灯寒。歌管楼台一晌欢，灯残风静夜将阑。或疑公仆花心动，怕惹佳人醋意酸。往昔高谈廉政易，此时婉拒盛情难。宜乎醉眼看红粉，恍若婵娟在广寒。阅尽繁华却寡欢，霓虹一片市声阑。独怜霜鬓豪情减，深恐头巾腐气酸。门下冯驩弹铗易，阶前李白识荆难。倚窗我自沉吟久，点点星光夜色寒。诗成聊搏片时欢，犹恐江郎意气阑。独坐始知中夜冷，孤吟转觉北风酸。谁能宇内垂千古，自向人间历万难。此际神驰天地外，窗前露滴五更寒。"}