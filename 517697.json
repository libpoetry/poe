{"id":"517697","title":"寄题张真人耆山精舍","dynasty":"明","author":"王称","text":"旭日初霞晃翠屏，琅玕芝草近珠庭。玉箫吹彻鸾初下，丹液凝成鼎自扃。海阔传缄曾命鹤，夜深飞佩欲骑星。洞中石瀡移仙乳，云际松根长茯苓。象■朱幡朝太乙，宝函金诀授玄经。凡情久断悬应解，尘劫都忘虑已冥。却笑蜉蝣同草露，也应岁月羡椿龄。何由共把浮丘袂，指点三山掌上青。"}