{"id":"807758","title":"沁园春  咏雪狮","dynasty":"清","author":"陈维崧","text":"此物何来，猛气咆哮，砍头陷胸。见吞刀吐火，一般舑舕，镂冰筑玉，百种玲珑。万事东流，一身西极，只手曾批上圈熊。真无敌，算凉州假面，难与争功。沧州城外呼风。又戚畹狮儿卧草中。怪霜缠铁兽，汝偏夭矫，汁镕狞凤，尔独从容。顷刻天晴，须臾雪霁，赢得群儿拍手同。哑然笑，叹原来刻鹄，讵是真龙。"}