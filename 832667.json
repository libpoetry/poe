{"id":"832667","title":"六幺令 清明龙华寺薄游","dynasty":"清末民国初","author":"朱祖谋","text":"纸鸢风过，扶路饧箫热。江桥酒旗青处，草色裙腰接。扑水红英万点，过眼芳菲节。数声新鴂。秋千索外，唤起春人试罗屧。不信玄都梦里，历尽华发劫。百尺无主香台，断续残钟咽。鸡酒招魂几许，钱纸灰成蝶。照人啼靥。端端正正，却是桃花旧时月。"}