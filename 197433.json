{"id":"197433","title":"送黄莘任道赴扬州主学","dynasty":"宋代","author":"王令","text":"子之来兮东之舟，暮不至兮谁牵以留。子之去兮西之马，朝何亟兮不秣而驾。驾胡适兮徂扬，扬之郊兮泮之央。泮之冰兮春之水，泮之莪兮芽茁於涘。泮之鹭兮洁白以止，泮之土兮除扫不滓。泮之人兮立以望子，久不可待兮足并以跂。子未至兮谓奚，子之至兮何以慰之。招其来而挽其去，纳以宽而不严以恕。增其长而救厥玷失，培其根而使华以实。泮之人兮子喜，子先何适兮不夙吾治。"}