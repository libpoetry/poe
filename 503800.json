{"id":"503800","title":"婺妇词","dynasty":"明","author":"郭奎","text":"东家妇，西家泣，东边浮云西边日。年芳良在兹，朱颜如舜华。城头月出夜将半，玉阶金井啼寒鸦。忆昔未嫁初，娇笑父母侧。郎骑竹马妾倚床，手折樱桃共郎剧。同居乡里两无猜，长大亦得为家室。自从结发能几时，风尘四起遭离别。良人执戟好戎马，出门屡致殷勤词。一朝富贵从所欲，黄金满籯珠满斛。孤人之子寡人妻，积恶既盈祸亦速。美人如花歌未央，中庭日落悲且伤。报仇壮士在咫尺，十年兵散空彷徨。空彷徨，不能已，顾妾哀啼泪如洗。阿姬宠妓随乱兵，泥污残尸孰敢视。空遗贱妾与小姑，东家流落西家居。五更泣罢向姑学，愿姑无如妾命薄。"}