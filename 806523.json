{"id":"806523","title":"解连环三首 其三","dynasty":"清","author":"蒋士铨","text":"江流日夜。问六朝人物，尔何为者。三百年、龙战元黄，但歌舞荒淫，风流儒雅。醉梦兴忘，又节次、欺人孤寡。放千寻铁锁，一片降帆，妆点图画。几处杀人盈野，算偏安才过，几王几霸。说天堑、虎踞龙蟠，被风月莺花，几番误也。眼底苍茫，剩燕燕，于飞上下。诉当年、故国山围，空城潮打。"}