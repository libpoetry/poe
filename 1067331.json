{"id":"1067331","title":"分韵招无逸兄得益字","dynasty":"宋","author":"谢薖","text":"长怀乌衣游，亲姓何戚戚。吾曹乃其后，何不迨往迹。向来鸿雁影，旷若参辰隔。沉思不可见，伫立久悽恻。去年霜霰中，送别衢路侧。今年冬风至，犹未见颜色。念我如楚囚，欲往终未得。倘能为我来，不远道里百。要观衡茅下，有此座上客。新酿秋已熟，老菊寒尚拆。弥年心拂郁，可以一笑释。仍当戒后乘，联翩载三益。"}