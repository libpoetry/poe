{"id":"1142302","title":"和马侯游何山","dynasty":"宋末元初","author":"牟巘","text":"自还吴兴居，头童而齿豁。信意时出教，所览深以廓。何山在何许，细路穿木末。跻攀不惮劳，历历见郛郭。晴岚堆紫翠，正在吾屋角。世事苦坌并，我但专一壑。嗟彼竞利者，为计自各各。缅怀安定公，雅合居台阁。平生惟自道，未有轻造脚。朅从海陵来，姑苏亦暂泊。湖学得公重，学子有攸托。南园庆历间，六老曾会酌。当年马太守，高谊谁能若。直卿为之记，文字诚磊落。厥今同姓侯，胸次有活著。长篇俄写就，传写腕欲脱。昨闻上湖坟，寒色正错莫。樵木不为禁，宰树叹濯濯。新祠已卜龟，华表伫立鹤。神游倘来下，旷达离尘缚。"}