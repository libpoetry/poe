{"id":"1105513","title":"万府君挽词","dynasty":"宋","author":"王十朋","text":"前辈风流久，之人尚典刑。抱才虽汩没，种德自芬馨。养浩眠龙穴，流光属鲤庭。乡评推燕窦，所欠独年龄。太学称多士，奇儿占上游。贤书连得隽，舍选复居优。善教由狐突，兴家出万脩。板舆游未遂，风树已萧飕。屈指吾乡党，如公今几何。门犹毕万大，男类陆终多。壮志埋蒿里，幽光发薤歌。河梁嗟未就，遗恨满沧波。"}