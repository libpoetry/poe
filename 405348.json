{"id":"405348","title":"前调二首","dynasty":"近现代末当代初","author":"顾学颉","text":"目断飞红心乍许。纵是无言，默默魂萦住。纤手弄书寒意聚。欲休怕把回文误。何计凭传弦上语。闷倚栏杆，独向郊原去。喜得衷怀恣意吐。洛妃惊遇翩翩处。我是隔河银汉女。拣尽瑶宫，暂向人间住。羞说文章何去取。低头细问来时侣。昨日双鱼传极浦。憔悴伊人，来往无凭据。千里飘蓬难自主。斜阳冉冉徒延伫。"}