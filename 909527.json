{"id":"909527","title":"水龙吟 其十一 和丰宪题林路铃梅轴韵","dynasty":"宋","author":"李曾伯","text":"小窗香雾笼葱，砚寒金井频呵冻。老坡仙去，新声犹寄，绿毛么凤。瘦脸盈盈，不禁僝僽，雪浓霜重。赖墨池佳致，草成玄白，聊以此、当清供。长记月明曾共。捻虬髯、几番孤耸。春风一点，著公翠袖，撩人清梦。逋尔何如，西湖惯见，影斜芗动。要岁寒得友，岂容无竹，倩谁添种。"}