{"id":"562304","title":"书事二十韵","dynasty":"明","author":"贝琼","text":"父老歌延祐，君臣忆至元。清光回日月，喜气入乾坤。不意经沦丧，相图事并吞。橐驼空大漠，骐骥死中原。浪信传三捷，深忧病七奔。关中防豕哭，河内且蜂屯。流血今千里，伤心远五门。羽衣悲弟子，宝玦泣王孙。管葛真难致，孙吴莫易论。如何轻大业，俱是窃殊恩。近报中台坼，遥瞻北极尊。狐狸号白昼，魑魅啸黄昏。贡赋时时急，征徭处处繁。故园荒草径，何处觅桃源。野外朱旗闪，城头画角喧。飘零从老去，局促偶生存。醉忆刘琨舞，狂兴阮籍言。登临空洒泪，去住总销魂。水国秋鸿落，霜林夜鹊翻。相知共南北，不得问寒温。"}