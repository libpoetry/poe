{"id":"814842","title":"上年九日姚子芗招饮犬河月夜舟行六首","dynasty":"清","author":"金锷","text":"上下天光入望宽，秋宵明月正高寒。尽教九曲波无际，化作琉璃一色看。挂帆今夜好风多，莫问云涛几曲过。鸡犬不闻烟树远，却疑船已近银河。玉宇真无纤翳蒙，芙蓉一朵掷晴空。珠宫贝阙知何处，都在蟾光照耀中。几尺云罗映水遥，金枝闪处翠旗飘。若非月殿开青锁，定是星軿下降霄。两岸高峰忽送青，风涛喧耳几曾停。大罗天上霓裳曲，知有仙人记共听。上界分明见斗台，中流隐约过渐台。不妨便作乘槎看，此水原从天上来。"}