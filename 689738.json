{"id":"689738","title":"追和杨仲弘饶州东湖四景诗上本斋王参政","dynasty":"明","author":"张以宁","text":"梅花吹暖透重闉，紫马朝遨湖上春。岚影尽兼云影湿，涨痕犹带雪痕新。高人下榻来江表，神女鸣珰过汉滨。为问棠阴今盛否，君侯遗爱在番民。番君国里水云多，雨歇黄梅涨碧波。锦缆惊鸥穿弱柳，银盘簇鲙裹新荷。佳人狎坐传觞令，上客豪吟相棹歌。小范风流今有继，新诗乐石待重磨。使君晓命木兰舟，霁雨湖光碧玉秋。乐妓并歌翻小海，诗仙同载上瀛洲。莼香白露尝初荐，稻熟黄云看早收。安得如公百元结，狂澜今为障东流。龙堂贝阙水仙家，夜色清寒晓转加。淰淰冻云低草树，娟娟晴雪照梅花。旧盟沤鸟依轻桨，新钓鳊鱼出古槎。玉署词人传好句，绝胜图与凤池誇。"}