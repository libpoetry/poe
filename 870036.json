{"id":"870036","title":"和利州鲜于转运公居八咏 山斋","dynasty":"宋","author":"司马光","text":"幽蹊入桃李，危栈蟠林麓。行行忽虚敞，高斋出山腹。园圃近指掌，郊郭纷盈目。春老酴醾香，夏浅筼筜绿。条横喜罥衣，笋迸乍穿屋。秋江澄可卷，冬岭翠如扑。烟间渔艇小，塞外村居独。烧转望畬田，响答聆伐木。惊麇挺走险，鸣禽嘤出谷。物华时变更，兴趣日相续。谁知使者尊，常著野人服。肯以驷马荣，区区诧乡族。"}