{"id":"1111450","title":"有感六首","dynasty":"宋","author":"严羽","text":"误喜残胡灭，那知患更长。黄云新战路，白骨旧沙场。巴蜀连年哭，江淮几郡疮。襄阳根本地，回首一悲伤。哀痛天灾日，丝纶罪己深。王师曾北伐，胡马尚南侵。谋国知谁计，和亲岂圣心。愿闻修实德，听纳谏臣箴。闻道单于使，年来入国频。圣朝思息战，异域请和亲。今日唐虞际，群公社稷臣。不妨盟墨诈，须戒覆车新。灾异时时见，群情恐惧中。修攘今日急，反侧向来同。社稷堪多难，安危系数公。残生江海去，老作一渔翁。陛下春秋盛，谦卑每责躬。得无劳圣虑，犹未定储宫。付托关神器，乾坤在至公。早闻宣诏册，欢喜万方同。传闻降北将，犹未悔狂图。忍召豺狼入，甘先矢石驱。圣朝何负汝，天意属亡胡。试看山东寇，如今更有无。"}