{"id":"829725","title":"寄韬庵","dynasty":"清末近现代初","author":"郑孝胥","text":"年年必出关，耄期见筋力。诸夏如相谅，岂亦好懿德。太公归乎来，避纣岂长策。天下之大老，举世当矜式。以诗收人心，斯文有正色。神州论渐改，丕变未可测。一朝获顿悟，相率销锋镝。重华生诸冯，得意行中国。敢言时无人，救世待深识。韬庵八十七，天意使久留。自有高世名，群雄资怀柔。群雄各垂老，民劳可小休。苟为功名计，纷争欲何求。何时一杯酒，解兵泯恩雠。同心扶日月，王道兴神州。老夫必退让，放之出一头。以齐犹反手，诸贤有意不？顺逆与难易，借箸聊前筹。"}