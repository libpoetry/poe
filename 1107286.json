{"id":"1107286","title":"利州漕宇八景 会景亭","dynasty":"宋","author":"冯山","text":"天下台府胜，益昌囿佳山。使者高世才，秀隐林樾间。仰山复仰人，昔旅无由攀。辟书就始志，来若游子还。史公实宾从，与脱簿领艰。会景驾峰出，碧玉森周环。栋梁宿云雾，栏槛平江关。杖屦从公游，萧散万虑閒。酒随至乐尽，诗到无疵删。经年若朝夕，语去涕欲潸。属余省亲闱，看公趣天颜。此会不可再，鸿鹄方高翾。八咏风迹存，二江声潺潺。燕嬉各异处，君子时以居。虚堂背治开，面直东南隅。林峦照几席，花木纷庭除。委蛇外不烦，浩荡中有馀。雄雄台府间，寂若山中庐。美景开宴觞，清谈会宾裾。孰穷吏隐趣，但见民情舒。鄙夫不知要，仆仆困簿书。幽轩处清奥，前有双桐起。婆娑势初合，修耸意未已。叶分竹岩路，根渍石沼水。秋声动素琴，晓影覆斋几。主人相对乐，性静穷物理。纯音藏未兆，孤干直不倚。安得千仞禽，来哉共栖止。昔时柏未栽，榜杏为轩名。柏今已可爱，题柏轩始清。贤者安厥居，中怀渺无营。日来对柏坐，心适眼自明。草经谢今说，寄意遗俗声。落落守岁寒，常恐为柏轻。翠筠清人心，愈少愈可爱。风骚静中得，一室处以泰。北轩隐吟几，复与此君对。泯默追古意，萧森散秋籁。淡薄世鲜味，俛仰谁与会。七贤非吾徒，心犹有名在。层层梯巉岩，步步出杳茫。何人破峰臆，碧瓦临疏篁。聊休邈回睇，人物分毫芒。惟见台府雄，三轩郁相望。不知身从来，但觉凌空翔。穷高自兹始，宝峰磨苍苍。彻顶造閒宴，据栏俯山斋。轩窗蔽修竹，磴道悬苍崖。登临快双目，应接烦虚怀。群峰病拥阏，次第随天开。物色无定姿，变化纷难裁。高吟绝俦侣，但携清樽偕。物理醉可一，逍遥付齐谐。益昌万山间，宝峰秀惟独。使台俯山下，气象互盘覆。郁勃尚南走，回环已西属。古城削千仞，危栈转几曲。锦绣纷上领，琅玕翠摇腹。亭榭何参差，远览意尚局。绝顶跻石峰，超然脱羁束。城市裁唾落，二江可手掬。重开固天险，大道不停毂。古意剧满眼，人事伤转足。主人始经搆，高蹈非绝俗。幽怀卷云雾，长笑动岩谷。鸟雀争脱林，冥冥有鸿鹄。寸步异出处，虚心见荣辱。屈将经济才，分继骚雅躅。语默固可传，谁为宝峰录。"}