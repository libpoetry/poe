{"id":"690412","title":"临江陆行十绝","dynasty":"明","author":"张弼","text":"霜降风高始觉秋，半林红叶送飕飕。郡翁领客多延伫，未信云槎向斗牛。路入秋江十月交，蹒跚茶树遍山腰。黄云割尽青云起，几处枫林弄晚娇。四山如障竹如墙，斜枕山陂半作堂。更上楼居瞰灵碧，一溪清涨泻方塘。晚麦惟荍满路葩，软香乌饼忆山家。南来秋尽犹馀暑，何处玄云缀雪花。丛竹秧松杂作篱，曲檐斜枕午炊藜。忙煎茶乳供官客，知是前村老铺司。罗溪中站数家丛，谁信豺狼白昼攻。独有大参惊识面，天教小丑试孤忠。数家野店曲成村，老妪当垆洗瓦盆。惊唤儿童走相探，半林秋日照柴门。杨墈溪桥覆瓦亭，疏棂高瞰碧流倾。浑如复道行空去，不共嬴秦受恶名。伐竹为梁架短溪，肩舆平步可东西。不知云路仍多少，应过藤桥是到时。乍登山路不胜疲，数里劳劳却自如。独念肩舆亦人子，此生何际得消除。"}