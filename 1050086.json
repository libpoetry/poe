{"id":"1050086","title":"寄题陈生九华阁","dynasty":"宋","author":"郭祥正","text":"颍川有佳士，放怀慕清闲。或游公侯门，得诗乃言还。潇洒青松姿，俗驾何由攀。买田数百亩，家住濡须湾。匣有雷张琴，旋拨春醅绿。客来留一醉，听我弹数曲。收身趣已远，爱山心未足。千金建危阁，遥望九华峰。紫光射晚日，点点金芙蓉。南风吹秀色，半落樽罍中。酒味愈冷冽，琴声又玲珑。飘然紫霄想，何日跨冥鸿。"}