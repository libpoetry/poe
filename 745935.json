{"id":"745935","title":"壬戌夏六月十四日赵菊潭胡秋白朱间泉孙秋风屠琴坞殳积堂拂尘庵雅集","dynasty":"清","author":"范崇阶","text":"银潢未西倾，倒挂橐驼岭。森严岚气逼，深树黑无影。明月如相寻，朗朗出松顶。科头坐其间，人意与山静。潮声龛赭来，破屋小于艇。有客吹铁笛，声与江潮并。高梧近十寻，老竹瘦千挺。澹忘遗物我，语妙杂醉醒。诸君学道人，那不惜光景。清磬出疏寮，逃禅发深省。"}