{"id":"1246831","title":"题程经历纪异诗卷","dynasty":"元末明初","author":"唐桂芳","text":"堂堂六合久一家，万国幅员时所化。奈何物众生萌蘖，龙虬起戳纷争拿。淮西军来乙未岁，和州杀人乱於麻。程氏父子当患难，思之咄咄良可嗟。小儿肩项俱被刺，大儿胁断眼缬花。解衣盘礴事卤掠，剪鬒漆黑垂鬖髿。惟馀翁媪匿舍后，冷风淅淅吹蒹葭。是时刁斗夜将半，兄持弟抱屯似蛙。兄也永诀已入井，弟也匍匐归路赊。可邻翁媪纵获免，生儿如此忧未涯。苍黄不独陈叔宝，亦有视死同泥沙。须臾翁媪各返舍，崭然二子喜倍加。哀哉媳妇耻受辱，淋漓血凝明丹霞。长儿长媳今奄弃，设位祭酒杂果楂。呜呼一门聚骨肉，或生或死数岂差。幕宾敬甫人注仰，美誉瑩洁玉不瑕。仲庸劬书得奇语，直拟盘诰追聱牙。有时上堂称寿考，后先袍笏众口誇。起居夫人年六十，康强端待孙扶车。伊予丁酉避草莽，稚雏学字方涂鸦。东西暌离苦绝食，五日骨瘦穷槎枒。偶观叙论重感慨，鼻拥双涕流横斜。"}