{"id":"332516","title":"望湘人·寄怀云间张带三同年","dynasty":"清代","author":"梁清标","text":"怅雨来非旧，老去伤离，曲江朋侣凋谢。沧海生尘，故人无恙，每共耆英邀社。三泖烟横，九峰霞起，人娱清夏。更乌衣、子弟翩翩，不让机云声价。早见名高洛下，执中原鞭弭，争衡董贾。愧少不如人，头鬓雪霜惊乍。何日结伴，听渔樵话。遥忆山中多暇，把酒向、唳鹤滩前，几度樽空灯灺。"}