{"id":"690581","title":"戊辰七十有一境内外诸名硕皆以佳章见寿赋此奉谢四首","dynasty":"明","author":"张萱","text":"头童齿豁腹便便，衡泌优游独灌园。何事彫虫工绣帨，空嗟老蠹饱残编。浮沤石火三千界，敖骨雄心七十年。共说海筹又添一，镜中应有故人怜。曾将吾道付沧洲，一枕空高百尺楼。婚嫁自怜犹未毕，溪山今喜久相留。梦悬北阙瞻新主，老向东陵卧故侯。却笑非仙亦非佛，何妨呼马又呼牛。欲从河朔觅金兰，百岁宁如一日欢。迹混渔樵惟笠屐，游同鹿豕尚衣冠。长林丰草身还健，冷炙残杯兴未阑。把臂但须开口笑，白头努力共加餐。泽畔年来薄采芬，筳篿何必问灵氛。一麾错铸九州铁，四体空勤五德耘。杜老江河原不废，君苗笔研可曾焚。疏慵欲效琼瑶报，惟有罗浮一片云。"}