{"id":"772983","title":"步陈泮渔夫子原韵","dynasty":"清","author":"陈宗赋","text":"秦政苛残此更兼，归与定省懒开帘。问天剋日机谁转，避地经年叹久淹。岁晚松筠坚自守，门多桃李盛何嫌。淡中滋味殊难得，从古和羹岂外盐。叨陪鲤对学庭趋，一字师资当一珠。家有含饴期子述，廪无继粟忍庚呼。唐诗雅爱吟风杜，汉节坚持嚼雪苏。乐育寿宁门下士，斯文能不在兹乎。"}