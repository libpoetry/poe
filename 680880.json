{"id":"680880","title":"仲春陪祀先师于太学","dynasty":"明","author":"刘大夏","text":"吾道乾坤大，神功宇宙长。六经垂宪典，百世乐虞唐。圣主崇殷礼，春丁启旧章。制从天上下，诚在币先将。斗柄回霄汉，黉宫列冕裳。炉烟环殿袅，庭燎烛天煌。飒沓韶钧奏，清芬黍稷芳。舞容辉俎豆，歌吹杂笙簧。肃肃神如在，颙颙气若藏。致恭三献爵，饮福再升堂。遥听青衿赞，稀闻玉佩锵。松阴移晓月，人影散寒霜。回首看车马，徐徐过庙墙。"}