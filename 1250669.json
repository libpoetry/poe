{"id":"1250669","title":"赠别李千户","dynasty":"元末明初","author":"王祎","text":"丈夫生世间，虽死期不朽。宁令七尺躯，泯没百年后。圣主居九重，太平日云久。勾陈肃羽卫，列象应星斗。柰何折冲具，往往犹掣肘。豢养空复勤，骊黄纷牝牡。徭蛮昔梗化，淮盗近兴丑。奇策殊不闻，深恩讵堪负。桓桓李将军，仗节海隅守。铁甲萦绿縢，金符绾朱纽。平生韬略书，披绎长在手。智勇未及宣，青萍夜常吼。先生制夷夏，武备殊不苟。先事防不虞，威声詟飞走。马援革裹尸，王罴箭如首。一怀报国志，爵禄随亦厚。双瓶送君别，行旆依官柳。赠言岂徒为，醉击秦声缶。"}