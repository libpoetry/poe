{"id":"1114134","title":"谒寇忠悯祠堂六首","dynasty":"宋","author":"李纲","text":"亲征决策幸澶渊，南北欢盟有本原。丞相莱公功第一，犹将孤注作谗言。一幸江南一蜀中，奋然廷议叱群公。搀回天步虽良策，元是真皇听纳功。南阳庙坐致云云，赖有嘉言为解纷。叹息今人不如古，久无庆忌救朱云。平生爱看柘枝舞，宾燕多馀密炬堆。富贵在公真末事，谁云缘此故南来。海邦去海只十里，山路过山应万重。诗谶告人元已久，未应马援坐梁松。凿井得泉今尚美，挂钱插竹后成林。精忠感动无情物，不解潜销谗妒心。"}