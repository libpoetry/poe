{"id":"550485","title":"西湖飞来峰歌","dynasty":"明","author":"徐熥","text":"我生性爱游名山，黄冠布褐常跻攀。一丘一壑稍险怪，往往大啸开心颜。此峰幽邃称奇绝，何处飞来忘岁月。自是神灵运化工，谁将鬼斧施剞劂。山形突兀又玲珑，悬厓阴洞遥相通。红泉滴沥归深涧，碧磴岧峣接太空。森罗青壁如屏障，窱䆗萦纡非一状。岩下时喧万壑声，石间尽刻诸天像。翠色遥飞九里松，白云长出两高峰。冷泉露下澄清溜，灵隐风高送暮钟。我到山中歇还陟，骇目惊心劳应接。奇迹应誇天下无，仙都自与尘凡别。洞门吟眺欲斜晖，坐破苍苔未忍归。几片寒云生杖屦，半林微月照僧衣。殷勤记取归时路，日暮云深不知处。由来造化妒神奇，只恐飞来又飞去。"}