{"id":"766900","title":"归朝欢 其二 喜沈穆如归里","dynasty":"清","author":"俞士彪","text":"此日与君重执手。藉草问君无恙否。腮边已有数茎髭，老亲发白娇儿幼。奚囊何所有。去来赢得诗千首。叹休文，征尘污面，更比旧时瘦。荒原驴背秋霜厚。旅枕鸡鸣寒月透。人生岂愿久离家，饥驱不觉天涯走。中原方囗斗。虎争龙攫风雷骤。喜归来，柴桑小隐，松菊还如旧。"}