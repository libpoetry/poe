{"id":"699444","title":"观卢岩寺瀑布","dynasty":"明","author":"袁宏道","text":"百尺烟中紫翠分，水光摇日雪纷纷。长风碎曳千年石，飞雨斜侵半壁云。涧底有人穿洞出，山间投砾隔村闻。仙家只在深岚里，松腹犹存鸟篆文。洞门长是带云关，竹杖深穿香叆间。醉里放杯眠涧水，梦中和雨入卢山。霞光射壁残碑出，松影流阶处士还。潭下老龙呼不起，携将新月过烟鬟。"}