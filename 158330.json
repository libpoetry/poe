{"id":"158330","title":"幕中书怀·宦游老岁月","dynasty":"宋代","author":"强至","text":"宦游老岁月，春花渐空枝。坐耗镜中颜，日饶鬓边丝。流俗宜重轻，青云势参差。刚肠寡所合，出门复何之。趋向於今乖，考古聊自怡。黄卷有圣贤，目览心与期。君子顾万世，小人较一时。不见九原骨，贵贱共狐狸。惟有贤愚名，纵久亦两岐。退之赋二鸟，无乃为物移。信己一推天，孟子真吾师。得丧付浊醪，身外非所知。"}