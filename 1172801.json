{"id":"1172801","title":"见王监兵马使说近山有白黑二鹰罗者久取竟未能得王以为毛骨有异他鹰恐腊后春生鶱飞避暖劲翮思秋之甚眇不可见请余赋诗 其二","dynasty":"唐","author":"杜甫","text":"黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空祗一日，金眸玉爪不凡才。"}