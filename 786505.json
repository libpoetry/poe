{"id":"786505","title":"洪潦怨","dynasty":"清","author":"洪繻","text":"东山水决决，西海水茫茫。海隅十万家，乃在水中央。问水何自来？来自熬盐场。盐场亦何益？徒以充上供。合赀作盐户，倾家受盐氓。民为盐贫瘠，官为盐富商。时无蜃蛤利，人有鱼鳖殃。盐田百千顷，聚土海生桑。有人收海市，无人浚海塘。浊流出山谷，汎滥齐屋梁。嗷嗷泽中雁，谁开洛口仓！水害方竭蹶，水租乃披猖。有田乏水润，到处徵水粮。云欲修水道，顿增十倍强。纳输或濡滞，抄没甚锒铛。下户封衣物，上户封屋房。水利民所有，乃为官所攘。峨峨水租府，乃是东洋庄。累累水租金，乃充东洋囊。年来水荐至，灾黎溢四方。食鱼思建业，饮水思武昌！"}