{"id":"1127810","title":"贺广东黄漕生辰六绝","dynasty":"宋","author":"曾丰","text":"博落山中黄子杨，少从李生受仙方。道成初试飞升步，引手蟾宫折桂香。诏会蟾宫籍里人，召还仙阙作仙宾。王宫专席谈先圣，朝路分班谒上真。奏事口含鸡舌香，仙宾俄又作仙郎。汉留不住王中散，又驾仙风出帝乡。计台使长秘书丞，一士去天三馆轻。行诏仙郎主仙监，道山风月倍光明。数从仙伯至仙公，一岁一迁三岁中。三岁三迁吾事足，归骄明月弄清风。上界仙官执礼勤，逍遥归入散仙群。百千岁后人相识，白石山前黄老君。"}