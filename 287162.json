{"id":"287162","title":"癸酉八月宴于藏园重为蓬山话旧之会主人出观明内府钞本洪氏翰苑群书以长句纪之","dynasty":"现代","author":"夏孙桐","text":"藏园主人晁陈俦，口数四部悬河流。当筵出示中秘册，玉堂掌故资谈诹。景严仍世袭清秩，由唐至宋遗编搜。惜哉三卷仅存二，文渊著录源流周。传刻但见鲍渌饮，赫蹄小字虽清遒。那及天家精写本，朱丝玉版光银钩。拜经意园递藏弆，森然法物同图球。宋刊无传旧钞贵，摩挲古泽开昏眸。此书采掇讫北宋，南渡以下宜博收。同时汴京述故事，麟台程监称其尤。中兴两录绍厥后②，益公一卷附集留③。元代文物逊唐宋，秘监有志王商修④。明推黄廖两钜制，详略互见相挹抔⑤。斯并典故之渊薮，允宜苍萃供讨蒐。昭代作述益美备，两度敕撰辉瀛洲⑥。煌煌十门六四卷，入海求珠山采镠。竹垞道古擅博雅⑦，梧门述今劝加裒⑧。私家专著遂罕继，后轸未免惭前辀。即今瀛亭没烟莽，欲语铜狄凄清秋。年年汐社呼旧侣，犹藉壶觞相喔咻。羡君园林宜大隐，轮云高覆藏书楼。愿陈箧书恣纂录，百年坠绪宣沈幽。柱下兰台不终废，承明侍从非俳优。斯文不泯关治忽，彼哉野言空蜌蜉。"}