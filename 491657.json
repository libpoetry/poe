{"id":"491657","title":"题汤子敏松石山房歌","dynasty":"明","author":"刘崧","text":"苍苍云松，磊磊白石，层冈盘盘二水隔，君从何年此卜宅。茆茨窈窕通柴关，屋前正对宣华山。苍苔满地人迹绝，但见群木紫翠交其间。禾川西来抱山脚，主簿潭空日光薄。石面青烟薜带垂，叶间晴雪松花落。采山钓水皆清风，胡为汨没尘埃中。看君有子如玉树，觉我憔悴成衰翁。愁来颇亦耽幽趣，安得携家就君住。忆在花阴把卷时，黄鹂啼满青楸树。江鱼秋肥山果红，有酒莫放金尊空。人生适意在深隐，富贵时来安所蒙。"}