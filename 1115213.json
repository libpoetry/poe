{"id":"1115213","title":"跋陆务观剑南诗藁二首","dynasty":"宋","author":"杨万里","text":"今代诗人后陆云，天将诗本借诗人。重寻子美行程旧，尽拾灵均怨句新。鬼啸狨啼巴峡雨，花红玉白剑南春。锦囊翻罢清风起，吹仄西窗月半轮。剑外归乘使者车，浙东新得左鱼符。可怜霜鬓何人问，焉用诗名绝世无。彫得心肝百杂碎，依前涂辙九盘纡。少陵生在穷如虱，千载诗人拜蹇驴。"}