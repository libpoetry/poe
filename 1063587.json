{"id":"1063587","title":"洞山祖超然生辰","dynasty":"宋","author":"释德洪","text":"希郎真吾道门友，初见忘年今耐久。天机深稳道骨清，诗句谁令愕人口。可怜佳处未全知，但见兹篇气浑厚。我生痴鲁人所弃，洞视胸中了无有。但忻所至有青山，依倚丛林遮百丑。君才一筹胜却我，胡为包腰反随后。人生嗜好调自殊，海上旧闻人逐臭。江南长忆好云泉，今日云泉长入手。万顷苍然几桉间，作诗举以为君寿。理毫聊为试冰华，小字明窗看挥肘。"}