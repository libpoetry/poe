{"id":"72104","title":"听雨·客来帷林候渔父","dynasty":"元代","author":"谢应芳","text":"客来帷林候渔父，黉舍坐听三日雨。诸生读书喧两庑，商羊飞来立当宁。雨声书声杂蛙鼓，蚓歌似亦谐宫吕。青苔上阶菌生柱，败壁淋漓籀文古。斋僮不敢开牖户，风撼庭柯啸饥虎。南山石烂成粪土，天漏谁能为天补。去年旱魃走吴楚，田家什九悲鱼釜。麦秋一饱方自许，莫教又作飞蛾舞。"}