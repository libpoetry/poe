{"id":"1245582","title":"赠儿大同甫之龙岩巡检任","dynasty":"元末明初","author":"危素","text":"青青宜洋柳，牡马何彭彭。玉辔锦障泥，儿侯向南征。儿侯俊哲姿，粲粲东吴精。壮志在勋业，将为先亲荣。十岁学文章，十五富六经。心涵宇宙表，思动江河倾。三十辞社邑，万里游燕京。微官坐毡冷，白发日以生。沥血奏长策，青蝇乃营营。踰轮受羁绁，驽骀尽骞腾。得官漳州去，疾风扬旗旌。漳州海之裔，经雪瘴疠清。磨剑耀白日，抨弓杀长鲸。素节凛冰霜，威棱走雷霆。黎氓尽富庶，田里安芸耕。蛮方服仁义，坐见治化成。贱子托深眷，离别宁无情。月色落江水，花气通津亭。广筵集宾客，高楼吹玉笙。天空北斗直，酒罢鸹鹖鸣。王事有期程，行迈不遑宁。闽山莽遥遥，楚云浩冥冥。昔如骨肉亲，今则参辰星。夙夜慎眠食，莫畏艰难婴。丈夫誓许国，岂谓求斗升。相期在千古，勉勉惟忠贞。"}