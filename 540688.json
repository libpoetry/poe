{"id":"540688","title":"晓帆歌送温玉斋","dynasty":"明","author":"赵完璧","text":"玉翁张帆凌晓风，飘飘飞向鲁王宫。凉云凄雨不忍别，把觞挹袂嗟相逢。人生落叶全无据，我胡来斯君胡去。天涯渺渺无前期，若更相逢是何处。和风煦我春无涯，朗月依人秋正华。错刀欲报愧琼玖，明珠割分怀远遐。汀草萋萋湖水绿，烟波断送人如玉。丹蕖十里如有情，君胡不醉阳关曲。碧山斜日馀几多，梦魂失道如君何。红颜拟有青眼时，白发惟看鸿雁过。"}