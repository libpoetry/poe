{"id":"1117181","title":"闰九月重九与父老小饮四绝","dynasty":"宋","author":"苏辙","text":"九日龙山霜露凝，龙川九日气如烝。偶逢闰月还重九，酒熟风高喜不胜。获罪清时世共憎，龙川父老尚相寻。直须便作乡关看，莫起天涯万里心。客主俱年六十馀，紫萸黄菊映霜须。山深瘴重多寒势，老大须将酒自扶。尉佗城下两重阳，白酒黄鸡意自长。卯饮下床虚已散，老年不似少年忙。"}