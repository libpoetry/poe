{"id":"695866","title":"送吴山人还四明","dynasty":"明","author":"欧大任","text":"芜城摇落楚云边，何处秋风不可怜。十载一冠犹侧注，渡江人识孝廉船。千金裘马未须论，岁晚天涯短剑存。独少归装双白璧，应知不是过平原。凫矶馆下雪涛间，莺脰湖边客自还。海鹤向人鸣不息，待谁同住四明山。徐卿慷慨最怜才，为汝椷书五色裁。归去甬东抱明月，莫誇淮海夜光来。"}