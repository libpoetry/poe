{"id":"707608","title":"沁园春　　赠柳敬亭  丁酉小春，海棠与水仙并开，王廉州为予写秋林图，初成，因取瓶花作供，辄赋此词","dynasty":"明末清初","author":"吴伟业","text":"有美人兮，宛在中央，仙乎水哉。似藐姑神女，淩波独步，潇湘极浦，洗尽尘埃。忽遇东邻，彼姝者子，红粉胭脂笑靥开。须知道，是两家妆束，一种人材。东风著意安排。蚤羯鼓催成巧样裁。岂陈王赋就，新添女伴，太真睡起，共倚妆台。玉骨冰肌，艳梳浓裹，妙手黄筌未见来。霜天晚，对胆瓶双绝，点染幽斋。"}