{"id":"1116571","title":"次韵蒋颖叔、钱穆父从驾景灵宫二首","dynasty":"宋","author":"苏轼","text":"归来病鹤记城闉，旧踏松枝雨露新。半白不羞垂领发，软红犹恋属车尘。雨收九陌丰登后，日丽三元下降辰。粗识君王为民意，不才何以助精禋。与君并直记初元，白首还同入禁门。玉殿齐班容小语，霜廷稽首泫微温。病贪赐茗浮铜叶，老怯香泉滟宝樽。回首鹓行有人杰，坐知羌虏是游魂。"}