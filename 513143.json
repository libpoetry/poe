{"id":"513143","title":"雪景山水","dynasty":"明","author":"沈周","text":"眼中飞雪作奇观，江山一夜皆玉换。前冈坡陀带复岭，小约凌兢连断岸。水边疏柳似华发，忽有微风与飘散。绀宫几簇林影分，白鸥一个江光乱。老渔蓑笠秪自苦，冰拂冻须茎欲断。江空天远迥幽踪，只有一竿聊作伴。此时此景此谁领，亦笑此渔从我玩。图成一啸寒战腕，万里江山在吾案。"}