{"id":"331982","title":"金明池·大热有怀蓬莱阁","dynasty":"清代","author":"曹贞吉","text":"大海涵青，丹楼耸翠，淼淼鸿濛奥府。蜃气荡、云车鬼马，贝阙拥、鲛姝龙女。望扶桑、几点烟螺，便打叠鳌背，匆匆归去。更荒岛人烟，斜阳草树，蟹簖鱼罾凄楚。安得披襟常卧此。对铜井金波，冰轮初吐。无从觅、湘灵鼓瑟，但可向、安期乞雾。醉婆娑、晞发临流，任万斛天风，卷晴吹雨。纵烁石流金，凭栏一啸，试问暑归何处。"}