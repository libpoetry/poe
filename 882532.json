{"id":"882532","title":"越问 其三 金锡","dynasty":"宋","author":"孙因","text":"观地产之所宜兮，惟金锡之最良。贡品肇于有姒兮，暨苍姬而加详。虽历代之所珍兮，凛英气其犹秘。欧冶子之神奇兮，爰采取而鍊淬。剖赤堇而出锡兮，山色变而无云。涸若耶之铜液兮，俯不见夫潜鳞。铸岭岌其插天兮，冶井浸而寒冽。前丰霳为击橐兮，后雨师为洒尘。发铜牛之藏屑兮，赭林麓以炊炭。弃右冶之馀滓兮，草木为之焦烂。炎烟涨乎铜孤兮，寒光浮乎鍊塘。越砥妥其敛锷兮，铸浦沸其若汤。合众灵而成器兮，为宝剑凡有五。曰湛卢与巨阙兮，盖珍名之最著。既属之善相之薛烛兮，复谋之南林之处女。水试则断蛟螭兮，陆用而剸犀虎。扫搀枪使澌灭兮，伏蚩尤使奔怖。岂吴钩之敢抗兮，非燕函之能禦。客曰伟哉利器兮，诚为越国之珍。斯剑客之喜谈兮，非文种之愿闻。"}