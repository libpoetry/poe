{"id":"1110149","title":"和正月二日游碑堂寺二首","dynasty":"宋","author":"吕陶","text":"农事初兴欲及时，东城风物又春熙。出郊开燕始今日，迎马献花才几枝。万室游人方杂遝，三竿煦景渐舒迟。乖崖真得绥怀术，八十年间俗不知。綵旗连道过重闉，却访僧居暂柅轮。平野一朝铺秀色，轻风十里散香尘。此时燕赏须从俗，昨日阳和已发春。自古成都称美酒，细倾聊以度良辰。"}