{"id":"680028","title":"落花叹","dynasty":"明","author":"王阜","text":"落花叹，花昔开时春满眼。东邻西舍来看花，秉烛夜游作花伴。韶光转眼瞬息间，残妆憔悴无人管。落花叹，叹落花，花今衰老无容华。当时把玩胜珠玉，今日抛弃成泥沙。半飞半舞更展转，欲落未落犹回斜。落花叹，叹花落，花怨东君情太薄。收却园林锦绣机，吹惹莲台绿罗幕。蜂蝶无情竟不来，桃李无言空寂寞。"}