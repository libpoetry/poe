{"id":"665462","title":"小岷山歌","dynasty":"明","author":"郑善夫","text":"君不闻小岷之山连胃娄，雄视西川十二州。青天万古走蜒蜿，峰回嶂转无时休。剑门峨眉名失势，白帝鸟鼠俯之如浮沤。上有许由瓢，世人不得用，直挂月户三千秋。蒙泉泻天奔龙湫，巴溪湲湲学字流。淜腾入汶江，万里沧溟收。山中老桂色不滓，芝草琅玕烂成绮。洞口长回声利车，盘石但坐烟霞侣。宋有苏长公，隋有刘仙子。探芝斲桂树，长镵乱云里。小岷山，巉嶒不可攀。刘苏以后人迹复不到，乃有曾东石，架屋读易于其间。平生负此沧海志，少年访道青城山。上飧青城绝璧之流霞，下弄岷峨阴壑之潺湲。黄熊苍兕不敢迫，猿狖叫啸情自欢。空谷无人行，兰草复翻翻。朅来游人世，十载愁朱颜。吁嗟乎青山信美，蒙泉亦可以洗君耳。君胡为乎城市，许由之瓢欲何俟。终南有捷径，北山有俗轨。玄猿独鹤煖眼冷眼遥看尔，红尘白马有何益。柴桑不负陶彭泽，归来乎曾东石。"}