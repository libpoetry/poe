{"id":"779365","title":"贺新凉 夏日余季瑛招饮绿净山房作","dynasty":"清","author":"顾太清","text":"小宴神仙宅。坐苍茫、回廊曲折，高槐如幄。海上荔支枝头杏，玉斗香斟云液。爱雪藕、冰盘清洁。卜筑山房成大隐，羡主人、潇洒能留客。尽一日，花间酌。地偏心远无尘迹。倒清樽、群贤咸集，骋怀游目。西下夕阳云乍起，一霎电雷交作。风过处、新凉如沐。雨后沿阶芳草色，映冰绡雾縠衣裳碧。归未晚，不须烛。"}