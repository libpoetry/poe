{"id":"436624","title":"中秋","dynasty":"金末元初","author":"李俊民","text":"露下天街一气凉，月明不复被云妨。正当金帝行秋令，疑是银河洗夜光。鲛室影寒珠有泪，蟾宫风散桂飘香。席间醉客忙归去，独共三人尽此觞。共对青天好举觞，从前三五是寻常。一年佳节秋将半，万里清辉夜未央。才向缺时舒窈窕，欲从盈后敛光芒。姮娥曾得长生药，我欲停杯问此方。"}