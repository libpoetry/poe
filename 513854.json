{"id":"513854","title":"予谒告还朝道出淮阴方传漕运总戎平江伯过访而侍御尹君性之奉命巡贵州舣船之际得邂逅焉性之出示阁老寿光刘先生赠行之作谨步韵一首奉别而蒹葭倚玉之诮所不能免云","dynasty":"明","author":"程敏政","text":"两岸垂杨石渍苔，皇华新馆昼长开。方传漕运将军出，忽见分司御史来。当道豺狼应退避，忘机鸥鹭莫惊猜。相逢却愧无佳句，砚匣经旬积暗埃。"}