{"id":"1045798","title":"和运判孙圣微游大慈","dynasty":"宋","author":"吕陶","text":"西州都会坤之维，地产礼羡人熙熙。朝庭念远勤抚养，欲壮心腹强四肢。精求守臣择使者，故有贤业堪依毗。导宣德泽广流派，讲举政教先本基。不容蠹弊长芽蘖，直欲赤子皆充肥。泰然一道遂无事，犴狱衰止文符希。燕閒何以度岁月，凭仗文酒相追随。过从僧舍尽幽邃，阅遍画手多神奇。因嗟唐人值丧乱，奔走至此常怀归。韬藏绝艺郁不发，壁间一扫穷精微。试登高阁凝望久，欲将远眼穷天涯。山扃水绕气象好，云晴日暖光阴移。信哉浮生巨河上，鼎势会以一足支。方今文轨庆混合，帝力何有民何知。长廊广屡数百载，留得风景资游嬉。清樽岂特具酬献，高论不废评是非。宦游此会亦难得，投笔一笑毫无疑。又为歌诗载盛事，更唱迭和犹埙篪。鄙夫幸尔陪雅集，怀抱芬馥兰与芝。天阍九重劳梦想，回首乡国空迟迟。"}