{"id":"1065854","title":"己卯冬至儋人隽具见饮既罢有怀惠许兄弟","dynasty":"宋","author":"苏过","text":"寂寞三冬至，飘然瘴海中。不嫌羁寓远，屡感岁华穷。父老怜匏系，肴蔬盛簋饛。一欢为子寿，百福与君同。已惯鸢飞堕，真忘马首东。南间行自变，重译不须通。椰酒醍醐白，银皮琥珀红。伧狞醉野獠，绝倒共邻翁。藷芋人人送，囷庖日日丰。瘴收黎母谷，露入菊花丛。海蜑羞蚶蛤，园奴馈韭菘。槟榔代茗饮，吉内禦霜风。怅望怀诸阮，遥知忆小冯。客身虽岭峤，逸想在瀛蓬。介阶惟偕母，庞团独侍公。故山千万里，此意托飞鸿。"}