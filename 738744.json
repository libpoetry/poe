{"id":"738744","title":"故友音布字闻远又自号双峰居士工书嗜酒往往不与人书其所善虽弗请亦与也以故多所不合竟以诸生老板桥郑燮为长歌以哀之词旨悲怆余读之深慨夫故旧之存殁为作是歌","dynasty":"清","author":"伊福讷","text":"吾乡书法双峰豪，藏帖千本如屋高。摩挲寝食四十载，镕铸昔哲神嚣嚣。平生爱友兼爱酒，酒酣始肯挥霜毫。笔圆墨润腕肘活，往来如运庖丁刀。楷法端庄杂流丽，九华春殿金环摇。草书怪变莫方物，规矩巧随风雨交。云屯海立露蛟蜃，巨石大木趋波涛。观者屏息不得语，甬道九绝神兵鏖。欻然却立更呼酒，纸上余力犹腾跳。长安城中贵介子，高车大马行相邀。等闲只字未易得，笑谓卿辈非吾曹。琳宫梵字偶独往，要寻残碣窥前朝。沙弥衲子喜一至，争煎佳茗沽春醪。解衣磅礴数十纸，戏拍僧顶如空瓢。晚游西园号老友，闻远晚年游康邸，葛衣竹杖从逍遥。西园宾客多隽雅，一一心折同下僚。相赏独有板桥郑，酒场棋墅恒连镳。歌呼尔汝任所适，非云名士矜高标。板桥作字自奇古，衾被画破多吴绡。章草篆籀随手掇，懒同时辈为推敲。喜共双峰遇都下，韩陵片石尊琼瑶。戏鸿云鹤互倾倒，家鸡野鹜由诋嘲。即今双峰墓木拱，荒原冷落迷蓬蒿。犹复长歌致深慨，凄音激越兼《风》《骚》。寄我一篇寒月夕，烛花如豆荧虚寮。命儿细读再三听，涔涔老泪垂青袍。独鹤无声斗杓转，百灵下集云旂飘。怀人感旧渺何极，有酒难向霜空浇。嗟乎双峰已矣板桥远，使我白发空萧萧。"}