{"id":"1127416","title":"秋日咏楼感怀二首","dynasty":"宋","author":"强至","text":"公逾四十气方强，未怕秋风作鬓霜。人物此时仍富乐，襟怀无事可悲凉。严涂行取青毡物，末路宁同白首郎。满目溪山宜旷望，醉提北斗挹霞浆。摇落秋旻一望长，浮空颢气白如霜。楼头待月郡城晚，水底有天江国凉。却恨人生如寄客，未容年少即衰郎。除非烂醉酬清景，莫惜千金换斗浆。"}