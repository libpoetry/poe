{"id":"845147","title":"沁园春 中实谋游衡岳，先赠以词，用刘龙洲韵","dynasty":"清末民国初","author":"程颂万","text":"十日长沙，痛饮狂歌，人生乐哉。甚濯锦坊边，诗催鹏去，湘春门外，客共鹃回。湖海才名，中原行脚，落日愁登古吹台。凭阑处，指黄河一线，天上流杯。岳阳黄鹤飞来。看次弟衡云为汝开。只尧女祠荒，颓云卷幔，昭王滩窄，雪浪成堆。峋嵝无碑，空灵有岸，江上犹寻隔岁梅。催君去，笑扁舟东下，我却迟徊。少日文章，痛哭谁如，我与尔哉。算重阳风雨，先催客去，清明花柳，又载诗回。作两生行，过三闾庙，今日应无市骏台。狂来也，只青琴濯砚，红袖传杯。客心海国呼来。却系缆湘干未忍开。问千金买赋，笑余饥走，万山锁梦，累子愁堆。子正依余，余翻别子，一例齐年感赋梅。还西笑，只高城落日，为子低徊。"}