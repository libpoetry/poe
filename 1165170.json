{"id":"1165170","title":"与生公寻幽居处","dynasty":"唐","author":"张九龄","text":"同方久厌俗，相与事遐讨。及此云山去，窅然岩径好。疑入武陵源，如逢汉阴老。清谐欣有得，幽闲歘盈抱。我本玉阶侍，偶访金仙道。兹焉求卜筑，所过皆神造。岁晚林始敷，日晏崖方杲。不种缘岭竹，岂植临潭草。即途可淹留，随日成黼藻。期为静者说，曾是终焉保。今为简书畏，秖令归思浩。"}