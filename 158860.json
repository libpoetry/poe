{"id":"158860","title":"还府推杨学士无为编","dynasty":"宋代","author":"强至","text":"蜀山秀色参天起，子云文章摩玉垒。关右衣冠从古名，伯起光华擅杨氏。后来气象几寂寥，今日西州闻学士。吁雄述作拟圣人，蹭蹬三朝官不徙。震虽有时无雄文，而又晚龄才得仕。岂知学士丁妙年，一日青云趋万里。高才大笔驱古今，奄有震雄兼二美。布衣平昔抱经纶，浩荡著书穷日晷。幽居独占无为山，因以名编仍号子。凿开元气争化工，剔出微情泣山鬼。先儒浮妄遭芟锄，直与六经相表里。青衫冗掾错致身，四十摩肩杂胥史。日趋官府旧学荒，已分清流将绝齿。前时辄辱授此编，如以咸韶震聋耳。夜侵灯烛昼废餐，若涉江河徐见涘。乃知无为非不为，道化自行而已矣。立朝本此足有施，尧舜吾君那出是。天球岂合藏穷家，再拜持编复斋几。"}