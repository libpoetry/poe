{"id":"817179","title":"杂感八首","dynasty":"清","author":"缪赞熙","text":"转瞬繁华总是空，閒从物外学痴聋。鞭虽可执非求富，文到难工枉送穷。漫说造楼人类凤，都同印雪爪留鸿。此心不敢萦名利，知足还推塞上翁。仰视浮云幻有无，映来面目等模糊。妇能鼓瑟家非赵，客善吹箫市远吴。座上不辞仪狄酒，江干愿钓季鹰鲈。食贫居贱皆前定，奚必汹汹击唾壶。蛮触纷争壁上观，无赀何必庆弹冠。釜边蝇集都因热，阶上虫号岂为寒。太白不求醒酒药，陶朱惯蓄返魂幡。高呼纵免风尘苦，险巇还多蜀道难。莫嗤坐井学观天，坐井观天天自圆。不入轮回仍有劫，毫无棱角便登仙。顺风鹰隼非关力，失水鲲鱼也乞怜。读罢南华寻妙理，逍遥第一是名篇。宦游到处便为家，廿载萍飘失路嗟。紫绶金章成幻梦，黄齑淡饭托生涯。坐中未割穷儒席，门外难逢长者车。老圃从来能养拙，买园学种故侯瓜。绵绵远道短长亭，死别生离几度经。枯树何堪悲庾信，青山有幸葬刘伶。花如常好诚妖物，人到多情见性灵。柳折渭城高唱处，阳关奚忍把杯听。家剩遗书读未能，敢伤落拓少人矜。探怀自抱归真璞，旧事堪惭有味灯。纵喜奇文宗八代，漫言慧业敌三乘。心香一瓣酬诗史，静几推敲学定僧。当窗草长莫轻芟，新雨过亭绿映衫。住我只须临水槛，看人常使饱风帆。药能延寿宜多蓄，书不干私莫固缄。堪笑丈夫无大志，愿成脉望判仙凡。"}