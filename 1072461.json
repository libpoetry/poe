{"id":"1072461","title":"游青原呈王元勃舍人周秀实监丞","dynasty":"宋","author":"王庭圭","text":"异时黄鲁直，尝赋青原诗。至今青原山，名与星斗垂。自从有宇宙，孰能磨灭之。昨日从大旆，上读前人碑。欲学下一语，自觉落笔迟。我等如湛辈，后世谁复知。治君千载人，治中同一时。两公俱大手，妙语仍崛奇。得句未肯吐，神物悭护持。光艳出月胁，当留照岩扉。"}