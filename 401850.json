{"id":"401850","title":"玉楼春","dynasty":"民国末当代初","author":"饶宗颐","text":"浣肠昨夕刚抛泪，化作鲛珠谁解意。平明雪虐又风颠，逆旅重尝寒况味。寄书鱼浪空千里。九陌缁尘遮未已。好春担阁镇愁人，惆怅断魂盈尺地。重门烟锁临官道。月睡星稀人倦了。去时空盼雁先回，来处莫惊春未到。别肠从古如芳草。刬尽还生摇嫩葆。帐前绿意冷于人，炉里红情温易老。啼乌又下西楼了。落月游丝空自袅。便能赠梦许酬谁，却欲寄愁何处好。纤云弄雨施天巧。绣得新词如侧帽。买丝不必叹无人，自有春风传玉貌。枉教望断横波目。点点东风芳意足。雪飞愁黛聚成阴，风过怨红流几曲。坠钗颤处人如玉。画舸螺鬟新涨绿。问渠能载几多愁，恰似明珠三百斛。浮生未合江南住。桃梗任飘留梦处。回头十载霎时情，合眼一天芳草路。烟棂撼雪飞无数。帘苇漾风摇翠暮。有愁此际转无愁，独卧珠帷听坠絮。"}