{"id":"68986","title":"自崔镇至济州人情风俗可叹三十韵","dynasty":"元代","author":"王冕","text":"天阙星河近，关山道路长。断云依野树，归鸟傍斜阳。吊古添惆怅，伤时重慨慷。艰难衣带缓，辛苦□毛苍。昨日辞崔镇，今晨过回梁。躲船荦愁确，打牵畏汪洋。舟子招呼急，商人问信忙。新州山顶上，沛县水中央。古昔英雄地，萧条战斗场。歌风传汉祖，决胜信张良。转首风云改，重瞻日月光。喜看新社稷，不问旧封疆。鱼鳖行官道，狐狸上庙堂，凄凄黄叶浦，漭漭白苹乡。提挈何狼籍，奔趋适诈狂。人伦俱丧失，风俗尽凋伤。白纻流吴曲，红花烂楚芳。礼仪从此废，廉耻竟何将？戢戢哀流落，纠纠俱暴强。郎官思卓鲁，牧守想龚黄。鹰隼锋棱劲，豺狼气势张。抚绥徒文饰，渔猎尽逃亡。东鲁书声寂，西秦客梦扬。可怜吾老大，那忍见凄凉。饥望家家火，愁悬处处肠。竞穿泥窟穴，争觅草衣裳。密雪团花大，飞冰就木僵。垂情徒郁郁，极目转茫茫。圣主春秋盛，贤臣事业张。愿言宣德化，四海一陶唐。"}