{"id":"449717","title":"六丑　苇","dynasty":"当代","author":"刘斯翰","text":"警湖中宿雁，趁晓起、霜围都坼。夜篷老渔，烟深犹梦隔。何处寻迹。冷月秋风里，白头应是，吴市吹箫客。孤吟恼乱鱼龙宅。缟袂凝丹，盘涡闪黑，愁缰冉冉谁勒。但无边鼓吹，来壮行色。华年漫识。爱乘潮弄汐。击楫狂歌去，舟怒发。重来万籁岑寂。听芦风荻雨，荡魂倾魄。伤心话，至今才忆。一支挺、秀出横江俊物，老当何益。从枯朽，便化蚕蛰。待古春、放逐清波上，丝丝尽赤。"}