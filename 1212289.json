{"id":"1212289","title":"长笛续短笛引","dynasty":"元","author":"耶律铸","text":"长笛短笛有指的，清浊有气亦有质。李谟吹笛动长安，㝢内竞推为弟一。笛声断绝续者谁，得许云封继其迹。落梅宛转折柳声，不止飞砂将走石。石裂云穿天亦惊，哈龙许云封怨笛。云封烟锁不可开，直至如今吹不得。有客手把昭华琯，未应旷代无人识。什袭天然希世珍，尤当祇自私珍惜。会须奇宝吐奇声，邪秽气随声荡涤。静寻白雪引流风，拟写幽情聊自适。遂据胡床弄秋月，萧条万籁沈凝寂。凡奏一叠十二节，每发一声累九息。流韵寥亮入太清，袅袅馀音游八极。但闻天外鸾凤鸣，岂知海底鱼龙泣。高迁亭化为灰烬，平阳坞久生荆棘。揄扬天下之至音，非为俗聋惊结习。伶伦嗟咏愿从事，列和怅然寻屈膝。武昌老人请易业，洞庭老人还自失。欲俪清歌妙入神，惜无李白生花笔。孰知时尚紫云回，屡变新声延化日。"}