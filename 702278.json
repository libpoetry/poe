{"id":"702278","title":"立春前一日寿左布政鴳居张先生","dynasty":"明","author":"程本立","text":"好风明月自东来，岁酒先沾柏叶杯。元气机缄生万物，寿星光焰烛三台。汉廷尽对贤良策，董子独怀王佐才。愿使斯民乐长治，熙然鼓腹上春台。五十儒臣两鬓丝，政缘赤子切寒饥。化行南诏同中国，道在西铭觉后知。宾幕梅花春意早，公堂柏树午阴迟。偕跻寿域苍生愿，载拜称觞岂我私。"}