{"id":"313098","title":"齐天乐·七月既望，王俊庭、王际云同携酒肴偕应子乘、魏文古诸人集饮余亭玩月，拈此","dynasty":"现代","author":"潘榕","text":"夜凉如水天如洗，秋怀颇愁岑寂。旨酒携来，群贤毕至，略分都忘形迹。心情纵劣。忍负此良宵，一轮明月。畅饮清谈，顿教尘虑俗氛涤。吾侪欢聚有几，况余生劫后，宜醉今夕。风雨飘摇，雷霆震撼，昨事君休提说。欃枪未灭。正四海狂澜，半枰残弈。抚世悠悠，放颠歌代泣。"}