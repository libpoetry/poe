{"id":"807367","title":"雨中花慢  雨中过蘧庵先生宅看红梅","dynasty":"清","author":"陈维崧","text":"白傅堂前，裴相庭中，一株浓艳垂垂。恰拖将轻雨，亸尽腰肢。绒索猩唇唾后，泪珠鹃舌凝时。似恹恹宿酒，惯趁朝妆，来晕春肌。嫣然一笑，悄无人处，倚栏心事谁知。亟倩茜衫笼著，绛袖盛之。带雪三分粉绽，秋阴一朵红欹。还须嘱付，小楼钿笛，莫漫频吹。"}