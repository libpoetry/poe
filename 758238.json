{"id":"758238","title":"沁园春 三月晦日","dynasty":"清","author":"张令仪","text":"春竟归欤，昨夜三更，悄然而回。剩残红碎紫，蛛丝苦挽，零香断粉，蜗藓深埋。飞絮粘天，浓阴匝地，处处亭轩锁碧苔。东风细，看波纹如豰，燕剪轻裁。榆钱博得成堆，叹贱卖、韶光亦可哀。正客愁已甚，无劳杜宇，心情小恶，怕对青梅。樱笋充盘，荼蘼沥酒，莫负清和且举杯。寥萧况，忆芳华如梦，不似曾来。"}