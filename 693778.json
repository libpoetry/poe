{"id":"693778","title":"杂诗三首","dynasty":"明","author":"陆深","text":"四叙若鳞次，君子感变迁。昨日夏热酷，今夕秋月鲜。凉飙振天末，草树失故妍。元鸟逝不返，苍鹰厉高鶱。苟无豳风人，何以卒岁年。古井春无泉，槁木夏无枝。仲尼叹粪土，诗人咏德基。中夕起坐叹，叹息将奚为。去者日己远，来者安可期。不见令名士，监古乃得师。敝帏殉老马，恩义贵有终。三良从下世，黄鸟哀国风。蚁穴堕太山，蛆流毒桓公。弃置万夫望，忧来不能穷。浩歌当永夕，沉思夜将中。"}