{"id":"1112611","title":"四月二十日书二首","dynasty":"宋","author":"张耒","text":"十步荒园亦懒窥，枕书小醉睡移时。健如黄犊时无几，钝似寒蝇老自知。休惜飞驰春过眼，但求强健酒盈卮。枇杷著子红榴绽，正是清和未暑时。久将醉眼视群儿，只与旁观作笑嘻。赋芋狙公曾未悟，牵丝木偶几多时。云间炎景人方畏，地下微阴谁得知。荣谢古今同此理，老翁端坐但忘机。"}