{"id":"308864","title":"百字令·石门，是胡节悯乡居路","dynasty":"现代","author":"赵熙","text":"石头城破，任青天坠了，一拳撑住。入地高皇肌未冷，忍喷燕山尘土。烙铁横烧，皮囊四裂，十族齐声去。犬羊崩角，斑然一只黄虎。莫论忠字横心，即关师友，义亦同终古。冯道褚渊宁有血，厕里落花红腐。一县乡山，双门石窦，此地东川路。十三陵上，夕阳人砍烟树。"}