{"id":"683457","title":"重登岱岳四首","dynasty":"明","author":"王世贞","text":"夭矫双旌引翠微，千崖欲绝至如归。天门不散真人气，河汉曾窥织女机。峡坼苍龙仍对舞，峰回碧凤旧争飞。唯应处处樱桃发，似有珊瑚缀薜衣。玉琯银璈且莫从，孤筇信汝踏芙蓉。岩腰半捲垂虹带，涧底俄悬落日春。暑霁青天如对染，寒归白雪竟留封。灵芝只晔斋房种，不向秦皇羡五松。平楚苍然万里看，不堪秋思罢冯栏。三千自拥神仙宅，七十空传圣帝坛。北极垂衣阊阖远，中原回首夕阳寒。长馀一掬人间泪，来日风尘未敢弹。大火人间郁欲流，嵯峨萧瑟吐高秋。鸡声忽讶淮南过，鸟迹犹疑舜帝留。返照金泥时自跃，过云石髓迥堪愁。君王未许东封奏，空向长安问子侯。"}