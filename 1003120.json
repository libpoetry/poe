{"id":"1003120","title":"次韵朱知裁少卿见贻二首 其二","dynasty":"宋","author":"曾惇","text":"少陵卧穷巷，作诗叹秋雨。坐令马群空，真欲洗万古。乃知笔有神，宁复惭思阻。此翁已仙去，上界足官府。下视五浊世，正自一尘聚。后学如秋蝉，聒耳了无取。月卿折槛后，传家有仪矩。织成锦绣段，宫商寄鸣杼。追还正始音，雅颂继皇武。即今风骚将，仅可一二数。岂伊尘滓人，得此百世士。心源忽湛然，对面识诸祖。何待登妙高，历险叹踽踽。便可咤善才，室中闻密语。"}