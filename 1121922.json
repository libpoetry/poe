{"id":"1121922","title":"游李少师园十题 和张二十五游白龙溪甘水谷郊居杂咏七首 其四","dynasty":"宋","author":"范祖禹","text":"田家何所乐，野老饭蒿藜。沙月鹭投宿，松风猿乱啼。侵衣青竹冷，拂面绿萝低。幽步无车马，唯应杖可携。石径人行少，山云袖拂看。水流情共远，天阔望随宽。笙磬珍禽响，龙蛇怪蔓盘。洛川回首处，烟霭暮漫漫。"}