{"id":"685282","title":"游京城西山三首","dynasty":"明","author":"王鏊","text":"赏心多与宦情违，三载来游一日归。树下杯行殊草草，水边人去更依依。郊原却略青骢度，天水苍茫白鸟飞。回首青山应笑我，漫将尘土涴苔衣。三年渴思玉山泉，濯足盘陀一爽然。寒漱石根鸣决决，光摇云影静娟娟。诸贤好作山阴会，老子仍工水底眠。汲得一瓢城里去，霈为甘雨洒炎烟。出郊风物两閒间，眼底江南顿觉还。金阙五云浮王气，玉亭千古识龙颜。地除扬子应无水，天尽中原合有山。何事宋家三百载，只披图志望㠝岏。"}