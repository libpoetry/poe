{"id":"602343","title":"题鲁藩三瑞诗代作","dynasty":"明","author":"陈履","text":"皇祖御寰宇，神谋注苗裔。分茅列禹甸，设屏等周制。鲁服连岱宗，京邑此藩卫。慈孙姬旦俦，熙运唐虞际。夙夜思靖共，夕惕不忘厉。树德惟务滋，恍若农望岁。遂令明德馨，上与玄昊契。一朝荷天休，三瑞呈圣世。青青芝草荣，灵根缀瑶砌。金光炫云霞，翠色掩兰蕙。嘉禾纷盈圃，曾不假树艺。穰穰三穗歧，颖栗且狼戾。乔松上干霄，宛作虬龙势。英枝自成巢，天巧夺人制。嗟此希世奇，今古曷与俪。无论梁园竹，宁数淮南桂。猥余樗散材，旬宣向尸位。昼接乘燕閒，时得侍游憩。惭无小山赋，忝窃穆生醴。别来几经春，叹息光景逝。君侯无遐心，千里远驰惠。缄情自东兖，飞翰临北蓟。披图一以玩，天宇顿澄霁。稽首拟揄扬，摛词愧芜秽。愿言毋贰心，于以答上帝。一派衍天潢，亿载垂带砺。"}