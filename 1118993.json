{"id":"1118993","title":"寄题吴子似所居二首 读书亭","dynasty":"宋","author":"陈文蔚","text":"古人不可见，千卷留遗编。要非纸上语，至理实参前。列圣精微心，舍此将何传。根本会于一，枝叶数万千。博文可约礼，掘井志得泉。兹乃读书旨，涵泳当忘年。勿以急迫求，留神尝静专。亦勿事悠悠，岁月空推迁。久而竟纯熟，脱落不知然。众理斯旁通，如海会百川。又如庖丁刀，体解牛无全。超然得我心，枘凿非方圆。书在言语后，用起言语先。唐人资缀缉，汉儒拘训笺。记诵日益博，畴知心鉴昏。祗足骋驰骛，与道实天渊。瑱山名亭意，难与世人言。方将屏俗虑，日夕亲圣贤。见闻岂足道，孰是入德门。隐几无别事，真趣在穷研。一旦忽冰释，花柳春无边。此时案上书，始可付蹄筌。上帝降斯民，厥初存秉彝。古昔世教明，大道行坦夷。裘葛顺冬夏，饮食充渴饥。非有慕于外，夫妇皆与知。岳渎气既分，民风日浇漓。仁义既榛塞，教化悲陵迟。隐然善端著，不胜奸伪滋。其至藉吾道，纷纷取世资。阳尊若示公，阴叛实济私。孟氏极雄辩，剖晰精毫釐。言言七篇在，炳如日星垂。千载嗟晦蚀，大义谁复提。延陵有佳孙，好学谨操持。传授有所自，源派分江西。若为日用功，义利早辨之。细读象山记，妙意良在兹。愿言不为穫，努力但耘耔。堂前有松桂，年年长柯枝。生意不自已，何心论报施。请子对佳木，长哦经德诗。"}