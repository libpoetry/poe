{"id":"778036","title":"台城路·题戴锡三春帆入蜀图","dynasty":"清","author":"况周颐","text":"大江瓴建山盘错，扁舟旧经行处。激石鸣榔，乘风挂席，别有绿波南浦。来时细雨。问野馆浓花，者回开否。树老云荒，拜鹃依约见臣甫。瞿塘西上更远，莫黄牛极目，朝暮如故。聚鹤寻峰，啼猿度峡，消得韶华如许。天涯倦旅。待著意酬春，锦官城路。画里前尘，放翁曾记取。"}