{"id":"520267","title":"赏春与强景明伴读联句","dynasty":"明","author":"朱诚泳","text":"青春寻乐事，受简召群仙。鸟外张油幕，花前设绮筵。小阶芳草合，深苑锦云鲜。山色开图画，莺声错管弦。园桃迎我笑，宫柳正人眠。浸酒挼花蕊，供茶煮竹鞭。深杯休放却，高兴更相牵。睿制容相续，清词敢售妍。水鱼元有合，雨露自无边。敢谓邹枚盛，尤惭董贾贤。多应怜气味，不是慕荤膻。令出催金钵，诗成唾锦笺。陈思才独盛，妙思入幽玄。"}