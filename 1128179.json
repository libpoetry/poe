{"id":"1128179","title":"何蒙圣挽词二首","dynasty":"宋","author":"程俱","text":"倦游初返北山农，一面忘年得此翁。易学知公无复过，诗穷如我敢言工。安知接迹金兰直，便作回头梦幻空。本自无生今岂灭，不因吾道有西东。五籍纷纶井大春，一言超诣阮参军。王门设醴重经席，藏室雠书老蠹芸。问字毫釐分鸟迹，论文领略到皇坟。他年宿草伤心地，千里衢山隔暮云。"}