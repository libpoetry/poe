{"id":"751509","title":"寻包山寺憩其下院遂访毛公坛","dynasty":"清","author":"潘钟瑞","text":"数里冲秋炎，投门释午倦。不知云岫深，来此下方院。偶逢真率僧，草履何轻便。息阴竹柏间，刚及茶瓜荐。爽气来虚堂，雄势眄崇殿。小话废兴迹，恰未龙象变。仙坛古道场，尘劫迅飙电。过墟天宇空，陟峻榛莽遍。波窥双井沈，丹想九成炼。错疑绿毛生，松针落衣缘。"}