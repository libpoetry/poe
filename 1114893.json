{"id":"1114893","title":"铁山祠成二首","dynasty":"宋","author":"李新","text":"千岭分岗一岭西，一峰骧首万峰低。仰看木杪楼台小，犹听云端甲马嘶。暮角回风吹落叶，晓暾笼树转寒霓。要知血食无穷处，阴壑藏雷水绕溪。缥缈团空翠一围，丛神社鼓日相依。阴天几处看云阵，夜雪何时化铁衣。鸟鼠莫栖新蕊殿，风尘从染旧龙旗。门前汗马蹄翻玉，犹似当年力战归。"}