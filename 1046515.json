{"id":"1046515","title":"县斋秋日雨后寄李圣和","dynasty":"宋","author":"刘挚","text":"置闰岁八月，祝融冒秋权。当代不肯归，滞暑歊以延。金行奋刚义，天令惩骄愆。一雨恶气死，百物疲瘵痊。阴阳战既定，灏气苏天渊。揫敛物得性，丰给民有年。小轩占幽寂，危坐凉翛然。身如赦炮烙，蓬山弄飞泉。冷风啸梧竹，清响摇碧鲜。净几少喧蝇，高檐除嘒蝉。烦心爽已蜕，尘观清疑仙。于兹饬前懈，图书猎陈编。晤言隔朋类，披卷盟圣贤。乐此怀高风，北望心悁悁。"}