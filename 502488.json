{"id":"502488","title":"凤凰台上忆吹箫 丁已中秋感旧","dynasty":"明","author":"刘炳","text":"银汉无声，澹云笼月，汀烟落木萧萧。怅西风万里，江上停桡。玉砌雕阑何处，霓裳曲、凤管鸾箫。休重问，伤心往事，都付寒潮。河桥。当年惜别，翠雁湿啼痕，敛衽魂销。感新愁磊磈，有酒难浇。行径红兰香歇，低颦念、暮暮朝朝。银屏悄，定应晚妆，宫黛慵描。"}