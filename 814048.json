{"id":"814048","title":"六月初二日，圆明园引见，口占纪恩四首","dynasty":"清","author":"陈柄德","text":"鸣珂队里晓风凉，御苑荷花冉冉香。阊阖开时移树影，帡幪高处隐朝阳。小臣也许随班进，圣德何从拜手飏。云日光华欣咫尺，此身岂独庆明良。激切屏营抚寸衷，天颜有喜蔼春风。一人垂拱衣裳外，六合和同干羽中。郊岛自惭寒乞甚，皋夔共乐泰交融。从知雨露栽培处，润槁嘘枯总化工。禁柳斜斜露未乾，从容引退听和鸾。回瞻御气瑶台迥，叨沐恩波太液宽。银汉几层悬镜朗，玉壶一片置身寒。最宜到此忘炎热，月地云阶仔细看。五色天书彩凤腾，圣恩高厚貌躬膺。八年司铎犹多忝，百里专城岂曰能。毡过三冬忘冷薄，梯升初级早淩兢。追思射策明光殿，廿载功名得未曾。"}