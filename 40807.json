{"id":"40807","title":"赛敬亭山庙喜雨诗","dynasty":"南北朝","author":"谢朓","text":"夕帐怀椒糈。蠲景洁膋芗。登秋虽未献。望岁伫年祥。潭渊深可厉。狭邪车未方。朦胧度绝限。出没见林袖口。秉玉朝羣帝。樽酒迎东皇。排云接虬盖。蔽日下霓裳。会舞纷瑶席。安歌遶凤梁。百味芬绮帐。四座沾羽觞。福被延民泽。乐极思故乡。登山骋归望。原雨晦茫茫。胡宁昧千里。解佩拂山庄。"}