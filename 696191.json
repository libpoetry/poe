{"id":"696191","title":"柴虚犹子洵领南畿贤书东归将北上春官予作二诗前道其实后以鼓其勇也","dynasty":"明","author":"罗玘","text":"有客复有客，少壮勇而鸷。一攫空邦人，再攫空多士。吾尝指其腹，号曰五经笥。官今古中丞，柴虚别名字。洵也九鼎资，年来沐炉锤。晶荧会跃出，闪闪夺人眦。柴虚顾之笑，此宝良我试。海神涌波涛，远致庙廊器。谁能一家私，总用邦国瑞。白日麾大旗，裨王来接战。长弓发健臂，射中裨王面。归营夜张灯，照见灭寇箭。天明上马去，勇气逼飞电。缚其名王归，拜献明光殿。"}