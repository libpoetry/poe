{"id":"47347","title":"遣怀·鸿鹄会高风","dynasty":"明代","author":"刘基","text":"鸿鹄会高风，拂翼凌云霓。蛟龙不得水，葺鳞困涂泥。惟昔望诸君，一战举强齐。秦穆伯西戎，能用百里奚。傅说筑商岩，太公钓磻溪。韩信寄食饮，孔明躬耕犁。立贤苟无方，曷问鹜与珝。驱车上太行，峻极不可跻。重云蔽层岑，流潦绝荒蹊。豺狼当我嗥，魑魅向我啼。顾瞻望九州，欲去惑东西。嘉谷委蔓草，良田养蒿藜。乘黄避跛鳖，狐貉骄虎貔。谁言纵壑鱼，竟为触藩羝。长夜起啸叹，邪气凭我脐。梦登舜苍梧，遥望禹会稽。援琴奏将归，日暮增惨凄。盲飚正滃勃，孤凤将安栖。"}