{"id":"993304","title":"赋永叔家白鹦鹉杂言","dynasty":"宋","author":"梅尧臣","text":"交翠衿，刷羽。性安驯，善言语。金笼爱，养妇女，是为陇山之鹦鹉。有白其类，毛冠角举。圆舌柔音世竞许，方尾鹘身食稻稰。白鹄之白是其常，越群超众由天与。胡人望气海上来，献于公所奇公才。公持大笔写万物，惊葩萼，如春雷。方夸玉兔未咏此，依约似畏常娥猜。坐无祢正平，胡为使我作赋其间哉。"}