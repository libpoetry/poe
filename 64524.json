{"id":"64524","title":"郊居杂兴·结室面东湖","dynasty":"明代","author":"阮大铖","text":"结室面东湖，风来湖水香。随意采菱舟，夤缘洲渚傍。香静月色吐，清辉照中堂。澹澹萤火流，泠泠竹露光。络纬抱花啼，啼声亦何长。邻女弄秋梭，竟夕灯火张。晚田虞不给，余布易我粮。聊以赡儿女，非为成衣裳。感此劳者情，终夜为徬徨。湖波岂不艳，菱叶亦以芳。刺多泥复深，采采中怀伤。"}