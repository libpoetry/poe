{"id":"1236369","title":"寒食祀坟回登临西原废寺二首","dynasty":"元","author":"陈赓","text":"前朝废寺枕山阿，尚有摩云窣堵波。故国已非唐日月，老僧犹指晋山河。年来筋力登临倦，乱后心情感慨多。石藓荒碑碎文字，他年更得几摩挲。当年云构倚天开，一夕烟尘化劫灰。佛阁丹青馀瓦砾，禅房花木亦蒿莱。春风万里骚人怨，落日千秋杜宇哀。断础荒烟无限意，一章诗律为谁裁。"}