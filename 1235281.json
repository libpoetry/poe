{"id":"1235281","title":"寄上都分省僚友二首","dynasty":"元","author":"王士熙","text":"天上风清暑尽消，尚方仙队接云韶。白鹅海水生鹰猎，红药山冈诈马朝。凉入赐衣飘细葛，醉题歌扇湿轻绡。河堤杨柳休伤别，八月星槎到鹊桥。画省薰风松树阴，合欢花下日沈沈。腐儒无补漫独坐，故人不来劳寸心。紫极三台光景接，洪钧万象岁年深。滦江回首九天上，谁傍香炉听舜琴。"}