{"id":"685364","title":"东皋草堂二首","dynasty":"明","author":"王㒜","text":"明时何处著遗贤，路入东皋地自偏。十亩山田和玉种，数椽茅屋带云编。画中诗类王摩诘，物外仙同葛稚川。西祀东封知未了，佳音端合为谁传。草堂不借浣花溪，祇在荆溪溪水湄。地僻境将心共远，山深云与意俱迟。采芝纵有饥堪疗，对竹应无俗可医。我亦平生惬真赏，归来已办买山资。"}