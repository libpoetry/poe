{"id":"408014","title":"春寒放歌","dynasty":"近现代","author":"萧劳","text":"令节烧灯上元后，朔风飏挟沙石走。斗室炉火坐无温，衣敝缊袍时袖手。人尽耸肩怨天公，不降瑞雪簸狂风。东君却无权在握，惆怅寒勒花不红。借问阳和匿何处，或在闾阖之深宫。留眼定待春光好，眼中人老春不老。千树万树皎且妍，双鬓逢春从枯槁。今年仍有花酬人，花向老人眼中新。欲把长笛吹到晓，枝头红杏落纷纷。"}