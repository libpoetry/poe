{"id":"668449","title":"雪夜宿楞伽寺 其二","dynasty":"明","author":"文徵明","text":"天寒万木僵，月出四山静。积雪缟清夜，幽崖自辉映。上方衣裘单，俯视寒芒正。长风扫纤云，平湖竟天净。倒影落僧窗，横飞湿银镜。微澜玉塔摇，秀色千岩竞。俄然万象沉，坐觉群翳屏。一鸟不复飞，光华久逾盛。吟怀共朗彻，禅心寄枯劲。秪觉尘界卑，忘身在高夐。半空击瑶簪，泠然发孤咏。万里吾目中，悠悠一渔艇。"}