{"id":"693396","title":"秋兴二首","dynasty":"明","author":"苏葵","text":"浮云漠漠蔼苍冥，风劲郊原草木零。苜蓿影寒千里瘦，梧桐枝老九苞鸣。酒杯潋滟供秋兴，旅馆萧条触物情。自古五侯嫌肮脏，误将多智薄君卿。鹰隼高飞寥廓空，微霜寒入菊花丛。耽酣量浅援陶止，欲赋才疏怯庾工。闲傍阶前听蟋蟀，更从江上赏芙蓉。尘襟旋借西风拂，清洁谁能效两龚。"}