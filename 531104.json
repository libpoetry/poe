{"id":"531104","title":"卧月引为钱节夫赋","dynasty":"明","author":"杨慎","text":"昆明池上逢钱郎，青云为衣白霓裳。手持宝月金仙偈，口诵明星玉女章。自言五华峰头住，梦游玄圃樊桐路。御风学雾两无心，惟爱月华笼海树。少年名姓悬月中，老去犹充脩月户。月里仙人宋无忌，持斧吴刚作仙使。下界爱月升高丘，步虚一声龙白头。何如放舟卧明月，仰看银河天倒流。乘鸾翳凤过北斗，炤景煌煌酌天酒。玉兔为脯桂作薪，笑携吴宋两仙人。老蟾踏翻醉不醒，嫦娥起舞榆花春。"}