{"id":"135252","title":"求仲抑招游山归途遇雨","dynasty":"宋代","author":"楼钥","text":"竹舆绕湖滨，宿露尚厌浥。径到玉岑下，坐久客始集。起穿灵石山，万松介而立。梅天气清润，空翠行可挹。古藤几百年，枝蔓两山及。见说春暮时，花紫光熠熠。直疑老潜虬，初起夜来蛰。俯翫岁寒泉，齿冷不敢吸。相将上龙泓，尘鞅谢羁馽。洞有灵兽居，临深心岌岌。鱼游明镜中，巨浪无三级。寒苔载水去，万顷润原隰。濛濛山雨来，归仆鸟飞急。野兴殊未已，日昃不暇给。冲泥上湖船，雨阵遽奔袭。飘风将急点，回旋惊四人。中流益荡兀，短蓬不当笠。停篙亦久之，怒势不少戢。我徒方啸歌，弗为改豪习。但耻瓶罍罄，莫问衣裳湿。"}