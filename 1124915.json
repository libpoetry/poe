{"id":"1124915","title":"净光山四咏呈水心先生 宿觉庵","dynasty":"宋","author":"徐照","text":"公说曹溪事，经今六百年。庵基平地筑，碑记远人传。种竹初遮日，疏岩只欠泉。自当居鼎鼐，岂在学修禅。高顶宜登望，吾州见地形。水通蛮国远，山出海门青。藓径僧行迹，风枝鹤退翎。公能同众乐，私帑建官亭。不见日东上，西原雨一晴。逐时看景异，风物入诗清。立久飞云灭，身高去鸟平。石峰何处是，归思忽然生。片山唐国赐，茶有数根留。几番见人说，今朝还独游。远波分段白，宿霭向晴收。却有觉庵主，犹能学道州。"}