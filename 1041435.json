{"id":"1041435","title":"九月十日雨中孚先见过围棋尝茶","dynasty":"宋","author":"刘敞","text":"幸从大夫后，而无吏事忧。出沐风雨夕，闭门松菊秋。素交辱见过，意气何绸缪。车骑皆雨立，富贵若浮云。围棋纾壮心，酌茗当献酬。岂惟邻里好，足慰平生游。书籍可许通，水火得所求。独恨鸡黍薄，无以充淹留。我穷若匏瓜，于世良悠悠。寂寞守一隅，非君谁见收。庶几除三径，玩此岁方遒。莫令子衿诗，更作商声讴。"}