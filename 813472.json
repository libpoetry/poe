{"id":"813472","title":"四和池阳咏雪次东坡韵","dynasty":"清","author":"李寄","text":"随风摇漾态何纤，此日寒威分外严。行客借来形柳絮，酒人引去比吴盐。苦吟不觉衫穿袖，烂醉何妨帽挺檐。莫笑浩然无逸兴，病驱不敌北风尖。纷纷一望白天涯，自笑经年滞客车。秦月晓来真不夜，山桃寒重亦能花。烹羔不羡将军帐，煮茗还输学士家。乘兴策驴诗思好，灞桥定有酒帘叉。"}