{"id":"865357","title":"玩芳亭","dynasty":"宋","author":"邓肃","text":"蔓草芊芊迷旧圃，日号狐猩走鼯鼠。世欲去之嗟未能，竭力米盐汗如雨。先生人间第一流，目中万事无全牛。割鸡已觉无多子，斩新亭柳作清游。纷纷姚魏争黄紫，醉眼虽观心似水。但搜佳景付吟魂，吐作新诗烂盈纸。惭愧知音太史公，为榜佳名字画雄。二公连茹归霄汉，此亭万古扬清风。"}