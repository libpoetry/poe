{"id":"671157","title":"作客东门行","dynasty":"明","author":"魏学洢","text":"作客东门归，舍中稚子牵衣嬉，行行去去绕膝不相离。阿耶抱儿儿不愿，啖果与饵儿暂嬉。母傍耶开侧扉去，舍中稚子呱呱啼。啼出大门，啼入室帏。四望弗见，伏泣不能止。一日不归，三日儿病五日死。儿欲耶抱耶怒起，耶欲抱儿儿死矣。人生亦徒自，苦恶用尔尔。乱日荒郊漠漠，白骨一何离离。不知吾儿何处悲且啼。"}