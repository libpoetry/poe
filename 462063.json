{"id":"462063","title":"离别难","dynasty":"当代","author":"添雪斋","text":"谁见一番冷雨，将花骨消磨。忍听他、几许风波。已填成、悽楚一悲歌。只收得、别绪偏长，相逢偏少，因果偏多。放声声、似此芭蕉庭院，犹作苦吟哦。愁折损、夜蹉跎。不堪看、瘦影婆娑。况残灯暗色凝碧，纵颦眉能画也难摹。却借问、未了无心，思量求解，惟梦中么？怎料是、痛彻柔肠尽断，于梦又如何？"}