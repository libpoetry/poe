{"id":"1196392","title":"咏史","dynasty":"唐末宋初","author":"徐铉","text":"京洛多权豪，游服相追随。青牛中甸车，白马连环羁。珩佩竞照耀，绅组旧参差。驺鸣行人驻，倏若流风驰。名园不问主，下辇辄失嬉。秦官锡雕盘，光禄假羽卮。侏儒善为优，邯郸有名姬。坐客应馀论，顾眄成恩私。卤簿留国门，谁何不敢讥。归来卧华堂，琐窗承文楣。武夫瑩庭阶，璧珰攒荣题。列烛正晶荧，喷香常逶迤。明朝入君门，密侍白玉墀。开言迎合旨，群公默无为。乍请考工地，亦拜床下儿。吹嘘枯稊生，指顾千钧移。回瞻徇名士，獧介尔何施。朱云折槛去，梅福弃官归。寂寞扬子云，口吃不能辞。著书述圣道，徒许俗人嗤。汉室已久坏，往事垂于兹。眇然千载下，慷慨有馀悲。"}