{"id":"299322","title":"连小瀛参军招同陈大园学博消夏","dynasty":"清代","author":"郭仪霄","text":"火云四射天宇红，祝融衙衙鞭赤龙。幽篁枯坐不敢出，折柬忽到信天翁。草堂热客无人过，袁安六月能高卧。朝来邀我作冻饮，入室耿耿寒芒射。山人掷笔散琼屑，万岫皑皑生眼缬。玉龙偃蹇银虬乱，坐忘曦轮蒸暑热。压屋顽云不肯消，粟肌斗觉寒萧骚。冷斋高挂太古雪，惟见梅花开寂寥。饮君酒，读君画，三朝宝翰郁精奇，与子盘礴消长夏。世上富儿爱水田，千金掠买何连连。画中山水人不要，往往剥蠹消云烟。怪君爱画如爱酒，万壑千岩落君手。却防笑煞痴虎头，妙画登仙古来有。卓鉴眉公辨赝讹，君家墨宝何其嘉。归来云壑满肺腑，眼前突兀青山多。"}