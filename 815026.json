{"id":"815026","title":"拟唐人边庭四时怨","dynasty":"清","author":"姚履敬","text":"草满龙沙绿满山，故园夜夜望刀镮。汉家雨露无中外，春色遥应度玉关。日午中天暑气多，三军一似火山过。纵教汗透重重甲，犹唱南薰解愠歌。边寒画角咽秋霜，辛苦经年戍朔方。回想闺中临别语，只教努力事戎行。黄云围幕雪如拳，敢望生还渡酒泉。闻道九重怜将帅，貂裘昨日赐军前。"}