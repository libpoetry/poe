{"id":"752852","title":"十刹海观荷用苏文忠公金山诗韵","dynasty":"清","author":"董敬舆","text":"北人不识江与湖，潴水为潭便称海。金源十刹迹成尘，指点烟萝果安在。空馀高柳绕坡陀。屋宇之外皆澄波。恍到江南水云壑，花时微病游人多。嗟余淮海迟归楫，大难米贵长安日。六街车马涨尘沙，白汗翻浆午曦赤。何期到此清吟魄，片云著意催诗黑。柳丝历乱夕阳明，三两沙鸥睡不惊。辇下才人半相识，招呼况具杯中物。酒酣兴极忆家山，不安寒饿真痴顽。归心日夜无时已，梦落苍霞半江水。"}