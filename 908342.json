{"id":"908342","title":"次韵姚宣孺见寄","dynasty":"宋","author":"李流谦","text":"作吏无好怀，宁食三年艾。甚陋吾安之，所隶乃都会。文书如骂奴，吞噫不敢对。两眉或小伸，独有公等在。交臂露肝胆，不复事容态。月沼分剩馥，风轩共晴快。家餐听相挽，盘箸及笋菜。但苦王事迫，数离每增慨。岂非造物意，物莫能两大。况自掺裾别，至今胸愦愦。归来未黔突，日月倏逾迈。书往得奇报，已恐责留债。丈夫志远者，遑恤吠所怪。醉眼天不入，一饱真细碎。插貂与扶耒，此理本相代。持以敦薄夫，是事付我辈。"}