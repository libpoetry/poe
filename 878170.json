{"id":"878170","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 乘月登楼","dynasty":"宋","author":"刘克庄","text":"越石通身胆，英英管乐俦。防秋戍孤垒，乘月上高楼。粉堞齐云迥，冰轮出海浮。目中无虏骑，笑里有边筹。枭羯言犹壮，闻鸡志未酬。素娥知往事，犹照丽谯头。"}