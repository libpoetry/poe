{"id":"712509","title":"寄寿何慎思邑侯","dynasty":"明末清初","author":"陈恭尹","text":"沧海起飞鸿，黄鹂语晓风。山光城外内，水碧县西东。胜事张灯复，良宵聚酺同。三时闲节序，百戏走农工。羔酒公庭献，金章彩服通。韶华官柳绿，嘉燕烛花红。永誉神明宰，遐龄鹤发翁。大慈堪范俗，善事即移忠。汉柱名方重，邭苗雨正融。部人歌令德，矫首咏高崧。"}