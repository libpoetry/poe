{"id":"693197","title":"宫词","dynasty":"明","author":"沈琼莲","text":"尚仪引见近龙床，御笔亲题墨色香。幸得唱名居第一，沐恩舞蹈谢君王。翠丝蟠袖紫罗襦，偷把黄金小带舒。中使传宣光禄宴，内家学士作新除。倦把青绒绣紫纱，阁针时复卜灯花。明朝太后长生诞，可有恩波遍及么。豆蔻花封小字缄，寄声千里落云帆。一春从不寻芳去，高叠香罗旧赐衫。天子龙楼瞥见妆，芙蓉团殿试罗裳。水风凉好朝西坐，专把书经教小王。晓临鸾镜整梳妆，高髻新兴一尺长。花影琐窗人下直，开笼自放雪衣娘。明窗棐几净炉薰，闲阅仙书小篆文。昼永帘垂春寂寂，碧桃花映石榴裙。海东青放渡辽烟，天上群鹅得自专。敕谕鹰坊高索价，圣王廿载绝游畋。御柳青青燕子愁，万条齐水弄春柔。东风不与闲人赠，谁去江南水上洲。"}