{"id":"13441","title":"拜昭陵过咸阳墅","dynasty":"唐代","author":"权德舆","text":"季子乏二顷，扬雄才一廛。伊予此南亩，数已逾前贤。顷岁辱明命，铭勋镂贞坚。遂兹操书致，内顾增缺然。乃葺场圃事，迨今三四年。适因昭陵拜，得抵咸阳田。田夫竞致辞，乡耋争来前。村盘既罗列，鸡黍皆珍鲜。古称禄代耕，人以食为天。自惭廪给厚，谅使井税先。涂涂沟塍雾，漠漠桑柘烟。荒蹊没古木，精舍临秋泉。池笼岂所安，樵牧乃所便。终当解缨络，田里谐因缘。"}