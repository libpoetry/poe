{"id":"104467","title":"送胡公疏之金陵","dynasty":"宋代","author":"梅尧臣","text":"绿蒲作帆一百尺，波浪疾飞轻鸟翮。瓜步山傍夜泊人，石头城边旧游客。月如冰轮出海来，江波千里无物隔。自古有恨洗不尽，于今万事何由白。依稀可记鲍家诗，寂寞休寻江令宅。杨花正飞鮆鱼多，食脍举酒谢河伯。但令甘肥日饱腹，谁用麒麟刻青石。去舸已快风亦便，宁同步兵哭车轭。"}