{"id":"568297","title":"吴中新刻临川集甚佳双江聂文蔚持以见赠携之舟中开帙感怀寄诗为谢","dynasty":"明","author":"陆深","text":"少小有书未能读，暮年好书读不得。岂惟簿领少馀间，两眼冥蒙泪旋拭。帘前见物私自怜，雾里看花惯曾识。忆昔家住东海滨，世务耕农寡文墨。勉勤诵习起家门，每事收藏节衣食。一从观国上皇都，十载具官充史职。长安朋辈心多同，古典探搜事尤力。荆文丞相宋熙丰，国监遗文旧尝刻。猗予谬司六馆成，手许校磨工未即。当今楔枣称吴中，唐模宋板俱奇特。是非本定空爱憎，报复何穷恣翻覆。文章功业两难朽，治乱兴亡三太息。苏州太守古邺侯，贻我远胜黄金亿。楼船风雨满章江，把玩新编坐相忆。"}