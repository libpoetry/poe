{"id":"700511","title":"寄题张希孟都阃隐居四首 石门精舍","dynasty":"明","author":"顾璘","text":"石出江门蹲玉龙，白云横束括苍峰。幽林坐啸无人见，祇听鸾音振万松。永嘉城北水心寺，寺下高人凿石居。向老拈杯浑懒慢，满床抛散六韬书。山夹回溪抱日流，荷花百里锦云浮。人间掷却黄金印，长破苍烟弄钓舟。龙湫瀑水远闻声，鹤岭仙云变采呈。瑶草满亭抽碧玉，道人趺坐学无生。"}