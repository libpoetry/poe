{"id":"583480","title":"正德戊辰余叨参政滇南四月十日有寒鸦四来巢于公衙之西北墙空西者乳子四纯墨北者乳子亦四间白占之朕兆不知何谓因作短句四章以识之庶后有所考","dynasty":"明","author":"王缜","text":"有鸟有鸟，载飞载鸣。亦集爰止，实有公庭。有鸟有鸟，来巢于屋。亦既驯人，乃生乃育。其育维何，并四而偶。黑白孔明，兆云希有。其有维何，曰性慈孝。匪佞匪阿，顺适于道。"}