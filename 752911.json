{"id":"752911","title":"謇博酬余赠荔支倒押子瞻南村诸杨一首韵余仍依原诗韵次答和并饷以茶","dynasty":"清","author":"范当世","text":"三日不闻提壶卢，便愁吾友诗肠枯。海航荔支一夕到，乃命短仆提篮驱。午风亭榭汗渍襦，此物著口凉生肤。醍醐灌汝足真悦，勿复暖暖还姝姝。东南口腹天下无，嗟尔堕落东北隅。槎枒大饼实肠胃，盐酪不美茶叶粗。道人有道服食异，双龙煮汤生吞珠。荐汝赪虬亦易尽，再割云脚分精腴。莫嗤座上左元放，还能立致淞江鲈。倾筐倒箧吾何吝，相可而授君其图。"}