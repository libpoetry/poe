{"id":"768400","title":"霜叶飞 柑","dynasty":"清","author":"龚翔麟","text":"碧丛丛里新霜后，婆娑一院香细。黄金三寸压枝圆，正已凉天气。试小剪、生枝平蒂。绿窗先拭乌皮几。见罗帕分来，惹赋笔、沉吟取对，南海丹荔。秋雨乍歇江城，洞庭船到，翠箬封裹轻启。尊前香雾噀云鬟，笑殷勤收子。浑难忘、红灯旧事。抽身乌帽黄尘矣。买二顷、良田去，春日晴江，踞床林底。"}