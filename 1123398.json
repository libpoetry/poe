{"id":"1123398","title":"贽管竹楼","dynasty":"宋","author":"赵时韶","text":"天生贤佐福闽州，衮舄荧煌尚黑头。司马公留民可活，管夷吾在世何忧。东南人物几华屋，今古乾坤一竹楼。三万卷书三尺剑，男儿事业要伊周。我公自是活神明，皦日当空鬼魅惊。参辈虽多萧相少，蹠徒自浊伯夷清。吴儿久借乾坤造，闽囝重逢父母生。剩说谦尊能下士，青门还念种瓜平。"}