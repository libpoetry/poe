{"id":"826558","title":"木兰花慢·为友人题盆柏图","dynasty":"清末近现代初","author":"张尔田","text":"壁间髯翠滴，花浪起，皱鳞生。看雾盎盘虬，月尊酬鹤，惨澹经营。龙孙古来神物，问九朝、几见泰阶平。玉立苍然不改，岁寒与汝同盟。荒荆。三径似渊明。风露冷中庭。要著意栽培，筠霜苦节，菊水颓龄。凌霄锦官城外，把蓬莱、移在素云屏。莫笑燕榆晚叶，须知江桂冬荣。"}