{"id":"843911","title":"念奴娇 新秋日李笠庵招，枕楼醉赋","dynasty":"清末民国初","author":"李炳灵","text":"一楼枕水，记前时曾醉，绿阴深处。井砌梧飘秋又到，嫩凉吹上衣袖。诗涤尘凡，酒浇块垒，河山入樽俎。波涛滚滚，高唱大江东去。浪游濯锦溪头，莼鲈风起，几度谋归计。金玉文章泥土贱，时局艰难如许。故友殷勤，行窝安乐，留我天涯住。初三眉月，照踏城南旧路。峨眉揽胜，更殷勤寄我，一篇冰雪。忆否浮槎东海日，弥望沧溟空阔。萧寺敲诗，乱峰蜡屐，消尽热中热。学增阅历，山川自昔能说。此际故国成尘，故人如梦，鸿爪皆陈迹。夷甫诸公何处也，谁共新高叹息。锦水重临，节楼再到，来作诸侯客。旧游屈指，半轮还认秋月。"}