{"id":"682842","title":"九日不及登高抚景缺然诗寄同社","dynasty":"明","author":"区越","text":"山寺鸣钟客赋诗，登高还忆去年时。秋光渐满十分候，野兴独无些子儿。白酒似知供眺览，黄花若为遣衰迟。家童探报山中事，亦说风流少故知。昔年登眺与君同，万丈挥毫洒碧峰。佳节偶为应内热，新篇连惠觉情浓。名山到处多遗事，蜡屐何人识旧踪。野菊未枯重九在，秋风休惜鬓双蓬。"}