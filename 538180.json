{"id":"538180","title":"赋得双纱屏十韵","dynasty":"明","author":"王世贞","text":"云母翳槐席，火齐列延清。讵若兹屏丽，湛湛复盈盈。织从鲛手细，画出虎头精。含雾花如笑，栖烟鸟欲惊。蝇令仲谋误，牛作武秋鸣。玉魄壶堪濯，冰神镜转明。窥妆却月艳，障舞避风轻。清芬昼不隔，澄晖夕未倾。星流帝女制，池夺影娥名。自有淮王赋，春光甲汉京。"}