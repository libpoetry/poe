{"id":"799330","title":"亡妇榇归自闽生去死还惨裂心肺幽灵有觉亮亦同之爰述长途之踽凉弥感重泉之暌阻作魂归来歌觞而告之歌曰 其六","dynasty":"清","author":"李振钧","text":"魂归来兮望清阈，碧山之南兮横塘之北。枫林月落兮松径黑，瞻门庭兮载登陟。曩去故里兮泪沾臆，亲囊揽祛兮语唧唧。我今归兮胡不我即，若有睹兮走而匿。呜呼六歌兮歌且忆，恍惚空阶兮长太息。"}