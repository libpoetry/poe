{"id":"1142511","title":"秋夜有感","dynasty":"宋末元初","author":"方一夔","text":"西窗枕清溪，流水日夜响。孤眠夜无寐，离梦苦摇荡。自我辞家来，弦月屡下上。消息不曾真，百念堕滉瀁。忆昔心气雄，跃跃盛年想。窥奇故牧储，借重宗橐赏。山搜富金沙，泽淤耀琨簜。天池鶱孤飞，昆山纷独往。下视夸夺子，蠓蠛鸣瓮盎。区区凡楚争，逐逐臧谷网。蹉跎改素摽，零落收宿莽。平生矜与夸，荣为谢外奖。惟馀不尽心，耿耿犹畴曩。譬如老猎猃，闻呼齿足痒。清江三百里，西风飒菰蒋。明朝溯归舟，鸦轧鸣两桨。"}