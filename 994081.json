{"id":"994081","title":"塞马歌答杨侍郎","dynasty":"宋","author":"萧元之","text":"侍郎赠我六尺騟，矫矫龙性天骨殊。四蹄铁立目电闪，此其壮志畏长驱。牵来细观问厮养，何物有此权奇状。为言此是古孙龙，往往得之沙塞上。森张雾鬣碨礌鬉，萧稍骏尾摇朔风。冰河蹙裂蹄甲锐，竹批两耳双方瞳。向时淮西屡战胜，曾驮猛士敲金镫。帐前欲得不敢言，空悬宝珠光照乘。我有百发落雁鈚，前年引满射赤眉。功成万死不见赏，归骑驴子吟楚词。浮沈不作飞腾梦，感公赠我意勤重。旋蒙皋比作鞍鞯，更染青丝结缰鞚。祗今中原狐兔鸣，黄沙莽莽白骨腥。愿公急起扫欃枪，百万勋业一旦成。我当乘此载前旌，男儿报义要轻生。"}