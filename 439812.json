{"id":"439812","title":"飞来双白鹄。乃从","dynasty":"汉","author":"两汉乐府","text":"西北来。十十五五。罗列成行。妻卒被病。行不能相随。五里一返顾。六里一徘徊。吾欲衔汝去。口噤不能开。吾欲负汝去。毛羽何摧颓。乐哉新相知。忧来生别离。躇踌顾群侣。泪下不自知。念与君离别。气结不能言。各各重自爱。道远归还难。妾当守空房。闲门下重关。若生当相见。亡者会重泉。今日乐相乐。延年万岁期。"}