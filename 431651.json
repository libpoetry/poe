{"id":"431651","title":"蝶恋花","dynasty":"近现代","author":"乔大壮","text":"头上玉绳西北转。一叶随波、冲破烟如练。海水自加前度浅。月华终让今宵满。舶趠风轻吹酒面。阑外鱼龙、待与然犀看。孤剑十年游已倦。人间不了閒恩怨。临水数峰天外落。峰际斜阳、转过阑干角。晕粉涂脂梳又掠。不辞新试罗裳薄。深浅宫眉随意学。庭院东风、偏近黄昏恶。胡蝶飞来人未觉。杨花黏满秋千索。旧解雕鞍芳草渡。渡口红桥、千万垂杨树。不定东风吹雪絮。流莺宛转啼难住。远岸高楼相识否。六曲阑干、过尽斜帆暮。人在青衣江上路。青山回首无重数。"}