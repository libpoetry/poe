{"id":"1136796","title":"八月望日深衣抱高庙御琴首歌南风继作忆颜三氏诸孙环立以听为杏坛一时之盛千古之下令人怃然作歌云","dynasty":"宋末元初","author":"王奕","text":"秋日晖晖兮槐市成林，白鸠关关兮汉柏阴阴。杏坛高兮几寻，奠桂酒兮孤斟。苍梧不可呼兮犹得抱南风之琴。哀颜夭之不永兮，伤哉兮遗音，契千古兮遐心。归兮归兮，乃今不负吾衣之深。"}