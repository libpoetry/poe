{"id":"813368","title":"友人搜录东沙公遗集感而赋诗","dynasty":"清","author":"李邺嗣","text":"麦粥吞声对夕曛，重披遗草坐宵分。苦吟一诵睢阳作，正议初传丞相文。片字藉公争杲日，九章得汝播灵芬。千春大义应同识，此际交情总让君。黭黭关河白日微，遥看天末泪沾衣。空怀东郡门人怨，欲觅西台故客稀。马鬣十言谁表墓，龙威一卷独扬辉。藉闻德祐年来事，益叹人间岁月非。"}