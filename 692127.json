{"id":"692127","title":"送元美","dynasty":"明","author":"李攀龙","text":"有凤衔灵文，栖栖北海湄。临流理毛羽，五采以自奇。飞如摛群星，击若朝霞披。翱翔千仞冈，亦集梧桐枝。一鸣叶清庙，再鸣中咸池。凄风振大野，青云顾我悲。世无伶伦耳，谁为度参差。回首顾丹穴，摧藏不可持。将止帝东园，恐令鶗鴂知。阿閤在万里，哀号乃见疑。啁啾榆枋间，燕雀相追随。清光蔽白日，何当复来仪。夙昔二三子，慷慨扬奇声。文章凌先秦，词赋无西京。零落如流星，各怀饥渴情。念尔策高足，北海日以清。顾盻当中原，冠盖徒纵横。明发咏蓼莪，依依恋所生。悲风蓟门来，涕泣沾我缨。解带谢时人，驱车薄姑城。千里见大河，踯躅浮云征。罢酒不能别，萧萧驷马鸣。骨肉非一身，意气乃合并。景光老自爱，率已识荣名。"}