{"id":"798187","title":"绿意 见前","dynasty":"清","author":"俞樾","text":"天生俊物。甚少年惨绿，如此寒乞。酒后茶馀，聊佐谈锋，怜伊口齿清绝。诗脾苦涩君休笑，只独抱、素心而活。看纷纷、南北杨卢，都是蜜翁瓜葛。多少朱门酒肉。觉风味与尔，甘苦全别。偶借青灯，微吐心花，终是蕙兰幽叶。佳人薄命也同调，也略颦、鸦黄娇额。只谏林、撷取孤芳，瓠史仅容名列。"}