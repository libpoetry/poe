{"id":"843794","title":"有赠","dynasty":"清末民国初","author":"许南英","text":"忽唱骊歌仆在门，别筵和泪强为吞。锦衾慰藉喁喁语，约后思前总断魂！衾裯昨夜不成欢，馀煖馀香上玉鞍。再莫为侬回首望，断云零雨小楼寒！猖狂性格带柔肠，铁剑瑶琴自束装。古道夕阳偷写照，丰神宜友亦宜郎。凭君去去忍淹留，多一分留一倍愁。闻道聪明多薄倖，如君是此性情不？"}