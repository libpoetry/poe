{"id":"635318","title":"兵后还山答邻僧见讯","dynasty":"明","author":"成鹫","text":"此身如飞蓬，出门掉两臂。空囊贮太虚，浮云行大地。何物紧相随，脚底烟岚气。违山一百日，不觉秋风至。归来见故人，笑我须眉异。窘步涉丘园，荆棘集如猬。饥虎伺人餐，猰犬当路吠。忧来不能语，猛忍风前泪。且复入我室，还坐心如醉。残书纷满床，大半尘埃积。夜灯鉴孤影，形影和灯睡。隔桥磬一声，唤醒归人寐。多谢击磬翁，微言昨相示。却起诵来篇，眼暗不识字。"}