{"id":"755270","title":"润州行","dynasty":"清","author":"左锡璇","text":"官城如纸贼城铁，围城十旬城不得。六军喧作夜潮声，万帐蒸成死灰色。火云突兀空中来，猿鹤掷跳沙虫哀。血光火光四围迸，月色染出红玫瑰。轻艑大舸同一炬，江水澜翻沸成釜。游尸蔽江江不流，留与蛟龙饱人脯。浙军弃甲先奔逋，潮州健卒咸惊呼。颇类平原纵野烧，薰狸灼獾焚麇{鹿吾}。阿奴火攻本下策，主阃无谋甘败绩。东南半壁生夕阴，子弟八千同一泣。"}