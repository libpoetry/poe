{"id":"587588","title":"赠方棠陵用陶饮酒韵 其二十","dynasty":"明","author":"霍韬","text":"衡湘古雄邦，风气犹颇真。民居限山溪，习尚犹古淳。羲黄虽世隔，濂溪迹尚新。九疑留舜辙，桃源嗟暴秦。迫今百代下，湮沦同飞尘。君行过湘江，敦古心应勤。精神苟相契，异世情自亲。不瑕圣孔父，从渠好问津。他年石屋归，为藏折角巾。候我采药来，山花我主人。"}