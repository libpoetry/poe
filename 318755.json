{"id":"318755","title":"寿楼春·用梅溪韵","dynasty":"现代","author":"顾宪融","text":"惹蜀笺余芳。正轻绡约钏，微响芸窗。记送素心人去，衰柳残阳。缄鹦舌，拗莲肠。怨何戡年时清狂。看两翅颓云，半襟零雨，薄病不胜妆。江南路，屏山长。逗相思寸寸，吹漏箫腔。苦念低篷短烛，有客神伤。辜佳约，抛柔乡。叹不及月子随郎。且醉倒垆头，风来黄花摇暗香。"}