{"id":"1126427","title":"和邓慎思未试即事杂书","dynasty":"宋","author":"曹辅","text":"空庭秋色晚，风露入重闱。白发已无数，故山犹未归。江湖千里月，砧杵万家衣。把镜西风里，低徊志愿违。邓子诗成癖，苦吟秋夜长。江山得奇秀，风月借清凉。郢曲高难和，骚人兴未忘。从君乞馀教，换骨有仙方。骢马何时到，重闱计日开。迎门稚子笑，载酒故人来。休沐犹三日，狂歌且百杯。祥麟秋苑静，更约看龙媒。"}