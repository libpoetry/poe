{"id":"684412","title":"秋园酌谢子","dynasty":"明","author":"王廷陈","text":"待汝频扳桂，怜予久系匏。无嫌一日长，愿结百年交。启户惊黄叶，开尊藉白茅。自无奇可问，何怪世人嘲。儿童操翰墨，四十且无成。自汝工诸体，令予畏后生。吾里中丞裔，前朝太傅名。高才有如此，真不愧家声。我舅为生祖，生名较我嘉。忘年称小友，累世属通家。王谢贤非乏，园庐路不遐。逼衰偏笃旧，数见惜年华。"}