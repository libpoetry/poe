{"id":"774107","title":"秋试行役感咏","dynasty":"清","author":"洪繻","text":"微名迫我起，我行过千里。既越两重洋，又涉百重水。波涛挟蛟鼍，时时向人跂。咫尺生风云，天色迷瞻视。身在澎湃中，轻掷同敝履。不识有眠食，岂复有行止。言念古战场，安能在海里。丈夫志四方，艰难此为始。我行过关山，一平复一险。马角与船唇，流光常烁闪。一入矮屋中，苍苍为之掩。如蜂攒蜜房，如蛾傍灯焰。不必帝京尘，缁衣已先染。叹息古英雄，此中多沉奄。意气幸发越，磨刀不惧剡。摛文倚幨帷，月明星点点。俯首念归途，胸中海潋渰。归来阻海风，卧船经八日。火轮不得施，心如飞箭疾。惊浪向面生，朝阳从波出。缩地古有人，超海今无术。一夕玉镜平，如鲠胸中失。问津傍蓬山，陆始水已毕。扁舟过酒家，谁能辨清质。身如蟠泥龙，不免蝇与蛭。嗟彼远游子，何以同邮驿。一出台北城，即接铁车路。万山随转圜，千里失回顾。虽丧磐石安，却胜舆夫步。断虹悬空中，驶轮旋飞渡。翘首望前途，烟云蔽午树。息驾入城门，似马初停骛。问我从何来，天风兼海雾。泱漭整行装，明朝从此去。一日复一日，行行将到家。前途已无几，盼望转成遐。马上有秋色，路上有秋花。夕阳在树外，反哺有暮鸦。惊心堂上亲，未谂餐饭加。入门问老母，依旧两鬓华。病体虽不康，怜子意犹赊。只为区区者，累母望天涯。叹息古人贤，负米亦孔嘉。阿兄见我至，为我拂衣裳。阿嫂见我至，为我具羹汤。童稚先后走，相争负行囊。自维不肖躯，满堂何皇皇。乃知天伦中，至乐有馀长。人生思富贵，悲喜在外旁。呼仆啖晚饭，燥吻兼饥肠。一饱身已困，不复思酒浆。荆妻房外立，望我栏杆头。相见问劳苦，翻讳己心愁。自君之出门，不敢登高楼。楼头红日照，楼外白云浮。见云不见人，风信海中沤。鲤鱼常渺渺，鸿雁自悠悠。景物夙已换，自夏以徂秋。桂轮圆复仄，橘柚绿已稠。道上渐轻霜，言念季子裘。相见虽云欢，明日将远游。嫁君在少年，离别何如流。为卿话旅况，卿当添烦忧。丈夫负弧矢，岂复恋家室。惟有高年亲，艰难离双膝。幽禽鸣木中，时亦思琴瑟。逐逐鸡肋名，似饥拾橡栗。谋名复谋利，骥马徒奔佚。思之辄不解，未能遗纤悉。倥偬风尘中，金玉销素质。行人已归家，家书始附至。汪洋一海横，飞鸿失其翅。叹息远行人，数语空自寄。上有覶缕怀，下有平安字。日月两周天，一纸滞途次。草茅望阙情，寸衷无由致。委质数篇文，与此亦何异。江湖与故乡，遥下数行泪。俯念大海中，求珠应不夜。自恃骊龙精，当有神光射。一寸明月辉，岂无神雀下。象罔眼如箕，搜寻何能罢。升之在云衢，鳞甲风雷化。沉之在重渊，光芒泥涂藉。得失两心煎，欲脱不得卸。本无毫末加，何为动惊吒。但思出身阶，此为乘时驾。成都有相如，不屑赀郎借。是以一卷文，珍重不轻假。可怜遭按剑，犹望连城价。九月月几望，桂树开花时。蕊榜将悬阙，颠倒郢中儿。我身在海角，引领望天池。云程阻风信，得失未应知。寸心已先往，大梦犹奔驰。飞电空中下，一刀割乱丝。得意不须喜，失意何庸悲。翻悔昨日情，此心如醉痴。月色淡将曙，天明秋路远。鸟声唤行人，萧萧到山馆。上岭午烟苍，下岭夕阳晚。空中盼白云，不舒复不捲。渺渺溪中水，秋深流转浅。安坐閒斋中，诗书慵过眼。转念读书乐，再把陈编玩。浩歌梁父吟，落叶空阶满。木末起蝉响，秋深天气凉。萧森商声远，孤园摇众芳。感此心容瘁，入世多悲伤。富贵非所慕，雄心失行藏。所以古之人，载质每皇皇。八代起衰手，为此亦徜徉。鸿鹄群燕雀，鸦雏傲凤凰。意虽不奔竞，潦倒未应忘。流水远更远，空山深复深。怀在白云内，时傍高松阴。幽人谁与语，一片古时心。入世恫尘俗，谁复领清襟。所以古贤豪，轻遇重知音。伯牙不可作，子期毁其琴。柯亭岂无竹，蔡雍邈难寻。此地有高山，携酒独登临。苒苒百世怀，悠悠千古想。置身恨不高，未能空万象。尺寸何所施，风尘徒鞅掌。一朝为浮名，琴书失素养。与世争涓埃，胸中胡不广。遥遥望古今，寥寥思天壤。"}