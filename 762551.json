{"id":"762551","title":"梦游蜀道","dynasty":"清","author":"孙元衡","text":"左担鸟路春云鲜，朅来挺辔飞岑颠。栈阁关门不容幰，前旌已见临清川。清川流水如碧玉，疑是汉江鸭头绿。哀丝别管逐风流，骅骝蹀躞空山曲。青泥百折度孤城，犹有故时津吏迎。舍舟释骑著芒屩，黄冠道士前吹笙。两崖洼寥不见底，杳然足下流松声。导我方丈谒三祖，授简为作升天行。五年前走荒山道，正际泸西初动兵。虎咆穷岩鬼啸野，妻拿系累僮仆惊。今来拂衣谢荣利，洞壑閒云舒我情。梦回风潮振灵海，似有鸾鹤空中鸣。"}