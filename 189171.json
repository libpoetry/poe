{"id":"189171","title":"万年欢·佳气葱葱","dynasty":"宋代","author":"郭应祥","text":"佳气葱葱，望长安日下，鸾鹤翔舞。天佑皇家，当年挺生真主。令节标名瑞庆，曾未数、电枢虹渚。人都道，福若高宗，太平赛过仁祖。需云燕锡广宇。有霓旌绛节，西极金母。笑捧蟠桃，更酌九霞清醑。持向两宫三殿，愿岁岁、此觞同举。南山寿、海算沙量，定应高出前古。"}