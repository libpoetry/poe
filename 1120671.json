{"id":"1120671","title":"复愁二首","dynasty":"宋","author":"周紫芝","text":"秋风袅袅秋云愁，寒日耿耿还西流。昏鸦接翅带远水，暮雨满山昏北楼。微凉渐欲入枕簟，白露复恐沾梧楸。横戈壮士半茅土，云壑布衣悲素秋。江南郡邑半成灰，江北诸藩信不来。此日兵连殊未解，向来边衅复谁开。三关故地何时得，二帝征銮几日回。白发草莱无远策，时垂双泪只兴哀。"}