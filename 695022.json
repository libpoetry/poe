{"id":"695022","title":"又赠别王阳冈赴召二首","dynasty":"明","author":"庞嵩","text":"袅袅驰虚车，钟陵寄檀轴。报国惭匪才，阅人惯迂目。几见大道周，平陂往还复。旷野栖麟凤，幽岩足虺蝮。阴晴互态变，暑雨迭寒燠。我爱王阳冈，坦坦夷边幅。宰我对问社，误看周人栗。千载嘘遗风，竞言淬刀笔。吹疵摘细故，脔胾凌万物。哀我同胞民，楚钳剥肤骨。谁将一拯之，春和布穷窟。我爱王阳冈，明刑在钦恤。"}