{"id":"1110911","title":"次圭父游将军岩韵二首","dynasty":"宋","author":"朱熹","text":"极目危岑杳霭间，谁将层栋压巑岏。瘦筇上上莫辞远，绝境行行得细观。眢井尚馀茅绖处，考槃无复硕人宽。倦来拂石支拳睡，万壑吟风午梦阑。陈迹真成俯仰间，回头犹认碧巑岏。更烦地主殷勤意，得尽云山表里观。景晏共愁归路远，年侵独负酒杯宽。明朝觅句酬珠玉，剩喜诗情却未阑。"}