{"id":"817349","title":"刘编修殿虎赠余诗己三年矣赋此答之","dynasty":"清","author":"戴亨","text":"吾辈迂疏世共闻，难将知己问尘氛。况当遁迹如张俭，谁信谈经类子云。识具古今仍嗜学，交空南北始逢君。芝兰赠我联同气，怀袖三年吐异芬。碧云苍雾讲堂阴，燕市离群听雁音。倾盖一谈天下计，开襟真见古初心。浮沈声气交嫌晚，商榷人天道且深。白雪若教容易和，岂烦岁久始追寻。"}