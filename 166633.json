{"id":"166633","title":"与罗邵诸公同游陈氏园分江头千树人欲暗得树","dynasty":"宋代","author":"李弥逊","text":"春风谱世情，去我若驰鹜。北枝未破粉，断萼已飘素。殷勤南郭綦，邀我速冠屦。著鞭向晴原，盘传咄嗟具。移樽晚色间，醉入众香聚。花浮承露盘，座绕临风树。停杯忆昨游，香色尚深驻。重来未旬浃，顿觉心腹露。后会虽可期，稍稍迫迟暮。酬花了无计，一醉其殆庶。如何竞剪烛，雕绘觅奇句。愿当百罚深，肯效黄金注。"}