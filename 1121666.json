{"id":"1121666","title":"霜后纪园中草木十二绝","dynasty":"宋","author":"范成大","text":"菊老芙蓉退，化工少均逸。蚤晚梅花动，从此无閒日。遮藏末利槛，缠裹芭蕉身。我亦入室处，忍寒待阳春。制芰亦不急，缊袍堪禦冬。从渠抱枝槁，摵摵鸣霜风。种葵如种麦，隔岁已下子。仅成一干花，浪备四时气。棠梨芳意多，颇惜岁晼晚。殷勤小春花，特地慰愁眼。牡丹初剪时，已具新花眼。代谢不容发，笑杀铁门限。客从扬州来，遗我扬州花。筠笼贮枯蘖，明年擅春华。风倒酴醾架，长条头抢地。趁渠未萌芽，政可相料理。清霜染柿叶，荒园有佳趣。留连伴岁晚，莫作流红去。真珠缀玉船，梧子炒可供。莫嫌能堕发，老夫头已童。桃能驱不祥，霜后叶铺地。抱枝昆崙奴，犹解禦魑魅。门冬如佳隶，长年护阶除。生儿乃不凡，磊落玻璃珠。"}