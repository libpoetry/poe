{"id":"1177209","title":"飞龙引","dynasty":"唐","author":"陈陶","text":"有熊之君好神仙，餐霞鍊石三千年。一旦黄龙下九天，骑龙蘖蘖升紫烟。万姓攀髯髯堕地，啼呼弓剑飘寒水。紫鸾八九堕玉笙，金镜空留照魑魅。羽幢䙰褷银汉秋，六宫望断芙蓉愁。应龙下挥中园笑，泓泓水绕青苔洲。瑞风飒遝天光浅，瑶阙峨峨横露苑。沆瀣楼头紫凤歌，三株树下青牛饭。鸿胧九阙相玉皇，钧天乐引金华郎。散花童子鹤衣短，投壶姹女蛾眉长。彤庭侍宴瑶池席，老兔春高桂宫白。蓬莱下国赐分圭，阿母金桃容小摘。仙流万缄虫篆春，三十六洞交风云。千年小兆一蝉蜕，丹台职亚扶桑君。金乌试浴青门水，下界蜉蝣几回死。"}