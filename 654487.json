{"id":"654487","title":"澧阳道中见兰有感而作","dynasty":"明","author":"何乔新","text":"驱车道涔阳，极望萧艾绿。微风起道傍，吹幰送清馥。穿林竞披寻，猗兰在幽谷。翠叶泛寒飙，素华映晨旭。群莸苦蔽翳，悴憔抱幽独。幸兹臭味同，相依有秋菊。洛人爱牡丹，楚客重薋菉。谁能怜国香，过者竞驱毂。感彼尼父叹，凄然泪盈掬。聊为剪荒榛，毋令肆侵渎。"}