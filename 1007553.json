{"id":"1007553","title":"招铁镜明上人同舟入京","dynasty":"宋","author":"董嗣杲","text":"蓬麻冒日气，舟过风递香。香气入晚秀，月色迷官塘。此时同载僧，眉上生毫光。心镜不待磨，一碧眩四方。遂此终夕安，推篷睇渺茫。凌晨泊北津，分手各自忙。追随游径山，奈何吏鞅妨。何时重聚首，叙我歌河梁。世缘苦聚散，人事多短长。兴言偶及尔，不觉耿中肠。薰风荡柳烟，吹面无多凉。晨曦晒屋裂，独恨冲尘黄。"}