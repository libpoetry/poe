{"id":"290267","title":"夕游虎跑·飕飗一径风","dynasty":"清代","author":"桑调元","text":"飕飗一径风，松泉竞清响。盘沿渡石梁，面壑林扉敞。日落山色浓，秋近节气爽。寂静憩诸天，新凉纳方丈。石亭甃澄泓，香台逼纬象。竹几写微吟，匏尊得真赏。幽树暝禽栖，空阶白月上。客自爱清游，冲烟复孤往。旧识庞眉僧，相送出灌莽。意行欺猛虎，彭觥策铁杖。"}