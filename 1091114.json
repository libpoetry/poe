{"id":"1091114","title":"和贾簿雪","dynasty":"宋","author":"薛季宣","text":"早起怪吾庐，去天才一尺。始疑大朴还，掩尽几陈迹。比屋皆可封，列土班圭璧。照我烂轻明，却似初出日。仰头不可见，恐是老鸦食。拟倩玉川子，叫阍闻帝席。穹壤合为容，事乃非人力。心胆为之寒，且退然枯荻。曲身今已直，促织休唧唧。此意可告客，苦乏郑庄驿。履霜至坚冰，何当介如石。鹁鸪有逐妇，相从如娣侄。饥蹲苦树颠，到夜无入室。自蜡登山屐，借问何所适。我亦无所适，皓皓期太乙。庶见太昊氏，鹢视剖我臆。"}