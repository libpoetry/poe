{"id":"690771","title":"得徐闇公信，以「交行诗刻」见寄二首","dynasty":"明","author":"张煌言","text":"天南消息近成虚，一卷新诗当尺书。谁看坠鸢偏击棹，似闻鸣犊竟回车。蛮夷总在天威外，越巂应非王会初！读罢瑶篇还涕泪，行吟何独有三闾！瘴海谁堪汗漫行，知君五月在舟程。鳀人鼓鬣惊涛暗，乌鬼含沙宿雾生。温峤已乖归阙望，张骞徒负泛槎名！武陵溪畔桃源客，故节依然苏子卿。"}