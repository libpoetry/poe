{"id":"433462","title":"南游绝句","dynasty":"近现代","author":"黄浚","text":"北去南来几啖名，残棋何处辨亏成。袖中短策无人赠，又看钟山一日晴。夏至新过别样寒，传闻汉水正怀山。大防久坏沦胥近，旦暮孤城虎踞难。馕储未匮剌闺闻，泽国河山化战云。谁念杜家诗句好，杀民将尽更邀勋。竭泽长为买斗金，狂童辽水各骎骎。由来亡国非胡祸，试诵韦庄秦妇吟。千载钟山蒋子文，近来姓字有平分。蒋陵却是孙郎冢，莫道英雄只使君。七年不觏黄梅雨，来借虚堂试睡方。润逼吴衾千种味，梦回蓟树五更凉。一老湘潭字有神，能从平淡出艰辛。旧京何恋频回首，只此松间曳杖人。看尽春城婪尾花，暂来扬子共浮家。涪翁亭接潜山寺，想见寻诗屐齿斜。眼贫天靳看山福，鬓秃人称卖字名。閒煞顾荣麾扇手，短歌终怨石头城。一笛乘流夜正分，秦淮风月足情文。移船莫更嘲商女，弱鸟悲音那忍闻。天遣钟山压后湖，龙蟠气槩瓮山无。为言树木如名节，乱后林峦柰尔疏。玄武今年失万荷，却烦月影作金波。三更风露始满袖，归去无眠将柰何。栖霞山色恰如霞，乌桕千林未足誇。江左苟全真佛力，端宜丹雘梵王家。买邻千万事寻常，不剪陵柴自郁苍。开国中山谁作谶，已无人问大功坊。双栝拿空风雨哀，白门犹剩此池台。残棋打劫休东望，霜气遮天野鹜来。占断溪山是鉴园，复成桥畔冷黄昏。从知喧寂如潮汐，负手来寻旧涨痕。"}