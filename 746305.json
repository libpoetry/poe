{"id":"746305","title":"黄陵庙","dynasty":"清","author":"沈兆沄","text":"万陵矶下秋波长，黄陵庙前秋草荒。汀洲浩荡排牙樯，神相逐争翱翔。目极鸿雁归衡阳，丹枫叶落西风凉。二十五弦韵悠扬，帝子哀怨来潇湘。龙驭一去白云乡，九嶷望断烟苍茫。江皋斑竹凝寒霜，愁科北渚徒彷徨。霞为帐兮珠为裳，明珰翠羽仙人妆。行客络绎陈椒浆，揭车杜若纷馨香。依稀环佩声琅琅，灵旗冷月摇清光。乘潮直下君山旁，巴人一曲歌渔郎。"}