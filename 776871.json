{"id":"776871","title":"重九即事","dynasty":"清","author":"林馨兰","text":"登临不觉夕阳斜，落帽风高忆孟嘉。半世蹉跎成白首，频年憔悴瘦黄花。无人送酒情偏淡，有意题糕手屡叉。盼望盈盈秋水隔，瀼瀼冷露湿蒹葭。负郭从无峰可登，聊凭高处望觚棱。园林摇落惊萧瑟，笳鼓传喧感废兴。对菊自怜情雅淡，把萸不觉兴飞腾。雁鸿逐队衔芦去，羡尔知几远避矰。"}