{"id":"925934","title":"贺新郎 其二 题赵兼善东山园小鲁亭","dynasty":"宋","author":"辛弃疾","text":"下马东山路。恍临风、周情孔思，悠然千古。寂寞东家丘何在，缥缈危亭小鲁。试重上、岩岩高处。更忆公归西悲日，正濛濛、陌上多零雨。嗟费却，几章句。谢安雅志还成趣。记风流、中年怀抱，长携歌舞。政尔良难君臣事，晚听秦筝声苦。快满眼、松篁千亩。把似渠垂功名泪，算何如、且作溪山主。双白鸟，又飞去。"}