{"id":"608126","title":"九望 其五 望韶石","dynasty":"明","author":"区大相","text":"予昔扬舲于桂浦兮，将以极夫遐征。朝发丹水之浛洭兮，夕息重华之所经。俄穷源于星宿兮，访昆丘之赤城。天柱岧峣而飞空兮，地轴支撑而不倾。纷合沓其异状兮，忽神怖而魄怔。崩腾蹙踏来万乘兮，风雨阴晦而会百灵。倏天清而地宁兮，聆箫韶之九成。昔重华之盛德兮，信无远而弗歆。绝潇湘而南下兮，嘉兹土而来临。国不费而民不匮兮，兵卫简而不侵。岂车辙与马迹兮，将釐俗于靺任。遂乐兹而不返兮，溯南飙而长吟。璇宫逶迤而下属兮，瑶台隐起而上寻。驻清跸于磐石兮，招炎景于茂林。参差九韶之管，疏越五弦之琴。趋跄百兽之舞，来仪丹羽之音。黼裳飏兮仙霞举，绛节去兮赤霄沉。太音寥泬其希声兮，遗迹峥嵘而可睹。信帝德之巍巍兮，有天下而不与。留仙旆于九疑，怨瑶瑟于二女。松谡谡而吟风，竹斑斑而含雨。表灵兮珠丘，极望兮澧浦。杳翠旗兮不见，荐芬馨兮何所。钦明兮思君，闻乐兮愁予。嗟南薰之久寂兮，民愠其谁与解之。皇风靡而世遂季兮，俗化淫哇而嗤嗤。久知太音之难谐兮，唐虞既远安适归。将坐兹石而忘味兮，写予心之遥悲。"}