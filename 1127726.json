{"id":"1127726","title":"犹子松字茂之者庆长兄之子也有志于学乐从余游岁在庚戌偕至广西谈经论文次授二诗","dynasty":"宋","author":"曾丰","text":"乃翁穷古学，之子广家声。头不容高枕，心无外短檠。床头周易熟，角上汉书精。更得贤师友，终当大有成。鲤非悭授伋，点岂吝传参。内弃元和脚，旁求一祖心。能容石攻玉，会使铁成金。十诀先传九，馀其默自寻。"}