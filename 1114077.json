{"id":"1114077","title":"再次前韵","dynasty":"宋","author":"李纲","text":"太清真境绝氛埃，十二瑶台面面开。战退玉龙鳞甲冷，导迎仙鹤羽仪来。祥编已庆占盈尺，和气行欣浃九垓。须信天公工幻戏，晴山依旧翠崔嵬。霏霏玉屑洒层霄，皓色轻盈已覆凹。留客径须开绿蚁，探春何处认青梢。阶庭充积无庸扫，松竹攲摧尚惜敲。深愧主人修具薄，嘉宾徒使献酬交。"}