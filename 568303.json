{"id":"568303","title":"怡菊歌赠童相士","dynasty":"明","author":"陆深","text":"品菊如相马，不在骊黄间。以此复相天下士，伯夷陶令何为颜。维时日月俱逢九，千山萧森松柏后。且看归去三径花，况有生前一杯酒。酒酣耳热歌呜呜，白眼仰视云天无。虎头燕颔秪俗辈，鸢肩火色谁丈夫。拂衣起就菊花舞，白头童童风缕缕。金钱若解买秋光，更种明年一千树。"}