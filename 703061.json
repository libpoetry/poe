{"id":"703061","title":"客游感旧和汤希尧二首","dynasty":"明","author":"谢承举","text":"游躅于今苦不前，龙门历览是英年。紫貂冲雪燕京马，画鼓凌波楚溆船。杨柳登楼无旧侣，桃花题扇有新篇。因君又触当时兴，心绕江南几处天。剑匣书囊带楚烟，湘云岳树几流连。弓裘白马春游帐，弦管红灯夜宴船。香陌行踪延丽景，彩楼心事纪华年。无情惟有秋空月，同照离人两地天。"}