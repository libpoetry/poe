{"id":"1045747","title":"韩子定嘉雪应祈二首 其二","dynasty":"宋","author":"吕陶","text":"天道孰云远，未尝毫釐差。鉴此金石心，报之琼瑰花。旱氛涤已去，丰岁来何涯。高能累岌业，卑亦蒙污窊。密布气晃荡，急飘势奔拿。掘地得宝马，集庭瞻白鸦。岁功助发泄，民口腾欢哗。高原有瑶尘，绝漠无黄沙。山夫喜执来，戍卒愁闻笳。铁甲彼固凝，石田吾将畬。雰雰既沾足，陈根其动芽。霏霏幸还反，归路曾忘遐。待诏一何寒，映书谁肯嗟。鸣弓壮暮猎，冻鼓咽朝衙。羡君诗笔雄，退之昔名家。染翰动成集，卷轴可载车。矧此古琴操，应和无以加。雅郑本末殊，中正蒙多哇。"}