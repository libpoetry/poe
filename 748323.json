{"id":"748323","title":"题苗先麓寒镫订韵图","dynasty":"清","author":"曾国藩","text":"大雅久沦歇，正音委榛芜。永明肇四声，稍变周汉模。开皇集八士，牙旷相饰揄。夜半画刚纪，韵学兹权舆。承袭一千载，灌莽成康衢。韩公颇好古，枉啜六经腴。放者骋游骑，敛者如辕驹。进退失所恃，不得返皇初。有宋盛文藻，才老信狂夫。陈生兴晚明，秉烛照幽墟。胜广驱除毕，沛下风云趋。圣清造元音，昆山一鸿儒。中天悬日月，堂堂烛五书。上追召陵叟，千载若合符。斯文有正轨，来者何于于。江戴扬其波，段孔入其郛。苗髯最晚出，汇为众说都。精思屈鬼膝，高论揖唐虞。鬻熊皎入梦，新火耀天枢。神光不可熄，长夜一镫孤。风雪交四壁，焚膏校残书。人谓髯何惫，髯谓吾自误。自我与髯友，大海礼间鸥。时洗筝笛耳，一听秦青讴。物外有真知，肝鬲助歌歈。爱髯不忍别，作诗写区区。"}