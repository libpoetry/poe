{"id":"701386","title":"游九鲤湖纪兴","dynasty":"明","author":"黄廷用","text":"青冥杳隔三山外，碧水长悬一鉴明。绝似楼台飞雪片，无端岩岫作雷声。仙宫不道珠帘捲，龙窟应传丹鼎成。自是洞天分世界，欲擎玉柱入蓬瀛。宦游每与故山违，今为道情入翠微。岩畔苔深侵竹杖，雨馀石润湿荷衣。九龙总稳湖心卧，双鹤偏惊云影飞。未必鉴湖能胜此，且将学钓卜渔矶。寻真漫入桃源道，况露分香注酒杯。天上五星腾桀阁，湖中万石起层台。龙门喷玉何年歇，凤巘飞丹几日回。不有郡公能作主，赤松空向碧云开。却笑人生婴世网，如何蕉鹿未分明。山灵随地堪容榻，仙迹于今空复情。遥入玄关来问道，谁知白日已逃名。满湖风雨飞秋叶，烱烱中腾赤鲤精。"}