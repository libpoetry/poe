{"id":"690686","title":"病怀","dynasty":"明","author":"张萱","text":"凉风微夜起，严霜结前楹。泱漭清且永，皓月照堂阴。馀光薄罗帷，起坐弹鸣琴。芬芳南山炉，对之不成声。岂无伯牙弦，懦响多悲辛。徬徨揽衣起，挈带不盈袊。烦疴捐体泽，容华日以零。念此百忧集，且复抱重衾。哀哀云间雁，噭噭随鸣砧。邻鸡苦不曙，拥翅吹长音。怆此感物怀，胡以涤烦襟。美好谁能常，达哉古贤人。愿言崇令德，千载遗荣名。莫惜东逝川，莫挥西日驰。谁能弊金石，迟速非所希。闻有王子乔，无疆保期颐。遗我一丸药，云是五色芝。可以生羽翼，倏忽凌虹霓。翱翔八荒外，千载以为期。愿言从之游，岂惜千金资。讵知成谬妄，徒令心力疲。一朝缠疚疾，羽翼安所施。瑶台既崔嵬，弱水亦逶迤。子乔诚不死，茫茫何所之。漆园亦有言，彭殇与等夷。摄虑寡所营，冥心理无违。俞俞年□□，□言良不欺。"}