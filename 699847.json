{"id":"699847","title":"秋兴","dynasty":"明","author":"郭奎","text":"月下清砧响夜阑，征人不寐忆长安。雾迷南国游魂泣，草没中原战骨寒。直望明河临象阙，谁沾零露捧金盘。十年关塞无家别，仗策犹悲行路难。龙门疏凿禹时功，江汉滔滔亦汇东。万古山河今异域，百年礼乐旧同风。忽思鲈鲙惭张翰，将学丹砂就葛洪。秪恨兵戈犹在目，秋来衰鬓对飞蓬。雾气凄凉草木衰，倚楼看镜不胜悲。秦王警跸瞻天远，汉武旌旗出塞迟。江国再逢南雁信，乡关徒倚北风思。那知人事同摇落，醉里狂歌《九辩》词。"}