{"id":"290594","title":"蓉湖棹歌·雨晴出郭三月天","dynasty":"清代","author":"秦玉海","text":"雨晴出郭三月天，桃溪岸柳相新鲜。蓉湖春涨无边阔，吐纳九龙空翠连。我来棹破琉璃碧，半篙摇动青苍烟。吴歌拍浪一声起，万橹呕轧鸣清涟。中流荡漾意潇洒，山光云影随渔船。飞燕蹴花掠波去，鲦鱼吹浪乘风旋。是时人在水晶域，高歌击楫开酒筵。五泻胜游魏皮陆，偶留鸿爪如飞仙。此山此水只依旧，古人安往心惘然。浮觞脱帽且为乐，撑住天地惟诗篇。兴酣不觉夕阳逝，北塘灯火相回沿。归桡笑指远帆外，一钩新月龙峰颠。"}