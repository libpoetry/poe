{"id":"318468","title":"齐天乐·槃老以栗峰师友缄札词翰属题","dynasty":"现代","author":"饶宗颐","text":"蘦笺几滴沧桑泪，天涯岁华弹指。暗雨疏桐，回风败叶，啼鴂先悲鸣耳。沉薶故纸。有邻笛招魂，蜀州残字。散轶幽吟，东西南北剩孤寄。顽山冬景此际，又荒寒笔底，蒿目还是。念乱伤离，追亡虑往，怆绝兰成心事。啼乌未已。便俯仰山灵，漫惊知己。且宝陈篇，绿窗閒料理。"}