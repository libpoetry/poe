{"id":"894418","title":"仲微殿丞以余多难退居荐贻诲问复缄新什以勉病躯扶力牵课聊抒谢恳","dynasty":"宋","author":"宋庠","text":"朴遬参邦彦，幽忧负主恩。投身采樵路，脱籍上车门。病肘垂杨老，尘眸覆鉴昏。于陵三咽味，楚泽九升魂。喘甚吴牛惫，名非卫鹤尊。箪瓢舍桑客，井臼寄孥村。引重繄心照，衔哀托涕痕。馀生何足问，姑学牧鸡豚。"}