{"id":"501969","title":"王有恒听雨篷","dynasty":"明","author":"释妙声","text":"江南雨多春漠漠，籧篨中宽可淹泊。坐听萧瑟复琮琤，若在洞庭张广乐。木兰之楫青翰舟，斜风细雨不须忧。笔床茶灶便终日，知我独有沧浪鸥。廿年携书去乡国，芜城草深归未得。援笔时作广陵散，鱼龙出听天吴泣。江湖适意无前期，身如行云随所之。平山堂上看春色，还忆江南听雨时。"}