{"id":"697258","title":"贺李廉访本宁初度二首","dynasty":"明","author":"胡应麟","text":"紫气朝看越海屯，加餐消息遍乾坤。文章一代灵光殿，阀阅三朝建礼门。北斗转依南极耀，长庚偏傍太微尊。方城汉水看如昨，大业桓文次第论。东方千骑拥华筵，金粟如来下降年。黄菊盛开重九后，丹桃长熟小春前。明堂共倚材如栋，艺苑争誇笔似椽。为驾青牛还汉阙，书成函谷已流传。"}