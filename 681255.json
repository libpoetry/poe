{"id":"681255","title":"悼鹦鹉一首柬阎允德吉士","dynasty":"明","author":"李东阳","text":"翠笼高挂层轩举，中有珍禽解人语。顾影频回席上灯，梳翎却避檐前雨。左旋右转百态足，忽见昂藏为伛偻。声名价重出比邻，婉娈情多向儿女。耳娱目玩能几时，珠沈绿碎随尘泥。玉环不系芳魂住，绣闼犹疑晓梦迟。应怜握粟不自饱，吻渴肠空谁得知。虚令宾客生顾盼，顿觉楹障无光辉。忆昔携来陇山客，万壑千岩几朝夕。都将妩色慰多愁，转使欢声成太息。因思异物难豢养，颇似奇才遭挫抑。君不见盐车千里驹，长饥至死无人惜。"}