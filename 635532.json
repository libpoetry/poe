{"id":"635532","title":"寄郑珠江给谏","dynasty":"明","author":"成鹫","text":"天上金门客，林间白社人。风云供吐纳，鸾凤露精神。近识潜龙跃，宁同尺蠖伸。文章超哲匠，出处迈群伦。拾芥科名早，登瀛物望新。履声绳祖武，砖影轶前尘。董笔推良史，潘舆有老亲。木天曾注籍，桂浦暂閒身。举世为形役，惟公得性真。杯棬方爱日，风树忽经春。怀古今犹昨，匡时德有邻。报恩终报国，忧道不忧贫。握手相知晚，论心惜别频。上方留笑语，北阙返词臣。山静宜孤鹤，时清见一麟。封章欣入直，飞札笑逃秦。拜命嘉平腊，题诗上巳辰。求声中宿应，学步少陵陈。点检溪桥约，沉吟粤海滨。问年吾老矣，七十尚迷津。"}