{"id":"433202","title":"蝶恋花二首 重阳寄君培","dynasty":"近现代","author":"顾随","text":"一自故人从此去。诗酒登临，都觉无情趣。怕见太平山上路。苍苔蚀遍题诗处。客里重阳今又度。待到黄昏，依旧丝丝雨。颜上愁纹深几许。草虫相对都无语。岁岁悲秋人渐老。越没心情，越是多烦恼。旧日酒边开口笑。而今醉后伤残照。竟日雨声浑未了。点点丝丝，入耳成单调。为是黄昏灯上旱。蓦然又觉斜阳好。"}