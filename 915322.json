{"id":"915322","title":"初秋玩月","dynasty":"宋","author":"杨万里","text":"月华只是寻常月，如何入秋顿清绝。泼在中庭满地冰，飞上寒窗一堂雪。今宵无雨风亦无，凉气却如风雨馀。九州四海几人看，作意独来寻老夫。仙人餐霞咽朝日，老夫不愿受此术。不如掇月入杯中，酒浪月波供一吸。老夫病肺怯清秋，对酒不饮月莫愁。老夫未眠月未落，相伴且到三更头。"}