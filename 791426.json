{"id":"791426","title":"题刘少峰广文壮游图","dynasty":"清","author":"曹俊","text":"丈无不称意，出门且浪游。手提三尺剑，吐气淩沧州。朝关复暮河，风尘满貂裘。既抱卞和璞，更饭宁戚牛。世情久颠倒，台隶半公侯。四海谁知己，请与肉食谋。宇内丛荆棘，抚心滋百忧。悲为且饮酒，一饮每十瓯。男儿志四方，肯作章句囚。行乐须及早，时往难再留。乘醉舞长剑，浩歌天悠悠。"}