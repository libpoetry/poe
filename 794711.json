{"id":"794711","title":"琐窗寒 题夏令仪墨竹扇","dynasty":"清","author":"吴茝","text":"露浥风清，猗猗万个，澹摇空翠。腕底萧疏，都是吴江秋意。记横窗、夜月朦胧，碧纱筛影重重碎。更孤灯听雨，暗销魂者，籁声徐起。增媚。三分水。便醉墨欹斜，尽医俗味。弹琴坐啸，想见幽闺诗思。衬嶙峋、白石苍苔，旧愁细写云烟里。怪无端、箧笥抛残，不减湘妃泪。"}