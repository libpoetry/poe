{"id":"686869","title":"观杨仪部画兰因寄钱□□","dynasty":"明","author":"伍瑞隆","text":"金台十五六年前，曾上宣和御墨筵。今日相逢品兰谱，羡君湘水谪神仙。兰法千年郑所南，文章风节照湘潭。只今弟子侯芭在，且向毫端试一参。所南兰法逐时新，苦是江山让与人。怪石瑶芝总休论，才存芳洁是花身。杨子风流继昔贤，兰心开处笔能传。遂令一派孤清气，飞作人间五色烟。斯道难言自古来，野孤禅并斗筲才。从今兰谱开三日，赖汝登坛扫劫灰。钱郎去后国香残，万里同心半字难。惆怅对君湘浦客，聊将兰谱问平安。"}