{"id":"765091","title":"玉簟凉 己未七夕，和其年韵","dynasty":"清","author":"徐釚","text":"菡萏生香。望禁柳烟浓，未似江乡。穿针当此夕，漫亸却钗梁。纵今莲漏夜永，金门客、谁许清狂。只别院，有红牙齐拍，同唱伊凉。清光。玉绳低转，银汉斜横，牵起愁海难量。拥衾和月睡，且闲闭云窗。双鱼音信都断，怎能够、梦到回廊。风露里，怕天边、啼损残妆。"}