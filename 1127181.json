{"id":"1127181","title":"钦慈宪肃皇太后挽辞","dynasty":"宋","author":"黄裳","text":"懿范存遗诏，香尘守浣衣。中天扶日上，西邸引龙归。方慰人寰望，那知辇路非。仁恩和夜月，千古在慈闱。相门阴德远，天妹俪周文。还政前期速，求贤内助勤。仙丹犹访道，金阙已乘云。紫极空回首，虞号惨日曛。听断帘方捲，遗留事已传。继承知有后，建立许谁先。救弊趋中道，论功列上仙。九重空怨慕，霜露凤台前。"}