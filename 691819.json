{"id":"691819","title":"赠宁氏二首","dynasty":"明","author":"李梦阳","text":"野薮萎平畛，寒露一何早。凝霜一以零，兰蕙亦众草。美人中夜兴，忧心惄如捣。玉石诚靡别，妍华恃畴保。瑟瑟谷中松，见者岂不宝。良无匠氏顾，叹息岁将老。白日何冥冥，送子黄河阳。执手无一言，仰见双雁翔。处卑心罔怡，奋飞多中伤。抚剑两踟蹰，低头涕沾裳。天运有销盈，志士怀刚肠。去去受景耀，离别固其常。"}