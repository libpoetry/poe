{"id":"1235192","title":"送王参政上京奏选二首","dynasty":"元","author":"马祖常","text":"滇池细马踏龙沙，宰相朝天路不赊。峡里琴泉春作乳，月中珠树夜成花。三千礼乐尊儒术，百二山河壮帝家。鱼上禹门无点额，直郎宣奏日当衙。千官吉日听宣麻，白发文臣帝汝嘉。池凤有毛皆五色，蕊珠无树不三花。绿绨诏底书分雨，红锦囊中字剪霞。天路北盘三十六，归时秋月满京华。"}