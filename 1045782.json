{"id":"1045782","title":"和孔毅甫州名五首 其二","dynasty":"宋","author":"吕陶","text":"衡阳古胜郡，齐民颇淳质。富饶几维扬，朴静类高密。易将诚心感，难以威势屈。水宿亦安枕，岩扉不施荜。太平得良守，条教尽归一。人方乐简治，自为宜老佚。穷通有定数，舒卷犹古帙。深思已诣理，达观岂言物。屡尝登宾阶，每许脱朝绂。共谈海鹏志，不道塞马失。金声发锵锵，宝肆容瑟瑟。遂回岷山眼，未委瘴江骨。赓咏酬真乐，聊以歌化日。珷玞难重陈，黄玉似蒸栗。"}