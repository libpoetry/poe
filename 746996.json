{"id":"746996","title":"桐花吟寄太仓家秋士","dynasty":"清","author":"徐燮钧","text":"桐花欲落竹实稀，丹山老凤常苦饥。纷纷鸡鹜餍粱粟，处堂燕雀乐且嬉。之子娄塘困蛟蝶，幽忧如山病难蹑。夜雨鸰原各黯伤，泪绠交沾慰问帖。太华十丈莲花青，群仙竞草新宫铭。卢敖招手碧云里，云锁乍辟烟冥冥。摩竭横飞海风黑，泷吏指称行不得。未铸燕公地下炉，空啜行甫箧中墨。我从誓墓狎樵渔，脱发飘萧不恋梳。闻道故人多壮志，培风六月作鹏图。"}