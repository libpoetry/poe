{"id":"1053101","title":"陈季常静庵","dynasty":"宋","author":"释道潜","text":"庞公与少陵，不肯入州府。畏人嫌其真，但喜归茅宇。先生岂其徒，与世亦龃龉。年来作庵榜以静，静非对动默即语。闭门谢客亲荷锄，秀甲珍芽春满圃。黄鸡白酒厌妻孥，醉以诗书相媚妩。况复家传侍郎后，缥囊玉匣收奇古。宝刀错落走金蛇，至药晶荧啸铅虎。先生妙龄已绝人，放浪江湖弃簪组。居闲自不减前烈，遇物阴施功不数。我疑造物已收录，富贵来寻君勿阻。不然骑鹤扣玄关，跨跞松乔攀佛祖。"}