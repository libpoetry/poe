{"id":"823282","title":"六州歌头 淮张故宫","dynasty":"清末近现代初","author":"吴湖帆","text":"齐云夜烬，春梦醒仓皇。当年事，孤城上，战云黄。丽娃乡。烟锁吴宫树，试重认，淘沙骨，悲壮士，埋香冢，泣红妆。玉管吹花，北郭青山外，虹月桥长。听哀鹃啼血，燕子说寻常。衰草干将。水沧浪。记隆安剑，七姬帨，须眉气，愧潘郎。嗟建业南朝恨，共齐梁。且思量。镫火秋宵里，尚燃遍，九衢香。天定数，非人力，孰彭殇。一例销沈今古，都拚付、细雨斜阳。任苔华碎影，凄点旧宫墙。枉断人肠。"}