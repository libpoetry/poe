{"id":"15807","title":"答卢同·楚屈入水死","dynasty":"唐代","author":"孟郊","text":"楚屈入水死，诗孟踏雪僵。直气苟有存，死亦何所妨。日劈高查牙，清棱含冰浆。前古后古冰，与山气势强。闪怪千石形，异状安可量。有时春镜破，百道声飞扬。潜仙不足言，朗客无隐肠。为君倾海宇，日夕多文章。天下岂无缘，此山雪昂藏。烦君前致词，哀我老更狂。狂歌不及狂，歌声缘凤凰。凤兮何当来，消我孤直疮。君文真凤声，宣隘满铿锵。洛友零落尽，逮兹悲重伤。独自奋异骨，将骑白角翔。再三劝莫行，寒气有刀枪。仰惭君子多，慎勿作芬芳。"}