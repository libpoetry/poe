{"id":"954067","title":"依韵奉酬圣俞二十五兄见赠之作","dynasty":"宋","author":"欧阳修","text":"与君结交游，我最先众人。我少既多难，君家常苦贫。今为两衰翁，发白面亦皴。念在怀中玉，不及市上珉。珉贱易为价，玉弃久埋尘。惟能吐文章，白虹射星辰。幸同居京城，远不隔重闉。朝罢二三公，随我如鱼鳞。君闻我来喜，置酒留逡巡。不待主人请，自脱头上巾。欢情虽渐鲜，老意益相亲。穷达何足道，古来兹理均。"}