{"id":"1055937","title":"三家店主人劝饮","dynasty":"宋","author":"李之仪","text":"早饮欲过午，感此去路遥。解衣酒家床，主人喜相招。逡巡出饾饤，劝我饮一瓢。举手谢慇勤，宿酲犹未消。报言雪满野，征辔相无聊。何如酩酊去，更可忘今朝。年来颇解官，径欲随所邀。端愧五浆期，未觉群心摇。偷薄日益窘，妙论轻鸿毛。何当受一廛，醉倒同渔樵。"}