{"id":"1211014","title":"自述","dynasty":"元","author":"杨弘道","text":"为氏因封邑，名家出华阴。行藏由治乱，用舍自浮沉。五代生民极，末年流毒深。华夷两牢阱，宇宙一刀砧。泯灭青牛迹，寂寥白鹤音。日升消薄雾，云敛出高崟。开国荣持节，归田足赐金。名驹追老骥，稚栝秀长林。鼓角催朝暮，星霜换古今。却辞石熊麓，来卜笼溪浔。温饱童耆乐，馨香祖祢歆。一朝人事变，万里塞尘侵。火燎倾巢燕，弓惊铩羽禽。半携陈国镜，百感少原簪。拟赋芜城赋，长吟梁甫吟。萧条君子泽，恒久士人心。谁把焦桐木，收为绿绮琴。坐中惊倒屣，楼上快开襟。才艺如毫发，忠诚或倍寻。相知誓相报，岁月莫骎骎。"}