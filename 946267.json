{"id":"946267","title":"夷门歌送德脩还阙","dynasty":"宋","author":"陈傅良","text":"万古江入海，吴蜀有不通。不通谁使然，人自为异同。昔在李孟钱，士各怀土封。静言彼何尤，亦各徇所忠。恭惟宋受命，三姓皆朝宗。斯文已百年，名世才数公。眉山与金陵，柰何不相容。大雅如关洛，亦复互诋攻。朋分文字间，祸起师友中。四郊忽戎马，尘满夷门宫。往事已覆辙，后事如飘蓬。一饭忘苦饥，一褐忘苦冬。身谋每不长，王事靡有终。有客独恻恻，万里兴深衷。相过话离合，历历繇熙丰。我久世虑薄，念之涕无从。贫贱将安归，功名在其逢。有能用斯人，可使百阻空。西人不为西，东人不为东。"}