{"id":"696091","title":"将进酒效鲍明远十首","dynasty":"明","author":"欧必元","text":"进君柏叶之美酒，盛君香螺之琼卮。五色玉环之繸带，七宝同心之结衣。越女燕歌年二八，玉腕挥弦诉所思。琴心欲诉愁难诉，盈盈珠翠徒披离。流苏帐里枕君腹，沉香亭上咏君诗。倏忽流光如泡电，安能长保百年期。嗟哉，人生有酒不能饮，惜费徒为后世嗤。出门车马何纷纷，矜誇云是五侯宾。昨朝亲进侍中酒，今朝复枉使君轮。车来马去长安道，揽子衣兮要路津。轻裘缓带趋跄美，上书谁是扫门人。借来白璧虚张楚，致得黄金更入秦。世人见此荣华好，乞身争欲附青云。父母妻孥时吐气，翻笑相如美好贫。泻水置平地，各自东西流。人生亦有命，安事百年忧。酌酒浇磈礧，当歌敌绸缪。今日已非如昨日，明朝安复是今朝。富翁阡陌沉沧海，王侯第宅长青苗。天时人事有代谢，令我感慨不能消。君不见西园桃李花，辞条一日委泥沙。又不见秋来江上月，几度团圆几度缺。今我安能长少年，韶华倏忽如流泉。人生忧多欢乐少，丈夫七尺亦徒然。读书纵能破万卷，囊中不及百馀钱。但得诗成酒满盏，存亡贵贱付皇天。对箸不能餐，对酒不能饮。丈夫生世复几时，安得虚名长泯泯。低首芸窗事昔贤，报书东阁三年寝。不能奔走效时人，底事青云虚荐引。朝游已有方，夕还父母旁。愿将儿膝下，看妇事糟糠。自知甘寂寞，何用借辉光。古今贤圣皆如此，我辈宁能独苦伤。日暮苦无侣，閒步北郭门。登高四顾望，但见松柏园。荆棘遮路豺虎蔽，郊原累累丘与墓，云是何代人。一去无还日，千秋万岁空酸辛。孤魂依远树，独魄傍幽坟。但闻风声野鸟叫，岂忆世上平生亲。念彼古今变化非常理，中心气结不能申。中庭种桃树，待此春风开。后庭种杨柳，随风自往来。君心岂复长能尔，艳桃媚柳两相催。东家思妇西家怨，为君肠断更徘徊。交窗绣户垂罗幕，春雨连绵长绿苔。共结同心带，分为连理枝。忆昔同君倾盖日，誓言贵贱死生随。今朝得意君先贵，嫌我春容日就颓。还君鸳鸯之绣被，忍令郁结中心悲。春鸟喈喈旦暮鸣，最伤君子感时情。少小操觚弄柔翰，徉狂世上不知名。自言生长田家子，能将寸管答精灵。虚舟触世人何怒，同心一见欢生平。有时感激眼前事，蒯侯一剑欲长鸣。为乐不愿燕歌与赵舞，娱心不愿鸾箫与凤笙。浊酒一杯琴一曲，四壁图书盈草屋。山水当卧游，万事胡不足。坐见松筠岁岁青，更看芳草年年绿。老丑君莫惜，朱颜皓齿君莫誇。无盐垢面登龙辇，玉貌西施学浣纱。时来屠沽取卿相，运去英雄没草莽。世盛宁卑五寸毫，时危莫贱千夫长。对酒叙长歌，穷达如之何。但愿尊中九酝满，莫惜年少朱颜酡。千秋万世看如此，就业宁知与仲多。"}