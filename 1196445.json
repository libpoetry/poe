{"id":"1196445","title":"送廖舍人江南安抚","dynasty":"唐末宋初","author":"徐铉","text":"上天本爱民，治乱当有时。伤嗟江表人，三灾迭扰之。如何遭盛明，不能免流离。王泽限遐远，孰云天听卑。贤哉廖夫子，尽忠不顾私。朝闻青蒲奏，暮见轺车驰。愚闻奉使者，受命不受辞。但使民瘼瘳，无忧国赋亏。贞观笑割股，文侯谕治皮。学古平生事，行行当在兹。赠言聊执手，愿子副心期。"}