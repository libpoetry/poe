{"id":"1063682","title":"陈瑩中由左司谏谪廉相见于兴化同渡湘江宿道林寺夜论华严宗","dynasty":"宋","author":"释德洪","text":"范韩醉倒眠荒丘，撼之不应民始愁。天生公副天下望，雷霆声名塞九州。立朝严冷传铁面，坐令鼠辈惊鱼头。上前论事伤太直，逆鳞投笏来南陬。长沙共渡一水碧，中流笑语惊沙鸥。湘西古寺夜对榻，高论自破千人浮。华藏法界在掌握，遇缘即宗甘自由。世惊海隅在万里，我视阎浮同一沤。坐中忽举毗卢印，印海印毛皆遍周。大哉此法本无碍，从公一游容我不。"}