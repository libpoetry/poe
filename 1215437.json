{"id":"1215437","title":"与同年邹焕同归舟中望太行山和前韵","dynasty":"元","author":"陈泰","text":"我行访道真劳哉，岂意万里逢君来。琳宫误落丹篆笔，惊起电火龙池雷。龙池雷息丹篆裂，蚀食真铨窃仙骨。投笔归来帝未知，长揖金华紫薇客。相携历井扪箕斗，侧身太行一挥手。俯眠苍茫八极深，始悟丹经一刍狗。旧传石髓在兹山，惝恍灵光石缝间。可怜中散餐不得，王烈一去何年还。九原劫灰无日起，我独从君探奇伟。君知混沌非死生，我亦空同无表里。哦诗寄谢山中云，采芝种术非殊勋。太行山倾河绝泻，此时正到无何野。"}