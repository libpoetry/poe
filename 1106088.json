{"id":"1106088","title":"思王逢原三首","dynasty":"宋","author":"王安石","text":"布衣阡陌动成群，卓荦高才独见君。杞梓豫章蟠绝壑，骐驎騕袅跨浮云。行藏已许终身共，生死那知半路分。便恐世间无妙质，鼻端从此罢挥斤。蓬蒿今日想纷披，冢上秋风又一吹。妙质不为平世得，微言唯有故人知。庐山南堕当书案，湓水东来入酒卮。陈迹可怜随手尽，欲欢无复似当时。百年相望济时功，岁路何知向此穷。鹰隼奋飞凰羽短，骐驎埋没马群空。中郎旧业无儿付，康子高才有妇同。想见江南原上墓，树枝零落纸钱风。"}