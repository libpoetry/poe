{"id":"67128","title":"靳庄行·长清六月才禾黍","dynasty":"明代","author":"吕坤","text":"长清六月才禾黍，大家小家愁无雨。草根挑尽木如冬，又见探雏啖野鼠。沙中稚子哭欲绝，阿爷卧路不能语。三年长饿一息在，那复余情念儿女。破屋一叟捣榆皮，我问捣之欲何为？土性多沉糠性浮，榆末和之可为糜。极知强活能几时，暂于肠胃勉撑持。妻子填壑老我存，死者长乐生者饥。恸哭无声但有泪，瘦骨令人摧肝脾。道旁一庙有神坐，黄金为身受香火。"}