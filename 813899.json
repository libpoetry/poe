{"id":"813899","title":"之官真州述怀","dynasty":"清","author":"陆师","text":"昨归自东垣，结庐屏山住。书史寻夙好，长日尽可度。亲亡焉用禄，涕泗誓诸墓。此意愧未坚，又被微名误。绮罗纷五色，鸣机自织素。纵然违时趋，努力守故步。物生号有万，心性冰炭异。蝉蜩吸露华，蜣螂甘秽腻。若使易地谋，却走两不嗜。扰扰歧路间，东西各行意。儒者重敬官，市估乃竞利。邗沟自隋唐，昔称繁庶地。宴享穷珍羞，吉凶逾典制。巷有衣锦人，家无终岁备。权衡奢俭间，张弛有治义。采风美唐魏，古人岂无意。庶几去其甚，聊洒俗吏愧。为士不学道，所得皆支流。为民不服耕，逐末非良谋。彼都中声利，迷罔何当瘳。一发挽千钧，力薄知未周。我舌敢辞敝，我行敢告休。力田与孝弟，勖哉景前修！"}