{"id":"1245680","title":"用韵复云松老人华阳巾歌","dynasty":"元末明初","author":"杨维桢","text":"君不见獬豸不识字，高柱削铁坚，白简孰辨贤不贤？又不见鵔鸃偏尚武，高屋压虎肩，五兵不理长酣眠。铁崖老狂者，强项如董宣。小巾制子夏，正要江东传。人间绯紫揎，已蜕风中蝉，脱巾漉酒东篱边。吴淞老褐来贺我，倒冠共醉春风前。我歌此歌君拍手，东壶西阆开洞天，洞天之鹤为我双回旋。"}