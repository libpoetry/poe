{"id":"1110606","title":"次韵枢言龙图得请洞霄之作","dynasty":"宋","author":"朱长文","text":"世间如幻此生浮，宁典仙祠不典州。决胜金城勋烈茂，宣风玉垒治声优。远移遁迹无嘶马，旧得调元问喘牛。耆俊如公宜大用，行闻召节趣兰舟。平生气节薄青云，不任机心只任真。金为散多虚越橐，衣从洗净远京尘。吟随猿鹤沧洲晚，醉赏莺花茂苑春。仰止高贤同里闬，扫门羞未效前人。"}