{"id":"737360","title":"得新城王阮亭书","dynasty":"清","author":"仝轨","text":"太室拱四岳，洪河落九天。山川久不神，萧条六十年。赤兔奔啸月，紫鸾翔礼山。屹如瞻二华，可望不可攀。豪气带湖海，微言参闽关。同工而异曲，枘凿谁方圆。渔洋老尚书，今之欧阳韩。渊云皆后起，咳唾分媸妍。喟然称二子，何李崛后先。联镳复对宇，此事古所难。一顾遇伯乐，驽马心亦安。勿嫌屈指吝，雅欲别萧兰。如何千虑失，厕我二子间。左提与右挈，鼎足峙中原。汝坟两舍迩，哲匠愧比肩。吹竽滥南郭，贻笑固其端。"}