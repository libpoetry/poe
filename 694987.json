{"id":"694987","title":"贺蔡高冈七十三寿辰二首","dynasty":"明","author":"庞嵩","text":"七十三年岳降祥，远从南海荐霞觞。岂缘吸养仙丹寿，且喜真传道脉长。云梦春风时对育，天关晴日倍辉光。贞元再见清宁会，翙翙高冈有凤凰。春转尧天舜日熙，心传尧舜几闻知。物生本与时行会，万化都从一画窥。天霁翕云观妙用，岸容舒柳亦何私。千年把柄归吾手，便是乾坤不老时。"}