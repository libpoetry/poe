{"id":"703457","title":"次韵寄径山以中和尚","dynasty":"明","author":"释妙声","text":"山川楼观总邱墟，双径还成化佛居。四海重修舆地志，群龙仍护梵天书。野猿供笔诗成后，玉女焚香定起馀。大觉昔承天子诏，解知山体本如如。东南地望绝尊荣，国一重来更有情。一院秋风薝卜老，满山春雨苾刍生。它方弟子来传法，上国公卿尽慕名。随处花云围燕坐，予生自愧老于行。"}