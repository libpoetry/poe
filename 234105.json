{"id":"234105","title":"沁园春·公有仙姿","dynasty":"宋代","author":"程珌","text":"公有仙姿，苍松野鹤，落落昂昂。论法主长生，仍须极贵，云台绛阙，都许尚羊。更忆当年，而今时候，一念功名下帝旁。天分付，使人间草木，尽有春香。人知相法奇庞。又那识、阴功事更长。算毗陵荒政，江东风采，忠文典则，澟澟生光。再岁秦淮，觚棱入梦，帷幄从来在庙堂。公归去，好平心献替，人望时康。"}