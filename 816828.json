{"id":"816828","title":"家园消夏","dynasty":"清","author":"蒋廷锡","text":"荒畦种蚕豆，小圃栽萝蒿。蒿长豆荚大，摘采宁辞劳。驱愁似避疟，寻乐如追逃。缅怀一亩宫，犹是先人膏。一时功名意，于我吹鸿毛。清晨石上立，爽气西山高。会意不在远，偶吟兴自适。松花缀黄玉，香气发蒸栗。落粉如饭煮，不向道人乞。静观草木趣，闲得鱼鸟逸。看月有隙地，弹琴有壤室。世事比狮子，解弄得六出。来日苦尚多，得失那可必。草长塞三径，芟拔为锄荒。独留蜀葵花，红白遥相望。绿萝深窈窕，高松倚青苍。虽无向日心，而得枝叶昌。庭前堆乱石，横卧如群羊。还疑身入群，对石两相忘。"}