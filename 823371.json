{"id":"823371","title":"齐天乐 为夏吷庵丈题寐叟画册","dynasty":"清末近现代初","author":"吴湖帆","text":"夕阳莎岸无涯处，悽悽怨怀难理。老树擎霜，孤帆挂雨，多少余痕凝纸。云移梦徙。听商女歌声，隔江流涕。一片秋心，此情休著义熙字。危楼残夜北望，海天偏系恨，肠断频倚。思训图工，阳明石兀，只许郑兰齐指。文章信美。怕哭笑无凭，谩留人滞。事往尘空，不堪谈旧史。"}