{"id":"491583","title":"题边长文为黄子邕画雪舫斋图","dynasty":"明","author":"刘崧","text":"箫峰隐者黄子邕，绿眉秀颊双青瞳。雪中曾踏溪南石，坐听箫声云雾中。悬崖路转愁独往，结屋溪边小于舫。绝似山阴王子猷，夜半乘流入虚朗。朝歌绿水怜芳春，暮歌黄竹哀时人。长风远从海上至，划见六合无纤尘。新城往年兵革起，林杪高轩化荆杞。东湖湖上遇边郎，为写幽居雪山里。千崖冻合凝夕光，江鸟不飞沙岸长。别浦维舟初罢钓，深檐卷幕更传觞。箫峰远在青天外，玉树萧森澹相对。疑有飞軿驾白虬，飘摇下与群仙会。仙人一去不可呼，此境欲往愁荒芜。炎埃六月何由濯，日倚湖阴看画图。"}