{"id":"792545","title":"甲寅四月，偶赴琴城，晤西京吾兄，欢谈竟日，阔别五六年，精神如昨，出先德柳村图属题。柳村都兄之尊人，弟之世长也，弟即不文，就少年所闻见者而略叙之，虽不足概平生，而落落大端已在，于是赋五古一章，所以纪实也，质之吾兄当乎否乎","dynasty":"清","author":"王季珠","text":"造庐得披图，小小只尺幅。易于摩躯干，难于绘眉目。遗貌而取神，妙手得真诀。因柳以为号，是乃泉明属。翳余十五龄，侍父登门读。堂上列尊彝，庭前莳花木。艇子系垂杨，一水纡回绿。时公正强盛，湖海气充足。所笃在乎行，所崇在乎学。刀圭救生灵，粟米赡亲族。治心犹治文，骊珠已在握。每待落课时，入塾衣冠肃。米家书画船，赵氏金石录。公本赏鉴家，嗜古兼收蓄。地以人著名，人为地造福。宜乎继起者，庭除富兰玉。忽忽十馀年，变迁感陵谷。斯图得重展，怎不三薰沐。手笔罗燕许，香艳摘宋屈。永永寿贞珉，悬为正与鹄。予果何所云，敷述平生熟。逸事倘传闻，再倩名贤续。"}