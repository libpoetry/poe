{"id":"662664","title":"大学幡","dynasty":"明","author":"石宝","text":"博山炉小烟曲曲，汉鼎虽存已亏足。苍生但怨皇天痴，不信高安好皮肉。长乐宫中断袖起，相国府前人倒屣。关东王母正行筹，日下白虹空贯珥。东朝将相无所倚，何事复令司隶死。谁能砥柱障颓波，不若弹冠伏都市。孤幡扬扬生烈风，海内是非须有公。浮云蔽日不作回天功，正气自可凌苍穹。老臣若肯存精忠，遮道一言羞杀翁。"}