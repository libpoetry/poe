{"id":"227450","title":"见独斯行叔绮子为赴春试一出江头送别殊令牵","dynasty":"宋代","author":"林亦之","text":"巴阑独还岁月深，相送出门自沉吟。十年交旧总如许，狂歌一曲伤人心。今人读书如过客，壶飧只向市头索。吾曹苦思肠几穿，安得相逢不索莫。念我平生弄典坟，六月北窗长闭门。雕肝篆肺得一句，旁人袖手评其文。思量至此复一笑，如何跃马追年少。我今闻说有场屋，两耳如聋怕听得。网山山下月鱼亭，就船买鱼活煮羹。何时挟册此来归，议论不到吾纵横。故人年几今犹未，正好款门问知己。时命相遭不用多，或在半言并片纸。老人校书紫云楼，相见或问吾因由，为言索处海水头。蓬莱方丈不可到，此心日夕徒生忧。"}