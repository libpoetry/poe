{"id":"512561","title":"湾东草堂为弟朴赋","dynasty":"明","author":"沈周","text":"爱子别业湾之东，去家仅在一里中。蔽门遮屋树未大，矮檐但见麻芃芃。频年一意耽诗酒，翻然改与耕夫偶。赤脚馌饭走细塍，戴笠牵牛映新柳。时人喃喃讥子愚，问翁尽有高明居。何致妻子嫌侧陋，何信兄弟专锱铢。从人自说渠自好，力田养亲殊有道。强于远宦窃斗升，手种长腰使亲饱。力田养亲乐己多，兄弟妻子如子何。我与题诗解嘲骂，门外雨来虹满河。"}