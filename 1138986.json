{"id":"1138986","title":"寿王君明","dynasty":"宋末元初","author":"陆文圭","text":"去年中秋月色高，吴山痛饮推文豪。今年依旧故乡月，纷纷青紫誇儿曹。世间儿曹何足数，芙蓉仙人在江浦。握荃怀瑾遗世纷，黄卷日与圣贤伍。曾攀月桂臼边枝，素娥夜半睡不知。觉来薄怒赪自持，与仙重约三秋期。一朝功成九霄去，小黠肯顾偷桃儿。城东白发龙钟叟，瓣香来祝仙人寿。长生辟谷未要学，千载与君期不朽。"}