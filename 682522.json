{"id":"682522","title":"赣江曲","dynasty":"明","author":"区大相","text":"章水西连贡水回，橹声摇过郁孤台。储潭庙里赛神出，几片香烟树杪来。一滩险过一难来，乱石拦江一线开。喷雪奔涛三百里，游心多向此中灰。嶕石崚嶒障逝波，鹧鸪啼处女郎歌。滩流已隔梅关远，犹问还家路几多。天柱滩连惶恐滩，南来此是利名关。行人不怕波涛恶，来过滩头重载还。二日看山快旅情，不知虚骇已多经。傍人莫怪舟行稳，来往溪禽识使旌。"}