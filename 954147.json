{"id":"954147","title":"送朱职方提举运盐","dynasty":"宋","author":"欧阳修","text":"齐人谨盐筴，伯者之事尔。计口收其馀，登耗以生齿。民充国亦富，粲若有条理。惟非三王法，儒者犹为耻。后世益不然，榷夺由汉始。权量自持操，屑屑已甚矣。穴灶如蜂房，熬波销海水。岂知戴白民，食淡有至死。物艰利愈厚，令出奸随起。良民陷盗贼，峻法难禁止。问官得几何，月课烦笞箠。公私两皆然，巧拙可知已。英英职方郎，文行粹而美。连年宿与泗，有政皆可纪。忽来从辟书，感激赴知己。闵然哀远人，吐策献天子。治国如治身，四民犹四体。奈何窒其一，无异钛厥趾。工作百商行，本末相表里。臣请通其流，为国扫泥滓。金钱归府藏，滋味饱闾里。利害难先言，几月可较比。盐官皆谓然，丞相曰可喜。适时乃为才，高论徒谲诡。夷吾苟今出，未以彼易此。隋堤树毵毵，汴水流瀰瀰。子行其勉旃，吾党方倾耳。"}