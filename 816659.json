{"id":"816659","title":"汴梁寻宋故宫遗址","dynasty":"清","author":"舒位","text":"踏破宫墙万瓦烟，夕阳红似靖康年。欲听箫鼓空流水，更指榛芜作弄田。彼黍茫茫乾净土，此都渺渺别离天。金床玉几无消息，一角灵光向宛然。当年镫火下樊楼，忍把杭州作汴州。桥上鹃啼新法变，江边马渡旧京收。石欹艮岳天难补，帘飏离宫鬼自钩。一事辘轳惆怅甚，宣和书画不曾留。洛阳贵纸写《三都》，争似千金买谏书。报国将军归北寺，移家天子占西湖。画船晴雨花深浅，绝塞冰霜雁有无。此是桥山弓剑地，不堪饮器用头颅。丛残史册小朝廷，弹入吴弦不耐听。湖上春寒天水碧，帐中酒热帝衣青。班师怏怏三军雨，揽辔迢迢一使星。剩有搴帘黄袖子，相州楼上话飘零。"}