{"id":"253456","title":"感怀·前年守淮西","dynasty":"金朝","author":"王寂","text":"前年守淮西，官府颇雄壮。园池通远近，亭榭分背向。炎方得春早，二月花已放。白红与青紫，夺目纷万状。得非造物者，为出无尽藏。朱樱结佳实，炫耀极一望。钱王锦绣树，金谷红步障。予时藉清阴，坐待佳月上。老妻劝我饮，稚子俨成行。长腰芦花白，宾厨荐新酿。肴核既狼藉，鲙炙庖夫饷。乌乌长短句，付与雪儿唱。眼花乱朱碧，世事齐得丧。儿童虽见诮，官守幸不旷。年来客辽海，黄尘没飞鞅。芳时因奔走，安得有佳况。一从出山谷，风色如挟纩。春归樱始华，生意未敷畅。冬藏苦冰雪，所幸今无恙。我将话南州，人或疑诞妄。绕枝三叹息，回首一悽怆。退坐想繁华，萧然觉神王。"}