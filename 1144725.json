{"id":"1144725","title":"三山先贤祠落成八首","dynasty":"宋末元初","author":"熊鉌","text":"填宿久旅奎，一朝开文治。行歌闽水春，芹藻见新意。林亭郁环合，祠宫敞宏丽。欲赓泮宫颂，且作乡校议。平地忽突兀，敏手何神哉。蔼然色笑中，见此通济才。入门知我心，三岁犹初来。祀典关百世，所贵重讨裁。道原出于一，秩祀安有二。作俑唐开元，损益端有俟。杨马彼何人，周程列其次。论议轻一时，典祀误来世。共惟无极翁，混元再开辟。关洛与考亭，杲杲行世日。惟此五大贤，人极赖以立。谓宜昭明荐，千古为令式。武夷九曲水，流出三神山。考亭得勉斋，壁立孔门颜。信斋继其志，经礼赖以完。六经复其一，百世功不刊。忆昔文治初，观风有常公。维时得欧阳，名籍上国通。当年主宾美，至今蔼馀风。新祠荐泉菊，还宜列同宫。州牧风化遗，乡贤典刑旧。年代较后先，人品类贤否。公议岂有情，祀典固非苟。道义思无疆，功言期不朽。伟哉云溪翁，兴学功百世。岂求奂轮美，作事见典制。迂生吐狂愚，万一裨末议。他时勒坚珉，洋洋可无愧。"}