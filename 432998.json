{"id":"432998","title":"题《牡丹亭记》二首","dynasty":"近现代","author":"胡雪抱","text":"离骚哀怨老临川，触手芬菲意渺绵。冷雨幽窗愁此夕，零欢坠梦是何缘。残香妙作还魂想，苦蘖坚持入定禅。十载情书重籀过，不堪似水感流年。刹刹尘尘百劫遒，他生福倩此生修。花原偶现悲留影，石未全顽冀点头。碧落寒空何事雨，红灯小穗若为愁。鲜妍一种伤心事，付与云鬟次第讴。"}