{"id":"743908","title":"阿房故址","dynasty":"清","author":"唐仲冕","text":"秦人土木楚人火，化作飞尘向空堕。汉武不惜柏梁灾，更起建章连馺娑。熨斗潜移废赤符，渐台一炬无青琐。长乐牛饮面首开，华清象舞腰支亸。从来奢丽极荒淫，必以兵戈荡堆垛。秦王倒海鞭山才，一宫未成三户夥。金银珠玉锢骊山，焚林又被牧童祸。生不得居璇宫，死不得葬蓬颗。昔时可建百丈旗，今日惟见酒帜飘飖柳阴坐。昔时可宴千人帐，今日惟见绣壤平铺麦浪妥。颇讶夷陵报劫灰，但余德水流澹沱。行人休抱牧之哀，大风乍起扬堀堁。"}