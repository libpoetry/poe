{"id":"1082151","title":"赠夏侯子美养心居士","dynasty":"宋","author":"刘才邵","text":"汉家恢儒成治功，独与三代同高风。当时经术传家者，大小夏侯名誉崇。邺都雄图方鼎峙，英俊乘时尽风靡。坐使当途基业成，才如伏波能有几。公家先世不乏人，诗书韬略传清芬。文取贤科武分阃，爽气英姿今尚存。前人清白今人继，方得家声终不坠。脩身大要在养心，公以自名深有意。世人但知纵多欲，盈壑填溪不知足。尽取豪华供目前，几人更戒前车覆。如公此意具真识，不似世人长荆棘。寸田尽著子孙耕，会见庆馀由善积。"}