{"id":"562453","title":"送伍天锡","dynasty":"明","author":"丘浚","text":"天锡棹头歌且吁，拔剑斫地呼乌乌。酒酣兴逸双耳热，仰天举手长卢胡。斯人岂是哙等伍，磊磊落落非凡夫。濠梁五车不足读，取黄配白羞拘拘。长江一泻千万里，云涛变幻时有无。邓林掀天白日动，春风著物枯槁苏。丈夫卓荦有如此，置身合在承明庐。年来一掷金注拙，日光五色成模糊。无人为荐阿房五，举世空仰灵光孤。一朝得系圣贤籍，携经载道之荆湖。渠渠高堂据中席，诜诜英俊趋座隅。钩玄纂要说道义，巍冠大带谈唐虞。名教由来有真乐，功名富贵皆土苴。范金合土无踌躇，不须北望生郁纡。"}