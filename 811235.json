{"id":"811235","title":"十一用前韵","dynasty":"清","author":"丘逢甲","text":"不须复古但尊王，一旅终兴夏少康。菜叶西风今冷落，茄花满地旧披猖。传书漫遣三青鸟，贡品休徵四白狼。马上黄尘犹眯目，早教帘撤圣神皇。河山北戒郁盘纡，天险关门旧备胡。九庙未迁先世鼎，两京谁扫故宫芜！悲歌易水无豪侠，买骨金台有钝驽。往事怕谈元代史，曾收西域略忻都。"}