{"id":"113538","title":"庚申宿观音院","dynasty":"宋代","author":"黄庭坚","text":"谷底一墟落，地形如盎盆。榱题相照耀，其民颇家温。土风甚于秦，不可借釜甗。僧屋无陶瓦，剪茅苍竹樊。借问僧安在，乞饭走诸门。人哄鸟乌语，簟凉风水文。旁有蜂蜜庐，颇闻衙集喧。将雨蚁争丘，鏖兵复追奔。红英委凤翼，赤帻峨鸡冠。汲烹寒泉窟，伐竹古松根。相戒莫浪出，月黑虎夔藩。"}