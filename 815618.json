{"id":"815618","title":"续前题与宋奕岩同赋","dynasty":"清","author":"莫瞻菉","text":"唐宋人惊瘴疠天，天荒破又几多年。岭南总是同文地，海外兼通载宝船。猎尽鸩媒消毒种，潮逢龙媾采香涎。韩苏遗迹应还在，摹向端溪砚上镌。地接扶桑日早烘，采珠人胜掘雷公。洋行领袖闽商占，苗洞山川象郡通。孔雀尾开金扇绿，巨虾壳制宝镫红。海航往往风旋去，吹坠山头一叶同。"}