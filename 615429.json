{"id":"615429","title":"渡江重游燕子矶弘济寺诸胜","dynasty":"明","author":"李孙宸","text":"片帆风渡大江平，绀宇参差入望明。旧识名山曾有路，重来迁客不胜情。烟霏古洞衣裳湿，云拥丹梯杖屦轻。坐石每移松顶日，步林时听柳阴莺。满天灏气孤亭矗，万顷湖光一艇横。望望蜃楼开市远，飞飞燕子结巢成。禅堂寂寞传钟响，芦岸萧条起篴声。王谢风流尘土没，齐梁台殿莽烟生。露薄瑶草春长驻，风落昙花雨亦晴。自爱江山长不改，只怜人代浪推萍。"}