{"id":"830590","title":"霜叶飞·壬寅展重阳，天宁寺饯古微督学广东。用梦窗韵","dynasty":"清末民国初","author":"夏孙桐","text":"堕欢残绪。西风畔，荒台依旧烟树。倚阑人影酒波空，凉叶声如雨。数往事、惊鳞骤羽。斜阳红剩浮图古。恁倦旅低徊，几度看山来，几度鬓华添素。休说似弈长安，青门柳尽，断肠还为重赋。五云佳气自蓬莱，冷到铜仙语。指天外、飙尘旋缕。霜槎浓载秋心去。漫岭头、梅花讯，岁晚沧江，梦随行处。"}