{"id":"682965","title":"风木吟为莆阳康子作也康子痛二亲逝不逮养恒有皋鱼之悲乃余悲实同康子故遂作诗二章","dynasty":"明","author":"尹台","text":"夕风吹庭树，柯叶自飘扬。胡然抱深痛，永夜结中肠。严霜悴芳野，众木纷萎黄。飒飒风愈厉，摧残增感伤。游子顾之叹，飞鸟亦徬徨。飞鸟恋旧木，游子思故乡。故乡有寒原，坟冢郁相望。岂不悼存没，劬劳思所将。天地靡终极，阴阳浩茫茫。逝者窅无作，松柏郁高冈。我欲竟此曲，此曲悲且长。愿假东南翼，寄托以回翔。罢君山阳笛，置君雍门琴。白日照西序，听我风木吟。风木有所思，乃在青山岑。忆昔旧庐畔，众木纷交森。枝枝自相纠，叶叶自相掺。当庭足美荫，羃户无愁阴。悲风一夕至，兹木忽摧零。摧零曷尔急，风起无暂停。飘叶坠万里，游子感其音。瑟瑟山上风，冥冥山下林。哀声日惨恻，游子抱苦心。我歌风木吟，泪下同沾襟。"}