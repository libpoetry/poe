{"id":"993030","title":"闻临淄公薨","dynasty":"宋","author":"梅尧臣","text":"至和癸巳十二月兮，友人语我火犯房。芒射钩钤而拂上相兮，祸非弼臣谁可当。昨日闻太宰悟天道而畏忌兮，归卧其第三拜章。太宰既不得请而赐黄金百两以为寿兮，谏官御史犹击强。明年孟陬临淄公薨兮，果然邦国桡栋梁。岂无神医善药以起疾兮，固知禀命有短长。公自十三岁而先帝兮，谓肖九龄宜相唐。后由石渠凤阁禁林以登枢兮，俄佩相印居庙堂。出入藩辅留守两都兮，其民咏歌盈康庄。官为喉舌勋爵一品兮，经筵讲义尊萧匡。年逾顺耳不为夭兮，文字百卷存缣箱。子孙侁侁同雁行，二女贵婿富与杨。未知归葬何土乡，临川松柏安可忘。我为故吏摧肝肠，洒泪作雨春悲凉。精魄其归于天乎，必为星宿还高张。骨肌其归于土乎，必为蕙芷不灭香。墓碑墓铭谁能尽其美，我为欲传万古须欧阳。"}