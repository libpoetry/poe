{"id":"699807","title":"稽古篇止于秦汉唐以下先以诗述其概六首","dynasty":"明","author":"郭之奇","text":"稽古劳劳集众闻，书今犹自有同文。典坟丘索归秦火，汉晋隋唐及宋君。冰鉴时悬千载并，元龟频灼万殊分。六朝五代皆馀闰，那许辽金作小群。信书书已不胜诬，及史史之阙则无。燃笔为犀神鬼照，鞭心作驭帝王俱。且看兴废如环转，岂令纲维绝援扶。数卷先标人物论，千秋复见古今模。文章亦自有驱除，今古茫茫共一墟。窈绪终藏天地腹，冥思始执圣贤袪。风云事理来通变，龙马威仪任疾徐。一自鸿荒闻鬼泣，每从王迹溯麟书。颇疑彤管似新铏，漫许精神入汗青。班马魂强能护史，左羊笔健自传经。风尘扫后惟霜雪，云雾开时又日星。赢得馀光分暗室，春麟或可寄秋萤。千古文心落寸毫，万年青汗苦相熬。石渠金匮何嗟及，竹简韦编岂惮劳。开笈如依贤圣阃，比肩惟有孝忠曹。可怜缣帛为帷日，守缺犹能并执櫜。当年猾夏岂难禁，他日咸宾尽好音。两汉东西来魏晋，五胡南北变辽金。兴衰王气殊分合，治乱天行共古今。始信山河终在德，谁将锁钥静戎心。"}