{"id":"810977","title":"吊姚孝廉缉庵太夫子二首","dynasty":"清","author":"王季珠","text":"摇落文星第几重，尚馀地望厌乔松。无瑕白璧千人赏，极品黄金一手镕。私淑难期蝇附骥，英才并荷鲤登龙。翩然仙去骖鸾鹤，天上玉堂定册封。抠衣曾记晋霞觞，正喜兰馨继桂芳。的派向宗宋理学，替人为衍汉文章。谱评香茗邀鸿渐，诗记清游步荔裳。名士挟册塘上过，著书先问郑公乡。"}