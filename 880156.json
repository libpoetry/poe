{"id":"880156","title":"仪真呈友人","dynasty":"宋","author":"刘宰","text":"近闻李郭舟，送往涉重湖。我欲与之俱，鹢飞过宋都。死生见交情，嗟我失东隅。归来整杖屦，颜厚见彼姝。念昔担簦日，篮缕出无襦。公子载与归，樽酒日相娱。所愧身为客，如彼绕树乌。食苹鹿在野，呦呦呼其?。鸿雁稽来书，提壶空劝沽。输君山中行，梅梢嗅紫萸。又有好事人，开宴勤招呼。翻然弃舟楫，跃马问长途。嗟我困行役，胜游那能觎。方今神圣君，南风歌有虞。所须贤与能，搜罗遍八区。公等梁栋姿，咳唾玉与珠。尚从山泽游，此理良可吁。翻思六月息，岂即非南图。料公赐环日，祸转当亡胡。愿借尚方剑，先斩张禹颅。小子虽不敏，敢效一得愚。"}