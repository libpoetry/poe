{"id":"1049799","title":"舒州使宅天柱阁呈朱光禄","dynasty":"宋","author":"郭祥正","text":"群山奔来一峰起，千丈芙蓉碧霄倚。嫦娥却月愁推轮，王母呼烟结缯绮。分明有路金阙通，翠滑无尘玉壶洗。老松自作孤凤吟，骇浪时翻三井水。峨嵋绝巅安足论，力不擎天亦徒尔。懊恼茂陵客，白日求攀天。遗坛犹在半芜没，隐约龙驭回瑶鞭。直至唐家六皇帝，梦感异境开重玄。真符预告后五百，佐佑宝历推鸿延。城头建阁旧丞相，窗户再新光禄贤。手携大笔恣吟览，老句气焰摩星躔。当时数赴范公辟，秀骨照坐谁差肩。功名自许出绝域，岁月漫往修途邅。丈夫有命岂嗟戚，投老得地多云泉。霜柑正熟蟹螯美，白蚁旋漉浮金船。伊予困踬坐小邑，怅望珠履参华筵。祝公自此早归隐，幅巾藜杖诗中仙。"}