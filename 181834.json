{"id":"181834","title":"小饮木樨花下","dynasty":"宋代","author":"郑刚中","text":"东山有佳处，修竹临沧浪。上下秀色中，木樨寄孤芳。玉露后丛菊。先作寓蕾黄。置之婆娑杪，金钉澹荧煌。或云仙人醉，披披绿罗裳。随此小佩玦，散落天一方。我来便酌酒，是否地能详。但怪秋山老，犹有幽意长。哦诗未得诗，已照明月光。乐哉径酩酊，知在夫何乡。岂非化蝴蝶，以梦棲其旁。明朝整冠坐，开卷书亦香。"}