{"id":"1123569","title":"中秋夜清坐读欧阳公正统论二首","dynasty":"宋","author":"赵鼎","text":"稍觉清凉换縠衣，独怜衰鬓与秋期。清樽浪作经年计，黄卷长怀万古悲。蛩咽幽吟愁露草，鹊翻寒影绕风枝。此生此念能忘否，梦破苍龙西去时。露濯秋空灏气生，沉沉天宇夜空明。南楼老子兴不浅，赤壁先生梦更清。小艇拟寻银汉路，哀砧还起玉关情。何心把酒论欢赏，细字文书对短檠。"}