{"id":"1250619","title":"游仙篇赠邓尊师","dynasty":"元末明初","author":"宋濂","text":"真人契玄冲，翩翩泠风俱。游行一气中，流耀周八区。丹雀衔白环，来授宝秘图。内感炎灵方，欲采三素腴。鍊成赤明液，郁华凝黍珠。苍龙为濯氛，上玄来辟非。将期学真侣，度之升紫虚。自知滞尘凡，何能应玄符。颇闻琵琶峰，肉芝发琼荂。玉掌如婴儿，烈日暴不枯。定当分刀圭，成此列仙儒。"}