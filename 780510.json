{"id":"780510","title":"多丽 八月十三日新关道中","dynasty":"清","author":"周之琦","text":"古钱唐，翻成此日凄凉。薤歌中、灰飞纸蝶，褊褼吹上牙樯。峭帆风、迎来柳，离筵语、递入椒浆。绿蜡凝愁，素帷搴怨，更无人影到船窗。叹吾谷、旧山云树，归计苦参商。经行过、女坟湖水，泪洒吴阊。问从今、关河万里，可堪重著思量。鲍家诗、繁台夜雨，江淹恨、岭峤秋霜。西去啼乌，南征哀雁，断魂容易便分行。愿留取、镜盟钗约，心字各焚香。尘缘了，与君携手，片月金梁。"}