{"id":"140754","title":"当涂叔祖生朝以顾亮画双松鹿雀为寿","dynasty":"宋代","author":"张镃","text":"维崧之颠仙所巢，凡卉不敢争分淆。千年双干腾老蛟，露月沐浴风枝敲。雪霜贸贸青愈苞，天授非论地肥硗。翼而翔飞足而跑，倘轻来此遭讥嘲。伟哉两鹿义漆胶，生铁挺角铜为骹。於菟可阱熊可庖，尔独不受不鞭捎。如凤在薮麟在郊，俯仰自得盘林坳。神雀亦喜辞黄茅，飞鸣岂复喧啁啁。丹葩照映山灵教，欲衔献仙荐杯肴。南园胸中洞六爻，大藩镇护无鸣髇。报穰祝毕停迎猫，行取相印符竹抛。长生阴德凡台抄，我欲歌颂追云璈。往寿此画犹毫髾，阻修赖有精诚交。"}