{"id":"816557","title":"吴雁舟黄少溪同年将由苏扬溯江而归即席饯赋己丑七月","dynasty":"清","author":"曾广钧","text":"三湘词客到蓬莱，六洞仙人帐殿回。万乘君前金凤字，五云阙下玉龙杯。绣帷宫女停车问，紫袖昭容捧砚来。有价文章谁得似，明堂圭璧古尊罍。吴侯选胜泛仙槎，禅悦何如吟兴赊。刻烛好题银薤叶，捲帘先看玉梅花。羊权留钏邀华月，阮肇换家忆碧霞。罗绮也关山岳气，青袍红粉合名家。叔度风流世孰知，偶随朝列又支离。乞官颇类张平子，报最差同陆浚仪。壬子惊开尊八会，乙庚神遁法三奇。垂虹桥下闻箫地，念我缁尘染素丝。如我雕虫宜瓿覆，谬骖神凤位瑶真。鹭亭七五劳归梦，龙界三千悔宿因。絮语祇添团扇恨，花笺相送锦帆人。观河共会灵山意，今日临歧迹又陈。"}