{"id":"753583","title":"和夫子九日拟登吴山因雨不果原韵","dynasty":"清","author":"冯娴","text":"重九宜晴雨声密，相望窗前秋瑟瑟。未过小圃访黄花，恐负花期被花责。芳辰寂寂遣情难，倦插茱萸感百端。身世浮萍空碌碌，何如秦女早乘鸾。怜予夙怀林下志，幼对溪山愿差遂。年来四壁聊可栖，悠然三径有馀致。潇潇风雨静中听，竹影松枝帘外青。兴到岂知尘内事，烟云间泼墨无停。"}