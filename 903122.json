{"id":"903122","title":"七月望烟波观对月","dynasty":"宋","author":"张镃","text":"我生好奇难比论，流水古木期终身。卜居城隅易得趣，窗户日与青山亲。出门陂湖旧烟涸，连岁乃尔成奫沦。结亭据要虽屡赏，物景尚厌非清真。商飙入序才两夕，猛雨尽洗炎歊尘。今晨已复暑不奈，挥汗几欲捐衣巾。晚风引履到云镜，萧爽意象生无垠。须臾从地出伟观，光洁万丈推冰轮。波明上下互发越，弥望但怪镕黄银。烟芦窣飒杂虫响，渔艇隐约收丝缗。人生何用计俗眼，强起口笑胜眉颦。急倾巨盏叫李白，今古不问交精神。相随拟造广寒阙，共醉更住三千春。"}