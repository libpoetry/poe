{"id":"1114835","title":"和钱之道游虎丘二首","dynasty":"宋","author":"李廌","text":"轻云细雨放花时，才过清明已夹衣。拚得酒时教尽醉，可题诗处莫空归。丁宁莺语机关巧，轻薄杨花气力微。阊阖晚来行客尽，稚乌相趁入城飞。石头槎牙占官道，松树老怪蘖断云。骊龙睡隐潭水黑，雨积粪壤生朝菌。山光缭绕林朴樕，野气空阔云氤氲。归来月落天色莫，水边游女溅红裙。"}