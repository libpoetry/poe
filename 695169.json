{"id":"695169","title":"斋居二首","dynasty":"明","author":"林大钦","text":"清斋独坐思閒閒，孤松幽竹长相关。长空飞鸟向何处，霁日孤云时往还。杖履久牵沧海梦，风流拟住紫霞间。飘零生业馀多少，静倚青门笑碧山。斗室行藏卧起徐，飘飖久矣白云居。世远桑麻乔木里，情閒风月短蓑馀。谢安不倦登临兴，阮籍真忘礼法疏。惆怅哲人今寂寞，孤吟搔首思踌躇。"}