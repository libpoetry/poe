{"id":"692531","title":"送刘宪副之四川","dynasty":"明","author":"杨士奇","text":"寒飙激原野，鸿雁纷南征。念我同心侣，岁暮万里行。萧萧骢马鸣，恻恻临别情。子怀廉洁操，烱若冰壸清。偕处诚所乐，离居非所宁。矫首西黄鹄，何时重合并。圣皇御四海，华夷同一仁。命吏乖抚绥，乃有狂弗驯。西羌近搆患，边人以忧勤。王师振天讨，旦暮捷奏闻。丈夫效时用，所重在安民。肃清固职分，僶勉敷阳春。"}