{"id":"350167","title":"夜合花·题病起美人画帧","dynasty":"清代","author":"程颂万","text":"小胆空房，长眉满镜，画来依约分明。帘栊苦雨，良宵偏做愁声。迟药裹，背兰檠。怕粉绵、兜泪难晴。尽伊思梦，扶头半晌，说也零星。朅来何事干卿。权把屏山六曲，当作愁城。洗娥春困，蝶魂犹颤钗茎。楼絮罥，槛花零。更小桃、啼哑流莺。心事抛针，眼波萦篆，底为珑玲。"}