{"id":"927296","title":"春水长吟","dynasty":"宋","author":"邵雍","text":"春在水自渌，春归渌遂休。清非不逮渌，春奈胜于秋。渌向阳中得，清于冷上求。加于清一等，用是渌为优。薄薄冰初泮，微微雨乍收。渺瀰新岛屿，潋滟旧汀洲。荷芰低犹卷，菰蒲嫩已抽。蘋蘩虽渐出，藻荇未全稠。日暖鸳鸯浴，烟晴翡翠游。波平跃双鲤，风静戏群鸥。西蜀遨争举，东瓯禊竞修。武陵花再识，汉曲佩还投。台下溶溶过，堤边漫漫流。槛前才泚泚，天外更悠悠。泛滥情怀恶，潺湲意思幽。远山遮不断，别浦去难留。二月溪桥畔，三吴野渡头。依前横两桨，特此送孤舟。画手方停笔，骚人正倚楼。长江飞絮外，只是动离愁。"}