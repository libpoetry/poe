{"id":"708691","title":"摸鱼儿•游飞来峰","dynasty":"明末清初","author":"沈谦","text":"怪摩霄、万重苍壁，玲珑深杳难测。神娲妙手真奇诡，抟就宛如埏埴。春寂寂。髣髴见、金光玉乳纷红碧。人间未隔。似梦境迷离，相看一笑，那处记曾识。流年换，今古荒唐漫忆。探幽此度须力。桃花路暗难寻觅。吟罢酒船浮白。归未得。应让我、诗能飞去君无翼。淹留共惜。莫上最高峰，水云烟草，落日半湖赤。"}