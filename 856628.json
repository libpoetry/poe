{"id":"856628","title":"满庭芳 其三 和王常令双莲堂","dynasty":"宋","author":"王之道","text":"翠盖千重，青钱万叠，雨馀绿涨银塘。藕花无数，高下斗芬芳。浑似华清赐浴，温泉滑、洗出真香。何妨更，合欢连理，高压万芝祥。风流，贤太守，当年奏瑞，盛事名堂。好是琉璃池上，一片宫妆。况有薰风解愠，流霞泛、丝竹成行。依莲暇，联珠唱玉，应不愧金相。"}