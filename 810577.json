{"id":"810577","title":"北行杂咏 其三","dynasty":"清","author":"六十七","text":"傀儡堆云连碧落，崦嵫衔日带寒烟。微闻香气来糖廍，屡见青葱度蔗田。翠竹丛中村犬吠，白沙池上水牛眠。三年海国巡民社，可是皇仁已遍宣。节逾大雪曾无雪，日暖风恬景物佳。草际有时犹舞蝶，池边几处尚鸣蛙。牛椆小汛迎旌旆，虎尾深溪蹴浪花。马上频频诫呵护，莫惊番社野人家。大块今朝意若何，一时噫气欠调和。惊沙白昼迷红日，骇浪沧溟战碧波。老木倚云舒远籁，寒禽息翼罢清歌。黄昏驻节风初定，依旧青山映素娥。"}