{"id":"1230443","title":"题黄荃蜀江秋净图","dynasty":"元","author":"柯九思","text":"蜀江昨夜雨初歇，两岸青山净如拭。疏柯历历间青红，古渡何人相向立。扁舟咿哑过江来，酒家犹掩门未开。数声鸡犬知谁处？浩渺东流不复回。万竿修竹鸣苍玉，怪石巉岩倚茅屋。惊涛震荡战马奔，不动山翁卧深谷。江山尽属掌中看，画图莫作寻常观。成都要叔留妙笔，一缣秀色若可餐。堪叹宣和藏匪固，杜鹃啼断天津路。何知散落向人间，犹藉清容加袭护。吾侬幸尔相遭逢，谁数当年有项容？临窗展对未能已，祇觉飒飒来松风。"}