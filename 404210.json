{"id":"404210","title":"霓裳中序第一·庚辰秋日，一九四○年。吴亮侪招饮九龙山馆，为谱白石此调","dynasty":"近现代末当代初","author":"黄咏雩","text":"虫沙化古碧。水冷鱼龙寒寂寂。秋入怒笳怨笛。正孤鹜落霞，栖鸦斜日。浓愁似织。溅露蕤、铅泪犹滴。家何处、暮云合沓，梦也去无隙。消息。了无寻觅。更盼断、天涯草色。青山看尽过客。落落松篁，悄悄泉石。有人来画壁。便好对、歌鬟按拍。浑相笑、江湖樽酒，一呴涸鱼湿。"}