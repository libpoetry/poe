{"id":"1209156","title":"白龙洞","dynasty":"元","author":"张仲深","text":"地尽东南沧海据，龙窟蛟宫自无数。客行千里见山高，却到东州地穷处。人传山有白龙居，拄策何辞一徒步。我因好奇细询之，父老无能道其故。乃知沧海蛟龙多，天遣行云作霖雨。懒为翻身归故窟，暂戢鳞鳍此中住。上连碧巘欲南奔，下泄清流自东注。老石暗结生云根，虚谷潜通上天路。风雷三月动地来，洞口时闻头角露。常陪白帝行清秋，要与尘寰洗炎雾。遍施九土商家霖，昼踏天衢自回去。冯夷海若遥相迎，归卧瀛洲红日暮。"}