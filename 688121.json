{"id":"688121","title":"哀谷亭三首","dynasty":"明","author":"朱应登","text":"闻道团营将，前茅未进师。居民坐涂炭，挥泪望旌旗。柳色烽烟外，鸠声谷雨时。移家若飘梗，谁暇念东菑。齐鲁何多盗，冬春未解围。元戎休按辔，黎庶待宣威。戍久军刍竭，城寒士气微。犹闻安抚使，先已献俘归。有客来传语，红巾更渡淝。苍茫连夜遁，不暇恋春衣。楼观怜焦土，阳和感杀机。道逢邻舍女，新向贼中归。"}