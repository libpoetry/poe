{"id":"703827","title":"呈赠刘乾阳座师时以参藩兼副使觐贺","dynasty":"明","author":"韩上桂","text":"藩岳高临控海闽，当年间气复生申。职参屏翰双轓转，任并咨询四牡驯。垣序星辉承紫极，嵩呼声远动勾陈。金茎久注长生液，零露应知湛此辰。龙门欣御借光荣，师表东南有重名。桐引峄阳风共拂，珠探合浦月同明。柏梁首韵今谁和，韶石遗歌且待赓。圣主好文兴礼乐，几时偕进鲁诸生。"}