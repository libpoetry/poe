{"id":"1110095","title":"再和","dynasty":"宋","author":"吕南公","text":"浮桁门外树如城，归路迢迢梦易惊。嗟我衰迟从旅食，感君存问有诗情。牡丹不在儒宫种，杜宇偏当静夜鸣。劳费主公怜苦淡，驼蹄时劝一杯羹。几欲相寻出郭行，念君家雁不能鸣。逢杯得醉常常事，渐老多慈种种情。荏苒又闻寒食近，牵缠空作暮春惊。祇应已入东风笑，愁思长于万里城。"}