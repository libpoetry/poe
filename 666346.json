{"id":"666346","title":"杂体诗 其二 魏文帝","dynasty":"明","author":"薛蕙","text":"命驾游西园，回辇高台傍。鸣笳引鲜飙，羽盖随风翔。灵泉依石渠，绿波注金塘。芙蓉吐朱华，翠树自成行。飞禽映水曲，潜鳞踊鱼防。零露停丰草，良夕殊未央。白云含绮霄，朗月垂素光。仰看天汉上，中心何慨慷。人生非洪乔，寿命安得长。恣意百年内，欢乐莫相忘。"}