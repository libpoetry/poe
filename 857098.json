{"id":"857098","title":"壬辰三月二十一日读李翰林墓铭云少以任侠为事因激素志示杜子长","dynasty":"宋","author":"王令","text":"嗟吾为颛蒙，木朴无所思。成童始就学，数岁通书诗。十五尚意气，自待固不卑。尝为富贵易，有如涂上泥。苟意欲自进，足至则履之。二十忽自笑，学乃谋寒饥。倘富贵是致，其亦垄断为。虽曰为学难，我易易则宜。墙篱号障塞，犹可钻隙窥。岂此圣人道，苦勉不及期。反覆私自念，已急犹惧迟。思而或有得，行之固不疑。跛以见圣贤，不及犹可随。道远志所毕，疾驱亦忘疲。逮兹五十年，财若穿铜锤。柄执似可役，持用宁无施。何意甚困踬，不及庸常儿。多病骨出露，薄食筋力羸。鼠饱昼睡穴，鸡飞暮乘埘。世既鸡鼠俦，宜吾安穷奇。"}