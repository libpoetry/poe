{"id":"532748","title":"僧归亭故址望栖霞寺临观黄太史精舍","dynasty":"明","author":"黎民表","text":"青丘未云陟，磴道方邅回。烟霞迹以怆，谁见化人开。雕甍翼云外，玄构隐岩隈。中有蕴真士，雅负凌云才。汲古浩津梁，蓄宝富玟瑰。奇文釐七略，玄象正三阶。薄游沂水服，屡举河朔杯。缁尘一以隔，岁月缅悠哉。空馀云卧地，萧飒松风来。有怀谅难已，愿假征鸿裁。"}