{"id":"491643","title":"告天鸟","dynasty":"明","author":"刘崧","text":"江南有小鸟，群飞上天入天杪。黄茆岭头拾虫蚁，声声告天鸣不了。山前山后春雨晴，啾啾千声连万声。瞥然飞出不可见，失势一落犹哀鸣。凤凰南飞顾之笑，何不远引为娱嬉。谓尔躯体陋，羽毛无鲜奇。径寸之茆可以营尔栖，一粒之粟可以充尔饥。胡为踯躅苦抱愤，奋首上诉鸣声悲。劝尔勿多言，多言生间危。吻弊吭绝徒尔为，天门九重深不知。"}