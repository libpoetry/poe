{"id":"509725","title":"赠马龙如湖西奠一峰先生","dynasty":"明","author":"陈献章","text":"晨兴坐扪虱，有客窥我床。客来问何许，颜色惨不光。去岁秋在季，文星坠西江。而师罗一峰，幸视我弟兄。相见不得语，失声泪滂滂。子行诣湖西，问讯我有将。夙昔梦见之，恍若芙蓉城。觉来索苦句，句就涕未停。何以告一峰，寄意于瓣香。索火化奠文，一峰其洋洋。我病久南海，欲往未得行。送子出门去，目极秋天长。"}