{"id":"684837","title":"短别纪言","dynasty":"明","author":"王彦泓","text":"隔晨不见便凄凄，禁得抛辞一月啼。暗想个人相伫惯，绣裙时复到屏西。寻常意绪任郎猜，肯信全无笑口开。今夕客窗孤烛畔，取侬情味细尝来。拖住征衫泪脸偎，布帆无奈晚风催。谁言暂别休悲怆，薄命能消暂几回。为郎愁绝为郎痴，更怕郎愁不遣知。叮嘱寄书人说向，玉儿欢笑似平时。去信匆匆趁早船，奈无针指寄郎边。亲封几叶秋茶去，好试南泠第一泉。劳生无地不愁叹，酒薄江城客被寒。忆是那娘怜爱处，天涯犹为强加餐。临行记得语依依，莫昵杯觞莫睡迟。幸是不曾消费尽，谨持元样付还伊。"}