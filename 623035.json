{"id":"623035","title":"附隗嚣公孙述","dynasty":"明","author":"郭之奇","text":"季孟假神纠众族，子阳木偶修边幅。天水将军益州牧，始皆应汉如伯叔。误疑一姓不再兴，妄比天下十逐鹿。鼎非吴魏强分三，国异楚齐俱毕六。帝王有真人非敌，英雄觉悟天永禄。何须苦恨符高言，且欲终违王命录。秦尉时殊莫漫希，井蛙世并应齐伏。未能旗鼓更相当，自合低头姑陆陆。岂知四海万民同，度外终难二子独。那许丸泥塞故关，已闻聚米成新谷。西域奔亡少子束，既得陇焉复望蜀。八克天威谁敢触，一纪虚名数果促。地下相逢休痛哭，西伯西帝空惭恧。洞胸何似子衔玉，相倚相矜徒自毒。"}