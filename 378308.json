{"id":"378308","title":"瑶台第一层·万古销魂愁易老","dynasty":"清代","author":"蒋敦复","text":"万古销魂愁易老，三秋桂梦飘。高寒绛阙，天空眇眇，海碧迢迢。几番圆又缺，赚几番、玉瘁花蕉。试回首、奈霓裳歌断，银汉墙高。应教。庄严七宝，水精云母匠心雕。山河小影，星辰昨夜，风露中宵。上梁文早就，愿大千、遍满休凹。倚琼箫。看素娥欲下，广袖纷招。"}