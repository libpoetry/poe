{"id":"663457","title":"送同年少宰汪閒斋考绩北上","dynasty":"明","author":"边贡","text":"凤阙开晴霞，龙楼啼曙鸦。春风上春月，吹满上林花。上林花色明如绣，亚相考功新入奏。遥从花外驻公车，更向花间听禁漏。禁漏丁丁杂佩环，朱衣玉貌动宸颜。铨司藻鉴悬秋水，宪府威名重泰山。廊庙雍容需衮职，徵迎不用皇华敕。元知北斗近三台，早见东人歌九罭。都下旧游怀丙辰，回头二十九回春。看花借问当时侣，白发重逢今几人。"}