{"id":"400373","title":"忆Léman湖一九五六年往日内瓦过此，忽忽十年矣。用入彭蠡湖韵","dynasty":"民国末当代初","author":"饶宗颐","text":"渌水入我梦，所思不可论。永夜无回波，断岸有惊奔。层岭隐苍榛，幽路袭芳荪。千峰冰雪际，犹作睥睨屯。撩人惟春夏，警我兼晨昏。寂默沈万顷，旖旎敞千门。平芜天尽头，低树影空存。烟外溪娘语，波面姹女魂。祁寒至此尽，湛碧欲流温。殊乡等吾土，且共乐安敦。"}