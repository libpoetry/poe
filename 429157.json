{"id":"429157","title":"九日陪石遗先生天宁寺登高","dynasty":"近现代","author":"黄浚","text":"秋士困俗喧，佳节亦忧恼。言寻招提境，望远散襟抱。放车出烟郭，尘堁没驰道。平林生高风，墉阴日色缟。浮图矗云外，峭拔俯兰橑。寺僧衣破裓，芜碧勤芟埽。绀屋虽彫残，犹获驻麾葆。荒台匿树罅，乘兴恣探讨。连山豁西北，瘦嶂天所造。幽燕入搔首，市声来浩浩。今年寒事晚，众绿尚娟好。毋乃京雒春，平分及秋草。严霜日夕陨，一例就萎槁。坐愁节序急，朱颜苦难保。兰台有诗人，携酒登临早。吾惭秦少章，竟伴后山老。安得红茱萸，插头向晴昊。"}