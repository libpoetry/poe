{"id":"543036","title":"饮马长城窟","dynasty":"明","author":"胡应麟","text":"饮马长城窟，长城多白骨。白骨纵横如雪山，风吹飞沙马不前。借问何人骸，暴露置其间。云是当时秦王筑城卒，被驱什九亡黄泉。膏血饲蝼蛄，肌肉喂乌鸢。惟有白骨存，安能复持还。歇马上长城，睹此重辛酸。令我中气咽，徘徊不能言。男儿立功名，介胄辞上官。横行万里外，勒勋赴燕然。黄金络马头，白玉饰马鞭。胡不奋长剑，平沙漠，款服诸部落，勒石燕然入长安。生封定远侯，冢墓象祁连。胡为老死长城下，白骨支撑玉门关。黄榆翳衰草，一望徒漫漫。子孙不复知，悲鸣裂肠肝。肠肝痛欲裂，子孙无柰何。至今长城下，白骨年年多。存亡信有命，壮士悲蹉跎。闵彼长城卒，聊作长城歌。长城歌，歌莫哀，秣余马，登轮台。轮台浮云极天开，我马玄黄以豗尵。当时班定远，鬓发焦黄埃。皓首博侯封，慈亲溘蒿莱。其人至今亦白骨，定远之荣安在哉。何异长城卒，埋胔长城隈。不如驱我马，舍之归去来。五花一掷换美酒，竹林痛饮忘疑猜。双眼瞢腾向天白，飞行八极骑龙媒。"}