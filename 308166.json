{"id":"308166","title":"探春·数日下体忽疮，如堤之溃，夜中无寐","dynasty":"现代","author":"赵熙","text":"蛩语供愁，僧规习静，夜长秋味如许。断酒生寒，催租吟近，天又凄凄微雨。灯烬魂先瘦，怎禁得银虬还诉。未知仙蠹馀生，古今安置何处。新定巢痕半亩。思种遍菊花，兵又横住。凿穴台佟，休官陶令，老至百端仍误。风定梧桐落，笑病叶、相亲惟汝。太白星高，不知好梦谁做。"}