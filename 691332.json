{"id":"691332","title":"游泰山五首","dynasty":"明","author":"李时行","text":"驱日鞭云骑赤龙，三生石上采芙蓉。振衣直蹑仙人掌，拄杖时攀玉女峰。路入天门眇九州，三山隐约海东头。此身迥在云霄上，俯视黄河一线流。明堂最上接天池，封禅灵墟迹尚遗。汉碣半留千古字，秦松高偃万年枝。日观平临沧海东，天鸡啼处夜方中。遥看金晕扶桑起，照见峰头万树红。重重云阙斗嶙峋，白昼风雷走百神。石室春深人不到，空馀玉简照乾坤。"}