{"id":"695972","title":"送李伯承四首","dynasty":"明","author":"欧大任","text":"朝阳耀高树，光风泛崇兰。三春岂不荣，雷雨将摧残。之子好奇服，兰荃被缨冠。芳馨讵自藏，剪伐良独难。寸心葵藿前，中逵杂茅菅。浮云为之阴，白日为之寒。葳蕤上林苑，移植丘与樊。岁华感我心，摇落增长叹。结束事行役，京洛辞豪游。朝发卢龙下，夕见黄河流。飞泉洒濠梁，高澨望马丘。淮阳岂云远，卧治亦已优。宁厌承明庐，补郡非所求。君恩旷浩荡，毋俾赤子忧。禁闼虽可恋，疲瘵待尔瘳。赐召行复来，肃穆瞻宸旒。良会不可常，杂英满瑶席。四座蔼冠簪，夫君独迁谪。伊余承末交，绸缪暂昕夕。未罄欢豫悰，遽惨关山色。关山去何之，繁忧未能醳。挥袂自此分，居人转悽恻。临岐重踟蹰，四顾惊飙来。偃蹇寄薄游，郁结何由开。河梁一分手，鸣驺已相催。落日照古堤，行子心悠哉。北瞻金马门，东倚秋风台。骖騑怀往路，太息仍徘徊。绛灌本不怒，谁遣贾谊哀。五陵纨绮间，焉知杨马才。君其慎自爱，千秋重玫瑰。"}