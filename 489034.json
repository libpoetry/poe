{"id":"489034","title":"见圣堂感赋","dynasty":"明","author":"申佳允","text":"少读封人编，惓焉怀远托。今者至于斯，封人不可作。风物尚依稀，衣冠半零落。顾兹太古民，浑浑而噩噩。河北绿林秋，前年恣焚掠。登莱倒干戈，曹濮惊风鹤。余亦抱关者，夜深催击柝。灾害复相仍，彼苍一何虐。安得封人起，呼天叩求莫。欃枪两地清，禾黍三秋穫。道路无聋瞆，春风何寥廓。一帘案牍閒，万户弦歌约。天下惟有道，人心自木铎。"}