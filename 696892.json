{"id":"696892","title":"竹岩有引","dynasty":"明","author":"柯潜","text":"云山元秀好，草木渐蕃苞。径陡斜开磴，檐疏旋补茅。穿渠侵蚁穴，移树带莺巢。最爱岩前竹，分阴上枕坳。茆屋经年葺，柴扉镇日开。竹蕃多迸笋，梅古半生苔。窈窕行春径，高寒步月台。风光有如此，便欲赋归来。物外群喧寂，山中四美兼。引儿看画谱，教仆认诗签。篱菊香薰袖，庭松翠拂檐。吟馀无一事，高卧等羲炎。天造群峰秀，还添一水奇。赏心殊未厌，赴召不堪迟。借月看梅坞，留云护竹篱。更教双舞鹤，管领旧题诗。"}