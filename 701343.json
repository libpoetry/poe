{"id":"701343","title":"东黄四景为族叔祖方轩先生赋 文笔钟灵","dynasty":"明","author":"黄仲昭","text":"石幢亭亭苍玉立，数寻遥倚西山碧。宛如大笔架山曲，壮观莆城闻自昔。吾家聚族幢之东，人豪迭出称儒宗。咸谓斯幢作文笔，千年秀气兹焉钟。风景依然尚如此，孕秀钟灵殊未已。云仍努力绍书香，罔俾前修得专美。乌山一脉纡且长，吾宗奕叶居其阳。流水萦回自山下，到门汇入三池塘。池塘一一方而小，昔有神僧呼印斗。知稼当年擢大魁，谓此钟灵实非偶。祖宗积庆良已隆，流泽与此同无穷。一派今分东海上，诗书拟振前人风。吾家迁莆岁月深，旧栽品树参天青。况复先人多种德，直与兹树同敷荣。庆流孙子昌而炽，适当品树成阴际。因知树乃德之符，神僧特识苍天意。世运推移树已薪，祖宗德泽应长存。一德相承能不替，会看孙子重振振。伊昔吾宗知稼翁，文章气节称人雄。卜筑稼村三百载，参天乔木青茏葱。巍巍先祠屹中峙，列屋儿孙自邻里。蘋蘩岁岁奉蒸尝，灯火家家究经史。方轩先生族之良，白头晦迹东海旁。殷勤作图纪先迹，云仍百世期勿忘。"}