{"id":"1120211","title":"游武夷作","dynasty":"宋","author":"陈韡","text":"阆风元不隔扃扉，桑柘松筠匼匝围。溪贯一原藏曲折，山罗万象欲腾飞。仙坛起雾成丹灶，玉女披霞作綵衣。寂寂幔亭天籁息，笙箫疑向夜深归。来为群元扣右扉，香生琼宇碧油围。前驺所过风俱静，幽鸟不惊云与飞。清啸一山旋暮角，和蒸九曲未秋衣。胜游英槩真奇遇，卷入豪端放棹归。"}