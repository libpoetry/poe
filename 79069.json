{"id":"79069","title":"有自蜀来者因感旧游作短歌","dynasty":"宋代","author":"陆游","text":"锦城如海行不极，马迹重重车毂击。家住城西三十年，闻说城东未曾识。看花走马宿中路，经月酒徒无觅处；露香风暖海棠开，碧鸡坊中倘相遇。放翁憔悴鬓成丝，空有西游千首诗。今朝雨霁上危榭，意气颇如年少时。持杯欲作消愁计，酒未著人愁已醉；不成题句写幽情，一幅蛟绡空寄泪。"}