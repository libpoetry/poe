{"id":"688610","title":"和郭司业官舍閒咏","dynasty":"明","author":"严嵩","text":"阶西众山处，重到有馀情。地是名贤宅，庭栽古柏成。夕岚迷叠嶂，秋雨过高城。最爱摊书坐，窗灯映竹清。前日瀛洲侣，同来白下居。真能忘尔汝，时复到阶除。鱼笋供常宴，朱铅校古书。南都官况僻，暂免听朝车。池宽新雨后，山翠夕阳时。秀句无心得，幽怀只自知。暮钟来古寺，秋槿遍疏篱。欲践移尊约，新凉月色宜。"}