{"id":"771651","title":"过秦楼","dynasty":"清","author":" 裴维安","text":"一寸横波，双弯新黛，个是暗销魂处。花前置槛，竹外安篱，不意好春微露。新雨过后苔生，才转楼阴，最艰纤步。载閒愁、一段凌风，还怯画阑扶住。生怜惜、似水年华，宜人天气，总在忙中轻度。云同意懒，露比情浓，春也与人相妒。肠断何堪至今，远道蓬山，浮踪陌路。把相思暗揣，又恐韶光错误。"}