{"id":"135031","title":"谢湖山居士示和陶诗","dynasty":"宋代","author":"楼钥","text":"渊明千载人，同节仰孤峭。岂惟辞督邮，莲社不得召。书不求甚解，眼高得玄要。诗亦本无意，但写胸中妙。齐梁纷众作，嘈杂春禽叫。稚子候檐隙，文通剧搜绍。矫矫玉局翁，尚友谢浮漂。饱喫惠州饭，追和欲同调。湖山老居士，宏才盍廊庙。出入官五纪，怀归自年少。屡赓归来辞，吾行有先兆。老龙卧林壑，年高德弥邵。向来批敕手，甘心事耕钓。筑室据仙居，泉石造深穾。亭榭望堂皇，蓬莱对圆峤。涉园日成趣，遇客酒频釂。岩岩鸾鹤姿，炯炯双眸瞭。堕体黜聪明，坐忘乐遗照。西畴时告春，东臯快舒啸。襟期古暗合，此事不容诏。尽和靖节诗，笔走追风骠。又如裴旻剑，腾空径投鞘。人生嗜慾深，山林不供烧。何当从公游，翛然宁荷蓧。小子敢言诗，未免事华彯。西施难效颦，邯郸恐贻笑。思欲焚旧藁，世味轻咀嚼。稍寻韦苏州，旁引孟贞曜。绝去翰墨畦，毋凿浑沌窍。尚或庶几焉，未暇期速肖。"}