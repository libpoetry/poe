{"id":"466435","title":"鹧鸪天　酒病起作三首","dynasty":"当代","author":"卢青山","text":"独舞谁堪插菊狂，不关酒起泪千行。秋云袅袅低无定，短鬓萧萧冷自当。沉素影，殢幽香，藕花开落小寒塘。人间一挂苍茫月，怕照江山万里霜。两窘家身独掩门，此生书蠹是朋宾。病馀瘦影扶欹壁，酒后怆怀变断云。秋冷淡，月娉婷，唯存事事鬓边青。萧窗坐拥蛩螀夜，万感茫茫对一灯。短树深寒护壁灯，残萤老梦堕荒庭。竦寂千山天外影，吟空一盏酒边心。停啸傲，味深凝，风来浅浅即秋声。推云破雨终何用？万古凄凉叹月痕。"}