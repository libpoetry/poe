{"id":"806131","title":"台城路六首 其六","dynasty":"清","author":"李慈铭","text":"苑墙斜抱离宫树，楼台多少云里。太液平分，飞虹高跨，两岸芰荷无际。丹霄咫尺，正万柄摇红，十洲含绮。凤辇时来，五铢衣带御香细。当年听彻宫漏，便蓬瀛鱼鸟，也识延企。小殿芙蓉，夹城松栝，尽戴翠华佳气。垂杨凝峙，恰上映山亭，下临烟水。倚遍栏干，暮云琼岛起。"}