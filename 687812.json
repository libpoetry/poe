{"id":"687812","title":"谢氏八景 芙蓉卓笔","dynasty":"明","author":"庄昶","text":"万古写不停，玄天无一墨。我欲往从之，苍苍本无色。亭亭一华盖，仙踪长万古。万古一六经，六经一尼父。南山天地中，千古一拔萃。此秀真泰山，当出尼轲辈。一泓北沼深，涵泳在天地。何自真不污，孕兹龙马处。何处观朝阳，日日天东极。吾人孤凤鸣，长向朝阳立。吾心万古天，明月一池水。以心观吾心，吾心是如此。谢家芝兰庭，更着几松盖。堂堂老翠圆，撑住青天在。秋香五株桂，谢氏还几株。要识乾坤中，鲁国今一儒。"}