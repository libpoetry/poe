{"id":"688143","title":"挽廖母孙夫人","dynasty":"明","author":"朱诚泳","text":"瑶池梦断綵云飞，为吊芳魂泪一挥。韬略资夫登阃帅，贤明有女拜宫妃。麝兰已向风前散，环佩何时月下归。喜有贤郎真将种，龙泉出匣更辉辉。珍重芳名举世贤，老苍何事涩长年。情知龙剑终归水，忍使鸾胶别续弦。珠翟已空堂上母，彩軿翻引洞中仙。惟馀二品夫人诰，夜夜虹光射九天。"}