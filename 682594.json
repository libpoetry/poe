{"id":"682594","title":"诗酒琴棋客五首和年兄雍都堂","dynasty":"明","author":"区元晋","text":"何处能忘诗，删后无真乐。坝水雪逢春，逋山梅映鹤。对客腾凤蛟，闭门擅头角。嗟兹暮蛙声，常使宫商错。何处能忘酒，蝉声咽午晖。花枝频照眼，荷盖故擎卮。金谷盟诗日，乌林赋槊时。英雄千古意，吾饮更何辞。何处能忘琴，郑声乱雅甚。松涛泻空山，天籁发孤枕。哑喔听鸟啼，氤氲探梅朕。舜风蔼七弦，兴剧故难禁。何处能忘棋，乾坤纸局移。蛛机斜复整，蜂阵合还离。弹橘留芳骤，弛柯透异岐。墅亭谁爱日，孤垒意弥迟。何处能忘客，云閒竹径低。定盟须颖脱，逋害借鸡啼。野洞柴门僻，江山雪舫迷。折梅思陇上，春色满南溪。"}