{"id":"726030","title":"行路难","dynasty":"南北朝","author":"王筠","text":"千门皆闭夜何央，百忧俱集断人肠。探瑞箱中取刀尺，拂拭机上断流黄。情人逐情虽可恨，复畏边远乏衣裳。已缫一茧催衣缕，复捣百和裛衣香。犹忆去时腰大小，不知今日身短长。裲裆双心共一袜，耙复两边作八襊。襻带虽安不忍缝，开孔裁穿犹未达。胸前却月两相连，本照君心不照天。愿君分明得此意，勿复流荡不如先。含悲含怨判不死，封情忍思待明年。"}