{"id":"811153","title":"张登子招集喜遇胡豹生感赋","dynasty":"清","author":"邓汉仪","text":"别汝真经十五年，瘴南重遇百花天。中间生死谁书札，此地悲欢尽酒筵。万里河山惊觱篥，一时儿女对烽烟。英雄老去心情改，泪尽高凉洗庙前。忆昔邗江集宝衣，花间吟好送斜晖。西湖戎马君宁见，南越衣冠事已非。宦拙终缘晞发累，客贫难向战场归。春风岭外聊羁迹，万事销愁有宋祎。"}