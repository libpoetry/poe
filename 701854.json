{"id":"701854","title":"承友人和余二诗次韵答之","dynasty":"明","author":"黄淮","text":"高节棱棱万仞松，交情如酒味偏浓。清谈敏捷辞锋出，白战纵横笔阵攻。三载閒情同逆旅，几番归梦共晨钟。要知处患应非易，先辈遗芳愿继踪。金兰久已敦交好，坚白何须论异同。愧我学如蠡海测，羡君文似锦机工。鬓丝纵使三千丈，鹏翮终抟九万风。此去承恩多暇日，相期樽酒话飘蓬。"}