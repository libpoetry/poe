{"id":"840996","title":"包公彦学博见赠长古作此答之","dynasty":"清末民国初","author":"金武祥","text":"昔我揽胜城东隅，老梅花发香满湖。人事卒卒兴尽返，惜哉未访高人庐。握手迟速亦前定，失之交臂曾遇涂。倾心一见似相识，性有同嗜德不孤。抟沙聚散只俄顷，多感贻我双鲤鱼。新诗满幅惠复辱，如耀锦绣锵琼琚。纵横逸气溢毫素，希踪太白淩髯苏。自惭弱冠逢丧乱，不殖将落空嗟吁。网罗散佚敢自懈，冀绍家学回时趋。先生好古屏俗尚，等身著述勤菑畬。一编乃许善蒐讨，相视而笑若合符。方今龙飞下明诏，旁求俊乂尊师儒。维君硕学漫高蹈，相需殷岂相遇疏。雍容揄扬际盛世，别裁伪体大雅扶。此诗此语试相质，以为息坏其可乎。"}