{"id":"524194","title":"道逢罴豹鹰狗进贡","dynasty":"明","author":"李梦阳","text":"赤豹黄罴贡上方，虞罗致尔自何乡。微躯亦被雕笼缚，远视犹闻宝络香。显晦山林齐感激，喧呼道路有辉光。名鹰侧目思翻掣，细犬搔毛欲奋扬。随侍近收擎鹘校，上林新起戏卢坊。攫兔定蒙天一笑，磔狐应使地难藏。贡官驰马尘埋面，驿吏遭箠泪满眶。南海亦曾收翡翠，西戎先巳效羚羊。白狼也产从遐域，白雉犹劳献越裳。圣德从来及禽兽，欲将恩渥示要荒。"}