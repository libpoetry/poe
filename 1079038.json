{"id":"1079038","title":"苦热闻田夫语有感","dynasty":"宋","author":"朱淑真","text":"日轮推火烧长空，正是六月三伏中。旱云万叠赤不雨，地裂河枯尘起风。农忧田亩死禾黍，车水救田无暂处。日长饥渴喉咙焦，汗血勤劳谁与语。播插耕耘功已足，尚愁秋晚无成熟。云霓不至空自忙，恨不抬头向天哭。寄语豪家轻薄儿，纶巾羽扇将何为。田中青稻半黄槁，安坐高堂知不知。"}