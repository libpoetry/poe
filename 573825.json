{"id":"573825","title":"乐安大岭次见素公","dynasty":"明","author":"邵宝","text":"海岭夙孕秀，登廷持忠清。廿载正色立，千秋和声鸣。此地屈体力，吾人增光精。雾瘴久阏积，霆飙初流行。鹤骨瘦竦直，鸾仪繁披横。在北本岱岳，于南聊方城。万姓忽雨润，三公真云轻。亢作汲老揖，卑为侯生迎。吏属苦切束，工徒欣番更。辟异有故事，推贤无遗名。父老睹后恐，儿童瞻先争。一语破讼牒，双声游诗评。砥柱赖独障，扶摇看高征。孔孟道雅振，皋夔功奇成。凿凿社稷计，昭昭神明盟。传纪黜楚越，诗歌惩舒荆。雅颂古圣则，春秋今王程。面质祖训若，心期皇猷平。谊策重国事，轲书高天氓。九鼎任一摰，无劳怀莘耕。"}