{"id":"1125941","title":"岁寒杂咏","dynasty":"宋","author":"钱时","text":"一把寒茅四柱亭，客来只道省经营。虽然受用无花巧，五十馀年造得成。箨龙罗立已斑斑，亭锁梅阴翠屋间。王母飞轻频拂水，黄公声远暮还山。无窗无户四边空，月透疏林水透风。砌下嚘嚘鸣蟋蟀，细论心曲可山翁。森森多愿长琅玕，相伴山翁老岁寒。雨后箨龙添几许，儿童欢喜报来看。弯弓稍稍舒双肘，圆竹频频运两骭。觅得养生书一卷，只留梁上不曾看。笋入栏干曲透茅，青琅玕脱紫文苞。晚来拆草验生意，一夜能添二尺高。生疏只是自生疏，志若专时定不粗。世事从来不两大，莫教错了用工夫。"}