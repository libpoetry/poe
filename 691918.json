{"id":"691918","title":"菊潭二首","dynasty":"明","author":"李蓘","text":"甘菊之下潭水清，上有菊花无数生。谷中人家饮此水，能令上寿皆百龄。汉家宰相亦不俗，月致洛阳三十斛。遣踪芜没无处寻，夜雨春风长荆谷。浩荡李青莲，清狂孟襄阳。当时各到菊潭上，风流对酒酣壶觞。山树槭槭山菊老，谷中人寿今多少。高贤已去碧山空，千载流光一归鸟。"}