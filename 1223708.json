{"id":"1223708","title":"赋洛川老人九十","dynasty":"元","author":"虞集","text":"洛川老人年九十，须眉如画身玉立。锦袍金带方乌巾，手挽强弓无决拾。八月平原秋气高，闻有狡兽依蓬蒿。清晨上马薄暮返，累骑毛血悬鞬櫜。身是前朝将家子，生逢太平百无事。都将英气化高年，何物小儿堪指使。太守上言朝有恩，束帛养牛兼上尊。洛川老人过百岁，击壤为歌传子孙。"}