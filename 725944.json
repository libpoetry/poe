{"id":"725944","title":"奉使北徐州参丞御诗","dynasty":"南北朝","author":"庾肩吾","text":"炎农称卷领，唐勋载允恭。犹将表世盛，尚且号民从。未如今圣主，比德迈前踪。格天垂礼乐，寰海置提封。枌榆谅昔社，朱方有旧墉。故乡深帝念，巡狩及时雍。禁园周百里，离宫即九重。浮桥还泻渭，抗殿本疏龙。过沛追乡饮，归宛盛礼容。千金登禹膳，万寿献尧钟。依然对白水，眷言怀赤松。回天随辇道，驻日逐戈锋。路远大风积，山长佳气浓。年光正婉娩，春树转丰茸。竹叶含初箨，蓂枝发早丛。瑞木翻无鸟，祥花更少蜂。咸英起云凤，率舞间笙镛。海鸥时出没，江鲟乍噞喁。云边开巩树，雾里识峣峰。小人滥趋走，虚薄愧无庸。皇恩不可报，河清徒易逢。"}