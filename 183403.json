{"id":"183403","title":"陈和叔内翰得庄生观鱼图於濠梁出以相示且邀","dynasty":"宋代","author":"苏颂","text":"公堂四合临中衢，翰林壁挂观鱼图。传之近自濠梁客，云是蒙邑先生居。先生昔仕楚园吏，傲世不蕲卿大夫。逍遥淮上任造适，高岸偶见群鲦鱼。清波出游正容与，潭底传沫煦以濡。悠然饵纶不可及，谁知此乐真天娱。惠施好辩发闳论，谓彼固异若与吾。至人冥观尽物理，岂以形质论精粗。禀生大块厥类众，合则一理散万殊。渊潜陆走各自适，天机内发宁拘拘。鸢飞戾天兽易薮，螣蛇游雾龟曳涂。味色谁能辨带鹿，足颈乌用嗟蚿凫。蜄筐信美害爱马，钟鼓虽乐愁鶢鶋。青宁久竹代生变，螽虫风化相鸣呼。方游溟海大空外，坎井讵能谈尾闾。若知飞息分皆足，图南未必胜抢榆。人生均是受形气，好恶欢养同一区。死生寿夭亦大矣，自本而视奚有无。方当在梦则栩栩，及其既觉还蘧蘧。入荣轩冕不累性，独往丘壑非为愚。不求刻意不徇利，孰是隐几孰据梧。惟能应变不囿物，天籁自与人心俱。一从郢匠丧其质，狂言空见传于书。当时陈迹复何在，客有过者犹踟蹰。先当朝士题咏处，不见綦履空遗墟。画工智巧良可尚，景物纵异能传模。古今变态尽仿佛，旦暮烟云随卷舒。遂令都邑繁会地，坐见淮山千里馀。泛观既已忘物我，企想岂直思玄虚。惟公雅尚每耽玩，持示同好良勤劬。自怜衰老喜求旧，况荷明照均友于。朝陪玉堂暂晤语，暮入荜门还宴如。欣然共乐濠上趣，相忘正在于江湖。"}