{"id":"118290","title":"任氏阅世堂前大桧","dynasty":"宋代","author":"苏辙","text":"君家大桧长百尺，根如车轮身弦直。壮夫连臂不能抱，孤鹤高飞直上立。狂风动地舞枝干，大雪翻空洗颜色。人言此桧三百年，未知昔是何人植。君家大夫老不遇，一生使气未尝屈。没身不说归故里，遗爱白知怀旧邑。此翁此桧两相似，相与阅世何终极。汝南山浅无良材，栎柱陈椽聊障日。便令杀身起大厦，亦恐众材无匹敌。且留枝叶挠云霓，犹得世人长太息。"}