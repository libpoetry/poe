{"id":"871332","title":"拙庵","dynasty":"宋","author":"白玉蟾","text":"笑携藜杖倚寒松，现世神仙一拙翁。冠简投关离玉阙，天人推出镇琳宫。身居星弁霞裾上，心在烟都月府中。岂是摩挲令发黑，不须服饵自颜红。百年赢得十分讷，万事算来俱是空。解织蜘蛛空结网，能言鹦鹉被樊笼。闲将世味闲中嚼，静把天机静处穷。学巧不如藏巧是，忘机不与用机同。虚空不语虚空广，造化无声造化公。六贼奈人闲不得，十魔见我懒相攻。凝神多得佯呆力，养气无非守口功。欲雨只消呼瀣沆，要雷略目召丰隆。人间若也不容住，学骑白鹤乘天风。"}