{"id":"816900","title":"海南杂著题词","dynasty":"清","author":"蒋镛","text":"文章未遇屈秋闱，海舶奔腾飓母飞。天水浮沉旬夜迥，烟云杳渺一风回。南收荒岛波涛险，北望家山定省违。往返梯航将万里，奚囊携得锦囊归。取道归程出桂林，鹭门安抵喜传音。倚闾得慰萱帏望，爱士能孚藻鉴心。回首烟波惊甫定，怡情桑梓恋应深。长风巨浪鹏抟远，履险为夷卜大任。"}