{"id":"132339","title":"答贺者·自闻诸贤兴","dynasty":"宋代","author":"项安世","text":"自闻诸贤兴，便谓我当出。亲朋愿其贵，贺者日盈室。虽感贺者情，奈此十年疾。平生万事伪，独有病是实。下床足挛圈，出户肤憯栗。空怀魏牟心，未遇卢扁术。向来谓求已，那料见今日。幸逢世和平，吾愿良已毕。诸贤致嘉靖，即与我身一。政恐我自为，粗疏更难必。"}