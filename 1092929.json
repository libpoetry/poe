{"id":"1092929","title":"夜过斯远听琴","dynasty":"宋","author":"韩淲","text":"琴声类筝笛，俗手多一律。伊嚘悦儿女，焦急涴桐漆。予尝为作评，当是养心术。大弦宽而和，小弦精且密。制作务高雅，资材在清实。既鼓复以歌，其气可平壹。昨从东海君，置酒风月室。欢然十指间，挥弄俄顷毕。洒落冰雪容，辉润金玉质。人品既如许，古乐复在膝。顾予面生尘，见之颇自失。急归卧南山，十日不敢出。"}