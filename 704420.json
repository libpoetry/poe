{"id":"704420","title":"吕氏心文友园亭杂咏十二首 玄览楼","dynasty":"明","author":"黎民表","text":"井干何郭落，高出万象表。纵目无涯观，冥心破昏晓。中岁耽禅寂，勤心礼世尊。天花罗万夹，圆悟本无言。杂花满芳树，四时不改色。有酒须尽欢，春风应可惜。娟娟云间月，濯濯松上露。杖策时一来，神猋翼飞步。嵚埼带古髯，瑰磊离俗态。更无儿女肠，须合整衣拜。窗外留书带，阶前卧绿枪。倦来抛素卷，狼藉满金床。人閒无俗累，日与花为友。恶客应不来，琴尊落吾手。昔人留曲几，何似石贞坚。鸟迹纵横遍，安知后世传。游鱼乐深池，岂知肉登俎。吾自贵吾生，浮沉亦从汝。隔浦风烟暗，桃花自不迷。壶觞怜小阮，时向竹林携。流泉自清泚，片石激成泷。午憩留孤枕，尘心此处降。芳心自凌乱，翠带常绾结。日暮望佳人，璚蕤不堪折。"}