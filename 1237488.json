{"id":"1237488","title":"月夜四首","dynasty":"元","author":"善住","text":"明河如练月如弓，凉叶萧萧下远空。水国正秋无过雁，苔阶终夕有鸣虫。故人自隔关河外，往信犹存箧笥中。一盏青灯伴孤寂，梦回吹杀破窗风。渐老襟怀岂易宽，强将诗句散愁端。黄花开后重阳近，白发生来万事难。月老独眠松馆静，晚天清坐竹窗寒。暗尘锁断青琴索，指甲虽存莫可弹。雁声吹落五云间，带月柴扉夜未关。寒气仅伤凡草木，秋风难老旧河山。孔宾好学非求隐，元亮休官为爱閒。今古一株天上桂，近来闻说有人攀。阴虫切切啼秋露，凉月娟娟照夕风。鸾凤几曾栖枳棘，鸱鸮多是占梧桐。人皆酤酒追陶令，我独栽莲学远公。堪笑当年槐国梦，黄粱未熟已成空。"}