{"id":"1118682","title":"二爱","dynasty":"宋","author":"陆游","text":"结屋不袤丈，著身还有馀。破壁作小窗，亦足陈吾书。无酒当饮水，无肉当饭蔬。知止乃不殆，此语良非虚。古人造道处，正自无绝殊。愿君勿它求，且复爱吾庐。门外秋水深，日日集鸥鹭。是岂相与期，正以同类故。残年过七十，朋旧半丘墓。非吾济世心，叹息莫予助。人生非金石，去日如脱兔。三复东野诗，独立悲岁暮。"}