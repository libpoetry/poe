{"id":"988070","title":"九日","dynasty":"宋","author":"崔敦礼","text":"虎踞城边九日台，前年黄花何盛哉。去年今日濑阳山，三径荒芜手自删。今年到此百愁有，物情改尽花依旧。花不能言心自知，嚼蕊徘徊泪盈袖。黄花时节年年好，我生浩荡何时了。栉沐从教饱风雨，只恐飘零人易老。客中霜风吹我衣，陇头白云呼我归。江湖僻处好归隐，月上三更闻子规。"}