{"id":"1126713","title":"代良夫人二首","dynasty":"宋","author":"黄干","text":"早岁为儒读国风，夫人高节有谁同。至今桑梓传家法，便说蘋蘩力妇功。闺内衾裯长自苦，堂前滫瀡得能丰。欲知淑德碑何在，只听乡人叹息中。闻道夫人遣子时，丁宁捧檄是归期。青衫到手非难事，白发惊心祗自悲。长翣忍听蒿里句，短檠休唱蓼莪诗。九原精爽应长在，列戟松楸莫恨迟。"}