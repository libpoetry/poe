{"id":"501552","title":"黑水洋","dynasty":"明","author":"林弼","text":"吾闻黑水洋，乃在梁雍域。胡为东注海，万里尚流黑。岂伊水深黝，远近一墨色。舟师为我言，北来此其厄。风微舟如胶，风急舟若射。每见黑风起，坐见黑云塞。天地为黯惨，不辨咫与尺。过者必斋祷，恐为蛟龙得。古来奇丈夫，夷险无所择。宗悫破长风，思效报国力。张骞穷天河，克任开边责。王事当贤劳，人生少安适。惟愿天戈挥，九州刬荆棘。履道达康庄，传命达邮驿。譬之四体安，元气贯血脉。海若敛风涛，受职永无慝。悠悠江湖心，天南在天北。"}