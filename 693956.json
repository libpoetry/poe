{"id":"693956","title":"次郡丞卢缜存先生韵兼答黄子","dynasty":"明","author":"陈邦彦","text":"谁赌长安与□臣，海隅无路叩高旻。不因庙社钟真主，那得江湖寄此身。故国惔焚兼玉石，兴朝延揽盛弓轮。临歧绮赠惭珍重，未遣□□笑妄人。宵衣闻道叹无臣，就义从容泣上旻。不那已成千古恨，可应深恋百年身。河南邓禹非因荐，晋国郇模岂待轮。漫道明珠已寥阔，度关迟尔弃繻人。"}