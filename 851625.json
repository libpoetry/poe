{"id":"851625","title":"送行中斋三首 其三","dynasty":"宋","author":"文天祥","text":"嗟予抱区区，畴昔同里闬。过从三十年，知心不知面。零落忽重逢，家亡市朝变。茕茕蹈海馀，踽踽南冠殿。剧谈泥涂际，握手鞍马倦。依依斯文意，苦恨十年晚。鲁仲偶不逢，随世本非愿。灵胥目未抉，端欲诣所见。及兹万里别，一夕肠百转。余生谅须臾，孤感横九县。庶几太尉事，万一中丞传。"}