{"id":"695263","title":"重九日三首","dynasty":"明","author":"林光","text":"自笑官閒岁月忙，西风吹过七重阳。衰颜每愧逢佳节，黄菊何曾负此觞。乡思暗随飞雁远，诗怀清浸碧波光。春花又逐秋花发，造化凭谁作主张。扰扰浮生空自忙，一杯谁不负重阳。芙蓉且莫嗔篱菊，琥珀从教泛羽觞。池水三珠含晚照，秋林一带弄晴光。天机眼底无穷妙，织就云霞锦数张。云边飞雁去何忙，小剥重阴别有阳。谩把新诗催晚菊，笑携诸子引流觞。风回舞燕窥秋色，萍散游鱼戏日光。坐我閒亭无一语，歌人何处忽声张。"}