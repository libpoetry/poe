{"id":"1109032","title":"溪庵十首","dynasty":"宋","author":"刘克庄","text":"涨水侵门堂跳蛙，偶来常是到昏鸦。宛如逆旅主人舍，谁访毗耶居士家。煨芋不嫌牛粪火，供茶就用鹿衔花。老来脚力全非昔，且可龛中坐结跏。昔美少年今老黧，云林深处葺幽栖。空房安得登伽女，同穴惟应法喜妻。尧桀两忘何足辨，彭殇俱尽不须齐。灵山弟子都麾去，免绕金棺掩面啼。曾结丝絇侍玉旒，暮年身世寄沧洲。丑容讵得陪三阁，强项安能事五楼。何用渡芦登彼岸，偶然斩草乐斯邱。牧童窃听商歌起，此老胸中不著愁。买断荒山手拮据，旋移短树已扶疏。尊堂背市知闻少，竹径通溪出入迂。辟瓮牖轩聊对卷，改弓弦路劣容车。可怜四壁空诸有，客至难营饭与刍。挟册相从祇一童，林间终日饱松风。小窗面野容山入，曲圳分溪与沼通。定有裔孙寻远祖，尽教智叟笑愚翁。绝怜樗里无标致，一墓何须夹二宫。自有身来即有愁，谁能身外出神游。西方佛比于泡影，南面王输与髑髅。儒运金椎尤可笑，魋为石椁更何忧。曹瞒遗令空悲慨，铜雀台荒邺水流。病鹤曾栖禁苑枝，瞥然惊坠羽䙰褷。包弹靡靡萧萧制，指摘深深款款诗。表圣暇时先卜圹，牧之他日自为碑。独惭师说多遗忘，老抱残编嘱付谁。村深保社杂樵渔，岁晚溪翁此卜居。门下诸生皆去矣，冢旁二客定谁欤。即今不惜频投辖，他日毋烦更下车。却笑兰亭轻感慨，王侯归处即丘墟。户外履綦常不到，手中锄柄少曾闲。古时废地今花坞，昨日荒陂忽蓼湾。牧马童乖能识路，操蛇神黠怕移山。颜曾老矣虽难免，犹在长沮桀溺间。豫为终制付诸儿，莫待飞腾变化时。涑水书仪非含玉，魏公治命欲披缁。外加麟楦中先悴，生著蝉冠死岂知。除卸布衾堪覆首，更无一物可相随。"}