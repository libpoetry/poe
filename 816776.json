{"id":"816776","title":"南乡子 归思","dynasty":"清","author":"董俞","text":"江上笛声残。双桨悠悠去不还。蓬背雨声潮又急，潺潺。两岸吴山湿影寒。憔悴损朱颜。屈指韶华鬓忽斑。回首故乡千里外，漫漫。独对梅花泪暗弹。罗袜锦茵重。叶叶铢衣不耐风。去似彩云来似梦，匆匆。肠断回廊细语中。愁倚画楼东。六曲屏山灯影红。月自徘徊花自笑，朦胧。孤负炉香彻夜浓。烂漫趁新晴。绛萼秾葩蘸水明。慵倚宝栏香又软，娉婷。惹定春光最有情。晓幕正啼莺。浥露垂垂力不胜。浑似玉人初睡起，轻盈。眉脸红潮醉未醒。"}