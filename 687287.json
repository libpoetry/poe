{"id":"687287","title":"邀田御宿李念腾饮映碧园次御宿韵","dynasty":"明","author":"孙传庭","text":"辟疆环水跨山隅，上客登临意兴殊。似喜一邱能独擅，更怜三径未全芜。新荷拂座香风度，细柳萦堤翠浪铺。溽暑不知当六月，两君丰致总冰壶。爱我城南近水台，招携此亦胜游哉。拈樽坐上飞元屑，纵屐花间破碧苔。爽气忽来风乍入，烟光欲散雨初回。渐看溪月涵清影，既醉何妨更一杯。"}