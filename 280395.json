{"id":"280395","title":"登五老峰观云海","dynasty":"现代","author":"宗远崖","text":"往时我上观云台。台下行云呼不回。今来白云绕吾足。吞天浴日何奇哉。拂衣倚石坐绿苔。天风为我从东来。万里云光化沧海。辉映白日无馀埃。五老歌啸复徘徊。中天扬手芙蓉开。五云荡胸苍颜笑。天衣被体非人裁。我前起舞相趋陪。气酣不畏坤轴颓。云帆扬风向日母。海水濯眼生珠胎。下方忽传隐隐雷。咫尺雷雨频相催。归卧未觉逸兴减。宵梦灭没云涛堆。明朝更欲乘崔嵬。凿取云母调新醅。驰迎海上浮蓬莱。轩眉高举流霞杯。大笑帝王生营陵寝徒增哀。"}