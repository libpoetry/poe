{"id":"949535","title":"声声慢 其二 逃禅作菊、桂、秋荷，目之曰三逸","dynasty":"宋","author":"周密","text":"妆额黄轻，舞衣红浅，西风又到人间。小雨新霜，萍池藓径生寒。输它汉宫姊妹，粲星钿、霞佩珊珊。凉意早，正金盘露洁，翠盖香残。三十六宫秋好，看扶疏仙影，伴月长闲。宝络风流，何如细蕊堪餐。幽香未应便减，傲清霜、正自宜看。吟思远，负东篱、还赋小山。"}