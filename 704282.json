{"id":"704282","title":"济宁逢春二首","dynasty":"明","author":"潘希曾","text":"忽忽浮生已向衰，悠悠拙宦竟何裨。碧山笑我红尘久，青镜输谁白发迟。治水可能寻禹迹，转漕亦复托萧规。梦游不觉长安远，应被春风昨夜吹。鼓乐迎春东郭东，春风遥与故园通。一时诸友谁常健，三洞双溪我欲穷。官事敢云无了日，古人堪慕有高风。泰山咫尺须乘兴，会见扶桑海日红。"}