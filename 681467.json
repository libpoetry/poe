{"id":"681467","title":"为朱良贞题扇","dynasty":"明","author":"姚绶","text":"考亭夫子安亭来，爱我溪上红莲开。手摇羽扇坐忘暑，戏折碧筒閒作杯。碧筒杯宽任鲸吸，却嫌玉童催饮急。李云处世若大梦，杜曰举觞须累十。白日欲下清风徐，我怀与世同卷舒。如何苦索题此扇，大呼墨卿当醉馀。为君遥想白鹿洞，那得武夷清景共。还期月夕究参同，似此前脩足珍重。"}