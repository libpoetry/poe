{"id":"1059032","title":"悼陈生","dynasty":"宋","author":"邹浩","text":"豪商破浪随东风，辘轳相继沧溟中。回环极目渺无际，万石之载裁飘蓬。一朝六鹢不得进，十舟八九成虚空。一舟邂逅脱鱼腹，开帆岂暇论西东。大明出没夜复旦，何许清越鸣晨钟。舟人侧耳正惊喜，忽瞻水际排奇峰。落帆沉碇泊古岸，介然荒径云间通。鄞川书生托舟尾，见之踊跃追猿狨。扶疏怪木进十里，突兀古院题天宫。入门长廊转寂寂，堂上高拱厖眉翁。左右侍立满三百，谈玄演义声玲珑。相逢问劳悯流落，旋启虚室栖行踪。纷纷袍布欺腊雪，独此锦帐朝霞红。黄金白玉荐丰馔，药苗蔬甲青茸茸。主翁自言避巢寇，朅来不与中原同。于今天子果谁氏，语罢默默如盲聋。日遣二子共游处，因得细诘开冥蒙。皆云我辈号处士，名字非列神仙宗。三等三百奉一主，上等第一裴休公。提携峻陟几千丈，笑秦亭上聊从容。秦皇可笑笑不已，声撼亭角摧穹隆。徐福曼倩亦何在，前后石壁犹房栊。举头指似蓬莱岛，霜雪直上磨苍穹。波涛作势撞山脚，鲁有神圣躬磨砻。欲令异物知所畏，周遭水面盘蛟龙。书生名利浃肌骨，尘念日久生心胸。老翁照见辄微笑，血盆再入宁易攻。蓬莱有路尔常睹，此别旷劫无由逢。吾今舟楫助尔往，尔其登览庶可穷。日轮迎晓傍山出，水声先沸惊寷窿。赤光散合动天地，顷刻气候分春冬。高低殿角屹相向，一一镌凿非人工。穷晨不复值仙子，卿云瑞雾空蒙茏。询之处士盖有谓，近世人迹几相重。鸾骖鹤驭厌凡肉，矫然远举归鸿濛。先生吕翁独于此，一年三四眠松风。书生尘念竟不断，主翁但问何所供。人参如人更长大，愿乞数本扶疲癃。翁言此物有神护，特经海道须罹凶。良金美玉亦至宝，尔诚欲之吾当从。慇勤教告岂一事，尤戒卧语详初终。楞严秘密偈四句，奉以周旋宜恪恭。书生再拜起沉碇，转盼已入鄞州封。还家妻子久黄壤，单形只影反匆匆。却思投翁事清净，天南天北惟飞鸿。茫然进退真捕景，一生颠倒终狂童。君不见秦皇汉武操利势，自许神仙力能致。海边方士日从横，毕竟千非无一是。书生径步蓬莱巅，况乃天人勤指示。若为名宦苦死坚，失脚青云坠平地。仙兮仙兮一何异，求不求兮两莫遂。我虽忘情亦欷歔，仲尼之门非所议，率然作诗纪其事。"}