{"id":"814904","title":"咏西瓜灯四首","dynasty":"清","author":"俞樾","text":"一场瓜战夜初停，幻出团团满月形。圣火养成千岁绿，仙丹炼就十分青。擎来何减琉璃椀，望去偏疑翡翠屏。不是金刀能割膜，痴皮那得化空灵。剥尽层层皮与肤，此中原自费工夫。光明岂减燃脐董，空洞真成剖腹胡。笑尔烛奴无位置，比他云母略模糊。世间何物堪相拟，只有回回青亚姑。宵深移近读书堂，伴我青灯兴更长。要使腹中无块垒，自然顶上有圆光。莫嫌燄燄膏将减，只觉荧荧火欲凉。不解朱门歌舞地，高烧红烛照红妆。但觉华光竟夕增，居然清似一轮冰。也同天上青藜火，不比人间黑漆灯。我辈生涯原淡淡，个中消息自腾腾。玉堂不少青莲炬，让与西清旧友朋。"}