{"id":"811492","title":"禽言和姚俊卿孝廉韵六首","dynasty":"清","author":"丘逢甲","text":"天吊水。元云黯黯天色死。蓬发如霜不自理，玉榻金床卧忘起。八柱摇摇半颓陀，佛哭仙啼怖天毁。天公挥泪作洪水，流下昆崙为祸始。天吊水。树枝烧得著。十日并出，轨道交错，妖光怪芒，天焚地烁。手无后羿弓，安得九乌落？榑桑根焦海水涸。树枝烧得著？兜兜。汝有田畴，予用有秋。汝车汝舟，予惟榷是求。胥人而雠，胥鬼与谋；山竭海枯，无孔不搜。不竭不枯，予沽予售。予惟鬼之酬，载冕载旒，亦莫敢予尤。兜兜。先顾！先顾！蹇人上天天有路，天门沉沉生紫雾，愚者不悟智者悟。海上有秘方，黄金良可铸。尔徒赤手谋青云，群仙不欢天亦怒。河间车斑斑，何不谋之河间奼？先顾！先顾！归飞！归飞！凤皇南飞，桐落竹稀。集枯忍饥，水无莼菰、山无蕨薇。芒芒四野，尔安适归？归飞！归飞！都护！都护！汝屯汝戍，汝仓汝库。饱汝潼酪，雄衣猛裤。海不及煮，山不及铸；赤地万里，惟汝之故。山裂海飞，强者天仆；我戈我矛，我剑我屦。正我索疆，张我韶頀。我妇我孺，十日大酺。勿梦梦天，天今云寤。谁为天言，朱鸟有咮。都护！都护！"}