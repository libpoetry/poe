{"id":"1209119","title":"过小洋","dynasty":"元","author":"张仲深","text":"我行甫三日，所历不绝山。隔溪见崔嵬，地险心自安。五里逢一洿，十里辄一湾。篙师欲一上，若挽百弩艰。有如嗜名士，分寸劳跻扳。常恐一失势，陨此千丈湍。览此已长喟，所见恨心酸。驿骑转山腰，客舟溯危滩。意兴各有适，风霜共抟颜。去年梗蛮獠，炎尘塞闽关。羽书日夜下，已见剔巨奸。会将铲叠嶂，免使行路难。"}