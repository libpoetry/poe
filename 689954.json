{"id":"689954","title":"次惠安张后江掌教济宁韵","dynasty":"明","author":"张天赋","text":"一种灵根楚畹兰，香风分送到江湾。红妆已领青鸾喜，白发空惭野叟漫。人世半遭诗酒累，乾坤谁透利名关。凭君何处堪消目，翘首东头望泰山。自笑空担楚客名，衡山岳麓未曾经。道吾遥想骑黄鹤，浒子徒思过洞庭。却敌日中搥鼓进，赈饥夜半唱筹声。极惭万里孤臣拙，驽力无缘答圣明。"}