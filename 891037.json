{"id":"891037","title":"游九顶清音亭次宇文子重韵","dynasty":"宋","author":"员兴宗","text":"君不见昔贤声名渺云边，追慕茫茫千百载。东山遗墨不尘埃，南海碑辞尚光彩。是公胸怀冰镜清，当时玉署厌残更。惟馀清梦到古寺，因为亭宇加修名。亭边古洞可治易，何必竹溪师六逸。清音不断山不磨，人间衮衮成今昔。往日中都朋党兴，贤者皆思御李膺。元祐谏纸今最重，此亭返不蒙知音。我闻胶西黄楼宾主列，赋就价喧君弟辙。彼楼虽已陷幽都，名号犹为人记别。"}