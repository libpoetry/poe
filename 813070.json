{"id":"813070","title":"黄龙隘","dynasty":"清","author":"张若采","text":"朝发永康城，午达黄龙隘。山程五十里，应接颇不暇。峰回学螺旋，涧峭画猿界。云日互蔽亏，榛莽发荒怪。时有风泉堕，湿翠袭衣衸。藓花滑行屐，登顿互相戒。篮舆虱其间，点破春山画。黄龙不可攀，白云犹可赠。盎盎山中春，繁花垂古磴。重关昔据险，龙战几决胜。可怜笳鼓音，曾辱山灵听。今看石户农，布谷啼春醒。间间鸡犬家，郁郁松篁径。何限看山人，爱此灵区孕。"}