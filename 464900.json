{"id":"464900","title":"百字令 天醉方酣，强邻逐客，庭阴如晦，老树催人。乃偕吾妻约同馆诸君夫妇夜饮，席间传示此篇，满座黯然","dynasty":"当代","author":"金问泗","text":"意长笺短，看灯前、多少旧朋新侣。草草欢筵宾馆夜，把酒行觞无数。黄叶声枯，西窗风紧，几阵凉秋雨。寒衣时候，试吟工部诗句。万事须问天公，风尘扰攘，何处容归去。记得昔年重出国，回首吴淞江浦。故纸生涯，他乡情味，拟挈妻孥住。举杯同饮，相期珍重前路。"}