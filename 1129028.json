{"id":"1129028","title":"偈四首","dynasty":"宋","author":"释文琏","text":"诸方浩浩谈玄，每日撞钟打鼓。西禅无法可说，勘破灯笼露柱。门前不置下马台，免被傍人来借路。若借路，须照顾。脚下若参差，邯郸学唐步。心生种种法生，森罗万象纵横。信手拈来便用，日轮午后三更。心灭种种法灭，四句百非路好处。直饶达磨出头，也是眼中著屑。心生心灭是谁，木人携手同归。归到故乡田地，犹遭顶上一锤。正月孟春犹寒，直下言端语端。拈起衲僧鼻孔，穿开佛祖心肝。"}