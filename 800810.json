{"id":"800810","title":"谒南海神庙","dynasty":"清","author":"查慎行","text":"姚侯送我游黄湾，澄江一道晴无澜。黄昏到岸天色变，彻夜震撼号惊湍。平明谒海神，云气解駮光斑斓。殿中击铜鼓，声落海外迎潮还。巡檐绕廊看古碣，手剔碧藓青苔斑。或欹或仆或屹立，节角刿杀形模残。煌煌御书碑，迥出唐宋元明间。浴日孤亭表其右，七十二级直上穷跻攀。不知榑桑出地几千丈，顿觉万象晃朗穷豪端。骊龙吐珠蛟喷涎，阳乌击水鳌移山。祝融分位当炎躔，紫霞红浪上下两摩荡，中有万点风樯竿。星流电掣到庙下，一一椎髻垂花鬘。吾皇膏泽被百蛮，远人毕至迩者安。自从计臣握算变新法，盐筴纤悉多归官。广川大泽禁渔猎，网漏鱼鳖群生悭。问神受封今几代，蒿目岂不知时艰？国家大事必祭告，谓是正直无欺谩。幽明肸蚃一气旋，忧乐当与民相关。曷不草绿章，为民请命恩宜颁。但使方隅获沾山海利，神亦坐享血食无惭颜。"}