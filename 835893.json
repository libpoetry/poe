{"id":"835893","title":"二郎神 和柳","dynasty":"清末民国初","author":"陈祖绶","text":"黄昏谢。云作雨、零星吹洒。在竹外、寒窗青荡漾，纤纤月，上弦初挂。还感商音铃语怨，促织女、银河鹊驾。怕瞧着、牵牛立处，津畔鲸波狂泻。风雅。谁真知己，剑评高价。只盼望、飞行宫殿转，凭管乐萧曹流亚。一埽烟尘清世界，再拜舞、琼瑶阙下。把三尺龙泉，起舞床前，皎如霜夜。"}