{"id":"1118038","title":"九月初作四首","dynasty":"宋","author":"陆游","text":"菊佩糕盘节物催，老怀抚事一悠哉。年光半付残编去，诗句时从倦枕来。零落朋俦今孰在，寂寥事业世方咍。两丛月桂门前买，自下中庭破绿苔。九月都门凛欲霜，羸躯恩免立鹓行。细书付吏誊初稿，和药呼儿对古方。陋巷闭门常谢客，高斋扫地独焚香。此生自计终何取，似有山林一日长。碧海仙蓬感旧游，暮年心事转悠悠。登高此去无多日，扶病重来又过秋。十里楼台迷巷陌，万家砧杵戒衣裘。平生剩欠观书债，四库留人未许休。富贵功名未足云，平生一饭不忘君。哦诗高韵凄金石，把钓幽情渺水云。落叶打窗秋已暮，归鸦泊树日将曛。欲知老病常多感，革带今年减几分。"}