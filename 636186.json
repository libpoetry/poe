{"id":"636186","title":"周茂才二有筑室山中谈经受徒从之游者皆邑名士书舍鳞集振铎篝灯络诵达旦予游山还时日已西夕留宿斋中睹其规模恍若丛席北方学者未尝有也因赋以赠","dynasty":"明","author":"成鹫","text":"居山无事不幽清，面面茅堂结构精。归路一寻中道主，隔林遥有读书声。远钟出寺千峰应，高铎先鸡半夜鸣。惊起枯禅眠不稳，自携孤影月边行。"}