{"id":"1054765","title":"寄卧云先生","dynasty":"宋","author":"黄裳","text":"卧云先生由内观，谓使妻子忘我难。顾予且不自有父，安得有汝为悲欢。武林溪上乃所寄，今且几岁无往还。源头流水去复去，落花缤纷春屡残。秦人汉世不须问，寂然自在桃花湾。嵩岳游人忽相逐，群碧插空三十六。渔人不见空怀想，路迷山口今谁访。几时行，几时归。本无行止吾何疑，岂将眼力随尘机。行亦可，归亦可。长沮桀溺非通道，此生未必山中老。"}