{"id":"703895","title":"读车丈人大軱集有感","dynasty":"明","author":"韩日缵","text":"久矣宦情薄，其如赋兴豪。飞文丽绮縠，落笔捲波涛。身逐风尘老，心耽楮墨劳。时名原不竞，非欲借诗逃。生计从寥落，豪情自慨慷。一官诗是祟，万态酒堪忘。醉卧流觞处，吟当梦草堂。永嘉王谢迹，吊古独傍徨。世态原苍狗，吾生只蠹鱼。拟骚称惜诵，作赋是閒居。任积中山箧，慵题别驾舆。从知拙者效，端合叹归与。十年仍吏隐，终日坐书淫。馀唾羞王李，高情托尚禽。毁难销傲骨，归恰称閒心。赖有新编在，名山未陆沈。"}