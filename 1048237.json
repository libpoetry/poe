{"id":"1048237","title":"武夷游仙咏","dynasty":"宋","author":"韦骧","text":"崔嵬倚天苍翠匀，罗列百里清无尘。气象不与凡山钧，举目已讶非前闻。悠悠官道行溪滨，不陟峻险仙源分。穿松度竹微荆榛，古观壮丽依嶙峋。道人鹤氅乌纱巾，引我举棹来长津。横滩激浪花如银，舟子敏捷妙入神。萦纡逆溯山之根，两壁万仞干青云。如庵如室如仓囷，奇踪怪状何纷纷。仰观持久头酸辛，开蓬偃卧望始真。遗机断脱垆不熏，漆棺不朽藏何身。鸡窠乱草宛若新，舟航六七排鱼鳞。半入崖厂谁施陈，辄疑构置因昔人。留此诡异矜常伦，却看危峭无攀扪。下插万丈深潭沦，虽有智力何由伸。此莫谩诘徒自勤，手披旧记烦咨询。逖想会仙奚所存，两峰最大势最尊。当时曾集三千宾，幔亭铺设紫云茵。酒味醇洁肴羞珍，凤儿荷香艺绝群。宾云奏彻更几春，饮散祇以夸曾孙。神仙渺茫难重论，此会此语相传云。俨然遗迹尚不泯，严祠唯奉武夷君。潜有惠泽均斯民，我游自午至夕醺。目力所能才逡巡，长言记录濡毫频。师仙术异非所欣，但怅胜概无缘邻。"}