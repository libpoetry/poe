{"id":"1251958","title":"往山洞","dynasty":"元末明初","author":"戴良","text":"既停九龙策，沥醑礼前贤。复寻三洞蹊，秉玉朝群仙。群仙去绵邈，遗迹费采甄。标峰绚霞外，裂窦綵云间。旁听流活活，俯瞰深渊渊。脊曲骇初入，膝阻艰屡迁。躧迥方蠖伸，缘隅乃猴牵。冥行路易失，前?火频然。倾壁见斜倚，危室睹孤圆。穴杳石如透，潭空海疑连。涉深怯龙跃，出险怵途悭。纡徐度虚隙，恍惚脱重泉。仆御矜乍往，朋徒庆生还。夙志爱游役，芳时屡徂愆。流光忽我迈，践胜及兹年。栖息固有期，迟暮复何言。二皇倘可值，颓龄庶能延。"}