{"id":"431625","title":"浣溪沙三首·为筱婧题拙辑《近三百年名家词选》","dynasty":"近现代","author":"龙榆生","text":"饮水凭谁诉断肠。前身道是李重光。荷衣换却旧时妆。碧海青天风浩浩，蕙心兰质思茫茫。不思量处待思量。无益争能遣有涯。舌根徐吐妙莲花。几人肝肺共杈枒。看把须弥藏芥子，更教羲驭驻年华。鸥波映出脸边霞。黍谷温回合斗妍。苍生有分共春眠。木棉花发自参天。露染胭脂笼淡日，海浮楼阁感华颠。西江兀傲寄婵娟。"}