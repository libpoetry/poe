{"id":"1108422","title":"余辛卯岁卧病郡城陈宗之胡希圣有诗问讯后五岁希圣寄新刊漫游集前诗已载集中次韵二首","dynasty":"宋","author":"刘克庄","text":"晚悟河难塞，收方入枕函。五穷衰并现，百病老皆谙。强起留奚益，全归死亦甘。癃残愧英妙，努力勿多谈。如闻攻老拙，颇似斫虚空。众口嘲投阁，新眉妒入宫。一身槁梧上，百岁大槐中。莫叹形骸废，姑留两颊红。"}