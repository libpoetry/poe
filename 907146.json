{"id":"907146","title":"答吴与几二首 其二","dynasty":"宋","author":"李复","text":"旧庐邻通衢，先畴接近郊。居无风雨忧，岁免粒食劳。生理亦已愉，胸中胡郁陶。楹桷思丹刻，久厌处衡茅。服味喜鲜甘，每羞视锄薅。德业倦时修，凭虚事华豪。郑真耕岩石，张蔚隐蓬蒿。内省重千钧，外物轻一毛。当时笑寂寞，清节后世高。原思贫非病，赐也气徒骄。尔视季子金，何如颜氏瓢。"}