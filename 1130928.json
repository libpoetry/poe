{"id":"1130928","title":"水际","dynasty":"宋","author":"韩淲","text":"浪连风影浸垂云，冷气吹林树色分。正是山中春夏接，老身时看白鸥群。榴叶深青花骤红，疏疏篱上小亭东。微虫忽化飞蝴蝶，时斗朝阳复趁风。青林收雨乍鸣蝉，流水声随燕语□。寂寂浮桥尚堆缆，芜城横处系篷船。鹧翼斑红杂乱飞，云吹雨脚树枝低。开轩未午无风日，淡薄阴中理砚池。收卷残书拂案尘，花瓶初浸玉栀新。呼童问我煎茶椀，饭了人来一具陈。"}