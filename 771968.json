{"id":"771968","title":"冬杪忽闻内兄伟山广文讣音，不觉五中如裂，泪沾襟袂。感今忆昔，以歌当哭","dynasty":"清","author":"林占梅","text":"苍天曷有极，悠悠恨莫平。年残家计窘，又当痛内兄。内兄在榕省，广文官独冷。半世历穷途，壮年当逆境。孀妇赖以全，德门赖以整。弱弟躬提携，慈亲勤定省。苦志长下帷，乡荐幸早领。藉此开亲颜，饱煖犹难永。我谊忝葭莩，与粟常五秉。得此为西江，一饱无奢请。羡君真血性，孝友复温醇。喜怒不形色，毁谤不沾唇。能文惊笔阵，饮酒见天真。因饮生议议，可叹少完人。荷锸方刘伶，投辖类陈遵。三百六十日，狼籍污车茵。小饮能养性，大饮定伤身。嗜痂已成癖，戒语徒书绅。粉白与黛绿，妍媸无别甄。每值如泥时，醉眼睨横陈。旦旦双斧伐，枯树难复春。相别始六载，远隔沧海滨。我家被灾后，二年绝指菌。欲援无馀力，惆怅乃伤神。近来多笔札，觉非君所亲。识为三弟书，句句是吟呻。中皆诀别言，辞简意切要。家贫事事难，儿稚弟犹少。与我隔重洋，两心谅相照。都此悽怆辞，不觉涕倾掉。缅忆弱冠时，随侍居京师。我亦从负笈，东床坦腹嬉。我少也落拓，边幅不修治。每至颠沛际，辄赖君扶持。比予归海上，迢迢送不辞。解装未阅月，一病几垂危。幸得逢卢、扁，半载始展眉。回京拜膝下，相见喜复悲。椿萱能承顺，侍奉无差池。前年琴断弦，是岁失填篪。严君忽弃养，阖家困莫支。况复家万里，廿口无归期。尚幸贤乔梓，美誉久飙驰。宗有名公在，倡义首捐赀。集腋充囊橐，舆榇始有资。死生关情处，尽入人心脾。阮籍悲穷途，杨朱哭路歧。况君恂恂者，赖公免流离。奉母及幼弱，跋涉相追随。教弟更成立，学行无瑕疵。咸谓可安享，食报固其宜。岂意天难测，理者不可推。老母遽终堂，弟媳丧在兹。苜蓿一散员，俸薄官似橘。加之数年来，茑萝共萧瑟。自赡犹未能，何暇相周恤。稚小口嗷嗷，待哺纷绕膝。窀穸并婚姻，更仆数难悉。苦况百端凌，沉痾一朝剧。伏枕嘱遗言，字下血随笔。其言犹哀惨，泣读不忍毕。嗟予自断弦，伉俪虚正室。嘒彼虽小星，聊足侍中栉。知予故剑怀，终始情如一。但愿常聚首，畅叙共披襟。不图溘然逝，魂梦何处寻。絮酒及烹鸡，遥奠窆莫临。思君命坎壈，嗟我步崎嵚。我兴琴自鼓，君乐酒频斟。我有阮瞻癖，君同潘岳心。恰好亦郎舅，总角结诚忱。望君我本奢，平地冀高岑。讵知壮志日，作此断肠吟。君已辞杯酒，我亦懒鼓琴。问我何不鼓，从此少知音。"}