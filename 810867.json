{"id":"810867","title":"游佛峪龙洞偕石励斋张采南孝廉","dynasty":"清","author":"王以敏","text":"天风吹石梁，金碧炫岩腹。万花两空际，宝相一何肃。山僧出迎客，野饷杂溪蔌。散发对屏帐，开襟到童仆。一蝉户外鸣，导我访灵瀑。香乳漱云石，阴籁荡琴筑。佳哉草木气，照水同一馥。閒持酒巾浣，静观游倏逐。何处烟寺钟，凉蟾挂疏木。夜梦不知所，晨起搴云梯。乱峰偃蛟鼍，初日升虹霓。浩浩长风号，足底双塔低。登高一舒啸，白气迷青齐。济北万烟户，黄流一沙堤。系我襟带间，安能辨东西。南有仙人坪，亭圮馀芳荑。我欲掇其实，上追阮与嵇。日鹤不可招，袱被谁与携。回看下山路，松毛落寒溪。"}