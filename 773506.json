{"id":"773506","title":"过牛渚江","dynasty":"清","author":"洪繻","text":"吴楚争长岸，孙策攻刘繇。晋隋及宋明，战此如鸿沟。叠巘连江起，一水亘扬州。白月青天夜，飏帆白鹭洲。岂不生山色，亦壮大江秋。如何古迄今，系缆为战陬。烽火拥江水，列戍海山头。历阳与丹阳，南北阅边愁。维昔谢将军，听诗上孤舟。温峤然犀过，照见水府幽。此事差可意，牛渚长悠悠。我今坐轮舶，幸未惊蛟虬。溯流至采石，喜见谪仙楼。"}