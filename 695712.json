{"id":"695712","title":"朱子得枉驾寺馆不遇有沽酒摘蔬之句次韵集杜以订后约子得近曾数过而余肺病将欲乞归故于末章及之","dynasty":"明","author":"欧大任","text":"寺忆曾游处，南楼纵目初。途穷非阮籍，赋或似相如。能吏逢联璧，将军有报书。何时一尊酒，邻舍与园蔬。到此应常宿，西郊白露初。春来常早起，暮雀意何如。一见能倾座，三车肯载书。盘餐老夫食，自为摘嘉蔬。青春动才调，扈跸上元初。竟日莺相和，新诗锦不如。自须开竹径，客至罢琴书。把酒宜深酌，常餐占野蔬。岁晚莫情疏，方期解缆初。故人忧见及，内热比何如。春日繁鱼鸟，秋来把雁书。此邦千树橘，风俗当园蔬。"}