{"id":"599357","title":"游镜林和泰泉公韵","dynasty":"明","author":"霍与瑕","text":"凉飙起天末，三城漏初永。桂子散秋香，桐露滴金井。结伴及良时，芳尊递邀请。长镜何澄明，华槛亦脩整。两两此遨游，扁舟漾云影。渔竿手自持，都从一时屏。幽花盈两岸，晴日丽嘉景。琥珀味陶陶，水晶光囧囧。开襟脱羁绊，曾云效硁硁。主人更好怀，落落松盘岭。游我以醉乡，旷荡无边境。使我乐忘归，卧此凌云艇。玉露漱繁襟，馥郁传新茗。迂疏承大雅，觉来发三省。"}