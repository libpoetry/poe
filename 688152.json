{"id":"688152","title":"别意送凌卧岩还乡次韵","dynasty":"明","author":"朱诚泳","text":"术传卢扁字钟王，两浙高名海内香。去路也知车载稳，济时何用剑生芒。鸡鸣函谷三更月，枫落吴江两岸霜。归到苕溪寻旧侣，画船诗酒水云乡。束书孤剑别西秦，红树青山泼眼新。千里风霜欺老鬓，五湖风月寄閒身。灞桥驴背惊残梦，函谷鸡声促去轮。料得纪行多赋咏，邮筒毋惜寄阳春。先生为客感秋声，岂惮还乡两月程。囊里有丹皆玉液，釜中无饭不青精。月残茅店鸡三唱，霜冷河桥马独行。去去天空风正急，渡江须待暮潮平。"}