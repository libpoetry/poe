{"id":"1221721","title":"郁鲁珍画","dynasty":"元","author":"凌云翰","text":"平生山水尝见之，不意画图如此奇。松雪老仙得其理，笔端幻出无声诗。森森千丈长松下，中有高人韵潇洒。挥弦岂为送飞鸿，情性因之自陶写。杏坛绝响几秋春，谁信经成能致麟。黎阳先生真隐者，为假山水传其神。溪山苍苍溪水绿，君胡为兮在空谷。他时倘鼓宓贱琴，更效南风歌一曲。"}