{"id":"694901","title":"岁暮山村二首","dynasty":"明","author":"居节","text":"清霜红日满高林，烟火萧疏灌莽深。欲和楚吟无《白雪》，能生壮色少黄金。尝饥俊鹘呼风过，不雨寒云起夕阴。何事悲欢却成疾，如灰已冷少年心。落木寒云知几重，枇杷花下鹿麋踪。家贫伏腊犹无计，山静朝昏惟有钟。雨雪短衣凋薜荔，风尘长剑暗芙蓉。悠然抱膝歌《梁甫》，伊吕之间是卧龙。"}