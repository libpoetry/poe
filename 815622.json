{"id":"815622","title":"寄陈筱石制军二首","dynasty":"清","author":"袁世凯","text":"武卫同袍忆十年，光阴变幻若云烟。敏中早已推留守，彦博真堪代镇边。笑我驱车循覆辙，愿公决策着先鞭。传闻凤阁方虚席，那许西湖理钓船。北门锁钥寄良臣，沧海无波万国宾。湘鄂山川讴未已，幽燕壁垒喜从新。鸣春一鹗方求侣，点水群蜂漫趁人。旭日悬空光宇宙，劝君且莫爱鲈莼。"}