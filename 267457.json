{"id":"267457","title":"木兰花慢·感春，和苍虬","dynasty":"现代","author":"朱祖谋","text":"问东阑瘦雪，尚消得，几清明。是拆绣楼台，差池燕羽，佻巧鸠鸣。金铃。未知系处，更苍苔、颠倒藉红英。禁断寻芳意绪，交加中酒心情。多生。有客惜香盟。愁检瘗花铭。渐数尽番风，强扶倭堕，还忍伶俜。阴晴。问春未准，怕到头、开落总无声。梦里催归杜宇，香车不劝逢迎。"}