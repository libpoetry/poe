{"id":"697670","title":"春日村居四首","dynasty":"明","author":"胡俨","text":"春兴浑无赖，诗篇亦漫吟。老来安散逸，年少忆登临。碧草萋萋发，浮云忽忽阴。洪崖好山水，怅望隔幽寻。今年六十八，白发奈渠何。风雨连朝夕，烟霞深薜萝。交游天上远，人事眼前多。清江与碧嶂，欲往竟蹉跎。浩浩东风起，微茫晓日寒。老翁鸠社米，稚子送春盘。齿痛常妨饮，花开竟懒看。儿孙日一至，聊复慰衰残。鸟鸣时雨霁，微物亦欣然。江山空有待，物色为谁妍。傍树安鱼钓，开窗理蠹编。已谙萧散趣，不必更求田。"}