{"id":"1089322","title":"曾主管专介取弃儿再次前韵","dynasty":"宋","author":"许及之","text":"自别心耿耿，奈此秋月明。晨兴洗我耳，鹊鹊枝间鸣。踵门得缄翰，中有恻怛情。眷彼水际儿，感公脱危坑。传之邑父老，相语涕泗横。郑重烦取将，摩挲付老兵。忌饱体未充，惯拊心无怔。应答已如响，炯炯双眸清。试问父母谁，惝恍目屡瞠。微公父母恩，何以活此婴。儿生未有知，阴报已不轻。公犹不自德，安得名许生。共惟仁圣朝，发政先鳏?。吾侪值歉乏，讵敢孤官荣。二星妙宣指，悉数仆屡更。三接尚须臾，一路当生成。况乃幕中画，实负当世名。"}