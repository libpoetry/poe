{"id":"807618","title":"花犯  咏竹逸宅内蔷薇","dynasty":"清","author":"陈维崧","text":"弄晴天，红蔷十丈，盈盈媚初夏。闹花小架。恰倒影回塘，绿水如画。柔条乱舞银墙罅。胭脂千斛泻。笼绣槅、低枝近手，偏将鸳袂惹。老松拿云吼涛声，繁英争蔓引，松身都化。似天半，作势处，烛龙将下。看灼灼、猩肌万点，照十二、楼前浑不夜。还则虑、晚来风雨，红颜偏早嫁。"}