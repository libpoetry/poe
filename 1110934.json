{"id":"1110934","title":"刘德明彦集祝弟以夏云多奇峰为韵赋诗戏成五绝","dynasty":"宋","author":"朱熹","text":"出山几何时，归来便长夏。端居心不怡，散策长林下。为客厌城市，还家辞世纷。朝昏何所见，但有四山云。闭门事幽讨，岁月忽已多。客来无可问，与君共弦歌。干时本已懒，胸次况亡奇。若问中林趣，婆娑祇自知。炎蒸不可柰，云气满前峰。向夕风吹尽，微闻远寺钟。"}