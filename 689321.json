{"id":"689321","title":"夏日题东麓草堂","dynasty":"明","author":"佘翔","text":"出郭乘青雀，看山坐水湄。晴云笼碧树，好鸟啭高枝。把酒荷香入，摊书竹影移。硕人栖此地，长咏考槃诗。池上凉风至，荔枝香满庭。凌波双鹭白，捲幔数峰青。绮丽追金谷，诙谐得岁星。相将?一醉，身世等浮萍。青莲花乍吐，长啸一登台。芳树摇青盖，轻霞动举杯。骚人裁竹箨，浣女摘杨梅。为问西园客，谁当绣虎才。地僻便科发，烟霞更可亲。何来垂白者，得御草玄人。舞蝶窥花幄，游丝绾钓纶。溪山堪小隐，莫问武陵津。"}