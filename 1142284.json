{"id":"1142284","title":"送洪竹堂","dynasty":"宋末元初","author":"牟巘","text":"家住西湖西，爱吟仍爱竹。富贵岂不好，变灭如转烛。一昨流落后，破垣竹犹绿。往事何用访，得此良自足。胡为被书误，弹冠向苕曲。三年饭脱粟，不饱而况肉。颇有青衿子，对之寻旧读。时复吐佳句，家山如在目。不知竹是伴，谁护苍玉束。官满还滞留，欲归未可卜。无钱买扁舟，迁居更勿促。悠然谢此君，行止任迟速。新年雨雪深，忽已归期告。天公似有意，为尔开晴旭。士固不可料，穷久理当复。东风吹浩荡，万里奔鸿鹄。"}