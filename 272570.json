{"id":"272570","title":"探春·料峭风痕","dynasty":"清代","author":"吴藻","text":"料峭风痕，微茫雪意，嫩晴天气春曙。水曲环花，舟轻泛叶，棹入空明深处。枝北枝南路，一半与、秋芦分住。敧斜淡墨吴笺，冷香飞上诗句。回首钿车曾驻，记寒碧西湖，压波千树。皴玉肌肤，梦云身世，偷眼翠禽无语。横竹吹来未，怕仙佩，缟衣飞去。待过芳期。绿荫愁听疏雨。"}