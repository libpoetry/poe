{"id":"1253021","title":"送孔世川赴江西儒学提举二首","dynasty":"元末明初","author":"刘基","text":"镜湖荷花发，耶溪菱叶生。送君何所之，去作西江行。西江大藩地，卓荦多豪英。文能绚云汉，武能壮于城。浩荡吴楚间，颓波障东倾。凤凰不妄集，梧桐匪空荣。行行勿惮远，亹亹崇令名。我辞西江归，倏忽十二秋。每望西江云，思心怅悠悠。恨无排风翼，安能凌虚游。故人渺天末，可梦不可求。邂逅送子行，感我涕泗流。登山有脩蛇，涉水有长虬。逝者如零雨，一落谁能收。"}