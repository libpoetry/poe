{"id":"1062813","title":"次韵子磐悼畜马死","dynasty":"宋","author":"赵鼎臣","text":"吾闻古者八骏图，白义騄耳皆龙驹。独嘶长风志万里，意态自与凡马殊。常时陆陆未足道，一日致远君应须。朝秣幽燕暮吴粤，顾视款段犹泥涂。王良不生造父死，校计岂复分毫铢。忆君初应将军召，随身惟以一马俱。官曹卑微骑从少，岂有负弩供前驱。忽然据鞍欲有适，老兵一诺费百呼。空槽无刍但与饮，坐令槁死城南隅。天嫌此马非俊物，如君岂合冉冉趋。才高不肯露头角，有计甘学水中凫。故令驽蹇自毙踣，欲君感慨求夷途。当捐千金市绝足，勿仗短策驱庸奴。人生但可印如斗，世上岂患骓无乌。马骨朽时君贵矣，颇应忆著敝帷无。"}