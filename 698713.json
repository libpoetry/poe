{"id":"698713","title":"万年欢 和答白下史恭甫庆予六十之作二阕","dynasty":"明","author":"夏言","text":"昨夜西堂，见南斗光中，文昌辉映。晓启泥缄，锦轴瑶篇称庆。念子清才谁并。真江左、诗仙草圣。惜壮年、早辍经纶，惭愧调元造命。托根自正。原不比、和露夭桃，倚云红杏。傲雪青松，独立烟霞僻境。千里同声相应。况高谊、此时堪敬。寄心期、玉女峰前，约访孤山和靖。千古高情，爱王氏堂槐，陶公门柳。说甚补天扶日，祇凭赤手，廿载龙颜左右。嗟绿鬓、而今白首。喜年华、花甲才周，正是还山时候。勋名何有。看世间、几个诗人，也堪不朽。留取精神，做太平迂叟。春酒年年为寿。旋采摘、野肴山蔌。更浩歌、一曲沧浪，长舆溪翁为偶。"}