{"id":"839399","title":"奉寄刘子石香兼赋索居五排二十韵","dynasty":"清末民国初","author":"方仁渊","text":"矫矫云中鹤，刘郎天骨高。文章驾杨马，诗句迈刘曹。意气同明月，交情似浊醪。鼓盆休戚戚，扣角且陶陶。材力矜予薄，襟期羡尔豪。读书俨剥茧，作画快挥毫。得意晨忘食，研求夜继膏。郑虔难再得，潘岳志何劳。秋水怀良友，春风恋绨袍。楼头已绿柳，洞口欲红桃。良觌渺难慰，离思释愈牢。挹青开宴会，诗伯树风骚。昨日欢携手，今朝叹二毛。流光弦上箭，人事海中涛。贫也何妨达，时哉不我操。贾生悲献策，庄子乐观濠。赋命诚前定，忧心空自忉。好携几两屐，去泛五湖舠。白袷人无恙，青山我待遨。何当重剪烛，细酌碧葡萄。"}