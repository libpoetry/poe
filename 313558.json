{"id":"313558","title":"大有·去年登高桃叶渡大集成酒家，风景犹昨，倏又重九至矣","dynasty":"现代","author":"卢前","text":"一面钟山，半湾淮水，是去年、今日重九。共登临、当楼景物还旧。云鬟再把金杯劝，佳节茱萸相候。数遍地北天南，最难蟹肥花瘦。琴弦断，将进酒。君不见新亭，泪侵衫袖。秋意如何，看取冷蝉髡柳。指点雁行过尽，斜阳里、休休回首。更谁笑、落帽风前，行歌醉后。"}