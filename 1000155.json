{"id":"1000155","title":"王尚书生辰","dynasty":"宋","author":"强至","text":"肃时天气凝良月，近晦星精降庆闾。弱冠文章惊殿幄，青春富贵绝朝裾。安危倚注心逾壮，中外翱翔发未疏。禁职荣兼三学士，选朝尊冠六尚书。别都宫阙留鱼钥，全魏关河入隼旟。辅相合逢先帝久，君王今用旧臣初。日边紫诏来朝暮，天下苍生待惨舒。身与太平功业老，康强卫武百年馀。"}