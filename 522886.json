{"id":"522886","title":"曲江亭阁","dynasty":"明","author":"李梦阳","text":"缆舟金华潭，遂陟冈上阁。蹊径阻纡郁，岩水光参错。夏林一何清，馀雨浙未落。高览景自异，况值晚霁廓。夕日明锦湍，归云拥华薄。近山聿苍翠，远岭复岑崿。旷荡感遇寓，俛仰叹今昨。不见往者悲，秪觌来者乐。顾瞻大江流，愈恨代谢速。源涌竟谁禦，谦守谅能曲。所贵遗荣名，睹义愿有勖。"}