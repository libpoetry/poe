{"id":"834191","title":"百字令","dynasty":"清末民国初","author":"易顺鼎","text":"晓风残月，叹天涯、到处销魂倦矣。说到南云亲舍远，悔向长安负米。万里题诗，十年磨剑，命也该如此。儒衣僧帽，是侬前世行李。多少战垒黄尘，离宫碧瓦，雨打风吹起。一带中原禁不得，过客几回悲喜。土锉呼镫，沙坊问酒，且醉为佳耳。高楼横笛，满天霜气如水。"}