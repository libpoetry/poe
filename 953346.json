{"id":"953346","title":"赠泰霞真士祈雨之验","dynasty":"宋","author":"林景熙","text":"火旂燄燄烧坤垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官输。檄龙呗佛寂不应，蜥蜴那能擅权柄。泰霞真士鞭风霆，绿章叩天天亦惊。玄云沛雨起肤寸，点点都是盘中饭。须臾收敛归无声，翩然驾虬出山城。我闻调元功自古，亢为常旸伏常雨。庙堂有道司牧良，坐看玉烛开金穰。淮南捕蝗蝗更在，饥蛟齧人陆成海。肥羊日日供大官，论功乃使专黄冠。真士寸田无水旱，天机子夜交离坎。"}