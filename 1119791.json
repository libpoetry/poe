{"id":"1119791","title":"处冲见和复次韵二首","dynasty":"宋","author":"陈渊","text":"高谈无补自风波，毕竟平生意若何。万里误游梁苑囿，三年悔寄楚山河。轩裳气味情终可，林壑风流兴已多。赖有故人真远器，会看鹏翼九天摩。岁月空惊去若波，樗材浑欲树无何。人情不似春生草，末学方矜水灌河。顾我嵚崎徒意广，如君飘逸患才多。周南纵复嗟留滞，未便悬头学揣摩。"}