{"id":"856298","title":"次韵寄荀晋仲简陈夫子","dynasty":"宋","author":"王之道","text":"二老亭亭双属玉，交映霜馀半溪绿。才高一世妙言语，落笔珠玑烂盈掬。时来钓叟为三公，傅岩莘野谁雌雄。纷纷俗态任冷煖，风云早晚腾蛟龙。中兴复见宣和盛，须信人心协天命。真从僵仆正邦基，更向膏肓起民病。尺书寄我三长篇，管中窥豹非其全。墨渝纸敝未释手，晴窗飞尽沉香烟。嗟予留滞濡须坞，梦寐斯文属燕许。何当单骑造斋榻，遂使高轩出城府。春风回首归萌芽，又促畦丁种早瓜。我心倾写会有日，为言已办浮江槎。"}