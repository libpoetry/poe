{"id":"1109280","title":"秋雨四首","dynasty":"宋","author":"刘攽","text":"冷雨黄昏暮，秋声众叶喧。濯烦天宇阔，流恶楚江浑。蛙黾烦当道，鱼龙稍在门。一樽聊自劝，还欲笑臧孙。漠漠清秋雨，萧萧万宇寒。蛟龙移窟宅，江汉急波澜。瘴雾深蛮洞，旌旗湿汉官。南征愁失道，后土若为乾。海风吹暮雨，淮上始秋声。点滴潜滋润，阴沈未放晴。林塘云似密，水鉴镜来清。无事看鱼鸟，飞沈体亦轻。炎天常畏酒，秋兴忆开觞。海面孤云黑，林端一叶黄。岛夷歌似楚，村笛语如羌。更觉非吾土，登临思旧乡。"}