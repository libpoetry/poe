{"id":"999360","title":"愧陶","dynasty":"宋","author":"喻良能","text":"渊明在彭泽，到任八十日。虽营三径资，未穫公田秫。珍重千金腰，不为督邮折。拂衣赋归来，何异自投劾。我生本樗散，山林久蟠蛰。虽非渊明俦，颇亦慕幽迹。偶然得一第，遂窃升斗秩。未书蓝田考，已捧锦溪檄。荒县饶逋负，催科费鞭抶。彊颜簿领间，忽复弥数月。心焉愧渊明，俯首三叹息。番江何时还，哦松聊自适。"}