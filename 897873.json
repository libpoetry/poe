{"id":"897873","title":"度关山","dynasty":"宋","author":"张耒","text":"度关山，意悠哉，秦关路险行车摧。秋云沉沉天未晓，关吏正眠关未开。孟尝逃秦畏秦逐，一日归齐未为速。重扉当道可奈何，搔首苍茫空驻毂。主君无言客无计，仰看天星俯相视。风鸣木响心自惊，咄嗟谩养三千士。下客趋前敢献诚，为君试效晨鸡鸣。引声未绝群鸡应，轧轧重门俄彻扃。马嘶人语车轮转，斗柄斜横夜初半。奔风捷足欲何追，虎口脱身非素愿。孟尝好士竟何为，才得鸡鸣狗盗儿。可怜当日慇勤意，辍食分衣竟为谁。"}