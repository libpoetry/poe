{"id":"973891","title":"戏呈喻叔奇丈","dynasty":"宋","author":"赵蕃","text":"平生喻工部，许我诗盟与。迩来每见每匆匆，倚赖深春间归路。问我自行何所去，告以吴门当小住。问公公有故人否，为我略营薪水助。欣然惠我书一纸，为我殷勤谈所以。我云素书难送汝，并复因之陈骪骳。公言于我则厚矣，枫落吴江自为累。幸逃乌有一先生，犹胜东城老居士。"}