{"id":"1118692","title":"昔人有画醉僧醉道士醉学究者皆见于传记及歌诗中予暇日为各赋一首 醉僧","dynasty":"宋","author":"陆游","text":"残雪覆枯颅，手扶短楖栗。送酒无苏州，一醉未易得。青旗猎猎秋风吹，长瓶一吸亦足奇。但办道傍常醉倒，不须解作藏真草。落托在人间，经旬不火食。醉后上江楼，横吹苍玉笛。大口如盆眼如电，九十老人从小见。曾携一鹤过岳阳，满城三日闻酒香。圣师饮百觚，俨然常斋庄。弟子习礼馀，兕觥跻公堂。至今遗风被洙泗，诸生雅歌老儒醉。衣冠简朴未可轻，安知中无鲁二生。"}