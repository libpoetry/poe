{"id":"198374","title":"题舅氏耕隐图","dynasty":"宋代","author":"廖行之","text":"平生泽物心，不计饱一吻。中年厌道路，回首荒二顷。有口不自餬，谁其识莘尹。天子闵斯劳，祠官养闲冷。庶人乃敢召，往役义唯谨。两手不袖藏，扶犁遍畦畛。云胡三百廛，正可一笑哂。置之他勿问，乐此果何愠。能敬师冀缺，弗治谢杨恽。深思卤莽报，宁惮作劳愍。拳拳畎亩志，尚愿国多稔。长哦七月篇，知公非素隐。"}