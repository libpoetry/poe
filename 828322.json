{"id":"828322","title":"十一月廿四日携女下山治疾走别散原先生","dynasty":"清末近现代初","author":"陈曾寿","text":"入山抱忧刃，出山剸冰眸。缠性万古哀，挈去半若留。叩门与翁别，惝恍何言酬。示我哀曾篇，涕沉湘水舟。跅弛微惜才，攒念与心雠。结邻梁居士，瞽目传诗邮。经旬不相见，倏忽殊明幽。屏居虽人外，死丧撄天游。烈风夔罔两，雹雪无时休。埋影孑一老，上彻商声讴。帝飨歌哭尊，孤噫专灵邱。难容一榻安，倡仄悲神州。天谴予小子，殃及千悔尤。徵声示大戒，饮戈复以矛。小心谨奉受，冀以回神庥。凛兹一发传，绵延羲孔忧。肩舆下危梯，兢凌滑不收。直引霄汉魂，下落万丈湫。阳崖硉惨澹，阴壑森飕飗。屑琼络磊磊，浑璞表修修。有松仅自救，有竹连伛偻。枝条尽臃肿，张网纷蛛蝥。朽枯幻大壮，照耀惊雄彪。便疑坚冰终，永永无春柔。沉睡寂中峰，天半馀赘旒。连冈转俄断，窥罅吐乱洲。蜿蜒白浩浩，荒江背天流。还想面壁翁，欠伸回白头。巉岩万遮眼，聊障江海愁。栖神一峰定，飘宇孤云浮。我心万金药，终致瞑眩瘳。"}