{"id":"187546","title":"病鹤吟上黄尚书","dynasty":"宋代","author":"刘宰","text":"五湖浩荡平沙暖，病鹤摧颓翅翎短。万里空怀宿昔心，忘机已结沙鸥伴。华表飞来辽海仙，人间嘉会恰千年。一声嘹唳九关傅，虎豹避易不敢前。尽推同类游钧天，浮丘王乔相后先。缥缈遗音堕云际，应念沙头苦憔悴。欲令弱羽更轩昂，共驾飞廉骑六炁。瑶池饮，芝田戏，五湖回首皆尘世。菰米熟，藕花鲜，五湖秋色正相便。寄声青鸟谢勤拳，摧颓病鹤那能然。"}