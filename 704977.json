{"id":"704977","title":"豁然楼燕集","dynasty":"明","author":"霍与瑕","text":"绿野堂开绿水滨，烟花三径足清真。蓬莱东去无多远，我欲从公一问津。凤凰山色正苍苍，背郭流光到小堂。有客频来开野宴，主人应不厌清狂。连日重登大隐堂，浃旬阴雨见微阳。花枝浥露乌啼慢，人不伤春春自伤。烂熳芳园燕子忙，为愁春事已将相。三旬积雪初晴霁，乱把香坭上画梁。"}