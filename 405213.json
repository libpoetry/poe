{"id":"405213","title":"浣溪沙 秋意","dynasty":"近现代末当代初","author":"张伯驹","text":"黯淡云山展画叉，笛声楼外雁行斜，镜中容易换年华。庭际渐衰书带草，墙阴初放玉簪花，西风昨夜梦还家。砧杵声声万里思，西堂虫语沸如丝。轻随落叶只灯知。偏是乡遥嫌夜短，多因醒早恨眠迟。刀环盼寄总成痴。孤客沉吟意暗伤，春人憔悴况冬郎，客中偏是觉秋长。碎绿蕉声摇夜雨，怨红草色送斜阳。眼前愁绪太凄凉。听到无声更可怜，长宵未许教人眠，客魂销尽一灯前。风柝怕惊愁里梦，霜钟欲破定中禅，开门只见月当天。霜鬓萧萧独倚阑，帘波掩映夕阳前，西风相对总无言。一叶梧飘穿月破，数行雁过印江寒，画桡不点镜中天。新月搯成爪样钱，海棠红湿泪阑干，眉峰暗锁小屏闲。凋碧欲迷烟外路，残青难画雨中山，看来都在有无间。"}