{"id":"1049789","title":"蒋公桧呈淮南运使金部此桧系鲁侍郎漕淮日手植","dynasty":"宋","author":"郭祥正","text":"淮南庭中有苍桧，仰视团团翠为盖。直干每容鸾凤栖，盘根深压鲸鳌背。北风夜作兵阵声，恐取蛟龙斩天外。呼童出屋为我窥，摩飐清阴月光碎。问谁植之前蒋公，得地倏经三十载。不同种杏上青天，正似甘棠有遗爱。使华今复见公孙，太平事业钟一门。祖庙冠盖渐尘土，却嗟此桧春长存。孤高岂忘栽培力，秀发兼承造化恩。已看枝叶饱霜露，终作栋柱扶乾坤。新诗编联尽珠玉，光大先烈听篪埙。更忆丹青妙画手，进入明堂逢至尊。"}