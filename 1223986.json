{"id":"1223986","title":"题秋山图","dynasty":"元","author":"虞集","text":"峰迥留深隐，天清袭素袍。栖身断人迹，游目送鸿毛。树挂栖厓鸷，藤悬饮子猱。龙眠石涧冷，虎撼树根牢。木客吟时共，山樵弈处遭。浮云过水尽，孤月挟霜高。羽使来三岛，胎仙舞九皋。左招玉斧饮，右揽赤松遨。空色收寥廓，虚声起绎骚。弹琴遗古散，载酒棹轻舠。遂向图中见，谁能世外逃。乘槎几月至，一泛九秋涛。"}