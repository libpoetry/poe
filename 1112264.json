{"id":"1112264","title":"寄旧友二首","dynasty":"宋","author":"宋伯仁","text":"男儿未遇总英雄，漂饭非怜计已穷。鲍叔但能知管仲，孔明何必拜庞公。秋江萍梗人何处，夜月梅花梦亦同。借问选诗编几许，玄晖潇散渐唐风。微官宁得似穷儒，俛首逢迎气不舒。便是伐薪能煮海，何如烧叶自观书。半蓬寒雨苕溪酒，一线西风震泽鱼。但得此身无系束，江南有地著顽疏。"}