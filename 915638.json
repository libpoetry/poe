{"id":"915638","title":"宿湖甫山","dynasty":"宋","author":"杨万里","text":"夜泊湖甫山，绿杨护危堤。迅雷将残雨，似猛竟复微。晓月解风缆，熟睡初不知。起来问宿处，千山翠相围。霁峰有剩谒，旭溪无停辉。远树芦外出，若与船争驰。多情东林塔，寸步不相离。后送欣已远，前迎复在兹。不知塔意厚，为复船行迟。谁能仆此塔，庶不淹吾归。独感夜来雨，政作朝凉资。"}