{"id":"531879","title":"咏竹分得临字","dynasty":"明","author":"黄佐","text":"忆昔葛陂之龙匿山阴，朅来珠海为瑶林。我知神物固莫测，尔与天地皆无心。淩冬载酒为尔来登临，击节浩歌怀古今。渭川长竿在何处，淇园万矢空销沉。王侯事业龌龊犹蹄涔，况乃奔走随朝簪。尔虽无言洞我臆，琅然答以清泠音。须臾万壑缥缈皆龙吟，耳热谓是羲皇琴。翠光零乱日挂树，清影娜袅天横参。是时鹤台仙客同高寻，琼杯绮席依萧森。尊前对此万苍玉，床头何惜千黄金。紫箫吹凤直上层碧岑，俯视淑气闻疏砧。天寒袖薄暮相倚，山川黄落那能禁。嗟尔磊落不受烟霜侵，岁晚相看同素襟。他年傥逐风雷去，万里沧溟空自深。"}