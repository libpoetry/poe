{"id":"1031314","title":"忆弟","dynasty":"宋","author":"蔡襄","text":"清溪曲曲抱山斜，绕溪十里蔷薇花。春风吹香袭人骨，乾红淡白相交加。眼睛眩晃不能视，烂如赤日凌朝霞。时有扁舟向中下，共疑来处从仙家。于时邀我临流饮，下踞大石盘犬牙。平生意气一快论，屈指世务还惊嗟。酒酣襞纸探强韵，胡涂醉字成乱鸦。侵更把火入官舍，下马犹吟诗各誇。何言花落悲人世，只见溪流度岁华。今年初夏我复至，深丛晚艳馀孤葩。山川故物依然在，惟子别路幽明赊。想象音容杳何许，桂旗猎猎随云车。悲来独坐荫芳树，涕泪挥洒沾黄沙。行人怪我爱溪水，那知此恨无边涯。"}