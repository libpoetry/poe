{"id":"831536","title":"中秋无月歌","dynasty":"清末民国初","author":"林朝崧","text":"阊阖朦胧积霜霰，玉宇琼楼看不见。人间冷淡作中秋，酒徒败兴诗客倦。金风只解吹雨来，不肯扫开云一片。嫦娥飞上第几天？良宵却闭广寒殿。仙桂森森千丈高，岂是妖蟆可吞咽？九重高绝事难知，雾里瞻天眼空眩。霓裳曲调长寂然，蟾蒐何曾暂时见。安得仙客与梯空，直到月宫游一遍。"}