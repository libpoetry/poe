{"id":"1113229","title":"南乡子","dynasty":"宋","author":"张商英","text":"向晚出京关。细雨微风拂面寒。杨柳堤边青草岸，堪观。只在人心咫尺间。酒饮盏须乾。莫道浮生似等闲。用则逆理天下事，何难。不用云中别有山。瓦钵与磁瓯。闲伴白云醉后休。得失事常贫也乐，无忧。运去英雄不自由。彭越与韩侯。盖世功名一土丘。名利有饵鱼吞饵，轮收。得脱那能更上钩。"}