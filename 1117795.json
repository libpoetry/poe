{"id":"1117795","title":"秋怀十首","dynasty":"宋","author":"陆游","text":"居在三家聚，门才一木横。用宽缘岁乐，敛薄为时平。疏树叶迟落，远村灯更明。题诗虽草草，亦足写幽情。村晚归牛下，林昏宿鸟喧。微升天际月，半掩水边门。衣杵悲边信，渔歌断客魂。老人交旧尽，此意与谁论。客思残荷外，农功晚稻前。祭多巫得职，税足吏无权。浦溆家家钓，村墟点点烟。归舟葛衣薄，始觉是秋天。典琴沽市酿，卖剑买吴牛。鸡黍随时具，江山到处留。随僧日一浴，笑吏月三休。安得沅湘客，相从赋远游。心常凝不动，形要小劳之。活火闲煎茗，残枰静拾棋。晒书朝日出，丸药昼阴移。意适还休去，悠然到睡时。曩得治中俸，湖山偶卜居。身尝著禾谱，儿解读农书。遇事绝欣厌，接人均戚疏。乾坤虽浩浩，等付一蘧庐。秋暑虽犹在，晨兴气已清。蛮童扫荒径，獠婢涤空铛。病树有凋叶，残蝉无壮声。书生守故态，已复理灯檠。种树清阴满，钞书蠹字穿。老身犹在世，屈指不知年。弃纸储诗稿，长筒聚药钱。一生如一日，正可付之天。望远目犹明，登高脚更轻。每思游赤壁，时梦上青城。灯下书如蚁，花前饮似鲸。古仙曾历考，强半出儒生。昨者风雨过，浩然天地秋。年光双雪鬓，生计一渔舟。卖药来查浦，听猿到沃洲。平生畏暑毒，八月记初游。"}