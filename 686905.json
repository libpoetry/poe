{"id":"686905","title":"还山小咏","dynasty":"明","author":"刘宗周","text":"晚年一出拜徵书，来往匆匆只岁馀。剩有丹心悬落日，仍随流水付东渠。烽烟北望天垂断，鸿雁南征泽已虚。安得山中高卧稳，梦回尘虑尽删除。忍却痴心别帝乡，不堪归路九回肠。上书自信终和氏，前席人疑待洛阳。太息时艰何日济，感怀主眷与天长。悬知紫禁深深里，日昃犹传哺未遑。风云一代感中兴，济济仁贤集九卿。莫惜埋轮三辅理，空闻补衮仲山名。臣愚自放江湖去，主圣何难槛殿旌。为祝圜扉开诖误，怜才首自易中丞。水宿风餐系客舟，计程前日到沧洲。逢迎是处少郎吏，题品由他作马牛。高阁祇堪容我辈，异时犹得免清流。一番扰扰成何用，身后能无青史忧。"}