{"id":"230955","title":"林屋洞·洞天三十六","dynasty":"宋代","author":"陈舜俞","text":"洞天三十六，第九曰林屋。神仙固难名，环怪存记录。旷岁怀寻赏，兹辰幸临瞩。驰神在真游，岂复惴深谷。解袜纳芒履，燃松命光烛。初行已伛偻，渐入但匍匐。顾瞻避冲磕，浑淖没手足。如此百馀步，始可立寓目。或垂若钟簴，或植若旌纛。有如案而平，有类几而曲。镌刻非人工，晶莹粲黄玉。遥知窍穴外，定有金庭籙。凡肌不可往，叩击安敢黩。鸾凤无消息，但见白蝙蝠。却还望微明，既出犹喘促。沾衣怜石髓，孰悔泥涂辱。庶几达微慕，养生相吾福。"}