{"id":"1222507","title":"家园见梅有怀畴昔同僚诸君子因成廿六韵奉寄徐容斋王肯堂正父赵元让文瑞诸公","dynasty":"元","author":"程钜夫","text":"往时姑射仙，夜堕江南村。江南富喜植，梅花众中尊。九地閟玄凝，先天占春暄。的皪冰雪姿，不受风尘昏。孤清惬幽意，剩馥醒吟魂。爱之玩不斁，冥契终无言。罗浮本幻境，前梦觉已谖。蹇蹄滞京华，倦翼栖淮垣。后先青云士，表里白玉温。我形自觉秽，交道久逾敦。贞节保松柏，芳心共兰荪。信知岁寒友，何异连枝昆。独贤天所矜，家山问鸡豚。归来适仲冬，平旦窥荒园。依依故人面，竟日对倾樽。清池疏蕊影，淡月新梢痕。泠然绝埃壒，恍若游昆崙。忽忆如花人，高谈霏露繁。眼中不可见，思纛风翩翻。颇惭标致似，远近殊托根。洪钧转严令，青皇畀新恩。坐看佳实长，适口塞众喧。遍遗实中仁，生意弥乾坤。平生识赏心，皎洁明朝暾。凌寒折一枝，殷勤寄王孙。又恐远莫致，作诗当重论。"}