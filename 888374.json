{"id":"888374","title":"赠元晖","dynasty":"宋","author":"吴则礼","text":"南宫先生晚为郎，学语小儿说元章。屋下架屋安足数，突过钟王妙如许。平生韵语何处有，澜翻旧识论诗口。不落钤锤或自憎，举似痴儿真敝帚。谁当料理晋马曹，讵复酬答视愈高。凭君快写拄板相，政应颊上加三毛。阿晖讵独爱奇字，径割全牛烹大胾。笔墨须论顾陆间，岂止远过杨契丹。痿癯我作老摩诘，惟子堪任来问疾。是事且置默然坐，舌端种种一时堕。"}