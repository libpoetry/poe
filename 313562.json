{"id":"313562","title":"沁园春·城中传诵毛润之雪词","dynasty":"现代","author":"卢前","text":"白雪何辜，黑水才收，碧血还飘。念无端拥积，予怀耿耿，何时安息，天下滔滔。地割鸿沟，名题雁塔，越是培塿自显高。朔风里，只花飞六出，那算妖娆。如今梦想都娇。看万紫千红柳舞腰。惜残梅数点，经霜憔悴，孤松贞挺，顾影萧骚。日落荒江，柝传远戍，大漠盘旋隼与雕。冬将尽，待苏回九九，春到明朝。"}