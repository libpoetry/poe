{"id":"829896","title":"崇效寺对牡丹作三首","dynasty":"清末近现代初","author":"黄节","text":"十年一梦似樊川，今日看花更惘然。雪里追欢常烛尽，楼头重见在春先。抚时慨叹吾何及，著语芳菲意莫传。惟有旧邻栖凤地，绿阴连树屋东偏。欲写秋棠托怨诽，当春犹为叩僧扉。异时晼晚思初见，一别淹迟病始归。我意自疏原未已，曲终人远竟长违。谁怜昌谷诗心苦，蜀国弦孤事益非。违弃何堪赋改求，采兰屈子日繁忧。独哀芜秽洵吾道，自惜铅华为汝谋。顾景不常春易去，愿天为美雨旋收。稼轩原有飘零感，蝶恋花词只是愁。"}