{"id":"817190","title":"曹仁宪谨荣寿","dynasty":"清","author":"蔡来章","text":"溯厥生平学问醇，巍巍科甲独超伦。无双国士无双品，第一风流第一人。十载读书酬素愿，九重侧席重儒珍。欣然出宰东瀛地，为国为民共此身。孔迩兴歌乐具瞻，能宽能猛又能廉。孝经羽翼持风教，义学栽培引养恬。名震治中非保障，才誇别驾达闾阎。恭逢寿诞称觞会，士子衿耆献颂佥。顶礼焚香告上天，河南夫子祝彭年。筹周六甲贞元会，庆尽三多日月延。鹤算长生宜佩箓，龟龄不老直为仙。慇勤敬上南山酒，晋爵加冠定有缘。不爱虚名不爱钱，既称众母复称贤。捐赀设学情何厚，塾课观风意不偏。簪笏传家孙又子，乾坤计岁万而千。世间吏治皆如此，舜日尧天许媲前。"}