{"id":"668388","title":"题沈氏所藏石田临小米大姚江图","dynasty":"明","author":"文徵明","text":"春云沉空山有无，眼明见此姚江图。图穷烂漫得题字，照人百颗骊龙珠。平生雅识敷文书，绍兴岁月仍不诬。岂知尤物能媒祸，茧纸兰亭已非故。石翁信是学行人，能使邯郸还故步。忆昔憸人贿为囿，黩财更假狂阉手。千里珍奇归捡括，故家旧物那容守。沈氏藏兹二百年，一相掣去心茫然。谁言物聚必有散，手泽相关常累叹。未能一笑付忘弓，且喜百年还旧观。岂余钝眼错颜标，抵掌真成孙叔敖。区区不独形模似，更存风骨骊黄外。一时点笔迥通神，得非小米是前身。从来艺事关人品，敢谓今人非古人。"}