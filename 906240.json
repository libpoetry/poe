{"id":"906240","title":"仆和蹈元莲竹之什意在誉竹于莲有投鼠之嫌明复知县有作姑两可之他日蹈元邀客置酒花下予不得无愧复用前韵以谢花云","dynasty":"宋","author":"李弥逊","text":"蓝田官舍碧山里，南北红蕖照明水。公馀唤客坐晚凉，不独桃源真避世。举杯欲酌还自愁，退之惭花不御李。却持卮酒起谢花，我亦前言聊一戏。就令妩媚正不恶，更向郑公观所以。世情好恶苦不常，富贵相亲贫贱弃。与花俱是天涯人，万事要同风过耳。花闻我语为解颜，一笑凝然作川媚。主人有酒君但倾，对花不饮竟何谓。宰官况有弄丸手，坐解两家归两是。花神莫浪疑山翁，翁心壁月当寒空。"}