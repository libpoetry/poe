{"id":"554944","title":"筹亭为高都宪赋","dynasty":"明","author":"黄仲昭","text":"古有张子房，亦有赵充国。一则筹庙堂，一则筹边域。公才今罕伦，直与古人匹。蠢彼狐鼠辈，出没长江侧。杀人以横行，终岁为民贼。公名简帝心，爰命往诛殛。孤舟时泛泛，来往凌空碧。幽亭构舟上，轩敞含虚白。因以筹为名，于焉励所职。荡涤狼烟清，指顾鲸波息。干将斫朝菌，曾不劳馀力。圣皇图致治，日昃不遑食。烦公运一筹，俾复唐虞日。咄哉兹小丑，何足劳区画。"}