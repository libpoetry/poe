{"id":"152255","title":"兵部王仲行尚书惠诗叙近日直舍隔壁论诗说棋","dynasty":"宋代","author":"周必大","text":"诗可弄万象，棋能消百忧。苦吟复苦战，已过心休休。自从识夫子，十阅长安秋。奇才揜众俊，博物包九流。游戏亦臻极，他人叹无由。脚踏软红尘，手把大白淳。每坐客常屈，有社谁敢投。此事聊复尔，壮怀许闻不。杀虏卢龙沟，镌羌西海头。六奇蕴秘策，凿壁那可偷。稍见壶子机，已惊季咸俦。遂盗祖师法，敢与神秀侔。岂如念贫绩，明许余光求。故将绣段赠，不责玉案酬。"}