{"id":"707970","title":"喜迁莺 其六 题陈其年填词图小照","dynasty":"明末清初","author":"梁清标","text":"荆溪髯客。早驾柳轶秦，英游罕匹。丝绣平原，宝装内史，廿载名倾南国。何处丹青粉本，写出石阑镂笔。高吟就，有金虫缀鬓，翠眉倚笛。悬忆。应不让，兰畹花间，声出锵金石。红籍蕉囗，锦排雁柱，囗囗佳人瑶瑟。少壮平生三好，潦倒词场七尺。休嗟晚，看瀛洲亭畔，重图颜色。"}