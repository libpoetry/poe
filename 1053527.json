{"id":"1053527","title":"送伯言赴姑苏上幕","dynasty":"宋","author":"释道潜","text":"都城公子海，贤否良难会。从容翰墨场，班班知所诣。超然三四公，词学昔人配。源流出苏黄，汲引功岂细。斯人固才华，气节复远迈。一官从幕府，未觉簿书碍。投刃却凫行，岸巾依物外。凝香久寂寞，清绝今可继。初辞广陌尘，笑鼓春江枻。楚岫与吴山，相望挹空际。莫唱渭城歌，临流增叹喟。"}