{"id":"808129","title":"甘州 为小谢题西溪禅隐图","dynasty":"清","author":"杨芳灿","text":"怨罡风、吹折到青莲，镫火礼金仙。算埋愁无地，凄凉身世，佛也应怜。空说曼陀法界，归去再生天。只几番情劫，断送华年。稽首香台发愿，便飘然瓶拂，到处随缘。向团蒲稳坐，清呗磬声圆。莫重题、三生旧恨，怕参来、都是断肠禅。谁相访、西溪云水，添个渔船。"}