{"id":"993869","title":"隐静分题得静字","dynasty":"宋","author":"章甫","text":"平生苦爱閒，多病复便静。每为林下游，忽若醉而醒。兹山昔曾登，当暑毛骨冷。碧霄环佩声，古木旌幢影。五峰如高人，一一各秀颖。俗驾难久留，伫立但俄顷。别来三十载，往往梦清境。从公得再来，共此春日永。凭高惬幽思，即事发深省。然灯战枯棋，临水瀹新茗。兴阑下山去，妙处心已领。晓雨湿篮舆，冲泥度前岭。"}