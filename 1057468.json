{"id":"1057468","title":"题远上人休老庵","dynasty":"宋","author":"刘弇","text":"上人丛林秀，襟期支许越。往从湖山游，发轫无留辙。转身浮云空，归兴飞鸟豁。故乡得青海，下瞰鲸灿窟。结庐才蜗牛，胜践喧卑脱。丛残剪荆棘，泪敝栖楣埒。兰苕纷被径，关锁昼不掣。由来大慷生，卓锡果清绝。菅茅席三径，虚榻扫凉月。不持一钱居，未省香火歇。鹤骨老亦轻，田衣故仍洁。高舂一饭过，野荈供嚼齧。笑作疮剜肉，荐语畏饶舌。阳冈藷蔗稠，乳窦春泉冽。行当揽俗驾，滞念论一吷。"}