{"id":"1106305","title":"送沈侍郎二首","dynasty":"宋","author":"王阮","text":"献纳论思玉笋班，间因忠谠忤龙颜。一朝锦水连江水，万里何山与卞山。道大可能忘济世，名高那得镇投闲。天教一似苏门下，先到筠阳却诏还。重入脩门已有期，趣装聊此著征衣。帝思宣室名儒对，人喜玄都旧客归。高节不难全晚岁，亨途未必尽危机。愿公且为苍生起，莫向苕溪恋翠微。"}