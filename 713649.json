{"id":"713649","title":"登轩辕台作","dynasty":"明末清初","author":"屈大均","text":"边风起蓟门，黄云高嵯峨。予登轩辕台，四望发悲歌。哀哉帝王都，城阙如丹霞。朝阳开露掌，阊阖摇金波。碣石悬天柱，桑乾接银河。真人兹建极，亿载讵云多。谁令羽林儿，一旦倒长戈。逼遥关塞路，朝暮驱橐驼。橐驼安所负，美人如桃花。凄凄当落日，莽莽扬风沙。龙髯攀莫及，玉女舞婆娑。天庭方晏乐，宁知予咨嗟。"}