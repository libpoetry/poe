{"id":"701379","title":"秋日写怀","dynasty":"明","author":"黄廷用","text":"百岁浮生真梦鹿，三秋转盻似流乌。往来宇宙成今古，翕散形神滞有无。客思登楼云共远，乡心对酒月同孤。尘缁京洛缘何事，杞菊烟霞是□吾。高秋爽气满乾坤，独为閒情绕梦魂。涉世已深愁自至，逢人漫语听应烦。市朝久识无交道，家室徒知有圣恩。未报涓埃惭素食，银河月色半朱门。"}