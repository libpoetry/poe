{"id":"210035","title":"绮罗香·雁宇苍寒","dynasty":"宋代","author":"陈允平","text":"雁宇苍寒，蛩疏翠冷，又是凄凉时候。小揭珠帘，夜润唾花罗皱。饶晓鹭、独立衰荷，溯归燕、尚栖残柳。想黄花，羞涩东篱，断无新句到重九。孤檠清梦易觉，肠断唐宫旧曲，声迷官漏。滴入愁心，秋似玉楼人瘦。烟槛外、催落梧桐，带西风、乱捎鸳甃。记画檐，灯影沈沈，共裁春夜韭。"}