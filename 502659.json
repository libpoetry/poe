{"id":"502659","title":"送鍊师张铭新归上清","dynasty":"明","author":"王恭","text":"羽人重周游，踪迹半天下。渡海窥蓬壶，寻云历嵩华。朝登徂徕顶，夕眺琅琊台。盘桓三珠树，酝藉九霞杯。长生大道应无外，婴儿姹女遥相待。金鹅结蕊养神丹，玄牝垂根长脐带。学道何妨暂出山，收琴卖药到人间。五侯七贵希相问，抱得瑶笙鹤上还。还山宴坐璚林久，龙虎峰南一回首。秋风入洞雁蹄霜，忽忆乡山菊花酒。归来宛是辽城鹤，满面犹酣太玄酪。仙歌未了泪纵横，残日潇潇陇树声。谁知云水烟霞性，也动松楸霜露情。寒冬别我无诸郭，遥指仙都在寥廓。横天鹤影佩声微，惟见千山雪花落。"}