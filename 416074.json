{"id":"416074","title":"大塘口","dynasty":"近现代","author":"魏幼禽","text":"青山万叠争相走，别开一支形赳赳。如骥狂奔赴饮时，忙忙直到大塘口。到来此地截然断，峭壁摩天无尺算。疑是神工鬼斧来，将山直劈分其半。山亦厜㕒作险势，上如欲倒下虚位。横亘赭堵千万方，仰视其顶冠欲坠。风摧雨剥形落落，下开仄径傍山脚。行人欲前尚趑趄，自古岩墙当骇愕。何况此山千百丈，陡立俯临河莽莽。有山即有水蜿蜒，譬人经络血流荡。我闻此水更奇特，两岸相距广千尺。谁知浩瀚无商舟，前行十里入山穴。贪看奇境不觉暮，怪鸟鸣烟生恐怖。黔中山水如此奇，恨我游行难久住。岂忍割爱一置之，我欲急觅能画沧洲人姓顾。"}