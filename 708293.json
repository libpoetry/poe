{"id":"708293","title":"贺新郎 其二 贺荔裳纳姬举子","dynasty":"明末清初","author":"尤侗","text":"宋玉高唐赋。更相逢、洛川绣枕，袁家新妇。碧杜红兰香不已，间以明珠翠羽。正解佩、吴宫春暮。蝶粉蜂黄都褪了，看雕梁、燕燕交交乳。衣带缓，低眉妩。梦中神女亲携付。宁馨儿、天上石麟，人间绣虎。才听啼声知大物，豪气略如其父。请脱帽、为公狂舞。玉果金钱汤饼会，愧无功、厚赉吾能与。只愁写，弄璋句。"}