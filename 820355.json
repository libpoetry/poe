{"id":"820355","title":"六丑  己酉春感","dynasty":"清末近现代初","author":"杨圻","text":"总年年寒食，怎便是今年恨切。一声两声，无情是锦鴂，梦里啼彻。西北长安远，有时回首，但沧波空阔。残阳还向离宫没，水冷昆明，石鲸愁绝。如今辜负芳节，空花陂柳浪，遥恨天末。繁华都歇，有青娥细说。红杏还依旧，谁省识，夜来暗里花发。看枝枝弄影，五更风刮。明明是玉阶残月，终不似湖上春寒舞罢，捲帘红雪。芳菲事，都付摧折。怕断红流向人间去，更成呜咽。"}