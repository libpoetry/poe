{"id":"472306","title":"泰州诗","dynasty":"明","author":"吴孺子","text":"小时不识数，两手道十五。醉来学骑马，堕马亦不苦。日暮狂歌草泽中，月出东墙那怕虎。一年两年复两年，短发萧萧鬓可数。千重饥寒傍泰州，日出日没坐一楼。风帘不动杏花雨，冒雨冲花问客舟。舟泊平沙天喜晴，谁家楼上踏歌声。探囊沽酒不尽醉，醉死溪山鬼亦清。"}