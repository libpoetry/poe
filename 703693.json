{"id":"703693","title":"秋思二首","dynasty":"明","author":"释函是","text":"高松白鹤辞巢去，腐草青萤入梦来。秋色不曾为客改，寒砧一自向谁哀。东山月出临无地，南越猿啼旧有台。回首石楼残茗在，岂须沉醉菊花杯。山临海岸烟波近，不到霜深寒已知。燕畏高秋辞社早，雁疑残渚向南迟。风吹白草终何处，日丽黄花曾几时。岂爱披云作长啸，石门风树正相思。"}