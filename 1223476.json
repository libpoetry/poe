{"id":"1223476","title":"郊居许敬臣廉使见过","dynasty":"元","author":"张养浩","text":"野处欲忘世，况乃平昔友。寥寥数亩园，甘此养衰朽。兹晨君见过，童稚骇而走。牙纛明郊原，骑从隘岩薮。辉光生泉石，意气排户牖。握手论夙心，相看各白首。亹亹及经术，眷眷接杯酒。嘉我高尚怀，一卧七年久。自言微亲老，亦欲谢纷纠。从仕非不佳，其奈多掣肘。所以明哲人，往往去之陡。此言公近谀，彼节余何有？本期野老俱，孰敢达者偶。渺渺烟林合，浩浩风隧吼。涓涓水穿竹，忽忽日低柳。出门俱黯然，人影乱田亩。"}