{"id":"416789","title":"多丽  瘗诗","dynasty":"近现代","author":"汪石青","text":"倚清秋，青山黄叶悠悠。检将来零编剩稿，送归净土藏收。记当年、晓风残月，东西走、敝尽羊裘。野水鸥盟，寒云鹤梦，绝佳诗料咏清幽。只无奈、牢骚哀怨，容易到心头。空赢得、郊寒岛瘦，壮志都休。酹香醪，深深再拜，祝卿魂魄无忧。贮奚囊，花笺百幅；矗孤冢，石碣长留。可待追思，更谁凭吊，更谁剔藓认荒丘。但满地斜阳衰草，虫语诉啾啾。徘徊处，从今添得，一段新愁。"}