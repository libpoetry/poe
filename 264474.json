{"id":"264474","title":"熹平石经残石歌为文舟虚作","dynasty":"现代","author":"王易","text":"臣斯轘裂祖龙死，六艺不废江与河。茂陵刘郎右儒术，百家爝火徒殊科。东周逢掖三万士，治隆俗美菁者莪。石渠天禄庋藏密，勒石虎观瞻嵯峨。古今元恶在兵革，大宝历世寻镌磨。义疏章句递充栋，帝虎千载谁正口。文侯嗜古今六一，物聚所好归网罗。得其一角自墟莽，剔藓刮垢勤摩挲。审文大易经及传，计字半千存最多。熹平铭表累十百，逊此希世同璆珂。文侯櫜鞬行万里，盾鼻磨墨还口歌。汲古抱残思述作，文敝道丧君则那。烽烟薄海鸣金戈，抚此一喟双滂沱。"}