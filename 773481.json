{"id":"773481","title":"扬州纪游","dynasty":"清","author":"洪繻","text":"扬州风景名古今，我渡大江随处寻。二十四桥无可问，虹桥烟月尚沉沉。剪风横渡大江水，又渡瓜洲四十里。侧看文峰宝塔湾，兼行淮浦伊娄市。乘舟直向广陵城，胜概淮东居上程。蘼芜城北隋堤草，冷落城中玉观琼。隋炀已渺雷塘路，史公尚见梅花墓。小金山傍瘦西湖，湖心寺对湖边渡。蜀冈蜀井邵伯阡，风流尚在欧苏先。三分明月二分柳，第一平山第五泉。我行已过竹西远，我来无复珠帘捲。青楼早绝扬州梦，迷楼不见隋家苑。淮南江北接邗沟，城东一水入真州。夫差阿◆豪华歇，祇有杨花逐水流。离宫别馆居何许，邗江亦失芙蓉渚。萤火已非古昔光，鸡声漫说陈隋语。"}