{"id":"752743","title":"秦岭","dynasty":"清","author":"谭嗣同","text":"秦山奔放竞东走，大气莽莽青嵯峨。至此一束截然止，狂澜欲倒回其波。百二奇险一岭扼，如马注坂勒于坡。蓝水在右丹水左，中分星野凌天河。唐昌黎伯伯曰愈，雪中偃蹇曾经过。于今破庙兀千载，岁时尊俎祠岩阿。关中之游已四度，往来登此常悲歌。仰公遗像慕厥德，谓钝可厉顽可磨。由汉迄唐道谁寄，董生与公馀无他。公之文章若云汉，昭回天地光羲娥。文生于道道乃本，后有作者皆枝柯。惟文惟道日趋下，赖公崛起蠲沈疴。我昔刻厉蹑前躅，百追不及理则何。才疏力薄固应尔，就令有得必坎坷。观公所造岂不善，犹然举世相讥诃。是知白璧不可为，使我奇气难英多。便欲从军弃文事，请缨转战肠堪拖。誓向沙场为鬼雄，庶展怀抱无蹉跎。生平渴慕矍铄翁，马革一语心渐摩。非曰发肤有弗爱，涓埃求补邦之讹。班超素恶文墨吏，良以无益徒烦苛。谨再拜公与公别，束卷不复事吟哦。短衣长剑入秦去，乱峰汹涌森如戈。"}