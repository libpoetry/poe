{"id":"1035104","title":"梁运判生日","dynasty":"宋","author":"魏了翁","text":"有歌不必歌吴趋，有舞不用陈巴渝。试听天下紫云曲，著意自与人间殊。益州刺史梁大夫，高冠长佩鸣清都。秋原方集迎车雉，春风欲送升平乌。却思忠献海棠处，少日曾此扶亲舆。问天乞英簜，叶气为先驱。有酒皆郎清，有书皆父腴。人逢善旦称吉祝，六引三调何虚邪。勿言商声苦太劲，为国纲纪正要渠。厥今事势将何如，邻家盗起翁无襦。乘风纵燎未渠已，我薪未徙屋未涂。天之生贤端有意，平治况是公规摹。尽将吉德为寿本，扶桑自昔无荣枯。"}