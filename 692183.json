{"id":"692183","title":"送户部徐主事谢官归丰城","dynasty":"明","author":"来复","text":"自惭干禄与时疏，晓纳牙牌别玉除。朝鼓罢陈新奏牍，夜灯归校旧藏书。青桑五亩连云种，黄独千株带雨锄。藉是身闲天所放，不愁囊涩俸无储。孺子湖头水涨沙，兵馀南望阻归槎。豪华自昔应多士，文献于今尚几家。铁井蛟涎腥夜雨，剑池龙气湿朝霞。烦君为问樟阴寺，谁布黄金扫土花？"}