{"id":"948945","title":"寄题高仲一殿撰识山堂长韵","dynasty":"宋","author":"周必大","text":"买山老山间，乃识山之容。爱山无古今，此论谁非同。仇仙来匡庐，一转语独工。不识山面目，只缘在山中。譬之尘漠漠，又如水溶溶。人鱼居其间，孰识碍与通。我昔少年日，自携七尺筇。盘旋山南北，憩息林西东。朝看山之横，暮看山之纵。贪多眼为乏，陟险足已慵。拱揖且不暇，赏识良自蒙。方悟白司马，草堂对穹隆。彼既若献状，此亦如发蒙。秀甲天下山，至言出心胸。今君欲继之，筑堂会奇峰。何尝远城市，而能日迎逢。山形不动体，山色含真空。风云有蓄泄，气象无终穷。雨馀四面翠，日丽千仞红。氤氲香炉烟，挺拔双剑锋。最爱五老人，崚嶒美所钟。可望不可即，有意容相从。罗列皆儿孙，几席次第供。山虽跨两邦，兹焉实长雄。不为堂上客，讵信山有宗。寄语游山者，毋徒走憧憧。"}