{"id":"773075","title":"寿友华甲有引","dynasty":"清","author":"罗秀惠","text":"今日予降辰，适接徵诗启。君年六十我有七，自笑还破涕。我后愚若柴，君境甘茹荠。德祖羡佳儿，百子未足抵。良药活人群，济世洒醐醍。歌咏起家声，慈祥成恺悌。升庭茁芷兰，艺植有根柢。种菊压众芳，如培佳子弟。一秋花事忙，三径绿如洗。观赏怡嘉宾，红紫灿客邸。朱履踵门繁，白衣送酒徯。晦明类巡檐，风雨护雕棨。复有嗜古心，鼎彝广罗稽。色泽摩骨董，茗具香舌底。刀镜古代秦，金石云端陛。兴会寄丹青，秘宝师倪米。百甓运书斋，九畹描沅澧。笔气净冰壶，香雾生兰泚。扶轮振风骚，画船宜棹欐。虚荣不萦怀，垒块夷如坻。蛮触笑纷争，触安差相牴。吾老鬓毛摧，比来皮肤癠。冷眼视繁华，浊尘仍易眯。浮白酌斗酣，雌黄任巧诋。蝉噤蛰寒虫，鸲鹆弗踰济。搜索及枯肠，技痒空拊髀。首抛敲门砖，尚欠跻堂礼。微应固不拘，我诗乃无体。额祇临风加，笔非垂露泥。祝甲赖群公，邮庚更远递。貂续集狐貉，鱼素剖鲂鳢。湖海涌新潮，滥觞泛瀰瀰。天风许刺船，海水容测蠡。苹鹿调同赓，笙簧逾酒醴。"}