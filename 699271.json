{"id":"699271","title":"登桐川郡楼","dynasty":"明","author":"袁华","text":"桐川郡楼一登览，好风东来吹酒醒。数里已分吴楚地，百年如寄短长亭。凤凰远举梧桐老，燕雀生成桑柘青。虚名得失何足论，更尽沙头双玉瓶。酒酣倚阑西日暮，青山当户如高人。银杏树阴不受暑，蔷薇花开犹是春。目送云霄瞻羽翮，手扪河汉近星辰。莫欺老子才情减，还据胡床岸角巾。"}