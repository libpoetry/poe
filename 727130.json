{"id":"727130","title":"游仙诗五首","dynasty":"南北朝","author":"王融","text":"桃李不奢年，桑榆多暮节。常恐秋蓬根，连翩因风雪。习道遍槐岻，追仙度瑶碣。绿帙启真词，丹经流妙说。长河且已萦，曾山方可砺。献岁和风起，日出东南隅。凤旌乱烟道，龙驾溢云区。结赏自员峤，移燕乃方壶。金卮浮水翠，玉斝挹泉珠。徒用霜露改，终然天地俱。命驾瑶池隈，过息蠃女台。长袖何靡靡，箫管清且哀。璧门凉月举，珠殿秋风回。青鸟骛高羽，王母停玉杯。举手暂为别，千年将复来。湘元有兰芷，汨吾欲南征。遗佩出长浦，举袂望增城。朱霞拂绮树，白云照金楹。五芝多秀色，作桂常冬荣。弭节且夷与，参差闻凤笙。命驾随所即，烛龙导轻镳。沙泽振寒草，弱水驾冰潮。远翔驰声响，流雪自飘飖。忽与若士遇，长举入云霄。罗绎徒有睨，蟭螟已寥寥。"}