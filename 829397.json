{"id":"829397","title":"夜坐二首","dynasty":"清末近现代初","author":"陈曾寿","text":"雪闭巉岩石屋深，荒山岁月益骎骎。枉旋蚁磨人间世，难淬龙场死后心。泄雾飞云轻变灭，寒莎衰笛共销沉。易堂一去焦团老，愁绝昆山老鹤吟。此身何分万峰藏，饱饭藜羹傲子桑。眼净烟霏山寂定，心降泉滴夜清凉。果堪空谷了身世，愿就非人为道场。落月寒躔低欲尽，海天回首恨茫茫。"}