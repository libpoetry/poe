{"id":"1125694","title":"和史守八月十四日月二首","dynasty":"宋","author":"郭印","text":"月蘸澄江上下天，波光桂魄两依然。喜延嘉客楼同倚，贪吸清辉席屡前。万里无云秋更阔，千门不夜晓相连。嫦娥且驻来宵驾，玉宇年年不列仙。半秋云物扫遥天，对月凭栏一怃然。明夜半规应尽满，此时清赏更无前。琼楼颇觉三山近，玉斧谁将七宝连。我欲乘风霄汉上，坐令凡骨变真仙。"}