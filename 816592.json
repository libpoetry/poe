{"id":"816592","title":"庚子落叶词同李亦元王聘三作","dynasty":"清","author":"曾广钧","text":"甄官一夕沦秦玺，疏勒千年出汉泉。凤尾檀槽陪玉椀，龙香璎珞殉金钿。文鸾去日红为泪，轻燕仙时紫化烟。十月帝城飞木叶，更于何处听哀蝉。赤阑迥合翠沦漪，帝子精诚化鸟归。重璧招魂伤穆满，渐台持节召贞妃。清明寒食年年忆，城郭人民事事非。湘瑟流哀弹别鹤，寒鱼衰雁尽惊飞。银床玉露冷金铺，碧化长虹转鹿卢。姑恶声声啼苦竹，子归夜夜叫苍梧。破家叵耐云昭训，殉国争怜李宝符。料得佩环归月下，满身星斗泣红蕖。朱雀鸟衣巷战场，白龙鱼服出边墙。鸥波亭外风光惨，鱼藻宫中岁月长。水殿可怜珠宛转，冰绡赢得玉凄凉。君王莫问三生事，满驿梨花绕佛堂。王母传筹拥挂旗，閤门宣谢肯教迟。汉家法度天难问，敌国文明佛不知。十宅少人簪白奈，六宫同夜策青骊。玉娘湖上黏天草，只托微波杀卷施。天文正策王良马，地络先摧蜀后蛇。太液自来涵圣泽，水仙从古是名家。蕙兰悼影伤琼树，河汉回心湿绛纱。狄女也怜人薄命，绕栏争挂像生花。小海停歌山罢舞，芙蓉猎猎鲤鱼风。璇台战鼓惊朱鹭，瑶席新香割绿熊。魂魄黯依秦凤辇，圣明终属晋鲛宫。景阳楼下胭脂水，神岳秋毫事不同。帘外晓风吹碧桃，未央前殿咽秦箫。石华广袖谁曾揽，沈水奇香定未烧。荷露有情抛粉泪，菱波无赖学纤腰。云袍枉绣留仙褶，白石清泉任寂寥。姊弟双飞待望仙，凤帏元自赐恩偏。赏花夕夕陪铜辇，斗草朝朝费玉钱。秦苑绿芜催夕照，梁园春雪忆华年。身名只合埋青史，何水何山认墓田。袅袅灵风起绿萍，幽燐明灭掩春星。白杨径断闻山鸟，红藕行疏度冷萤。山驿梦魂悲羽檄，水亭愁思接丹青。鸾舆纵返填桥鹊，咫尺黄姑隔画屏。鹤市山花蔓镜台，鱼灯汞海落妆梅。三泉纵锢悲宁塞，五胜空埋恨未灰。福海生平愁似墨，泰陵回望绣成堆。如何齐女门前冢，唯有寒鸦啄冷苔。横汾天子家何在，姑射仙人雪未消。恨海万重应化石，柔乡三尺不通潮。青羊颔底怜朱褋，白马涛头吊翠翘。八节四时佳丽夕，倩魂休上绣漪桥。"}