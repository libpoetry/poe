{"id":"542913","title":"拟大明铙歌曲十八首 其十四 升面缚","dynasty":"明","author":"胡应麟","text":"升面缚，出成都。母子哑哑啼路途。父旻玉珍一目枯。贪饕乱亡起雄图。不久身殉留遗孤。大明区寓至化敷。屡使遣谕如追逋。犷兵悍将骄相扶。骄相扶，守瞿塘。帝命颍国公东瓯王。伐山通道开战场。直捣阶文溃腹心，腹心溃，肝胆亡。母子舆榇大道旁。升也肉袒仍牵羊。侯以归义戒杀降。高皇帝德洪虞唐。唐高宋武如豺狼。"}