{"id":"584926","title":"觳觫行","dynasty":"明","author":"苏仲","text":"觳觫更觳觫，牛可杀兮人可戮。两虎斗兮伤血肉，羊不缚兮犬不束。蛟磨牙兮蛇吐毒，兴云捲雾两翻覆。各逞凶兮山鬼哭，嗟哉何如兮我心曲。我欲为龙点目，人皆为蛇添足。狐助虐兮豺助酷，呼朋引类兮相连属。势成吞象兮象局促，我谓象兮且潜伏。呜呼，白日青天兮照我腹，地可叩兮天可告，水回流兮山转轴。"}