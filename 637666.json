{"id":"637666","title":"赠工部侍郎博罗静庵李公哀挽二十八韵","dynasty":"明","author":"祁顺","text":"卓荦生清世，脩藏结静庵。才猷深抱负，经籍恣穷探。枫陛除书早，芹宫丈席函。蛮荒初振铎，巴蜀更留骖。道在名逾重，官贫分亦甘。群材备榱桷，高栋属楩楠。胄监新膺选，师模旧所堪。英贤归乐育，冠佩列朝参。学海渊源迥，心田庆泽覃。功名传令子，家国羡奇男。紫拾真如芥，青成本自蓝。郤林丹桂一，王氏绿槐三。封典荣增秩，投闲便解簪。几年京阙北，万里粤江南。风月清何限，林泉乐且堪。游山双木屐，采圃一筠篮。老去浑无累，吟多不谓贪。病容丹索寞，衰鬓雪䰐鬖。一梦游仙岛，孤坟傍碧岚。囊琴馀古调，匣剑隐寒镡。耆旧清风在，宁馨好爵儋。诰文天语重，宰木宠光含。家世多馀庆，乡邦擅美谈。发潜嗟我拙，挥翰不胜惭。"}