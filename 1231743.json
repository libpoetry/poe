{"id":"1231743","title":"觅菊","dynasty":"元","author":"吕诚","text":"秋潮横挟风雨颠，洲上空闻有菊田。香色于人既无有，物情在我敢求全。颇怜尘世光阴迅，似觉人间雨露偏。白发满头难讳老，苍颜对客强为妍。岂惟酒向邻家得，自是杯从旧日传。陶宰不妨多种秫，杜陵且莫叹无钱。青天雁影西风外，红树秋声落照边。见说南庄饶物色，少分清艳到樽前。"}