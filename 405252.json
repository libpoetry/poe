{"id":"405252","title":"浣溪沙 六连岛","dynasty":"近现代末当代初","author":"金启孮","text":"翠嶂迎人暗不明。梦魂忽觉一身轻。细风斜雨客边情。暮色乍添残照外，晚云忽傍远山横。就中无以慰今生。渔市风吹大鼓声。黄昏萧寺鉴微诚。廿年往事太懵腾。清水一瓢堪净我，梵香三炷达神明。不知何以慰今生。央及东风且莫狂。暂容双燕宿雕梁。一春能几好韶光。细雨打窗灯影背，红烛烧残暗神伤。人生何事太凄凉。古刹唐门壁四围。黄昏檐际蝠飞飞。夕风吹彻殿铃微。欲访阿七何处是，乱碑斜矗径都迷。人生无事不唏吁。绿芜丛中细路分。似曾相识鹿依人。朝参礼罢篆香薰。古木蔽天疑绝峪，新芳盈目类繁频。不成欢乐转逡巡。释道真宗说日莲。半山风雨晚秋天。夕阳钹鼓费留连。灵骨岂能知休咎，樱苞翻似道无边。顶香击掌意绵绵。"}