{"id":"247746","title":"渡江云·衡州秋夕寄怀","dynasty":"现代","author":"朱庸斋","text":"江枫渔火夜，暗潮搁恨，分梦向谁边。骤惊身是客，更为西风，寸绪坠樽前。抛残望眼，认一发、何处山川。空听得、透帘津鼓，终夕破愁眠。情牵。初捐团扇，待老垂杨，省秋容偷展。休更将、旧欢馀泪，轻委霜天。如今照鬓湘波绿，料鱼龙、不碍归船。乡讯好，行程莫负啼鹃。"}