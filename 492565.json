{"id":"492565","title":"过河间府遇高阳刘思道乃吾乡先生元友严公之高弟自云旧藏公遗文若山水记等作类多遭乱散佚不存而山水记存者又以远而不得见慨念今夕为之惘然明日赋此为别","dynasty":"明","author":"刘崧","text":"高阳白发老刘郎，旧是先生弟子行。文字尚传山水记，佩衿犹袭蕙兰芳。玉河坟古山藏雾，瀛海楼高月照霜。不尽殊方怀古意，因君惆怅忆江乡。"}