{"id":"1200698","title":"拟赋荆轲馆","dynasty":"元","author":"胡天游","text":"咸阳宫中头白乌，燕丹掩面声呱呱。函关得免岂天意，祸福倚伏如摴蒱。含羞忍耻丈夫事，一朝之忿非良图。黄金未肯求郭隗，白刃顾乃希专诸。尔轲见之真不恨，樊也投首尤无辜。悲歌易水竖毛发，胸次似欲无西都。男儿临事贵敏速，胡乃把袖终踟蹰。鸿毛性命效一掷，造物不肯成枭卢。悲哉秦人信狼虎，事势固与齐桓殊。赤刀应有或侥倖，矧可生致编其须。武阳乳臭不足俱，旁观骇汗一计无。长虹万丈空贯日，恨血竟自洒他裾。全燕席卷果谁过，古今罪状何纷如。子云弄笔不少借，嗟子要亦非庸夫。悲风萧萧寒日孤，空山废馆荒平芜。雄姿劲气不可见，仰天椎缶呼呜呜。"}