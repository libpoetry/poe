{"id":"748456","title":"钱武肃王像为王裔孙若浩题","dynasty":"清","author":"冯桂芬","text":"唐宋之间五十祀，六姓一十四天子。一镇东南屹然峙，乃与五代相终始。夹马营，真人生。华山隐者堕驴笑，天下从今始太平。翩然卷甲输归诚，铁券金瓯垂令名。天意亡唐不可挽，固知神器难力征。又况东南地势难与西北争，后来南渡嗟何成。谋国岂合学孤注，竖儒乃议勤王兵。君王智略济神武，与民休息成乐土。莽莽中原纷弈棋，烽火漫天震鼙鼓。六桥风月圣湖烟，百万生灵独安堵。怜才一事更可人，足使孤寒皆气吐。司勋毷氉一青衫，文绮蒲轮来幕府。钱塘祠宇肃清高，灵气英风照千古。时清将种更儒巾，子孙世列清华谱。兰芽瑜珥何联翩，灵运诗篇先述祖。即今遗像俨须眉，纸上飒爽来英姿。锦裘骏马好结束，想见江东转战时。"}