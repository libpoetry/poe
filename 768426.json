{"id":"768426","title":"天香 为丘慎清题兰花小册","dynasty":"清","author":"李良年","text":"空谷无媒，众芳犹伍，横琴一曲曾写。梅子黄时，他年长记，摒挡翠瓷红架。数茎冰雪，天付与、送春销夏。叹息管夫人后，更谁点染无价。今朝画图重把。展生绡、乍疑香惹。携向风前欲动，月中低亚。一自沅湘倚枻，恁多负芳丛小窗下。无限秋怀，为君题画。"}