{"id":"318698","title":"齐天乐·双十节感赋","dynasty":"现代","author":"顾宪融","text":"南云朔雁都疑梦，关河未随秋老。蜃市嬉灯，鳌山走马，赢得欢游多少。重阳尚早。奈几度销凝，洛尘盈帽。指点楼东，冷枫叶叶倩谁扫。庚郎暗萦愁抱。中原回望眼，一发青杳。冈上花黄，陇头月白，解说长眠也好。生涯草草。怕明岁依然，砌蛩能料。收拾雄心，酒罍和泪倒。"}