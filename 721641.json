{"id":"721641","title":"偶忆北边旧游有作","dynasty":"明末清初","author":"屈大均","text":"往日边头猎，飞扬共细君。名鹰奋金距，骏马驰浮云。白草春犹见，黄河冻不闻。无心尽狐免，留箭立奇勋。呕夷河畔宿，雨雪妓围寒。绝塞襟玄岳，长城跨纥干。行吹芦叶管，卧拥橐驼鞍。意气归儿女，宵深酒未阑。酹酒鸦儿墓，英雄今已非。人间消汗血，世乱失戎衣。战气横云朔，边愁满夕晖。向来雄割据，精爽去何归。麋酒寒难醉，驼鞍暖易眠。呼鹰来口外，贩马向关前。草带霜花白，冰合日色妍。流萤当昼出，惨澹战场边。春游怀柘弹，夜怨拂檀槽。远嫁悲黄鹄，单栖笑伯劳。边霜沾袜湿，海月入楼高。一旦成黄土，馀香在楚骚。"}