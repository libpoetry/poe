{"id":"492159","title":"八月三日晚圣驾夕月清凉山上陪祀礼成喜赋","dynasty":"明","author":"刘崧","text":"丹禁天光切，重城夕景饶。太常陈祀秩，御史肃官僚。自北移天仗，从西望斗杓。神麾齐秉翿，仙路俨扬镳。风磴传宣近，云林驻跸遥。方垓开地埒，圆帐翼山椒。初月澄娟媚，青天湛泬寥。光浮金魄应，影动玉娥飘。彩旆排飞虎，峨冠映珥貂。异香初焫鼎，雅奏已鸣韶。献奠罗尊斝，周旋协琫瑶。礼徵周典序，文轶汉仪迢。虎踞严更柝，龙骧引夕轺。望舒呈朗素，玉烛度丰调。"}