{"id":"243214","title":"二郎神·浪花皱石","dynasty":"宋代","author":"周弼","text":"浪花皱石，毡叶月、欲移还定。想白伫烘晴，黄蕉摊雨，人整斜巾照领。翦断鲛绡何人续，黯梦想、秋江风冷。空露渍藻铺，云根苔甃，指痕环影。重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚苹汀荇。春醉醒，暮雨朝云何处，柳蹊花迳。"}