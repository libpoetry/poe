{"id":"581313","title":"方竹","dynasty":"明","author":"张诩","text":"竹品类寔繁，方竹惟诡异。五十有馀种，戴凯之所志。根将蟠轮方，节以束针比。作舟未为钜，胜箭未为细。何如粤山中，方竹拂云起。四棱一直上，偏颇了不滞。廉隅色难犯，正直心绝忌。思昔我高皇，武楼晚登憩。咨询治道馀，方竹启玉齿。顾问臣詹同，偶获献上位。御手为摩挲，亲洒宸翰记。云汉烂昭回，天葩构甚缔。遂令植竹微，居然成伟器。裁为七尺筇，灵寿未足拟。高皇弃群臣，记藏天府秘。四海罔攸传，空馀词臣识。物遇亦有时，端为方竹喟。"}