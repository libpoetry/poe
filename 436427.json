{"id":"436427","title":"舍利塔","dynasty":"金末元初","author":"王庭筠","text":"苍山亭亭如覆盎，佛塔东西屹相向。林头朝日射重檐，黄金丹砂晔生光。中华此塔第十五，图记所传知不妄。智惠薰成舍利罗，夜半奇芒时一放。想见当时阿育王，麾叱神工鞭鬼匠。云车瘴海挽炎沙，沙底黄肠三万丈。石排方面蔑石段，铁锢瘦中腰鼓样。功夫精密业长久，位置尊严气高张。地皮浮水肤寸许，旱溢与之俱下上。崧山归山夏秋雨，雨潦从衡岁相荡。天龙围护夜叉守，终劫不敢生波浪。塔前树秀老不死，树下水流多益壮。再拜初尝一勺甘，洗我三生烦恼障。"}