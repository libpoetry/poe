{"id":"548754","title":"送徐肖及请告南还","dynasty":"明","author":"余继登","text":"去年我别君，河桥樽酒醉斜曛。今年君别我，古道双旌纷婀娜。欢会何少别离多，把袂相看泪交堕。君厌承明庐，翻然赋閒居。归云一万片，片片随君车。白云亲舍知不远，游子天涯今始返。十年曳裾亦已迟，一旦抽簪未为晚。与君交结与君亲，仲氏吹篪伯氏埙。羊质笑我终难达，龙性知君不易驯。长安华毂者谁子，尽教繁盛常如此。岂无肝胆向人倾，世路悠悠几知己。君嗤腐鼠腥，高步入青冥。顿觉客游恶，能使客心醒。亦知富贵等朝露，可柰兄弟如晨星。世间万事无不了，白日红颜空自老，君辞荣禄何其早。茎露调来丼旨清，■鞋踏破云林晓。送君行，为君道，君归预把山石扫。有日寻君易水滨，十日平原共倾倒。"}