{"id":"1072505","title":"次韵张子春赋瑶林春色","dynasty":"宋","author":"王庭圭","text":"花间酌酒邀明月，月照金樽佳兴发。鲸吞雾捲百川空，醉挽酴醾落香雪。便将垒曲筑糟邱，酴醾压膏麦为糵。酿成忽见张公子，公子家居近丹阙。为余乘兴誇洛阳，笑指沙头卧双榼。洛阳视此真草野，敢辱新诗借牙颊。瑶林名字出风尘，未遇知音那敢说。况能大读离骚句，痛饮虽多不为餮。未识王家碧玉香，彷佛东坡真一诀。诛茅本结方外人，岂用礼法相分别。预拂瑶林一片石，与君醉过清明节。穷亦不足悲，达亦不足悦。酒阑拔剑露肝胆，正恐不免论功业。"}