{"id":"1114268","title":"宝学连公挽诗","dynasty":"宋","author":"李弥逊","text":"男儿死尔未应悲，可惜胸中尚有奇。绝域英声宜早岁，楚庭高议补明时。壮怀自感中流楫，旧爱今存岘首碑。天独不能遗此老，盖棺两鬓未全丝。弱冠论交老更坚，平生风义想前贤。银峰告政一千里，雁塔联名四十年。漫许赤心酬雨露，终成白发傲林泉。酸风送子寒山暮，鸣壑摇松亦泫然。"}