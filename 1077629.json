{"id":"1077629","title":"彭蠡","dynasty":"宋","author":"李纲","text":"神禹治水江为最，逦迤逶蛇钟作汇。泓澄不独阳鸟居，浩荡端使群川会。群川已会江不湍，朝宗到海东南安。烟收云敛望不尽，眼界始知天宇宽。世传扬澜并左蠡，无风白浪如山起。我今谪官此中行，何事恬然风浪止。阳侯也自可怜生，不学世人皆世情。好风已借一帆便，霁色更增双眼明。晚来画舸鸣六橹，超忽千山如脱兔。波心突兀见星宫，云际峥嵘望庐阜。世间此景良不多，洞庭三峡真么么。共浮大白期一醉，对此不饮当如何。"}