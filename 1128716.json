{"id":"1128716","title":"谢惠椒酱","dynasty":"宋","author":"谢枋得","text":"菫荼易地味不甘，姜桂到老性愈辣。人言申椒能变化，我见苾芬终不灭。古来郊庙荐德馨，此物气味通神明。开口一笑露眼睛，望君点化佛老成。孔子也食蔬菜羹，羹中无酱味不全。先生执酱馈高年，此味珍羞岂易传。瓶中有粟岂过望，谁令陶令分嘉饷。喜君不作无发人，免得东坡作擂酱。"}