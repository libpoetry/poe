{"id":"424161","title":"贺新凉·戊寅四月，夏瞿禅避兵瞿溪，主人为治舍而覆燕巢。瞿禅赋此调见示，感而和之","dynasty":"近现代","author":"刘景晨","text":"院落春时节。怪无端、书巢旋定。羽巢旋夺。终是多情呢喃燕，那诉香泥摧裂。但主客、丁宁将别。十载高栖双凤稳，蓦风风、雨雨还危绝。成毁事，付天决。层愁叠怨都休说。莽江南、乌衣晚照，六朝消歇。拍手楼台重金粉，一夕雷奔电掣。更万柳、西湖水咽。仓卒无依人间恨，待结邻、相守归来日。新尔垒，允逢吉。"}