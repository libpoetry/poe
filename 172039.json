{"id":"172039","title":"失题·热官恼狂士","dynasty":"宋代","author":"吴可","text":"热官恼狂士，冰山倚严冬。此计定不长，会作须臾空。先生踏金门，大节孝与忠。能事不挂口，处之如无功。高隐百僚上，妙有渊明风。东垣著岩岫，南荣著桧松。疏窗澹山影，云雾穿玲珑。澄流粲锦石，一练摇青红。笑携玉色醪，酌彼千石钟。良时饮文字，此兴与谁同。为君指佳处，不落捷径中。从来论丘壑，风味过庾公。"}