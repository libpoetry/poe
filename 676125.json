{"id":"676125","title":"明皇观舞图","dynasty":"明","author":"谢承举","text":"勤政楼前午朝罢，花萼楼头西日下。沉香亭畔梧已秋，凝碧池中莲尚夏。紫衣传宣诏九宫，宫中丽人脂粉红。锦鸳綵凤炫晴日，娇莺乳燕随春风。御厨捧敕陈华宴，错杂奇珍按时换。擎来粲粲赤金盘，奉出纤纤青玉案。分行判队众乐鸣，琵琶筚篥璚瑶筝。月支小?解汉唱，越江妮子能秦声。何须三击花奴鼓，六律皆依板为主。玉环指下节奏明，内中一人忙起舞。软鞋尖帽高丽装，团花缠身金缕裳。俏裁四幅裹腰窄，宽兜两袖拖肩长。大垂小垂轻复举，左挺右挺风旋起。蛱蝶争翻柳絮云，蜻蜓乱点桃花水。一纵再纵势欲前，东欹西欹态欲偏。香埃蹴步自掩冉，日光踏影相蹁跹。唐家三郎倚花坐，欢极诸姨尽称贺。渔阳鼙鼓动地来，歌舞花间忽惊破。"}