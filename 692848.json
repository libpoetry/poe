{"id":"692848","title":"七盘劳歌","dynasty":"明","author":"杨慎","text":"一盘溪谷低，仰首愁攀跻。蚕崖白云上，鸟道金天西。二盘行渐难，谷口野风寒。石磴愁旋马，行人各解鞍。三盘云雾堆，侧径转迂回。前旌正延伫，骏骑莫相催。四盘连翠微，峰日隐晴辉。石齿啮人足，树枝罥人衣。五盘势更高，俯见栖鸟巢。岩峦暂相倚，人马同时劳。六盘穷攀缘，真似上青天。下瞰巳峻绝，上望更巍然。七盘险栈平，眺望倚分明。西征通蜀道，北望指秦城。"}