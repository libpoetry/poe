{"id":"1114528","title":"偶成","dynasty":"宋","author":"李流谦","text":"早年种竹作渔竿，笠泽烟波梦未阑。已向尘根消缚脱，犹将文字校甘酸。风松自有閒宫徵，溪鹭初无俗肺肝。最爱少游平日语，堕鸢跕跕遣心寒。人生偶尔竟何须，点检閒身一事无。可笑战蜗犹曳甲，不妨梦蚁却分符。夜凉白月谁相过，酒尽清樽可更沽。作个生涯若个是，步兵不拟哭穷途。离家记得腊前时，吹尽飞花了不知。傍枕厌听连晓雨，援毫愁赋送春诗。百年直好平章看，万事仍须烂熟思。臣朔不堪当世用，唯应索米救朝饥。独行饱饭腹屡扪，欲出未出星纵横。梅花于人远近好，月色随我东西明。香来适与鼻观会，夜久忽遣毛骨惊。急须唤取陈夫子，欲与平章此段清。"}