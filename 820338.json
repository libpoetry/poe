{"id":"820338","title":"八声甘州  金陵","dynasty":"清末近现代初","author":"杨圻","text":"听何人吹笛向秋天，酒酣上高楼。见霜林落叶，危城残照，江水寒流。槛外千帆过尽，名利几时休。百战江山在，往事悠悠。此地何来王气，算古今亡国，几度樵讴。枉十年金鼓，猿鸟动清愁。数湘淮中兴人物，话兴亡一二尚生留。青山外，满溪风雨，一个归舟。"}