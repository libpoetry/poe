{"id":"1002006","title":"贺刘仓使生朝","dynasty":"宋","author":"曾丰","text":"眷此良月，开此良辰。水德奫奫，羽音盿盿。玉曜在戌，旁烛于寅。仁气收薰，天地氤氲。武夷鞠淳，甫生及申，将秉周钧。眷此良月，协此良序。水德漙漙，羽音诩诩。金曜在郑，对烛于鲁。儒风妆鼓，乾坤煦妪。武夷裒湑，生申及甫，且持汉斧。眷此良月，生此良臣。金矿玉璞，质气天贞。静以牧身，与吾德为仁。动以牧人，与吾民为春。彼蠢者民，视自吾身。彼穹者旻，听自吾民。不求自应，不召自臻。乃齿乃发，斯松斯椿。"}