{"id":"749097","title":"天泉歌","dynasty":"清","author":"徐灏","text":"晓行十里稀人踪，但闻泉响无西东。山巅宿云不肯住，随风散作青濛濛。俄顷风尽云亦定，苍崖飞出两白龙。奔人直下竞赴壑，昂首作势还腾空。岩前五色炫海日，涧底一曲垂长虹。仙人玉女在何许，惟有丫髻留双峰。白云洞口更幽绝，飞流断续分三重。其余蜿蜒各有熊，或倚怪石穿虬松。水帘一卷挂石室，瑶花琪树纷蒙茸。兹山夙昔擅名胜，迹所未到心难穷。何时结茅傍山麓，躬耕自作田舍翁。朅来手持碧玉杖，拄到绝顶青芙蓉。不知何处好山水，有此十丈玻璃风。鹤兮飞来吾与汝，平台之上云蓬蓬。"}