{"id":"440557","title":"读刘梦芙先生《啸云楼诗词》感赋百二十韵","dynasty":"当代","author":"汪茂荣","text":"粤闻啸云楼，崔嵬临无地。左拍天柱峰，右挹皖江水。巨木森万行，云蒸敷霞蔚。中有圣人徒，吐纳元龙气。汲古得修绠，槃槃才不易。刚柔日伐山，便便五经笥。余事作诗人，三昧恣游戏。吟咏从阖辟，宫商竞抗坠。道艺岂殊途，风骚会深意。沟通唐宋邮，疏凿诗词异。挥霍风云笔，投艰无不利。万物莫遁形，浚发天地秘。奇思与妙想，大句足经纬。摧刚为柔处，妙得味外味。方今孰抗手，与古堪并辔。多文信为富，恍入百宝肆。六丁不取将，霏屑间钩致。岂独走僵湜，并可泣精魅。尝鼎才一脔，餮饕每殊嗜。铁网珊瑚编，何日适寤寐？今夏草木长，失喜朵云贲。开卷尽珠玑，大美无不备。醍醐灌顶凉，讵止破午睡？轻按金石节，深味第一义。什袭珍藏之，摩挲殊感喟：煌煌吾中华，文明破蒙翳。岳峙渊渟久，博大莫思议。屈指五千年，东西俱衣被。诗虽为小道，并世亦顶礼。天人贯冥搜，造微入真际。诗人恒河沙，更仆难数记。遥溯洪荒初，世风斯无伪。野老歌帝力，击壤乐遐懿。卓荦三百篇，诗教敦行谊。方驾唯楚些，骚心感不匮。两京乐府歌，天籁滋吾愧。建安重三曹，风骨振叔季。迤逦至六代，纂组等技艺。陶谢真俊髦，覆帱均百世。巨浸汇三唐，鱼龙赏壮丽。李杜不世才，韩亦森可畏。王孟淡可茹，元白精美刺。他若温李伦，两部足鼓吹。宋人鄙牛后，尚意树别帜。苏黄腹笥丰，驱遣困万类。意到遂笔随，视唐殊睥睨。元明等自郐，纷纷徒辞费。松雪女郎材，遗山欠纯粹。七子迂可念，音节犹精锐。公安市井儿，鄙俗待浣胃。荆天棘地中，竟陵聊自慰。起衰曼殊朝，流派鳞栉比。轩轾任雌黄，要为有真诣。无乃集大成，盛极难为继。新会倡革命，九仞欠一篑。而我悲绩溪，白话工狐媚。引车卖浆语，不啻连城贵。褦襶意蠢蠢，摇唇助既济。遂使竺古者，而有负时累。骸骨敢迷恋，诗教日陵替。履霜知坚冰，弥天浩劫蔽。万倍甚秦火，秉钧发阴鸷。暴戾践文明，诗词实微细。华夏大文脉，不绝如缕缀。数典忘其祖，沐猴冠倒置。咄此革命功，真风从告逝。否极虽泰来，重光庸可冀？弥望尽黄茅，何啻新亭泪。亦有上庠师，国粹日讲肄。稗贩泰西辞，附会那忌讳？平仄间不辨，诐辞诚无谓。甚矣空腹辈，高心破拘泥。文理并不通，贤者或掩鼻。礼失求诸野，化外翻扬觯。得无华夏耻，振刷待天畀。惟吾啸云君，挺生蜩螗沸。青箱传家远，醴泉孕奇慧。名父蕉窗公，四部均津逮。亦玄亦史博，诗词尤拔萃。暮年卧床褥，琢此瑚琏器。开笔即唐音，高亮引鹤唳。生长山水窟，固与烟霞契。雄奇惊老苍，待鼓青云翅。翻遭磨蝎宫，道途伤濡滞。畎亩事耕凿，佔毕教童稚。夜雨十年灯，精进未降志。抱璞龙虎姿，光精谁能閟？终展冲天翮，大比屡折桂。俱惊透网鳞，三舍徒退避。岿然诸大老，青眼颇嘉惠。东鲁圣人门，入室称高第。陶甄骨格奇，一脉接洙泗。西川冰茧庵，文史融万汇。往复凭鱼雁，有扣无不遂。四海饶选堂，业备九能美。亦此赏神隽，法书情攸寄。觥觥梦苕翁，海内尊人瑞。著作等身高，盱衡觅法嗣。奉手姑苏城，大成许可企。斯文寄仔肩，讵负师勉励？力行近乎仁，任重洵弘毅。吾皖社科院，求贤亦拥彗。拔置九天上，政尔位其位。宏开研究域，著述堆盈几。薄海声名大，有以震凡耳。即尔读公诗，沉潜何能已。把卷想风仪，跂予望之矣。何期公雅望，谬赏到鄙俚。一言九鼎重，使我千日喜。宜城初觌面，厥惟庚辰岁。粹然君子儒，蔼蔼温而厉。扺掌一席话，铭记入骨髓。别后十年还，拂拭不一例。益深知遇感，鞭辟久入里。我今读公集，感慨有如此。国粹有公等，安能听坠毁。况闻中枢谋，歘已定宗旨。凡百炎黄胄，推毂助一臂。我愿望公尘，跛鳖追骐骥。会见扶轮效，风雅入正轨。"}