{"id":"684818","title":"用前韵吟寄所思末一章代为答","dynasty":"明","author":"王彦泓","text":"才说休悲泪已侵，暖言相慰恨还深。只消一刻含愁态，值得萧郎到死寻。此生不负会真楼，须占看花第一筹。只是眼前难暂割，也知非是薄情游。为感临歧嘱咐音，客中从此戒愁吟。离悰已是难支遣，更戒愁吟愈不禁。东游无路且南翔，掷下空舲击浅隍。曾共几宵秋水泛，一逢佳月一回肠。凭将书问答微之，瘦减容光自我支。衣上烛痕犹未浣，是侬踪迹是郎诗。凭将书尺答微之，愁至春深渐不支。长日卧多宵不寐，一回情到展君诗。"}