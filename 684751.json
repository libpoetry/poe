{"id":"684751","title":"可叹","dynasty":"明","author":"王彦泓","text":"捣麝成尘到底香，焚兰涅玉任披猖。传讹易惑人成虎，负气难甘父攘羊。薄命固当输织室，清言端合死排墙。东亭友爱风流尽，每读遗文泣数行。由来巧妒擅机锋，江敩描摹总未工。阁后寂寥钗泽影，津头狂暴毁妆风。端忧孰敢窥南户，锁闭仍教记守宫。得谤似缘诗作祟，悔将吟笔教逢蒙。消息难通问女巫，交无侠客信非夫。冠军宅外能来否，团扇歌成肯赦无。与杖敢逃平子嫂，报书堪念阮咸姑。襄阳幕后知音坐，谁递愁吟与绿珠。见人偶语暗心惊，叵测风涛有变更。著布小怜姿韵在，啼妆孙寿病愁并。忍言憔悴羞相见，喜耐危疑表至诚。奇祸不妨含笑受，旧恩山重一身轻。"}