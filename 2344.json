{"id":"2344","title":"九真山净居寺谒无碍上人","dynasty":"唐代","author":"沈佺期","text":"大士生天竺，分身化日南。人中出烦恼，山下即伽蓝。小涧香为刹，危峰石作龛。候禅青鸽乳，窥讲白猿参。藤爱云间壁，花怜石下潭。泉行幽供好，林挂浴衣堪。弟子哀无识，医王惜未谈。机疑闻不二，蒙昧即朝三。欲究因缘理，聊宽放弃惭。超然虎溪夕，双树下虚岚。"}