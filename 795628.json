{"id":"795628","title":"惜馀春慢 湖上饯春，用周美成韵","dynasty":"清","author":"卞梦钰","text":"荷钱铸新，榆钱蓄旧，难买春留芳草。回思柳月，转忆桃霞，常为雨风迷晓。恰来何事凄其，负往云深，饯今云少。叹春光兰臭，莫逆溪山，关情缥缈。试问取、叶底雏莺，梁间乳燕，解否而今烦恼。绣阁兰闺，词裁代谢，思拥笔端难扫。还问春归何处，可是天涯，再来又老。恍疑似雁去，南天日送，远峰环绕。"}