{"id":"1120556","title":"写怀偶成二首","dynasty":"宋","author":"周密","text":"少不如人奈老何，早衰多病鬓双皤。无亲可共耕绵上，有子堪同读善和。妄想不生骑鹤梦，高情时有饭牛歌。钓游闲事无人见，长剪渔竿短结莎。梦里区区较短长，鸡虫得失最堪伤。不知贞观凌烟阁，何似南柯审雨堂。暮四朝三齐得丧，左蛮右触几兴亡。正须痛饮中山酒，细读南华第二章。"}