{"id":"816723","title":"虞美人 闺情","dynasty":"清","author":"董元恺","text":"玉炉香暖频添炷。起坐浑无绪。堕阶萦藓舞愁红。薄晚春寒无奈、落花风。楼高不见章台路。更引流莺妒。数声和月到帘栊。惊破碧窗残梦、花屏空。南园满地堆轻絮。梁燕双来去。归时休照烛花红。楼上月明三五、琐窗中。好是向人柔弱处。一梦云兼雨。觉来枕畔怯晨钟。还是去年今日、恨应同。已知前事无寻处。春恨如何去。晓莺帘外语花枝。说尽人间天上、两心知。枕上夜长长似岁。思梦时时醒。越罗衣褪郁金黄。髻慢钗横无力、纵猖狂。"}