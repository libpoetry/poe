{"id":"685627","title":"郊居把钓步周贵谔初度韵二首","dynasty":"明","author":"邓云霄","text":"临流还挈小蒲团，泛艇何如坐石安。笠屐不扶灵寿杖，林泉先挂进贤冠。潮来鱼拜双溪浪，雨过虹垂百尺竿。酒熟鲈肥莼菜美，醉眠惟许浦鸥看。赋就郊居野兴长，渔歌牧唱递称觞。饵沉秋水催鲜脍，蛤吠平田送晚凉。白堕数缸堪纵饮，黄云万顷又登场。可怜社鼓村村急，暂释农人半日忙。"}