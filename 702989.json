{"id":"702989","title":"酬雪湖过访仍用前韵二首","dynasty":"明","author":"谢迁","text":"苔痕过雨上阶除，忽枉高轩倒屣初。欢动笙歌元夕后，芳传梅柳蚤春馀。相看翻讶三秋别，一话真胜十载书。明日放舟湖上饮，波光溶漾绿蘋舒。门径寻常草不除，客来恰是踏青初。一堂和气春风里，四海韶光晓雨馀。酒德不嫌频作颂，交盟何用再加书。高怀独负湖船约，水面晴云自卷舒。"}