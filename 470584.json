{"id":"470584","title":"南归戏为长句自解","dynasty":"明","author":"李流芳","text":"人言债多能不愁，我今真作隔夜忧。天生吾舌尚可用，况有薄技供遨游。但恐饥寒命所注，纵有衣食非人求。一家嗷嗷三十口，老母弱子将焉谋。我欲卖却百亩田，不堪持作三年羞。不然计且无复之，请屏所爱不一留。先卖几头子石研，不爱墨花绣涩春云流。次卖商尊父丁篆，不爱宝色剥落夔龙虬。次卖西山梅花二十亩，不爱春湖草阁临青浮。最后卖却山雨之飞楼，不爱松风梧月芙蓉秋。如此不足办吾事，天实为之吾何尤。人年四十老将至，譬如已死亦即休。"}