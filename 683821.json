{"id":"683821","title":"胡元瑞读鄙集有寄走笔四韵答之","dynasty":"明","author":"王世贞","text":"杀青初竟未堪论，博得骊珠字字匀。莫信古来才一石，与君俱是斗量人。文园多病日偏长，赢得高斋看屋梁。便是王充新论就，可能相益蔡中郎。处处松阴护药坛，何人真晓大还丹。知君自有灵仙骨，叱石为羊也不难。兰阴一水下兰溪，水隐花香水满堤。任使东流海门去，清心还向浙江西。"}