{"id":"157548","title":"将别棠豀遗仲素季厚昆仲","dynasty":"宋代","author":"舒岳祥","text":"新交胜旧交，生别犹死别。饥魂散欲飞，愁肠郁以结。去信诚两难，主客新握别。家山杳何许，千丈高巀嶭。试登黄甘望，百里见积雪。我甔无储粟，我箧无重褐。妻孥幸团栾，忘此饥与渴。倚君为大厦，顾我颜色悦。无家未易归，无产难久歇。乡校著我名，免在编氓列。麦田望有秋，桑叶行可掇。贳赀延余年，空囊谁负窃。不敢久累君，去去春二月。为我谢王戴，徽音无断绝。"}