{"id":"1130422","title":"赠龄首座主庵","dynasty":"宋","author":"释慧空","text":"三关透罢复何言，一派银河落九天。摩竭鱼吞南海浪，扶桑人种陕西田。旴水尽头居士宅，白云深处法王家。谁知长就无根树，便有人寻腊月花。南方浩浩正谈禅，谁问君家博饭田。待我寒衣都补了，袖茶来访钁头边。飞猿关外路纵横，云水多年取次行。今日有人亲坐断，往来公验要分明。说圆不觉拖泥水，立悟分明落二三。要得不移毫发许，宝云山里宝云庵。"}