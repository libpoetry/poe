{"id":"760499","title":"与客谈罗浮之乐，并言居山之利，因成长句","dynasty":"清","author":"丘逢甲","text":"山原漠漠宜牛羊，山田泱泱宜秫粳。御园柑子垂垂黄，烟沈雾结香木香。更种千章万章木，斫运有溪筏可张。满山飞瀑穿云飞，到处皆可张轮机。山人小试作云碓，用水之力微乎微。山中沙亦黄金色，天予不取防人贼。万户侯何足道哉，是皆致富可敌国。但作神仙不富贵，赤手上天亦何味？天上金银作宫阙，岂特如来金布地？我愿金成方上天，金光普照蓬台莲。何事颜回忍饥面，冷豚一豆人称贤。何年来结山中屋？山中采金兼采木，且工且农且畜牧。青天回首罗浮云，祗恐山灵笑吾俗。"}