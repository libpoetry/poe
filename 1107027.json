{"id":"1107027","title":"送三八弟归九江","dynasty":"宋","author":"王遂","text":"堂堂襄敏公，扬旌上熙河。竹帛有时尽，勋业谁能磨。珍重紫阳翁，一言定群讹。世德远如此，吾曹当若何。义丰一世师，才识鲜其比。斯文张朱氏，称许异诸子。不肯趋权门，南走雁山死。嗣子尚勉旃，兴大庶有以。弟从寻阳来，四阅槐庭夏。谨重子所优，淑艾吾犹寡。拜官京洛里，归思康庐下。学力要日新，圣言当具写。江公与二敏，同葬敷山阴。下有虎豹藏，上有猩鼯吟。颇闻梁柱姿，时受斤斧侵。展转不成寐，令人若为心。燕公最繁盛，子孙十三支。默数半凋零，坐愈成伤悲。学不足赢粮，贫或无置锥。先君尚有言，孙谋敢忘贻。北风马犹感，首丘狐所思。双林去杳霭，荆溪对涟漪。春秋同社人，半是新相知。勋贤拊遗址，终当遂营兹。濂溪周堂长，正学有源派。司直既高明，东湖更孤介。从游欠勇往，思之令人洒。子归日亲炙，一一记言话。陆侯与邹令，善政时所尊。为我谢契阔，寄言托诸昆。送子华阳道，迤逦白下门。怀言欲赠别，临别又忘言。"}