{"id":"689869","title":"江蓠馆六咏 松斋","dynasty":"明","author":"张元凯","text":"潜虬立幽径，偃蹇老苍鬣。不受秦人封，祇赏朱家侠。潇湘片云飞，洞房绿如染。夫君不远游，枝间无泪点。遥空独鸟还，松际孤云没。呼彼谪仙人，同问青天月。白日隐天末，高台凌云间。缥缈何所见，海中三神山。片帆马沙渡，髣髴牛渚侧。江光漾云根，窗间常五色。所适跬步间，稍宽樊笼下。院处讵云荣，古有乘轩者。"}