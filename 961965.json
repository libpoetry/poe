{"id":"961965","title":"送宇文尚书归蜀之官遂宁","dynasty":"宋","author":"姜特立","text":"吾闻峨眉秀绝几千古，下有人才纷可数。长公少公两玉人，一以为龙一为虎。先生晚出蹑其后，万里东来谒明主。青衫羸马百官底，一纪重经启封土。要将冯翊试长材，故向蓬溪开督府。当时三鳣张讲肆，今日双麾趋郡所。白头老父来挽舟，朱组门生争负弩。莫辞迢递溯夔峡，便见奔腾下牛渚。西川东国一陶钧，尽洒沙堤丞相雨。"}