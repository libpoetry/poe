{"id":"1236727","title":"思亲用旧韵二首","dynasty":"元","author":"耶律楚材","text":"前年驿骑过西陲，闻道萱堂鬓已丝。琴断五弦忘旧谱，菊荒三径负疏篱。筵前戏笑知何日，膝下嬉游看几时。欲附一书无处寄，愁边空咏满囊诗。天涯惟仗梦魂归，破梦春风透客帏。灯下几时哦丽句，筵前何日舞斑衣。垂垂塞北行人老，得得江南远信稀。回首故园千万里，倚楼空望白云飞。"}