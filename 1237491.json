{"id":"1237491","title":"己未夏日杂兴四首","dynasty":"元","author":"善住","text":"深红淡白已随尘，斜雨横风送却春。池上偶来间照影，霜花吹入鬓毛新。落尽红芳见绿阴，小桥流水雨馀深。市楼横笛谁家子？吹得残阳下远岑。纤纤碧草与阶齐，浓绿阴中杜宇啼。花院昼长听政好，带声飞过粉墙西。中庭日午橘花开，蜂蝶何知故故来。一阵南薰生殿角，乱飘香雪点苍苔。"}