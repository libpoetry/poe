{"id":"609883","title":"游朱季美虹冈园","dynasty":"明","author":"韩上桂","text":"虹冈之冈何逶迤，盘桓间道曲相随。林深莽互翳白日，巑岏两岸阴云低。背郭遥连明月涧，菖蒲九节生淩乱。石泉汩汩咽龙吟，旁绕芳丛环古县。雉堞雄高压海天，雨馀风散万家烟。窗函睥睨横碧落，指点千帆相往旋。近山恍有丹霞气，安期炼食疑此地。西接浮丘路岂遥，罗浮门户应同秘。春到寒梅万树开，师雄梦入想徘徊。月光影落如鳞砌，炎岭翻惊舞雪回。傍屋更饶千亩竹，富比侯封卑食肉。若道山阴王子来，啸咏累日应忘足。袭袭芳池漾彩禽，鵁鶄鸂鶒对浮沉。鸾开宝镜调能舞，鹤引丹经振好音。中有主人冠箨冠，风流时自佩幽兰。换鹅拟办黄庭帖，扫兔直洒秋霜寒。问字侯芭怜寂寞，载酒从游多不恶。日落焚香小座清，茶烹石鼎轻烟扑。薄暮犹闻樵笛归，声入委巷喧相追。拂弦促柱思未已，错以雅韵扬清徽。架上牙签高什袭，玩弄信可淹閒日。水石翎毛待品题，得意千金莫浪笔。有时高咏吐新词，珊瑚细间碧琉璃。大儿小儿方足友，九歌七发真吾师。社结梅花开胜地，黎梁往韵犹堪嗣。郭内幽閒自一村，风尘杂沓那能至。贱子烟霞旧有缘，多君意味更相怜。买山薄禄应难遂，暂可淹留且拚年。"}