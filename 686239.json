{"id":"686239","title":"赠罗月岩推府迎侍还万安二首","dynasty":"明","author":"卢楠","text":"汉京仙客知名早，佐郡惊看漳水濆。南楚花明莱子服，西山树送狄公云。高秋大泽龙地隐，落日寒江鼓角闻。最是少微干象纬，天风先报洞庭君。燕塞霜空万木摧，楚乡烟净锦帆回。洲如白鹭天边落，山似青螺海上来。孙晷兰舆元水国，曹家仙赋在铜台。南云北渚休相忆，紫诰金泥次第开。"}