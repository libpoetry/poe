{"id":"408100","title":"春愁曲","dynasty":"近现代","author":"温倩华","text":"桃花著雨胭脂透，六幅湘帘风里皱。红闺底事不成欢，多半腰肢为春瘦。东风如剪拂帘钩。只剪韶光不剪愁。寂寂房栊人中酒，依依情绪燕登楼。楼头杨柳凄然绿，镜里蛾眉远山蹙。蛛网晴添织女丝，鲛绡夜染湘妃竹。惜春心事倩谁知，红豆离离缀满枝。一晌朦胧重记省，不知春去几多时。"}