{"id":"421051","title":"金缕曲 其三","dynasty":"近现代","author":"苏渊雷","text":"把盏难将息。甚无情宾鸿社燕，流光频易。文字飘零形影隔，万里冰河雪碛。浑不似江南江北。卅载风尘知己少，况英年击剑吹箫客。诗柬至，劳相忆。东风追梦难追昔。想当年回车一恸，泪盈清臆。劫换春明同轶荡，把臂旧游谁识。空怅望径开三益。莫道文章憎命达，许霜笳玉笛添诗历。摩醉眼，看晴日。"}