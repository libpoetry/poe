{"id":"661836","title":"九江阻风泊舟有感","dynasty":"明","author":"郑岳","text":"白浪起层层，峰头云正黑。回舟入小港，聊兹一憩息。路梗难为期，沧波浩无极。坐观北来船，帆挂千仞直。篙工意閒暇，津津动颜色。缅怀造化心，施予难为力。往船风宜南，来船风宜北。南北本异途，彼此那俱得。物理每循环，明朝未可测。隐几澹无营，冥心悟羲易。"}