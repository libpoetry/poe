{"id":"420192","title":"沁园春 其二","dynasty":"近现代","author":"王陆一","text":"生亦艰辛，对此悤悤，风雨水湄。忍除将妇服，情文尔许，悲余身世，冷年谁知。剪倦春芜，裙收秋树，如此贫家烦主持。干戈里，望陇头呜咽，蜀道迷离。归时有梦寻思。尚相对花阴雨满卮。乍支离瘦骨，珊珊还碎，单寒释手，隐隐无辞。玉宇飘飖，蓉衣散裂，数影高梧霜万枝。新秋夜，问月如无恨，端见峨眉。"}