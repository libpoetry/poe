{"id":"432521","title":"城南杂诗十二首","dynasty":"近现代","author":"连横","text":"三年不上城南路，新柳新蒲覆道阴。便约诗人讨诗去，踏春声里一登临。抛却尘嚣拾得閒，一春无日不看山。何当触我兴亡感，忍泪新亭且破颜。才人不偶伤鶧鹉，楚客高歌哭凤凰。今日宁南门下过，招魂一恸菜畦狂。十道丰碑赑?崇，楼船横海建奇功。祗今僵卧荒烟里，破碎江山鬼不雄。魁斗山头白日斜，飘零龙种痛无家。春风不解冬青恨，碧血犹开帝子花。环佩声残翠羽微，殡宫萧索落花飞。生愁山鬼逢人笑，手撷蘼芜荐五妃。入世居然色相空，天花无影我无踪。敲残一局棋枰冷，来听溪边万壑松。乘槎何处访桃源，揽古来寻梦蝶园。春梦已醒胡蝶化，先生归去佛无言。信是周馀靡孑遗，凄凉人世海之涯。葬身幸有一坯土，閒散头衔石虎碑。生还重喜酹延平，一树梅花尚未零。扰我桑田多少恨，狂歌飞入小南城。云石山人是我师，怜才欲筑一庵诗。网罗文献吾徒责，玉敦珠槃看小儿。一丘一壑吾能隐，某水某山任钓游。閒与儿曹谈掌故，胸中自有鲁春秋。"}