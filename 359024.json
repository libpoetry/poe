{"id":"359024","title":"满江红·读魏文帝与朝歌令吴质书","dynasty":"清代","author":"黄永","text":"才藻翩翩，羡几个、南皮佳客。记当日、追随冠佩，联车接席。六博弹棋南馆下，浮瓜沉李西廊侧。更轮舆、徐向后园来，鸣驺寂。明月转，悲笳咽。清露落，哀筝激。看应刘徐阮，诗矛文戟。王伯雌雄知已定，文章坛坫盟初热。叹一朝、弦绝为钟期，西风泣。"}