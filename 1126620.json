{"id":"1126620","title":"送郡守张宗丞","dynasty":"宋","author":"萧元之","text":"淮汉秋风起，边声不可听。九重选良牧，内地著郎星。土沃桑麻长，城荒草树青。民居多近水，一一是江亭。泪落乡邦事，民痍久未瘳。官收随亩券，人上运粮舟。寇起征方急，年饥籴未休。更闻来取楮，何以应需求。本是诗书种，躬耕寂寞滨。倾家市鞍马，捐命犯风尘。幕府差功级，京华困旅贫。不如归去好，依旧号诗人。"}