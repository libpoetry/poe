{"id":"1049989","title":"采薇山之巅赠张无梦先生","dynasty":"宋","author":"郭祥正","text":"先生曰采薇山之巅兮，吾非求为之仙。吾无一亩之宅，一丘之田。饥食山之薇，渴饮山之泉。岩为吾居兮，鹿为吾马。吾岂不足兮，翱翔乎山之间。彼世俗之混混兮，嗟苦短之白日。此一身之悠悠兮，聊自乐以穷年。彼尘埃之荏苒兮，此云烟之绵联。谁谓才之大兮，慨匠氏之弗取。吾独幸其弗取兮，森葱苍而自全。粤吾君之为治兮，三王之圣。而吾相之为辅兮，伊周之贤。吾父吾母兮，皆善终以天算。进何忧而退何憾兮，养吾气之浩然。弟子进而赞曰：采薇山之巅兮，其乐也如此。衣曳曳而情飘飘兮，愿执辔而往焉。"}