{"id":"814482","title":"回疆竹枝词三十首","dynasty":"清","author":"林则徐","text":"别谙拔耳教初开，曾向中华款塞来。和卓运终三十世，天朝辟地置轮台。百家玉子十家温，巴什何能比阿浑。为问千家明伯克，滋生可有毕图门。爱曼都祈岁事丰，终年不雨却宜风。乱吹戈壁龙沙起，桃杏花开分外红。不解芸锄不粪田，一经撒种便由天。幸多旷土凭人择，歇两年来种一年。字名哈特势横斜，点画虽成尚可佳。廿九字头都界识，便矜文雅号毛喇。归化如今九十秋，怜他伦纪未全修。如何贵到阿奇木，犹有同宗阿葛抽。太阳年与太阴年，算术斋期自古传。今尽昏昏忘岁月，弟兄生日问谁先。众回摩顶似缁流，四品头衔发许留。怪底向人夸栉沐，燕齐回子替梳头。金谷都从地窖埋，空囊枵腹不轻开。阿南普作巴郎普，积久难寻避债台。把斋须待见星餐，经卷同翻普鲁干。新月如钩才入则，爱伊谛会万人欢。不从土偶折腰肢，长跽空中纳祃兹。何独叩头麻乍尔，长竿高挂马牛氂。亢牛娄鬼四星期，城市喧阗八栅时。五十二番成一岁，是何月日不曾知。城角高台广乐张，律谐夷则少宫商。苇茄八孔胡琴四，节拍都随击鼓镗。厦屋虽成片瓦无，两头榱角总平铺。天窗开处明通溜，穴洞偏工作壁橱。亦有高楼百尺夸，四周多被白杨遮。圆形爱学穹庐样，石粉团成满壁花。准夷当日恣侵渔，骑马人来直造庐。穷户仅开三尺窦，至今依旧小门闾。村落齐开百子塘，泉清树密好寻凉。奈他头上仍毡毳，一任淋漓汗似浆。豚彘由来不入筵，割牲须见血毛鲜。稻粱蔬果成抓饭，和入羊脂味总膻。桑椹才肥杏又黄，甜瓜沙枣亦糇粮。村村绝少炊烟起，冷饼盈怀唤作馕。宗宗多半结丝罗，数尺红丝发后拖。新帕盖头扶马上，巴哥今夕捉央哥。才经花烛洞房宵，偏汲寒泉遍体浇。料是破瓜添内热，冷侵肌腑转魂消。河鱼有疾问谁医，掘地通泉作小池。坦腹儿童教偃卧，脐中汨汨纳流澌。赤脚经冰本耐寒，四时偏不脱皮冠。更饶数尺缠头布，留得缠尸不盖棺。树窝随处产胡桐，天与严寒作火烘。乌恰克中烧不尽，燎原野火四周红。小样葫芦凿窍匀，烧烟通水号麒麟。娇童合唤麒麟契，吹吸能供客数人。柳树流泉似建瓴，众来排日讽番经。便如札答祈风雨，奇术惟推两事灵。荒程迢递阻沙滩，暑月征途欲息难。却赖回宫安亮噶，华人错唤作阑干。海兰达尔发双垂，歌舞争趋努鲁斯。漫说灵魂解超度，亡人屋上恣游嬉。作善人称倭布端，诵经邀福戒鸦瞒。若为黑玛娃儿事，不及供差有朵兰。关内惟闻说教门，如今回部历輶轩。八城外有回城处，哈密伊犁吐鲁番。"}