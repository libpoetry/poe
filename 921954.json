{"id":"921954","title":"送晁美叔发运右司年兄赴阙","dynasty":"宋","author":"苏轼","text":"我年二十无朋俦，当时四海一子由。君来扣门如有求，颀然鹤骨清而修。醉翁遣我从子游，翁如退之蹈轲丘。尚欲放子出一头，酒醒梦断四十秋。病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，往看万壑争交流。"}