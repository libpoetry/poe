{"id":"673706","title":"余使交州得木山于僧寮峰峦䆗窱坚如岩石用梅都官赋木假山韵","dynasty":"明","author":"许天锡","text":"万年木精化青牛，瘦骨不朽沈江洲。江州水激鱼龙秋，神物始出随回流。玲珑嵂崒谁能锼，山僧得之溪洞酋。蛮方僻远绝赏鉴，木尔韬晦谁怨尤。洞江先生好事者，邂逅愿脱千金裘。古来琴材出爨下，拔尔幸免为人槱。风厓雨谷偕我老，无复梦想仍丹邱。"}