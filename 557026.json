{"id":"557026","title":"将发京夜别峻伯得湖字席上赋","dynasty":"明","author":"宗臣","text":"握手殊不尽，论心日转纡。更谁怜凤鸟，为尔系骊驹。明月惨相照，浮云寒不徂。客涂从浩荡，帝里只须臾。岂为苍生出，宁言壮士图。安危群贵在，去住二人俱。君莫嗟齐瑟，吾将卜楚巫。椒兰徒自结，魍魉作人趍。渔父何方去，灵均未可呼。宦情余棘莽，生计久菰蒲。黑发从今变，黄金自昔孤。敝裘辞北斗，短棹入西湖。倘遇寻秋色，悲歌问玉壶。"}