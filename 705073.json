{"id":"705073","title":"塞上曲","dynasty":"明","author":"魏时敏","text":"笳鼓起城头，烽烟上戌楼。风旗翻朔雾，霜剑带边秋。瀚海兵声合，阴山杀气浮。不因横绝漠，何事更封侯。塞外秋尘起，关中夜柝闻。连营通汉水，拥骑入边云。月照雕弓影，霜埋古剑文。军中振奇策，奏凯报明君。秋来霜满塞，天迥雁临关。白骨沙场里，黄云陇水间。草荒雕影疾，烽静戍烟閒。日落边城暮，将军猎未还。万里烽烟净，三边雨雪晴。暮笳清有韵，寒鼓湿无声。铁甲埋霜重，金戈映月明。旄头看渐暗，四海乐升平。"}