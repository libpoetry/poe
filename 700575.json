{"id":"700575","title":"远招十五叠","dynasty":"明","author":"顾璘","text":"岁云暮兮风萧萧，索居远想心无聊。魂归来，江水迢，抚膺泣血歌远招。歌始倡兮天地愁，英灵秀骨当王侯。二十操觚见天子，三十驰名盖九州。四十金章方熠熠，长松忽萎天南头。蓍龟无灵相失验，古来贤远为神仇，魂兮莫嗟当自尤。歌再叠兮忆畴昔，川岳含精孕双璧。太邱之名风雅宗，元方季方俱籍籍。盲飙震荡沧溟翻，棣萼凋伤鹡鸰只。愁生闾里惨无光，闭户哀号失朝夕，魂兮飘飘粤天碧。歌三叠兮思旧恩，明公遇我如弟昆。三年驱鸡走下邑，手挈驽劣还君门。风尘折腰半失坠，如我在枳何宜存。誓填沟壑无死所，地轴倒陷摧昆崙，仰天痛绝声长吞。歌四叠兮忆将离，孤舟理楫江之湄。临觞醉语共被宿，满口王事捐中私。壮年分携各慷慨，讵意永隔存亡岐，魂兮遗我长相思。歌五叠兮去路长，岭南迢遰通炎荒。穷崖少人岚气?，草间跳蝮如龙骧。不见汉时征战苦，极谏乃有淮南王。圣朝职贡化平上，君胡为乎独罹殃，魂兮慎勿留其乡。歌六叠兮归路远，水惧波涛陆愁坂。山魈木魅斗峥狞，林薄阴幽窜狐鼹。公有阴功载金箓，炜炜神光烛诸巘。皇都旖旎飘云霞，宝幢玉节开行幰，魂兮亟归莫迟晚。歌七叠兮气难平，天心倒错无权衡。八荒纳纳恣群动，禄寿乃与高才争。万金璚玖易缺折，矿石匝地顽然生。布衣白发骑款段，何用乡里称贤明，魂兮谬致生前名。歌八叠兮心欲绝，野哭江头泪双血。兰枯蕙死荐筵空，衰草酸风烛明灭。空冥精爽独归来，凛冽平凝万山雪。冰餐水饮御清虚，回厌南中独炎热，魂兮归来皎而澈。歌九叠兮君有家，桂楣兰櫋芳且华。图书充筵宾客美，豆笾圆方肴核佳。愿君亟归栖故处，鬼神呵护无龙蛇，魂兮归来乐无涯。歌十叠兮君有亲，胸蟠藻绣含真淳。七十狂歌颜美好，禄米顿减忧其贫。愿君亟归在左右，庇护杖履延长春。玉山有禾瑶水液，何为默致资元神，魂兮归来孝且仁。十一叠兮君有兄，儒林腾踏扬鸿名。三千文学满邹鲁，拱立阶下观仪型。愿君亟归相出入，累累百福资和平，魂兮归来友爱成。十二叠兮悼君妇，今年孀居去年娶。迢遥万里好将归，故山年年哭君墓。知君身后百不忧，阙里清风被裙布，魂兮归来慰朝暮。十三叠兮悼君子，总角茕茕尚儿齿。眉棱削玉骨插犀，一疋龙驹跃秋水。冥漠知君爱不殊，袪除灾难通文史，魂兮归来歆世祀。十四叠兮伤同心，蚤年种树晚思阴。誓输筋力康济毕，悬车息马还中林。柴荆不远数来往，儿孙更抱开长襟。虞渊白日忽舍去，使我无意于冠簪，魂兮托梦时相寻。十五叠兮歌已终，声微泪尽心难穷。九原钟逢不可作，高山流水悲枯桐。英雄去矣馀浩气，万古潺潺江汉东，魂兮为我流长风。"}