{"id":"1091201","title":"志事","dynasty":"宋","author":"薛季宣","text":"我生之辰，六月甲戌。师伯清尘，羲和纳日。粤有氛祲，南自筚门。轮囷扶疏，英如白云。高减储胥，来循轨道。面阻清池，岐分缭绕。玦如堤立，不即我庭。直建千房，视左为荣。载明载灭，载高载卑。甲夜筹三，侵寻以微。外户如之何，秋空澄霁。庭内如之何，静无纤曀。我门我籞，岂伊异人。何吉何凶，祥谶谁询。发书占之，日音受徵。公正司辰，廉贞变起。时维宽大，斗建移申。律中参阳，干庚岁寅。庚刑甲禄，三合离乡。王墓加临，金刚火强。白维王气，金方火死。从革之占，庶乎近止。我非瞽史，讵易谈天。祸福由人，无论未然。眷言常度，时曰休祥。尚疑白眚，为沴为殃。皇天降异，岂缘微物。霆击飞霜，其何能忽。我顾休明，阙然腼汗。可无大戾，天为谪见。妖星垂象，尚克陨之。酒血红杯，亦既泯之。卬绾阴诛，尚容改悔。变见之来，庶无大罪。皇天降威，谓我修省。夕之朝之，敢忘申儆。战战兢兢，念此天变。蔚炳如之何，无思革面。"}