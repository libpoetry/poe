{"id":"1117999","title":"书喜二首","dynasty":"宋","author":"陆游","text":"乞得身归镜水滨，此生真作葛天民。眼明身健何妨老，饭白茶甘不觉贫。瓮酒又篘三斗熟，园花时报一枝新。挂冠更作黄冠计，多事常嫌贺季真。已向烟霞著脚深，世间万事不关心。旧携鸦觜供锄药，新典鱼须用买琴。井上引藤初满架，池南移竹渐成阴。话行不必须今日，五百年间有赏音。"}