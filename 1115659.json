{"id":"1115659","title":"庚戌正月三日约同舍游西湖十首","dynasty":"宋","author":"杨万里","text":"不到西湖又两年，西湖风物故依然。道旁松桧俱无恙，笑我重来雪满颠。春光欲动意犹迟，未许游人浪见伊。只有梅花藏不得，隔篱穿竹出横枝。黄金榜揭集芳园，只隔墙头便是天。西母云车寒未降，莺花作意办新年。南北高峰巧避人，旋生云雾半腰横。纵然遮得青苍面，玉塔双尖分外明。下竺泉从上竺来，前波后浪紧相催。泉声似说西湖好，流到西湖不要回。补种杉松径已成，泥乾尘净正堪行。草芽并作伤心碧，只欠先生屐子声。上竺诸峰深复深，一重一掩翠云衿。只言人迹无来路，动地钟声与梵音。家家砌下过清泉，寺寺云边占碧山。走马来看已心醒，更教选胜住中间。树生石上土全无，只见青葱不见枯。好在冷泉亭下水，为渠凭槛数游鱼。闸住清泉似镜平，闸开奔浪作潮声。放开一板还收去，依旧穿沙绕石行。"}