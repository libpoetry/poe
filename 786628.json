{"id":"786628","title":"将游中华作","dynasty":"清","author":"洪繻","text":"将老再行迈，竟作万里游。此意同矍铄，恨无勋业酬！栖栖入□山，远与禽向俦。向禽亦何易，踪迹巢、许侔。尧、舜今已没，洪水自东流。我为乘桴客，翻向陆中浮。陆中诚阻艰，尚有桃源留。沧海浅更涸，巨鱼日吞舟。六鳌沈蓬山，一去不可求。我欲穷天阙，安得昆崙邱！中原轩辕都，胜迹神禹州。乾坤虽莽莽，轨路自悠悠。列子御风行，域外期一周！"}