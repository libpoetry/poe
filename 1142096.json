{"id":"1142096","title":"感兴二十七首 其二十一","dynasty":"宋末元初","author":"方一夔","text":"冀北渥洼种，堕地已汗血。深目老奚奴，日夜供剪刷。一朝混南朔，驰道三丈阔。道边馆候骑，历历抵燕越。吴儿富金钱，补买计家活。牵来中程度，火印死不灭。置之皂枥中，时彼刍与秣。往来给官行，飞去如电抹。奔走皮骨空，不见淹岁月。区区盐车中，莫笑驽马劣。"}