{"id":"680599","title":"题济宁公馆壁间山水柬董宪副国器","dynasty":"明","author":"李裕","text":"良工绘画应擅名，故向粉壁施丹青。青峦碧嶂粲如绮，溪桥流水空泠泠。烟树苍茫隐台阁，白昼寒风起岩壑。两峰嵯峨插九霄，飞瀑一帘半空落。古松偃蹇石崔嵬，小舟荡漾江水隈。春云如波扫不去，野花含笑年年开。我本当时云路客。到处山川多阅历。远观恍若太华之三峰，气势峥嵘薄星日。近观又似东岱之天门，悬崖双扇凌绝壁。平生逸兴独超然，静坐对之纷虑释。美人高趣倘在兹，乞归同买谢公屐。"}