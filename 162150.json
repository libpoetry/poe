{"id":"162150","title":"送潘翠谷","dynasty":"宋代","author":"方逢辰","text":"无屋住僧庐，无菜挑野草。野草风味长，僧庐人迹少。剥剥谁扣扃，访予事幽讨。钱唐有骚翁，自号翠谷老。疋马游南墙，要伴松竹好。遐思到山人，迂寻出诗稿。诗无怨苦吟，扫退郊与岛。胸次鲍明远，笔下王逸少。我观阴与阳，禅代何时了。不能为鲁连，尚可作商皓。长歌黍离篇，酹酒问旻昊。"}