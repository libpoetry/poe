{"id":"495759","title":"摸鱼儿 花港观鱼","dynasty":"明","author":"陈霆","text":"甚朝来、斜风细雨，观鱼正有佳趣。绿蓑青笠寻常挂，谁道水乡难寄。堪画处。最好是、荻花乱点舟三四。鸥飞鹭起。更落网惊腥，呜榔畏响，潭有老蛟睡。红尘路，比与烟波名利。寻思总是难事。华亭唳鹤东门大，何似得鱼情味。君试觑。绕平湖、水云十里皆生计。红鳞买醉。世事不相关，柳阴欹枕，湖上晚峰翠。"}