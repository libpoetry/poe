{"id":"202153","title":"壁间所挂山水图","dynasty":"宋代","author":"李廌","text":"老骥无能空在闲，苜蓿既饱思行山。谁知八幅分向背，恍如百里随跻攀。云烟蒙蒙心共远，草树阴阴日将晚。一声幽鸟隔前溪，万古回春来叠巘。凉风彷佛飞清霜，奉身九折思王阳。嗟我胡为不自爱，逐物颠倒轻余光。瓜篱活计知何日，相对无言搔短发。芒鞋竹杖请自在，皎皎吾身真匪石。"}