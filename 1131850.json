{"id":"1131850","title":"杭州次周大夫韵","dynasty":"宋","author":"蔡肇","text":"使君诗句益超然，文阵收工是昔年。本是东南遗爱守，聊从岩谷甚臞仙。莫嫌供给难留客，只为湖山已自贤。好请东封西狩颂，老来词格似甘泉。湖边莲叶已田田，闻道花开胜去年。君不御兮应有恨，风其吹汝未应仙。韵词合继菑公作，郡守谁如白傅贤。却使诗翁閒著笔，滔滔长句涌言泉。只占西湖不占田，六莲重到欲忘年。惭无佳句追和靖，聊取幽芳荐水仙。对面文章能发兴，脱身朝市已称贤。江边五月梅天雨，拟附齐舲过冷泉。"}