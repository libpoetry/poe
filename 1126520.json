{"id":"1126520","title":"依韵和欧阳永叔秋怀拟孟郊体见寄二首","dynasty":"宋","author":"梅尧臣","text":"我居西北地，秋无东南风。木脱不塞望，高台空九重。音尘安可得，鸿雁鸣霜中。日看紫苔生，乃见三经穷。一闻离骚篇，写尽楚客胸。胸怀如宝匣，夜夜吼生铜。秋思公何高，堆积自嵱嵷。出为悲秋辞，万仞见孤耸。念我老于诗，我发实种种。而后伤故人，故人多作冢。阴风夜木嘷，窸窣闻鬼悚。独我忘形骸，百事乃纤冗。不眠霜月上，霜月如可捧。"}