{"id":"514406","title":"沁园春 寿少詹学士镜川杨公","dynasty":"明","author":"程敏政","text":"天启家筵，连开寿域，总值芳辰。喜位进储端，新悬印绶，恩加阃正，久奉丝纶。霜拂华㒹，霞明丹颊，甲子而今才一巡。鸣珂巷，见长庚彻夜，瑞霭凌晨。膝前双玉，也何用、斑衣能悦亲。看才压秋曹，方恢宦辙，名需春榜，更冠儒绅。曲度南词，酒传内酝。珠履纷纷来众宾。偕老处，问几番蒲柳，得似松筠。"}