{"id":"1236511","title":"纪事四首","dynasty":"元","author":"周伯琦","text":"凤皇衔诏下亨衢，多士盈庭总八区。北斗光芒明策府，东风生意满皇都。墨池净几环香鼎，烛影疏帘听漏壶。拭目庆云华谷旦，敢令沧海有遗珠。邃馆高居切赤霄，蓬莱弱水隔尘嚣。棘围重钥兵行肃，笔阵三鏖士气骄。春夜沈沈微雪下，晴光荡荡宿阴消。预知天祐斯文在，只尺虞阶奏九韶。"}