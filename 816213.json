{"id":"816213","title":"斋中閒居","dynasty":"清","author":"黄文仪","text":"茅屋萧然静不哗，幽居何物作生涯。数枝黄菊閒时酒，一炷清香醒后茶。妙理细观如有悟，狂吟无意学名家。寻诗写兴供吾乐，入夜梅梢桂月斜。绿树侵檐竹绕庐，萧然还似野人居。霜棱梅吐千条白，露冷枫飞几叶疏。雁阵冲寒过极浦，雪花带雨落前除。地炉松火钟敲夜，斗酒孤灯读汉书。"}