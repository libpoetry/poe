{"id":"1235502","title":"双清诗二首","dynasty":"元","author":"吕诚","text":"怪得荒寒野水滨，疏花冷蕊看横陈。歌翻《玉树》多嫌俗，梦唤梨云却久真。半点不烦春刻画，一分犹仗雪精神。腊团新萼虽同出，未免韩公议小醇。湘魂懒上木兰舟，沦落江南草莽丘。澹色幽香羞自献，江空岁晚若为俦。素罗微步盈盈月，翠袖寒分寸寸秋。隔竹似闻灵瑟语，吴云楚雨不胜愁。"}