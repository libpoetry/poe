{"id":"815848","title":"浣溪沙 游仙体，用“遥知杨柳是门处，似隔芙蓉无路通”，成此小令二阕","dynasty":"清","author":"顾太清","text":"碧落茫茫秋水斜。朱门深被绿杨遮。隔溪听尽晚蝉哗。无可奈何人怅望，难通消息树交加。能忘情者是仙家。开遍芙蓉叶叶凉。天成锦障护池搪。伊人宛在水中央。十二栏干人不见，三千世界路何长。空教秋雨洗红妆。"}