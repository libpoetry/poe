{"id":"765229","title":"续李舒园元沪读郁离子诗十二首 其十一","dynasty":"清","author":"张晋","text":"汪罔资食兽，不能俯而捕。僬侥资食蜩，不能仰而取。相率扣帝娲，喋喋诉厥苦。帝娲太息言，是非吾能与。大块造汝形，原不分细巨。口鼻与耳目，心腹与肠腑。长亦无所减，短亦无所补。长短贵善用，此论足千古。核仁虽幺微，枝干若可睹。卵壳即块冥，中亦含毛羽。核仁及卵壳，为之是在汝。"}