{"id":"241775","title":"答宋子闲·冀北百马一駃騠","dynasty":"宋代","author":"周麟之","text":"冀北百马一駃騠，沅江之鳖九肋稀。海邑千室士半之，异材杰出今其谁。有客有客气吐霓，行年五十缝掖衣。青鞋白帽鬓未摧，笔下妙绝黄绢碑。句中参彻后山诗，邂逅一见秋云披。立谈展尽胸中奇，如刮眼膜如起痿。便许握手论交期，看君有蕴未一施。杜门却扫甘幽栖，草树薿薿含奇姿。两堂对启白板扉，我时剥啄叩扊扅。君出迎笑喜见眉，晴窗坐隐花影移。"}