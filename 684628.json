{"id":"684628","title":"吴江舟中赋得秋怀四首","dynasty":"明","author":"王叔承","text":"千古残碑见渚沙，阖闾山碧带枯槎。锦城烟雨迷王国，江市笙歌半酒家。墓冷要离宁有剑，馆空西子尚余花。壮怀回首吴歈发，胥水天寒散暮鸦。龙关波浪接天浮，忆昨江帆过石头。上国云霞高庙晚，乱山松柏孝陵秋。几朝大政从新主，百战奇功失故侯。试向镐京探往事，乾坤何得动闲愁。礼乐重开气象新，可堪词客转思莼。先王信有神明策，此日能无老大臣。水溢河渠劳饷馈，兵荒陇亩泣烟尘。安危早慰苍生望，万顷芦花卧钓纶。受降城下橐驼群，幕府屯田杳不闻。三辅干戈消白骨，九秋烽火暗黄云。边疆竟尔堪忧国，往昔何人议战勋。休道朔方元保障，健儿犹哭李将军。"}