{"id":"749354","title":"渡江","dynasty":"清","author":"孙衣言","text":"高帆挟风色，我行凌长江。金焦碧相映，北固遥苍苍。蛟龙跋怒浪，燕雀去未央。中流快雄览，客怀慨以慷。大江限南北，终古阳侯狂。英雄昔割据，恃此为保疆。本朝驭炎极，亲军留劲良。承平二百载，万里澄扶桑。岛夷昔逆命，长风驱危墙。机船突淞口，炮火惊维扬。当关万貔虎，昔壮今何恇。将军苦逃死，敛兵撄城隍。遂令藩卫撤，开门纳豺狼。何来万鬼雄，啸笑钟山阳。悬军入死地，兵法非所详。安得习流士，据险扼其吭。奈何事机误，重使毒焰张。来时望即走，去乃饱自飏。岂必天险异，或非人谋臧。至今兵死血，浊浪犹玄黄。哀歌投江水，风悲波浪浪。"}