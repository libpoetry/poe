{"id":"740645","title":"虎牙滩","dynasty":"清","author":"王鸣盛","text":"前日过铜柱，今晨望虎牙。性命付孤舟，急滩纷若麻。江束湍淅怒，轰轰走鸣沙。乱石森牡齿，揭天虎口砑。悬流触石转，百折飞浪花。有时喷淖起，水石相谽谺。斗矗一间屋，盘作千寻洼。俯愁裂坤轴，仰见侧日车。偶与赍俱入，便闯龙伯家。柁师工撇捩，凝竦不敢哗。狎恰已出险，身手良可夸。桅镫步头舣，旅鬓悲鬖髿。饥寒真有力，迫我轻三巴。"}