{"id":"175847","title":"宋·寄奴真伟人","dynasty":"宋代","author":"刘子翚","text":"寄奴真伟人，落拓龙潜地。据筵呼五木，已有吞世气。世期值阳九，天纲日沦夫。偏邦可跨州，卑号犹称帝。匪乘艰棘运，英姿畴能济。南戡奠番禺，西狩澄泾渭。功虽与世隆，道亦因人废。缅怀揖让风，黄屋身如寄。颓波日奔迫，夜壑迁神器。巢由独贤哉，高纵貌难继。"}