{"id":"692824","title":"浣溪沙","dynasty":"明","author":"杨慎","text":"步彻香尘倚画阑。丛头合凤尾交鸾。金莲并蒂月双弯。宋玉东邻芳草软，江淹南浦落花干。抱云勾雪近灯看。解唱隋家昔昔盐。离亭别宴柳毵毵。远山颦映翠眉尖。霅上恰嫌苕子小，江都还笑宝儿憨。断肠春色在江南。脚上鞋儿血色罗。掌上无力斗弯靴。月牙新样不争多。芍药栏边穿窈窕，柘枝筵下舞婆娑。芙蓉帐里奈君何。"}