{"id":"1029509","title":"贺新郎 端午","dynasty":"宋","author":"詹无咎","text":"梅子黄时雨。对幽窗、依依抱独，几多愁绪。润逼琴丝无雅韵，难续文园旧诣。头白尽、相如谁顾。燕子楼空尘又锁，望天涯、不寄红丝缕。嗟往事，且休语。伤情当日斑衣舞。更宫衣、香罗乍带，九天繁露。一寸草心迎永日，更把葵心自许。怎料有、风推雨如。惹起灵均千古恨，转凄凉、更不成端午。拼小醉，读骚句。"}