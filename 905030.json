{"id":"905030","title":"酹江月/念奴娇 寿漕使","dynasty":"宋","author":"李刘","text":"汉庭用老，想君王也忆、潜郎白首。底事煌煌金玉节，奔走天涯许久。江右风流，湖南清绝，更借诗翁手。明年七十，人间此事希有。固是守得堂间，鲂斋亭下，要称归来柳。上恐夜深□贾傅，便有锋车迎候。寿岳峰前，寿星池畔，且寿长沙酒。期颐三万，祖风应管依旧。"}