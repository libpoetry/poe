{"id":"578949","title":"贺唐举人平侯","dynasty":"明","author":"王佐（汝学","text":"平生老战场，遇子三舍避。六一避后生，何止一头地。老将将北师，敢复言敌忾。况提魏武卒，往当恒节制。汉兵出壶关，堂堂伸大义。中兴汉威仪，又复见司隶。六一避后生，所见宁此意。老手一指挥，渊默而雷厉。一朝茂声光，隐然起西裔。四海仰大苏，神仙寄人世。天子独奇才，昭阳闻洒涕。人生遇知音，古今诚所贵。遇子苏则然，知子欧所愧。顾己愚且贱，于人何能济。嗟嗟老眊氉，久拚人共弃。胡为乎为者，晚逐英髦队。布帛班锦丛，脱粟杂鼎味。焉能有与无，适足增疵议。白发照青春，造物深相忌。欲斗小婵娟，唯子一笑置。"}