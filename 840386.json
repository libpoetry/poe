{"id":"840386","title":"漱玉亭观瀑布","dynasty":"清末民国初","author":"缪荃孙","text":"晚登漱玉亭，朗诵坡公诗。峡破不复合，龙飞不复归。但觉风雨沈沈四山暝，半空洒落千珠玑。石色际天青，遍刻前人辞。后题压前题，好名转被通人嗤。不如煮瀑布、拾松枝，可以润渴吻、涤馋颐。不则佳酿贮以双鸱夷，看山时复一中之。醉眠石上世事吾弗知，浮沫淅淅溅我霜华髭。"}