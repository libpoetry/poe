{"id":"1127502","title":"和济叔兄书斋言志","dynasty":"宋","author":"彭汝砺","text":"子夏今为河上居，诸生从此望夷涂。圣贤事业长难合，仁义生涯未至迂。盛德固能苏弊俗，明时安忍作潜夫。鞭驽欲副新诗念，争奈曾参性质愚。常因多病泣途穷，性命于今亦少通。贵贱固宜常厥德，死生岂足动吾中。游心自有诗书学，扶病须凭药石功。否剥亦留归泰复，天时安得久屯蒙。旅人汲汲赴前程，奔走川途不暂停。踪迹无如今困蹇，才谋不似旧精灵。雍容可羡云中雁，浩荡来随水面萍。富贵功名皆外物，艰难险阻亦须经。未得临流一醉观，江山应是怨无端。苦吟夜月横诗笔，烂醉秋风把钓竿。溪濑最宜霜后听，峰峦曾向雨中看。输君瞬息穷千里，苒苒羁怀几万般。"}