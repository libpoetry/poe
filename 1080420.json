{"id":"1080420","title":"送晁侍郎知抚州","dynasty":"宋","author":"吕本中","text":"与君相从四十载，老病昏昏君不怪。交游大半在鬼录，一时辈行惟君在。前年簪笔侍明光，论议风流传梗概。迩来同住此荒城，笑语澜翻绝机械。薄酒重寻他日盟，新诗未了平生债。今君奉诏作邻郡，共喜朝廷有除拜。定知惠政及斯民，一洗从来州郡隘。瓮头春色早晚熟，远寄还须例沾丐。为君试草德政碑，萧何自昔文无害。"}