{"id":"1107109","title":"挽文魁母齐魏国夫人三首","dynasty":"宋","author":"邓剡","text":"客谈剪髻德，邻识断机心。梭壁风云早，谖春雨露深。安舆神物相，归旐路足钦。滂母犹难比，生儿振古今。色养从予季，全忠付伯兮。一心陵事汉，数语贾兴齐。海岭太多幸，崦嵫日遽西。犹怜兼国命，鸾诰湿金泥。两公兄弟我，我亦母夫人。侍疾番禺药，行封海道纶。孤穷空后死，俯仰欲谁亲。不尽西州泪，陶阡杳去尘。"}