{"id":"828098","title":"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其一","dynasty":"清末近现代初","author":"陈曾寿","text":"骤暖作雪候，晶天忽萧飒。鳞鳞激黯波，殊光动楹榻。泄云掩长飙，扯挦成破衲。残照万古痕，阵雁带孤塔。气兼冰炽竞，色冱天地杂。燠雨两非真，仰立愁阊阖。山鬼不见天，嗒尔何问答。吹息彼何心，万象困噂沓。吾方有菊事，萧然一酒榼。"}