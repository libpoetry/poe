{"id":"1236720","title":"过闾居河四首","dynasty":"元","author":"耶律楚材","text":"河冰春尽水无声，靠岸钩鱼羡击冰。乍远南州如梦蝶，暂游北海若飞鹏。隋堤柳絮风何处，越岭梅花信莫凭。试暂停鞭望西北，迎风羸马不堪乘。北方寒凛古来称，亲见阴山冻鼠冰。战斗檐楹翻铁马，穷通棋势变金鹏。五车经史都无用，一鹗书章谁可凭。安得冲天畅予志，云舆六驭信风乘。一圣龙飞德足称，其亡凛凛涉春冰。千山风烈来从虎，万里云垂看举鹏。尧舜徽猷无阙失，良平妙算足依凭。华夷混一非多日，浮海长桴未可乘。自愧声名无可称，贤愚混世炭和冰。窃盐仓鼠初成蝠，喷浪溟鲲未化鹏。卖剑学耕食粗遣，买山归老价难凭。秋江月满西风软，何日扁舟独自乘。"}