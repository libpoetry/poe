{"id":"1123086","title":"和坚伯梅六题一孤芳二山间三雪中四水边五月下六雨后每题二绝禁犯本题及风花雪月天粉玉香山水字十二绝","dynasty":"宋","author":"胡寅","text":"折绵威力漫相侵，根暖怡然独秀林。万紫千红非我对，为渠无有岁寒心。间错浮筠冷更严，长松低顾拂苍髯。清标总是君朋侣，桃李相望几陛廉。欣逢冷艳破冬温，更待飞霙涤昼昏。剩欲约君移酒处，小桥斜过竹边门。未开疏蕊著诗催，依约蜂声欲隐雷。姑射坐中亲绰约，岭头空有路萦回。六出谁人剪刻成，侵凌飘洒正纵横。仙姿不赖相黏缀，浣尽浮埃艳更明。泼落琼华作雨濛，迷离高树映寒空。莫寻云外瑶台侣，且对尊前鹤发翁。东阁题诗得绪馀，溪头千树绕幽居。来禽青李曾何算，底事犹传逸少书。清溪练练影全呈，绝胜斜梢出竹横。便是霓裳临晓镜，搔头初插未行行。意态冲寒不自持，桂华相伴亦多时。未须细睹青春面，且看扶疏写影宜。畴昔黄金入汉宫，只今娇额为谁容。嫦娥也觅孤栖伴，并照巫阳十二峰。若道残冬不是春，洗妆那得一枝新。杏园芳洒真憔悴，争似而今敛路尘。博山汤气馥笼寒，裛尽啼痕作醉欢。赏去角巾从小垫，接䍦何惜一生酸。"}