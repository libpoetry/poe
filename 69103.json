{"id":"69103","title":"自感·父母生我时","dynasty":"元代","author":"王冕","text":"父母生我时，爱如掌上珠。襁褓辟寒暑，乳哺随所须。周岁会言语，大小相引呼。摇头却梨栗，行行不须扶。三年离怀抱，已知亲与疏。相揖识进退，应对无嗫嚅。五六渐精爽，气貌与众殊。怡怡浴仁化，喜听论之乎。八龄入小学，一一随范模。厌睹诡谲行，不读非圣书。宗族惊我异，父母悯我孤。宾客皆回头，指为汗血驹。长大怀刚肠，明学循良图。硕画决自必，不以迂腐拘。愿秉忠义心，致君尚唐虞。欲使天下民，还淳洗嚣虚。声施勒金石，以显父母誉。此志竟萧条，衣冠混泥涂。蹭蹬三十秋，靡靡如蠹鱼。归耕无寸田，归牧无寸刍。羁逆泛萍梗，望云空叹吁。世俗鄙我微，故旧嗤我愚。赖有父母慈，倚门复倚闾。我心苦凄戚，我情痛郁纡。山林竞蛇虺，道路喧豺□。荒林落日阴，羞见反哺乌。乌鸟有如此，吾生当何如？"}