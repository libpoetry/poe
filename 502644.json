{"id":"502644","title":"赠闽郡别驾江右传公考满之京师","dynasty":"明","author":"王恭","text":"豫章才子龙门客，别驾闽州声籍籍。春帆曾食汉家鱼，秋灯几听南雄笛。王程迢递不辞难，守道何妨未转官。白云片片乡山远，风木萧萧陇日寒。银妆束带乌纱帽，锦作朝衣紫鸾诰。佐郡长悬魏阙情，归骖又指吴门道。江亭把酒别同僚，卢橘花深惜去桡。南宫此度非常调，应接鹓鸾上九霄。"}