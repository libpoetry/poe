{"id":"904175","title":"岁晚诸君送酒赋长歌以谢之","dynasty":"宋","author":"李处权","text":"我有经纶天下之大志，陶冶万物之雄心。上书几欲自荐达，君门无籍不可寻。归来抚剑星斗近，老去援琴山水深。混迹渔樵友麋鹿，兴发时为梁父吟。雾雨方寒蔽林薮，黄狐跳梁苍兕吼。岁云暮矣人白头，纳履踵决衣见肘。茫茫大块宁终久，青史功名谁不朽。昔贤达观有至言，破除万事无过酒。朝来叩关闻剥啄，长须致简喜且愕。满壶倾写清若空，一釂衰颜返丹渥。此物难从俗士论，古今与世收奇勋。寒谷可以回阳春，浇风亦使还其淳。书生分量当饮温，圣清贤浊何用分。浊醪有妙理，引人著胜地。乘坠且不知，焉知物为贵。扬雄嗜饮而家贫，玄嘲尚白费解纷。屈原独醒良自苦，湘累空有些招魂。一石亦醉淳于髡，五斗解酲刘伯伦。卧舆当道陶渊明，骑马似船贺季真。吏部有时甘盗瓮，丞相他年容吐茵。古人已往不复见，忽然举觞如对面。穷通得丧寓于此，旦暮方齐死生变。拍浮池中固不恶，曲垒糟丘仍不薄。一杯一杯复一杯，身世兼忘乃真乐。不可一日无此君，今吾于酒而亦云。安得四海尽种秫，春台寿域长醺醺。"}