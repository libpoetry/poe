{"id":"707607","title":"沁园春　　赠柳敬亭  观潮","dynasty":"明末清初","author":"吴伟业","text":"八月奔涛，千尺崔嵬，砉然欲惊。似灵妃顾笑，神鱼进舞，冯夷击鼓，白马来迎。伍相鸱夷，钱王羽箭，怒气强于十万兵。峥嵘甚，讶雪山中断，银汉西倾。孤舟铁笛风清。待万里乘槎问客星。叹鲸鲵未剪，戈船满岸，蟾蜍正吐，歌管倾城。狎浪儿童，横江士女，笑指渔翁一叶轻。谁知道，是观海枚叟，论水庄生。"}