{"id":"726672","title":"送观宁侯葬诗","dynasty":"南北朝","author":"王褒","text":"蒙羽高峻极，淮泗导清源。刑茅广裂地，跗萼盛开蕃。纷纶彤雘彩，从容琼玉温。冲飙摇柏干，烈火壮曾昆。畴昔同羁旅，辛苦涉凉暄。观风方听乐，垂泪遽伤魂。造舟虚客礼，高闬掩宾垣。桂树思公子，芳草惜王孙。今晨向郊郭，犹似背轘辕。丹旐书空位，素帐设虚樽。楚琴南操绝，韩书旧说存。西靡伤新树，东陵惜故园。自怜悲谷影，弥怆玉关门。馀辉尽天末，夕雾拥山根。平原看独树，皋亭望列村。寂寥还盖静，荒茫归路昏。挽铎已流唱，歌童行自喧。眷言千载后，谁将游九原。"}