{"id":"571882","title":"白香山二十四岁作感时诗余今正其时矣仍次其韵","dynasty":"明","author":"袁宏道","text":"少年沐新发，郁若青莎地。一朝盆水中，霜缕忽三四。辟如百里途，行行半将至。视老犹壮容，比少已憔悴。是身如肉邮，皮毛聊客寄。微宫复寄身，寄与寄为二。浮云崎太空，种种非作意。鳞鬣及鬘鬟，散时等一气。为乐供朱颜，及时勿回避。青山好景光，花木饶情致。我有战老策，胜之以无累。胸中贮活春，不糟自然醉。虚舟荡远波，从天作升坠。"}