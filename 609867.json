{"id":"609867","title":"蠡湖赠李元锡","dynasty":"明","author":"韩上桂","text":"请以连城璧，敌君明月珠。明月之珠安所如，鬻价双环千万馀。灵蛇蚌胎相对烨，小星大星纷天衢。道逢磊落见吾子，楚水吴山石齿齿。鄱阳十月风气寒，夜静蛟龙不敢起。蛟龙奋跃从东来，汉武秦皇安在哉。联翩注弩三千士，破浪直射吼奔雷。英雄驾驭赫神祖，手戮鲸鲲混区宇。当年战骨乱如麻，祇今夜夜号风雨。浩浩长江万里流，秣陵王气胜中州。采桑岐陌知谁是，夫婿青丝坐上头。鸳鸯片片成双瓦，参差绿架绾春愁。圣主当轩朝策士，匹马长安暂复游。"}