{"id":"685528","title":"九日同潘景升吴翁晋卜伯符孙燕诒苏汝载家仲玄御登牛首山绝顶留宿僧院诘朝又游献花岩三首 游牛首","dynasty":"明","author":"邓云霄","text":"拄笏看山兴杳然，到来爽气入秋鲜。他乡几度逢重九，上界遥临遍大千。天地悠悠同逆旅，江波滚滚送华年。征鸿已引愁心去，还见归帆落照边。僧话淹留宿化城，迎霜钟磬晚来清。傍岩孤枕和云卧，落叶空山作雨声。听法未消三世梦，浪游谁息百年情。却怜浩劫如轮转，月堕西峰日又生。南朝古寺挂岩阿，揽胜盘纡石磴多。风动佛幢时弄影，云深樵径但闻歌。松涛似涌千峰去，剑舄如骑独鹤过。试问法融归寂后，闲花幽鸟近如何？"}