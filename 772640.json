{"id":"772640","title":"南园古榕歌","dynasty":"清","author":"朱景英","text":"绿阴覆地天宇黯，蛟虬攫拿风雨撼。南园榕植自何年，照眼苍然不容揽。昔闻此境最荒昒，历志四裔罕载笔。澎湖岛仅见隋书，传说毗舍耶放怫。蜑人鳀人一种耳，割牛皮地红夷徙。倭奴郑寇互终始，吹起腥风溅海水。不解榕也于兹阅凡几，龙汉灰馀尚如彼。我往官长溪，曾见榕构屏。顷来鸿指园，又见支梁形。中间榕城奔走亦数数，那如此榕近我几塌青濛冥。或言榕松篆隶字本通，或言榕以不材天年终。不见五大夫受秦时封，龙鳞错落状岂同。材大难用古所恫，讵与纷纷众木争海棕。诋諆为榕雪，纰缪为榕剖。树老宜为神所守，灵异不数龙城柳。榕兮榕兮于汝动古怀，一日再拜舍汝谁为侪。"}