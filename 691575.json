{"id":"691575","title":"和憨山师菩提庵八咏","dynasty":"明","author":"李流芳","text":"平野垂四周，陡然横一丘。菩提无种子，莫向去来求。一湾漾清浅，千叶竞纷敷。试问宝池内，花开得似无。累累千万颗，颗颗说阿弥。何烦更采撷，百八手中持。虽无版筑功，屹然坚可凭。兹有真如理，故名不坏城。沤生大海中，生灭海沤共。是名窣堵波，为有缝无缝。有情有生死，生死长憎爱。斗水亦区区，施以法无碍。今人不如古，像设亦如是。若云真大士，去之乃千里。古松如古佛，落落自随缘。因何号罗汉，翻似小乘禅。"}