{"id":"1044242","title":"次韵曼叔见寄","dynasty":"宋","author":"范纯仁","text":"予生三十愚且惷，乐善自许人难双。前年杞城拜夫子，似处幽蔀逢明釭。交情期与道义久，第愧蚁蛭临崆㟅。兵厨得酒不自饮，携挈过我盈尊缸。追游颇纵山水乐，凉风皓月临溪矼。长歌高啸助清景，彻曙未肯回艂艭。别来节物皆一换，秋风憀慄陵疏窗。韩庵幽莲堕红粉，崔榭密竹森云幢。过从往往臻静默，兀坐终日如枯桩。得君新诗成杼轴，目未穷纸心先降。指摘万象无不到，发虑百中如甘逄。搜情引思勉欲和，畎溜岂合追湍泷。念君怀道滞山邑，谁者肉食居高庞。方今明圣缔堂搆，采拔材干恢鸿厖。长松偃蹇卧涧谷，梓匠谁与来扶扛。入登明堂柱九室，气象凛凛尊家邦。复使天下贵儒术，颂声千载长铮淙。"}