{"id":"845152","title":"金缕曲 连句和赠叔由","dynasty":"清末民国初","author":"程颂万","text":"共汝伤心惯。又今宵、清歌明月，小楼西畔。一桁丁帘残烛影，照彻冶游人倦。空回忆、短桥红板。道是吴儿心木石，记那回、偷眼阑阴见。乍群衩，冷香展。梦痕一霎风吹断。叹沧桑、而今也到，仙山阆苑。新颤雨花红簌簌，输与夕阳来管。怕春事、三分有限。莫向尊前成惜别，算湘江、未抵相思半。怊怅煞，彩云散。渴损湘虹影。把当年、三闾网得，载群归艇。暮雨朝云劳怅望，谁见巫娥妆靓。但飒飒、灵旗风紧。此夕二妃都睡也，怕吟成、更有痴龙听。卿半醉，我初醒。沧桑急劫休重省。剩相逢、酒徒三五，尚饶清兴。赤县二分春色短，中晚不如初盛。可儿女、英雄厮并。莫便无端成落魄，到天荒、地老无人境。空独自，泪珠迸。"}