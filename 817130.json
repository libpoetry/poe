{"id":"817130","title":"清明客感二首","dynasty":"清","author":"缪重熙","text":"新柳垂条起复眠，清明春老欲飞绵。莺花早谢寻芳梦，鸠雨还防做冷天。子舍久违惊节候，申江乍暖换风烟。饧箫声里添惆怅，空忆松楸远近阡。清明何客不思家，况复狼烽处处哗。真假乱传讹战守，阴晴叠见幻云霞。红深桃坞方迷蝶，翠满杨枝已匿鸦。此日屋乌殊得所，不携书剑走天涯。"}