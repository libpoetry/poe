{"id":"557666","title":"选冠子","dynasty":"明","author":"张肯","text":"袅袅芙蕖，平铺断港，路入锦云处。香浮绿水，浪卷晴舟，宛在翠红香里。湘妃馀酣未醒，拥盖藏羞，含娇欲语。想淩波尘远，遥鸣佩，风飘艳绮。望中宛似若耶溪，隔水只欠，小艇采莲女。最怜芳意，佳藕难寻，肠断寸丝千缕。叶老房空，漫嗟此际，一点春心更苦。且休歌水调，恐惊起，文鸳双侣。"}