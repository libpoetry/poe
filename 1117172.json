{"id":"1117172","title":"奉使契丹二十八首 神水馆寄子瞻兄四绝","dynasty":"宋","author":"苏辙","text":"少年病肺不禁寒，命出中朝敢避难。莫倚皂貂欺朔雪，更催灵火煮铅丹。夜雨从来相对眠，兹行万里隔胡天。试依北斗看南斗，始觉吴山在目前。谁将家集过幽都，逢见胡人问大苏。莫把文章动蛮貊，恐妨谈笑卧江湖。虏廷一意向中原，言语绸缪礼亦虔。顾我何功惭陆贾，橐装聊复助归田。"}