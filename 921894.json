{"id":"921894","title":"新渡寺席上，次赵景贶、陈履常韵，送欧阳叔弼。比来诸君唱和，叔弼但袖手傍睨而已，临别，忽出一篇，颇有渊明风致，坐皆惊叹","dynasty":"宋","author":"苏轼","text":"神屠不目全，妙额惟妆半。更刀乃族庖，倚市必丑悍。平生魏公筹，忽斲郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道不？绝叫呼百万。清朝固多士，人门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌澌，正待一笑泮。百篇倘寄我，呻吟郑人缓。"}