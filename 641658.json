{"id":"641658","title":"樗散轩为戴彦文","dynasty":"明","author":"董纪","text":"椅桐可琴瑟，楩楠可梁栋。斧斤日相寻，出类先自送。问之胡为尔，不幸材有用。膏以明受煎，象以齿唤痛。我生本樗散，何必人器重。规矩既弗就，绳墨谅难中。雨露极滋长，土力暗培壅。拥肿与拳曲，此意殆天纵。其下根株连，其上枝叶蓊。风过鸣笙竽，月明舞虬凤。商丘暨栎社，气势相伯仲。棼槐作奴视，庄椿等儿弄。并移八千春，同一南柯梦。扫壁醉留题，掀髯对樗讽。"}