{"id":"1107786","title":"江南曲","dynasty":"宋","author":"田锡","text":"金蝉饰绿云，细靥蕊黄新。南浦解清佩，西溪采白蘋。密竹映深花，湖山日欲曛。春肠知已断，脉脉两难亲。吴艳若芙蓉，乘舟弄湖水。照影不知休，云鬟坠簪珥。含笑忽回头，见人羞欲死。归去入花溪，棹溅鸳鸯起。金陵王气消，六朝隳霸业。白云千古恨，空江照楼堞。虎丘罗蔓草，姑苏委枫叶。怀贤思伍员，灵涛浩难涉。"}