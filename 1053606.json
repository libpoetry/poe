{"id":"1053606","title":"次韵孔处度李荣期同游汝阳城西等慈寺溪堂","dynasty":"宋","author":"释道潜","text":"汝阳介崧洛，郡邑古且幽。出郭才数里，招提据清流。千章郁古木，中有百尺楼。循梯到朱栏，眼接万象游。二豪俱才华，笔力胜九牛。佳辰同览眺，高怀肯悲秋。轩渠发笑语，辽乱惊凫鸥。平生读书要，取用不假钩。想当援毫初，应手如见投。挹子明月光，泠然洗吾眸。"}