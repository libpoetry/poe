{"id":"1117104","title":"送逊监淮西酒并示诸任二首","dynasty":"宋","author":"苏辙","text":"畴昔南迁海上雷，艰难唯与汝同来。再从龙尉茅丛底，旋卜云桥荔子堆。相与闭门寻旧学，谁言复出理官醅。乘田委吏先师事，莫学陶翁到即回。淮西留滞昔经年，唯有诸任时往还。炊黍留宾不嫌陋，借书度日免长闲。归来潩水无人问，梦绕伊家古桧间。二老旧游唯我在，后生谁复识苍颜。"}