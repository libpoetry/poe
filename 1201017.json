{"id":"1201017","title":"锦堂春","dynasty":"元","author":"无名氏","text":"活骷髅。算来有甚风流。着衣衫、遮形盖体，弄精神、虚度春秋。又不念、无常近也，又不怕、阎老来勾。巧使机关，张罗活计，忙忙劫劫苦贪求。空热闹虚名薄利，分外惹闲愁。三寸气，一朝断了，独卧荒丘。叹古今、几番成败，光阴迅速难留。好翛闲、修真养性，把从前、伎俩都休。放下尘劳，悟明心地，凌风飘荡野云收。江山静，太虚空廓，星月照瀛洲。真个好，逍遥快乐，不羡王侯。"}