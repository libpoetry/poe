{"id":"618004","title":"麦饼行","dynasty":"明","author":"何吾驺","text":"燕京三月麦花肥，四月家家捆载归。方春祇祷甘霖至，闾阎欢诵丰年时。圣主宠嘉下光禄，尝新阖用先春祠。明诏载颁赐广宴，湛露彤弓下禁闱。仍用孟夏初五日，毋取不落策为词。天子楼头宣赐饱，百僚鞠躬俨巍巍。首列上尊次珍馔，麦饼如环饱重携。盛典肃皇十三载，崇祯五载绍前徽。公孤九卿暨百执，文鹓武鹭酣恩晖。辇下小民尽欢舞，四方观者咸祝釐。自此帝心浃八表，何人不被春风嬉。百尔君子并载笔，声光芬郁满凤池。小臣直讲既五稔，尝时尊馔遍恩私。幸及两班同饮福，载赓载和阐皇禧。尚恐穷荒未尽识，最后据实纪此诗。"}