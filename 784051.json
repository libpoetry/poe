{"id":"784051","title":"四经楼怀古","dynasty":"清","author":"金朝觐","text":"依山起楼作高势，倚楼看山成远观。四围竹树尤茂密，置身直出绿云端。汉嘉边郡生繁众，兴衰多被长江送。老鹳依巢不忍飞，书帷已去贤昆仲。文章杰出高层楼，豪气奔流千古留。魄力雄伟义正大，王氏新学生隐忧。青苗行法天下乱，食肉无盐遭远窜。赤壁赋成山月高，老去金莲撒御案。谁是明达如老泉，家学渊源能辨奸。囚首诗书已难近，何待天津闻杜鹃。"}