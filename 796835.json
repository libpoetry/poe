{"id":"796835","title":"台城路 辛亥秋送丽轩入都","dynasty":"清","author":"赵我佩","text":"西风古道垂杨老，丝丝尽牵愁绪。角韵齐吹，笳声遍起，陡觉销魂如许。离觞漫举。怕一曲骊歌，酒醒人去。写入红笺，相思题赠断肠句，情深最难话别，愿长安此去，瀛路休阻。画阁香寒，妆台笔冷，闲煞远山眉妩。抛残绣谱。剩巾上斑斑，泪痕无数。目送征帆，夕阳烟外浦。"}