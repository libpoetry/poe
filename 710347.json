{"id":"710347","title":"西阁书壁三十六韵","dynasty":"明末清初","author":"陈子升","text":"嘉名占地木，曾觉豫章生。橘自淮南种，桐犹爨下声。精神少微曲，生小广州城。问业金闺□，随官竹马行。东湖闻吏事，西苑览神京。江夏无双誉，何郎第五名。少年罗雀谢，公子钓鱼成。白鹄非常浴，丹鸡讵泛盟。立谈知倜傥，为说近纵横。自有雌雄剑，非因黑白枰。得枭甘注瓦，促柱忌弹筝。竹实全栖凤，蒲牢易振鲸。黄钟无琐碎，墨翟远咸韺。气与穹苍近，羞为坚白鸣。射稽推筑板，驺衍说环瀛。器有瓠樽用，工非荆棘程。相如綦组秘，季子揣摩明。跃马秦中相，驱车甘上卿。不难同朔荐，方欲请终缨。拾芥徒云易，怀芳奈不呈。一朝花扫地，三刖玉埋荆。宋药金相失，燕台骏自更。固穷休郁郁，负下莫茕茕。适意从怀褐，消愁且酌觥。高歌陵白石，幽曲启朱樱。锦袖分骄蹇，香奁会品评。臂留钗股印，眼注烛心檠。爱客殊无剑，飞仙自有笙。泽兰香宋玉，台柳系韩翃。激沼怜鱼宠，为园重女贞。有时开后閤，未事已先庚。秋干心能结，春城笑肯倾。卫生师七发，学道斩三彭。且尽夔蚿说，宁随鼠璞争。白华垂粲粲，芳草对怦怦。画上龙还在，应怜未点睛。"}