{"id":"707655","title":"眼孔篇","dynasty":"明末清初","author":"卢若腾","text":"恒叹世人眼孔小，一饭睚眦大分晓；英雄眼孔如簸箕，感恩知己岂轻眇！贫者一饭艰一金，富者一饭等一针；若得一饭一般看，富儿容易买人心。冯驩慷慨歌长铗，不使孟尝券盈箧；假饶收得债钱多，安得齐、秦并震詟。美人头谢躄者门，宾客从此归平原；丈夫所重在意气，白璧黄金安足论。财交恐与豕交埒，况复惜财如惜血；豚蹄盂酒祝篝车，合祗淳于冠缨绝。"}