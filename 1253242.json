{"id":"1253242","title":"南村杂赋十首","dynasty":"元末明初","author":"陶宗仪","text":"平生耽逸趣，久矣谢浮荣。计左真鸠拙，形臞类鹤清。晚风溪艇钓，春雨石田耕。此日容衰老，徜徉乐太平。屋小长林束，村深四水通。睡因閒处熟，愁向醉时空。鹅鸭春波绿，牛羊晚照红。岁输公赋足，泚笔纪田功。门对山殊远，溪回路觉赊。入城因买药，租地为栽花。草草杯盘数，悠悠兴绪嘉。今年官税急，月下响缲车。编图从入甲，养子虑添丁。阁笔焚三策，携锄带一经。语多邻叟醉，妖胜里巫灵。俗薄何须较，柴门尽日扃。径微深草没，桥仄乱云藏。檐角联渔屋，篱根系野航。雨馀晴溜碧，天迥晚山苍。回首关河隔，并州是故乡。家贫田亦瘦，身惰礼全疏。囊锦新吟稿，箧藤旧著书。小童能理棹，稚子学将车。何幸无荣辱，长年此逸居。客分疏雨去，人带断烟耕。地旷乾坤大，心閒景物清。药材书劵贳，琴直典衣更。岁岁西畴秫，深凭送此生。池塘才半亩，浦溆走三江。断垄春烟犊，疏篱夜雪厖。逍遥浮晚艇，寄傲倚南窗。采药鹿门远，谁能逐汉庞。遥岑浮碧汉，长泖护青林。地僻人家少，泥融虎迹深。关河南北梦，风雨短长吟。览镜怜迟莫，鬅鬙雪一簪。径竹霏香细，篱花斗色多。捲帘黄犊雨，把钓白鸥波。清士携琴访，诸生载酒过。有时香一篆，高枕到南柯。"}