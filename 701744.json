{"id":"701744","title":"答孙太初夜访二首","dynasty":"明","author":"黄衷","text":"太华山人夜泛湖，西风吹过藕花居。扣门已值梵钟定，呼酒不来村店疏。自振初衣闻杜若，偶寻奇迹问樵渔。回船倒压星河影，绝胜浮槎上碧虚。吴越高人道姓名，何年饮露得身轻。暂从雷硐留诗品，未到苕溪闻笛声。转树猿吟秋兴早，横江鹤梦月华清。悬知世故浮云外，正儗辞家问广成。"}