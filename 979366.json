{"id":"979366","title":"乐哉侯之邦兮乐哉侯之堂兮 其一","dynasty":"宋","author":"晁补之","text":"乐哉侯之邦兮，封楚宫与复关。美哉洋洋水兮，昆崙始乎并川。桐离夫其实兮，绿竹兑于丘园。三年庶夫有成兮，蹇吾师其永叹。营室壁而建墉兮，参国一其可观。涂椒丘吾驾车兮，揽予騑之啴啴。袭予旆之悠悠兮，侯降观其于田。春阳满其亲天兮，乃物作而芄兰。来吾省夫在畴兮，介黍稷之有年。侯宁般于游兮，无非事而不烦。羌信修而好我兮，曷怀归而翩翩。信侯邦之可乐兮，蹇携手其同行。"}