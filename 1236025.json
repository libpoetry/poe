{"id":"1236025","title":"东坡书蔡君谟梦中绝句二放营妓绝句三虞伯生题四绝于后真迹藏义兴王子明家要予次韵凡九首","dynasty":"元","author":"张雨","text":"日将公事湖中了，醉入重城列炬明。自古大藩财赋地，古人偏得赋閒情。谢女娇吟雪比盐，北台马耳见双尖。衲衣政索歌姬笑，不道春寒绣被添。写韵轩中尘不惊，与谁同蹑凤凰翎。綵鸾可惜情缘重，只合清斋写道经。钗头新绿荔枝红，那与江桃色味同。闻道端明新进谱，一时殿阁起薰风。香辟春寒玉辟尘，流苏斗帐醉和春。一双明月都无价，寂寞人间第二人。江南在处烟波好，浪迹先生不上船。近就阖闾城下宿，可怜霜月夜娟娟。青城樵者一衰翁，写罢乌丝满袖风。消得玉堂金研匣，至今传入画图中。听碾龙团怯醉魂，分茶故事与谁论。纤纤玉腕亲曾见，秪有春衫旧酒痕。白公种竹苏公柳，谈笑功名后世誇。依旧葑云三万丈，断桥谁与筑堤沙。"}