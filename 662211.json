{"id":"662211","title":"梦程正之","dynasty":"明","author":"石宝","text":"少陵三夜梦谪仙，魂来魄往枫林前。今吾梦君亦连夕，邂逅相逢道相忆。似为九天风露长，怅望江南归未得。布帷夜久风凄凄，颠倒衣裳为君啼。鸱枭得志燕雀举，凤鸟文章无宿栖。昊天七政谁与齐，玑衡倒植昂或低。皋陶五帝不可问，坐对青灯落寒烬。人生逆旅会有归，但取荣名比华衮。"}