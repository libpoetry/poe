{"id":"702407","title":"梁叔厚太史父母哀挽","dynasty":"明","author":"程敏政","text":"伯鸾高义重诸梁，七帙光阴晓梦长。鸡絮独堪徐孺礼，干戈曾戢郑公乡。岭南鼓吹留残藁，庭下芝兰压众芳。有托不忧身后事，墓亭碑石见龙章。偕老无惭古孝廉，慈闱方祝海筹添。伤心忽报游仙速，养子真传立教严。天上旧恩馀凤诰，山中新壤恊龟占。平生懿德知难朽，太史铭文为发潜。"}