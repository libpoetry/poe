{"id":"359048","title":"沁园春·长啸归来","dynasty":"清代","author":"黄永","text":"长啸归来，或渔于溪，或圃于冈。且可否之间，不夷不惠，中行岂敢，疑狷疑狂。白眼看他，青山老我，漫世居然入世方。休再道，曾封侯万户，昔遇高皇。闲来濯足沧浪。又种竹千枝朩几章。愧能酒能诗，陶潜李白，亦经亦史，司马公羊。醉后长歌，灯前自舞，也算生平意气场。嗟今日，只黑甜一枕，快矣吾乡。"}