{"id":"893113","title":"蜀地海棠繁媚有思加腻干丰条苒弱可爱北方所未见诸公作诗流播西人余素好玩不能自默然所道皆在前人陈迹中如国风申章亦无愧云","dynasty":"宋","author":"宋祁","text":"蜀道天馀煦，珍葩地所宜。浓芳不隐叶，并艳欲然枝。襞綵分群萼，均霞点万蕤。回文锦成后，夹煎燎烘时。蜂蕊迎衔密，莺梢向坐危。浅深双绝态，啼笑两妍姿。绛节排烟竦，丹釭落带垂。童容鄣畏薄，便面到忧迟。媚日能徐照，暄风肯遽吹。惜观当晼晚，留恨付离披。丽极都无比，繁多仅自持。损香饶麝柏，照影欠瑶池。画要精侔色，歌须巧骋辞。举尊频语客，细摘玩芳期。"}