{"id":"1223888","title":"竹林七贤图","dynasty":"元","author":"虞集","text":"瞻彼修竹，下临清流。文石偃堤，华松荫丘。植表界壤，剪茅宅幽。梁度高巘，台隐中洲。方床读书，异宫同休。咏歌相闻，觞豆相求。或莳名药，或钓游鯈。课艺嘉植，坐思远游。濯缨微波，看云良畴。逸而不放，俨而自修。泰哉沮溺，邈乎巢由。按图以观，永宜春秋。孰若五君，遗其故俦。糟粕尘世，高踪庄周。我怀古人，遁而违忧。安得挥弦，以招沈浮。"}