{"id":"548417","title":"寒夜史吴二比部偶集联句","dynasty":"明","author":"孙继皋","text":"偶尔逢休沐，过从共举觞。寒消鳷鹊雪，暖吐狻猊香。人以星为聚，官今鹭是行。署怜花并入，朝忆玉同锵。露自分仙掌，云仍隔故乡。情真吴语剧，愁绝楚歌狂。剑拂霜华切，钩藏刻漏长。薄帷微鉴月，新律乍回阳。温室梅先破，名轩枣故芳。辖投期肯后，簪合意难忘。藻句骞鸾凤，雄心典鹔鹴。乾坤容尔醉，日月向谁忙。"}