{"id":"522035","title":"骢马吟送同年于器之副宪浙江","dynasty":"明","author":"顾清","text":"骢马行，骨权奇。连钱被体玉琢蹄，绣衣五采金带围。据鞍顾盻生光辉，临发长鸣振金羁。振金羁，向江东，吴山飞度越岭重。眼中自不见豺虎，敢有狐鼠留行踪。狐鼠空，豺狼伏，骢马行，来乎复。汉家烽火照甘泉，昨日单于栖上谷。范生揽辔，志在澄清，我爱张子，埋轮都亭。君不见天闲尚有未纯驷，可使骅骝长地行。"}