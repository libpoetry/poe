{"id":"695981","title":"许殿卿悼亡二首","dynasty":"明","author":"欧大任","text":"凉风七月至，清霜被丛薄。络纬当窗啼，芙蓉向池落。佳人不待年，重泉寄冥漠。昔为双栖莺，今作单飞鹤。悽悽结沉忧，摵摵感离索。中宵熠耀微，素蟾耿罗幕。谁能结发情，不念齐眉客。苔闺日以积，尘案日以深。纨素委不御，四邻响哀砧。抚襟悼非一，梦床不可寻。昔欢向徂隔，兹恨何萧椮。树萱非销忧，遗佩犹同心。潘生洛涘年，哀泪谁能禁。"}