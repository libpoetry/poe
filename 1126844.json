{"id":"1126844","title":"送顾子敦赴河东三首","dynasty":"宋","author":"黄庭坚","text":"头白书林二十年，印章今领晋山川。紫参可掘宜包贡，青铁无多莫铸钱。劝课农桑诚有道，折冲樽俎不临边。要知使者功多少，看取春郊处处田。家在江东不系怀，爱民忧国有从来。月斜汾沁催驿马，雪暗岢岚传酒杯。塞上金汤惟粟粒，胸中水镜是人材。遥知更解青牛句，一寸功名心已灰。揽辔都城风露秋，行台无妾护衣篝。虎头妙墨能频寄，马乳蒲萄不待求。上党地寒应强饮，两河民病要分忧。犹闻昔在军兴日，一马人间费十牛。"}