{"id":"951200","title":"司马文正公集序帖赞","dynasty":"宋","author":"岳珂","text":"道本于身，真积乃全。贯以一诚，虽人实天。元祐之初，帝赉良弼。匪康其躬，为民而出。龙起于洛，云兴于嵩。有泽其膏，四海之丰。方其未骧，一念下土。九关虽扃，编此守虎。及其既用，草偃维风。群贤鳞差，滃然而从。天以诚开，民以诚格。混融流通，何索何获。有崇南山，太平之基。岩岩具瞻，维公宜之。平生不欺，涵泳浃洽。心画之作，为天下法。取人以直，持己以谦。岂徒幅笺，二德之兼。荣光属天，公书在椟。有德有言，温其如玉。"}