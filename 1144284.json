{"id":"1144284","title":"再韵","dynasty":"宋末元初","author":"杨公远","text":"听彻茶烹蚓窍声，挑灯开卷眼能明。□□□□□□□，过了残冬岁又更。世事间关人易老，容怀萧索寐难成。推窗且对梅花月，便觉尘襟一晌清。榾柮炉红密掩窗，伤嗟劳役度时光。朝三虽怒暮还四，凫短难添鹤自长。老忆少年成感慨，吟残永夜越凄凉。教儿检点铜匜看，报道犹存一缕香。"}