{"id":"807460","title":"念奴娇  十五夜宋蓼天太史招饮以雨不克赴少顷月出同纬云鲁望两弟暨曼殊小饮寺寓九叠前韵","dynasty":"清","author":"陈维崧","text":"吾生万事，沈思遍、都似今宵之月。只到圆时期便左，揉得愁成乱发。此夜西园，故人东阁，迟我情偏切。冲泥无计，车轮腹转难歇。少顷皓魄东升，海天一碧，世界都轩豁。燕市且须谋一醉，难得铜街泼雪。丝竹颠狂，弟兄歌叱，碎拗金鞭折。知他何处，笛声缕缕凄绝。"}