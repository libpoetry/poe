{"id":"427217","title":"兰陵王","dynasty":"近现代","author":"黄侃","text":"海波碧，天远垂空漾色。危栏外，仍见片帆，载了斜阳返乡国。帘前燕似客。还识。分飞可惜。江关去，应倩塞鸿，来与羁人伴岑寂。连宵梦难觅。况雨上高楼，风送凉汐。孤灯孤影摇长夕。将一枕清怨，数年悲感，哀音零乱付邻笛。怅然泪轻滴。追忆。但悽恻。更独倚浮云，共羡归翮。寒烟袅娜秋无力。似别恨萦绕，旧怀牵织。沧溟迢递，倦望眼，自叹息。"}