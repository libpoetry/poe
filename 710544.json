{"id":"710544","title":"猛虎行","dynasty":"明末清初","author":"邝露","text":"饮不尽三湘水，游不尽百蛮天。百蛮厌珍丽，哲士丁屯邅。抟风赴大翼，控景入幽燕。宁分猛虎食，无惊黄雀弦。倾金筑台观，厥价徒空县。雁风驱砂砾，狼烟树彊边。未贵洛阳纸，谁分云梦田。燕然未磨勒，周南滞归旋。羁怀何郁悒，开匣视龙泉。凄凄沉光采，提携莫弃捐。"}