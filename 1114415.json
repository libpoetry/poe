{"id":"1114415","title":"南华寺五首","dynasty":"宋","author":"李昴英","text":"诵经听得入从门，壁上偷他四偈言。毕竟单传端的处，卖薪供母是心源。西方骨董南方宝，留镇曹溪几百年。自是后人当不得，有如翁者亦单传。从前梵说堕虚空，独有坛经说不同。体用圆明皆宝相，一丁不识却心通。未参五祖已开山，合下全身此地安。不是香烟忘故里，衣留孔道要人看。清者何曾饮盗泉，僧盂底饭逆巢田。此疑欲问师无语，风撼长松啸半天。"}