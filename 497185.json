{"id":"497185","title":"送西河居士天池山检大藏诸经二十韵","dynasty":"明","author":"张元凯","text":"独往超凡虑，幽栖出世情。祗陀移茂苑，舍卫俨吴城。妙相青狮拥，真文白马迎。峰莲千仞秀，天镜一池平。小證沙门果，新持净业盟。启函飞孔雀，齐帙转流莺。夙习鸠罗译，通教龙象呈。腾音潮呗远，零座雨华轻。夜诵山皆应，晨参仆屡更。白头三藏遍，缁服五禅并。蒲塞慈云馔，优昙甘露英。月留圆处影，泉入定中声。居士重逢蕴，徵君再见明。钝根当自断，欲劫此堪惊。贝叶翻偏好，韦编续未成。有因终有漏，无性即无生。梵篆非蝌斗，番言是鸟鸣。达磨不立字，究竟亦何名。议界俱空境，轮回悉妄行。吾将求解脱，送子息心旌。"}