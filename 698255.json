{"id":"698255","title":"奉次屠都宪韵贺篁墩学士领教翰林兼柬西涯学士二首","dynasty":"明","author":"倪岳","text":"巍巍圣德仰如天，学士承恩重养贤。虎榜旧名金作字，凤楼新制玉为椽。道根伊洛从今盛，教本苏湖自古传。二妙正当天下选，最宜霄汉领群仙。桃李春风二月天，栽培深倚济时贤。讲筵密勿逾三接，大厦优容必万椽。一代文章从指授，两行衿佩望心传。业成不日看高步，同是鳌峰顶上仙。"}