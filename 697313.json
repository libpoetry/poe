{"id":"697313","title":"夏日斋居杂咏八首 阳春馆","dynasty":"明","author":"胡应麟","text":"一雨过修篁，微风动清夏。万籁昼萧然，援琴北窗下。独坐清风里，流云湿画栏。空斋无长物，十万紫琅玕。明月照芳池，倒景浴层嶂。文鱼不畏人，竞出沧波上。五岳非我乡，九州非我宅。泠然起太空，忽见蓬莱日。閒持一杯酒，独向西园醉。想像邺中人，青云动飞盖。西园复东园，焚香送馀日。微风扫落花，忽堕幽人席。铿若鸾凤音，随风落天半。空令阮籍闻，未许嵇康见。泠冷七弦琴，飞声白云上。三十六洞天，不假卢敖杖。"}