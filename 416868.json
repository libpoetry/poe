{"id":"416868","title":"齐天乐 蟋蟀","dynasty":"近现代","author":"胡士瑩","text":"已拚身世西风老，凄清那堪听汝。愁引丝长，酸怜语涩，逗入银屏深处。秋怀似雨。够唤得离人，者般心苦。梦稳春酣，世间只有小儿女。月闲花冷院宇。一灯摇漾里，如怨如慕。杀气弥宵，边声达曙，乾净更无吾土。心期又误。怕勾起西窗，白头情绪。明镜明朝，鬓霜添几缕。"}