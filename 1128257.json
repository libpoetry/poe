{"id":"1128257","title":"蔡州叶翰林寄示近诗次韵八首 卞山信至三首","dynasty":"宋","author":"程俱","text":"公昔奉阡陇，二毛不胜簪。扶杖事耘植，咿唔杂呻吟。耿耿霜露感，遑遑蓼莪心。浮云为愁容，鸟兽亦哀音。徘徊动行路，下比元与任。宿草今已长，新松郁森森。尚有五芝秀，荧荧烂如金。为公赋南陔，凯风吹我襟。行云本无心，虚舟但乘流。主人非逋客，不使芳杜羞。鸣驺入山谷，黾勉赴所求。明知廊庙具，岂为猿鹤留。朝来尺素书，联翩自岩丘。平安喜筠柏，宁论橘千头。岂无木石居，吾非若人俦。既与世同乐，那容不同忧。往客霅溪上，舒娥几亏盈。深穷卞山境，胜概不可名。柴车逐公游，登皋复临清。夜投阿兰若，松窗待朝明。济胜剧许掾，评诗陋钟嵘。灵滋初可抔，龙箨忽已萌。斯游今几时，坐想飞泉鸣。尚应几杖间，隐隐金石声。"}