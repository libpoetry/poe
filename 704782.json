{"id":"704782","title":"登平陆城楼四首","dynasty":"明","author":"薛瑄","text":"独倚危楼日向西，洪河风起浪高低。中条北去无多路，回首乡关路不迷。断岸奔流万里风，疏林黄叶九秋中。画阑干外斜阳暮，并作离愁一段浓。客愁偏向九秋多，况复登楼望浊河。相去弘农才咫尺，苦无一苇暂从过。中条秋色满山城，一上危楼感慨生。天外黄流来滚滚，扁舟端拟驾长鲸。"}