{"id":"474633","title":"信陵亭行赠张幕史","dynasty":"明","author":"卢楠","text":"昔闻贵公子，乃是信陵君。剑气连秋水，英风迈长云。堂中爱养三千士，玉袍珠履何缤纷。信陵一去几千载，堂中今无一人在。空馀城里信陵亭，日见黄河走东海。信陵亭右送飞鸿，豪士者谁张长公。虬髯潇洒眼如电，论吐何啻垂天虹。身骑宛马铁花骢，霜蹄决裂耳生风。四顾已无南海尉，一心要灭黑山戎。朝发夷梁津，暮宿黎阳渚。轩盖狭广路，翩翩皆龙举。春风澹荡吹罗帷，宛如渌水莲花池。异代风流今有此，若问信陵那可知。"}