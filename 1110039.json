{"id":"1110039","title":"怀卫道中寄京师诸友三首","dynasty":"宋","author":"吕本中","text":"客舍冷如浆，客梦甘如饴。初无远行念，况有徂年悲。平生好交游，大半走路岐。不如亭前月，所到长相随。何时脱身去，共采西山芝。有儿当似公，尚能传我诗。直莫如两王，清莫如两方。孙谢岂不美，久滞尚书郎。黎子老归国，只今须鬓苍。邵子住山云，欲出未肯忙。高子出林壑，坐看天际翔。人谁不小康，李赵常窘束。穷阎爨温火，老未饱饘粥。它长未遽数，此事已绝俗。为人死不厌，自奉一米足。"}