{"id":"1113731","title":"次韵叶舍人","dynasty":"宋","author":"李正民","text":"宣室君王欲受釐，斯民将见少休期。閒中把卷空遮眼，乱后操心甚累棋。邮置未传殷浩信，筠筒先寄乐天诗。壶中日月公应惜，拚醉樽前十样眉。艰难险阻寄馀生，重奏埙篪耳屡倾。静对竹阴谈近事，频看山色验初晴。老来渐觉忧婚嫁，禄厚宁无耻圣明。稍喜幽燕通使者，叔孙当使郢投兵。螭坳执笔侍清光，天阁峨峨耸百常。便合挥毫演纶綍，何劳琢句斗琳琅。峰峦对户千重碧，䆉稏连云六月凉。凤阁鸾台有虚位，未容诸葛卧南阳。"}