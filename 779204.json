{"id":"779204","title":"解连环 次顾同束怀旧原韵","dynasty":"清","author":"陈世祥","text":"此身无托。笑乾坤窄小，可人难作。二十年、奔走天涯，见山苦水凄，酒穷诗恶。往事都非，休提起、绿窗弦索。恰梦回霜晓，陡地伤心，旧日楼阁。茅山已无妙药。纵魂萦海渚，身系天角。枉积下、恨迹情踪，待叠起相思，又难抛却。百转回肠，镇日夜、全无安泊。总我伊、文魔情孽，应同沦落。"}