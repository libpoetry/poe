{"id":"1025603","title":"次韵唐与正喜雪二十韵","dynasty":"宋","author":"韩元吉","text":"穷腊逢三白，山城两换年。破寒初淅沥，作态正翩翾。倚杖心逾喜，搔头意自便。直疑填巨壑，岂惜冱长川。宫粉惭施白，仙禽恨夺鲜。银床凝露绠，玉柱涩风弦。径满巇难认，窗虚隙易穿。共寻瑶草路，俱诵蕊珠篇。猎骑朝群拥，渔灯夜独然。凌风几阆苑，照日尽蓝田。剩约佳宾集，先烦好句传。荷枯疑璧碎，柳细讶丝牵。有士迷青眼，无人笑黑肩。丰年期不日，瑞气霭非烟。竹密还争舞，梅疏只斗妍。轻鸥随浩荡，戏蝶伴联翩。强续麻衣咏，真逢缟带贤。凋零属国节，片段广文毡。短棹寻安道，高楼忆仲宣。名驹纷照夜，无复爱连钱。"}