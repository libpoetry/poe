{"id":"702911","title":"放言 市声 一东","dynasty":"明","author":"谢元汴","text":"珠玉市声坌，声阗天亦聋。难言浊世事，不易乱流中。银气飞腥雨，蜃吹杂贝风。荒夫如可服，吾欲弃山藭。需泥俱赤几，远志合明农。龙战无求我，鸟羞不自冬。文荒浯水碣，客散酒家佣。八尺匡床上，数篇怪石供。岂是人滩险，迷花照帝江。墨儒同一冢，龙蝘吊于洚。世化为狂国，天今在水邦。囚奴俱不可，此亦老无双。子夜枯桑㕧，巢居忽听之。裂玕嫩玉泣，摧鬣老龙洟。文冢凭谁吊，芝田且自耛。年来姜性辣，和桂斫冰糜。捐士自当捐，畸人岂必畸。已痴勿下种，不俗谁能医。作问青天下，沉碑碧水涯。荃萎不改洁，惟有星辰知。埋马良多事，搴衣塞众疑。危航螭妒影，破冢鬼舒眉。恨水千年绿，怨峰百丈巇。苍天老亦秃，白发尔须知。众贱有君子，能无庸态诽。世之罪我是，人敢曰天非。自此见蜚笑，偶然闻虎譩。虫冰不可语，鳐以夜而飞。不眠惊落叶，风雨一床书。愚欲移王屋，智徒学志蜍。饥来贫鬼粲，死去吊宾疏。果尔生闾屈，何妨化白鱼。徵兵岭剑急，竿木化鍪弧。菅蒯生民尽，桑麻几处庐。鱼绯赐侩市，肘印佩沽屠。恤纬妇人事，平分与泽癯。月死不能救，何如后羿妻。蛩惟歌此穴，鸡但老于醯。四海麟龙斗，空山熊豹啼。冷风吹墓树，不到石门西。十丈寒青玉，荼衙列戟排。瘵霖人似茧，痁橘峭于柴。梨月照衣苦，樵风拂柏乖。英雄须老死，遥集撰奇怀。看世同刍狗，因风委路埃。空山烟国雨，寒枥瘁龙媒。莫遂赓坎缶，徒能叹谷蓷。香钩丝百尺，钓不出邹枚。鳞怒非无谓，锄兰合有因。楼犹祀铁汉，鬼独啖湘筠。岳隐表天骨，韦脂腥肉人。畏人称俊物，由彼叹孤臣。短剑光于银，照吾面上尘。偻松何字怪，偃柳亦名人。石骨秋前瘦，沙痕雪后新。丹丘多鬼血，逋子未知津。雪旨邀冬住，寒花称谪人。抗怀将落月，委美在山榛。奇服自招妒，长眉不数螓。先春芳色死，江畔问灵均。天下皆兵甲，谁怜杨子云。桃花迷古渡，湘水吊天君。补阙勿忘柳，荣身焉用文。人才多借面，练要植香芸。投林亦夙志，竹径一穷猿。文魅连华表，桑株恐老鼋。物于何桀步，石有以人言。夸父山为我，不惟一足骞。凤凰所不至，踽踽圣贤寒。及气天心忍，值亢人理刓。峡猿哭月死，岛鹤泪秋乾。不识九州大，无方裁箨冠。梦葬茂陵客，凄然散席潸。愁过桃叶渡，勿陟燕支山。焚瘗判花笔，萧骚校玉颜。芙蓉今岁死，月下哭青鬟。争言蕉护鹿，谁信夔怜蚿。枫落人同冷，苔延石不言。臂肝久欲化，陵谷已多迁。吹梦坠秋雨，无因覆酒船。吴门无乞地，江上听吹箫。怒作千夫气，指柔五日潮。六桥明月夜，三竺碧烟朝。岳墓并于墓，大招又小招。飞牙署蝮氏，择肉岂辞殽。呼兕耕瑶圃，令枭种九苞。山都宜径步，众嫭任娥媌。吭吭林中鹿，命悬于饪庖。香蕙泣衫色，敛眉语露桃。莫因画黛浅，而恨远山高。钗冷侵蝉重，鬟斜逐燕劳。晨芳细雨绿，叶上作波涛。扣角真无赖，凿坏亦已过。君平非弃世，安石其如何。伧魄戍尘蹍，书魂兵气呵。苍生板荡泪，零落下渔蓑。负心非一事，唧唧秋虫嗟。电火驹中影，菖蒲石上花。三炊人詈玉，四壁我惭家。古筱立寒镜，灯光笑剑华。百蚿噬一凤，人面而羊肠。失足迷天路，投荒赋夜郎。江河千古血，椒桂寸心芳。手摘少微近，蛾眉唁楚羌。读罢残书哭，夜深星月凉。魂曾经采石，梦可到潇湘。仅见鬼狂稚，何疑天老荒。男儿七尺影，色笑学吴倡。了不异人也，宁知身后名。凡骃皆虎鬼，是剑即龙精。象祷山河过，螾神物不平。勿忘美疢意，方蹶表前生。骨肉如萍叶，相依惟一甥。亦知眉髧短，耻与魅魌争。世已轻文举，谁其说正平。寄书地下父，莫读孤儿生。海若伐河伯，云屯喷怒鲸。碎如转石叩，趹甚奔骝砰。迸作万条泪，旋为千顷泓。其渔吾不恶，天意自琤琤。书客香魂冷，寒光照夜青。已看风坠叶，还似水辞瓶。洒泣卖僮约，灰心瘗鹤铭。暮江天碎碎，枫鬼拜前庭。世犹存我辈，未可哭天崩。象理生乎震，河心峙以冰。治安羿浞足，礼乐鲮鬿兴。遑恤从逢比，雨风泣二陵。奇山不在貌，即作诗文求。郊贺孟门峻，蜕樵少室遒。古今指几屈，山鬼才谁俦。苍颉字成日，秋坟鬼夜啾。所嗟人命短，忽忽二毛侵。日月苦煎迫，乾坤费瀹燖。梅梁今不斗，剑佩久还镡。钦彼乘鸾者，寥寥山水心。薨薨而止棘，吾独作眠蚕。即令婴头责，誓无笑尾婪。多烦哀靡凤，遽敢哭蓍簪。臣罪当膏钺，愚衷耻未覃。三十五年事，酸辛咸苦兼。洗心龙骨水，入世虎形盐。不信江潭险，有如岩石憸。美人良未远，惟许溉鱼鬵。河水千年物，投躯以饲谗。冤亲快痛半，今昔哭歌咸。化枳何须颂，当门宁免芟。平平申狄耳，濒死未嵌岩。匹马棠梨间，冲烟出暮关。讯云木客啸，吊月老狐潸。魂夭明河路，霜瘝秋际山。青萍勿负我，看取报恩还。"}