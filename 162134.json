{"id":"162134","title":"依韵和吴起季见寄","dynasty":"宋代","author":"李兼","text":"骐骥瘦，驽骀肥，不如占我白石矶。出无车，食无肉，宁复羡渠黄金屋。叔孙礼乐何纷纶，两生不行岂徒云。丈夫结交半天下，几人沮溺同耕云。捷径趋荣速如鬼，龌龊岂堪豪右齿。虞卿著书托穷愁，仲蔚绕宅蓬蒿秋。朅来话旧重携手，往事纷纷集樽酒。胸中奇气耿独在，匣剑时作蛟龙吼。穷亦乐，贫非痡，且复安步行坦途。从人潮笑我非夫，乘流则逝宁须扶。亦知落落固难合，焉能郁郁屈此乎。朝驱车于阆风之颠，夕济舟于丹水之渊。放身的外岂不好，局蹐人间真可怜。追若亡，汗漫游，笑宁子，商声讴。岂曰无衣，与子同裘。天地一马，日月双輈。噫，流光胡可以淹留。"}