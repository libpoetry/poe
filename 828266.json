{"id":"828266","title":"谢陟甫馈蒸鸭","dynasty":"清末近现代初","author":"陈曾寿","text":"山谷学道持戒律，晚苦头眩初破荤。我生偷妄百不逮，一事差胜惟忧勤。横机修罗剧刀箭，始知脆弱芭蕉身。廿年蔬园牛践履，多生负债潜悲辛。晨秋居士濡呴我，肥甘数致沾枯唇。区区宁非口腹累，妄托滋益饕羞珍。时来即行逢便吃，绯衣造诣非等伦。生天成佛岂予分，一身为荐差无嗔。宛转君勿薄鸡骛，见用于世皆深仁。我愿将身化千亿，往饫来世幽忧民。"}