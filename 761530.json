{"id":"761530","title":"莺啼序","dynasty":"清","author":"况周颐","text":"闻歌向来易感，倚孤琴倦语。记曾几、花月因循，自别何事凝伫。费遥夜、红牙按拍，湖天可有痴云驻。为伤春蹙遍，双蛾似怜迟暮。芳约燕兰，梦里事往，剩沧洲卧雨。渭城唱、禁得何堪，茂陵诗鬓将素。忍重寻、旗亭败壁，最枨触、新腔金谱。翠禽边、昨夜星辰，缟衣仙路。惊鸿片霎，怨宇三生，此情定念否。人去也、一声双泪，便抵河满，慧业愁根，更谁侬汝。玉珰盼断，青衫湿遍，何郎诗笔犹萧瑟，再休提、旧曲霓裳序。人天几劫，何曾换却华鬟，葬花怕无香土。离魂化蝶，到得西泠，要柳丝繫住。尚仿佛、江山金粉，未尽消磨，几见娉婷，旧家风度。云涯恨远，霜华愁重，相思休管鹤更瘦。便瑶台、从此迷烟雾。淞潮待剪还慵，自拨湘弦，断肠诉与。"}