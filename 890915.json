{"id":"890915","title":"满江红 其十六 己未赓李制参直翁俾寿之词","dynasty":"宋","author":"吴潜","text":"午枕神游，晓鸡唱、城关偷度。俄顷里、笋舆伊轧，征夫前路。路入江南天地阔，黄云翠浪千千亩。有皤翁、三五喜相迎，邻田父。旋策杖，寻幽圃。旋挈榼，陈高俎。疑此身归去，朱陵丹府。布谷数声惊梦断，纱窗小阵梅黄雨。把人间、万事一般看，投芳醑。"}