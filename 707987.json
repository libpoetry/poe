{"id":"707987","title":"霜叶飞 冬日寄怀杜子静","dynasty":"明末清初","author":"梁清标","text":"小斋寒冽。疏灯烬，故人梦牵梁月。贫交管鲍等轻尘，叹世情非昔。极望里、五云清切。双鱼频寄田间客。看今古茫茫，问谁是、市中屠狗，西州豪杰。犹忆祖帐青门，河梁抗手，不数阳关三叠。归来松菊未荒芜，已自合鸠拙。霸陵老、岂因人熟，当年对酒燕山雪。怅离群、回首处，碣石风高，滹沱冰结。"}