{"id":"269619","title":"次韵寄怀·研墨作君书","dynasty":"清代","author":"吕留良","text":"研墨作君书，踟蹰过半夜。踟蹰欲何为，窥盎复视架。想君卧破屋，镫火穿壁罅。岂无木绵衣，未冬先典夏。但用江西窑，莫求哥定斝。但搭日行船，不怕长安坝。姜桂性不移，物理渐轻赦。曾约石榴红，襆被到寒舍。忽忽篱豆黄，梧桐叶相藉。吾亦苦痁鬼，中虚变暴下。至今两颊窊，时时复洞泻。内伤脾胃病，饮食颇难化。五心一烦热，便忆冰与蔗。引领黄昏汤，来起此番炙。泥水绝高名，读书兼猎射。从来霜雪姿，不向北风谢。"}