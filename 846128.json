{"id":"846128","title":"百字谣/念奴娇 贺人娶姑女","dynasty":"宋","author":"无名氏","text":"太真姑女，问新来、谁与欢传玉镜。莫恨无人伸好语，人在蓝桥仙境。一笑樽前，欢然相与，便胜琼浆饮。殷勤客意，耳边说与君听。长记旧日君家，门阑喜动，绣褥芙蓉隐。回首龙门人得意，又报凤楼芳信。只是相传，房奁中物，好事骎骎近。管教人道，一双冰玉清润。"}