{"id":"1108185","title":"书斋十咏 笔架","dynasty":"宋","author":"刘子翚","text":"刻画峰峦势，尸功翰墨馀。锁窗閒昼永，高卧数中书。错落双刀合，晶荧百鍊光。剪裁皆在手，终不露锋铓。号令行惟信，人谁不我承。举烽诸国叛，敲铁小童应。拂儿虽草创，日用最相亲。莫遣维摩室，潜生庾亮尘。惭非苏子佩，聊置简书间。尺牍予慵理，何劳汝汗颜。镇浮须假重，刻石作狻猊。偶以形模好，儿童竞见知。抄书防纵逸，界墨作遮阑。妙用谁能识，心端笔自端。小瓶防砚渴，埏埴自良工。怀抱清谁见，聊凭一滴通。代木收奇干，安灯创小檠。勿誇能自照，得助益高明。匠馀留片木，榰案定攲倾。不是乖绳墨，人间地少平。"}