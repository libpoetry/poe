{"id":"735919","title":"暮春雨中阮亭先生招同诸公集善果寺得曲字","dynasty":"清","author":"吴雯","text":"古寺城西隅，寺路直还曲。幽人此来往，渐与山僧熟。煮茗石幢下，石鼎轻烟覆。一花余春荣，众阴长夏绿。松深鹤唳静，竹动鸟飞速。人在一世间，光景如转烛。宇宙旷无垠，何为自刺促。胜侣欣招邀，佳时值休沐。名香风过院，仙梵雨垂屋。向晚孤霞明，白云傍檐宿。苍苍林月上，世界明金粟。归途重回首，遥山寄遐瞩。"}