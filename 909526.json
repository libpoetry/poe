{"id":"909526","title":"水龙吟 其四 庚子寿史丞相","dynasty":"宋","author":"李曾伯","text":"东南一气当春，便从黄钺登台斗。紫皇举此，亨屯济泰，属之公手。淮浦烽销，未央觞献，捷传清昼。庆太平朝野，骎骎重见，昔淳化、今嘉祐。史观年编新就。看勋庸、光前垂后。三槐鼎盛，双椿盘固，古今希有。宴侍龙颜，欢承鹤发，相期长久。问前朝，相业谁同，八九十、迈文富。"}