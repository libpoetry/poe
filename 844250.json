{"id":"844250","title":"次韵酬吕大厚庵题田居见赠","dynasty":"清末民国初","author":"林朝崧","text":"世事纷然百不关，此身将老翠微间。病疏把酒杯觞燥，懒废吟诗笔砚闲。春水一竿垂钓去，秋云两束负薪还。惭卿比似林君复，尚欠梅花种满山。地僻无人扣竹关，农书一卷自林间。荷锄良苦身偏健，抱瓮虽忙意却闲。采药直穷云起处，种瓜常到日西还。几多幽事红尘外，莫怪终年不下山。"}