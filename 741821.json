{"id":"741821","title":"八蜡庙会歌用昌黎汴泗交流韵","dynasty":"清","author":"王汝璧","text":"天雄城西晓吹角，黄云扑面风如削。迎年土鼓来迤迤，丛祠古瓦飘灵旗。猫虎踞箕对骋怪，索飨便似神工为。醵金报赛年年定，百货骈罗共辉映。日中列肆光陆离。齐商晋贾连鞍羁。弹筝击筑乐复乐，得钱沽酒相逐驰。俗恬岁美时多暇，慷慨声中民气化。寒飙{纟鼠}飒雪片粗，伥傩百隶交欢呼。阜财待续《货殖传》，乐事写入《豳风》图。穰穰满家洵难得，朝无索逋夜无贼。"}