{"id":"438067","title":"寄题禹城孙氏茂德亭","dynasty":"金","author":"刘迎","text":"济南孙夫子，养素抱绝识。家有五亩园，种树如种德。枝叶深覆护，根本饱封殖。要令方寸地，不著荆与棘。流芳被邻里，馀荫连阡陌。居然物随化，草木尽佳色。河阳艺桃李，寿张莳梓漆。至今青史上，相望如黑白。乃知百年用，赖此一日积。君今尚隐约，白首勤垦辟。人心亦天理，否泰有终极。会待东风来，吹春满花国。"}