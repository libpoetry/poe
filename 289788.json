{"id":"289788","title":"八卦山行·天狼昼明天狗恶","dynasty":"现代","author":"连横","text":"天狼昼明天狗恶，黑旗无光日色薄。万雷淜湃撼孤城，八卦山头云漠漠。蓦然一骑突围来，左甄右甄相刺斫。鼻头出火耳生风，五百健儿齐踊跃。是何意态伟且雄，延陵季子神磅礡。书生抵死在疆场，志士不忘在沟壑。城存与存亡与亡，万民空巷吞声哭。裹尸马革复何惭，弩目牛皮今非昨。提刀大笑向天行，中宵几见旄头落。我来山上吊英灵，独汲寒泉荐秋菊。国魂飘荡国殇哀，哀哉今人气萧索！"}