{"id":"197981","title":"戏酬杨次公","dynasty":"宋代","author":"李复","text":"法云说法元非法，六月洪炉舞飞雪。宝香一瓣下天来，须弥座上金光发。三界风雨动雷音，八部人天归象设。昔年关西旧夫子，今日淮南大檀越。扬眉师利倾千偈，隐几维摩无一说。试开门户立家风，顿超初地无生灭。百川万折必朝宗，东南到海无分别。紫陌红尘拂面来，铁壁不容通水泄。众形毕现明镜静，浮云飞盖秋空澈。眼见亿万归弹指，境落毫釐差永劫。野犴不是师子儿，磨了觜头三尺铁。全湖巨浸一浮沤，结果开花今几叶。昔人卷帘仰天笑，得道固应由慧业。一言可尽千语迷，不如静看水中月。"}