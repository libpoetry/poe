{"id":"1112780","title":"赠李德载二首","dynasty":"宋","author":"张耒","text":"我家外翁天下士，欲以文章付孙子。爱君丱角已食牛，属书笔下无停字。愿君饱读大父书，学到莫忧名不似。重教我辈见风流，更以馀波变乡里。长翁波涛万顷陂，少翁巉秀千寻麓。黄郎萧萧日下鹤，陈子峭峭霜中竹。秦文茜藻舒桃李，晁论峥嵘走金玉。六公文字满人间，君欲高飞附鸿鹄。"}