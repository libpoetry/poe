{"id":"291300","title":"齐天乐·约同人游城西诸山，阴雨未果。凄然不欢，谱成此阕","dynasty":"现代","author":"高旭","text":"梦中飞至芙蓉顶，回观太湖何小。跨上灵岩，蹴翻万笏，消得此生怀抱。烟霞缥缈。叹凄绝江山，容我清啸。此愿茫茫，青云梯上那能到。只番胜游算了。世间遗恨事，不知多少。西北波涛，东南金粉，拟拉俊游凭吊。未堪临眺。把雨丝风片，倦游相告。赋就归来，骚魂犹缭绕。"}