{"id":"916521","title":"题三高祠","dynasty":"宋","author":"杨友夔","text":"长桥度已尽，有亭枕江湄。常时闭其门，为问居者谁。范蠡其明哲，功成学鸱夷。烟波五湖上，风月一西施。张翰轻绂冕，归及鲈鱼时。生前一杯足，何以身后为。鲁望栖甫里，有田常若饥。不应州县辟，郁此胸中奇。并为吴越人，名与日月垂。相去二千载，今乃同一祠。壁间面如生，凛然人在兹。我本江海客，一焉起遐思。死者不可作，来者讵可期。手持一钓竿，浩歌孰从之。"}