{"id":"686247","title":"闻华从化诵李中麓乐府词有忆寄上四首","dynasty":"明","author":"卢楠","text":"汉庭恊律按新声，曲度梅花散月明。拂拭青天垂手舞，相思遥寄凤凰城。㬅倩西辞金马门，酣歌特地引芳樽。海上长谣王母宴，人间谪得岁星魂。东望山东中麓山，赤城霞送主人还。忽闻醉里松风曲，恰似刘伶善闭关。麟阁虚传身后名，琴台贳酒自须倾。䬃沓结风成楚舞，歌唫绿水胜秦声。"}