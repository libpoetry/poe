{"id":"1236900","title":"岁暮杂言二首","dynasty":"元","author":"柳贯","text":"中年鞍马间，所历万里途。髀肉亦既消，梦惊还一呼。读史窥古人，恨时不能俱。宁知远游躅，足蹑双飞凫。漠北松亭塞，燕南督亢图。居今采奇迹，未觉吾行迂。岁晚重思之，天高明月孤。里中三四友，论交尝莫逆。自我远行迈，廿载成乖隔。今归仅有存，生理各崩迫。经时不一晤，寐想犹如昔。闭门风霰中，何以永今夕。不见万松根，濈濈养灵魄。吾宁独多寿，持遗同怀客。"}