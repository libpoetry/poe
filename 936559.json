{"id":"936559","title":"项王祠","dynasty":"宋","author":"陆游","text":"项里溪水声潺湲，溪上青山峨髻鬟。烟村人语虚市合，石桥日落渔樵还。堂上君王凛八尺，大冠如箕熊豹颜。筑祠不知始何代，典祀千载谁敢删。肃清亭障息剽夺，扫荡螟螣囚神奸。范增玉斗久已碎，虞姬妆面留馀潸。小人平生仰遗烈，近庙欲结茅三间。时时长歌拔山曲，醉倒聊慰穷途艰。"}