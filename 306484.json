{"id":"306484","title":"沁园春·颐和园昆明湖","dynasty":"现代","author":"黄咏雩","text":"阊阖高寒，帝所方酣，钧韶未终。恁紫帐庭闱，陇鹦春梦，楼船箫鼓，汾雁秋风。阿阁栖鸾，芝田秣马，回望瑶台在水中。芳林畔，蓦彩云不见，青鸟无踪。当时横海艨艟。问典午、何人是阿童。奈犀家沉沙，江河如沸，金轮照殿，日月当空。玉树歌残，铜仙泪尽，寂寞宫花落又红。清漪里，有涵虚星斗，睡老鱼龙。"}