{"id":"613013","title":"赠蒋都阃","dynasty":"明","author":"曾鸣雷","text":"将军将门之子才最雄，猿臂双弯黑月弓。手接飞猱力缚虎，剑引苍龙气划虹。北风刮地撼狼山，滚滚胡尘黯鹤关。闻之拔剑皆并裂，横行直欲斩楼兰。二十功名称唾手，系肘黄金大如斗。亲拥楼船下濑师，海上鲸鲵荡不有。横槊赋诗动一军，将军能武兼好文。玉瓶金碗常留客，握发逢迎不厌频。肮脏苏生吾党彦，风尘失路动遭谴。憔悴饥鹰方掣鞲，局蹐龙媒苦被韅。将军见之三叹息，为借风云生羽翼。丈夫意气古如此，世上悠悠那足比。君不见季布昔置广柳车，何用髡钳空自嗟。一朝排难身仍贵，至今犹忆鲁朱家。"}