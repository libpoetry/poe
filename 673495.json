{"id":"673495","title":"海子观鱼","dynasty":"明","author":"刘珝","text":"太液春回冰欲泮，东风暗卷流澌散。赤栏桥外新雨过，巨浸微茫接银汉。晓日晴分蘋藻烟，落红荡漾随清涟。游鱼作队不可数，与波上下情悠然。波间泼泼鳣与鲔，亦有鲦鲿兼鰋鲤。皇心见之良独怡，更命瑶床近寒泚。太平时节生意多，物情应与人心和。周文沼上乐于牣，千载灵台同此歌。"}