{"id":"604241","title":"漳流竹隐歌为沈司马伯含赋赠忆堂老人","dynasty":"明","author":"张萱","text":"玉龙不住玄冥宫，推山蹴海钱塘东。狰子狞孙裂地轴，绿殳紫甲排苍穹。钱塘城中十万户，妖红孽翠徒蒙茸。稽康骨朽王猷死，兔苑草没淇园空。我闻漳流大奇绝，参差百亩森町疃。中有老人日高卧，朱颜绀发青方瞳。有田懒植沮溺杖，有瓢懒挂巢由松。手锄绿云种苍玉，觳觫满地如攒务。灵苗不渍康回血，劲簳不贯殷辛弓。鱼肠发匣射天碧，鸡胫脱距酣霞红。员丘夜半失俊楫，伶鳏一旦焚昆籦。娟娟入幌碎明月，淅淅拂石留薰风。有时白日黑蛟舞，钧天八佾谐笙镛。木德圣人久不王，君家蔓紫何菁葱。君言上帝遣此辈，移根万里来瀛蓬。千年练实皎如雪，的历百斛光曈曈。凤凰已下不敢食，锦绷满縳斑犀丛。一枝久已傍帝座，呼吸沆瀣开鸿蒙。敲金戛玉鬼神格，九苞一角纷来从。去年稚节更碨砢，南枝北干皆茏苁。春雷昨日急奋豫，扬鳞鼓鬣如奔虹。青宁次第尚罗列，节目不与斤䈚同。漳流之上即县圃，浮筠振雾声玲珑。荆扬不用荐庭实，汧渭何必誇侯封。我家老廌颇解此，数竿一榻嘶寒蛩。庭荒径断颈常缩，匿影榛莽何愚蠢。君今避世更好事，停镳辍轭常纵横。如陵旨蓄客饱嚼，驱使三雅无春冬。阿咸念此语娓娓，令我涎落如机舂。七贤六逸我即一，入林把臂何时逢。倘容根下醉共卧，请君为制华林筇。相期汗漫九垓去，一掷青天骑玉龙。"}