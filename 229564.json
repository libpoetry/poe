{"id":"229564","title":"望海潮·离情冰泮","dynasty":"宋代","author":"石孝友","text":"离情冰泮，归心云扰，黯然凝伫江皋。柳色摇金，梅香弄粉，依稀满眼春娇。常记极游遨。更与持玉斝，因解金貂。郎去翟塘，妾家巫峡水迢迢。别来暗减风标。奈碧云暗断，翠被香消。春草生池，芳尘凝榭，凄凉月夕花朝。千里梦魂劳。但鸟啼渡口，猿响山椒。拟把无穷幽恨，万叠写霜绡。"}