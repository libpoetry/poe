{"id":"816003","title":"蝶恋花  题茜溪斋壁","dynasty":"清","author":"曹尔堪","text":"小小荒庐围绿水。门外清阴，近水栽桃李。古道不须留姓氏，负薪识是邻家子。笑问邻童曾识汝，曲指东边，著第三家是。一担束刍挑乍起，晚炊烟出茅檐里。一把黄茅新盖屋。檐角低低，为避西风肃。欲向东篱重系菊。荒园斫得湘君竹。蟋蟀寒吟声不足。枫树垂丹，还有些儿绿。九月霜痕融似玉。空阶迸下红榴肉。纸帐高悬灯影细，人远如天，欲会愁无计。烦恼何心温绣被，今宵好梦偏回避。瑞脑生香留半臂，别恨年年，悔解愁滋味。多是生前相伴系。鲛绡不尽相思泪。曲岸回波迷白草。皂帽青骡，踯躅燕南道。茆店重来人已老，满庭槲叶随风扫。淡日寒云投宿早，邻院清砧，几处心如捣。簪笔鸣珂春梦杳，悲笳古堠霜天晓。破壁匡床眠自妥，浊酒频沽，赪卵堆霜果。屈戌青苔门不锁，栈边分照芜菁火。应有征人嘲饭颗，憔悴中年，生计浑相左。吊澧哀沙多坎坷，诉天寒月休欺我。骊唱催人秋未暮，两鬓霜华，祗为浮名误。三五婵娟垂白露，一鞭竟别扬州去。尊酒犹思良夜聚，小店晨鸡，月落余烟树。回指红桥堤畔路，油幢乌榜年年度。"}