{"id":"685022","title":"项瓯东过访诗以谢之","dynasty":"明","author":"王渐逵","text":"使君高谊出尘寰，绿磴扪萝独扣关。玄论任教玄鸟听，白袍真共白鸥闲。尊罍尽列依荃渚，旌节相忘隐鹭湾。自幸野人深此会，不携舟楫入青山。玉局真官下五羊，朱明仙客共徜徉。云霞掩映玄班侍，林樾深沉翠盖张。两部蛙声来鼓吹，一溪花影自霓裳。白云越秀休相讶，迟尔山灵半日忙。"}