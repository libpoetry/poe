{"id":"695887","title":"洛阳看花六首","dynasty":"明","author":"欧大任","text":"烟光漠漠万家寒，京洛春游兴未阑。细草沙平飞骑过，玉楼窗小醉颜看。二月花朝锦满城，五陵公子粲朱缨。席茵槛转移春去，斗草妆新竞早行。千柳河堤垂绿丝，新莺先到魏王池。探春懒学诸年少，无奈东风日日吹。华林园过石家园，金水流从太白原。十里烟花今不减，上东门外醉王孙。鸿池绿水傍东都，清籞花枝绝代无。酤酒天津宁论价，朝来山鸟劝提壶。洛中来为牡丹期，曾醉杨州芍药时。从此芳菲骄不得，马头春色满囊诗。"}