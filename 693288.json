{"id":"693288","title":"吴大参登岳阳楼和陈柳二公近作韵予亦赓和二首","dynasty":"明","author":"苏仲","text":"翚飞凤翥驾层空，入望湖山几处同。千古逐臣怜我老，一时游客是谁雄。铿锵独有中丞句，法律元从杜老中。敛衽几回看不厌，避人三舍敢争功。倚天楼阁岳之城，胜概无边眼底生。都宪有诗为世重，大参赓调本非轻。范公素抱忧民志，别驾非无用世情。一曲遏云歌未了，几人从此继馀声。"}