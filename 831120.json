{"id":"831120","title":"望湘人 秋卜","dynasty":"清末民国初","author":"程颂万","text":"问拜残娥月，礼罢瑶星，小楼人在何许。响妒金钱，数拈红豆，添了阿鬟愁绪。恨亸眉棱，颦回心角，要侬知汝。倩紫姑、双判梦中，银汉可能相聚。小立雕阑风露。又指尖轮遍，明朝十五。祝双飞蟢子，稳占归期休误。嗔婢挑灯，邀郎选梦，凉夜钿盟无主。怕晨起、鸳瓦微霜，灵鹊昵人私语。"}