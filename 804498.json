{"id":"804498","title":"题礼社薛氏义田记后","dynasty":"清","author":"窦承焯","text":"吁嗟宗法废，谁复思同源。菀枯所集异，推解义独敦。仙池古君子，颜色如春温。渴慕范公德，葛藟庇本根。临殁忆亲命，慨已亡诸昆。勇为恨不早，首倡悲孤存。所喜犹子贤，成志凭诸孙。各各补先阙，割腴广仁恩。同室异秦越，浇俗不可论。大吏重风谊，绰楔高在门。"}