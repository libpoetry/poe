{"id":"786349","title":"银","dynasty":"清","author":"洪繻","text":"洪垆大冶不鼓铸，日本之银天下布。团圆握之不盈把，易取货物纷无数。光芒宝气在腰间，不畏饥驱不畏寒。刓尽廉隅争资借，关津不惮行路难。不胫而走似铜凫，贾人坐拥千金躯。圆轮径寸利涉远，鬼物不敢萌揶揄。中国银山高崱屴，利源乃让东洋国。鬼夷挟此得自雄，孰使流通无壅塞？古来为国收利权，太公乃有九府圜。中华久不为此计，取利于民民日艰。东洋幅?本穷窘，中国大度来蛮蠢。失笑辄看龙子银，幕面特书「大日本」！"}