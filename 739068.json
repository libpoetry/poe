{"id":"739068","title":"留别雪渔","dynasty":"清","author":"陈梓","text":"秧畦水浅飞双鹭，兰桨去经桃叶渡。回头枨别四门云，烟树苍苍雨声暮。吾生偃蹇孤生松，一子不结千针空。此行蹩?迷所向，终藉高人方竹杖。杖头钱尽酒堪赊，稽首家祠陈灌鬯。来春老竹龙生孙，海门鸡唱扶桑暾。照我雪轩梅屋下，重台花发颜如赭。石笋阑干平系马，从子高吟酌三雅。"}