{"id":"57186","title":"久雨书闷十四韵","dynasty":"明代","author":"孙一元","text":"穷日闭茅屋，雨深境更清。楯眉上行蚁，墙角卧空罂。时序了长句，生涯终短檠。回风抟野旷，新水涨柴荆。入梦暮云碧，怀人秋藓生。荒鸡啼远戍，山鬼啸空城。衮衮风难定，悠悠事屡更。关河成阻越，盗贼正纵横。看剑哀歌咽，衔杯意气倾。纪纲须汲黯，谏疏忆匡衡。十载居南服，同时笑北伧。鸑雏饥欲死，汗血老无名。极目烟波阔，回头布褐轻。誓将一竿去，吾欲弄沧瀛。"}