{"id":"197631","title":"挽蔡文叔·南风之时兮吹彼棘薪","dynasty":"宋代","author":"王柏","text":"南风之时兮吹彼棘薪，乔木斯坏兮栋梁曷任。欂栌椳闑与扂楔兮，匠眯眯而弗寻。况承天之八柱兮，穷岁月而莫登。天岂不生材兮，郁牛山之嶙峋。雨露之所润兮，存日夜之肫肫。及大厦之将颠兮，无一木之可乘。羌小民之怨咨兮，谓天不仁。非道通乎三极兮，孰识天心。天既仁爱我民兮笃生伟人，一去就兮治乱攸分。天亦仁爱我公兮，不使见犬羊之骇奔，危机发兮众寐昏昏。秉离明以为烛兮，魂营营而上征。目断留田兮，歌南风之再吟。"}