{"id":"299192","title":"金缕曲·泪洒秋风里","dynasty":"清代","author":"袁嘉","text":"泪洒秋风里。化连枝、他生未卜，此生已矣。怨海难填天莫补，造物弄人何意。问可是、才遭天忌。剧使钗分怜薄命，叹伶仃、儿女今谁恃。家四壁，食烦指。凄凉事怕从头记。任销残、花红钿翠，脂芗粉腻。一自镜鸾悲独舞，云鬓飞蓬慵理。只赢得、朱颜憔悴。锦瑟年华随逝水，剩青灯壁月孤帷倚。金石矢，柏舟誓。"}