{"id":"506613","title":"题梅花次沈士廉韵","dynasty":"明","author":"王洪","text":"雪山粘天粲朝阳，霜气压人千尺强。玉虬峥嵘奋头角，挽却元气回玄方。明珠颔下十万斛，一一照地生辉光。常从宓妃浴水滨，痴松瘦竹宁与邻。天然风骨自超绝，岂假粉黛添精神。春风东来浩无涯，一夜影落仙人家。浮花浪蕊总粗俗，游蜂狂蝶徒纷哗。高标自信非哙伍，凌历风霜岂云苦。莫惊枝出万重云，自有根盘千尺土。仙人劝我春满杯，醉肘似被霜娥推。璚瑶满地拾不起，一片霜月寒争辉。花边时有孤鹤鸣，罗浮姑射空驰情。南楼酒醒夜初静，一曲阳春动清兴。"}