{"id":"1129894","title":"寒食礼先师真五首","dynasty":"宋","author":"释清远","text":"云水参寻访此宗，十年磨刮太虚空。区区力尽还依旧，方知万法本来同。一悟吾师心便息，信门入处还无入。二十年中事密如，向人殊不劳心力。前人说法后人听，由来两个总无情。祇缘口耳都相似，所以流通道自成。去人去矣叮咛嘱，住者相承无断续。若遇知音一和时，乃知去住常充足。清明寒食与诸人，共礼先师不动身。万法本闲心亦尔，将来谁是得吾真。"}