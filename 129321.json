{"id":"129321","title":"送少卿奉使淮西","dynasty":"宋代","author":"方岳","text":"金兵据城坚如石，鞑人人关平如席。秋高塞上沙草愁，夜半军中羽书急。符麟留钥汉宗姓，风鹤为兵谢安侄。貔貅野宿日增灶，鼪鼯陆梁夜鸣镝。肯携金印问钱谷，盍上玉堂调笔墨。时平书生坐迂阔，气盖廷臣工激直。烟尘所喜毛发青，冰雪其清肝胆白。朱雀桥深橘香美，白鹭洲寒荻花湿。我所思兮丁令威，欲往从之语胸臆。"}