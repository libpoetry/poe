{"id":"1119307","title":"我爱淳安好","dynasty":"宋","author":"陈晔","text":"我爱淳安好，于民两尽诚。明伦喜知劝，有社敬皆生。开学群材进，翻经众说平。嗟予不如昔，徒尔景恢宏。我爱淳安好，群心息险奸。封郊广申画，车辙略周环。漏刻辰无爽，亭崇诏肃颁。恭思民易虐，退食敢言闲。我爱淳安好，溪山壮县居。锦文光璀璨，雉羽泄轻徐。比屋兴弦诵，多田力耨锄。廓然无一事，林下自诗书。我爱淳安好，精能乐众工。群羊亡饮豫，大武护功隆。推此心俱善，貤生石可砻。浮游博六子，裒手亦从风。我爱淳安好，忧民缺致盈。渠通庐避湿，滩凿浪难生。利涉津梁固，安行道路平。夙宵虽黾勉，终愧汉公卿。我爱淳安好，能知义命方。育遗存后裔，刳腹奉高堂。隐节推承诏，儒官教有庠。胡为得祠奉，退省更徊徨。我爱淳安好，先庚矢伏房。春秋武常阅，钟鼓今惟详。在在空三穴，家家保万箱。欢呼遍田里，既醉乐时康。我爱淳安好，流芳踵昔人。兴贤多上第，安老切怜贫。更荷雨旸若，再还风俗淳。燕毛过百岁，锡类奉君亲。我爱淳安好，薰陶圣治馨。执呼民听命，期纵草生囹。栏栅虚长庑，桁杨卧一庭。国家仁泽厚，今日可无刑。我爱淳安好，百方民力宽。役胥遵大义，讼牒上狂澜。公赋争先入，穷阎可奠安。从今滋向化，为政不因难。我爱淳安好，都捐文墨拘。幽禽纵林薮，露柩掩荒芜。每积空餐愧，曾求实惠无。安车幸虞侍，南极近星弧。"}