{"id":"833551","title":"南浦 和鲁逸仲韵","dynasty":"清末民国初","author":"樊增祥","text":"君卿老去，掩蓬蒿、不谒五侯门。道是今年秋闰，箫鼓满花村。才说平阳脂餤，又天香、桂子落纷纷。叹凤城佳丽，玉蛾金兔，都化战场云。月姊那如倩女，望青天、碧海也离魂。夜夜冰绡承泪，滴损淡黄裙。荡得山河如影，问琼楼、可有洗妆痕。算舞休歌罢，汉宫卅六，玉扉寂寞锁黄昏。"}