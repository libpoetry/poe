{"id":"222485","title":"永邑杨君鉴子明譬斋读书将从事於古人为己之","dynasty":"宋代","author":"陈文蔚","text":"人性靡不善，因物始有迁。本体遭剥蚀，如鉴尘所昏。畴昔均秉彝，善端本绵绵。既茂闲邪功，诚心所由存。若为用力地，格物居其先。万珠一理贯，洞然见本根。表里俱澄澈，断断义理分。言动中伦虑，狂愚讵同论。彼哉迷复子，一自万里奔。认赘以为嫡，未尝知反观。君子审取舍，不容泾渭浑。中扃瞭如烛，肯蔽耳目官。中庸示明训，一言会其元。"}