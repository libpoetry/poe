{"id":"575893","title":"题张侍仪贞白独冷轩","dynasty":"明","author":"孙蕡","text":"留侯之孙琼玉相，翛然夐立洞八荒。颜如梅花开晓芳，曲眉烟霏婉清扬。朗吟碧空古洞章，飘风流铃韵何长。璧月瑩瑩夜未央，天坛万籁鸣清商。归来人间寄徜徉，寒山冱谷开云房。层冰嵯峨照座光，虬龙松桧交青苍。飞廉怒号滕六狂，舞霰不作天花香。四檐银竹声琳琅，山鬼独宿神蛇藏。渔童樵竖冻欲僵，先生兀然方坐忘。虚室生白萃吉祥，金魅不跃龙不骧。华池神水淡汪汪，开元丹田内炜煌。幽斋无人隙轩窗，云封茶灶笼笔床。故人山阴回酒航，老鹤赤壁愁横江。神游清都朝帝乡，珍珠为楼玉为堂。群真环佩参翱翔，皆骑素麒白凤凰。尘中六月川气黄，我行汗雨如迸浆。桂舟无楫川无梁，安得送我置汝旁。衣之织女青霓裳，酌以西母玻璃觞。顿令烦歊化清凉，毛骨爽飒三千霜。"}