{"id":"409823","title":"拟王渔洋眉州谒三苏祠","dynasty":"近现代","author":"冯骧","text":"欲突不突蛤蟆山。欲流不流玻璃水。江水泱泱山苍苍，毓秀钟灵光图史。眉州城西环水清，纱线街头莽榛荆。仆夫鞭指路人告，苏公里第横丹楹。忆昔此地逆贼蟠，酋何人兮铁脚蛮。闬闳广厦供薪爨，灵祠灰烬赭衣冠。瓦毁土崩栋梁折，虏众闻之心胆裂。修葺曾来守赵公，岿然灵光长不灭。甘蕉百尺柳十围，拂檐舞槛花乱飞。观莲台畔雨初涨，兜罗绵上云生辉。老松蜿蜒龙腾沫，翠柏轮囷鹰鞲脱。龙眠画像生气存，骍券亲书山谷跋。苔斑藓蚀摩穹碑，螭首狰狞蚨灵龟。滁黄镌板恣题咏，沁脾炙口长春诗。旁人休拟扬雄宅，英光浩气朝复夕。文章千古八大家，经济一门三词客。怒号风雨蛟龙走，乘凤飞鸾孝且友。春蔬秋韭荐馨香，芳名终古三不朽。"}