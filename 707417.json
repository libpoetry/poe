{"id":"707417","title":"念奴娇 竹影","dynasty":"明末清初","author":"王夫之","text":"纸窗僧院，记湿云初散，秋山如洗。缭绕茶烟轻袅外，荇藻澹生空水。檐雀低飞，松鼯偷窜，欲压还扶起。兰风微展，泠然斜亸仙袂。不道活现金身，寻根拨叶，问几茎叠翠。断续晴岚飞片片，总入虚澄镜里。题字遮残，疏棂界破，历乱毵毵尾。閒心窥破，阑干何事重倚。"}