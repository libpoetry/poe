{"id":"749022","title":"奉次湘乡相侯韵赠巴陵老儒吴南屏即题所著国风原指后","dynasty":"清","author":"张文虎","text":"闭门研经几砻筛，摄齐升堂五鹿摧。等身著书老更健，一舸浮江远肯来。洗兵欲倾东海水，访旧重话西厅槐。祇园小饮今雨集，急溜共听飞湍豗。良玉在璞有含蕴，和风著人无牾乖。文章不拾韩柳唾，诗句耻拨阴何灰。即今东南渐舒困，虽有旱潦仍免灾。中兴戡乱首郭李，名世重望专伊莱。保障岩疆众所母，包罗贤俊公皆孩。大施文教剔鼠蠹，豫养蒙孺消蜂豺。感通情性孰诗若，动言淫奔毋固哉。好学深思在达识，以意逆志非浪猜。考求篇什曩有愿，中值干戈兹久隤。当时借物托褒刺，正似微词书定哀。会正人心抉茅塞，先明古义袪尘霾。维侯勋业白日烂，吾子撰述秋霜皑。衰慵自幸窥豹管，流俗何恤惊蛇杯。国风既看症结解，雅颂亦冀康庄开。郊禖履拇未敢信，勿徇郑说诬姜邰。"}