{"id":"603581","title":"白马篇","dynasty":"明","author":"杨起元","text":"白马公孙儿，辩才四国驰。一遇谈天衍，屏息无所施。小巫见大巫，神气能不微。穴中两鼠斗，焉知是与非。河伯适东海，向若乃自嗤。鹏抟九万里，鸴鸠安可期。东父居扶桑，西母处咸池。列仙如婴孩，往来恒嬉嬉。更有太乙翁，呼吸搆二仪。二仪真灰烬，不能损毫丝。操舟赵士慄，语冰夏虫疑。肉眼本无睹，尘心焉可知。载籍增障翳，空虚成顽痴。君自慎所从，自古无常师。"}