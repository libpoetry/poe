{"id":"825398","title":"韬庵招集积水潭","dynasty":"清末近现代初","author":"郑孝胥","text":"韬庵被徵晚入朝，海内相贺仰名德。日下特开礼学馆，大事相援天下溺。中古以降家天下，三纲五常有误释。纷纷聚讼见己小，去圣万里犹面壁。叔孙自谓知世变，两生抱古吾益惑。周监二代尚博采，墨守一孔岂为得？诸儒读书亦云广，所患淑世乏高识。夷之墨者欲见孟，道有不同孰能直？先生用意酌宇宙，软语当使众喙息。却怜结习终未除，长避路尘亲水石。西涯一角真冷地，泽畔行吟暂閒适。与游不必尽朝士，眷眷遂至夕阳匿。袁丝籍福今俱老，安能随俗矜枉尺！"}