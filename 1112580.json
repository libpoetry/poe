{"id":"1112580","title":"将至寿州初见淮山二首","dynasty":"宋","author":"张耒","text":"浩荡平波欲接天，天光波色远相连。风鸣雨桨初离浦，岸转青山忽对船。泽国秋高添气象，人家南去好风烟。步兵何必江东走，自有鲈鱼不值钱。晚系孤舟古岸隈，蒹葭风定渚鸥回。山兼野色苍茫去，月向淮心晃荡来。秋色解将愁并至，年华偏与客相催。青衫手板徒劳尔，富贵功名安在哉。"}