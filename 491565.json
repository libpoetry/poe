{"id":"491565","title":"题平川雪霁图为张用可县丞赋","dynasty":"明","author":"刘崧","text":"南天北风暗吹雪，川上遥峰互明灭。云阴欲堕晓光迷，河流不动层冰结。鱼龙下蛰深泽冷，鸿鹄啼饥眼流血。千村万落连苍莽，惊沙枯树相凄切。行人稍出皴手足，怅望林居总愁绝。我家邈在武山东，屋前石岸多青枫。野桥渡溪沙路远，皆与此图风景同。穷年念此政欲返，寒色恍入虚庭中。长镵斸药崖谷滑，短褐负薪环堵空。闭门且尔暂投息，会见日出光昽昽。"}