{"id":"812324","title":"乌鲁木齐杂诗之物产","dynasty":"清","author":"纪昀","text":"种出东陵子母瓜，伊州佳种莫相夸。凉争冰雪甜争蜜，消得温暾顾渚茶。夜深宝气满山头，玛纳斯南半紫镠。两载惊心驰羽檄，春冰消后似防秋。凯渡河鱼八尺长，分明风味似鲟鳇。西秦只解红羊鲊，特乞仓公制脍方。红笠乌衫担侧挑，苹婆杏子绿蒲桃。谁知只重中原味，榛栗楂梨价最高。甘瓜别种碧团栾，错作花门小笠看。午梦初回微渴后，嚼来真似水晶寒。腊雪深深坼地寒，经冬宿麦换苗难。农家都是春初种，一样黄云被垄看。收麦初完收谷忙，三春却不入官仓。可怜粒粒珍珠滑，人道多输饼饵香。温泉东畔火荧荧，扑面山风铁气腥。只怪红炉三度炼，十分才剩一分零。澄彻戎盐出水涯，分明青玉净无瑕。犹嫌不及交河产，一色轻红似杏花。云母窗棂片片明，往来人在镜中行。七盘峻坂顽如铁，山骨何缘似水精？凿破云根石窦开，朝朝煤户到城来。北山更比西山好，须辨寒炉一夜灰。依依红柳满滩沙，颜色何曾似绛霞。若与绿杨为伴侣，蜡梅通谱到梅花。露叶翻翻翠色铺，小园多种淡巴菰。红潮晕颊浓于酒，别调氤氲亦自殊。山珍入馔只寻常，处处深林是猎场。若与分明评次第，野骡风味胜黄羊。西到宁边东阜康，狐踪处处认微茫。谋衣却比羊裘易，粲粲临风一色黄。月黑风高迅似飞，秋田熟处野猪肥。诸军火器年年给，不为天山看打围。昌吉新鱼贯柳条，笭箵入市乱相招。芦芽细点银丝脍，人到松陵十四桥。斑斓五色遍身花，深树多藏断尾蛇。最是山南烽戍地，率然阵里住人家。"}