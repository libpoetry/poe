{"id":"102298","title":"眉子石砚歌赠胡訚","dynasty":"宋代","author":"苏轼","text":"君不见成都画手开十眉，横云却月争新奇。游人指点小颦处，中有渔阳胡马嘶。又不见王孙青琐横双碧，肠断浮空远山色。书生性命何足论，坐费千金买消渴。尔来丧乱愁天公，谪向君家书砚中。小窗虚幌相妩媚，令君晓梦生春红。毗耶居士谈空处，结习已空花不住。试教天女为磨铅，千偈澜翻无一语。"}