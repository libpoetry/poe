{"id":"1050211","title":"题清远峡广庆寺壁","dynasty":"宋","author":"郭祥正","text":"平明下碧落，晚投清远峡。银潢注地来，翠壁连天插。中含五峰秀，寺载三车法。龙归石有痕，犀跃无遗柙。直钓谁得鱼，危矶待鸥狎。长廊览前题，习之最为甲。物理求其全，用材无乃狭。浑诗亦可取，小雨才一霎。未能臻甫白，源长流不乏。持杯聊酌茗，清风为停箑。超然望日下，岚翠忽颓压。忍涕上孤舟，低头随雁鸭。"}