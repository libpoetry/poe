{"id":"542954","title":"拟汉郊祀歌十九首 其七 维泰元","dynasty":"明","author":"胡应麟","text":"于维泰元，象帝之先。纲纪三才，遍周八埏。皇皇天地，畴阖畴辟。于维泰元，潜运无极。风雨雷露，维日月星。咸若其时，克顺克成。胎卵湿化，生育孳遂。灭除灾凶，增长福艾。四序既宜，八表既安。孰司其柄，于维泰元。嘉牲烨烨，陶匏涓洁。聿来骏奔，灵爽斯达。以莫不虔，以莫不馨。元化絪缊，泰阶底平。"}