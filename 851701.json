{"id":"851701","title":"彭城行","dynasty":"宋","author":"文天祥","text":"连山四围合，吕梁贯其中。河南大都会，故有项王宫。晋牧连杨豫，虎视北方雄。唐时燕子楼，风流张建封。西望睢阳城，只与汴水通。太平黄楼赋，尚能想遗风。迩来百馀年，正朔归江东。遗民死欲尽，莽然狐兔丛。我从南方来，停骖抚遗踪。故河蓄潢潦，荒城翳秋蓬。凄凉戏马台，憔悴巨佛峰。沧海变桑田，陵谷代不同。朝为朱门贵，暮作行旅穷。乘除信物理，感慨系所逢。古来贤达人，一醉万虑空。如此独醒何，悲风逐征鸿。"}