{"id":"296177","title":"三月二十四夜宿汤岗子对翠阁浴温泉","dynasty":"现代","author":"梁鸿志","text":"寻幽如寻医，避事胜避寇。意中对翠阁，举念辄相就。林灯导前路，夜色灿疑昼。登楼复何事，去履脱衫袖。此间我三至，每到颜愈皱。临水不敢窥，入浴如恐后。吾痴非昔狂，体亦失前瘦。惟馀一片心，无净亦无垢。暄波尔何为，觱沸出寒甃。犹存净秽观，力与埃壒斗。纵教除疥癣，亦或愈瘿瘤。已失山泉清，转于尘物厚。何当便冷却，一泓阅来宙。渟容童子瓦，驶亦泰山溜。吾言合名理，世俗从嘲诟。龂龂较冷暖，彼哉一醉富。"}