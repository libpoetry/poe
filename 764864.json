{"id":"764864","title":"多丽 别西湖五载矣甲子中元节建盂兰盆会于湖上礼佛云林寺循岳坟苏堤而归老葑蔽天湖流如线荒凉景况触目伤心偶忆蜕岩旧词三复不能自已用原拍韵书感","dynasty":"清","author":"薛时雨","text":"万燐青。压波烟雾冥冥。好湖山，鞠为茂草，晚钟咽断南屏。梵王宫、枯杉啼鴂，精忠院、断甃栖萤。柳悴堤荒，梅薪鹤瘗，六桥风月恁凋零。更惨绝，千堆白骨，滞魄永难醒。空携得、一樽浊酒，浇上孤亭。忆当年、诗坛酒社，名流麇集西泠。七香车、艳招蛱蝶，百花舫、红引蜻蜓。劫过云飞，人来梦换，万家野哭不堪听。剩几个、湖乡旧侣，霜鬓各星星。沧桑感，一行泪雨，洒过前汀。"}