{"id":"1042852","title":"雪中检故书见王深甫书因寄","dynasty":"宋","author":"刘攽","text":"积雪閟穷巷，天寒四岑寂。常时能来人，今兹亦绝迹。探囊理文书，卷轴浩堆积。岁序往不留，其人或成昔。忽如二三子，共此笑言适。我游皆可人，回也实莫逆。诗句何轩轩，有若风中翼。使我多闻知，令我手不释。闻君不作官，作官固无益。由来全生士，不以时世激。请问紫芝翁，宁知五鼎食。开门望四野，天地漫无隙。老鹰冻不飞，何由寄消息。"}