{"id":"800993","title":"稗子行","dynasty":"清","author":"刘青藜","text":"妇子纷纷携笤篚，齐向荒郊收稗子。晨出暮归收几何？一斗才舂二升米。莫嫌此物太艰难，犹胜田间把耒耜。今年五月月离毕，沧海倒翻泻不止。拍天巨浪浸层城，平原洼地可知矣。小麦湿蠹秋禾空，辛苦何曾咽糠秕。天生稗子惠孑遗，残喘暂延全杖此。只愁采掇会当尽，鸿雁嗷嗷饥欲死。"}