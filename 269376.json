{"id":"269376","title":"水调歌头·悼刘禺生先生，次苏东坡韵","dynasty":"现代","author":"吴湖帆","text":"霹雳一声起，正义辄惊天。嚣嚣言院余子，侧目甚当年。把臂中山击楫，顿足项城误国，不怕剑光寒。纪事百诗在，洪宪诮人间。芦林下，云巢结，莫安眠。襟怀儒侠，兴感敲韵折方圆。快语并刀如剪，两袖清风共仰，世载立名全。黄鹤楼头月，长照夜娟娟。"}