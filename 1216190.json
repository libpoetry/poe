{"id":"1216190","title":"将发楚门","dynasty":"元","author":"李士瞻","text":"使臣当何如，所司在周询。哲王重观察，民情苦难伸。我从天上来，乘桴赴南闽。舣舟楚门岸，奄忽踰一旬。此邦俯要冲，道路当海滨。民力困兼并，徵求尽鸡豚。浙东惟七州，地狭民亦贫。所凭舟楫利，生理恒艰辛。视之等菹醢，雄吞竟何人。我于十日来，有耳不愿闻。尽从方门至，使者如鱼鳞。舟车日旁午，钧符星流奔。故令恶少徒，什伍恒成群。白昼肆攘敚，渔猎据通津。凶燄嘘可炙，人命同轻尘。内君命尤严，所在毋敢论。昔有五侯宅，今有五府门。五府皆贵公，拟迹王侯邻。纡朱曳组绶，富及子与孙。圣恩与鸿濛，无物与比伦。乃复为五虎，啮人如膻荤。五侯昔何如，诛夷到荄根。以今鉴往者，伤哉竟难陈。"}