{"id":"696610","title":"人日得诸友书六首","dynasty":"明","author":"郑善夫","text":"岁晚通明阁，登临念我深。故山归未得，丛桂蔚森森。人日双鱼信，远天黄鸟音。如何庄舄贵，翻动越乡吟。闻尔浮南海，鲸波隔岁回。翻将谢傅兴，转作步兵哀。地到朱方尽，舟从日下来。交州拾薏苡，谁识葛仙才。吾爱方山老，岩崖湛世情。成都卖卜久，不道是君平。文陋齐梁体，音收正始名。赤霄天骥步，他日与横行。女方寻九鲤，余苦忆丹丘。蓂荚生无尽，璚花采末由。兔园枚叔侍，牛渚客星浮。杳杳孤槎外，相思天汉流。不跨山公马，春今薛老峰。前时紫芝曲，尚绕白云中。霄汉惭栖棘，泥沙想蛰龙。明朝解组去，共醉薜萝丛。尔同邺下士，染翰擅词场。余岂东方朔，犹含汉署香。放身沧海上，得句白莲塘。迟暮思君子，春来数雁行。"}