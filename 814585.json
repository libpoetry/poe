{"id":"814585","title":"步三唐人游惠山诗三首","dynasty":"清","author":"范钧","text":"步入泉亭门，苔痕满苍苍。方池广寻丈，照映漪澜堂。中有赤鲤鱼，斗水亦翱翔。上有玲珑石，拂拭幽且光。复以甘蕉阴，隐隐闻清香。到此一憩息，顿觉尘怀忘。揭衣升石蹬，胜境故引人。倒听木叶下，俯视山花新。暗涧拂琴筑，苔壁青磷磷。四顾足清旷，不见城市尘。林鸟鸣涧啾，暮霭起氤氲。还寻处士居，僧舍与之邻。敲火试山泉，轻烟飏林樾。松花著我衣，香色殊清绝。忽闻梵课声，喃喃诵寂灭。且嚼本山茶，何减小团月。微风习习生，归思悠然发。雅爱老坡仙，同游偕弟辙。"}