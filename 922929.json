{"id":"922929","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其四","dynasty":"宋","author":"苏颂","text":"平日论心友与亲，白头临事斗如新。裸衣难喻疑金客，束缊应无乞火人。三省行藏知有命，十年流落困无津。物情世态经谙练，不假虚词问大钧。"}