{"id":"1213588","title":"七星山玄元楼栖霞之洞","dynasty":"元","author":"陈孚","text":"悬崖插天千尺馀，下有灵穴呀空虚。势如瑶宫耸渠渠，菡萏浮动金芙蕖。想当未判混沌初，元气旁魄不得舒。鬼斧凿裂苍崎岖，要令吞吐如蟾蜍。浩浩大海东南潴，洪涛荡激痕未除。白乳滴结色雪如，伏翼倒悬啄琼琚。满洞云烟谁所嘘，冷翠扑人湿衣裾。直疑窍通昆崙墟，十二玉楼钧天居。日华月华佩璠玙，天丁夹侍黄金舆。翻然而下骑鲸鱼，流铃似有声虚徐。平生嗜山如?狙，南穷衡岳北医闾。数年侍直承明庐，章服政尔祠鶢鶋。今朝偶捧紫泥书，雕题鴂舌开象胥。见山忽觉形蘧蘧，三世热恼为之舒。手攀古藤倚栟榈，天风吹鬓寒萧疏。山僧留我羹野蔬，问我何时返樵渔。人生六合一土苴，胡能戚施与蘧篨。有江可钓田可畬，便当箬笠随舂锄。冠卿何人堕泥淤，郡邑鞭背生虫蛆。日之夕矣吾归欤，欲归更为山踌躇。"}