{"id":"852513","title":"积雨","dynasty":"宋","author":"文同","text":"京师值积雨，浮淖皆满城。况当淘决时，左右罗深坑。有客南河居，旦夕堤上行。病仆挟羸马，十步八九倾。职事有出入，长抱落胆惊。都人素豪恣，小官常见轻。排辟要稳道，敛避不敢争。试欲效呵止，圜目根姓名。往往被溅污，直落舌与睛。归来事洗濯，袍裤纷纵横。仰首问天公，春泽当早晴。幸有好日月，何惜施光明。"}