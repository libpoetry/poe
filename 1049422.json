{"id":"1049422","title":"谢梓漕李琮献甫寄馀甘","dynasty":"宋","author":"冯山","text":"戎南烟瘴地，草木富嘉实。名果盖数品，馀甘乃其一。烂漫经暑雨，骈繁向秋日。颗肥樱缀圆，肤嫩李带碧。始尝犹馀木，酸涩固可斥。稍味复土性，华池变琼液。冷冽祛酒毒，香芬破茶癖。岂徒杂肴核，自可名药石。东蜀部刺史，江南夸声迹。道与荆公合，诗为梅老敌。边机属未靖，使指烦远适。绝塞偶相值，慇勤为珍惜。残菊雅趣尚，啖薤清宴逸。分甘病漳守，筠筒手封羃。三年官大道，襟抱尘土积。语言变为市，风骚荡无迹。开封命澡雪，一食至六七。冰霜快口吻，尘坌并疏涤。古意还五脏，清风生两腋。与公始邂逅，一言甚畴昔。生刍感厚意，香草慕前述。人道成以友，直谅久无斁。磨厉出锋刃，切磋至圭璧。诤友本仁义，拂士忘疹疾。或矫有所正，或投有所激。始逆济以顺，始疏要以密。物微可以兴，骚雅固采摭。公行浩河汉，求效畎浍益。不为小人腹，俗茹饫梨栗。不作儿女口，甘滋事餂蜜。庶几功名会，或在交际出。相知虽意喻，欲报粗言息。追继橄榄篇，惭无翰林笔。"}