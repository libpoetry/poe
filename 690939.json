{"id":"690939","title":"为何凝生题十九首 遂垞","dynasty":"明","author":"李之世","text":"若个閒人肯住山，青山半老利名关。城隅遂垞深深地，恰可乘间一买閒。閒居信不可无楼，且搆飞甍傍小邱。楼外青山楼里月，莫教凡客坐当头。森森苔径绿荫繁，白板双支今始门。竹里茶烟和露掩，山禽到此也忘喧。后置素床前棐几，中间对立我和伊。主人心手双閒处，剪下芭蕉叶叶时。束之高阁有何用，货向人间不值钱。权与蠹鱼分一饱，枉教人认夙生缘。软风微雨韵轻飏，半为花神洗俗妆。径里苍苔堆不尽，流莺衔上薜萝墙。偶从火宅咏凉天。月挂兰梢个个圆。此是瑶台真乐国，银湾浩浩漾婵娟。尘忙每叹驹光促，山静方知鸟历长。识得坡翁过活法，等閒休把日头量。水鉴澄漪月鉴潭，明明光景递相涵。繇来此相非和合，现出空轮与客参。我有一庵名曰泡，君今作室像之螺。两地盈盈波宛宛，水光月色较谁多。移来叶叶带苍云，髣髴涛声寺畔闻。佛腊松龄都不记，镌题但认老僧分。分明素影澹盈盈，浣向澄波分外清。谁与主人同濯魄，坐看池上月华生。佛法无边讵有邻，强将和合说缘因。悟来是一原非二，佛在虚空也化尘。炎境趋人著甚忙，挥来褦襶汗如浆。君家纵有迎凉坐，输我寒毡一味凉。苦吟长吉似秋蝉，老米名颠笔不颠。墨沈精魂疑未散，冷香残烬话前缘。常闻华表人成鹤，见说孤山鹤似人。为鹤为人一间耳，试从云水问分身。谈锋才起合销魂，世事如何到耳根。好把胡绵双塞耳，曰馀无听尔休言。车轮生耳马蹄僵，世路驱人不可当。唯有至人堪息影，止止之中是吉祥。世上笑啼半假真，问君笑脸向谁人。风前对客娑娑舞，笑罢还疑亦起嗔。"}