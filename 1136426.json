{"id":"1136426","title":"题画卢仝长须赤脚","dynasty":"宋末元初","author":"方回","text":"玉川破屋数间洛城中，一时际遇赤尹昌黎公。赠以大篇意甚侈，不数李渤温造兼石洪。买羊沽酒分俸给，时攀绿駬下虚空，月天桃李醺春风。岂惟百世之下知卢仝，并使长须赤脚名无穷。谁其画者善游戏，不画卢仝画奴婢。想见煎茶七碗时，此曹颇亦沾馀味。"}