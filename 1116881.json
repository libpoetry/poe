{"id":"1116881","title":"宣徽南院使太子太保赠司空冯公挽辞三首","dynasty":"宋","author":"苏颂","text":"特起来湖海，详延入隽科。三登褒然首，再续喜哉歌。岩庙勋劳积，藩宣惠爱多。超遥脱屣去，谁叹逝川波。清润慈明玉，汪洋叔度陂。不忧仁者寿，早作哲人萎。黄鹄归无日，青乌葬有期。阴堂介邢密，相望国侨祠。皇祐登瀛日，同升愧妄庸。我年先一饭，君学富三冬。久要平生好，分携晚岁逢。无因素车去，执绋望丘封。"}