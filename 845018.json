{"id":"845018","title":"申浦寄王云裳同年时令江阴四首","dynasty":"清末民国初","author":"曹家达","text":"十年新政造元凶，无主材官半景从。回首名场成底事，白头宫女说元宗。津门春涨草芊芊，故主蒙尘又一年。却忆君家摩诘语，百官何日再朝天。劳燕东西各自分，况经时难薄人文。题名旧侣多零落，今日江潭始识君。小睽盈尺阶前地，明旦从风道上车。一语赠君留后约，清明寒食客思家。"}