{"id":"1128626","title":"蒙叟悟禅人俗舍在湖口县予留江城闻其归省且有书贶因寄二首","dynasty":"宋","author":"董嗣杲","text":"要识閒栖彼此轻，平江浪远暮帆晴。青春晚处羁怀恶，白发生时老眼明。花落无心寻笑傲，客乡有日苦逢迎。云包尚寄双钟下，若过吾庐祗半程。富池归去欲相从，几想苍云碧树东。夜月庾楼怀抱在，春风陶径梦魂通。前峰路断锄犁少，古渡征苛网罟空。难语数年牢落恨，千林如海夕阳红。"}