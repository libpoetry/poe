{"id":"703461","title":"东皋杂兴","dynasty":"明","author":"释妙声","text":"三高祠西湖水东，浦口水与长桥通。人言此中可避世，来结茅斋如已公。茅斋政在溪水西，水边杨柳拂人低。溪童荡漾唱歌过，惊起月中乌夜啼。江雨霏霏梅子黄，田家尽室治田忙。青裙携饷谁家妇，赤脚踏车傍舍郎。踞湖山南湖上村，古迹往往至今存。若道土风不好义，何得此有分金墩。夫椒风卷太湖波，勾践兵来踏浪过。野老不知亡国恨，至今犹唱越人歌。吴王避暑在山阴，水殿风生白苧吟。野草荒烟那复识，空留遗恨到如今。馆娃宫殿锁烟霏，曲径香消草露晞。疑是春魂犹未灭，寺门花落雉朝飞。范蠡功成爱五湖，空烟犹想晓篷孤。从知乌喙难同乐，不待君王赐属镂。蚤起开轩看洞庭，天河新染玉痕青。钓丝拂著琅玕树，拾得烟中翡翠翎。"}