{"id":"1132055","title":"又和元可二篇","dynasty":"宋","author":"薛季宣","text":"阳春倡者谁，欲和心已阑。故乡渺千里，念之一辛酸。人生足离合，岂在共盘餐。胡然儿女情，苛留太无端。焉得不系舟，使我怀抱宽。信美非吾家，会且即所安。后园桃李秋，芜径草木繁。酒来辄竟醉，歌强难为欢。风雨打寒食，枯河尽瀰漫。故乏猜嫌累，谁能整其冠。惟当适意尔，曷贵吕极官。晋贤泣楚囚，卫女赋竹竿。愿君悯羁思，所友路何曼。归哉昔在陈，孔圣乏体胖。幸非艰棘徒，亦复谢栾栾。春风动乡情，灯火语夜阑。遥闻流星递，铃响接悲酸。愁人念世事，临食或忘餐。我有无价珠，可以息争端。致君昭代隆，坐使北顾宽。何当内修治，迩服远自安。呢呢儿女子，青蝇语喧繁。长怀不尽忧，可若一笑欢。有酒且强醉，莫等白露漫。汾阳脱兜鍪，高祖溺儒冠。此意讵未央，抱关乐卑官。匡床足酣眠，红日出三竿。眷言东瓯道，来归路曼曼。非行徒尔为，寂默体用胖。天地一大家，中庭树栾栾。"}