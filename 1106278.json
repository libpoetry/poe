{"id":"1106278","title":"惠安赖惟允汝恭乞崇清老椿芳桂四大字为赋二诗","dynasty":"宋","author":"王迈","text":"混元盘古为之母，汗漫安期为之友。枝条上挂蜺连蜷，劫火不坏其天全。雷雨不惊其生厚，春秋巧历莫能知。知我者有蒙庄叟，君持此物为亲寿。老陈作字光摩斗，人兮椿兮共长久。蕊宫仙子携黄云，挼之成屑来缤纷。百和天香兔为捣，蟾蜍窃之从月奔。色香假合成此树，天上香飘天下闻。花神乞种到后土，蒙天一笑移其根。知君腰有补月斤，斫取高枝扬远芬，留其剩者遗子孙。"}