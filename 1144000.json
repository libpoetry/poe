{"id":"1144000","title":"今春苦雨初有春半曾无十日晴之句去立夏无几日愈雨足成五诗","dynasty":"宋末元初","author":"方回","text":"小楼欲下怕泥行，春半曾无十日晴。老眼看花如隔雾，只消卧听卖花声。今年草草过清明，春莫曾无十日晴。担上牡丹犹许见，城中浑不识莺声。青梅未了已朱樱，春尽曾无十日晴。稍欲出城问蚕麦，生愁城外杜鹃声。湖头准拟赏新晴，雨过风号万马声。宋玉未誇巫峡梦，杜陵翻作渼陂行。读书听雨过三更，定是明朝又不晴。就枕未鼾饥鼠出，掀书舐砚上灯檠。"}