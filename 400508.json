{"id":"400508","title":"汉宫春    芳洲社课立春和稼轩","dynasty":"民国末当代初","author":"饶宗颐","text":"才报春回，只寻常风物，不见金幡。做愁花外嫩草，怎敌严寒。浓阴似许，纵无人、自发东园。频欲问、春回甚处，剧怜齑菜堆盘。便遣东风无计，但幽草万感，消受萧闲。望中楚山越水，洗尽霜颜。鸣禽乍变，燕归来、已上钗环。凭记取、黄柑青韭，年年逐梦飞还。"}