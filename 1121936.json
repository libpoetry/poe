{"id":"1121936","title":"和子进千春院观桃花二首","dynasty":"宋","author":"范祖禹","text":"西度天津水见沙，轻风飞盖绿杨斜。相逢喜到千春寺，最后方开第一花。富媪英华当间出，东君照育想非赊。神仙高格黄裳色，安得深根植帝家。凤刹花光照碧霄，龙楼柳色暗朱桥。夸娥素月人疑近，姑射仙山路岂遥。琮玉温姿轻拂拂，鞠衣嘉色宛飘飘。都人莫怪芳华晚，如隔烟霞在泬寥。"}