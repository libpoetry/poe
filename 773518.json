{"id":"773518","title":"纪念银瓶赠与式当日赋呈鹤亭社长","dynasty":"清","author":"张玉书","text":"大雅扶轮力不疲，频开盛会继南皮。论交我愧非东野，知己君诚似退之。海国鸥盟应共守，骚坛牛耳每相期。吾侪图报无多物，一个银瓶一首诗。艺苑蜚声笔一枝，天真醇朴是吾师。学穷宋理词能达，吟洽唐音句绝奇。静坐人皆慕明道，寡言我欲拜钦之。从来汐社关心甚，海内风骚仗主持。"}