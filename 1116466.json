{"id":"1116466","title":"鹧鸪天","dynasty":"宋","author":"苏庠","text":"枫落河梁野水秋。澹烟衰草接郊丘。醉眠小坞黄茅店，梦倚高城赤叶楼。天杳杳，路悠悠。钿筝歌扇等闲休。灞桥杨柳年年恨，鸳浦芙蓉叶叶愁。秋入蒹葭小雁行。参差飞堕水云乡。直须银甲供春笋，且滴糟床覆羽觞。风压幕，月侵廊。江南江北夜茫茫。悬知上马啼鹃梦，一夜惊飞宝鸭香。"}