{"id":"843725","title":"落叶","dynasty":"清末民国初","author":"许南英","text":"萧萧风紧过西楼，落叶纷飞又一秋！岚影分明山露骨，树阴乾净月当头。夜阑独惜群乌冷，春至还看众绿稠。惟有梅花枯似铁，搓㧎瘦影满窗浮。落叶辞枝去去休，感时无那又惊秋！当头明月影筛地，入耳西风声撼楼。重叠乱云积洞口，搓㧎古木撑峰头。严冬过了春阳复，夏雨来时众绿稠。"}