{"id":"696558","title":"同通判李德高相公雪中","dynasty":"明","author":"郑真","text":"洒洒春风玉树枝，何人吟得灞桥诗。画堂卷起珠帘看，三白人间正及时。琼葩玉蕊点疏枝，吟得刘叉五字诗。谩道阶前深似尺，程门独立有杨时。冰帘高卷看琼枝，谁寄回文锦上诗。寝笑从容人未起，客中何似在家时。轻花洒洒凤凰枝，锦绣联篇百韵诗。羔酒千金歌吹乐，山城正属太平时。折得梅花第一枝，雪儿唱得雪中诗。扁舟夜半人归去，正是王猷访戴时。缟袖娉婷舞柘枝，天花飞落锦笺诗。山川晃荡真如画，要觅当年李伯时。隔屋女娘歌竹枝，凄凄秖似少年诗。浅斟低唱微微醉，如在绡金帐里时。阿蛮折得素琼枝，舞向华筵索赠诗。散乱天花声扑簌，向来忆在碧窗时。万树嵯峨重压枝，可怜冻吻不成诗。天光大窖炉无火，正是苏卿握节时。击碎珊瑚五色枝，锦笺写就谪仙诗。公庭早起人初集，正似陶公布屑时。"}