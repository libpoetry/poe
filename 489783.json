{"id":"489783","title":"露筋庙书谢琼树所藏米南宫帖后","dynasty":"明","author":"袁华","text":"南踰召伯埭，北望高邮城。舍舟陟平陆，散策舒羁情。萧条原野迥，寒日惨光晶。行行止丛祠，虚堂走鼯鼪。不知谁氏子，中坐莫与京。父老告我言，斯女志坚贞。驰驱丧乱馀，与嫂同晨征。迫暮不得还，沮洳聚蚊虻。嫂居耕夫舍，女宿野嬛嬛。失节泰山重，视死鸿毛轻。黎明筋己露，遍体膏血赪。庙食崇象设，春秋洁粢盛。我闻父老言，感慨泪如倾。猗嗟五代时，鼎沸纷战争。广陵行密据，民饥日抢攘。刲剔挂屠肆，何异牷与牲。孙儒入高邮，驱民以为兵。贞女蕙兰质，肯同萧艾荣。缅惟丁斯时，辟地故远行。宁甘野宿死，不就有帏生。白玉岂受污，殁身垂令名。矫矫长乐老，丧亡亦屡更。四姓历十君，腼然秉钧衡。所以米外史，穹碑勒新铭。谢君雅好古，模拓比瑶琼。赋诗悼贞烈，字字锵金声。俛仰旧游时，国内尚承平。荏苒三十年，繁华变榛荆。岂无青云士，徇国输忠诚。却怜偷生者，犬豕加簪缨。掩卷三太息，青灯照孤檠。"}