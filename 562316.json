{"id":"562316","title":"辛亥岁烧灯日张彦皋携酒相过与杨鸣鹤丁一鹤陈仲谋及诸门生十有二人共饮回以笙歌归院落灯火下楼台分韵赋诗余得归字","dynasty":"明","author":"贝琼","text":"节过传柑后，馀寒袭故衣。雷从梅上尽，春向柳边归。且复从人饮，何须密妓围。金吾犹不禁，鹦鹉试频挥。上客推文靖，仙翁得令威。交游知有道，笑语共无机。细雨朝还作，高云夜不飞。玉箫停凤曲，银烛继蟾辉。但觉新欢治，应知旧事非。莫辞同潦倒，良会古来稀。"}