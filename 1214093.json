{"id":"1214093","title":"永嘉书所见","dynasty":"元","author":"尹廷高","text":"此邦幸小稔，窃禄似有缘。出门见流民，令我心恻然。十十复五五，乞食相后先。有男方呱呱，中道甘弃捐。谁无父母心，其势难两全。况遭疫疠苦，十病无一痊。死者相枕籍，活者难久延。彼哉万钱箸，所厌皆肥鲜。饿骨半王孙，汝食能下咽。嗟嗟吾赤子，斯食寄之天。似闻齐鲁郊，斗粟价十千。"}