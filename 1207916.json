{"id":"1207916","title":"云林歌，为贡供奉作","dynasty":"元","author":"范梈","text":"朝望宣城，夕企云林。扫花钓月，清我闲心。城东之山倚天碧，手扪南斗近咫尺。幽人筑堂面山坐，绝似谢公故时宅。谢公今何在，苍苔剪行迹。调笙诵新诗，流水照白石。看水作明镜，年光静来往。夜深敬亭雨，坐见南湖长。清风被长阪，鸟度蒹葭响。云之林兮不可攀，中有青猿白鹤相盘桓。林之云兮不可缚，时来宿我青檐端。昂藏老仙人，抱剑卧山侧。忆在中华时，相逢发未白。问之不笑亦不言，阿蒙中子瀛洲客。却起遗我宝字书，依稀摄精炼魂魄。相期后天无极年，共尔守之合自然，专气还得同飞仙。未登云林堂，试作云林歌。嗟我久客意衰迈，云林云林奈若何。"}