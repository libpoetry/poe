{"id":"811798","title":"和许寿峰见赠之作三首","dynasty":"清","author":"刘天谊","text":"居虽近市远尘嚣，共羡幽人逸兴饶。把酒论文穷月露，临窗读画对渔樵。丹炉不问庚申鼎，诗社还追丁卯桥。此即神仙真富贵，何须十万苦缠腰。草木都随笔下春，新诗婉丽妙超神。唱酬愧我空叉手，著述知君已等身。有客特开栽竹径，无官权作判花人。清闲奇福皆天赐，株守寒窗未足颦。订交倾盖意偏真，唱和诗函日又新。礼法竟邀青眼客，晨昏且喜素心人。庭无俗物方称雅，家有藏书不算贫。窃欲卜居从杜甫，可容王翰结为邻。"}