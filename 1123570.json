{"id":"1123570","title":"趋三衢别故人时车驾幸杭州","dynasty":"宋","author":"赵鼎","text":"伧父何由习楚风，家山俱在古河东。相逢憔悴干戈后，追数悲欢梦寐中。掺袂又成千里别，放歌空念一尊同。他年倘有加餐字，试问渔舟鹤发翁。飘零泽国几春风，又触惊涛泛短篷。四海未知栖息地，百年半在别离中。功名元与世缘薄，兵火向来吾道穷。独倚危楼凄望眼，青山无数浙江东。"}