{"id":"870105","title":"奉和江邻几六月七日文德殿观文武百官等上尊号十五韵","dynasty":"宋","author":"司马光","text":"舜禹曾何与，羲农实强名。含灵徒叶赞，造物始无情。阊阖非烟澹，觚棱晓气清。葳蕤大衢隘，殷辚外朝盈。鲜旭分衣绘，薰风拂佩琼。华颠方内集，殊俗海隅倾。棨戟金闺奥，囊书赭案横。敷言齐列位，稽首从群卿。不报乾坤施，难图日月明。仁心由性得，治体与时行。金石皆中款，丹青岂外荣。功归元首重，泽及草茅轻。业业冲虚意，区区爱戴诚。何为犹让德，不以慰怀生。退复歌天保，期于采颂声。"}