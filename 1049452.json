{"id":"1049452","title":"和梓漕陈帨诚伯弭节堂","dynasty":"宋","author":"冯山","text":"妖氛凭绝塞，皇武慰群情。并命儒臣起，同谋将略明。前锋歼丑虏，降仗委高旌。拓境新图展，收功寸草横。投戈宜偃息，奠枕觉澄清。广榭宏经构，群公共落成。唱酬风月冷，谈议鬼神惊。锦绣移将合，琅玕种即生。南方天外阔，北斗坐间倾。且享忧勤乐，除书恐再更。"}