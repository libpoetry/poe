{"id":"695327","title":"访曹西泉侍御山居二首","dynasty":"明","author":"林光","text":"见庞亭子念频年，匹马东风破晓烟。嫩绿已肥春恰暮，浓云初散日方妍。习池梦兆湖西叶，桂史声光斗北悬。宛转林花相掩映，谁知空谷有人仙。两年雾雪变阳春，重地今真仰抚民。羽檄忽传徵去节，口碑聊听颂行人。肩舆拖驾双骡隐，岐路凉生一扇新。位渐高时恩渐溥，飞潜何处不容身。"}