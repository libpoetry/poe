{"id":"829450","title":"苕雪与觉先弟先后寄菊数十种日涉小园聊复成咏","dynasty":"清末近现代初","author":"陈曾寿","text":"东坡谪惠州，携手葛与陶。孤光如海月，寒镜阅滔滔。清吟却老至，宁止诗中豪。我生百世下，忧端两相高。开卷若有得，往往破愁牢。残灯守菊影，藉寐同寒宵。种菊无百本，朝夕涉小园。晴宵定微风，清露一何繁。叶翻急雨态，花漾千珠盘。泠泠沁心骨，匪我衣裳单。沦浃九秋心，岁晚复何言。弥襟万千秋，慰眼难一掬。好花开较迟，已履繁霜肃。安能展过隙，暇及秋阳暴。潜幽或终古，谁与昭此伏。芳馨虽不展，应候聊结束。浮生茧修途，逝者当何赎。亦有高秀姿，亭亭满月相。得霜乃清严，禁雨不悽怆。空室了无悦，得意千载上。龙章虽隽烈，天黥偶遗忘。出为一大事，甘此诗酒放。故人慰我癖，送菊托海槎。诸弟续有寄，幽居忽豪奢。愧我所持约，无物酬芳嘉。资生日以薄，托命馀秋花。秋情月既望，几度减清华。幽姿还起予，破涕回青霞。声焦知悴叶，吟缓悲寒虫。残月蚁曙光，秋梦俄已空。婉娈自婉娈，一镫支霜红。萧寥失依倚，冷抱遗冲融。密移逝可悲，真存傥予逢。一勺有来秋，抱瓮勤未终。"}