{"id":"1200453","title":"玉津园弃景钟歌","dynasty":"元","author":"宋无","text":"炎精不灵火不德，赤熛怒帝丧英魄。羿弓射日日无光，黄金大镛破釜色。天崩七庙移神虚，鬼哭长陵一抔土。十二盘倾夜月寒，汉铜仙人泪如雨。六龙屈曲眠秋草，草根蟪蛄语昏晓。紫苔满地愁古春，东风吹得乾坤老。蜗涎鸟篆银泥剥，乌啄蒲牢戏左角。更残漏断声莫闻，凡鸡司晨尊铁铎。"}