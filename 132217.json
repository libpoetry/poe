{"id":"132217","title":"送范少约·久从云共商","dynasty":"宋代","author":"项安世","text":"久从云共商，稍与霰相和。初看稀可数，渐觉多难奈。如尘塞道起，似块当空堕。練捣万家砧，糠扬千廪簸。学舞势僛僛，争辉明瑳瑳。昆岭玉成灰，闽溪茶出磨。瘠土总生腴，衡门亦堆贷。樵苏带粉檐，刍秆如冰到。朱毂化瑶车，华鞍变氈坐。儿看废晨诵，犬走妨宵卧。漫天一远近，盖地均坎坷。改却松篁青，遮尽粪壤涴。独有井成穿，惟馀江带破。处处作花衢，家家产监课。银富不尤贫，米我宁患饿。比兴岂无因，贱贫聊自贺。"}