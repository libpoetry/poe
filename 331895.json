{"id":"331895","title":"满江红·乙巳午日宋既庭见招泛蒲同陆处实姜西溟","dynasty":"清代","author":"曹尔堪","text":"佳节吴阊，浑不灭、汨罗愁涨。争吊屈、龙舟箫鼓，锦帆无恙。公子画船官驿口，名倡罗绮江楼上。拥残书、自有故交同，清尊饷。榴花影，杯中漾。竞渡曲，筵前唱。正梅黄时解，阴晴迭酿。山鬼漫矜明月佩，健人也曳菖蒲杖。祗浮生、憔悴泣枯鱼，湘累状。"}