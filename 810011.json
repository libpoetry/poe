{"id":"810011","title":"徵招 乙酉立春风雨忆梅西崦将作讨春小饮","dynasty":"清","author":"郑文焯","text":"古帘暗雨江南绿，吹来梦痕都瘦。旧物总翻新，只新愁如旧。杜郎为客久。漫吟老、莺前花后。寂寞今朝，堆盘生菜，咬春时候。孤负五湖心，吴尘里、轻寒暗疏歌袖。短梦过风箫，怪销魂太骤。一年芳事又。怕零乱、梅花十亩。正窥户、山髻招人，趁雪篷呼酒。"}