{"id":"750738","title":"同农门度孙家岭过下天井序之寓斋 其二","dynasty":"清","author":"许玉瑑","text":"人语堕木末，雉窜起箖箊。秋草没樵磴，积水生沮洳。意行出丛薄，芳气动衣裾。回首辨来径，高与铜井俱。丘亭辟门户，官道交槐榆。此间地稍洼，方池碧萦纡。盆盎委废圃，华表森路隅。甃井石阑净，窣地秋阴铺。款款入深巷，乃造幽人庐。小团一瓯熟，炉烟散庭除。"}