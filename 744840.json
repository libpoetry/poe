{"id":"744840","title":"蟠龙丈人歌和云汀制府","dynasty":"清","author":"张井","text":"我闻拓格之松日月所出入，直与元气通呼吸。亘古独立大荒中，世人何曾见针粒。又闻负郯岩前松，龙鳞半空夭矫如有神。云幢星盖俨侍从，仙灵荒忽难具陈。何如东海大松近郊甸，撑空卧波人共见。劫灰兵燹几推排，此松龙颜终不变。我未见此松，诵诗复披图。倏觉寒风谡谡生座隅，奇姿谲熊不可以思议，纵有妙手难描摹。松身拳曲才五尺，平分两干各奇绝。一干横走学长虹，势欲东窥尾闾泄。舒肱探爪似与骊龙争，瘦骨枯缠万年铁。忽然夸多斗靡怒发千万枝，盘郁玲珑互纠结。其一下趋欻上拟，亦分两株逞恢诡。斗屈右臂如弯弓，如柳三眠更三起。又如常山之蛇击其中，首尾回环相角犄。一松幻就百龙身，游戏神通乃至此。吁嗟乎，此松之奇天下无。大如山河分两戒，细者须鬣璎珞珠。蜿蜒诘曲无相不具足，怖伏鲸犼奔天吴。赠之蟠龙名，奉以丈人号，风过掀髯应一笑。借问丈人年，依稀记在商周前。应是当年大禹治水驱龙走，一龙偃蹇不肯受。作使风雨直到海东头，蜕形化作支离叟。宇内艳说黄山松，最奇一株称卧龙。田盘山中多偃盖，每邀龙辇夸遭逢。此皆苍古世无比，莫与丈人论甲子。洞庭龙威尚恐肩随，穆隥秦封云礽耳。噫吁嘻，古称寿考多不材，似尔变化何雄哉。苍生霖雨有人在，偶贪高卧非衰隤。君不见海滨昨夜风雷厉，丈人又作拿云势。"}