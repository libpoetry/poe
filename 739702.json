{"id":"739702","title":"归里后咏怀 其一","dynasty":"清","author":"边中宝","text":"吾家连理枝，恰符燕桂数。伯仲早云殂，三人相依附。飘梗过半生，频年不一遇。垂老更相怜，郁陶凭谁诉。游子从外来，惊愕频谛顾。喜极翻成悲，相看俱迟暮。有酒即我醑，无酒即我酤。鹤发老弟兄，悦爱胜童孺。目前致足乐，莫任韶光赴。珍重此残年，连床话情愫。"}