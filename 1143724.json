{"id":"1143724","title":"续梅花七绝","dynasty":"宋末元初","author":"方一夔","text":"松下相逢雪雨乖，人生何必泥形骸。竹篱一醉休惆怅，只么神交自是佳。褪粉残妆对镜慵，楚踪秦迹恨匆匆。芳心不被春风折，谁揉香肌满籍红。欲洗年年堕谪心，仙人空返白云岑。飞花欲落频回首，老去风情尚不禁。寂寞幽香圣得知，醉来树下酹冰肌。更须呼我碧花唾，听唱新翻一剪词。只在溪桥野屋边，霜饕雪虐不能干。可人风韵元萧散，莫道花仙骨相寒。约束寒梅作主张，此花解事助凄凉。暗香月下熏诗骨，怪见吟来句句香。屐痕印雪不粘尘，去采南枝茧栗春。待得杏桃蹊树下，我家风味已生仁。"}