{"id":"69437","title":"断腕楼·老羶裹骨木叶山","dynasty":"元代","author":"杨维桢","text":"老羶裹骨木叶山，飞楼突起穹庐间。云是阏支好风节，快斧斫断红丝腕。红丝腕，为谁断？群酋什什圹中满。赵家侍儿言太迫，阏支面赤情頟頟。岂如南朝司户妻，断臂旌门大字题。东舟小儿食虎气，引得南兵石桥至。抹搭河边牝豕啼，孽风吹楼作平地。"}