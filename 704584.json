{"id":"704584","title":"示两弟","dynasty":"明","author":"黎遂球","text":"山川绕红蓼，老父筑居时。为厌世人事，豪吟偕隐诗。汝今仍棣萼，吾未愧荆枝。到处皆萍梗，终焉同聚斯。田园聊足乐，之子勿多求。父老世相识，母妻无隐忧。书藏经句读，稻熟便耘收。未必全藜藿，前溪任钓舟。丹青非末艺，僻尚有同清。好遂成名士，恒言畏后生。云山深借助，烟鹤与经行。试数诸贤达，何人恋市城。送弟如嫁妹，总缘无父伤。承颜各养母，求禄又宾王。形影三年弱，绸缪叠语长。祇图百祥降，不敢泪双行。"}