{"id":"680122","title":"山水图 其一","dynasty":"明","author":"商辂","text":"画师盘礴作笔势，写出江山数千里。崔嵬绝巘如摩空，彷佛高岩起云气。浮云开处见山骨，紫翠重重净如洗。飞泉落涧听无声，幽谷含春如有意。武陵此去疑不远，似有桃花出流水。隔江依柳起凉风，高窗面此云山青。客来相对坐忘倦，似说平生遁世情。我观斯图重太息，清时谁肯终泉石。桑弧蓬矢作男儿，竹帛千春照芳绩。君不见当年伊尹耕有莘，憣然一出安斯民。"}