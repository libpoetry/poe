{"id":"835816","title":"水调歌头 秋残冬至，与凫老同寄沽上，抚时对景，偶成此阕","dynasty":"清末民国初","author":"吴重憙","text":"萍老枯根在，风约小池塘。暮天如此摇落，朔雁莫南翔。安排青荧灯火，对我纸窗竹屋，百四十年长。诸史满前列，与语不凄凉。头早白，人老矣，病支床。浮云天际舒卷，差胜利名场。罗氏鹤林玉露，孙氏藤阴杂记，时草雨三行。富贵本泥土，不易此徜徉。"}