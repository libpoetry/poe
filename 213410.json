{"id":"213410","title":"木兰花慢·寿秋壑","dynasty":"宋代","author":"吴文英","text":"记琼林宴起，软红路、几西风。想汉影千年，荆江万顷，槎信长通。金狨。锦韀赐马，又霜横、汉节枣仍红。细柳春阴喜色，四郊秋事年丰。从容。岁晚玉关，长不闭、静边鸿。访五昌旧垒，山川相缪，日费诗筒。兰宫。系书翠羽，带天香、飞下玉芙蓉。明月瑶笙奏彻，倚楼黄鹤声中。"}