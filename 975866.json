{"id":"975866","title":"送郑尚书罢帅归福州","dynasty":"宋","author":"项安世","text":"共惟汉从官，三仕屈吾指。前辈有郑公，后来王赵耳。更生初去国，玉色欣共理。我时见一叶，已识秋风起。明年孔戣去，零落真复尔。王师凛孤鹤，独叫青云里。下有万伏弦，开云看白雉。前年郑公来，初论差可喜。谓当上联璧，共举汉纲纪。三年越山中，不使度此水。低头用朱墨，得去真晚矣。况当少天官，风木赴淮涘。一时东都空，物理固如此。此行关世运，特可慰闾里。下有贤寓公，上有名刺史。想见闽父老，欢喜屐折齿。虽然庙朝旧，迹远心自迩。公行见赵公，此语式举似。有事当驿闻，毋忘汉天子。"}