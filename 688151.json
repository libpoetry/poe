{"id":"688151","title":"雪晴复作","dynasty":"明","author":"朱诚泳","text":"谁剪琼花促未停，海云笼日上苍冥。地宜麰麦三回白，山露芙蓉几仞青。寒溜不妨和漏滴，春蚕犹爱隔窗听。江湖此夜看牢落，应有高人睡未醒。四匝阴云动浃旬，河山积玉几番新。吟馀瘦骨应怜我，寒到贫家亦恼人。浮世悟来皆泡幻，化机流后即阳春。座中鹤氅清如许，缓步能消物外尘。片片随风欲作围，晓来帘外正霏霏。鸦巢深树饥争噪，鹊聚空梁冻不飞。双棹山阴狂客返，一蓑江上钓翁归。玉楼银海真仙咏，已觉当年属和稀。长空雪意未蹉跎，舞屑回风一瞬过。药玉杯船迎腊早，水晶帘幕受寒多。清浮石鼎应谁得，白战星堂奈若何。回首江天云雾里，短罾疏网伴渔蓑。酸风吹雨结阴云，村舍人家半掩门。剪水作花看有象，堆盐肖虎刻无痕。彩毫冻合诗仍健，绿酒春回脸易温。清兴满怀浑不俗，山阴灞水总休论。"}