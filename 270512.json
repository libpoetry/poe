{"id":"270512","title":"摸鱼儿·偕江孝涛同年隆中谒武侯祠，次前韵","dynasty":"清代","author":"吴庆焘","text":"指高冈、古怀枨触，霜华催到寒信。伏龙隐处俱陈迹，莫怪心灰一寸。搔首问。公底事、三分一统偏无分。英雄气尽。剩故宅留铭，沧桑不改，梁父动吟兴。寻碑客，别有高情远韵。题名欲遍荒井。乌砖雀瓦都苓落，遗像不随齑粉。炎运冷。犹相见、纶巾羽扇堂堂阵。行藏没准。怅一去名山，斜阳野寺，风物忒凄紧。"}