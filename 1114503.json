{"id":"1114503","title":"钱氏隐居三首","dynasty":"宋","author":"李流谦","text":"高栖俛氛秽，华屋照沧浪。列岫带修竹，小池环海棠。晚杯鱼蟹富，春箸蕨薇香。涉世真无意，吾今号漫郎。野水瑩心碧，春山入骨清。去穿云际屐，来卧竹间亭。鸟语风嘲哲，花枝日杳冥。晚来江上笛，客里不须听。远树高低见，清溪曲折流。草眠耕后犊，波泛狎馀鸥。醒醉无人管，登临各自愁。扁舟大如叶，烂漫作春游。"}