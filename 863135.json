{"id":"863135","title":"绍兴庚申解官庐陵留别欧阳隐士","dynasty":"宋","author":"王洋","text":"梅雨翳江浦，我来初识君。俯仰寒暑移，几亲芝兰群。芝兰本何心，悠然荡清芬。不妨识度高，解使静躁分。我从困飘泊，朋从少知闻。投足自失所，造化本无垠。妻儿惮远寓，岂复辨莸薰。顾惟鄙野性，乐此川原尊。时观前古俗，家传付儿孙。常疑百年馀，下流名尚存。惭非拨烦手，未能解纷纭。虚怀饱暖恋，有愧民吏勤。无乃同乡夫，或可覃后昆。脱身亦由人，孤翥随腾鶱。岂不快宿愿，谁能困笼樊。他年方外士，相期同策勋。"}