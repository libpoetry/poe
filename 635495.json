{"id":"635495","title":"赠萧君荫举孝廉公车北上","dynasty":"明","author":"成鹫","text":"老人独钓秋江水，水浅水深清见底。神鱼跃出蕊珠宫，无限鱼虾跳成市。一声霹雳烧尾雷，钓鱼老翁倾两耳。借问神鱼何处来，借问雷从何处起。桂岭秋光花正开，锦水月明珠出胎。美人昭质抚明镜，光辉映彻黄金台。金台此日延国士，鹿鸣燕罢嘉宾来。闻风髣髴识名姓，东林旧社思宗雷。旧社相过池上客，若祖若翁推巨擘。神交道合两忘年，觌面论心通语默。我时搔首见二毛，即君总角方齐额。读书万卷笔有神，眼阔如箕心似发。须臾鼓箧过横桥，终童早擅文章伯。念我神交祖与翁，负剑辟咡来从容。老人谦让日三复，郎君执礼犹温恭。生平结交满天下，过眼一过如飞蓬。快哉三世真相识，但恨不识河池公。河池事业在人口，宦成两袖归清风。清白传家自今古，承先启后皆儒宗。文孙不忝曾与祖，烟楼撞破先登庸。之子自无需富贵，时人未免先科第。我在鹅潭罢钓丝，注目青云起天际。萧孝廉，莫濡滞。直到长安看杏花，前路正多难了事。"}