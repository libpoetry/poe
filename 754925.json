{"id":"754925","title":"初至唐昌作柳絮吟呈越中老母","dynasty":"清","author":"劳蓉君","text":"君不见，灞桥之上杨柳枝，荡摇飞絮含丰姿。可怜三月化萍梗，正是垂杨头白时。临流相送悄无语，忍使萍花自飞舞。白门倚望空惘然，泪洒千丝万丝雨。此花本是杨枝生，高飞低舞何轻盈。夕阳芳树东流水，无奈春风欲送行。青眼依依识行路，犹逐西风向东顾。天生弱质有所归，未许本根久依附。祇宜归处便为家，徒羡园中千树花。花落犹在花开处，飞絮茫茫天一涯。看他漂泊今何在，近是比邻远绝塞。回思去国梦魂中，相思未了三生债。但得杨枝老未衰，春风安稳护楼台。明年海燕双飞日，衔取萍花枝上来。"}