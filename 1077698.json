{"id":"1077698","title":"五哀诗 唐中书令褚遂良","dynasty":"宋","author":"李纲","text":"贞观萃群英，实为太平基。褚公初侍书，遂以鲠亮知。谏疏屡献纳，对扬竭论思。翩如丹山凤，来为箫韶仪。飞鸟自依人，此言已堪嗤。更云谮刘洎，厥理尤足疑。贤者虽已矣，可以此心推。薰莸难共器，枭鸾不同栖。故令敬宗辈，污染成瑕疵。我观永徽间，武氏盗政机。祸端始床第，几使国祚移。当时河南公，力诤伏丹墀。顿首愿还笏，丐身田里归。义气动人主，回天初庶几。鄙哉英公绩，一言遂成非。坐令牝鸡晨，啄丧靡有遗。元勋顾命老，远窜湘江湄。茫然不复召，讵忆抱颈时。卑湿所不堪，须发尽成丝。至今潭府帖，志士生长悲。"}