{"id":"816500","title":"秋日杂感","dynasty":"清","author":"惠远谟","text":"湛湛秋露滋，开此檐下葵。清馥随轻风，丹心耀朝辉。惜哉未能久，久已成空枝。芃芃园中草，春秋长萋萋。没我阶前兰，欺我石上芝。寒霜一朝下，亦复相披离。岂如南山松，夭矫挺奇姿。春风与秋霜，荣瘁两不知。季秋霜露繁，木落山色改。天地有萧瑟，炎暖岂长在。可怜东篱花，萎落无人采。无言倚霜恨，芳心若有待。君子审进退，所贵在时宜。神龙失海水，不知尺泽鲵。猛虎陷深阱，豚犬亦得欺。晋人有冯妇，千古所共嗤。我生若秋蓬，从风任飞止。入云畏霜寒，委路恶泥滓。孰云周道夸，吾行多倾圮。荆棘满敝衣，乱石齧双趾。狂风斗虎豹，冷月啸山鬼。君子戒口舌，小人爱萋菲。去去勿复言，世道已如此。高天无纤云，遥夜独明月。寒影落疏檐，清光隔松叶。吾生百年内，强半在离别。美人阻山川，咫尺不可越。相思秋夜长，凉飙澈肌骨。庭阴看月堕，叶响闻落滴。仰望空云霄，何当奋双翮。瑶台执素手，徘徊终此夕。"}