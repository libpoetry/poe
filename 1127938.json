{"id":"1127938","title":"庆余思永冠","dynasty":"宋","author":"游九言","text":"圣经陈冠义，万世示章程。是礼最为重，无丧始许行。三加仪特备，四行责非轻。此意知谁会，寥寥千古情。今日□□仲，荣加首服新。从今弃幼志，当自勉成人。处事与接物，从兄以事亲。圣贤有谟训，盍亦谨书绅。礼仪今既备，告字亦攸宜。自昔学深造，莫非原自思。近而仁固在，□□□堪施。字子曰思永，钦哉保受之。"}