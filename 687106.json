{"id":"687106","title":"水口山居杂兴六首","dynasty":"明","author":"刘崧","text":"夙好慕山水，幽寻每忘疲。兹晨遂栖止，乃在山之陲。维时属秋杪，万壑敛寒姿。烟峦既合沓，风磴亦纷披。窈窕幽谷阴，秀木自成帷。俯听流泉响，仰看浮云驰。夐与人世远，允契遁者期。永言适所性，庶以静自怡。便当谢城市，去去从此辞。登楼望危岑，爱此珍木林。上有好鸟巢，下有垂萝阴。清风日披拂，可以涤烦襟。人言此回远，溪水汩以深。阴壑多龙蛇，山石自嵚崟。终然未能往，抚槛独沈唫。山上一茆屋，知是何人居。时时白云中，閒读古人书。古人去已远，言论乃有馀。清风飒然至，佳木周四除。蒿卧以终日，不知庭户虚。斯人可相见，此乐当何如。秋气日以厉，霜露日以繁。草木各变色，松桂何轩轩。物生有本性，天运恒不言。自非闭塞候，焉识春夏温。乃知天地间，盛衰同一源。乘时夸毗子，皦皦安足论。霜降休百工，将以戒寒服。翩翩蜉蝣羽，时至亦矜束。我无一株桑，又乏轻骑足。衣褐何由充，萧条岁年促。野人省秋稼，引锸决渠水。秋高粳稻熟，芒穗各垂委。翩翩山鸟群，啄食秋田里。驱去还复来，嗷嗷讵能止。彼饥岂无涯，我稼自兹始。一饱谅所同，如何较人已。"}