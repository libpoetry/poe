{"id":"814430","title":"读刘苍石广文「半亩轩草」，题词二首","dynasty":"清","author":"林占梅","text":"弦歌此日乍闻韶，家世青田溯匪遥。梦得诗篇多典丽，道真气宇本高标。词源倒峡才何大，天马行空势更超。读到风人敦厚处，知君著述富牛腰。可掬春风煦且清，持衡待士总和平。吟章藻思齐三凤，学业薪传在一经。黄绢选词徵妙语，碧纱囊句护佳名。惭予秃尽文通笔，唐突西施感愧生。"}