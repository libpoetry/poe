{"id":"479907","title":"端午食赐粽有感","dynasty":"明","author":"庄昶","text":"蓬莱宫中悬艾虎，舟满龙池竞箫鼓。千官晓缀紫宸班，拜向彤墀贺重午。大官角黍菰蒲香，彩绳万缕云霞光。天恩敕赐下丹陛，琼筵侑以黄金觞。东南米价高如玉，江淮饿莩千家哭。官河戍卒十万艘，总向天厨挽飞粟。君门大嚼心岂安，谁能持此回凋残。小臣自愧悠悠者，救时无术真素餐。"}