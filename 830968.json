{"id":"830968","title":"齐天乐  观莲节鹤亭集饮十刹海樊山成《荷花生日》七律八首瞬已经月忆辛亥六月遇闰再闰则须辛巳矣戏作闰荷花生日","dynasty":"清末民国初","author":"陈宝琛","text":"廿年季夏重逢闰，匆匆立秋旬许。翠盖花疏，缃房菂老，又说骚人初度。笛杯再举。记朋饮湖楼，坠欢如露。况隔沧桑，液池回首棹行处。而今悽指藕节，只渔乡几曲，销得残暑。位占馀分，光随太乙，相对浑忘迟暮。芳心最苦。似为我淹流，犯风淋雨。后十一年，可能来寿汝。"}