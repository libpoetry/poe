{"id":"705001","title":"又用一杯亭春望前韵四首","dynasty":"明","author":"霍与瑕","text":"一上一杯亭，一回歌浩浩。崇桃落晚英，郁柳飘新缟。纷纷物候更，冉冉春光老。涓涓槛外流，青青亭边草。伤春重伤春，忽有音书好。元公信宿归，彤墀关赤抱。再上一杯亭，追陪幸遭际。两两俯清澜，指点王侯第。上是鹅湖湖，下是桂洲桂。赫赫当年威，落落今安逝。富贵本无常，崇阶矧为厉。所以南山翁，白云早归憩。三上一杯亭，丰碑苔藓青。伊昔宋丞相，造舟绝前汀。中原嗟陆沉，兹何足营经。宗臣耿耿心，聊此托衰龄。举世皆大醉，何人眼独醒。我来发三叹，商歌不可听。四上一杯亭，东风何作恶。烟雨乍萧萧，遥天冥寞寞。春愁浩难消，深心谁为托。豸服自多荣，厚禄良不薄。素食度清时，役役真堪怍。归去去归来，故山留负郭。"}