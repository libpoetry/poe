{"id":"1133328","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其四","dynasty":"宋末元初","author":"仇远","text":"江海寄孤篷，飘飘一鸥似。汲汲谋稻粱，欲去行且止。渊明真达者，解印如脱屣。五斗何足云，可但折腰耻。我尝慕其人，出仕亦漫尔。客行入岁晏，田稼逢水毁。逝者既如斯，吾属可去矣。肯负白鸥盟，西湖钓秋水。"}