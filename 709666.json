{"id":"709666","title":"以诗代书呈诸公","dynasty":"明末清初","author":"陈子升","text":"我生澹荡本无忧，生产萧然无所求。楚楚摊书独南阮，栖栖环辙或东丘。床无阿堵何劳撤，路有明珠怯暗投。同异仅存黄马论，纵横敝尽黑貂裘。几回变态翻云鸟，只自忘机对海鸥。岂知世事争排击，水静偏逢乱石激。当年倾意尽江河，谁是衔恩见涓滴。一饭今惟感漂母，百金可怪谋洴澼。蟊贼伤苗越陌阡，射工伺影含砂砾。莫是豪强归阘茸，奈何贫贱招仇敌。士龙父祖人所知，司马文章空尔为。意气必须天下士，风波翻自里中儿。愿同知己谈深浅，不厌旁人说盛衰。傥逢晏子鞭堪执，欲绣平原难买丝。休言伏枥年将暮，剪拂长鸣是此时。"}