{"id":"113278","title":"逍遥乐·春意渐归芳草","dynasty":"宋代","author":"黄庭坚","text":"春意渐归芳草。故国佳人，千里信沈音杳。雨润烟光，晚景澄明，极目危栏斜照。梦当年少。对樽前、上客邹枚，小鬟燕赵。共舞雪歌尘，醉里谈笑。花色枝枝争好。鬓丝年年渐老。如今遇风景，空瘦损、向谁道。东君幸赐与，天幕翠遮红绕。休休，醉乡歧路，华胥蓬岛。"}