{"id":"1143418","title":"醉吟","dynasty":"宋末元初","author":"陈普","text":"天在地在我亦在，天改地改吾始改。前身曾作孔子孟子为人憎，也曾为禹为稷为人爱。来来去去非贪痴，自去自来自不知。今生暂来作个咬啮菜根汉，焉知再来不遇文王出弹时。四溟为罍杓北斗，举世攒眉我开口。眼前不见白衣人，风月自当青田酒。万事不预非无功，顺应为用虚为宗。几度贫贱几度英雄，几度少年几度翁。天吴紫凤任颠倒，披襟引满对秋风。"}