{"id":"761031","title":"声声慢 臞庵抚部晚秋宴席","dynasty":"清","author":"郑文焯","text":"庭柯疏桂，井干寒梧，萧森幕府清秋。楚佩兰情相将，珠履风流。戟门夜澄如水，咏凝香，传遍吴讴。追雅宴，胜云开，东阁月满南楼。回忆霜台旧柏，映花明，旌节江国鸣驺。白发丹心，吟湘梦绕神州。一池晚莲红汎，点馀波、容有閒鸥。延胜赏，好湖山、尊俎借筹。"}