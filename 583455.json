{"id":"583455","title":"宿九江城时九月五日也","dynasty":"明","author":"王缜","text":"朝度黄梅坂，暮宿九江城。岁月坐成晚，王事未有程。感此不能寐，起视秋月明。悄悄风露冷，唧唧寒螀鸣。万物各有时，而我宁无情。江南困财力，塞北急戎兵。所以举屯政，乱丝费经营。或能如刘晏，鞭算以求名。或艺如冉子，山泽有损盈。我拙百无益，下下每自评。安得家家给，人乐泰阶平。忧时念明主，寒江潮夜生。"}