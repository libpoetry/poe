{"id":"478546","title":"七星桧","dynasty":"明","author":"沈周","text":"海虞七星桧，宜为群木冠。列生老子宫，与邑作奇观。广墀气萧森，入门凛欲汗。久信天地成，沃知雨露灌。传植从萧梁，其说我恐漫。验斗形叵全，七既毙其半。三株实聊存，难执岁月算。各各具一异，形容匪词翰。西体裂多槁，豁然敞三判。东体活亦裂，筋骸互续断。北者蜷而秃，袖破舞脱腕。叶亦不暇叶，干亦不暇干。左文皮索绹，孤蕝顶留伞。槎折象齿跷，瘿决鬼目烂。疏越复丛穴，骳骫仍轩岸。蛟挛及猊跛，努力不得窜。矛长及剑短，接战惊楚汉。如此纷怪骇，聃君不能按。知遭几雷厄，还屡兵火难。生死付冥然，造物反被玩。君子重贞固，顽丑小人谰。缘高坐吹箫，我欲呼鹤鹳。从根觅埋丹，浇泉觊红灿。长生就其荫，永作婆娑伴。"}