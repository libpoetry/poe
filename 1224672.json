{"id":"1224672","title":"李老谷闻子规","dynasty":"元","author":"柳贯","text":"老杜闻子规，近在东西川。犹云感时物，收泪写幽悁。今我行塞徼，子规相后先。时夏云景晦，鸟呼摇空烟。响入树窅窅，啼垂血溅溅。想知岐路难，不惜躯命全。千声复万声，唤我归言遄。苟非木石心，岂免肠内煎。江南丛薄间，有花名杜鹃。开时是鸟至，相戒治春田。不归如江水，负此今五年。风土孰云异，物情要有迁。寄巢勿浪出，祝尔还自怜。严程趣行迈，且复挥吾鞭。"}