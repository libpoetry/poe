{"id":"697124","title":"淮徐归兴六首","dynasty":"明","author":"胡应麟","text":"一棹乘秋出五湖，西风愁色动莼鲈。金门帝许排阊阖，宝剑人谁问鹿卢。千尺尚悬东海钓，百年休践太行途。平生烈士心长在，碎击王郎白玉壶。夹岸帆樯卫水滨，苍茫云雾入垂纶。三生不戴如花面，九尺长馀食粟身。杜宇惯嘲多病客，辛夷频唤欲归人。沧溟万斛吾家在，好逐渔郎问去津。一望龙门兴已阑，漫将陈策射金銮。生来骠骑封侯易，老去冯唐谒帝难。栗里乍看三径在，桐江犹剩一峰寒。秋风咫尺天池上，未向榆枋刷羽翰。短褐犹闻卧海湄，长裾曾否曳天池。苍茫八翼飘云汉，惨淡双肱折路岐。玉洞岂无千岁水，金门宁乏万年枝。从教少妇机头坐，赋里黄金尚陆离。一帆春雨下淮阳，柳色偏嘲薜荔裳。病后风尘堪跃马，归来陵谷任骑羊。高山自奏三千牍，上苑谁矜十八行。莫叹卢生魂梦里，几人穷达在黄梁。白面题诗碣石台，红颜掷尽重徘徊。虚疑骏足曾双刖，不信羊肠易九回。缩地将随徐甲去，谈天毋拟剧辛来。飞扬总属群公事，一壑犹能擅草莱。"}