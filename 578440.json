{"id":"578440","title":"题琴樽访友图","dynasty":"明","author":"罗亨信","text":"白云滃滃满空谷，茅堂隐映多乔木。隔岸青山势若龙，当门流水清如玉。幽人栖遁知何年，童颜鹤发犹飞仙。登高谩赋紫芝曲，濯足时和沧浪篇。问奇有客来何许，一叶扁舟渡江浦。载酒深期慰别怀，抱琴为觅知音侣。人生会合那可常，一觞一咏情难忘。只恐月落酒杯尽，依然离别成参商。自惭久客无南北，怅望乡关树云隔。何当拂袖归去来，山中醉倚梅花白。"}