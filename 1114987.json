{"id":"1114987","title":"真州元夕和韵二首","dynasty":"宋","author":"李壁","text":"璧月舒金波，流光入窗蓬。江水碧杳杳，淮山直丛丛。牢落亦清甘，繁华儿辈事。一褐拥春寒，倦拨青编睡。绛纱眩纨绮，箫鼓沸隔船。龛灯独耿耿，静对花双悬。更深共语笑，为客何时了。纷兮总浊恶，文字有潜照。通宵风撼天，清晓雪压蓬。苍茫烟海涯，寂寞葭苇丛。龙骧水犀手，有亦安所事。洪波绛鼍翻，阴穴翠螭睡。孰能乘此险，惟应汉戈船。烱烱眸电闪，摇摇心旆悬。排烟把盏笑，铁瓮高了了。阴云欣解剥，丽日廓清照。"}