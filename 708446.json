{"id":"708446","title":"沁园春  其一 读乌丝集次曹顾庵王西樵阮亭韵","dynasty":"明末清初","author":"龚鼎孳","text":"烟月江东，文采风流，旷代遇之。恰临春琼树，家称叔宝，黄初金枕，人是陈思。如此才名，坐君床上，我拜低头竟不辞。多情甚，倩花间锦笔，描画崔徽。餐霞吐玉霏霏。任拍遍阑干绝调稀。更雨铃风笛，伤心绮丽，云鬃雾鬣，过眼权奇。帘阁香浓，市楼酒罢，错落明珠万斛飞。须记取，有曲江红袖，围绕留题。"}