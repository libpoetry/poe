{"id":"889597","title":"送春有感","dynasty":"宋","author":"吴芾","text":"物物俱有情，情尤钟我辈。况复病且衰，白发不相贷。今日送残春，倍觉生感慨。正恐明年春，此身不复在。忆昔少年时，逢春便倾盖。五十六年中，相亲复相爱。春虽自天来，祇在花丛内。常忧地不宽，栽花容有碍。买山敢论钱，惟恐力不逮。花开即欲看，花好还须戴。诗必为花吟，酒必与花对。醉则卧花间，岂事形骸外。醒复绕花行，视之过粉黛。从人笑我狂，我作童儿态。自云尽此身，与春长相会。人事苦相争，花谢春亦退。我欲苦留春，春去不少待。为春搅离肠，寝食俱忘废。悲来不可禁，未免歌慷慨。我当保馀龄，相见犹可再。若或径溘然，遂成永分背。愿春略踌躇，一樽容我酹。"}