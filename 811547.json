{"id":"811547","title":"沁园春","dynasty":"清","author":"厉鹗","text":"天上归来，司命醉馀，家人合迎。讶蒙庄书幻，神原号髻，诺皋志怪，童亦名铏。难觅黄羊，只斟绿蚁，小市箫声唤买饧。寒宵尽，早踞觚语好，黔突春生。瓣香脉脉通灵。诉口腹寻常累不轻。叹火需朋举，常如僧饭，釜非嫂轑，那羡侯鲭。避炀何人，先炊有典，一饱无求掩竹扃。吾侪事，向山空岁晚，稍理遗经。安稳閒房，仗尔平生，寝兴载司。记窗横窥月，情柔似水，屏遮听雨，鬓改成丝。金尽低颜，玉存暖老，渐近横陈嚼蜡时。吾衰矣，但摸棱不管，趺坐偏宜。一杯酌尔休辞。想此夕殷勤也合知。笑放怀物外，年年梦蝶，求官何处，日日支龟。早起虽慵，春来更健，睡法希夷好护持。宁须羡，设沈香八尺，花下频移。"}