{"id":"408267","title":"夜泊松林峡中","dynasty":"近现代","author":"冯振","text":"朝观马峡水，惊惶犹在色。日昃度松林，奇险真勍敌。奇峰倒插天，峻削千仞壁。急水自滢涧，石角还相激。旋转更奔腾，白波飞剑戟。方赏险中奇，还愁意外厄。心战如急滩，忧喜生水石。仓皇未及已，风雨森相射。咫尺不能前，孤舟寄岩隙。重云乘薄暮，天地正深黑。有命固自天，险极心转适。且复念明朝，前滩是雷霹。"}