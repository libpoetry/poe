{"id":"648754","title":"峡江留别汝敬侍郎","dynasty":"明","author":"杨士奇","text":"始夏积雨霁，浩浩沧江平。故人念久别，又复怜远行。慰我金洲馆，送我玉峡驿。缪绸解晤言，缱绻重离析。我出四十年，暂归席未暖。何如君子怀，坦荡恣萧散。远绝廛市聒，啸咏山水清。庭无干渎人，坐有吾伊声。赠子以瑶华，爱子心相类。何日遂投簪，归来同晏岁。"}