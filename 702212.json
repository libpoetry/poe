{"id":"702212","title":"九章赠别","dynasty":"明","author":"湛若水","text":"窈窕者谁子，绝代亮无双。不谙小姑性，以直终见伤。虽则终见伤，中情容何妨。谁为别鹄吟，此曲多慨慷。迟迟别帝都，迟迟胡乃尔。臣躯易弃捐，臣心讵能死。天王会圣明，帝阍亦孔迩。援琴不成声，掩抑泪横泗。黄鸟亦有友，空谷遗之音。相呼上乔木，意气感人深。君今脱网罟，遗我在远林。自我初识君，道义日与寻。一身当三益，誓死以同襟。生别各万里，言之伤我心。北风吹湖船，帆挂南岳树。祝融下玉坛，却立问来去。知君有仙骨，相期事轻举。胡为淩风波，恐为蛟龙取。君若访五峰，愿留共君住。行行过湘浦，举首望九疑。若见重华墓，为我三拜之。三拜之不足，稽首重致辞。都俞事久阔，嗟予将安归。我有三尺木，囊括久不弹。一朝遇知音，为君初上弦。上弦含清响，未弹意先传。赠君别鹤操，报我以孤鸾。皇天常无私，日月常盈亏。圣人常无为，万物常往来。何名为无为，自然无安排。勿忘与勿助，此中有天机。穷索不穷索，穷索终役役。若惟不穷索，是物为我隔。大明无遗照，虚室亦生白。至哉虚明体，君子成诸默。天地我一体，宇宙本同家。与君心已通，离别何怨嗟。浮云去不停，游子路转赊。愿言崇明德，浩浩同无涯。"}