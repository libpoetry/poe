{"id":"429629","title":"泊园招饮再次韵呈沈观先生","dynasty":"近现代","author":"黄浚","text":"正骨诗人留垒块，脱命兵间冒埃壒。相逢大国张楚军，万口曾哦杜鹃拜。吟场鼎足身云叟，日课一诗老无惫。歌呼投辖出汾酿，药玉为船色难坏。初回花枝话年少，胜事乡闾㴑宾介。渐追湘魂哀九死，垂老玄芝采湍濑。世间万缘皆性斧，毅豹何须论养内。馀欢更矜姑布术，不觉崇谈昼连晦。吾疑群公天所厚，伍以酒兵重诗债。闽为幔亭峰九曲，楚有荆门江五派。俱张仙乐被悦怿，并导岷源接砰湃。岂知方干寂寞士，但解清诗缀格外。心仪松陵裒一集，连犿珠玑一而再。朅来习池侍公饮，兀兀空摹巾倒戴。自嗤止酒却耽咏，妄语仍愁婴五戒。会当铭德诵坡诗，湮灭未甘随湛辈。"}