{"id":"1143922","title":"七十翁吟七言十首","dynasty":"宋末元初","author":"方回","text":"莫笑衰颓七十翁，老来柔外尚刚中。评诗青眼时虽白，借酒苍颜也自红。轻薄交游翻手雨，艰难仕宦打头风。休官至此六逢闰，能忍穷人不送穷。自笑衰颓七十翁，全将拙钝易豪雄。犹贤乎已思诗苦，不失其驰饮酒恭。女嫁男婚俱失望，廷胪殿对总书空。倚楼夜夜看星斗，未了昏钟又晓钟。一鸣场屋老书生，晚节蹉跎百不成。旧试卷忘涂注乙，新吟藁漫草真行。柄臣全似逢崔胤，座主徒劳识李程。第五阿房关许事，樊川终自有诗名。饱观代谢四时成，勿讶阴晴小变更。何许三牲聊淡食，向来五马亦徒行。长哦王粲登楼作，浪得朱云请剑名。我死故应非短命，彼饕谁果是长生。千古斯文未陆沉，夏因周继太骎骎。瓜分缪主獾郎学，灰烬阴传桧贼心。江总不惭同北狩，钟仪何限尚南音。一龛花院伤前事，犹胜棺穿蔓草深。幼孤何敢事儿嬉，闻道惟惭性钝迟。早尚虚文迷释老，晚参实学溯濂伊。五更灯火芸千卷，两世冠裳桂一枝。梦幻无成吾不怨，庾愁江恨鬓丝丝。神奇臭腐变穷通，宇宙纷纭醉眼中。邓禹第堪文学掾，刘歆早作国师公。干戈世故千岐异，礼乐民彝万古同。造化岂应全聩聩，秋来依旧有西风。几夜楼东晓望时，长庚缺月傍参旗。江湖已满焉能久，天地将秋更不疑。暑渐变凉差可喜，老难重少自堪悲。年来辈行凋零尽，诗卷中多赋挽诗。三十科名续父灯，岂知七十老无能。儿童半长馀犹幼，门户中衰久未兴。南亩尽捐犹有宅，白头垂秃已如僧。平生诗力秋尤健，万里霜天击怒鹰。颓龄侥倖古来稀，休致多年但欠归。决不再思龟左顾，幸犹免赋雉朝飞。江山如旧几寒暑，天地无情多是非。能办东篱一杯酒，可须疏傅有金挥。"}