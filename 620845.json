{"id":"620845","title":"壮游篇","dynasty":"明","author":"黎遂球","text":"壮游峨峨，戏谑逍遥。出走豪杰，居秘娇娆。荣如舜华，载旦载宵。慷忽以慨，驰驱远敖。白马朱缨，玉勒金镳。繁弱鱼服，鲜卑宝韬。昂昂大道，去如风飘。问君何为，舍佚即劳。誓雪国耻，以舒郁陶。死重于山，生轻于毛。西当灭贼，东欲破辽。孟贲抱鼓，庆忌从轺。归来享客，易牙在庖。东海为酒，泰山馀殽。娇娆出房，临镜夭夭。将子寻仙，结发垂髫。妾为王母，君为子乔。"}