{"id":"81754","title":"十二月十一日视筑堤","dynasty":"宋代","author":"陆游","text":"江水来自蛮夷中，五月六月声摩空。巨鱼穹龟牙须雄，欲取闤市为龙宫。横堤百丈卧霁虹，始谁筑此东平公。今年乐哉适岁丰，吏不相倚勇赴功。西山大竹织万笼，船舸载石来亡穷。横陈屹立相叠重，置力尤在水庙东。我登高原相其冲，一盾可受百箭攻。蜿蜿其长高隆隆，截如长城限羌戎。安得椽笔记始终，插江石崖坚可砻。"}