{"id":"811877","title":"悼亡二首","dynasty":"清","author":"华蘅芳","text":"宵来急足太仓遑，捧到家书意已慌。气息尚存丝一缕，愁肠仍是泪千行。亟呼双桨寻归路，行历三程抵故乡。瞥见穗帏犹未哭，入门先欲慰高堂。失声不觉涕滂沱，弃我如遗可奈何？廿载乱离欢聚少，一生幽怨别离多。蒐罗诗卷归行橐，检点钗钿忆翠螺。从此容颜无处睹，除非梦里肯经过。"}