{"id":"1058314","title":"咏古十六首 其十五","dynasty":"宋","author":"华镇","text":"高柳何葱茜，袅袅章台端。眉叶荫紫极，条丝拂朱栏。何以谢松竹，挠弱惭岁寒。既乏贞固姿，枝叶何足观。小人殉利欲，俛仰如转丸。苟非社稷臣，祸患宁肯干。蒲山已归觐，黎阳尚盘桓。当时方寸地，明明赤如丹。飙举冠凌烟，腾芳臭如兰。一言失其所，功名两彫残。高帝论平阳，刘氏终以安。英公负文皇，武氏为世患。无忌问赵相，侯嬴起长叹。白首不可保，知人良独难。"}