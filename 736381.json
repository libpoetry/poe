{"id":"736381","title":"寄怀中表唐四弟致尧","dynasty":"清","author":"陶自悦","text":"岁晏芳草歇，日夕沈湖阴。萋萋云弥渚，肃肃风动林。北窗既止酒，东园且罢琴。偶然谢援羡，愿言怀赏心。赏心何处所，迢遥限南城。平原我摇荡，新丰子滞淫。襟期豁蓬户，分理安华楹。伯伦醉悠忽，茂伦醒崎嵚。纷务罕酬对，元赏遂兼并。缥缃画束阁，墨床夜凝尘。素心渺秋水，妙响流瓶笙。布算辄忘恚，听歌忽沾襟。不知白日近，讵忆高台倾。燧火转林木，寒蝉散秋岑。秦王苦服药，汉帝乐长生。金茎露泥泥，璇房日沈沈。驰骤隙中驹，飘摇风里镫。君子厥储待，小人困飞腾。形骸守寥廓，志愿徒峥嵘。荣名岂足期，得意良有任。长歌欢友报，引领伫瑶音。"}