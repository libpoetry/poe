{"id":"1066614","title":"大父通议无恙日开轩燕处有桐孤峙因名琴轩初不措琴尝作记叙意而偶失藁本故今家集不载比者兴之侄阅故书得之见贶喜而成咏呈六兄工部兼简弟侄","dynasty":"宋","author":"葛胜仲","text":"峄阳奇轩高参天，对以华屋名琴轩。轩中寄傲隐君子，方瞳鹤发臞儒仙。閒中默契丝桐理，不待徽弦出宫徵。柳恽笔捶佐属文，渊明手抚聊寄意。一篇叙此藏巾箱，歘尔六丁下取将。世无安世谁默识，才异束晰孰补亡。神物护持今复出，数纸蛟蛇亲手泽。敢辞援笔补遗编，谩致区区贻厥力。"}