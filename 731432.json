{"id":"731432","title":"关山月","dynasty":"清","author":"蕴端","text":"关山月，一年十二度圆缺。平时不忍看，况是中秋节。此际穹庐已尽眠，团团独对南来客。关山月，玉宇绝纤尘。平沙明似水，矮树远疑人。关山月，万里共清辉。回想闺阁里，应照流黄机。停梭望明月，泪下沾裳衣。关山月，升自东海湾。经天涉黄道，如输沈西山。月轮有升沈，人生有往还。月下计归期，白露湿衣寒。几时桂魄满，方在故园看。"}