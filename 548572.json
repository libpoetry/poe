{"id":"548572","title":"大玄曹尊师雷樵仙道侣也来游梁溪客万中丞所出册子索题余病中赋赠","dynasty":"明","author":"孙继皋","text":"青城樵子今何之，尔却东游到海湄。浮云来往亦恒事，白日修持知者谁。梁溪昔有吴先生，明阳洞中餐玉英。丹炉药臼至今在，夜半山中捣月明。一从骑鹤上升去，真人之箓传其名。尔来度人亦访友，望见峰头紫气否。芝术经春谷口生，蓬莱晃日人间有。赤书金简世多讹，竹杖芒鞋奈尔何。不惜真诠扶病骨，掉头携手入烟萝。"}