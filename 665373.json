{"id":"665373","title":"北山诗二首 其二","dynasty":"明","author":"郑善夫","text":"东行寓游踪，逸轨迷西还。矧兹玄冥月，翳翳风景昏。非无儿女怀，所适山海观。阳崖冒远陂，阴壑注奔湍。步云青峰顶，搜括穷其源。前有空明洞，茑径回岩峦。驾言采玉华，将以遗所欢。翛然云霰集，置身虚无间。大道出死生，静者见腑肝。愿招柱下史，去入无穷门。"}