{"id":"907749","title":"忆雪歌","dynasty":"宋","author":"李洪","text":"前年吴兴雪三尺，街头十日无行迹。南山千峰蟠玉虬，太湖万顷镕银色。腐儒冻死但长哦，男呻女吟空四壁。去年强邻窥淮淝，铁马成群来塞北。将军授钺横雕戈，雪满弓韬对勍敌。捷书夜到甘泉宫，玉靶角弓自天锡。已观积甲熊耳齐，坐觉洗兵天河窄。今年腊尽寓东瓯，地接炎方少三白。梅梢柳眼漏泄春，笋茁兰芽遽堪摘。冬深未省见冰霜，挟纩无施况狐腋。朝来北风吹石裂，海气岚烟乱山碧。遐想瑞叶舞层霄，剪裁不费造化力。丰年一饱戴君恩，比屋千家消疠疫。长江远近要舒发，深恐阳骄无宿麦。徒披鹤氅怀兔园，速遣祥霙慰北客。"}