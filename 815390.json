{"id":"815390","title":"清平乐七首 池上纳凉","dynasty":"清","author":"项鸿祚","text":"水天清话，院静人销夏。蜡炬风摇帘不下，竹影半墙如画。醉来扶上桃笙，熟罗扇子凉轻。一霎荷塘过雨，明朝便是秋声。画楼吹角，酒醒灯花落。梅未开残风又恶，今日元宵过却。更更更鼓凄凉，翠绡弹泪千行。并作一江春水，几时流到钱塘。客中心绪，只怕流年去。才见河桥飞柳絮，又是榴花端午。醉眠休恨啼鸦，伴人明月窗纱。归梦不如不作，醒来依旧天涯。蓦然如醉，叠枕和衣睡。却忆去年今日事，画烛替人垂泪。月明依旧房栊，麌帷寒减香筒。剩得一枝梧叶，能禁几日秋风。雁红蝉碧，凉雨生秋夕。画里云山天咫尺，都是倦游踪迹。少年银烛歌楼，如今襆被孤舟。皱得一痕烟墨，不知多少离愁。无端懊恼，窗外莺啼晓。懒去蹋青迟斗草，门掩东风春老。绣绒睡上花枝，红笺写遍新词。相是恹恹酒病，被人唤作相思。倚栏凝伫，点点飞红雨。欲减罗衣寒未去，寂寞朝朝暮暮。桃源落日西斜，画桥平接金沙。春水无风无浪，行人一棹天涯。"}