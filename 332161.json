{"id":"332161","title":"永遇乐·送孙屺瞻学士归省","dynasty":"清代","author":"曹贞吉","text":"十丈蒲帆，一篙秋水，仙舟天际。绣虎才人，珥貂贵客，归作承欢计。当年射策，五云日下，胪唱魏公第二。羡璧人、天街衣马，夹道争看如蚁。紫宸朝罢，讲筵初御，金碗天浆亲赐。东观深严，北门清切，待署黄麻纸。君恩暂许，湖山佳处，添个宫袍莱子。须珍重、黑头卿相，碧纱名氏。"}