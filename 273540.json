{"id":"273540","title":"惜黄花慢·素秋邀后湖看菊花会，用梦窗韵","dynasty":"现代","author":"汪东","text":"浅碧笼裳。印麝尘步屧，尚识秋娘。共惊劫后，岁华渐老，游踪到处，偏近斜阳。绣围锦绕湖山畔，似窥镜、重理新妆。胜故乡。败垣废圃，难藉壶觞。芙蓉谩说宜霜。恨化工未与，蝶粉蜂黄。斗将春艳，万花避色，移归燕席，一水都香。暮笳呜咽西风紧，送回棹、镫影飘凉。系寸肠。更追旧日清狂。"}