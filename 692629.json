{"id":"692629","title":"见山","dynasty":"明","author":"杨继盛","text":"云穿石榻丹书湿，亭枕泉崖白昼闲。樽酒相看浑不厌，知君原是见真山。万里风烟何日尽，百年宇宙几人闲。春来应有桃千树，休认天台作故山。市朝自有武陵趣，一息无心一息闲。得意不须登华岳，樽前卷石亦青山。云烟收尽酒卮间，风静一帘明月闲。不解红尘寻远壑，漫将诗思傍青山。"}