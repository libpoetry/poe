{"id":"1109989","title":"寄临川亲旧十首意到辄书不复次序","dynasty":"宋","author":"吕本中","text":"偶从行李转江湖，所至翛然一物无。午枕久拚闲事业，夜窗新有静工夫。少小交游不乏贤，二三豪杰聚临川。自从老大飘零尽，独有残诗数百篇。屡试吴中千里莼，闽中荔子亦尝新。独游每恨无佳思，正好溪山少故人。故人自失嵇中散，疾病衰颓转不堪。犹喜闲居有贤弟，且随长铗住江南。张卿别后且郊居，无复黄公旧酒垆。试问今年有闲暇，亦随书剑入城无。交游畴昔住临川，博士高风世不传。饶谢得名三十载，当时已道小汪贤。故人子弟惟汪谢，每一思之忘寝兴。莫道临川便寂寞，后来相继有诸曾。吏部声名动一时，中原人物未全衰。低摧不用还归去，坐守遗经可疗饥。金溪比岁复何如，二董风流却未疏。闻道移家远城市，欲携书籍更深居。爱贤如渴吴夫子，不染世间儿女尘。老病不逢终不悔，后生谁复记斯人。"}