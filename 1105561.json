{"id":"1105561","title":"送朱仲文运干还蜀","dynasty":"宋","author":"王十朋","text":"分阃滥曾游蜀口，得朋深喜遇坤爻。澹台至室必公事，平仲与人能久交。一叶共乘夔到霅，四方相逐愈随郊。姓名已在诸公齿，引类行看似拔茅。君归应过无喧室，我梦遥驰无隐斋。带得江山在诗卷，种成杨柳系离怀。定先春到夔门里，莫遣音疏霅水涯。故旧相逢倘相问，为言老欲乞残骸。"}