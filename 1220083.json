{"id":"1220083","title":"题开元商学士所作眉山春晓画壁","dynasty":"元","author":"朱晞颜","text":"殊庭旭日移清樾，滉漾晴窗明积雪。山翁解带凌清寒，一扫穷阴幻银阙。流澌溶泄春浪生，蛾眉洗妆鬟髻青。盘空飞磴三百里，彷佛中有巴猿声。参差古木缘云立，独拄西南天半壁。卧看参井悬高秋，不假丹梯手亲摘。人间无此山水佳，何年瀛海来仙崖。不应苍翠掩春昼，云气日夕屯空斋。"}