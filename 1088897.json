{"id":"1088897","title":"题朱元顺浯溪图","dynasty":"宋","author":"张孝祥","text":"去年过浯溪，王事有期程。夜半度湘水，但见天上星。平生中兴碑，梦入紫翠屏。已办北归时，十日穷攀登。今朝复何朝，忽此短轴横。历历眼中见，湘山无数青。白云著山腰，楼阁秋气明。便欲扶短策，下濯沧浪缨。主人山水仙，妙处心自评。元顺骨已冷，千载交盖倾。赏音寄幅纸，益见忠孝情。题诗疥公画，托我不朽名。"}