{"id":"987924","title":"奉和御制奉祀述怀歌","dynasty":"宋","author":"寇准","text":"巍巍至德充绵宇，翼翼宸心临兆庶。覆育怀生动法天，讲求茂典皆师古。协和神化踵唐尧，彬蔚颂声踰吉甫。赫奕皇威振八荒，清夷王度绥中土。丰年朝野正欢康，溢牒充图福纪祥。睿圣继明恢大业，祯符锡祚降穹苍。省方展寀宣邦职，登岱铭功举国章。睢上埋牲专事地，汉唐故实存闻记。精灵昭感果潜通，瑞应昭臻知所自。飙羽光临神告彰，洪源肇启仙游暨。濑乡旧壤辟珍词，款谒斋庄敦睿意。谯都奏牍达彤庭，耆耋云趋共沥诚。顺考皇仪尊妙道，再修盛节徇舆情。声明文物当兴运，申命群儒究礼经。秩秩德音咸布惠，穰穰景福必求成。恭虔毖祠为斋久，企仰真风志克勤。肃奉萧芗嘉荐备，广覃庆赐湛恩频。式扬丕烈心弥洁，祗上鸿名道益伸。将睹虞巡陪法从，幸同凫藻乐昌辰。"}