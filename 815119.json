{"id":"815119","title":"长歌行","dynasty":"清","author":"柳是","text":"变瀷谷中翮，霄房有馀依。念子秋岩际，炫炫西山嶶。绥鸟悲不回，毖草狎轻葳。盛时弄芳色，陷势无音徽。我思抱犊人，翻与幽虫微。仙人太皎练，华髻何翩然。混遁东濛文，光策招神渊。登此玄陇朔，读此秘宝篇。玄台拔嗜欲，握固丹陵坚。何必乘白麟，吹妙璚风烟。灵飞在北烛，八琅弹我前。夙昔媚华盛，明月琅玕苍。麟枝发翠羽，双镜芙蓉光。自谓坚绸缪，翔协如笙簧。至今扬玉质，更逐秋云长。薿薿杂花凤，皎皎照绮鸯。朱弦勿复理，林鸟悲金塘。怅矣霜露逼，灵药无馨香。望望西南星，独我感乐方。"}