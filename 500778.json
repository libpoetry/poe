{"id":"500778","title":"壬辰清明日客有携酒城东邀陈致中谢行可程子舟马希穆及余游月盘洞天偶遇张文泰遂同饮欢甚行可以老杜清明二诗次韵纪事因就韵赋 其二","dynasty":"明","author":"陶安","text":"闭门且免走西东，时事无闻绝似聋。几处干戈犹不息，一春桃李又成空。唯馀山水长清丽，未见车书远混同。冷节伤神登墓道，禁钟未夕惨江枫。青山旧宅南归后，白日浮云北望中。欲效微才今未用，沧波甘分钓鱼翁。"}