{"id":"683244","title":"吴人杜惠由小侯弃官归卧好谈玄理余时避地过从甚得赋此赠之","dynasty":"明","author":"王世贞","text":"何必避名姓，雅无廛市风。少年结剑客，中岁礼壶公。白石贫家事，青山静者功。买田从此约，俱卧五湖东。岂谓窜身地，过从意不孤。以君初厌武，要我亦逃儒。细雨蒲团坐，荒畦竹杖扶。自言唯一事，频累酒家胡。"}