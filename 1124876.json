{"id":"1124876","title":"酬杨直学","dynasty":"宋","author":"徐鹿卿","text":"人生遇坎与乘流，入则藏脩出则游。风顺鹍鹏须击海，时来蟋蟀自吟秋。教经已胜金籯赠，遗锦惭无玉案酬。着脚兰台自今始，悬知下笔不能休。四海声名扬道州，亭亭心干凛高秋。耳孙自是千人杰，骨相当为万里侯。春入草堂清梦透，名登桂籍暗香浮。锦囊正恨新诗少，说与奚奴取次收。"}