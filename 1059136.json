{"id":"1059136","title":"游湘西道林寺用沈传师韵","dynasty":"宋","author":"邹浩","text":"赐还殊无功可论，放逐复向山前奔。道人眸子炯如故，邀我累日游祗园。御书新閤插霄汉，祝融严拱世所尊。恍然身世脱尘垢，矫若鸿鹄辞笼樊。是时秋老雨脚断，晴光万里凌朝昏。北辰直下望天阙，纷纷郁郁卿云屯。綵衣兰膳奉颜色，想见协气还闺门。雁飞不到竟何许，日冀□□除瘢痕。四年之中两到此，易摇难立怜孤根。方寸倏忽丛百感，湘源白鹤空盈樽。道人顾我亦无语，但指幡从风际翻。由来否泰反其类，况逢主圣同羲轩。而今而后戒覆辙，长记崇宁初纪元。"}