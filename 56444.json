{"id":"56444","title":"鄱阳湖·太祖平陈日","dynasty":"明代","author":"李梦阳","text":"太祖平陈日，楼船下此湖。波涛留壮色，天地见雄图。水上开黄屋，云中下赤乌。士犹询后载，戈已倒前途。力屈鲸鲵仆，声回雁鹜呼。横江收玉笥，跨海定金符。文轨遥通楚，梯航讫至吴。虎贲虽莫敌，龙战岂全辜。血染犹丹草，骨沉空白芜。汀洲夜寂寂，霜月鬼呜呜。杀气鼋鼍徙，腥风岛屿孤。罾人拾古镞，艇客慨秋菰。伟彼高光烈，还将萧邓须。英谋协睿算，勇奋想长驱。剑瘗神仍王，舟焚势与徂。康山巍庙在，忠武激顽夫。"}