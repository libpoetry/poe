{"id":"687114","title":"余以官满赴京十一月十四日出北平顺承门赋六言绝句八首","dynasty":"明","author":"刘崧","text":"肃政堂前别酒，顺承门外初程。故乡隐隐万里，华发萧萧数茎。冀北风沙古道，江南云日初昏。边徼扫清雠敌，海岳讴歌凤麟。君恩禄秩侈矣，子道鼎烟缺然。过家上冢何日，携书入觐今年。庭前苍柏树子，树上黑觜鸦儿。四载坐眠对汝，一心冷暖相知。台前月出坐处，枕上鸡鸣起时。时常料理公牍，閒亦吟哦小诗。抖擞客囊数卷，萧条公馆三间。暂尔萍蓬踪迹，依然霜雪容颜。作书遣吏告满，送马还官戒途。已买蹇驴代步，更倩小车载书。居官难是去日，饮酒尝思醒时。造物何劳深计，荣华自不曾知。"}