{"id":"786340","title":"茶肆女","dynasty":"清","author":"洪繻","text":"山头采茶枝，店前拣茶叶。女儿对门居，玉臂相交接。一群如围花，双队成飞蝶。腰携筼筜篮，手开湘竹箧。拾茶垂纤指，评茶舒笑颊。轻重与郎量，往来拖绣屧。我叹拣茶娘，空自著罗裳。一身虽云丽，徒为他人妆！古王敦风化，家家学采桑。采桑不采茶，女儿长在家。采茶不采桑，寂寞女儿箱。女劳不思淫，天上犹七襄。谁为课豳图，山槲栽满墙？舍末而求本，衣被在一方。"}