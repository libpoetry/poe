{"id":"678238","title":"紫帽云松图","dynasty":"明","author":"林环","text":"巍巍紫帽峰，耸翠何盘郁。天地钟秀奇，鬼神护灵窟。原头突见若堂封，精魂出入无寻踪。已睹腾空见佳气，更怜落日生愁容。阴云黯惨结空暝，长松萧飒西风劲。荆蔓深愁兔穴藏，岗岭犹瞻石麟并。嗟哉欲养已无期，流年况复成推移。草木犹伤望中意，霜露那堪死后思。方君此哀我亦有，埋玉空山痛应久。梦魂夜夜绕云松，为问方君曾尔否。"}