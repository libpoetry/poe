{"id":"476236","title":"游西山碧云寺作得悦字","dynasty":"明","author":"唐顺之","text":"端居滞文翰，久与赏心阕。出沐乘休豫，寻幽展欢悦。涉涧俯潺湲，攀峦面巀嵲。邈哉神皋奥，居然灵境别。夷峻疏深池，塞坎构崇棁。浴室荡阳泉，冰井荫阴穴。跻险惕暝昡，逃迥欣超轶。密林嬉猿狝，远峰在虹霓。宵看朝旭升，昼见昏星列。蔀丰光乍熹，崖悬曜先晢。景会万象昭，迹暌百虑绝。岩栖庶可希，从兹谢尘辙。"}