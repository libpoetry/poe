{"id":"133356","title":"某属闻少伊广文归别墅","dynasty":"宋代","author":"李琮","text":"明光宫高丽鳷鹊，三声朝鸡报宫钥。车如流水马如龙，门外斗量无处著。归来日晏仆亦痡，豪芒饱暖归妻孥。岂无道德绚烂者，意作霖雨言为谟。何人著眼高蓬荜，强仕之年发如漆。便抽手版挂衣冠，把住穷愁甘似蜜。人言讲退诚两涂，退者真智进者愚。要当程力之所底，未省逸路排轻车。马侯制行如圭璧，五色文章发金石。不知持此将安之，天下宝当天下惜。秋净凉入菰蒲间，新诗落笔不作难。应怜俗驾难回者，更费移文过北山。"}