{"id":"196610","title":"元和修复马政图","dynasty":"宋代","author":"家铉翁","text":"君不见明皇开元初，前驱万骑云烟铺。中年不戒履霜渐，乃以牧权付之营州轧荦奴。驱我天闲入鼠穴，八坊奇产空无余。元和天子奋威断，收拾旧物还中区。向来汧渭孳生处，犹有牧人自营牧与刍。争持私牵应诏书，愿备法驾王前驱。诗翁感叹成八解，何人画工画为图。此图似是八之一，元和旧事犹可识。"}