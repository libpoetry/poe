{"id":"534738","title":"怀李进士材二首 其二","dynasty":"明","author":"尹台","text":"罗山峻千仞，巀立章江水。章江日夜流，荡潏无时已。孤标抗不骞，苍然君所视。谁言山下云，出入但轩几。请看肤寸兴，施霖忽千里。由来古贤杰，经纶业有致。多君英达姿，挥斥谢尘轨。归玩山中云，变化在徙倚。出奋翊世功，卷舒成寸晷。冉冉耀灵车，西鞍无停弭。吾衰志久荒，跂子天云涘。"}