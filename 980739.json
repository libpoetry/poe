{"id":"980739","title":"水龙吟 其三","dynasty":"宋","author":"晁端礼","text":"小桃零落春将半。双燕却来池馆。名园相倚，初开繁杏，一枝遥见。竹外斜穿，柳间深映，粉愁香怨。任红敧宋玉，墙头千里，曾牵惹、人肠断。常记山城斜路，喷清香、日迟风暖。春阴挫后，马前惆怅，满枝红浅。深院帘垂雨，愁人处、碎红千片。料明年更发，多应更好，约邻翁看。"}