{"id":"1250705","title":"偕宋景濂戴叔能陪蔡士安韩思学游月泉书院得矣字","dynasty":"元末明初","author":"王祎","text":"良晨盍华簪，出郊馀二里。精庐寻月泉，散策稍游止。吾邦宋钜儒，厥有吕夫子。渊源自濂洛，述作偕经史。维时考亭翁，志合道尤似。律吕相倡宣，规矩互模拟。传绪斯有归，正学固如此。兹土昔过化，百世崇明祀。馀思犹蔼然，盛德非远矣。后生抱区区，结发蹈先轨。今游虽云乐，车马谢繁靡。望远登高丘，临幽玩清泚。仰惟古人意，岂敢肆娱憙。仙华翠如削，引领足频跂。"}