{"id":"309306","title":"金浮图·徐积余丈属题所藏钱忠懿王造金涂塔图卷","dynasty":"现代","author":"赵尊岳","text":"钟鱼咽。天花片霎，故国山河，旧家文物，灿金涂宝相牟迦叶。四万八千，遍转法轮如月。可奈境缘生灭。波澄窣渚，随分红桑阅。庄严设。传灯幸接，供养卓庵，自耽禅悦。感前尘金凤愁遭掣。阿耨无边，都付梦中昙钵，问讯两山香雪。茶烟丈室，相对说清绝。"}