{"id":"754206","title":"秋雨用苏岐亭韵","dynasty":"清","author":"郑镜蓉","text":"更漏响沈沈，铜壶滴金汁。遣兴与裁诗，含毫纸欲湿。似云石燕飞，哀祈幸一得。潭底起乖龙，如奉律令急。蛙鼓亦齐鸣，唼喋乱鹅鸭。阵阵势倾盆，缕缕烟垂幕。离披蜀葵黄，狼藉鸡冠赤。净洗六街尘，水碧复沙白。茅屋顿凉生，微香吹衣帻。一雨一犁金，贫民免啜泣。从此庆丰年，禾黍盈无缺。原野景色新，能遣悲秋客。且暂解焦劳，小榻呼觞集。"}