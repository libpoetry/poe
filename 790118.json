{"id":"790118","title":"君山望古","dynasty":"清","author":"汪怡甲","text":"君山突兀江清空，白云飞尽高人胸。我来绝顶一驻足，四望如在云之中。天与长江一色齐，春申墓侧草萋萋。梅花千树香何在？剩有残碑留古题。危亭高耸在其侧，石破天空樵不识。坐视沧溟日夜流，神龙出没浑难测。石湾二岛夕阳斜，遥遥直映马驮沙。乱帆飘忽天无际，直抵金焦眼界赊。南徐北固一线浮，波清万顷接瓜洲。回望尘海皆龌龊，何当更上一层楼。"}