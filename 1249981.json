{"id":"1249981","title":"策马出郭门","dynasty":"元末明初","author":"吴克恭","text":"策马出郭门，杖剑歌载驰。河水北洋洋，太行东巍巍。风吹白日暝，死者横路岐。传闻多杀伤，瑟怆神魂飞。心御丈夫诺，手握千金资。直前且不顾，讵以祸福移。人生贵同类，所独哀流离。迫此苦寒节，悠悠仆夫饥。下马知马劳，上马忧马迟。虽不通马语，情事谅庶几。落日古战场，往往令人悲。岂意霄壤间，我行今践斯。"}