{"id":"721123","title":"秋胡行","dynasty":"明末清初","author":"邝露","text":"露葵倾朱晖，应鳞待云布。女子怨有行，委心答嘉造。簪玉候鸣鸡，黾勉供晨莫。白璧琢天球，明堂思黼藻。蔚此玄豹姿，泽彼南山雾。子巂与越鸟，南北相背飞。解兰谢圭荜，鸣金步彤墀。脂车戒昧旦，四牡光陆离。宴饯塞衢道，谷风声正悲。按辔营四海，无事悲女儿。靡靡复遥遥，飞轮漱鸣飙。十旬经九折，三陟陵崇朝。奔精抚危磴，毕景跨长条。驿长候人绝，远火出林皋。谁云宦游乐，宦游方郁陶。穷阴格稚节，坚冰塞长河。感往戚不鲜，忧来欢讵多。旭日不照颜，吾生已蹉跎。百族蛰有处，游子宕无家。天伦痛仳别，苦婴人郁罗。俟罪痗劳止，遵道省故里。寒谷变阳林，曰余非望始。提筐遵往陌，粲粲都人子。振素动鸣环，冰华坼纤指。何用援柔桑，泽中有兰茝。见时月初满，别时月初生。弦望有变化，五载旷生平。露漙兴蔓草，芍药娱目成。双金出南国，比德赠坚贞。美心敝金石，谁测鸾凤情。嘉吟亮有属，曷敢婴懋祝。绰约谢柔条，免滋行露辱。沉吟造房闼，备物晤所触。破涕贳金夫，包羞赉云仆。享觌礼既终，已矣从所欲。鸾逝流哀音，玉折厉贞响。物极露诚信，至德非外奖。五日奉光仪，百年戒徂两。春带候秋赊，冬膏凝夕映。愿赴皦日期，比翼青云上。弦高无懦曲，风急岂留英。松柏植暗室，甘与秋草并。绫锦冒泥汭，难升障与屏。含埃蚀贞镜，含蚋点瑶琼。白茅珍我帨，聊濯耳与缨。"}