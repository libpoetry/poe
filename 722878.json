{"id":"722878","title":"杂体诗三十首 其二十三 谢临川灵运游山","dynasty":"南北朝","author":"江淹","text":"江海经邅回，山峤备盈缺。灵境信淹留，赏心非徒设。平明登云峰，杳与庐霍绝。碧障长周流，金潭恒澄彻。洞林带晨霞，石壁映初晰。乳窦既滴沥，丹井复寥泬。岩崿转奇秀，崟岑还相蔽。赤玉隐瑶溪，云锦被沙汭。夜闻猩猩啼，朝见鼯鼠逝。南中气候暖，朱华凌白雪。幸游建德乡，观奇经禹穴。身名竟谁辨，图史终磨灭。且泛桂水潮，映月游海澨。摄生贵处顺，将为智者说。"}