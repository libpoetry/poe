{"id":"680022","title":"题林荣山水图","dynasty":"明","author":"王阜","text":"晴山高且閒，晴云淡而白。山似高人云作衣，人似门云着山色。山色青青常对门，溪居浑似武陵源。半潭林影花枝静，十里松声地籁喧。芝兰猗猗香满室，丽泽南来有滋益。青入湘帘山市春，凉生书案芸香夕。故人抱琴千里来，白日轩几无纤埃。悠悠远托知音赏，莫使衡门掩绿苔。"}