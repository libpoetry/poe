{"id":"980810","title":"喜迁莺 其一","dynasty":"宋","author":"晁端礼","text":"嫩柳初摇翠。怪朝来早有，飞花零坠。洞门斜开，珠帘初卷，惊起谢娘吟缀。蕊珠宫殿晓，谁乱把、云英揉碎。气候晚，被寒风卷渡，龙沙千里。沈醉。深院里。粉面照人，疑是瑶池会。润拂炉烟，寒欺酒力，低压管弦声沸。艳阳过半也，应是好、郊原新霁。待更与上层楼，遍倚栏干十二。"}