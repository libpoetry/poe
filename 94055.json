{"id":"94055","title":"题汪圣鍚坟庵真如轩在玉山常山之间","dynasty":"宋代","author":"杨万里","text":"东吴南垂楚北际，中央不合大如砺。百滩千嶂自一川，清空不是人间世。玉山先生携老禅，把茅结庵开小轩。身前身後来醉眠，一醉不醒三千年。先生杖屦半宇宙，每到此轩去还又。为怜雪立孤竹君，月骨风箸如许瘦。向来种笋今排天，先生手痕故依然。骑龙帝旁为飞仙，玉棺寂寞空寒烟。"}