{"id":"586781","title":"送张少宰","dynasty":"明","author":"钟芳","text":"北门学士风骨清，绶霞佩月游逢瀛。宁亲万里荷君宠，龙光照耀溪山明。溪山信足娱，岂为木石伍。悠悠游子情，承颜恋朝暮。悬知富贵遥相违，不若贫贱常相依。燮调台鼎在咫尺，轩然似脱樊笼羁。辞荣更得荣归去，留题旧识相如柱。寿筵岁岁乐清时，日华长映黄金卮。"}