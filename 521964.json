{"id":"521964","title":"十月十二日夜纪梦","dynasty":"明","author":"顾清","text":"卧游忘近远，忽在田野间。田家正收穫，篱落整且完。北林五间屋，西厢亦复然。纸窗映红日，机杼鸣关关。东墙列嘉树，高廪如丘山。老稚各有事，往来纷不閒。出门唤童御，小艇维江干。沿洄迷处所，中道历险艰。时闻异人语，妙理彻肺肝。鸣鸡忽戒旦，斗帐梅花寒。心同理罔间，时至物有先。欹枕思往路，桃源杳漫漫。"}