{"id":"686991","title":"寄旷伯逵二首","dynasty":"明","author":"刘崧","text":"谢相园西石径斜，知君习隐暂为家。有时出郭行芳草，长日临池看落花。春去能忘诗共赋，客来应是酒频赊。五年不见西山色，怅望浮云隐落霞。乱馀城郭怕经过，到处閒门长薜萝。用世空悲闻道浅，入山偏喜识僧多。醉归花径云生屐，樵罢松岩雪满蓑。石上幽期春又暮，何时载酒听高歌。"}