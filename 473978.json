{"id":"473978","title":"拟古诗七十首（录一十三首） 其七 何水部逊示寮","dynasty":"明","author":"盛时泰","text":"流英辞嫣红，芳苔敞初碧。感兹春日晴，欣此夏云色。高天下薰风，中林启瑶席。闲怡众蔚舒，静悦清商激。怀中瑶华音，门前车马客。怀刺始见投，牵裳不假帻。容辉一以遘，琴樽惬所适。骂坐无往人，投辖有新迹。幸此休沐闲，无言朝请迫。明星方在户，鸡鸣以为则。"}