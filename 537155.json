{"id":"537155","title":"武当道上所见戏成短歌","dynasty":"明","author":"王世贞","text":"南阳少妇道人装，皂纱蒙紒白帢方。口诵弥陀数声佛，手赍玄帝一瓣香。有女求如南海相，生儿早作绣衣郎。堆箱越织重重锦，拄栋吴粳粒粒霜。孔雀缠枝双到老，芝兰长砌玉成行。是时玄帝征魔返，十万黑帜摩空翔。覆额难晞九阳发，徒跣长瘃修罗霜。人间福地有如此，明日幡然辞上苍。即劝弥陀亦还俗，毋烦接引向西方。"}