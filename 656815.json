{"id":"656815","title":"送白沙先生陈公甫","dynasty":"明","author":"章懋","text":"洙泗迥且深，伊洛浩不息。建溪一以逝，末流日湮塞。浙水泛功利，西江浸虚寂。寥寥宇宙间，何人践斯域。陵夷二百年，儒术转乖僻。争先取青紫，明经竟何益。有美罗浮仙，遗编自探索。章甫非我心，铿然只鸣瑟。尚友千载人，充然如有得。礼乐古三王，删修今六籍。坠绪何茫茫，仰钻各致力。回澜障百川，屹立中流石。任重道路长，行行慎无斁。斯文谅有在，前修未应没。何当谢尘纷，云山随杖舄。共对梅花春，细扣先天易。"}