{"id":"844989","title":"重九后奉寄章黻云昌平八首","dynasty":"清末民国初","author":"曹家达","text":"秋来归梦满天涯，丛菊开时道路赊。倘遇君家章士雅，好寻古镇问黄花。军都山隶军都县，卢植当年旧隐栖。正恐关城动秋感，号寒禽鸟一时啼。元时郭氏穿渠沼，海淀西邻太液波。浥注神京成底事，至今呜咽大通河。荒崖草树晚霜凝，近代先朝感废兴。谁向石门浇麦饭，可怜明帝十三陵。榆河近接白浮山，汉将防秋上谷閒。闻道边烽新告急，羽书前夜入南关。巩华台上漾朝晖，天寿山南望翠微。白马吴阊看不得，乡心秋雁一行归。塞外相违五千里，少从延庆赋兰陔。使君旧治分明在，重见孤儿绕道来。玉溪獭祭莫愁予，潦倒何曾结习除。珍重当年旧侪偶，北风惠我数行书。"}