{"id":"262534","title":"画竹歌寄女郎徐安生","dynasty":"明代","author":"卜舜年","text":"世皆画竹槁竹身，刀剑纷披难割人。我能白地抽灵气，导窾批却走鬼神。与可一派近乡愿，子瞻洒洁邻狂狷。我笔如椽影空庭，须臾印罄鹅溪绢。当今朱白民，前身应是梅道人。亦有徐娘子，管氏仲姬未曾死。徐娘自不凡，与我差可拟。涓涓翠露罥晨流，习习凉飙扶昼起。昼起晨流凭笔之，茶绿香清琴罢时。李廷圭墨薛涛纸，隐几含毫走妙思。尔姿如冰志如雪，磊砢蒙茸展奇节。月明千里扫罡坛，红线隐娘传剑诀。但愿写此竹枝叶，化作徐夫人之匕首，尽杀吴伧不染血。"}