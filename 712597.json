{"id":"712597","title":"送左襄南督学试竣还都奉命命视河","dynasty":"明末清初","author":"陈恭尹","text":"我闻丹山赤水之洞天，地脉暗与蓬瀛连。蓬莱一枝乃独往，直到天池鹏化之南边。倏然乃与罗浮结，七洞四明如隔绝。宁知共在斗牛间，天上分星总扬越。四明狂客贺季真，青莲一见号仙人。知人自有传心法，能使汾阳屈者伸。唐代功臣独居首，谁知活自书生手。君今相士特南来，知人肯落前贤后。天闲新进渥洼多，更命旌旗理九河。都将吉甫清风颂，和入河渠瓠子歌。著书七十罗浮老，汗竹为书频削稿。方候公闲细评论，如何鹢首催前导。病中相送不成章，口授儿曹写数行。迟君赐归鉴湖一曲水，来问天台万仞之石梁。"}