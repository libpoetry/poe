{"id":"1168450","title":"相和歌辞 公无渡河","dynasty":"唐","author":"李白","text":"黄河西来决昆崙，咆吼万里触龙门。波滔天，尧咨嗟。大禹理百川，儿啼不窥家。杀湍湮洪水，九州始蚕麻。其害乃去，茫然风沙。被发之叟狂而痴，清晨径流欲奚为。旁人不惜妻止之，公无渡河苦渡之。虎可搏，河难凭。公果溺死流海湄，有长鲸白齿若雪山。公乎公乎，挂骨于其间，箜篌所悲竟不还。"}