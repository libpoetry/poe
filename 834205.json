{"id":"834205","title":"金缕曲 其三 园林","dynasty":"清末民国初","author":"易顺鼎","text":"瞒过苍苔地。换一幅、辋川画景，灞陵诗意。压断小桥来往路，四面白濛濛里。算赖有、吟魂能记。淡墨池塘鸦数点，写愁痕、绿减微波字。水杨柳，暗黄洗。酒旗掣角楼门闭。沁湖心、蹇驴瘦影，生涯如此。落月银屏清欬远，料峭晓寒难避。知道是、山中人起。天外有天家住久，伴仙云、但纪寒花岁。又吹到，笛声尾。"}