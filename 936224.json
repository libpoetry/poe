{"id":"936224","title":"将军行","dynasty":"宋","author":"陆游","text":"将军入奏平燕策，持笏榻前亲指画。天山热海在目中，下殿即日名烜赫。驰出都门雪初霁，直过黄河冰未坼。绣旗方掠桑乾渡，羽檄已入金台陌。勇士如鹰健欲飞，孱王似兔何劳搦。戎服押俘献庙社，正衙第赏颁诏册。端门赐酺天下庆，御觞尚恨沧溟迮。从来文吏喜相轻，聊遣濡毫书竹帛。"}