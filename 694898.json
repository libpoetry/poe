{"id":"694898","title":"梦游仙四首（戊寅二月廿二夜）","dynasty":"明","author":"居节","text":"水精小殿玉勾阑，鲸甲风生随处看。四面帘垂常不夜，六铢衣着岂知寒。翠衿鸟语如鹦鹉，红树花开似牡丹。报道双成娘子到，麻姑有信问平安。一缄云札早相邀，去听嬴家弄玉箫。台倚凤皇花不谢，车将翡翠路非遥。夜珠似水鲛人泪，春服如冰织女绡。薤酒千杯未成醉，赤阑桥外上秋潮。一叶悠悠太华莲，近来弱水亦胜船。春寒不上三珠树，海气尝生五色烟。金凤矮笺邀翰墨，赤龙小辇载神仙。自从曼倩偷桃后，花已重开今几年。朱楼翠阁碧桃花，花底春云拥路斜。蓝水有田皆种玉，赤城无树不飞霞。佩环犹自怜交甫，条脱何缘赠绿华。惆怅刘郎易归去，重来何处觅胡麻。"}