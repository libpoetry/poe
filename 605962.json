{"id":"605962","title":"帝京篇","dynasty":"明","author":"卢龙云","text":"皇家首善枕居庸，山河孕毓环青葱。绣户朱门通十道，龙楼凤阁严九重。簪缨漏待鹓鸾簉，戟卫营连虎豹雄。贵倖轩车流似水，豪游衣马气如虹。玉帛群方俱萃止，赆琛无远不同风。昔时天子日临御，将相安危深眷注。宵衣咫尺近重瞳，便殿从容亲谠语。自从回禄稍为灾，将作频烦忧爰处。两宫虽幸觏重新，三殿才闻工乍举。大内深居静有常，天上人间渺莫睹。迩来况复多妖氛，去年暑雨溢城闉。至今食玉兼炊桂，在处釜鱼与甑尘。闾阎生理日消索，今昔人心异笑嚬。主计帷中难借箸，司马门前惧脱巾。庙算由来因圣主，国是兼之藉大臣。坐看调燮先宁迩，四海同归万历春。"}