{"id":"703069","title":"辛亥冬十月九日从余兄原礼及陆好问刘主敬同登萝岩倚圣屏憩禅庵饮清凉池临筀竹湾谒龙湫玩仙李遂宿绝顶看月明日南俯大小车岩望东西二岭还北崖瞰石龟石笋复游眺久之乃下山所得奇胜赋长句五首","dynasty":"明","author":"谢肃","text":"虞丘东北有萝山，千丈月梯半日攀。磐石醉眠天籁发，孤松笑抚我心闲。海澄采药仙舟外，云暗藏书禹穴间。且就草堂留一宿，东峰和月弄潺湲。云际扪萝倚蔚蓝，圣屏北面憩禅庵。万年龟化厓间石，勺水龙藏树底潭。倒看溟波涵返照，遥临吴峤带晴岚。振衣自爱登千仞，不独烟霞最所耽。绝献岧峣万仞崇，平看河汉亘长空。清凉池静鱼吞月，筀竹厓高虎啸风。兴在石潭仙李碧，梦回云榭佛灯红。十年尘土今潇洒，来往当为采蕨翁。曾游海岳极幽遐，况在乡山意又加。巳旱欲呼龙作雨，未春先借李生花。匏尊玩月东西岭，金策穿云大小车。若得结茅依翠谷，只凭义易了生涯。山势东驰复北盘，巉岩峰顶土平宽。风回丹壁江湖动，天接青萝日月寒。鍊玉魏公来九井，佩霞姜女度曾峦。为余细说玄宫秘，石笋凌虚也不难。"}