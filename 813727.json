{"id":"813727","title":"读南渡野史作","dynasty":"清","author":"汪沅","text":"过江名士竞从龙，佐命先邀五等封。阃外新开都护府，师中群噪大司农。文章江令娴歌谱，游宴长星劝酒钟。忽讶双眉愁不展，佳伶稀选未央供。龙盘虎踞石头城，跋扈亲挥汉水兵。相国临戎防北伐，将军卷甲急南征。华林但问虾蟆语，莫岭惟闻蟋蟀声。《燕子》《春灯》韬略在，不须司马更连营。"}