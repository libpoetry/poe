{"id":"537035","title":"再过曹甥子念饮畅作","dynasty":"明","author":"王世贞","text":"曹生顿复益数椽，门前柳色春风颠。入门左顾壁四立，欲言不言但冁然。松涛骤鼓豆香发，碧瓯错落真珠圆。江瑶含醉垂紫缬，鲟鼻吐腴如玉船。人生醉饱差快意，馀者碌碌俱可怜。主人送客欲就枕，东家酒胡索酒钱。安得负郭买二顷，为汝种秫消残年。"}