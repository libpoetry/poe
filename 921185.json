{"id":"921185","title":"任师中挽词","dynasty":"宋","author":"苏轼","text":"大任刚烈世无有，疾恶如风朱伯厚。小任温毅老更文，聪明慈爱小冯君。两任才行不须说，畴昔并友吾先人。相看半作晨星没，可怜太白配残月。大任先去冢未乾，小任相继呼不还。强寄一樽生死别，樽中有泪酒应酸。贵贱贤愚同尽耳，君今不尽缘贤子。人间得丧了无凭，只有天公终可倚。"}