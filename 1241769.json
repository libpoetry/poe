{"id":"1241769","title":"题李州铭所藏毛泽民山水","dynasty":"元末明初","author":"陶宗仪","text":"竹雪子，能画山，醉来解衣盘礴羸，笔力甚似荆与关。版凳桥西懵懂树，灰堆峰前鸭嘴滩。夕霏翳壑气晻霭，春瀑出涧声潺湲。远岫离离断复连，湘娥绾结风前鬟。若非子真谷口宅，定有太一玄都坛。竹雪子，玉笋班，面带河朔气，态度美且娴。鸟迹印沙文错落，蜗涎行壁势回环。物物本然具画理，妙处岂在镌琢间。脱略畦町扫边幅，八法默契乌丝阑。寸楮片缣亦可爱，令人咫尺思跻攀。此图忽落李君手，时复把看多欢颜。老余抚景感真游，清题诗卷送还。"}