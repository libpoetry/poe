{"id":"1176586","title":"奉和袭美太湖诗二十首 晓次神景宫","dynasty":"唐","author":"陆龟蒙","text":"晓帆逗埼岸，高步入神景。洒洒襟袖清，如临蕊珠屏。虽然群动息，此地常寂静。翠镊有寒锵，碧花无定影。凭轩羽人傲，夹户天兽猛。稽首朝元君，褰衣就虚省。呀空雪牙利，嗽水石齿冷。香母未垂婴，芝田不论顷。遥通河汉口，近抚松桂顶。饭荐七白蔬，杯酾九光杏。人间附尘躅，固陋真钳颈。肯信抃鳌倾，犹疑夏虫永。玄津荡琼垄，紫汞啼金鼎。尽出冰霜书，期君一披省。"}