{"id":"682499","title":"同四兄咏梅寄七弟","dynasty":"明","author":"区大相","text":"日夕望乡处，况当梅发时。有如三珠树，岁晏复连枝。远韵风前并，芳标月下清。既能孤干直，何用数枝横。偶到梅边来，珠帘半下却。林里寂无人，纷纷月中落。昨夜春风生，吹送瑶台雪。为君展玉琴，高调石上月。我有游仙梦，如入清虚观。恍见瑶台人，临风共攀玩。闲来梅树下，爱此岁寒花。何处堪留赏，瑶台即我家。月向枝上照，风从花下绕。风月如有情，憔悴令人老。本来江岭侧，发艳玉台层。孤芳但自保，何畏雪霜淩。莫谓移根远，开芳入汉宫。一枝何未放，知是待春风。常日看花兴，兄行弟必陪。今朝望乡国，携手上春台。"}