{"id":"203013","title":"送杨渥赴西安主簿","dynasty":"宋代","author":"蔡襄","text":"余思去夏还瓯闽，温风赤日争陶蒸。舟行夜寄浙江稜，江涛汹涌来相仍。雷电翕虩蛟螭腾，方床竹簟寒生冰。上陇西去景色澄，青山两向水一絙。猿鸟啼叫交酬应，晚樵出雾鱼投罾。脱离滓浊跻陵兢，造托微波讯严陵。清遐可使贪者懲，山穷水尽乃攀登。烂柯岩岫孤崚嶒，幽邃闚瞩崖险凭。少留观爱喜莫胜，子官其间良足称。子材又美神粹凝，万象态度遭披凌。吟咏设写逾画缯，当有味者论淄渑。今予痴仕如秋蝇，飞尘满耳汗浃膺。闻子大艑行可乘，骨目森竦神虑兴。子姑去嗟予未能，送子一念魂九升。"}