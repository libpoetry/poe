{"id":"727334","title":"十喻诗五首 幻诗","dynasty":"南北朝","author":"萧衍","text":"挥霍变三有，恍惚随六尘。兰园种五果，雕案出八珍。对见不可信，熟视事非真。空生四岳想，徒劳七识神。著幻是幻者，知幻非幻人。乱念瞩长原，例见望遥?。逶迤似江汉，泛滥若沧溟。金波扬素沫，银浪翻绿萍。远思如可取，近至了无形。热缘热惚逼，渴爱渴心生。物情异所异，世心同所同。状如薪遇火，亦似草行风。迷惑三界里，颠倒六趣中。五爱性洞远，十相法灵冲。皆从妄所妄，无非空对空。灵海自已极，沧流去无边。蜃蛤生异气，闼婆郁中天。青城接丹霄，金楼带紫烟。皆从望见起，非是物理然。因彼凡俗喻，此中玄又玄。甘寝随四坐，盖睡依五众。违从竞分诤，美恶相戏弄。出家为上首，入仕作梁栋。色已非真实，闻见皆灵洞。长眼出长夜，大觉和大梦。"}