{"id":"1108035","title":"舟过吴江谒臞庵翁少留为赋二诗","dynasty":"宋","author":"仲并","text":"住家却学浮家样，横截江湖叠浪中。漫说三高无起日，孰知千古可同风。长林蒙雾行平远，层榭攀云语半空。堤上系舟何限意，匆匆著句未全工。明明窗色极知晚，隔岸喧阗祇掩关。上下亭台烟雨外，参差花竹水云间。从多莫剪东南柳，胜绝新增西北山。客路十年辛苦里，也容一日及公閒。"}