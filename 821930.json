{"id":"821930","title":"念奴娇 江翌云近游镇江嘉兴及开封，先后有诗寄示，和者甚众。余倚此继之","dynasty":"清末近现代初","author":"汪东","text":"半生行处，要穷探星宿，飞翔寥廓。白发江郎才未尽，好句如珠吹落。蜀道停骖，清溪放棹，往昔亲杯杓。看君风度，幼舆宜置丘壑。闻道多景楼中，从容舒啸，回向鸳湖泊。忽忆黄流奔注势，宛宛驱车京洛。纤手分柑，金盘脍鲤，有客方槃礴。山歌宵起，恨余不共酬酢。"}