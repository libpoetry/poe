{"id":"806515","title":"贺新郎五十八首 其五十八","dynasty":"清","author":"蒋士铨","text":"一夜清明雨。剪灯煤、颦而坐者，萧然愁旅。唱遍青衫词一卷，太守清豪如许。想少日、淹留情绪。百感孤踪都似仆，对江山、肯作寻常语。拔长剑、向天舞。白头词客今谁侣。拥朱轮颓然老矣，日趋公府。尘世光阴飞鸟过，哀乐中年何取。身后誉、几人堪数，对此茫茫百端集，听黄鸡、白日成今古。旗亭酒、那须赌。"}