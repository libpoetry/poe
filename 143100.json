{"id":"143100","title":"新嫁别·隣家新妇谁家女","dynasty":"宋代","author":"范端臣","text":"隣家新妇谁家女，昨日嫁来今日去。徘徊欲去呼问之，何乃遽遭姑舅怒。妇欲致词先泪雨，妾在村东年十五。长成只待嫁良人，不识人间离别苦。妾从五岁遭乱离，频年况逢年凶饥。母躬蚕桑父锄犁，耕无余粮织无衣。十年辛苦寸粒积，倒箧倾囊资女适。岂知薄命嫁良人，招得偷儿夜穿壁。晓看奁橐无余遗，罗绮不见空泪垂。公姑忌妾遣妾去，欢意翻成长别离。公姑遣妾妾难住，出门惘失来时路。不恨良媒恨妾身，生离不为夫征戍。我闻此语长嗟咨，谁知贼遣人分离。抚人捕贼官乃职，纵贼不捕官何为。"}