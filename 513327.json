{"id":"513327","title":"弃妇辞","dynasty":"明","author":"沈周","text":"弃妇下堂去，六亲尽彷徨。弃妇无所弃，弃之家不祥。忆初来嫁时，惟家以为庆。搰搰理乱丝，为君事流黄。札札把长线，为君补衣裳。虽劳不敢辞，虽工不敢扬。竭力奉君欢，群小亦莫容。君心岂不谅，背憎由舌长。黄金亦销铄，礼义安足防。去去出君门，落日照大荒。辐脱难复行，弦绝难更张。事乖理当去，但念未分明。割皮以为纸，沥血以为浆。前书柏舟篇，后书绿衣章。进君期为悟，视听付茫茫。复书于太空，愿助日月光。万古丽元气，上下流无方。倘或沦君心，他时省糟糠。"}