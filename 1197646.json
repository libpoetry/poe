{"id":"1197646","title":"答王门子诗","dynasty":"魏晋","author":"郭璞","text":"芊芊玉英，济美琼林。靡靡王生，实迈俊心。藻艳三秀，响谐韶音。映彩春兰，擢蕊秋岑。我虽同薄，及尔异颖。翘不冠丛，荣不熙町。因夷杖平，藉澄任静。思乐逸惊，翻飞云岭。畴昔之乖，永言莫见。之子于罹，再离沦湮。苕不凋翠，柯不易茜。染霜滋芬，在陶弥练。诗亦有言，兄弟无远。矧我暨尔，姻媾缱绻。猗人其来，青阳载婉。言归于好，如彼琴管。皇极委夷，运有经纶。聊以傲咏，不荣不遁。敢希寂放，庶几无闷。匪薰匪猷，安知藜荪。遗物任性，兀然自纵。倚荣凋蔼，寓音雅弄。匪涉魏阙，匪滞陋巷。永赖不才，逍遥无用。"}