{"id":"1231839","title":"胡琴谣赠张猩猩","dynasty":"元","author":"于立","text":"绛绡羃帐春云热，银蜡摇光眼生缬。猩猩对客轧胡琴，紫龙衔丝度幽咽。新莺出谷调高声，间关泻出春风情。珊瑚击碎琅玕折，凤凰夜叫离鸾惊。舞停回雪歌停扇，一曲《梁州》犹未遍。细数骊珠下玉盘，百尺冰丝贯成串。锦瑟无声帝子愁，湘波摇江江倒流。西风忽起茯苓浦，吹下满天鸿雁秋。张猩猩，更坐调一曲，玉轴银弦再三促。为君写作胡琴谣，西夏郎官面如玉。"}