{"id":"265293","title":"蒙华林园戒诗","dynasty":"南北朝","author":"萧纲","text":"庸夫耽世光，俗士重虚名。三空既难了，八风恒易倾。伊余久齐物，本自一枯荣。弱龄爱箕颍，由来重伯成。非为乐肥遁，特是厌逢迎。执圭守藩国，主器作元贞。昔日书银字，久自恧宗英。斯焉佩金玺，何由广德声。居高常虑缺，持满每忧盈。兹言信非矫，丹心良可明。舟航奉睿训，接引降皇情。心灯朗暗室，牢舟出爱瀛。是节高秋晚，泬寥天气清。郊门光景丽，祈年云雾生。红蕖间青琐，紫露湿丹楹。叶疏行径出，泉溜远山鸣。绿衿依浦戍，绛颡拂林征。庶蒙八解益，方使六尘轻。脱闻时可去，非吝舍重城。"}