{"id":"270673","title":"齐天乐·春日同诸公游祖园分赋","dynasty":"清代","author":"宋荦","text":"柳烟如织绵初落，好春尚留南郭。野色分桥，轻阴涨圃，仿佛江乡池阁。碧桃吐萼。更红药芽新，紫藤苞弱。斜日溪亭，半篙绿水燕低掠。旧游岁华已远，宾朋仍此地，共倾山酌。扇底眉弯，花间句丽，多少相思依约。东风轻薄。渐吹得羁人，鬓丝非昨。一曲高歌。醉中天作幕。"}