{"id":"763576","title":"满江红 其二 王西樵考功见和江村词用前韵示孙无言","dynasty":"清","author":"曹尔堪","text":"新绿江村，阴阴与、溪流争涨。烦寄讯、竹平安否，至今无恙。初见栗留穿柳去，忽惊松鼠缘藤上。正春深、谷雨焙枪旗，山僧饷。难消遣，情摇漾。蛮姬舞，秦青唱。正蒲萄浓泼，春波如酿。试向花前移玉案，休思阁里燃藜杖。念平生、一枕梦悲欢，他年状。"}