{"id":"407220","title":"哀国殇","dynasty":"近现代","author":"庞俊","text":"黄沙溅血风萧萧，短兵迫斗羞潜逃。伸手摩顶头在地，故鬼啾啾含笑至。山头月昏嗥狐狸，隔林漆炬纷凄凄。荒原夜起悲共语，手提断手东复西。野风吹折白杨树，月明莫望家山路。犹记操戈杀敌多，欲将战绩从人诉。饥肠雷转行不得，忽听前村作寒食。纸灰飞上灵幡颠，群魂争攫叠升肩。谁道穷泉南面乐，但闻主将今高爵。"}