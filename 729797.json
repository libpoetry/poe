{"id":"729797","title":"摸鱼子","dynasty":"清","author":"文廷式","text":"记瑶台、绣襦甲帐，阿侬十载曾住。檀槽一曲当筵醉，别遇散花天女。情淡泞。偏絮絮星星、向我深深诉。莲心太苦。怕如水年华，傲人心性，无地可安附。聪明错，解虑落花风雨。酒阑别样酸楚。广平那是心如铁，也拟梅花一赋。还自语。看禅榻茶烟，未称迎桃渡。离愁万缕。正清晓江潭，淡云笼月，黯黯碧空去。"}