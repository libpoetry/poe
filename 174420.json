{"id":"174420","title":"再和·涉海必假舟航","dynasty":"宋代","author":"郭印","text":"涉海必假舟航，登山当寻蹊径。每叹修身错路，譬如饮药加病。逢人须是问津，有心未免击磬。况遇先觉先知，早明不垢不净。七情浼若冰雪，一性湛然渊静。虚无体道合真，恬淡乐天知命。外之寇贼消亡，内焉邦家昌盛。初守一以处和，乃无事而生定。教不倦称乎仁，德分人谓之圣。故玉非琢不成，惟木从绳而正。要明师指药物，藉元神为本柄。大道多歧亡羊，至人用心若镜。何妨常善救物，免使大惑易性。门庭既已趣入，根株亦须穷竟。直至出死超生，方知聋者善听。"}