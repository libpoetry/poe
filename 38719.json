{"id":"38719","title":"览古·栋宇代巢穴","dynasty":"唐代","author":"吴筠","text":"栋宇代巢穴，其来自三皇。迹生固为累，经始增百王。瑶台既灭夏，琼室复陨汤。覆车世不悟，秦氏兴阿房。继踵迷反正，汉家崇建章。力役弊万人，瑰奇殚八方。徇志仍未极，促龄已云亡。侈靡竟何在，荆榛生庙堂。闲居览前载，恻彼商与秦。所残必忠良，所宝皆凶嚚。昵谀方自圣，不悟祸灭身。箕子作周辅，孙通为汉臣。洪范及礼仪，后王用经纶。"}