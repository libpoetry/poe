{"id":"825598","title":"刘晦之求题瀛国公宝宋帝㬎","dynasty":"清末近现代初","author":"郑孝胥","text":"赵氏一块肉，史不知所终。十二徙上都，其年犹童蒙。十八赴土蕃，不娶归真空。给粮复赐钞，衣食知不充。无后爵遂绝，杞宋嗟难同。徒闻上尊号，懿圣仍孝恭。忠义动百世，烈士悲其风。稚存自伊犁，得之归江东。晦之偶获此，哀歌气填胸。亡国不祥玺，姑置何足恫。天命诚未改，少康灭有穷。"}