{"id":"721131","title":"偶赋四首","dynasty":"明末清初","author":"何巩道","text":"柳处红桥竹处扉，吟时容易见时稀。树留春鸟啼新恨，风倚秋荷剪旧衣。病似相如长苦渴，情同王粲远相依。空林日落花飞乱，孤燕无劳更绕帷。玉楼遥隔水中央，星列秋河自作行。裁柳可怜逢落叶，养蚕多为爱丝长。山光吐月当楼满，溪色摇花入座凉。行过故宫芳草绿，女郎羞说外家妆。旧馆青苔雨后滋，沉吟多在欲归时。草迷断梦难寻路，花惹游丝再上枝。满院晚风移腊烛，半园新月罢围棋。琵琶怨尽商人妇，此恨谁怜白傅知。乍暖桃花已渐红，寒来花片各西东。邻翁于我能赊酒，溪岸谁同立晚风。草色接天吟欲远，月痕沉阁梦全空。人传亦有书千纸，未必萧郎手自封。"}