{"id":"793219","title":"题白云外史富春一曲卷","dynasty":"清","author":"陈式金","text":"士夫丹青贵真气，元酒太羹味无味。乘雁双凫集海滨，苍茫荒率今人弃。我朝妙手埒前贤，高空激宕推南田。无心凑拍到简淡，毫端所触天机全。四海藏家益偏慕，赝鼎轻清事风趣。媚人姿态半模糊，安得纷披笔如铸。忆昔搜罗卅载亲，每从妙迹探迷津。烽烟红透碧山赤，云箧全抛什袭珍。扁舟挈眷渡江出，深悔当年性坦率。破家一旦不堪忧，是卷伴行逾友密。白云墨戏多村墟，鲜得全山力有馀。钩皴无痕笔可数，墨花零乱秋林疏。痴翁富春久阒寂，白石耕烟曾并觅。一曲当场众迹空，短笺劲敌无胥戚。五次迁移容膝安，客中难解百忧攒。昨闻江上恶氛静，适园尚得留丛残。园居宜究临池妙，千百规模功力劭。预求佳句壮归囊，姑赘芜言君莫诮。"}