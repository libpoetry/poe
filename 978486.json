{"id":"978486","title":"放船","dynasty":"宋","author":"敖陶孙","text":"柳边放船试南风，扬溪荷花能艳红。一川云锦步不尽，我舟正在繁香中。午天无云青脉脉，枕舷哀歌醉脱帻。更将绿叶穿碧筒，欲臣屈卮奴太白。风前一笑玉麈横，蜻蜓侧翅潜鱼惊。骑马贵人多内热，此欢勿语长安城。须臾客醉船亦醉，信流一抹西村外。翁媪负墙樵牧奔，拾薪供茶初不记。还家鼻息撼四邻，阆风接梦疑非真。清游何时记三人，臞庵与弟拙乡陈。"}