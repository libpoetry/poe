{"id":"369088","title":"百字令·十二日夜无月顾晴芬以词集见示读至三更月复明朗六叠前韵","dynasty":"清代","author":"杨芳灿","text":"春寒料峭，把文窗六扇，一齐关上。窗烛垂花圆似豆，一缕水沈烟飏。雾淞模糊，雯华匼匝，风裂轻冰响。笛家琴趣，深宵随意吟赏。吟到鸟梦难圆，梅魂欲化，最耐人閒想。惜少红红能记曲，且自浅斟新酿。坚坐星阑，重看月起，云散鱼鳞浪。不禁忍俊，抽笺约共酬唱。"}