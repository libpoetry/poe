{"id":"763987","title":"潇湘逢故人慢 为阮亭赋余氏女子绣柳毅传书图","dynasty":"清","author":"邹祗谟","text":"兰堂遥裔。见水佩风裳，烟鬟雾髻，尺幅传幽意。看泾水愁人，洞庭怨女。断翠斜红，揾不尽，鲛绡珠泪。只手把湘沅双鱼，蹙恨敛容偷寄。剪痕轻，绫影薄，羡蕊乱云盘，神工密致。想低回斜睇。到贵主还宫，书生仗义。肠断当筵，料此际、更难回避。落绣后、闲整鸾钗，不觉金针暗坠。"}