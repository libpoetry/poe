{"id":"1122940","title":"宫词","dynasty":"宋","author":"胡仲弓","text":"汉宫春色傍黄昏，曾谒金门奉至尊。月上海棠人寂寂，焚香百拜感皇恩。垂杨枝上喜迁莺，梅子黄时雨乍晴。几阵薰风穿玉殿，真珠帘内有欢声。锡宴山亭车马回，三千宫女醉蓬莱。绕池游唱逍遥乐，自折红莲一朵来。深夜游宫玉漏迟，侵晨莺啭上林时。无端蝶恋花心动，摇落东风第一枝。夜合花开笑语声，敢将薄倖诉衷情。祝君圣寿千秋岁，妾愿年年引驾行。美人戚氏出椒房，金缕衣成八宝妆。夜静绮罗香度处，瑶台月下满庭芳。瑶花飞处忆瑶姬，一日倾杯十二时。青玉案前呵冻手，推窗自塑雪狮儿。通宵银烛影摇红，坐对孤鸾伴守宫。空有妇人娇态在，眼儿薄媚怨春风。桂枝香里立多时，忽见传言玉女来。报道太清歌未彻，何妨爱月夜眠迟。一自长门芳草生，六宫怕见柳梢青。玉楼春尽君王懒，大小梁州不忍听。"}