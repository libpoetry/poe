{"id":"843181","title":"题林天禧篝灯课读图","dynasty":"清末民国初","author":"陈宝琛","text":"儿书一声母一泪，惟有寒灯知此味。世间最苦嫠与孤，及子能养亲不待。林生失估才四龄，壁立十载馀短檠。寸丝粒粟赖宗老，并日继晷严自程。儿未成童出负米，对茹荼蓼甘如荠。积资菽水粗足供，欲报春晖痛天只。乌啼月落霜满林，抚今思往空沾襟。膏销炷烬有时息，耿耿孤儿长此心。"}