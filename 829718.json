{"id":"829718","title":"夜起","dynasty":"清末近现代初","author":"郑孝胥","text":"立于万物先，向明我得天。衰残何足叹，皦日在窗前。中庭力扫除，一洁已可喜。天下诚吾忧，聊以俟君子。弈秋著一子，残劫变新局。谁知夜起庵，得此柳下屋。举国欲何依，无主自致乱。老夫略识涂，诪张莫为幻。黄金数万斤，六计皆出奇。沛公能不问，得以恣所为。扰攘二十载，苍生何以生。谁能不嗜杀，未可更论兵。"}