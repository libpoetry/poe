{"id":"466585","title":"龟兹杂咏六章","dynasty":"当代","author":"伯昏子","text":"贰师游旂过岌峘，轮台阡陌等閒看。谢书未达长安阙，已殛杅弥太子丹。歌吹缯绫乐且耽，乌孙主婿宠恩覃。回宫更治汉依仗，非马非驴入笑谈。卓尔雄邦沙碛中，岧峣葱岭望难通。纵然定远真豪俊，不赖群夷计亦穷。敷金摛锦叠砗磲，寺阁氤氲近帝居。金象中宵何事去，空留宫赋唱干旟。荒城野树似沉眠，欲驭神龙谁执鞭。潜隐其灵或尚在，祗无圣主到池边。割势防萌事亦奇，榷牛引类一何慈。身形变化本空有，宿业愆深哪得知。"}