{"id":"54114","title":"题钱叔昂潇湘图","dynasty":"明代","author":"孙蕡","text":"远山如游龙，近石如踞虎。秋阴迢迢树楚楚，乃是洞庭潇湘之极浦。西来白波浮太虚，鬼物似与空濛俱。潭深蜃气结楼阁，鲛人踏浪随游鱼。织绡更泣明月珠，缀成悬榼素裙襦。九疑并迎翠华辇，绛节影低群真趋。须臾长风起木末，高林侧亚叶乱脱。浮云散尽天宇豁，云水遥连带青阔。苍松翠竹黯未分，残霞断霭余斜抹。钱郎毛骨清，画此兼众妙。疏疏临水花，白白远山晓。恍疑一叶寒流中，雨后开篷展清眺。日落君山吹凤箫，水云相间作箫《韶》。荒祠二女应魂断，试把芙蓉天外招。"}