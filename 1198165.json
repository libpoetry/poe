{"id":"1198165","title":"有女篇","dynasty":"魏晋","author":"傅玄","text":"有女怀芬芳，媞媞步东厢。蛾眉分翠羽，明目发清扬。丹唇医皓齿，秀色若圭璋。巧笑露权靥，众媚不可详。令仪希世出，无乃古毛嫱。头安金步摇，耳系明月珰。珠环约素腕，翠羽垂鲜光。文袍缀藻黼，玉体映罗裳。容华既已艳，志节拟秋霜。徽音冠青云，声响流四方。妙哉英媛德，宜配侯与王。灵应万世合，日月时相望。媒氏陈束帛，羔雁鸣前堂。百两盈中路，起若鸾凤翔。凡夫徒踊跃，望绝殊参商。"}