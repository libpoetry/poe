{"id":"1114183","title":"志宏复示秋意五篇次韵和之","dynasty":"宋","author":"李纲","text":"秋风到枕前，策策鸣窗苇。起看山吐月，残夜楼明水。皎月与我心，清净两无滓。玉露滴烟霄，飘然杂桂子。姮娥应笑人，仳离放红蕊。乘风游广寒，三十亿万里。宫阙不胜寒，九奏感人耳。不如且世间，浩歌书著纸。秋色一夜改，白露漙苍苇。冠屦变凄清，如濯沧浪水。慢肤素多汗，执热结成滓。振衣得新凉，俨若侍君子。起观庭中花，露叶耿烟蕊。景物但可人，溪山即吾里。浮生驹过隙，百年一瞬耳。惟有古圣贤，高名在毫纸。秋风振回溪，宿鹭起汀苇。孤飞一片雪，寒影落烟水。羽毛可为仪，皓洁绝埃滓。心迹两翛然，邈若佳公子。却栖碧山岑，瑶树发琼蕊。岂知黄鹄心，一举眇千里。翔集太液池，彼此皆戏耳。丹青虽善画，为我拂水纸。秋风入虚堂，凄微带烟苇。堂中拙居士，湛然如止水。默坐观是心，自觉无纤滓。不知读何经，但说舍利子。心清闻妙香，天花散芳蕊。含容河沙界，方寸知几里。神光常在目，妙响不离耳。处处获圆通，谁云钻故纸。秋兴殊未极，秋溪可杭苇。顺流欲东行，一观沧溟水。洗我万古愁，胸中瑩无滓。又欲归梁溪，候门有稚子。携幼酒盈樽，泛此东篱蕊。躬耕复著书，茗饮追甫里。听子场屋声，入我山林耳。文字惊世人，一日传万纸。"}