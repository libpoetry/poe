{"id":"1068862","title":"读钱神论偶成","dynasty":"宋","author":"张扩","text":"君不见王衍谈天喙三尺，绕床阿堵初未识。又不见阿戎自执红牙筹，聚钱成癖老不休。人生嗜好各殊趣，盗蹠孔丘更毁誉。不如是非两置之，万事欣然随所遇。贵人见钱地上流，富人钱妖声如牛。醉时虽悟落帻语，客至或忘障簏羞。谩誇无耳可使鬼，刘濞邓通皆过计。崔烈得名未掩臭，陈苌小黠强称美。我今家徒立四壁，怜渠一个也不得。不愿腰缠十万上扬州，安用呼卢百万供一掷。但要时逢好事人，恰有青铜满三百。"}