{"id":"743345","title":"海棠吟","dynasty":"清","author":"翁咸封","text":"锦城缬林擅春色，名花一枝香一国。照眼红妆绝代姿，笑风泣雨情无极。天然艳冶去雕饰，匀粉施朱净如拭。银烛高烧金屋深，护持凭仗东君力。满院春阴作寒食，游丝穿柳当风织。紫燕衔飞上画梁，纷纷蝶散雕阑北。惜春底事争相忆，冉冉春光惜不得。香霏阁上卷帘看，杜宇啼残暮云黑。"}