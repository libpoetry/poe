{"id":"571045","title":"南山谣赠陈大尹考绩还寿昌","dynasty":"明","author":"符锡","text":"南山有池，溉田山下须用机。何如陈侯泽，膏雨徐徐民不知。南山有龙，岁旱必祷而潜通。何如陈侯泽，甘澍随车年载丰。佃丰兮，时和。五谷穰穰兮，被山阿。我不侯违兮，侯如我何。吁嗟侯兮，惠我实深。陟明而去兮，谁嗣侯音。上帝悯遗兮，侯假复临。侯不可假兮，蔽芾棠阴。"}