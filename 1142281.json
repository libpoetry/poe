{"id":"1142281","title":"西岩使君上冢过霅首访敝庐又会能静话旧感慨情见于辞所以道别","dynasty":"宋末元初","author":"牟巘","text":"自为旴江行，最声日飞驰。赤子问襦裤，白云满鬓髭。苕边重会晤，握手慰所思。旧有泷冈表，三读起懦衰。乃翁平生志，正在造膝时。曾击戚畹悍，曾疏公田欺。曾陈岘山急，或讶话太危。移疾逃相印，何忍张悌为。全归干戈际，一致视险夷。象贤有令子，纪实无溢辞。刻之并纂疏，自足永久垂。忆昔姑孰守，欲碎脱靴碑。博士何伟哉，奋身力护持。粗沙与大石，彼计竟莫施。遂令两图在，留作千载奇。此事关世道，矶激我匪私。他时记先友，要当附见之。顾我穷未死，仅存骨裹皮。殷勤绨衣贶，古道其在斯。无物当赠策，远大以为期。愿勿忘吾州，岁晚托茅茨。"}