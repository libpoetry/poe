{"id":"1116361","title":"用韦苏州寄全椒道士韵赠罗浮道士三首","dynasty":"宋","author":"苏过","text":"是身如传舍，富贵同过客。齿发日夜衰，悲哉卵投石。幽人卧林下，沆瀣餐竟夕。应笑兰亭游，回头已陈迹。神仙岂无路，试访武陵客。天河尚可到，归验支机石。世人耳目隘，露槿那知夕。同趋桃李蹊，肯践商颜迹。异时公子贵，珠履三千客。人生一饭饱，安用家万石。百年过隙尔，朝不及谋夕。吾驾当早回，覆车岂无迹。"}