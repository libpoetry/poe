{"id":"1065686","title":"五色雀和大人韵","dynasty":"宋","author":"苏过","text":"神雀来何从，飞鸣自为徒。尊卑有定分，众色敢乱朱。与公作新年，禬禳陋桃符。南迁不见鵩，屡集升平乌。翩然自灵物，岂惟眷庭梧。年来翟公门，寂寞谁与娱。瓜田岂故侯，环堵真前儒。虽知非天穷，险阻殆切肤。海南夷獠窟，安得此异雏。似为三足使，仙子傥见呼。定知隐几人，嗒焉非昔吾。不愿宴西瑶，东华返旧都。"}