{"id":"635424","title":"送刘东溪北上谒诠","dynasty":"明","author":"成鹫","text":"东溪先生才品高，当今作者推风骚。读书万卷颇自得，兴来落笔生波涛。波涛旦夕为霖去，洒向人间作膏雨。万方草木一时春，六月南薰吹溽暑。东林野老懒下床，朝来忽觉清风凉。披衣起问风来处，闻说东溪正束装。轻装结束何所有，奚背诗囊大如斗。生平心血为谁倾，留与苍生作粮糗。婴儿索乳饥待餐，民胞物与应相关。漫将诗卷酬风月，换取经纶起痌瘝。此身只合宰天下，区区百里胡为者。至人出处不易知，小用大用无取舍。良庖游刃恢有馀，割牛割鸡同批虚。一朝利器在公手，盘根错节当何如。先生行矣时未晚，抟风直上鹏程远。早将名字列屏风，伫见文章推补衮。朝来墨绶暮黄扉，黑头宰相遥相思。不须更问东林老，期君努力为所为。"}