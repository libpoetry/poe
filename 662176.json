{"id":"662176","title":"送马汝砺","dynasty":"明","author":"石宝","text":"山隐隐兮蛾眉，草蒙茸兮绿发。送君去兮南浦，君之情兮北阙。曰有罪兮薰天，宜祝融兮鬼罚。念莫扑兮燎原，悔厝薪兮直突。孰解网兮纵予，悬明照兮日月。牛刀用兮鸡豚，宛驹变兮衔橛。日窅窅兮飞鸿，秋萧萧兮纵鹘。庐江兮悠悠，黄堂兮突兀。此判兮不改，臣力兮当竭。延北望兮瀛洲，俨瞻云兮拥笏。君恩兮碎首，父诫兮铭骨。身则远兮心迩，孰朝宁兮岩窟。"}