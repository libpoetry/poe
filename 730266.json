{"id":"730266","title":"客有自滇来者惠小龙团大理小石屏（石有纹如画山水人物具备）","dynasty":"清","author":"雷钟德","text":"李侯知我诗肠枯，为我山中摘云腴。又截滇山一片玉，连云带水覆我屋。古壁巃嵷生风雨，山鬼跳叫渔翁语。清泉潺潺流入户，撱石苍壁供澄煮。玉川穷愁大米颠，我欲兼之得公怜。人生适意轻富贵，闭门烹鼎卧看山。"}