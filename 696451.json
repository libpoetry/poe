{"id":"696451","title":"王子章以道院迎仙客书堂隐相儒为题以栖字金字为韵","dynasty":"明","author":"郑真","text":"琳宫瑶宇迓佺期，弱水蓬莱路不迷。宝剑光寒珠斗泾，长裾影动彩云低。池深碧藻春龙蛰，月满苍松夜鹤栖。况有笙箫谐律吕，好将法酒醉玻瓈。投老星星鬓发侵，经纶事业岂无心。半生独对孙康雪，万里终为傅说霖。碧草窗前空日暮，紫薇垣底自春深。夜来有客欣相问，卖得文章几百金。"}