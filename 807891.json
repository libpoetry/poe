{"id":"807891","title":"贺新郎  九日后一日为吕含章姬人催妆","dynasty":"清","author":"陈维崧","text":"忆昨登高去。上平台、茫茫千里，碧云红树。忽见香尘风外物，帽影衣痕无数。人正在、铜街偷娶。我拣帘栊深处闹，袖郎当、醉学回波舞。还竞打，细腰鼓。题糕罢作催妆句。羡新官、颠狂调笑，酒龙诗虎。侠少两河谁不识，独跨马中赤兔。马上者、人中之布。屈指明年随大妇，捧掌珠、双向花前赌。兰与菊，秀终古。"}