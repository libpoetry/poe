{"id":"1066021","title":"东郊","dynasty":"宋","author":"许景衡","text":"东郊过新雨，野色何氛氲。嘉苗起萎病，万顷堆寒云。田父揖行客，苦诉村墟贫。年年夏旱时，赤地流黄尘。小儿困锄耘，烈日背欲皴。大儿斡水车，手足无完筋。官租且不供，矧欲养吾身。东邻久无烟，几口能生存。西邻逐熟去，今作何乡人。行客谢老农，艰难困劳尘。而今新官家，宽大布深仁。大臣亦端良，乘时转鸿钧。汝岂不自觉，新岁雨泽匀。寰区日宁靖，百物方欣欣。尔曹死亦足，及为太平民。"}