{"id":"205229","title":"甲申过北山高祖大夫坟庵见盆芝","dynasty":"宋代","author":"卫宗武","text":"我祖藏北山，昔尝产紫芝。庵以此得名，且将二百期。耳闻非目接，至老心犹疑。一朝地阐灵，枯槁生神奇。晔晔根干间，挺秀分三枝。采者不善护，犹惜其一遗。移置盆盎中，赪黄互相辉。岂殊子间韶，不图乐至斯。第嗟鲁获麟，所出非其时。吾年已如此，斯祥将奚为。独思避世士，商岭其在兹。"}