{"id":"570037","title":"大宗伯吴兴董公枉棹海滨道返命进士长君代访且赠长律饰奖过情愧感之情托之申和","dynasty":"明","author":"王世贞","text":"元老三朝鬓未苍，碧澜天目供文章。初将息念归祗树，雅有高名在柏梁。冀北群群空騕袅，淮南字字挟风霜。书成旧锡黄银印，梦醒犹疑白玉堂。善诲门墙多末照，怜才齿颊有余香。齐纨忽展银钩赠，越锦难轻玉案偿。共道贤良惟一董，可能京兆拟三王。芃芃兰桂秋逾茂，蔼蔼桑榆日未央。丹穴凤毛开气色，清时狐笔借飞扬。莫言兴尽山阴舫，衣带居然一水乡。"}