{"id":"814459","title":"和邓嶰筠前辈廷桢虎门即事前韵二首","dynasty":"清","author":"林则徐","text":"五岭峰回东复东，烟深海国百蛮通。灵旗一洗招摇焰，画舰双恬舶棹风。弭节总凭心似水，联樯都负气如虹。牙璋不动琛航肃，始信神谟协化工。拜衮人来斗指东，女牛招共客槎通。消残海气空尘瘴，听彻潮声自雨风。下濑楼船迟贯月，中流木秭亘长虹。看公铭勒燕然后，磨盾还推觅句工。"}