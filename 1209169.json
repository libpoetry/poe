{"id":"1209169","title":"题灞桥风雪图","dynasty":"元","author":"张仲深","text":"长安雨雪大如瓮，马蹄晓蹴东华冻。长安雨雪大如掌，磔磔商车竞来往。先生名利两不干，骑驴底事冲风寒。风髯猎猎雪种种，三尺蹇驴僵不动。自知清骨为诗瘦，不道玉山和雪耸。君不见长安有客似龟缩，梦魂不到山阴曲。陶家风味党家奢，煮茗烹羔总庸俗。清标何似襄阳老，一片襟怀自倾倒。只因灞桥觅诗忙，非是长安被花恼。豪吟往往凌鲍谢，长才靡靡压郊岛。载披毫素眼生花，悲吒无端动清昊。"}