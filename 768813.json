{"id":"768813","title":"贺新凉 青然兄生日","dynasty":"清","author":"吴敬梓","text":"小院清无暑。衬湘帘、桐阴柳色，阶前过午。痛饮绿醹今夕酒，此是谢庭琼树。况更有、儿郎阿虎。服食神仙蓬岛客，紫泥菱、满向冰盘贮。千岁鹤，为君舞。人閒富贵虽朝露。也休学、许家马磨，终身贫窭。捉鼻彽头知不免，且把棋秤共赌。莫问他、故人何处。小弟今年憔悴甚，但衔杯、不放银蟾去。池草尽，昔时句。"}