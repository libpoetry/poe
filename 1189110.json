{"id":"1189110","title":"同张侍御宴北楼","dynasty":"唐","author":"储光羲","text":"今之太守古诸侯，出入双旌垂七旒。朝览干戈时听讼，暮延宾客复登楼。西山漠漠崦嵫色，北渚沈沈江汉流。良宵清净方高会，绣服光辉联皂盖。鱼龙恍惚阶墀下，云雾杳冥窗户外。水灵慷慨行泣珠，游女飘飖思解佩。苍苍低月半遥城，落落疏星满太清。不分开襟悲楚奏，愿言吹笛退胡兵。轩后青丘埋䝟貐，周王白羽扫欃枪。期君武节朝龙阙，余亦翱翔归玉京。"}