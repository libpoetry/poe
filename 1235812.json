{"id":"1235812","title":"代呻吟绝句十首","dynasty":"元","author":"吴景奎","text":"一室无心事扫除，蓬蒿没膝绕吾庐。何人解有陈蕃志，过客休疑仲蔚居。支离野老畏炎蒸，露坐三更倦不胜。何物能消清夜渴，迎风谁致玉壶冰。委巷全无长者车，脱巾散发掩残书。多缘示病耽慵懒，客至从嗔礼法疏。莫年长是惜离群，空谷跫音亦喜闻。天末倚风回白首，濛濛时雨霭停云。鬓丝冉冉飏茶烟，药裹关心手自煎。祸福从来相倚伏，灵氛何必事建篿。辛夷始花人问疾，菡萏已秋犹养疴。投老栖迟有如此，一年强半病中过。囊底虽存大药资，民忧钞法阻艰时。伯休不二今安在，市价从他或倍蓰。脩竹泠泠石磴寒，青松落落露云端。此中昔我专游钓，病里长思倚杖看。"}