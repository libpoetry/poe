{"id":"813675","title":"显凡翊夫出示晚步武担山之作奉和","dynasty":"清","author":"杨承禧","text":"城隅荒僻问谁来，二子能居何陋哉。雨后新苔随屐合，风前敝席映门开。久幽不改沈冥操，多累元非隐遁才。相与褰襟延暝色，空思呼酒傍池台。武担残山草树傍，晚登蹀躞似平冈。云容流过锦江碧，月影飞还石镜凉。池上私蛙偏吠主，城头野雀尽归仓。幽居自占无人觉，薇蕨如生即首阳。"}