{"id":"659515","title":"蟠桃歌次李文正公韵寿邵二泉母","dynasty":"明","author":"林俊","text":"海山屈蟠树如织，宝瓮金茎露犹滴。一度春风一度花，如此风光那会得。武陵天台云锦堆，禹粮尧韭同苍苔。伐毛洗髓即年岁，对花食实能几回。神仙中物世空羡，方朔三偷眼曾见。春卿春色天上来，寿堂寿酒当花面。远览近周不作难，却看八座随清欢。晋国诏书下存问，许并张家福寿看。"}