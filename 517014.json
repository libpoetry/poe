{"id":"517014","title":"莱庵先生歌","dynasty":"明","author":"龚诩","text":"先生雅志乐田野，结屋东皋事耕稼。不比当年捷径人，暂托终南待高价。不忧丞相嗔，不遭官长骂。不骑马旁人门，不低头出胯下。白梅翠竹绕屋栽，岁晚吟观乐清暇。粗衣粝食饱暖休，容膝茅茨只三架。窗前书卷圣贤心，林下渔樵今古话。一出一处听自然，一死一生随造化。从今寄语郭景纯，莫为颜含占易卦。"}