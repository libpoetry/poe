{"id":"177457","title":"招真词·白鹤巢兮丹井空","dynasty":"宋代","author":"康与之","text":"白鹤巢兮丹井空，蓬山杳兮烟霞蒙。陵谷变兮今古，木叶下兮秋风。飞仙去兮朝太微，黄冠野服兮以游以嬉。餐霞卧月兮世不我违，与世涤映兮天门可驰。苍龙嗥兮云漫扉，石泉冽兮山芋肥。俯仰宇宙兮日月蔽亏，灵秀回薄兮野芳呈姿。山中之乐兮万化莫移，仙人不来兮隐者曷归。"}