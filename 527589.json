{"id":"527589","title":"观涨","dynasty":"明","author":"何景明","text":"五月十日雨如射，西山诸溪水皆下。大陆朝迷牛马群，疾雷夜破蛟龙罅。洪涛冥冥夕风急，白浪闪闪山水亚。浮波喷沫来崔巍，巨丘欲没高岸颓。咫尺莫辨天宇阔，仓卒但忧坤轴摧。固知一苇不可济，虽有万弩何由回。农家夜起筑堤障，妇女走观色沮丧。恶少迎人争渡喧，父老携幼登城望。门前秪讶海劫翻，井中暗觉潮声上。忆昨曾为万里行，洞庭滟滪何渺冥。鲸吞鳌横那可测，盘涡骇浪谁能平。只今忧寐时作恶，闻此终夜令心惊。旋看雨霁劫亦止，沙嘴忽落千尺水。杂花濛濛夏壖静，细草青青夕洲靡。行人褰裳掇菱荇，稚子垂竿取鲂鲤。眼前喜愕俱已忘，就中消息谁为此。"}