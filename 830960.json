{"id":"830960","title":"庆春宫  豹房铜牌","dynasty":"清末民国初","author":"陈宝琛","text":"云黯康陵，芜深南内，片铜剩臭犹剧。蹋鞠朋游，争棋不逊，若曹同此门籍。尾随毡幄，更何羡、穿宫五百。漫劳讥察，义子连翩，况兼豪贼。一从夜度居庸，关钥难遮，印符亲敕。家里忘归，覆舟渔后，歌哭都成陈迹。一朝遗念，只天府、图藏警跸。留名真个，威武馀风，就中呼出。"}