{"id":"482362","title":"桑妇谣","dynasty":"明","author":"周是修","text":"采桑妇，朝朝暮暮南园路，出入宁论晴与雨。蚕盛愁桑稀，蚕衰恐姑怒。大眠起来忙更忙，寝食不遑儿不顾。年年养蚕多茧丝，身上到头无一缕。小半输官大半卖，缲织未成先有主。可怜寸寸手中过，竟作何人袄衫去。采尽桑叶空留树，树下青青长麻苧。山鸡角角终日啼，桑椹渐红春雨住。妾尚无襦夫少裤，事事令人乱心绪。呜呼人家生男复生女，生男犹得传门户，生女徒多累父母。若兼长大嫁贫家，不似生时弃尘土。君不闻，采桑妇。"}