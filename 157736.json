{"id":"157736","title":"解梅嘲·昨夜鸺鹠声婉娈","dynasty":"宋代","author":"舒岳祥","text":"昨夜鸺鹠声婉娈，斗觉春随呼唤转。今朝检历知立春，屋角梅花笑初囅。向人带笑复含嗔，嗔我今为异代民。我语梅花勿嗔笑，四海已非唐日照。尔花也是易姓花，憔悴荒园守空峤。阆风自是可怜人，六十年来逢立春。安危治乱几番见，到此三年哭断魂。我是先朝前进士，贱无职守不得死。难学夷齐饿首阳，聊效陶潜书甲子。星回世换市朝新，头白空山与鬼邻。更有横金拖紫客，临危不死稳藏身。"}