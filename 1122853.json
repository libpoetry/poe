{"id":"1122853","title":"寿施徽州","dynasty":"宋","author":"洪适","text":"苕溪出天日，青云相鲜新。春风舞绿净，镜滑无埃尘。江山有英姿，生此第一人。公贵当自致，名声谁与邻。文章妙机杼，作吏非雪清。召见天叹晚，豸冠振台评。骅骝丁汉苑，万里方长鸣。翻成一麾去，何用慰苍生。新安谁云小，领县数过五。异时庙堂人，剖竹来接武。斯民亦何幸，父母□召杜。大惠先一州，要知非久处。儿童拥道边，父老拜车下。使君为我至，欢喜不胜写。寿公生朝重，满酌白玉斝。明年更好在，玺诏来金马。铜人五百年，大椿八千岁。寓言了无实，木石何足贵。公身有仙骨，坐阅此尘世。汗漫真可期，高揖浮丘袂。"}