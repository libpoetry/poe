{"id":"1222334","title":"小边行一百五日同总尹张彦亨赴小边口相视河流回马上偶作此诗","dynasty":"元","author":"王恽","text":"北趋小边相河害，坐看长堤惊裂坏。中流忽起刘子叹，疏浚神功思禹大。忆当残金竟河界，两涯峡束如萦带。灵鼍万鼓动地来，汹汹声闻千步外。堤防不议四十年，河行虚壤任徙迁。乃今去京无一舍，冲波南卧翻鲸鳣。今年筑堤捍渰水，明年卷扫防洄渊。涛头况与酸枣直，南北高下尤相悬。既非经渎久远计，徒费民力妨农田。正有避移策上闻，放之旷野从奔冲。不然建议以土湮，大堤缕水横西东，楗以木石束逾钟。递河东去过京角，此是永逸无穷功，作诗拟达宣房宫。"}