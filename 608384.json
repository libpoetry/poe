{"id":"608384","title":"方生行","dynasty":"明","author":"区大相","text":"方生手持白虎文，过我顾啸生风云。饮酒何辞一石醉，下笔欲扫千人军。昨朝奏牍来燕市，争道骅骝日千里。雄篇往往惊前辈，高论纷纷屈馀子。为德从来自有邻，在世岂应无知己。只言献赋动明君，谁料当年未策勋。不遇荆人徒抱玉，待逢伯乐始空群。高才郁郁今如此，薄俗悠悠安足云。君家严君亦奇磊，海内才名三十载。当年意气满乾坤，至今迁谪流江海。贤豪尽下汉公卿，落拓三为州刺史。五马朝辞北地霜，片帆春送西江水。豫章参天白日动，丰城气薄风雷徙。方生方生岂但尔，好去共称名父子，万里之行自此始。"}