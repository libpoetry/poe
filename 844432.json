{"id":"844432","title":"自吉安至赣州计程五百里篷窗无事偶有所得辄韵之成四绝句","dynasty":"清末民国初","author":"金武祥","text":"蒲帆十幅剪江行，万叠秋山次第迎。最好淡青浓碧处，一峰含雨一峰晴。峰峰苍翠映斜曛，曲径羊肠细不分。忽漫半空樵唱落，一肩冲破岭头云。林壑苍茫雨正霏，被风吹散入斜晖。断云一缕无归处，飞入船窗傍客衣。层峦叠嶂纵吟眸，云水光中荡一舟。忽讶篷窗生暝色，数峰突兀压船头。"}