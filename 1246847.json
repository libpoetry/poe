{"id":"1246847","title":"开岁十五日访杨鉴泉","dynasty":"元末明初","author":"唐桂芳","text":"鄙夫病酒渴吞海，不管流年双鬓改。春来偶尔访君家，山气增寒雪犹在。低垂茅屋刀剪齐，小竹萧疏梅蓓蕾。清泉一窍环佩鸣，杂以乱石多磊磊。若人胸次天机深，奔走江湖今几载。划然举笔涨云烟，物敢逃形如有待。抡才端的能擅场，价重千金珠百琲。伊予夙昔话心期，老砚不灵用饥馁。何由卜筑东西头，钓水有鱼薪可采。未许天台谪郑虔，定说燕台徵郭隗。手携短幅归去来，夜夜斗牛发光采。"}