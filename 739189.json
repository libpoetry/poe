{"id":"739189","title":"扑满","dynasty":"清","author":"刘纶","text":"皤其腹，缄其口。上如覆盎下如臼，匪卮而漏瓶而守。小儿宝之比钱薮，使我空囊日见丑。瘦妻笑扑手，急为小儿剖。今日餦餭馎饦百不有，他日逡巡与耶试取酒。汉缿前，唐匦后，肖物于兹得八九。那知周庙间，欹器垂铭久。格人元龟宁尔咎，且待朝来廪饩关，恣尔高擎画叉走。"}