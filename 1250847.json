{"id":"1250847","title":"赠林先生","dynasty":"元末明初","author":"王祎","text":"谁似君家阀阅高，宅前乔木势凌霄。一门科目连三代，十世儒名冠两朝。仍羡先生膺硕望，坐令后进仰馀标。少微垂象光辉映，皇极推玄礼数超。江左岂容安石卧，淮南曾赴小山招。明时冠带俱为用，此日弓旌重见邀。家学发挥疑刃剖，庙谟参赞譬羹调。春风谈笑青油幕，晓日追随碧羽翘。鹦鹉洲边新汗漫，凤皇台上久逍遥。却回故国颁周祀，犹梦钧天舞圣韶。云路功勋方烜赫，山林踪迹未萧条。瓣香丽水祈灵贶，疋马苍山触暑熇。近喜三苗绳系颈，共誇六国印悬腰。归来昼锦诸亲在，老去秋霜两鬓饶。怀土未妨淹使节，观风也复采民谣。青田为语刘夫子，莫使亡羊付寂寥。"}