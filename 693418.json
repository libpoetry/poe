{"id":"693418","title":"咏史四首","dynasty":"明","author":"苏葵","text":"七制之间最绝伦，如何恩嬖梦中人。若教梦在商岩下，或者朝来记未真。恢复虽强术已疏，曹瞒犹在急吞吴。未应鱼水相投者，预制东行一策无。龙凤英姿业已成，闺门偏落后人评。可怜千古修齐意，条目中间看未精。龙行虎步已先知，烛影翻招万古疑。莫道史家无考据，故宫犹子两恩亏。"}