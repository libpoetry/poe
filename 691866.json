{"id":"691866","title":"怀玉山歌二首 其一","dynasty":"明","author":"李梦阳","text":"怀玉之山玉为峰，四面尽削金芙蓉。东风破碎瀑布落，有潭十八龙为宅。山头草堂开者谁，斩木通道余心悲。白猿啸雨岩竹裂，石路上天风树吹。我闻龙乃变化物，群然卧此龙何为。胡不滂沱惠下土，一洗四海无旌旗。君不见怀玉山，山七盘，盘盘上无极。阴霾白日崖洞黑，隆冬雨路谁来得。稻田月池山上头，半天有地今我游。石坛剥落古佛弃，木落俯见东岩湫。湫中巨鱼长如人，红眼射日翻金鳞。天台桃源在何许，采药避秦此处吾告汝。"}