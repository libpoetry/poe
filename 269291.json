{"id":"269291","title":"忆旧游·王晋卿巫峡清秋图，次周草窗韵","dynasty":"现代","author":"吴湖帆","text":"看朱颜浅注，翠黛浓薰，消尽春风。秋夜瑶台月，照翩翩锦队，列列芳丛。似还鬓影离合，环佩碧玲珑。尽杜老情怀，湘波呈麝，洛浦惊鸿。烟笼。暮山色，任露草斜阳，点缀青红。宋玉闲情赋，唤高唐梦杳，神女祠空。路回暗潜山鬼，何处觅帘栊。伫雨散云收，依稀断峡无数峰。"}