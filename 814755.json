{"id":"814755","title":"去官","dynasty":"清","author":"金朝觐","text":"祖饯劳冠盖，三年竟此辞。江鸥浮浪远，桐叶落风迟。几许生平愿，无多去后思。幸当秋有穫，康阜慰心期。知遇未图报，抚心滋愧多。功名方补救，人事复蹉跎。寤寐中情结，风雷瞥眼过。江枫吹叶下，流水自生波。作吏何须久，恩深怨亦深。是非皆往迹，依恋总痴心。仰视浮云白，回看众壑阴。君亲奚有济，太息起悲吟。生我悲长诀，弥留万里天。有儿作孤孽，无面告哀怜。爱日徒嗟晚，奔星尚久延。升沈何足计，忽忽已经年。"}