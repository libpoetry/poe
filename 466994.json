{"id":"466994","title":"父母二首","dynasty":"当代","author":"陈仁德","text":"吾父发如霜，吾母头已白。子曰不远游，而我长相别。岂是忍相离，乃为生计迫。每每辞家时，双亲倚故宅。瞩望何殷殷，满面苍苍色。中有依依情，隐忍说不得。游子一回头，辄为动心魄。念此感不禁，辗转心恻恻。客里冬又春，儿亦头渐白。梦中常还家，醒来云山隔。及至还家时，匆匆反如客。菽水数日欢，聊以慰离别。贤哉吾双亲，叮咛朝复夕：勿为父母忧，努力创业绩。事业倘有成，便是报家国。今我诵此言，抚膺深自责。"}