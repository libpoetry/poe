{"id":"432475","title":"都门杂感","dynasty":"近现代","author":"苏启元","text":"和戎宰相有先声，请得春秋城下盟。寇老奇才劳驾驭，熙宁变法总纷更。已看辇毂填毡褐，谁挽天河洗甲兵。王者无私布公道，维新自古在开诚。不知天下几时肥，三十年来事日非。曲里莲花聊采采，笛中杨柳总依依。登场大有狙公戏，营垒何无燕子飞。忍听居人谈往事，酒阑灯灺泪沾衣。尚忆当年全盛时，主明臣直总堪师。机宜立断无留牍，奏对归来有赐诗。铜柱画疆安反侧，玉衡齐政起讴思。只今谁是栖栖者，大厦将危一木支。老乌头白夜啼霜，似为英雄说短长。燕赵鏖兵劳战伐，金元问鼎几兴亡。九龙跃海寒涛黑，万马嘶风落日黄。每见舆图颜色改，悲歌抚髀转苍茫。"}