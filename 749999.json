{"id":"749999","title":"喜晤谢麟伯同年却赠","dynasty":"清","author":"李应莘","text":"寒蟾泣天云色愁，潺潺雨滴空堂秋。故人一别渺千里，梦魂远寄湘江头。宵镫结花朝鹊噪，扣门如雷君忽到。青袍白马旧少年，握手相看同一笑。闻君慷慨从西征，男儿意气何纵横。中兴诸将半茅土，十年事业雄书生。雨窗剪烛饮君酒，一读新诗一搔首。燕然万仞高嶙峋，看尔磨崖字如斗。"}