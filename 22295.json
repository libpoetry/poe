{"id":"22295","title":"华清宫和杜舍人","dynasty":"唐代","author":"张祜","text":"五十年天子，离宫旧粉墙。登封时正泰，御宇日初长。上位先名实，中兴事宪章。举戎轻甲胄，余地取河湟。道帝玄元祖，儒封孔子王。因缘百司署，丛会一人汤。渭水波摇绿，秦山草半黄。马头开夜照，鹰眼利星芒。下箭朱弓满，鸣鞭皓腕攘。畋思获吕望，谏只避周昌。兔迹贪前逐，枭心不早防。几添鹦鹉劝，频赐荔支尝。月锁千门静，天高一笛凉。细音摇翠佩，轻步宛霓裳。祸乱根潜结，升平意遽忘。衣冠逃犬虏，鼙鼓动渔阳。外戚心殊迫，中途事可量。雪埋妃子貌，刃断禄儿肠。近侍烟尘隔，前踪辇路荒。益知迷宠佞，惟恨丧忠良。北阙尊明主，南宫逊上皇。禁清余凤吹，池冷映龙光。祝寿山犹在，流年水共伤。杜鹃魂厌蜀，蝴蝶梦悲庄。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。欢康昔时乐，讲武旧兵场。暮草深岩霭，幽花坠径香。不堪垂白叟，行折御沟杨。"}