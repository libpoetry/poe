{"id":"1225199","title":"还舍后人来问海上事诗以答之","dynasty":"元","author":"吴莱","text":"去家才五旬，恍若度一岁。岂不道路艰，周流东海㵝。故人喜我返，来问海何如。所经何城邑，相去几里馀。我言始戒涂，尚在越西鄙。随波到句章，满目但积水。人云古翁洲，遥隔水中央。一夜三百里，猛风吹倒樯。初从蛟门入，极是险与恶。白浪高于山，神龙䀜以跃。似雪复非雪，倚樯欲上看。舟子禁不可，使入舟中蟠。寻常重性命，今特类儿戏。信哉昌黎言，有海无天地。掀掀终达岸，盐卤间黄芦。人烟寄岛屿，官府犹村墟。水族纷异嗜，鱼蟹及螊?。我宁不忍餐，抹藓相吐沫。荒尘栖予发，旭日照我身。似闻六国港，东压扶桑津。或称列仙居，去此亦不远。蟠木秋更花，蓬莱辟真馆。我非不愿往，此险何可当。天吴布牙爪，出没黑水洋。于奇岂易得，似足直一死。方去徒自惊，既归亦云喜。珍重故人言，勿以险为奇。兹行已侥倖，慎勿疾平夷。虽然此异乡，固是难久客。圣出风且恬，时清海如席。我犹爱其然，恨不少淹留。尔毋为我惧，遭此千丈虬。试看尘世间，甚彼大瀛海。衣裳日沉溺，篙橹相奔溃。奔溃孰能救，沉溺将奈何。口呿舌不下，聊为故人歌。"}