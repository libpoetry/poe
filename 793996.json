{"id":"793996","title":"咏史三十一首 其三","dynasty":"清","author":"黄毓祺","text":"吾尝读无衣，为雪西戎耻。秦仲为大夫，诗人乃赋此。猃狁胡为者，内侵逼京邸。薄伐惟尹吉，爰以六月美。蠢尔蛮荆族，犯顺扰南纪。方叔出将兵，于是有采芑。奉命征淮夷，辟疆南海抵。诗人作江汉，实惟召公以。吾于公本末，流连不知几。厉王出居彘。宣居襁褓里。十有四年间，共和天下理。如器未坠地，攲侧视所倚。出手从容正，既正徐徐起。呜呼旦奭后，庶几追负扆。尝闻立孤事，成难死易耳。程勉为其难，公孙瞑目死。他孩代赵孤，义声犹磊磊。何况匿公家，己子代太子。千秋婴杵心，盖自召公始。乳养史皇孙，狱门闭不启。丙吉贤矣哉，去公尚千里。"}