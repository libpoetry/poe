{"id":"1091138","title":"我客","dynasty":"宋","author":"薛季宣","text":"昔我客荆梁，从事清蕖幕。太仓蠹红腐，吹竽滥东郭。去作徒劳吏，青衫走樊鄂。抚字亦何心，催科厌笞掠。借问差少愧，而今不如昨。天游内于于，纷至攘六凿。铸此一错字，为费几魏博。闲居幸从容，琴书有真乐。胡然令闲忙，远谢乘轩鹤。人生百年中，藏舟固非壑。顾已习迷途，如蚕自缠缚。作诗忏当来，聊以慰寥落。"}