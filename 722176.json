{"id":"722176","title":"至韶阳呈陈使君","dynasty":"明末清初","author":"屈大均","text":"依依又向谢公楼，未尽欢娱是倡酬。孺子知交多大守，少陵宾客老诸侯。吟开紫翠双天阙，卧治神明一太丘。莫笑白华贫处子，无营偏作稻粱谋。惠阳招手复韶阳，爱客风流两郡长。才向右军观笔阵，又从仲举拂书床。冰弦日奏清炎服，玉玺天褒首瘴乡。自是重华苗裔好，九成台畔易循良。"}