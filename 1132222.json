{"id":"1132222","title":"上立斋先生十首以有官居鼎鼐无宅起楼台为韵","dynasty":"宋","author":"戴炳","text":"形弱能使强，脉病能使寿。医和肘后方，袖手若无有。绿野归晋公，洛社闲迂叟。此意谁得知，可以久则久。羸牛指为骥，鸣枭认为鸾。彼欲欺一世，自乱耳目官。吾直不能枉，吾方竟谁刓。何妨寄楚泽，餐菊纫秋兰。蔚蔚空明山，古号仙人居。神秀发虹气，瑞孕真璠玙。洁白外难染，坚刚中不枯。勿逐鼠璞价，韫椟姑藏诸。支厦资寸莛，涉江寄孤艇。弗顾胜弗胜，乃诿幸不幸。舜华朝暮期，苍松岁年迥。从渠宝康瓠，我自有岑鼎。君子如真金，真金刚不改。小人如浮云，瞬目多变态。随世良独难，殉道乃无悔。近日崔菊坡，坚卧辞鼎鼐。薰莸不同性，泾渭不同趋。由来区以别，那使强合污。老聃守道德，韩非事刑诛。二人共一传，能信千古无。多金建华屋，一堂容百客。立斋有厅事，不觉旋马窄。僻于萧相居，隘甚晏子宅。鬼神瞰高明，吉祥止虚白。灵岩一片云，曾为作雨起。风吹还故山，松筠澹相倚。秋高霜露寒，酒热鲈鱼美。少宽忧世怀，微醉有妙理。否泰关世运，进退非人谋。尼父虽皇皇，不为无理留。用则巨川楫，舍则野渡舟。行藏两付之，独倚百尺楼。小草有远志，埋没同蒿莱。风霜坐相欺，冉冉成枯荄。我公下白屋，意重黄金台。傥借伯乐顾，未信终驽骀。"}