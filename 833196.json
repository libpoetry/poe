{"id":"833196","title":"寿楼春 寄镜渔都门","dynasty":"清末民国初","author":"樊增祥","text":"怜樱桃花开，又铜街钿毂，轻转圆雷。见说韩潭春冷，玉扉生苔。谁劝汝，流霞杯。待月中、罗衫归来。好粉白重揩，鸦青细刷，销尽左风怀。烦遥寄，一枝梅。慰关中庾信，心事寒灰。最忆绿窗茶具，玉奁诗牌。中散俊，东方谐，比醥醪、卿言尤佳。料今夜兰堂，丁丁箭虬花际催。"}