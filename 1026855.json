{"id":"1026855","title":"崔象之携长诗示予且欲以瘿木樽相付作诗谢之","dynasty":"宋","author":"韩维","text":"君家瘿木樽，丑怪不可状。自非好事者，弃置等盆盎。作诗一千言，引类何其壮。且思高世士，遗以资雅尚。曰予林壑性，受此颇宜当。我今衰病馀，卷缩就閒放。才非时用宜，兹器正相况。敢邀高世名，自触讥与谤。再拜谢佳意，君何授之妄。"}