{"id":"1219152","title":"悯农，送张德常吴令出郊劝农，兼柬国瑞公相","dynasty":"元","author":"郑元祐","text":"日行底天廓，劝农正其时。畇畇土膏动，穆穆条风吹。渚花尚自媚，汀柳亦间垂。中吴号沃壤，东作多遗黎。首更太伯化，民俗恒熙熙。一从干戈兴，杀虏令人悲。草生髑髅眼，灶绝茅茨炊。十室存二三，烧劫偶见遗。官租不少贷，民力何由支？张侯尹吴县，冰檗严矜持。徵科泪暗落，且复鞭创痍。兹当东作兴，载耜循年规。言告加勉勖，心伤为嗟咨。田老锋镝馀，仅保骨与皮。犹复望岁丰，迎拜携孤嫠。茹芹敢望饱？无力堪拖犁。嚼虱恒苦腥，饭牛恒苦饥。侯为百里宰，腹笥盛书诗。民劳曷小康？民病曷小医？虢文谏周室，千古有令仪。咽饿啖儿肉，何人埋父尸？民力苟不苏，天鉴亦不私。上帝专主宰，臣言谅非痴。"}