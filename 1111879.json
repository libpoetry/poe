{"id":"1111879","title":"和虞沧江饯腊观梅","dynasty":"宋","author":"吴泳","text":"买断江天不用赊，弦琴觞咏乐无涯。年深屡见巢添鹤，春到还知未放花。时有诗情窥洛社，断无书尺到京华。面前杨柳风来处，豪岸依然属富家。饯岁江梅老树边，每逢佳处辄犁然。吟风弄月成劳绩，种药移花当贸迁。心事细评无此日，春风长健有明年。更期人日连头去，酬此青蘋木末天。"}