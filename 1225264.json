{"id":"1225264","title":"落叶行","dynasty":"元","author":"吴师道","text":"山窗独眠抱秋冷，四壁无声中夜醒。天清急雨忽万点，月出枯蛇纷众影。开门飒飒非故林，满空乱叶抟愁阴。石涧流红□泉咽，藓痕掩碧孤蚕吟。高秋共谁听萧瑟，却忆江南远游客。楚天摇落白日高，万里扁舟荡秋色。江南客来归，山中叶亦稀。相思绕遍寒树下，有恨愿随秋风吹。山空夜寒风渐微，惨惨霜露沾人衣，哀鸿独叫残云飞。"}