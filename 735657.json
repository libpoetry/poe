{"id":"735657","title":"临江中秋同诸公慧力寺泛舟回遂集愚楼玩月分体各赋","dynasty":"清","author":"高咏","text":"丁丁莲漏秋宵短，银屏华烛明高馆。瑶席清尊坐不迟，芳洲画楫归何缓。入窗花雾香蓊蒙，珠帘四角垂玲珑。桂花扶疏玉除冷，菡萏披折金塘空。千家罗幕兰灯淡，明月正过寒江东。群山寂寂锁苍翠，碧汉金波光泻地。挥杯夜醉使君楼，题诗晚出城南寺。美人接座气堂堂，骐驎騕袅争腾骧。雄剑刜钟烁紫电，北斗挂户森长芒。二十五声何太早，胡床坐啸重倾倒。朱栋华榱倚半空，凤丝雁柱愁清晓。霓裳仙子归海宫，沾衣凉露回天风。桃笙醉卧不知处，东方叠浪朝霞红。"}