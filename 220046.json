{"id":"220046","title":"召伯祠·我行出陕右","dynasty":"宋代","author":"李处权","text":"我行出陕右，来升召公堂。叹公不可作，祗令吾道伤。优哉听讼日，斯民歌乐康。善教被南国，美荫余甘棠。惟公与周公，左右相成王。孰知二公心，千载惟苍苍。人不学二南，其蔽犹面墙。先圣垂此言，下士其可忘。太史述世家，源深者流长。公泽亦至今，风烈殊未央。再拜仰公像，冠佩犹煌煌。徘徊不能去，泪落征衣裳。"}