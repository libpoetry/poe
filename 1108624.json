{"id":"1108624","title":"夜坐二首","dynasty":"宋","author":"刘克庄","text":"依约前生是蠹鱼，坐窗不觉晓钟馀。都忘还笏休官了，浑是担簦应举初。亥豕安能承谬误，雪萤尚欲补空疏。玄花生眼蜩鸣耳，贪校新抄数板书。世法人情已尽抛，深林自占一枝巢。病来不饮疏欢伯，老去惟书作淡交。马尾动烦刊笔误，蝇头尚可就灯抄。山空月落商歌起，不管秋风捲屋茅。"}