{"id":"531873","title":"赋得三神山寿翟侍郎母","dynasty":"明","author":"黄佐","text":"三神山在沧海东，烛龙照耀开仙宫。璿题接天缀珠斗，万叠瑞霭青濛濛。下有弱流三万里，四时天乐空中起。仙灵来往翳鸾鹤，袅窕霓幢镜光里。蟠桃结实山之幽，蔽亏日月枝相樛。金光瑶草莽成薮，千载传闻惟十洲。翟公本是东海客，出入金銮佐宗伯。手?元气开阳春，家与仙灵连窟宅。天门笑拂云锦裳，帝台满挹缥玉浆。持觞寿母北堂上，愿母寿比三山长。御厨络绎传翠釜，玳筵合沓鸣箫鼓。生儿荣贵有如此，词林谁不羡公母。我亦有母天一隅，一日不见心烦纡。天边未办彩衣舞，云外空传青鸟书。青袍白马在羁旅，目极飞云送飞羽。为公高歌歌且长，天生南北莫谁语。丈夫硉矹宇宙间，缁尘浩浩凋朱颜。显扬自古贵不朽，杰立遭时良独难。不然采药沧海上，或骑麒麟恣往还。君不见，三神山。"}