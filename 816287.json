{"id":"816287","title":"望江南 题嘉定章小琴女史《拜月图》","dynasty":"清","author":"黄钧宰","text":"拜春月，春月几回圆。清露滴残蟾有泪，宝香焚尽鸭无烟。情语达诸天。拜秋月，秋月浸秋魂。一点灵犀通碧落，半行征雁去黄昏。风露立无痕。拜新月，新月媚于人。团扇恩情知在后，远山眉样不须皱。稽首问前身。拜残月，残月几曾残。明是上方秋色满，背人还照碧宵闲。何不上天看。"}