{"id":"577205","title":"碧梧轩为严公子赋","dynasty":"明","author":"陈琏","text":"君家奕叶居茹溪，骥林高与青云齐。当轩尽是碧梧树，秀色在目恒萋萋。萋萋菶菶真堪爱，静坐钩帘喜相对。日转清阴生嫩凉，露晞密叶明新翠。不用栽依金井阑，轩前地位尽宽闲。莺声出林春昼永，鹤迹满径苔花斑。国朝名卿称乃祖，赫赫勋华耀寰宇。乔木千章拥故居，至今人说尚书府。君家世德不可当，况逢四海歌时康。梧兮梧兮善培植，拟见乔枝栖凤凰。"}