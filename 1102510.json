{"id":"1102510","title":"上宣副定甫十二韵","dynasty":"宋","author":"汪梦斗","text":"建邺古都会，东南气势雄。宣流分汉使，礼乐有周公。自是通儒术，元非急治功。一江秋色外，九郡月明中。云泽遍田里，声华彻昊穹。藩方小盘薄，廊庙即舂容。力可安燕祚，学能传孔宗。经纶方寸起，勋德古人同。妄息五官寂，灵存万虑空。井寒那起浪，木静不惊风。定者心之主，行兮用以充。苍生望霖雨，宁久蛰泥龙。"}