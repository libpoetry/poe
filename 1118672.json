{"id":"1118672","title":"晚秋农家八首","dynasty":"宋","author":"陆游","text":"老来万事懒，不独废应酬。门前即湖山，亦复罕出游。吾庐有真乐，一榻眠高秋。回看世上事，得丧良悠悠。秋雨无时休，令我双鬓缟。庭荒何由锄，木落不得扫。遣奴入城市，寸步困泥潦。菰首幸可烹，刍豢置勿道。豢犬使警夜，畜鸡用司旦。彻警盗所窥，失旦固吾患。岂无糠粞费，施报不可缓。家居亦为政，发我中夜叹。东邻稻上场，劳之以一壶。西邻女受聘，贺之以一襦。诚知物寡薄，且用交里闾。努力毕农功，租赋勿后输。我年近七十，与世长相忘。筋力幸可勉，扶衰业耕桑。身杂老农间，何能避风霜。夜半起饭牛，北斗垂大荒。疏沟架略彴，拾瓦叠浮屠。既画菘韭畦，遂营瓜芋区。豉香吴盐白，饱计已有馀。扪腹笑自贺，无羊败吾蔬。苦寒牛亦耕，甚雨鸡亦鸣。物物各有职，怠心其敢萌。我老返农圃，学业付后生。语儿续膏油，勿辍读书声。吾里贤长者，盖有万石风。少年以利迁，但可哀其穷。仁义亦何常，圣贤与人同。我言不足取，汝岂忘乃翁。"}