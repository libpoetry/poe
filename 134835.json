{"id":"134835","title":"题太原能判杨郎中新买水北园","dynasty":"宋代","author":"司马光","text":"洛阳名完不胜纪，门巷相连如栉齿。修竹长杨深径迂，令人邑邑气不舒。爱君买园中桥北，堂压崖端跨空碧。满川桃李皆目前，近水远山一朝得。曾障尊兄此高会，豁然如出樊笼外。暂游尚尔况久居，胜气清风日相对。易生画笔世所珍，麞猿满壁皆逼真。并州近胡沙尘恶，终更早来为主人。"}