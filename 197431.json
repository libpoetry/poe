{"id":"197431","title":"江上词·江之水兮东流","dynasty":"宋代","author":"王令","text":"江之水兮东流，泝湍流兮寄人舟。舟无袽兮载函重，风乘波兮棹人用。济不济兮奈何，横中流兮涕滂沱。来何为兮不待，今虽嗟兮安悔。舟方乘兮人不吾以，覆且溺兮我则同人死。江之水兮东流，济欲济兮何由。水浸浸兮滩露，暮涛下兮夜潦收。舟不行兮推之於陆，力不足兮汗颜，行无由兮涂足。时不逝兮奈何，归日暮兮涂远，去风高兮水波。行踌躇兮伫望，聊逍遥兮永歌。江之水兮东流，沿湍流兮望归舟。舟来归兮何时，步芳洲兮濯足，陟南山兮采薇。江风波兮日暮，望夫人兮未来。江之水兮东流，沿湍流兮望归舟。风滔滔兮浪波苦，嗟往者兮未还，惜行人兮将去。去何适兮归何时，执子手兮牵子衣。行何如兮来复，济岂无兮他时。"}