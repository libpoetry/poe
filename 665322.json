{"id":"665322","title":"发越州","dynasty":"明","author":"郑善夫","text":"生无冠组分，碌碌守迍邅。越南十二月，尽室复远迁。故国眇天末，扁舟薄言旋。闽中地气暖，可免丝与绵。旧业虽荒芜，尚有一顷田。他乡困饥寒，胡为重留连。且闻江海熟，已不忧荒年。此州固信美，旅寓岂其然。盘餐未易遘，薪水亦费钱。虽得山水玩，顾非贫士便。素癖厌人事，况乃居市廛。毅然舍此去，飘飖御风烟。夜泊桐江云，放歌渔父篇。朝登富春山，钓台两高悬。如云迫迟暮，顿觉忘忧煎。行复经武夷，真诠落吾缘。引手向紫霞，高招控鹤仙。沆瀣亦可饱，安能逐鸱鸢。局局禹迹里，里情向谁宣。"}