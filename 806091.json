{"id":"806091","title":"念奴娇十一首 其十一","dynasty":"清","author":"李慈铭","text":"绕床逋券，任扃门、高卧雪花如掌。到晚籸盆光影里，又见先生无恙。里饭荷包，笼薪筠笤，山侣能相饷。腊筵才罢，墙头还度佳酿。自数五十今朝，但除童幼，尽作謻台长。沧浪翻流家再破，此老依然强项。爆竹声中，髭吟罢，静待黄鸡唱。茸裘衣风帽，明年新试携杖。"}