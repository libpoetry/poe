{"id":"752305","title":"太湖石","dynasty":"清","author":"裴景福","text":"四万八千顷，越与吴各半。奇峰七十二，缥缈插天汉。水土互争抟，刚者柔所判。阴火煽洪炉，万劫馀飞炭。成兹积铁色，纯黝等锤锻。水精融地脉，顽璞岂受碫。天工好斗奇，人巧谢雕钻。风雷开窍窦，烟雨洗漫漶。高截青岱顶，深蟠黄岳干。古柏根磊砢，苍苔色绚烂。横卧洞庭渚，峭立震泽岸。中藏天下云，肯为耳目玩。昔作江南客，屡游太湖畔。蒹葭浩无际，洄溯日将旰。归舟索一拳，空袖增怅惋。何年筑石步，花鸟资萧散。尽拔苍山根，具区在几桑。"}