{"id":"1115984","title":"次归耕堂稀字韵","dynasty":"宋","author":"杨冠卿","text":"精忠贯日古来稀，帷幄从容扈六飞。风虎云龙方际会，故乡未许我公归。神京千里雁书稀，关塞传闻驿骑飞。报道天骄遁沙漠，衮衣行从翠华归。功业汾阳千载稀，龙庭单骑去如飞。笑谈整顿乾坤了，黄钺金钲奏凯归。湖山春老杏花稀，柳絮漫空作雪飞。横槊赋诗有馀暇，不妨倒载送春归。"}