{"id":"697571","title":"古离别二首","dynasty":"明","author":"胡应麟","text":"戚戚远行子，驾言还旧疆。脂车望关塞，愿逐晨风翔。主人卜清夜，置酒临高堂。妙伎出闺闼，纤腰移曲房。当筵发皓齿，四坐流芬芳。回飙袭绮户，飞霜飘长廊。良宵一何促，瑶瑟无辉光。征夫念明发，握手起徬徨。仰视云中雁，三五各成行。胡为双飞龙，羽翼多参商。丈夫志万里，会晤安可常。勖哉就长路，皓首期相望。驱车出郭门，徘徊望都邑。念我平生亲，聚散何仓卒。白露涂中逵，清霜被原隰。惊飙动地起，黄叶无宁夕。羁禽怀故林，疲马倦行役。群雁西南翔，哀音正嘹呖。岂无盈尊酒，执手歧路侧。飞觞属华筵，行子相向立。别离在须臾，沈忧万端集。去去勿复论，红颜中道掷。"}