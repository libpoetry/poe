{"id":"693345","title":"待罪漫书二首","dynasty":"明","author":"苏葵","text":"槁梧谁是奏南音，一羽何须较陆沈。薏苡未应疑照乘，天池休把混蹄涔。子龙树老藏身计，元礼舟轻玩世心。爱杀就中明哲者，瓣香梁砀欲招寻。半生谋道未收功，老去行藏尚捕风。白日每多车载鬼，青天谁惜鸟伤弓。神龙天马尘埃表，沅芷湘兰梦寐中。莫讶当年诗案刻，忘身愚暗是埃翁。"}