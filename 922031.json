{"id":"922031","title":"书丹元子所示《李太白真》","dynasty":"宋","author":"苏轼","text":"天人几何同一沤，谪仙非谪乃其游。麾斥八极隘九州，化为两鸟鸣相酬。一鸣一止三千秋，开元有道为少留。縻之不可矧肯求。西望太白横峨岷。眼高四海空无人，大儿汾阳中令君。小儿天台坐忘身，平生不识高将军。手污吾足乃敢瞋，作诗一笑君应闻。"}