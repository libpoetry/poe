{"id":"431536","title":"沁园春 论词，示梦野","dynasty":"近现代","author":"卢前","text":"弟学词乎，今日而言，岂同曩时。算花间绮语，徒然丧志，后来柳贺，搔首弄姿。叹老嗟贫，流连光景，孤负如椽笔一枝。自南渡，始天生辛陆，大放厥辞。于戏逝者如斯。念转益多师吾所师。便白石扬州，遗山并水，豪情逸兴，并作雄奇。天下兴亡，匹夫责在，我辈文章信有之。如何可，为他人抒写，儿女相思。欲问东坡，人海一身，其何可藏。想平生抱负，使君与操，几亲戎马，犹复登坛。气夺三军，才吞五岳，岂惜讥弹盛孝章。凌云笔，如万流奔赴，推倒瞿塘。古人莫笑余狂。看旧日文场今战场。便挥毫扫荡，已成斗士，或诽李杜，或薄苏黄。直废周秦，无论汉魏，不是吾侪孰主张。三千载，只精灵未泯，尚吐光芒。"}