{"id":"815346","title":"乙丑秋七月奉命册封琉球旋擢右赞善纪恩","dynasty":"清","author":"赵新","text":"龙节欣逢八度颁，仰邀华选到清班。波涛极目瞻三岛，风物从头数百蛮。先世陇阡荣墓表，故人文宴话乡关。澄澜东望都如镜，旧志荒唐总可删。头衔竟许冠群仙，一品还叨赐服鲜。恋阙仍依天尺五，乘槎直指水三千。贻来珠玉多新咏，梦到蓬莱亦夙缘。犹有支机堪乞否，君平早已识张骞。"}