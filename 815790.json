{"id":"815790","title":"舟中闻新命有作","dynasty":"清","author":"钱澄之","text":"新命惊闻邸诏传，遥从鹢首拜垆烟。朝廷多难叨非分，史馆无人与备员。报国祗馀垂老笔，成名偏在播迁年。词林故事咨前辈，此日承恩绝可怜！教习三年典故存，迁除有例相臣援。读书特荷临轩宠，供职真因视草烦。吾道艰难羞破格，圣朝浩荡易承恩。词头久亵丝纶体，珍重王言报至尊。"}