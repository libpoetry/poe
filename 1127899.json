{"id":"1127899","title":"明妃曲二首","dynasty":"宋","author":"曾巩","text":"明妃未出汉宫时，秀色倾人人不知。何况一身辞汉地，驱令万里嫁胡儿。喧喧杂虏方满眼，皎皎丹心欲语谁？延寿尔能私好恶，令人不自保妍媸。丹青有迹尚如此，何况无形论是非。穷通岂不各有命，南北由来非尔为。黄云塞路乡国远，鸿雁在天音信稀。度成新曲无人听，弹向东风空泪垂。若道人情无感慨，何故卫女苦思归？蛾眉绝世不可寻，能使花羞在上林。自信无由污白玉，向人不肯用黄金。一辞椒屋风尘远，去托毡庐沙碛深。汉姬尚自有妒色，胡女岂能无忌心？直欲论情通汉地，独能将恨寄胡琴。但取当时能托意，不论何代有知音。长安美人誇富贵，未央宫殿竞光阴。岂知泯泯沉烟雾，独有明妃传至今。"}