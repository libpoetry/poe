{"id":"623679","title":"访陈贵玄有赠","dynasty":"明","author":"欧必元","text":"美人别我三冬后，相思长在三山口。风雨凄凉夜不眠，竹箪藤床今在否。兴来径汎剡溪船，何惜肝肠为君剖。相过如不尽襟期，何用相思叹别离。剧语关心应莫问，古来得意几相知。我今已来君不去，别柳离花满江洳。男儿事足用三冬，万里云霄在骞举。人生少年安得常，欲行不行空断肠。桂棹榜歌何处发，一天明月共苍苍。"}