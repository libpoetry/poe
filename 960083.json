{"id":"960083","title":"水调歌头 其三 为郑子礼提刑寿","dynasty":"宋","author":"侯寘","text":"湘水照秋碧，衡岳际天高。绣衣玉节，清晓欢颂拥旌旄。本是紫庭梁栋，暂借云台耳目，驿传小游遨。五管与三楚，醲爱胜春醪。扫欃枪，苏耄倪，载弓櫜。远民流恋，须信寰海待甄陶。坐享龟龄鹤算，稳佩金鱼玉带，常近赭黄袍。岁岁秋月底，沈醉紫檀槽。"}