{"id":"1114522","title":"又次韵彦博游无为寺二首","dynasty":"宋","author":"李流谦","text":"灵蜕岿然谢垢埃，焚香却立叹奇哉。自从新岁门常掩，不见青山眼懒开。飞观千楹孤鸟堕，斋盂万指晓鲸催。亦知空劫已前事，浪说十生曾去来。东风力弱未扬埃，密泛丛兰有意哉。可是伸眉须酒满，只应弹指又花开。吹毛句妙无人领，击钵诗工著底催。照水只愁羞冕绂，勋名盖世亦时来。"}