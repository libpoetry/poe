{"id":"764975","title":"水调歌头 壬子季夏，海宁朱人远、大梁周雪客、云间宋楚鸿、周鹰垂、王季友、武林卓永瞻、同邑叶元礼，置酒寓斋，招同武塘曹掌公雅集，时掌公初至都门，雪客将归大梁，余南游钱塘","dynasty":"清","author":"徐釚","text":"痛饮追河朔，击筑喜同游。坐爱黄骢年少，腰下解吴钩。跃马风鬃雾鬣，燃烛哀丝急管，大醉酒垆头。今夜应欢此，无奈理征裘。玉山倒，铁笛叫，珀光浮。狗屠一半逢场，齐愿筑糟丘。顾曲周郎将去，作赋陈思喜至，衣马盛长楸。衮衮群公在，我独咏归休。"}