{"id":"690070","title":"方洲八景八首 柳塘春雨","dynasty":"明","author":"张宁","text":"新柳绕芳塘，柔风送时雨。润草及西堂，增波接南浦。得句起遐思，赠别怀旧侣。回首灞陵桥，潇潇几行旅。春深花正开，天晴海初曙。霞光云际来，艳色溢蓬宇。明明碎锦坊，淡淡秋容圃。聊因旦晚欢，妍丽安足数。池中荷欲花，池上水初漫。初看水上微，旋觉香不断。一曲密藏鸥，万柄娇倚岸。莫唱采莲歌，江南时节换。时平田里安，麰麦被丘陇。芃芃翠浪翻，蔪蔪绿云涌。肥硗力虽殊，刈穫日可拱。欲赋两岐歌，周诗更堪咏。农人告方及，秋事忽已成。黄云被田野，白日寒光晴。父老喜丰年，鼓缶过我行。平生任经理，对此馀深情。田下去来久，三径行复期。采采黄金花，照我头上丝。含英抱幽馥，佳会良在兹。羊肠九折坂，蔓草应正滋。閒来好幽事，值此梅雪晴。深林百草尽，野水寒烟生。怡然发孤笑，婉恋有馀情。冰霜六七载，永念孤山行。菉竹蔽深坞，岁晚多阴风。爱此旭日喧，万玉摇玲珑。吟眸展清眄，倦耳生馀聪。因之怀劲草，声色吾何从。"}