{"id":"1121470","title":"显道和前韵见赠因复之","dynasty":"宋","author":"欧阳澈","text":"咳唾珠玑世所优，执鞭愿我幸从游。琼枝不弃蒹葭倚，鲸海能容沟渎流。月夜狂吟挥象管，花时烂醉泛兰舟。锦囊辱掷新诗格，高压唐朝李杜头。清名藉甚伯夷伦，抗志孤高不辱身。缩手懒陈尧殿策，拂衣归作傅岩人。荷公每许青云器，蕲我归荣白发亲。努力会须如所祝，庶令雪耻见南邻。"}