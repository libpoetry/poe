{"id":"1112040","title":"如梦令","dynasty":"宋","author":"吴潜","text":"插遍门前杨柳。又是清明时候。岁月不饶人，鬓影星星知否。知否。知否。且尽一杯春酒。昨日春衫初试。今日春寒犹殢。待得晚风收，独上危楼闲倚。闲倚。闲倚。目断半空烟水。江上绿杨芳草。想见故园春好。一树海棠花，昨夜梦魂飞绕。惊晓。惊晓。窗外一声啼鸟。楼外残阳将暮。江上孤帆何处。搔首立东风，又是少年情绪。凝伫。凝伫。一抹淡烟轻雾。枝上蝶纷蜂闹。几树杏花残了。幽鸟亦多情，片片衔归芳草。休扫。休扫。管甚落英还好。镇日春阴漠漠。新燕乍穿帘幕。睡起不胜情，闲拾瑞香花萼。寂寞。寂寞。没个人人如昨。庭院深深春寂。还是他乡寒食。闲利与闲名，谩把光阴虚掷。虚掷。虚掷。知道几时归得。闲向园林点检。又见小桃开遍。切莫便飘零，且为春光留恋。留恋。留恋。待我持杯深劝。一饷园林绿就。柳外莺声初透。轻暖与轻寒，又是牡丹花候。花候。花候。岁岁年年人瘦。雨过远山如洗。云散落霞如绮。嫩绿与残红，又是一般春意。春意。春意。只怕杜鹃催里。"}