{"id":"1143833","title":"道山座主先生平章吕公挽歌辞五首","dynasty":"宋末元初","author":"方回","text":"一门真将相，天地间生之。表海太公望，封王郭子仪。□□堪袭阃，跨灶早持麾。福寿完终始，人□□□□。乃翁同此老，两柱共擎天。初作二千石，才生十九年。汉阳□最大，岭外帅何缘。极恨湖滨相，奸臣喜弄权。□公三十岁，死守汉阳城。焉得江陵阃，能支鄂渚兵。椿庭才不起，槐府已无情。最恨木绵鬼，乾坤一掷轻。昔仆叨名第，繄谁极作成。首捐登仕诰，误掇别闱□。□□人皆喜，权臣独不平。可怜身欲死，无以报平生。大别登秋兴，南楼望战尘。兴亡元有数，生死不无神。将相名千古，儿孙近百人。生灵活亿万，报岂止公身。"}