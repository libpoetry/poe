{"id":"292302","title":"沁园春·鹤云有燕亡之悼，属为词以写其哀","dynasty":"现代","author":"张尔田","text":"老矣坡仙，一霎朝云，秋床竟空。叹哀蝉促柱，芳韶苒苒，离鸾回枕，好梦悤悤。怨结燕兰，恨摧湘蕊，受尽缠绵药裹中。相思泪，有裙芜蝶紫，蜡桂鹃红。伤心谁貌惊鸿。算祗少沈檀小象供。忆病蚕丝褪，宽消腕玉，愁蛾黛蹙，瘦怯眉峰。来日大难，他生未卜，除是依稀海上逢。徘徊久，怅衙香一炷，尘苑千重。"}