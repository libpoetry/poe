{"id":"412759","title":"题王欣夫抱蜀庐校书图","dynasty":"近现代","author":"胡士瑩","text":"君家傍虎丘，山水梦中绿。光景掠衣襟，恍如饮醽醁。诛茅此结庐，颜之曰抱蜀。兹焉息心魂，天放趣自足。插架富缥缃，所怀洵珠玉。亲炙乡先进，学养弥醇朴。生平治校勘，精严如鞫狱。斯道溯皇古，实昉自孔卜。亥豕雠抵牾，旁通类可触。炎汉有中垒，青藜燃天禄。集成郑高密，通德门何肃。降唐得失纷，未易论谁孰。惠王与钱顾，尤君夙膺服。钻研故纸堆，古魂若可掬。千元拾丛脞，百宋搜秘轴。群经及诸史，下逮稗官属。句读订羡夺，同异条篇目。声假既云通，舛漏审之确。短长分寸间，颇发前人覆。题跋刊荛翁，别秉纂丛录。众本灿几案，丹黄色斑驳。张惶补苴勤，日昃继以烛。乐此诚忘疲，寄意图一幅。穆然山水深，有蘋石松竹。岂宜挹古芬，而亦慕芳躅。走也愧不才，靡骋嗟蹙蹙。与君深投契，海尘惊万斛。抱残复守缺，于愿亦已足。君怀鸾凤姿，宁屑鸡鹜逐。潦倒客愁新，往来乡梦熟。荏苒二十年，笔与头俱秃。归来读汉书，一醉忘荣辱。"}