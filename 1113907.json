{"id":"1113907","title":"伏承伯丈人待制侍郎九重涣号三聘鼎来促装戒道即膺爰立谨吟成送行诗五绝句缮写拜呈","dynasty":"宋","author":"李吕","text":"汉庭得谢久县车，松竹萧疏护葺庐。争奈苍生待霖雨，未容安石爱幽居。嘉谟岂但国蓍龟，旧学端为帝者师。圣世欲收仁义效，行看平步凤凰池。孟子正心邪说息，昌黎首唱六经明。可怜后学多趋末，重振斯文藉主盟。膴膴周原二百州，欲图恢复岂难求。既烦元老为时出，但愿宣王益内修。梅花映雪送征鞍，要伴先生耐岁寒。收拾好归调鼎用，春来枝上已含酸。"}