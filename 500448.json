{"id":"500448","title":"途中怀古述事再用前韵","dynasty":"明","author":"陶安","text":"太风扫空垓下歌，昔年分争才隔河。鸿门酒酣赤帝子，回首四海流恩波。台荒戏马春草绿，美人一去伤如何。匹夫岂是万人敌，事业不竞空蹉跎。山川灵杰千古在，石洪奇险劳经过。半天危楼两苏迹，苍烟粉堞犹巍峨。轻舟卸帆傍堤泊，老剑出匣临流磨。长篙蘸碧接淮浦，惊喜江南乡景多。杯馀吟啸无旅况，笔戏万象光森罗。英雄过眼俱寂寞，幸际斯世休干戈。同行佳友得豪俊，俯视馀子当殊科。咳唾随风粲珠玉，冠盖有日锵环珂。立身志节当自许，纷纷富贵皆从它。譬如野鹤匪凡鸟，翅轮入云高戛摩。喜君气岸亦孤峻，厌见小妾桃颜酡。我归拜舞为亲寿，萱花香里春晖和。"}