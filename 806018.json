{"id":"806018","title":"疏影二首 其一","dynasty":"清","author":"奕绘","text":"清容怎写。似板桥十里，月明林下。醉眼迷离，瘦干横斜，梦回不辨真假。玲珑竹外传香澹，浑讶道、美人来也。破玉颜、缟袂临窗，莫是文君新寡。惆怅逋仙老去，动江南诗兴，形影牵惹。一树池边，一剪灯前，一样断肠深夜。哀丝不怨毛延寿，怨出格、风流难画。待春来、积雪消时，只恐和伊皱都化。"}