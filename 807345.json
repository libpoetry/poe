{"id":"807345","title":"水调歌头  酬别沈凤于即用来韵","dynasty":"清","author":"陈维崧","text":"君住马溪上，我住滆湖中。平生酒颠花恼，此事那输公。自逐鹓班鹭队，回忆练裙檀板，甚日恰重逢。也料秋江畔，开到粉芙蓉。人世事，枝向背，絮西东。青山见人分袂，替作别时容。纵使锦袍入直，讵抵绿蓑听雨，钓艇漾晴空。他日访君处，烟水定留侬。"}