{"id":"829060","title":"杂感十首","dynasty":"清末近现代初","author":"吕碧城","text":"雪霁红楼媚晚情，蜃窗历历夕阳明。隔窗谁弄悲婀娜，也作西来铁骑声。华严界界现魑魅，城社处处跳狌狸。劝君可怒君莫怒，慧眼观来只大悲。已无春梦萦罗绮，何必秋怀寄茝兰。灰尽灵犀真解脱，不成哀怨不成欢。几辈清芬掩墓门，年时弦诵忆同群。也知帝意怜娇弱，多遣巫阳引倩魂。未到斜阳已断魂，重来愁绝旧朱门。杜鹃啼尽斑斑血，洒入桃花不见痕。小楼如故绿窗残，寻遍芳踪无迹看。回首纤腰人不见，春风愁煞画阑干。八月初三可怜夜，花犹无影只闻香。一弯眉月幽光寂，照见侬家山字墙。驿舍初惊景色新，沿途插柳衬芳春。他时再过应相识，也算天涯有故人。春烟寒翠碧迢迢，行尽疏林见小桥。啼鸟一声山寺悄，满崖花语下如潮。荒原重到几经春，烟柳斜陌百感频。壁上旧诗痕已落，那堪重忆写诗人。"}