{"id":"698318","title":"题画赠王都宪公度四首","dynasty":"明","author":"倪谦","text":"髯龙偃蹇负奇姿，紫甲苔封屈铁枝。历尽冰霜心不改，后凋应向岁寒知。翠屏屹立耸嵚崟，不受纤尘半点侵。绝顶去天惟尺五，苍生深系仰韩心。暂解簪缨憩翠微，公馀清适澹忘机。此身虽在江湖远，魏阙心悬只尺威。银汞遥飞石罅危，望中一道玉虹垂。九重天上多恩泽，常注汪汪万顷陂。"}