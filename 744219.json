{"id":"744219","title":"黄山松歌","dynasty":"清","author":"张娄","text":"我闻黄山有云海，瀰漫澒洞天下奇。中有老松寿千岁，纷拿爪鬣扬之而。云开每露松影出，风涛勃郁排嵚巇。高顶盘空跳苍鼠，低枝覆土垂修蛇。闻之轩辕曾驻此，鸾骖鹤驭云中随。一朝饵丹拔宅去，遗薪往往成虬枝。旧事荒唐不可考，仙根自有神灵司。青羊白鹿绕其下，或眠丰草或衔芝。泰山徂徕亦奇古，若为遥映等孙儿。何时得与浮丘约，倚岩就石结茅茨。气清天朗万籁寂，拍肩一笑陈围棋。"}