{"id":"1057915","title":"送刘贡甫贬衡州","dynasty":"宋","author":"刘跂","text":"洞庭木叶下，衡阳鸿雁飞。放舟河之水，岁暮以为期。岂曰无径路，大直固逶迤。波平弭桂棹，风清捲兰旗。紫蟹间丹鲤，霜莼兼露葵。醉歌搴杜若，还以寄相思。不厌道里远，所嗟时序移。会登昆崙丘，遂索玄珠遗。以兹鼓枻去，瞠若不可追。乃知体道人，涉世自有宜。入兽不乱群，安肯陋九夷。如何录录者，反笑抱关为。"}