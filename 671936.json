{"id":"671936","title":"蒲圻咸宁间夹径皆松枝鬣一一如画来往其下咏之以诗","dynasty":"明","author":"凌义渠","text":"衣履青摇摇，有松罩前后。疏干意已超，稚节光初就。老者态更饶，盘蹙霜皮皱。将垂忽复仰，傲朴且矜秀。画本不足云，取势学篆籀。来窥是何物，隔枝苍鼠透。却顾百里间，烟翠列如绣。参错众草木，阴云暝白昼。觉我面目殊，松光共坚瘦。"}