{"id":"1200839","title":"江城子","dynasty":"元","author":"无名氏","text":"林泉养素拙。放落魄、慵居世缘绝。志如铁。翛然处、一味真欢杂说。日逍遥，野鹤岩畔为道侣，松轩下、沉烟犹未歇。夜深独听孤猿，高峰上叫明月。他年功成行满，驾祥云、直至瑶池仙阙。个时节。神游自有鸾鹤迎接。舞空碧。仙仗飘飘来迎竭。桃源会、琼林方信别。到此无限逍遥，作蓬莱客。"}