{"id":"810666","title":"酒泉子","dynasty":"清","author":"毛奇龄","text":"风搅红帘。愁损隔帘人影。倩秦娥，缠越苘。唱吴盐。黄铺白锁春相望。高阁魂惊难上。那更堪，花满桁。柳垂檐。可惜春归。换得好花成叶。启金箱，叠絮褶。熨单衣。银钩翠笼南邻女。日暮采桑西去。怕秋胡，回道路。返迟迟。宁扫空床。怕见满栏月色。写金针，萦象尺。坐灯凉。屏欹漏月灯犹悄。坐远影儿较小。为孤单，长伴晓。似双双。"}