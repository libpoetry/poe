{"id":"820933","title":"被花恼 题铁夫同年桐阴勘书图，用紫霞翁韵","dynasty":"清末近现代初","author":"郭则沄","text":"诗愁搁住画楼阴，商略雨昏烟晓。暗惜孤根旧春少。瑶云欲坠，青鸾罢舞，冷梦蘧蘧觉。欹髹几，检琅签，翠帘重写西风照。惆怅问华林，多恐空阶翳荒草。幽窗恋影，悄熨蟫香，地迥尘难到。待安排、凤轸谱清商，又销减、腰围为秋恼。抚雪鬓，好约桐君闲处老。"}