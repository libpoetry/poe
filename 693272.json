{"id":"693272","title":"和煮茗诗韵二首","dynasty":"明","author":"苏仲","text":"交加摇影竹窗虚，试问寒炉煮茗初。古霤避烟惟见鹤，小铛吹浪怪无鱼。通仙有道还堪信，披腹无文愧浅疏。春梦几回呼不醒，凭君摧起二更馀。占断风云一掬春，汲泉分火属何人。凤团巧制传来妙，龙焙初开不放陈。曾把睡魔都战倒，顿令诗骨倍精神。瓦瓯逼透梅花月，刚好先生与我亲。"}