{"id":"1249512","title":"门有车马客","dynasty":"元末明初","author":"刘永之","text":"门有车马客，驾言发西京。备谙兴废事，具识治乱情。天子既神武，储君复神明。钟鸣启双阙，王侯方雁行。要途无贵戚，密地有寒英。怀柔建六典，戡强用五兵。西伐踰葱岭，东征际沧溟。北盻詟沙漠，南顾定儋琼。金图启天秘，银瓮发地灵。八表既荡一，九有悉来庭。鄙人值阳九，嗟为□运并。忼慨携客泣，矫首晞太平。"}