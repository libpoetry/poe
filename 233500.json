{"id":"233500","title":"偶作·道心非动静","dynasty":"宋代","author":"杨简","text":"道心非动静，学者何难易。痴云欲扫除，迅霆无异拟。无妄而徵疾，勿药斯有喜。一轮秋月明，云为岂思虑。太极奚可图，可图非太极。矧复赘无极，哀哉可太息。何不观古圣，一一已默识。胡为复作图，交扰而曲屈。是孰知五行，五行皆妙质。不可离合论，浑浑体自一。安得孔子生，邪说俱荡涤。哀载复哀哉，太息复太息。"}