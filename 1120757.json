{"id":"1120757","title":"官军屡捷淮寇渐平五首","dynasty":"宋","author":"周紫芝","text":"北来骁虏尽成禽，九庙行闻奏凯音。从此燕齐如振槁，将军勋业似淮阴。拥道行人拨不开，槛车行看缚戎魁。羽书便恐椎门入，知是淮阴露布来。风声鹤唳是王师，大似秦苻欲破时。黄屋乍闻天一笑，此欢应有近臣知。枣熟梨黄河朔秋，颇闻箕敛不胜愁。迎师已欲携箪食，脔炙何劳费万牛。新得降番壤地开，玉觞争奉万年杯。明年御枣红千颗，又见青徐入贡来。"}