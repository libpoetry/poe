{"id":"433392","title":"凉夜追为感逝之作得四律诗 周沈观","dynasty":"近现代","author":"黄浚","text":"斯人骨相自堂堂，老病须眉见哆张。嫉恶自关君子性，作诗何减少年狂。长言病鹤空酬臆，暴下河鱼竟腐肠。今日死灰视文字，梦随断句入苍凉。陈罗潘麦各山邱，老柳杨漕又陨秋。会葬逢惊颜尔瘦，登廔言在梦成休。普贤行愿终相度，温尉金筌那许俦。谁信生平秋玉志，百篇哀丽为神州。才名吴郡几新诗，晚岁驰书表顾祠。崔曙孤星元有后，玄晖圆碣复奚疑。酒狂颠眴辞残世，书癖浸淫喻积悲。欲向松陵况箫韵，鹰扬谁解许姜夔。青山白鸟狎江风，每诵君诗似梦中。遗恨不留鱼复在，伏尸翻遣凤雏同。范增去楚真成晚，后胜谋齐亦未工。剩有手书存直谅，异时流涕志英雄。"}