{"id":"704432","title":"荅徐汀洲","dynasty":"明","author":"黎民表","text":"君向淮阳承主恩，予亦扁舟归故园。金陵花月何曾见，杀气西街白下门。胡床坐啸海风秋，明月关山满戍楼。麟阁何人誇彩笔，功名应合佩吴钩。青山霜落九溪濆，斋阁风流有使君。褰帷欲指金台路，玉女先开五色云。燕京飞雪正漫漫，十二楼空铁凤寒。白首书生随计吏，共邀明月醉长安。"}