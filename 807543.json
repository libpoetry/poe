{"id":"807543","title":"念奴娇  赠程令彰","dynasty":"清","author":"陈维崧","text":"东风才动，正蓂开五叶，花飞六出。雪正晴时天倍好，越显帝城春色。门挂桃符，钗摇綵胜，节又邻人日。风光如此，拚他烂醉须直。爱尔句辟蚕丛，诗惊鬼胆，馀子何当嚇。四十功名年未晚，且溷朱门杯炙。二陆才华，两程家学，底处无人识。街灯渐闹，为君摒挡筝笛。"}