{"id":"623692","title":"夏日同傅明府诸君饮光禄王公飞云洞","dynasty":"明","author":"欧必元","text":"郭外园池小有天，朱明洞口相延连。藏真借问谁者是，主人高卧何倏然。自从上书不得志，拂衣归弄五湖烟。凿泉通径植花竹，结砌诛茅覆短屋。芙蕖万朵映垂杨，海鸟双飞惊槛鹿。池中命酒汎渔舠，径里呼童秇杞菊。风物那堪减辋川，忘机亦自藏愚谷。别有幽林小洞居，主人于此长读书。竹深径密来人少，风静丛阴暑气除。百花争覆池边石，独鹤閒窥竹下厨。同游半是烟霞客，载酒疑过扬子宅。谭宜松外麈尾悬，棋爱花间子声落。箫管林中送晚风，尊醪池上邀新月，纤纤似画远山眉。荡漾波光自浮没，酒徒余本是高阳，曾结词林侠客场。家无儋石尊常满，箧有诗篇兴未量。似闻高会追趋地，短帽轻衣效楚狂。有时挥麈谭名理，有时拔剑飏风起。骂坐宁教俗客容，攒眉应为浇磈礧。胸中感慨不能平，国事仓皇空复尔。平生不入五侯门，今日为君饮醇醴。欲颂湘潭渔父歌，主人不是终岩阿。欲咏南山白石调，时逢尧舜岂蹉跎。为君挥毫赋长句，百罚莫惜朱颜酡。昔贤文物俱消尽，今日风流亦永和。"}