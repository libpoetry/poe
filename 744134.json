{"id":"744134","title":"浴马歌","dynasty":"清","author":"杨凤苞","text":"八旗厩马高缠鬃，庌社既祭臧仆同。乘秋放牧东浦东，黄衫老奚最趫雄。指挥按辔摇玲珑，银鞍解却香罗幪。四蹄决波行若空，一形十影流镜中。葑绿倒晕桃花红，圉人蹋浪学凫翁。轻爬短刷开肉骏，振鬣跃出上跨虹。柳阴衔尾嬉凉风，?云骏气非聋虫。皇图万里车书通，烽火不彻甘泉宫。西域岁贡青海骢，天间上驷刍豆丰。县峰薄日伏皂终，何事汗血矜奇功。"}