{"id":"744498","title":"唐高福墓志","dynasty":"清","author":"张廷济","text":"开元片石缜于玉，高将军父曰延福。延福名福史不传，或以字行故不录。高氏五望渤海一，力士冯出非其族。李千里上金刚同，给事左右坐累逐。君养为子姓冒高，父以子贵君何恧。先天中诛岑萧窦，功拜监门朱紫服。员外置迁中大夫，终始哀荣礼以笃。力士阶封渤海公，来廷坊里兴祠屋。一扣钟礼十万钱，五硙日僦三百斛。事付林甫天心回，辔失辅国逆胆缩。贪痴可罪忠可褒，赠官不枉扬州督。君卒开元全盛时，丹旐风飞原白鹿。仓皇不从蜀道难，悲酸免共巫州哭。学士撰碑书者谁，院体精妍共结束。怀仁集书颍久颓，今见山阴真面目。一自石载三吴船，秦关碑肆镌还覆。笔画疲苶神已非，非特界文遗罫局。佳刻若此世所稀，书家日使千毫秃。曩是笑说咸阳农，柱础几何遭斫斸。"}