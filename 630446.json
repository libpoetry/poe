{"id":"630446","title":"孝子吟","dynasty":"明","author":"释函是","text":"我有一孝子，不幸先我死。子死父为瘗，父死当谁理。今年七十四，建立犹未已。法界如转环，谁起复谁止。努力且向前，有事如无事。无事即坐禅，有事随时处。处到没遮阑，两脚捎空去。生死与涅槃，大众留不住。违顺争目前，身后还归汝。顺亦汝心生，违亦汝心起。生起即为因，形影相依倚。法空汝不空，有无成妄计。先佛曾有言，慎莫信汝意。"}