{"id":"183495","title":"与丘程凌林四君同赋食河豚","dynasty":"宋代","author":"苏颂","text":"水族诚万种，兹鱼非众俦。形庞而味异，名与畜豕侔。江南春风和，乘时泝江流。贪婪尔之能，腥臊固相投。膨膨逞怒腹，骈骈竞尖头。靡因梁笱获，谩污筌饵求。虚传百金贵，不充四时羞。假以姜桂芼，荐之尊俎酬。饱饫有奚适，包藏乃为忧。嗟予鄙异食，顾此偏憎尤。河鲂风陈诗，虾蟆讥柳州。腊毒戒厚味，兹言实嘉谋。盍投会稽犗，更垂渭滨钩。一钓蓬山鳌，复连东海鳅。割鲜轻屠龙，和羹小函牛。谁同厌若鱼，何必夸食鰌。"}