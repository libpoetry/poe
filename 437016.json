{"id":"437016","title":"石州慢 高丽使还日作","dynasty":"金","author":"蔡松年","text":"云海蓬莱，风雾鬓鬟，不假梳掠。仙衣捲尽云霓，方见宫腰纤弱。心期得处，世间言语非真，海犀一点通寥廓。无物比情浓，觅无情相博。离索。晓来一枕，馀香酒病，赖花医却。滟滟金尊，收拾新愁重酌。片帆云影，载将无际关山，梦魂应被杨花觉。梅子雨丝丝，满江干楼阁。"}