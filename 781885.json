{"id":"781885","title":"送铁岭许明府进应召入都","dynasty":"清","author":"戴梓","text":"黄风搆冰冰转裂，洞穴穿衢铁城雪。使君闭衙手如冰，炊断寒烟泣边月。剖蚌不珠草不蔘，三年空滞辽河阴。前年天子来东狩，赋成直向天阊叩。携去承明示钜卿，钜卿研勘神色惊。陈思己往太冲死，何来神怪横苍溟。昨岁储君复狩来，宵驰召对呼奇才。帐前彤管白玉版，万言立下生风雷。大官进食赐频数，亲颁雉兔恩隆哉。侍臣可望不可近，雪里猥裘倾耳听。猎骑千重不放围，论诗正热情难竟。小帙蝇头进御床，床前五色流瑶光。兰膏白日侍涓肃，但闻天语声琳琅。鳌掷鲸掀海若若，风樯阵马天茫茫。潇湘猗兰秋雨细，美人春睡胭脂腻。清庙宫中振玉音，蓬莱阙下歌群帝。愧我哇淫四十年，逢君惊愕难成字。吁嗟乎，明良际遇今如是。锋车锋车西入都，关山绣绿莺呼雏。索我北窗支病画，墨花吮渍空模糊。鹅溪七尺剪秋水，他年愿作调羹图。"}