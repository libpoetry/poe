{"id":"712346","title":"答刘考功省庵","dynasty":"明末清初","author":"陈恭尹","text":"日月本同升，东西异圆缺。此心有同然，岂必岐秦越。之子赤帝胄，盛年列簪笏。驷马来天南，声华振穷发。使节暇有馀，仙舟停未发。访我步蓬蒿，招游望溟渤。寒梅香始飞，野寺钟初歇。挥觞互献酬，利涉忘津筏。自惭朽钝姿，所有空皮骨。壮也不如人，老矣行多蹶。何以副深期，欲赋情先竭。煌煌金石篇，风雅相扬淈。八水得清深，三峰同屹崒。仍飞白兔毫，出自蛟龙窟。贻我比琼瑶，光辉到薇蕨。前旌已戒道，列宿还归阙。都人咏絷驹，祖席思投辖。宁知倦客心，一日如三月。申章报未成，及渴泉方掘。诚非和氏珍，敢避荆人刖。"}