{"id":"1075310","title":"西斋金凤花开百馀日相继不绝难其能久而惜群芳之不留也","dynasty":"宋","author":"周紫芝","text":"昨日晴天花满树，今日风前已飞絮。闲花可是天与红，着意东风吹不去。偶然乘此花树空，遂揽春晖学飞翥。人间此鸟久不出，拟欲高翔入鹓鹭。凌傲风光不自羞，狼藉空庭复谁觑。自应敛衽避芳尘，一笑非关迫迟暮。可怜开谢百日中，浪遣花神费调护。岭梅何事挽不留，零落风枝怨寒冱。"}