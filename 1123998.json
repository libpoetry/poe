{"id":"1123998","title":"七月十有五夜一再梦故舒州使君侍御公宛如平生且于其案间得若纸若缯者一沓皆公所书或印者翻之有如帜者三有曰苛政曰赃吏忘其一焉问傍立者以何所用云始朝议欲遣公为某使故建此云觉而赋诗四绝","dynasty":"宋","author":"赵蕃","text":"谁云死别已吞声，此恨何年得遽平。林响风声雨萧瑟，败人残梦欲残更。一夕安能再与俱，话言宁觉死生殊。帜书更识埋轮志，生有不忘如是夫。弟过江东得附辞，奠犹乖往恸奚为。情真未觉幽明负，贫病牢人甚絷维。梦回始觉死生分，愁咏江东日暮云。安得分明再如昨，并须示我玉楼文。"}