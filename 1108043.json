{"id":"1108043","title":"上平江李侍郎生辰","dynasty":"宋","author":"仲并","text":"持橐朝端誉有光，垂弧门左昼初长。功名唾手囊中物，药石关心肘后方。公念承流当振廪，人歌难老竞持觞。寿筵一举松江渌，便趁追锋侍帝旁。昔襦今裤雄藩守，佩玉峨冠近侍臣。十万人家等蒙润，三千风月政当仁。仙姿照坐桃如许，冷艳当檐梅一新。愿比秦淮与钟阜，郁葱佳气自长春。"}