{"id":"1240050","title":"听蝉曲","dynasty":"元末明初","author":"张羽","text":"黄莺紫燕寂无喧，新声最好是闻蝉。栖烟初噪如喧籥，吸露才停似断弦。乍向风前闻杳袅，营营嘈嘈鸣不了。断续能牵客梦长，凄凉解动羁愁早。一番蜕脱已身轻，最是居高韵更清。莫道转丸秽壤底，冠騑还比侍臣荣。长乐宫中百鸟静，十二帘开漏方永。忽向上林翻下苑，多少蛾眉倚阑听。隋堤千树柳如烟，无情偏向夕阳天。切切自将亡国恨，凄凄欲共路人言。蝉声到处何曾别，人心听来有悲悦。何如一枕北窗眠，喧寂都忘闻见绝。"}