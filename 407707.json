{"id":"407707","title":"往昔六首 其六 王思任","dynasty":"近现代","author":"周作人","text":"往昔读《文饭》，吾爱王谑庵。姚江一雷震，文苑起聋喑。温陵实滥觞，发难自公安。由熟而返生，继之以钟谭。山阴集大成，笔舌翻波澜。略迹论风神，颇似苏子瞻。嬉笑兼怪僻，余人未易谙。或解啖橄榄，滋味自醰醰。向往一能至，攀援聊自宽。后有张宗子，越风良可观。"}