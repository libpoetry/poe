{"id":"271286","title":"泛清波摘遍·春暮，次小山韵","dynasty":"现代","author":"吴梅","text":"长低柳小，曲水波澄，还是绛都天气好。谢堂如昨，可可王孙归赋早。西园道，单衫走马，高柳听蝉，欢事至今犹未了。梦隔吴宫，燕息莺消更稀少。古怀渺，存问旧家少年，只见暮云荒草。空有浓春数分，露唏平晓。画船杳，花信二十四番，湔裙恐无人到。此际秦淮夜泊，醉巾重倒。"}