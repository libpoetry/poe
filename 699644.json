{"id":"699644","title":"送邹石可出守襄阳三首","dynasty":"明","author":"郭之奇","text":"欲别春风半，离心楚地悠。行当芳草色，往见白蘋秋。雁影荆门落，狼烟汉水收。此时能却望，应忆故人游。昨从燕黍谷，出问楚筳篿。转律阳春日，操弧翼轸天。方城堪众禦，万灶待君烟。及此鸣庚始，还加五马鞭。近说襄阳地，古今人事分。习池当祖道，羊石但征云。岘泪馀初迹，䍦歌失旧闻。俟君盘错见，山水未离群。"}