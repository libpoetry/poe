{"id":"763595","title":"满江红 其二十一 题悔庵小影和元韵二调","dynasty":"清","author":"曹尔堪","text":"才子风流，闻乙夜、重瞳曾许。桃林塞、射生击鹿，为东道主。油幕忆觞孤竹月，紫骝厌踏庐龙雨。且归休、花径更三三，堪游处。鸡豚社，吾能与。应刘宴，人延伫。羡歌场新拍，骚坛雄踞。裂石穿云吹铁笛，陈诗说礼鼍鸣鼓。啜其醨、车畔有三驺，呼之语。"}