{"id":"654441","title":"读曾南丰诗","dynasty":"明","author":"何乔新","text":"韩公殁已久，诗道日陵夷。岂识浑雅作，徒逞妖媚词。有如苔砌蛩，竟夕鸣声悲。又如娼家妇，粉黛饰陋姿。寥寥数百载，天子起绍之。一扫西昆陋，力追骚雅遗。峻如登华岳，石磴何嵚崎。壮如雷电惊，白昼腾龙螭。清如方塘水，风静绿漪漪。澹如空桑瑟，枯桐縆朱丝。雄拔追李杜，奇涩薄宗师。金陵与六一，嗟赏无异辞。群儿厌黍稷，相与甘糠糜。黄口恣凌诟，顾谓不能诗。岂知韩公后，何人能庶几。想当挥翰时，元气盎淋漓。浑涵实天造，顾岂推敲为。我愿写万本，卑卑喻群儿。千周灿彬彬，大音初可窥。欲造风雅域，斯文乃阶梯。勖哉追古作，峻途极攀跻。毋为拾红紫，点缀斗妍媸。"}