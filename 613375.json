{"id":"613375","title":"课圃","dynasty":"明","author":"李之世","text":"搆室邻榛莽，为园亦于兹。讵云久不窥，荒蔓良易滋。禽鱼习主懒，花睡亦无时。念我当远行，灌锄应属谁。疏畦刚拣砾，删冗暂披枝。先乃去其甚，馀亦以次为。室庐众共处，偏我独园私。宁为圃场植，草木养閒姿。人情狎故昵，厌每生于离。顾我为园心，去住罔间之。刺刺语园子，童亦笑予痴。"}