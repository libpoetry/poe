{"id":"836408","title":"齐天乐 题小红低唱我吹箫图","dynasty":"清末民国初","author":"沙元炳","text":"啼鹃又促春光换，芳华欲留何计。懊恼兰心，模糊柳态，暗被箫声勾起。疏篷倦倚。仗尺八苍龙，细传心事。一舸鸱夷，水天日落碧无际。溪山依旧丽冶，奈零笳断角，撩乱清思。战血关河，军声草木，甚处云林仙地。遗山老矣。有乐府新声，付谁纤指。梦想春阳，愿飞身画里。"}