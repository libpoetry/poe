{"id":"810593","title":"壬午七月石庵学使重过西园话旧仍用不系舟小集韵","dynasty":"清","author":"尹继善","text":"积雨初收晚吹凉，西园留客对晴光。重来渐觉知交少，老去空添鬓发苍。远树烟笼钟岭翠，平池波泛藕花香。衔杯话到当年事，残暑疏星句未忘。栖霞胜处易句留，记否前番韵屡酬。松柏惯逢如旧雨，溪山正好是新秋。君应回首吟晴黛，我亦相思梦碧流。何日联镳苔径里，招携同上最高头。"}