{"id":"1007780","title":"棹歌","dynasty":"宋","author":"蒋堂","text":"湖之水兮碧泱泱，环越境兮润吴疆。蒲蠃所萃兮雁鹜群翔，朝有行舻兮暮有归艎。茭牧狎至兮渔采相望，溉我田畴兮生我稻粱。我岁穰熟兮我炼乐康，马侯之功兮其谁敢忘。莼丝紫兮箭笋黄，取其洁兮荐侯堂。盏斝具兮箫鼓张，日晻晻兮山苍苍。侯之来兮云飞扬，隔微波兮潜幽光。念山可为席兮湖不可荒，惟侯之灵兮与流比长。万斯年兮福吾乡，乐吾生兮徜徉。"}