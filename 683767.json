{"id":"683767","title":"题画四首","dynasty":"明","author":"王世贞","text":"千条杨柳弄如烟，漠漠轻阴好系船。行到酒家须少住，莫教孤负杖头钱。秋老苍山俱是骨，枫丹独树有馀姿。屋头飞瀑挂不断，兴在忘言拄颊时。千崖落木自苍苍，驴背看山了不忙。欲觅九秋无限色，从君叩取小奚囊。青山绿树杳难分，忽断中间是白云。欲买一椽深处住，不教名姓向人闻。"}