{"id":"1035076","title":"送黄宜州之郡","dynasty":"宋","author":"魏了翁","text":"皇帝亲政之初旬，史臣了翁侍严宸。宜州太守当就国，袖出谏疏前开陈。炎荒僻在飞燕外，陛下一视同吾仁。毋云指搐非害事，往往四体为不信。臣请选侯如中州，更饬肤使时咨询。但令正身以率下，炎荒虽远畿甸均。皇帝顾谓汝可往，布宣德意安吾民。黄君下殿再拜谢，尽以圣训关史臣。史臣拜手笔之册，以君所闻还赠君。维今贪竞习成俗，公私已屈忧方新。纪纲法令不敢知，恃以立国维苍旻。苍旻茫茫不可问，人情忻戚天笑颦。愿君体此深长思，便以圣训书诸绅。心诚求之莫非事，子苟不欲民无贫。"}