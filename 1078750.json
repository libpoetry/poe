{"id":"1078750","title":"次韵苏晋翁见寄","dynasty":"宋","author":"张纲","text":"不见梁王旧吹台，年来愁眼向谁开。求贤廊庙无虚日，报国涓尘自乏才。直指漫能迎櫑具，永怀宁敢咏金罍。相看鬓发霜千丈，自视文章水一杯。晚岁可怜神气索，故人犹寄好诗来。追还正始真堪喜，突过黄初岂易陪。婉娈也知能度曲，葡萄应已酿新醅。何时东阁容惊坐，一日那辞一百回。"}