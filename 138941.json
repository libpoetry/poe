{"id":"138941","title":"纪梦·平生好山水","dynasty":"宋代","author":"吴芾","text":"平生好山水，至老心不移。每闻有佳处，欲见唯恐迟。相去虽云远，不惮脚力疲。纵不能得到，夜梦必见之。晚岁卜筑地，一半在翠微。山水既俱胜，景物还相宜。旁人来睹此，已自心目怡。若乃梦中见，则又远过斯。高山与流水，到处皆崛奇。其间有楼观，金碧仍相辉。幽深极险怪，皆世所未窥。谓必神仙窟，非世所得知。不谓我凡骨，乃获来游嬉。恍然若惊觉，有如天上归。是岂造物者，不与人相违。知我有雅好，特以此见贻。嗟我今老矣，万事都弃遗。犹有山水债，未能忘梦思。他日或蝉蜕，百态不愿为。只愿海山去，赴我赤松期。"}