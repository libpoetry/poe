{"id":"1105560","title":"子长和诗复酬二首","dynasty":"宋","author":"王十朋","text":"往岁遥从彭蠡湖，常山地阅武侯图。忽乘雪里子猷棹，欣对花间太白壶。雁宕寄书知有便，天台采药定相呼。两翁异日为邻舍，笑说江山大小孤。君往东湖我左湖，田园归去亦良图。纵如傅说妙调鼎，终羡渊明高引壶。清峭台中各陈迹，翠微亭上偶欢呼。江东浙右从今后，永夜月同千里孤。"}