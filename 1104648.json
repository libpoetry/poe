{"id":"1104648","title":"绍兴祀大火十二首 降神用《高安》。","dynasty":"宋","author":"郊庙朝会歌辞","text":"五纬相天，各率其职。司礼与视，则维荧惑。至阳之精，届我长嬴。于以求之，祀事孔明。有出有藏，伏见靡常。相我国家，鉴观四方。视罔不正，终然允臧。神其来格，明德馨香。小大率礼，不愆于仪。展采错事，秩祀孔时。维今之故，阅我数度。修厥典常，神其来顾。于赫我宋，以火德王。永永丕图，繄神之相。神之来矣，维其时矣。礼备乐奏，神其知矣。"}