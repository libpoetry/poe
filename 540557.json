{"id":"540557","title":"解语花 题美人捧觞","dynasty":"明","author":"王世贞","text":"檀槽细压，紫溜泠泠，滴碎珠千斛。鹔鹴初赎。谁揩醒、卓女远山黛绿。朱樱小蹙。风袅处、山香几曲。捧屈卮、徐露春芽，一样纤纤玉。何事锦围翠簇。只枝头一点，买断金谷。灵犀轻嘱。微酣后、记取夜来题目。双鬟趁逐。扶俺向、碧纱厨宿。誇醉乡、还傍温柔，此际平生足。"}