{"id":"47328","title":"将进酒·有酒湛湛","dynasty":"明代","author":"刘基","text":"有酒湛湛，亦盈于觞。酌言进之，思心洋洋。亦有兄弟，在天一方。安得致之，乐以徜徉。有酒在尊，既旨且清。何以酌之，有?其觥。岂不欲饮，惜无友生。怆悢伤怀，曷云其平。兄弟之合，如埙如篪。朋友既比，如冈如维。死丧急难，是责是庇。今日有酒，如何勿思。人亦有言，解忧惟酒。载惛载呶，亦孔之咎。我觞维琼，我斝维玖。以乐兄弟，以宴朋友。"}