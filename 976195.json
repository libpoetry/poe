{"id":"976195","title":"齐天乐 馀闲书院拟赋蝉","dynasty":"宋","author":"唐艺孙","text":"柳风微扇闲池阁，深林翠阴人静。渐理琴丝，谁调金奏，凄咽流空清韵。虹明雨润。正乍集庭柯，凭阑新听。午梦惊回，有人娇困酒初醒。西轩晚凉又嫩。向枝头占得，银露千顷。蜕剪花轻，羽翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。"}