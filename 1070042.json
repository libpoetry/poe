{"id":"1070042","title":"游善权寺","dynasty":"宋","author":"程俱","text":"放舟荆溪上，溪水清且徐。云中离黑山，惨淡初有无。舍舟并松麓，下直浮屠居。朅来东轩上，爽气已有馀。飞来定何年，无乃与此俱。奔流漱庭下，比竹梁寒渠。山深绝凡境，物物清以臞。萧森倚岩秀，夭矫悬崖枯。幽禽发寒唳，响振高林疏。我行亦良苦，却步计已迂。解衣卧清昼，慰我千里劬。"}