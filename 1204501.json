{"id":"1204501","title":"木兰花慢 寿大智先生","dynasty":"元","author":"刘敏中","text":"忆长庚初梦，是谁遣下蓬壶。到今日相看，仙风道骨，依旧清癯。胸中浩然何物，管三冬、读尽邺侯书。笔落千山风雨，气吞万里江湖。豪门落落曳长裾。醉倒倩人扶。刚只要疏闲，争教富贵，不肯饶渠。蟾宫桂春榜字，看明年、光耀满门闾。应笑青灯黄卷，却成玉带金鱼。"}