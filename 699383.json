{"id":"699383","title":"中秋泊潞河看月同子公云影赋","dynasty":"明","author":"袁宏道","text":"秋树泠泠白，添衣也觉寒。如何今夜月，不共昔人看。客路风停阁，民居水破残。那堪更值此，衰草漫流滩。万水千山路，羁魂来不来。双签题姓字，两处送钱财。风叶牵钩幔，寒花背镜台。思量具杯酒，有口向谁开。亦欲消孤闷，其如不去心。稚儿神惨淡，病客语呻吟。野戌风传柝，空艚火隔林。更怜明月里，尚有独飞禽。道侣前宽解，君深天竺书。我心自检点，试比毗邪庐。法喜妻辞世，散花天异居。任他金粟老，亦有泪涟如。"}