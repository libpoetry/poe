{"id":"1079966","title":"送周灵运入闽浙","dynasty":"宋","author":"吕本中","text":"青松著尘市，不辞尘土侵。忍耻伴桃李，不言归故林。交游在贫贱，始见平生心。周侯客异县，屡蒙金玉音。殷勤不我厌，自昔以至今。使其少富贵，未必能相寻。岂谓子诚然，此风今则深。子欲转岭海，岁暮足愁阴。路经盗贼窟，往往未就擒。加鞭策驽马，欲行无滞淫。故人散天涯，所在亦崎嵚。相寻倘见及，道我病难任。"}