{"id":"686054","title":"望京楼和张中丞二首","dynasty":"明","author":"卢龙云","text":"极目楼头望紫烟，梦回宫阙思悠然。蓬莱地隔鸿书渺，阊阖天高象魏悬。万国衣冠同拜舞，当年江汉忆旬宣。于今独抱葵心在，欲奏南山第几篇。江湖幽思近何如，天畔楼孤望帝居。御苑春饶莺语合，仙茎露下雁来初。悬车尚忆齐鸣佩，闭阁惟耽自著书。此际经纶看世业，升平俱沐圣恩馀。"}