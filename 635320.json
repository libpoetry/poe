{"id":"635320","title":"客夜寒雨","dynasty":"明","author":"成鹫","text":"重阴薄微阳，万族息群动。夜昏闭衡门，土壁周无缝。长襟覆短床，黑蛇蟠铁瓮。北风如橐籥，呼吸由窗空。渐闻檐雨声，始觉山月霿。寒生纸帐薄，雪压庭柯重。不眠知夜长，独起歌商颂。高天低片云，惨澹连楹栋。我无龟手药，久立筋骨痛。抖擞七斤衫，枵然了无用。自笑住山人，行李无赍送。譬彼初生驹，从不习羁鞚。孤蓬离本根，大地原空洞。冷煖只自知，裘葛聊随众。经年别旧林，日暮思群从。石田已荒芜，茅屋今谁共。猿鹤守穷山，宁能免饥冻。平生学道心，念此得无梦。何时归去来，鹿门事耕种。"}