{"id":"1126526","title":"赋石昌言家五题 括苍石屏","dynasty":"宋","author":"梅尧臣","text":"括苍黄石屏，树如浓墨写。根深称条叶，生意绝萧洒。或闻造物手，立异先真假。指是龟溲摹，能同自然者。天下莫复言，物亦逢知寡。名画不复生，古魂埋地底。技能无所发，骋巧崭岩里。纤纤扫苍林，坡岸分迤逦。近可笔发窥，远若风霾起。遂令众画师，一点不可毁。我今会石家，饮酒酒复美。虽不见绿珠，见此差可喜。愁逢暴谑人，渍墨书不已。双睛射空眼角耸，筋爪入节韝绦垂。翅排霜刀毛缀甲，雪色愁突秋云披。当时始得不知价，朝发海东夕九嶷。世为奇俊玩不足，夺质移神归画师。而今推尚深堂上，燕雀屏绝宁来窥。画师黄荃出西蜀，成都范君能具知。范云荃笔不取次，自养鹰鹯观所宜。毰毛植立各有态，剜奇剔怪乃肯为。寻常饲鹰多捕鼠，捕鼠往往驱其儿。其儿长大好飞走，其孙卖鼠迭又衰。范君语此亦有味，欲戒近习无他移。往在河南佐王宰，王收书画盈数车。我于是时多所阅，如今过目无遁差。石君屏上怀素笔，盘屈瘦梗相交加。苍虬入云不收尾，卷起海水秋鱼虾。毫乾绢竭力未尽，山鬼突须垂髿髿。牵缠回环断不断，秋风枯蔓连蒂瓜。纵横得意自奔放，体法岂计直与斜。客有临书在屏侧，豪强夺骑白鼻騧。超尘绝迹莫见影，竞爱此家忘彼家。赏新匿旧世情好，射杀逢蒙亦可嗟。谁谓虎可缚，缚之自有术。孙生画此系在石，拿绳人立尾垂屈。坠身怒力欲脱时，顾眄生狞神气出。江南包氏为最精，毛质虽真猛难匹。蜀人不敢道知微，知微名重非今日。"}