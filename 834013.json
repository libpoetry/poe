{"id":"834013","title":"莺啼序 蘋风送凉，荷露成泪，青女晨妒，素妃夜愁，翠芰红莲，飘零欲尽矣。爰拈梦窗体，并用原韵赋之，以悼秋魂","dynasty":"清末民国初","author":"易顺鼎","text":"香堤紫骝何处，剩愁痕沁水。短亭外，暮雨筝篷，烛花低颤凉蕊。对拥被、鸾双倚镜，蟾孤生怕啼妆坠。正金茎捧露，和盘托出秋思。扇帕题诗，灯船载酒，有调冰公子。待湘簟、卷尽云悰，鸳边旧恨应至。问情丝、为谁断续，尚缠绵、粉郎纤指。莫悤悤，负了当时，脸情眉意。琼娘暗泣。向柔乡伴夜无寐。漫赢得、钿床梦醒，珊屏酒醒，万点秋魂，销成铅泪。绛绡轻剪，绀纱低护，相逢别浦频倾盖，解明珰、也似羞憔悴。莲房绿小，知他一寸回肠，苦在个侬心里。霓裳舞破，自别珠宫，料怨红颦翠。还怕是、真妃旧袜，化作行云，又被西风，梦中吹起。闲鸥冷眼，曾窥影事，闹红单舸菱唱杳，抖荷衣、独把霜阑倚。等闲写尽龟兹，淼淼横波，相思一纸。"}