{"id":"1230417","title":"王叔明天香书屋图","dynasty":"元","author":"柯九思","text":"颍川有高士，落落无常居。不爱城市游，乃向岩壑庐。开窗俯西野，纵目聊自娱。青山望中来，白云与之俱。森森芳桂林，濯濯朝雨馀。良时会佳朋，尊酒散襟裾。岂无荣宠念，穷达各有途。山来不必麾，山去不必呼。仙人王子蒙，挥洒作新图。优游自成趣，奚必谷名愚。"}