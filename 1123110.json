{"id":"1123110","title":"赋向伯共五老小山六言五绝","dynasty":"宋","author":"胡寅","text":"奇石来公几案，参差仙掌规模。遂欲强名五老，逍遥鹏鴳羌庐。闻说身依莲社，坐蒙敕赐芗林。五老与公为六，何须诗酒棋琴。问法想应得髓，好奇那复忘疲。此石未同瓦砾，耆年直是儿嬉。山石讵闻变化，苍颜能复婴孩。想见轻葱秀色，正如兰玉陪阶。文简风流未泯，公孙节气谁班。当与皋夔佐舜，莫寻黄绮商山。"}