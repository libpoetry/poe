{"id":"1115907","title":"颍昌西湖泛舟","dynasty":"宋","author":"杨时","text":"扁舟乘兴漫追寻，路转河回入柳阴。拂面落花春事尽，避人幽鸟野情深。惭无健思供吟笔，赖有寒光映客心。日暮倚风归棹急，一钩新月挂瑶岑。春过莺花无处寻，移舟行近古城阴。褰衣水上收残片，倾耳枝间觅好音。山隔曲堤迷远近，鱼跳文藻乱浮沉。飘然自得江湖趣，陡起归与万里心。"}