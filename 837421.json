{"id":"837421","title":"题黄健生泛舟采菊图","dynasty":"清末民国初","author":"郑国藩","text":"扁舟一棹清江曲，不采芙蓉偏采菊。荻花萧瑟晚凉天，花光入水天影绿。陵谷由来易变迁，水陆草木徒较量。知君此图有深意，桑田沧海谁能详。况乃花中称隐逸，合与幽人伴晨夕。折得寒香满篮归，容与中流心自适。君不见渊明采菊坐东篱，正值白衣送酒时。治乱兴亡都不管，陶然一醉已忘机。"}