{"id":"959846","title":"怪石","dynasty":"宋","author":"金君卿","text":"凡物以怪见憎嫉，尔独何为人采拂。巉顽累叠百千状，人兽鬼魅相髣髴。裸蛮面缚夷吾囚，日剥风皴子胥骨。比干爱主心见剖，孙子兼人足先刖。枯龟灼墨足兆坼，蛰蛇惊春暂蟠屈。古器断烂犹斲雕，老木鳞皴半枯杌。僧轩闲杀日月长，斸地挤排破烟郁。檐溜滴穷蛾子垤，蔓延引入蜗牛窟。我来不以尔貌取，所爱铿然最坚质。终当锻鍊持补天，安此兀兀为玩物。"}