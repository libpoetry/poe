{"id":"1111044","title":"借王嘉叟所藏赵祖文画孙兴公天台赋凝思幽岩朗咏长川一幅有契于心因作此诗二首","dynasty":"宋","author":"朱熹","text":"翩然乘孤鹤，往至苍崖巅。上有桂树林，下有清泠渊。洗心咏太素，汎景窥灵诠。栖身托岁暮，毕此岩中缘。山空四无人，涧树生凉秋。杖策忘所适，水木娱清幽。散发尘外飙，濯足清瑶流。静啸长林内，举翮仍丹丘。"}