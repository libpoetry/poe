{"id":"696219","title":"忆仲弟以六月六日上事","dynasty":"明","author":"罗钦顺","text":"曾从东海溯天河，又占吴山第一坡。官比旧寮真特达，剑蟠深匣未销磨。薰风别院啼黄鸟，细雨閒阶长绿莎。飞盖东西休草草，要听含哺老人歌。桃花千树塞玄都，超佐薇垣帝渥殊。上事不妨沾暑雨，开门先合剪春芜。农桑遍野家应给，寮寀同心德不孤。须忆少年兄与弟，青灯相对讲三谟。"}