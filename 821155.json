{"id":"821155","title":"瑶华 瓶梅将谢，杨园主人送三色兰补之，一种浅碧，一种朱丝黄瓣，一种深紫，俗所称墨兰者，尤奇绝","dynasty":"清末近现代初","author":"汪东","text":"冰泉浅汲，藓干分携，替㬉炉沈屑。邀春未久，应怕听、林表催春鶗鴂。杨园花好，记杯酒、留连情热。剪数枝、抽畹芳荪，伴我一窗风月。天然韵比江梅，更仙子凌波，不涴尘袜。生绡画取，难得似、瞥眼兰昌姝绝。绿珠红线，算未抵、紫云尤别。可称他、云鬓斜篸，傍枕幽香清发。"}