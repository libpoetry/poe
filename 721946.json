{"id":"721946","title":"天南四首为香丹侍者作","dynasty":"明末清初","author":"屈大均","text":"天南花与菜，总作合欢枝。相赠三秋色，相怜百岁期。书催娇女学，琴得美人师。十资因生日，年年汝不迟。天南红豆子，勿复作相思。蛱蝶纷无数，鸳鸯自不知。三千方朔早，十六阿侯迟。欲老吾渐汝，情深白首时。天南多媚药，蝙蝠不须持。白发仙无日，黄泉殉有期。芙蓉肥已子，杨柳老犹丝。讵忍留丹诀，云山作别离。天南多蚌蛤，光晒九秋时。龙女珠应足，鲛人泣莫悲。珊瑚红尚浅，翡翠碧方滋。乳待张苍饮，殷勤大耋期。"}