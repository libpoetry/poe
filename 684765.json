{"id":"684765","title":"云客新斋即事","dynasty":"明","author":"王彦泓","text":"朱栏倒影入沦涟，片石疏花位置妍。花外小楼堆烛泪，柳边低舫载茶烟。绿窗莺度幽堪画，绮阁人登望若仙。应榜卧轩为六忆，银墙粘遍薛涛笺。布几安窗物色新，卷帘三面碧粼粼。暂依泥水潜奇士，别置山堂望美人。元直交游谁是客，士衡兄弟自相邻。频闻歌调干云响，鲜洁长梁未有尘。"}