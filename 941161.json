{"id":"941161","title":"某尝次赞府卢丈高韵复承见示佳篇叹咏之馀辄成二首 其二","dynasty":"宋","author":"陈宓","text":"家山四年别，梅萼忽横枝。久拟投倦翼，还成效雌羁。初之一毫补，谩素五十炊。所就竟何事，敢言厌拘縻。吏民笑已满，虽勤欲奚为。答以事不然，吾心异群儿。矻矻不能闲，任汝了事讥。吾道日已长，天运无穷期。常恐业未富，无以答明时。归将闭门坐，谨学毋自欺。刻心事仁勇，立志防怠隳。乞我刀圭剂，发此蒙昧姿。"}