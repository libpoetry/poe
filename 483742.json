{"id":"483742","title":"访弟长沙霍元瞻雪夜为作秋山图","dynasty":"明","author":"詹同","text":"我爱霍元瞻，清标如玉雪。苍松立石崖，白鹤鸣海月。瘦马冲寒冰在须，日暮去访元瞻居。高堂中夜烧长烛，为我写出《秋山图》。墨池水冻笔如槊，使我见之喜且愕。云气忽从衡岳来，雨声似向潇湘落。二客兰舟泊远沙，一个茅亭在阴壑。感君厚意不可量，我欲酬尔明珠珰。贾傅祠前相别去，挂在鹤山青草堂。"}