{"id":"721388","title":"次韵答姚叔烟见赠四首","dynasty":"明末清初","author":"陈恭尹","text":"西湖曾寓两高峰，绕郭湖山几万重。伍相怒涛浮白马，弘农遗谶记飞龙。年追往事逾三纪，迹寄枯禅辨五宗。之子是时应尚少，无因步趾得过从。忽闻天籁发青霄，四十年来恨始消。既有清风扬雅什，自甘黄发老渔樵。森严公府来非易，咫尺音书报亦遥。不及乘春双燕雀，得巢君屋日飘飖。人情消长似江潮，谁肯诗篇问寂寥。已识盖公曾避舍，悬知召伯有膏苗。铁桥东去非无路，铜柱南来尚可标。出处料君应早定，浮云不复叹风飘。吴越山川未阻修，东南谁是仲宣楼。偶滋兰畹期同气，并缉荷裳好耐秋。负郭未嫌门是席，坳堂犹可芥为舟。他时车马如相访，不用桃花引水流。"}