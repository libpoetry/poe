{"id":"402376","title":"水调歌头 题胡可复松泉图","dynasty":"近现代末当代初","author":"张伯驹","text":"千籁答松响，万壑激泉鸣。峰峦回互苍莽，烟霭幻晴冥。结宇阴崖绝涧，招邀猿俦鹤侣，眼底净云雾，起我故山情。纸上战秋声。径元宋，追董巨，祖关荆。肯落吴门窠臼，宗派启金陵。留取名山事业，不羡浮云富贵，老去隐丹青。卧看龙蛇动，坐对雨风生。"}