{"id":"1235822","title":"题竹二十一首 其三","dynasty":"元","author":"吴镇","text":"东山月生光，照我庭中竹。道人发清啸，爱此茕茕独。轻阴护绿苔，清风翻紫箨。未参玉版师，先放扬州鹤。挺挺霜中节，亭亭月下阴。识得虚中理，何事可容心。我以墨为戏，翻因墨作奴。当年若卤莽，何处役潜夫。落落不对俗，娟娟净无尘。缅怀湘渭中，岁寒时相亲。众木摇落时，此君特苍然。节直心愈空，抱独全其天。缅惟潇湘江，千里遥相忆。何当守一枝，与子期深密。娟娟春前花，袅袅风前柳。独有此君子，可为岁寒友。叶叶舞清风，梢梢漙白雨。此怀谁共赏，山中有巢许。日日对此君，攀挹非细故。为问辕下驹，何如辙中鲋。风来无限思，雨过有馀凉。眷彼君子心，漪漪在沅湘。"}