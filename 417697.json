{"id":"417697","title":"瑞鹤仙 甲申游九江烟水亭，此平生第三度也","dynasty":"近现代","author":"俞律","text":"客来烟水冷，望十里、甘棠浮光流镜。半堤杨柳影。对湖山四面，孤亭风静。鹭鸥闲并，问何处、旧时芳径。纵光阴、一去不归，裂帛余声未迥。仙境。不应有恨，有别时云，为前尘证。空留名姓，三生梦，总难醒。笑而今、多事还邀白傅，他日浔阳酩酊。怕明春、又负东风，黄鹂三请。"}