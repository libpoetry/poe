{"id":"721346","title":"西樵旅怀五首","dynasty":"明末清初","author":"陈恭尹","text":"罗浮风暖鹧鸪啼，山下梅花客未迷。十里娇歌传玉笛，一竿残月泊沙堤。生存华屋人何处，营垒清秋马独嘶。扶醉西州他日路，潘郎怀旧岂堪题。牂牁滚滚向东流，绿浦黄龙识御舟。初日平沙群跃马，二年杯酒独登楼。星连牛斗曾传檄，寒报湘沅尽赐裘。孤棹一辞天万里，几回风雨吼吴钩。高楼斜月倒银河，长路朝天响玉珂。雉堞影连飞旆密，马蹄香踏落花多。风中短笛翔鹓鹭，树底轻尘散绮罗。只有数峰名石室，著书留待史臣过。江城北面是山家，细雨西桥石路斜。九日归来浇绿酒，几年人去落黄花。牙签旧架唯馀蠹，玉树空庭但噪鸦。犹有邻翁思手泽，壁书珍重与笼纱。涕泣经年自一身，南天回首又风尘。低徊不死缘无子，潦倒何颜复向人。犬马岂能忘旧主，梦魂犹恐负先臣。西山有屋临溪水，新种桃花欲避秦。"}