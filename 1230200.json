{"id":"1230200","title":"寄尤端木编修","dynasty":"元","author":"刘濩","text":"申浦昔弛檐，梁溪初及门。舣舟投漫刺，开阖倒清樽。似喜衣冠旧，居忘齿德尊。语长灯屡涸，坐久席弥温。道隐虽千载，人生故一源。谈经须駮异，订史欲芟烦。昔自三归僭，终令六籍燔。王民无冻馁，霸法有钳髡。功利开邪径，玄空植祸根。柙尝出虎兕，家岂足鸡豚。诸老相传学，先师罔极恩。石移针就直，胶掷水袪浑。舜泽觇莘聘，周文卜鲁膰。虽无煎凤觜，必有嗜熊蹯。俗士闻应笑，吾侪契此言。榻分踰夜午，棹返及朝暾。泛梗无留迹，瞻云每断魂。于公评出处，与众异昭昏。艺自登黄最，名因泛绿掀。婉谋裨宥府，蔚望列词垣。振鹭依风远，惊鳌掣海翻。梦槐啼失国，隐菊步归园。锦里时过杜，香山不隔樊。老来谙稼穑，醉里撷兰荪。向赌陶公集，曾因季子孙。千诗逃冶丽，群笔肆奫沄。息所谐歌咏，贤祠正讨论。羌羊艰食性，海燕邈巢痕。令子菑畬富，名家矩彟存。雪融金就砺，冰绪茧抽盆。眼底皆真乐，胸中有混元。狙从冢宰服，鹤听大夫轩。岁月书林暇，尘埃旅屩奔。卑卑营市隐，汲汲备朝飧。未省九丘读，何当三画吞。疏踪危似栈，苦思涸于眢。世讵求三箧，吾宁属两鞬。媚终辞卫灶，乞肯近齐墦。古意綦寥落，时材别选抡。罕逢知鹄爵，多遇笑龙蚖。拟筑犁锄舍，相依水竹村。古泉潴寺冷，春茗茁山暄。歌远牛俱跨，谈深虱对扪。洁应餐沆瀣，高足倚昆崙。有客闽中李，其人太学蕃。冷官今屑往，丽赋昔孤鶱。过泗需先见，瞻淇寄弗谖。为多驹皎皎，仍感兔爰爰。丹蟹滨湖贱，琼鱼集市喧。持杯应愈健，许事付乾坤。"}