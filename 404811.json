{"id":"404811","title":"八声甘州·烽烟四合，寄此危巢，亲故流离，河山破碎，抚今思昔，忧来无端","dynasty":"近现代末当代初","author":"袁荣法","text":"莽天涯畴处是吾乡，商量此心安。念峥嵘兵火，飘零亲旧，销黯溪山。夕照当楼，耿耿归梦有无间。今古庾郎恨，都在江南。寂寞怨怀谁托，倚凉宵皓月，拍遍阑干。惜兜鍪无分，江海一儒冠。任从来、桑田随谷，但常留、面目与人看。沧波外、饮东风泪，辛苦加餐。"}