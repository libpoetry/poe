{"id":"1235402","title":"和陶潜咏贫士","dynasty":"元","author":"刘因","text":"陶翁本强族，田园犹可依。我惟一亩宅，贮此明月辉。翁复隐于酒，世外冥鸿飞。我性如延年，与众不同归。孤危正自念，谁复虑寒饥。努力岁云暮，勿取贤者悲。王风与运颓，一轾不再轩。消中正有长，冬温见瓜园。人才气所钟，亦如焰后烟。寥寥洙泗心，千载谁共研？龙门有遗歌，三叹诵微言。意长日月短，持此托后贤。"}