{"id":"171450","title":"贺郭落成新宅","dynasty":"宋代","author":"张明中","text":"人言创业世所难，我谓守成宁易得。守成创业并二难，况以守成而建长。翼翼翚飞奂且轮，均输殚巧断云斤。晴岚野翠十分好，水镜山鬟四序新。子仪甲第在何许，匆此巍峨基千古。诸郎他日到凤池，便是潭潭公相府。嘉宾满座酒盈樽，常棣怡怡堂上春。书生无物表贺成，袖有新诗聊当野人芹。"}