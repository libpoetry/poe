{"id":"1110284","title":"挽莫子晋丈","dynasty":"宋","author":"孙应时","text":"我里谈耆旧，高门二百年。衣冠新族绪，龟筴故山川。家以儒相励，公于志独坚。九原疑不瞑，诸子更加鞭。少日从诸老，丁年重一乡。埙篪鸣正乐，兰玉秀成行。坐客多匡鼎，途人说郑庄。哀哀晚何事，衰病讫凄凉。吾父古君子，公家贤主人。一门常旅拜，三世极情亲。遗事今谁问，知心莫重陈。上林烟草绿，千里倍伤神。"}