{"id":"1120678","title":"次韵和答圆明老师二首","dynasty":"宋","author":"周紫芝","text":"平生作剧谩逢场，枘凿由来苦未当。笑我弹冠方适越，看谁纫佩独沉湘。捧心政恐元非病，怒臂前知不自量。它日小松山下路，合分风月与徜徉。回首云庵日又低，孤帆欲渡晚风吹。桃花水暖拍堤去，莲叶舟轻随棹移。老罢转知身是梦，愁来只有鬓成丝。人间无地安双足，万事从头愧老师。"}