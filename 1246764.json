{"id":"1246764","title":"疏影　 分韵咏荷花得实字","dynasty":"元末明初","author":"刘基","text":"琴薰应律。有细烟罥雨，浓露晞日。洛浦波生，湘渚风交，霓裳水佩争出。姮娥欲共青鸾舞，飏锦幕、香霏纨质。唤海童、齐捧骊珠，艳色荡摇鲛室。遥想麻姑坛上，翠霞与缟袂，相伴箫瑟。妖冶珊瑚，柔媚昌宗，敢污天然清谧。西峰玉井秋河近，看叶底、蜂房成蜜。便为君、摘向金尊，压倒楚江萍实。"}