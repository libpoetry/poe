{"id":"675067","title":"对菊有怀诸友","dynasty":"明","author":"王九思","text":"东篱零露滋，秋色灿盈目。仙姿有殊类，密叶映深绿。时维霖潦收，欣看秫酿熟。引觞聊自酌，玩此群芳馥。白云何英英，南山亦矗矗。微风吹我衿，飘飘绝烦熇。杖藜行且谣，清商发新曲。仰视归雁翔，翩翩亦何速。慨我平生亲，佳人在空谷。逸气蛟龙腾，贞怀鸾凤伏。川原邈相隔，鹣蟨不可属。徘徊日空暮，叹息倚修竹。"}