{"id":"387096","title":"买陂塘·障秋晖亭亭青盖","dynasty":"清代","author":"樊增祥","text":"障秋晖亭亭青盖，瑶华一二三朵。无情有恨何人见，月晓风清欲堕。花雨过。称素手拈来，微笑依莲座。不须赠我。似新月弯弯，寒琼一握，乞与窅娘可。清凉界，不放一尘红涴。藕船缩本谁做。轻绡叠雪鲛妃剪，幻出化身千个。知得么。算梨琐梅纤，争似双梭大。妆慵粉亸。好持作鞋杯，满斟绿醑，一酌九愁破。"}