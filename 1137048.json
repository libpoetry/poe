{"id":"1137048","title":"念奴娇 其四 和臞山用槐城韵见寿","dynasty":"宋末元初","author":"刘辰翁","text":"沧洲一叶，待借君、回我炉亭春意。突兀灵光无立壁，八面江风寒齿。响屐廊深，笼门槛赤，数月今才几。千年未论，岂无数十年计。我本高卧墙东，何知人事，推枕为君起。憔悴庚寅何足记，不觉联翩宾戏。白雪阳春，黄鸡唱日，绝少澄心纸。我歌草草，和章有例还例。"}