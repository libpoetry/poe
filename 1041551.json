{"id":"1041551","title":"朱云","dynasty":"宋","author":"刘敞","text":"志士不忘弃沟壑，勇士不忘丧其元。伏鸡搏狸狗袭虎，感激只在精神存。汉朝陵替外戚盛，五岳振荡三辰昏。臣强主弱上不悟，庭中唯唯谁能言。朱生节义迈金石，面劾不避师傅尊。愿求上方斩马剑，诛一厉百清其源。天威震怒不我受，利刃接颈雷霆奔。当前折槛色不变，命在顷刻谁扳援。昔时仲尼鲁司寇，七日行戮端乾坤。嗟我此生心不就，冥冥后土埋其冤。汉家社稷变王氏，张禹虚蒙师保恩。卓然先见在物表，佞臣败国谁复论。我愿乘云款天阍，巫阳掌梦招其魂。立朝蹇蹇辨邪正，无复奸谀开倖门。"}