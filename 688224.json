{"id":"688224","title":"寄吴一蒿别驾","dynasty":"明","author":"朱浙","text":"一别都门道，生涯各转蓬。相逢重把臂，多病已成翁。附骥思前日，冥鸿想下风。看山朝抚几，拄颊五侯东。朝市多荣辱，山林无是非。莫将轩冕贵，博得茑萝衣。抚事才偏短，为农愿不违。归来陶靖节，岁晚幸相依。疏傅风流远，于今有耿光。壮能行所学，老不去其乡。袍笏抽身早，田园引兴长。瘦筇双短屐，漫步晚山苍。万事浮云外，萧然一故吾。菉葹伤道路，岁月感头颅。野性无羁管，沧江足钓徒。朝来公事并，搔首办诗逋。"}