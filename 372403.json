{"id":"372403","title":"莺啼序·秋光际天荐爽","dynasty":"清代","author":"端木埰","text":"秋光际天荐爽，祓愁怀万绪。恰又逢，佳节中秋。满城歌管喧处。我自爱，冷吟闲醉，游踪娴入繁华去。有翛然，松下清斋，柳阴芳渚。更拟招邀，啸侣载酒，料知音定许。江亭路，韦曲城南，碧芦深处延伫。溯中央，汀州浩渺，伴幽兴，鹭沤容与。渐忘却，九陌车声，抗尘劳苦。萦纡一径，极目萧萧，万华飞雪絮。恣回溯，澄谭远浦。莫霭苍茫，霞绮还明，月华新吐。烟空露冷，平皋一碧，隔城飞入青山色，快娱游，胜地真天付。归鸦噪暝，晚炊散入千林，振策欲去犹驻。萧条浪迹，更不须愁，怕老天有妒。任挥洒，吟笺共擘。醉墨分题，慷慨淋漓，写将幽愫。檀槽按拨，金尊行酒。欢场前事成幻影，问吟豪，还似当年否？玉龙吹裂西风，无恨悲凉，为怜旧雨。"}