{"id":"1219202","title":"寄云南萧总戎","dynasty":"元","author":"郑元祐","text":"将军昔麾白虎幡，指率虎士平云南。大山丰林犀象窟，青山一束西横担。诸军落险坐如猬，下嗔长鲸手独探。威行武侯擒纵地，大旗森立如松杉。整师徐行身后殿，点胄还国无留簪。总戎既已等却谷，相国正可同曹参。自参大政论国柄，载具清静民心甘。凤驾祥云忽铩翮，公论在人宁久酣？皇明鼌彻烛群连，蔀蔽尽彻俭谋戡。将军复整苍玉佩，入朝拜手仪容谙。念臣已老心则壮，宝镜在匣秋儋儋。圣君万岁国基固，明堂缔搆须楩楠。"}