{"id":"357252","title":"贺新凉·雁散吴天暮","dynasty":"清代","author":"黄人","text":"雁散吴天暮，太匆匆杨公塘上，樯乌飞舞。布被宵长眠未暖，不抵经年离绪。又搀入闲情几许。梦草池塘青了处，有笑桃门巷红迷路。山送客，露眉妩。聘珠瘗玉都成误，但从今、任天付与，茵花泥絮。咫尺江湖行不得，处处愁风愁雨。便鸳诺鸥盟无据。花底填词閒过遣，隔天涯两个黄鹂语。只尔我，识甘苦。"}