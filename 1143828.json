{"id":"1143828","title":"怪梦十首","dynasty":"宋末元初","author":"方回","text":"高枕非难就，深杯未易谋。可须疑噩梦，久已惯穷愁。老矣何嫌死，归欤岂愿留。晓梁数声燕，搔首倚吾楼。倜傥千金尽，艰难斗酒谋。有生谁不死，惟醉暂无愁。彭泽先生去，周南太史留。谁家锦步障，还坠绿珠楼。休官二十载，丝发不身谋。肯顾江淹恨，焉知庾信愁。但当思反鲁，何必望封留。闭目常危坐，胸中百尺楼。身谋曾不暇，何况子孙谋。我老宜多病，痴人岂识愁。管窥天谓小，绳挽日难留。将骑言何猥，苍茫下白楼。勤能将拙补，命辄与仇谋。尚有江湖债，终无世俗愁。已衰犹未死，欲去又还留。万事鹅儿酒，诸公燕子楼。文宗韩吏部，诗学杜参谋。馀子焉能浼，吾徒别有愁。潮阳宁远谪，补阙肯中留。往事惊棋局，馀生付酒楼。子午参同契，春秋类是谋。生前焉用学，死外别无愁。岂料犹穷健，胡为此滞留。客怀谁可比，王粲赋登楼。三朝前谷雨，寒甚过时谋。夜短鸡声早，春阑燕语愁。独行仍独坐，难去又难留。粗守持身法，坚城护百楼。万变观时事，谁其肉食谋。乾坤一儒腐，今古两眉愁。白首生何益，青春逝不留。孤灯夜夜坐，晓角动军楼。昔日颛朝柄，何人误庙谋。渐惊吾辈尽，谁识向来愁。忠鲠芳香在，奸邪臭秽留。一时穷富贵，蜃气结成楼。"}