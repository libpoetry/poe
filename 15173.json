{"id":"15173","title":"奉和裴令公新成绿野堂即书","dynasty":"唐代","author":"刘禹锡","text":"蔼蔼鼎门外，澄澄洛水湾。堂皇临绿野，坐卧看青山。位极却忘贵，功成欲爱闲。官名司管钥，心术去机关。禁苑凌晨出，园花及露攀。池塘鱼拨剌，竹径鸟绵蛮。志在安潇洒，尝经历险艰。高情方造适，众意望征还。好客交珠履，华筵舞玉颜。无因随贺燕，翔集画梁间。"}