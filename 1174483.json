{"id":"1174483","title":"和野人殷潜之题筹笔驿十四韵","dynasty":"唐","author":"杜牧","text":"三吴裂婺女，九锡狱孤儿。霸主业未半，本朝心是谁。永安宫受诏，筹笔驿沈思。画地乾坤在，濡毫胜负知。艰难同草创，得失计毫釐。寂默经千虑，分明浑一期。川流萦智思，山耸助扶持。慷慨匡时略，从容问罪师。褒中秋鼓角，渭曲晚旌旗。仗义悬无敌，鸣攻故有辞。若非天夺去，岂复虑能支。子夜星才落，鸿毛鼎便移。邮亭世自换，白日事长垂。何处躬耕者，犹题殄瘁诗。"}