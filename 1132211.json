{"id":"1132211","title":"卢申之正字得春郊牧养图二本有楼攻愧先生题诗且徵予作","dynasty":"宋","author":"戴复古","text":"竹弓鸣，雁鸭惊。飞来别浦无人境，春风不摇杨柳影。长颈纷纷占作家，半游波面半眠沙。或行或立或如舞，或只或双或群聚。饮啄浮沉多态度，物情闲暇世忘机。分明一片太古时，巧伪不作民熙熙。我之居，元在野，平生惯识牛羊者。今见蒲江出此图，半日不知渠是画。一犍当前转头立，一犍度浦毛犹湿。中有一苍骑以牧，?羜相随数十足。殿后两枚黄觳觫，分明如活下前坡。路转南山春草多，耳根只欠牧儿歌。"}