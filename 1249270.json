{"id":"1249270","title":"次韵春雪禁体","dynasty":"元末明初","author":"戴良","text":"孙生读书光映檐，杨公涤笔色摇椀。岂知今日物象新，总向三春堆积满。著地都将委琐藏，拂池尽把瑕玼涴。直愁芝菌埋没平，讵惜松篁摧挫短。杂梅既无北使折，穿杨那有东风管。千逵晓滑乍羞明，万瓦夜寒仍待伴。村村掩土蛰迷户，处处压林巢覆卵。集迟固为入坎深，消早岂缘侵座暖。世事已如鸿印爪，我生方类鹿行疃。卧庐正慕焦寝安，扫径却嗟袁路断。何人无事杖堪寻，谁家有酒门可款？皓首书生自局束，紫髯参军每萧散。方晨致命许降临，未午催诗戒迟缓。徐君可是常胜家，白战先陈汉庭袒。《阳春》一曲古难和，冻笔阁来敢辞懒。"}