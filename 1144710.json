{"id":"1144710","title":"和静春赠唐心月韵","dynasty":"宋末元初","author":"龚璛","text":"白苧萧然凉意回，清尊不共故人开。江湖水满雁鸿过，天地秋高风雨来。我看浙江无数山，尽携明秀与俱还。平生此复兴不浅，宛转小诗料理间。越来溪头烟水秋，绵绵洲渚忆曾游。城下荷花望不极，城上乌栖乐未休。旧雨人来今不来，柴门自为晚凉开。平生所得二三子，一日须来一百回。"}