{"id":"1119920","title":"次韵翁古晚府判见赠二首","dynasty":"宋","author":"陈著","text":"清风明月满蓬瀛，谁识监州閒世生。道义浓香薰政谱，文章馀力到诗城。傃儒不买三姝媚，好客能容一座惊。见说锋车春在路，北门西掖是功名。振讯䙰褷病鹤形，箳篂影下话平生。受原宪业惟环堵，溯德公心不入城。日把寸量著蝶梦，云拖一出被猿惊。自惭迂学经题品，输与两生无姓名。"}