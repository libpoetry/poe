{"id":"1235173","title":"送张志可侍父之奉化幕官二十首用杜少陵万壑树声满千崖秋气高浮舟出郡郭别酒寄江涛为韵","dynasty":"元","author":"丁复","text":"张生抱天秀，少小从亲宦。夙慕东鲁生，历事南邦彦。暇力既昏晨，读书忘夜旦。茫茫天壤间，碌碌儿子万。凉日在原野，西风动林壑。州城界溟渤，崦溆互参错。良牧徵自今，穷俗虑非昨。采采老莱衣，婉婉芙蓉幕。灵飙散馀暑，夕气澹空素。征车戒初晨，行道畏多露。英英紫骝驹，矫矫青云步。往哲良可期，脩名庶兹树。灯火近在水，楼台高出城。人家文作俗，官府政加清。静昼下山气，寒空浮海声。长裾曳户限，日日见诸生。遐邦榑桑澨，往往仙所馆。海近天易寒，山多日如短。度巷青雾深，开轩白云满。故家富积书，往借手自纂。新州涉湖江，所历道里千。绿树被山路，白华生卤田。盐徒盗兵器，灶户苦笞鞭。镏濞始专利，而今甚可怜。山中士有道，置屋上县厓。坐啸钟竽合，行随鹿豕偕。葺衣牵葛藟，煮饭拾松钗。见说幕官好，问郎时出街。远郭人烟晓，寒江鱼蟹秋。黄柑金个重，白稻玉精流。辍诵临虚市，亲调进膳羞。亦知官幕府，有子复何忧。高月满席光，多露袭裳气。朱船莲叶芳，赤缆柳根暨。起为清夜吟，远有太古意。南飞双白翎，沙头故无睡。群公集清浒，出祖发江艘。碧色泻空宇，望来秋气高。为子谅有道，在世岂徒劳。尊亲况未艾，微霜瞻二毛。生人俱帱载，举世异沈浮。客厌翟公第，妻憎季子裘。割席有高义，多金无鄙谋。如逢鲁连子，一笑璧空投。亦闻东海上，登望见瀛洲。云开远仙宅，风却近人舟。珠树夜色满，药山春芗留。倘值徐生辈，为访始皇游。涯居面沮洳，濒路转硗■。岩精彻夜语，海怪有时出。涂人相如鬼，天使香礼佛。陶公五十亩，便可尽种秫。四明古名区，天台接旁郡。幽居无俗家，灵苗长仙菌。海底日见浴，峰头天可问。有方即请游，山舆窄如畚。溪桥长入村，海舶不到郭。山菌香满笼，江蜬脆堪斫。朝登白玉盘，暮献黄金杓。取酿石中寒，水甘酒不恶。山中官久居，水上子当别。固欲船少淹，数遣酒更热。去里颜如脂，还家头满雪。还过贤父子，我行亦惙惙。仙翁日采山，长生视能久。松根茯有神，蜂盘蜜如酒。仙人来海上，宝诀缀肘后。老君拔宅上，堕地徒井臼。平生江海遍，及老乃兹寄。灌畦给蔬食，养子昧书义。亲交如里人，见客不忍弃。携家甬东州，或久甘海味。民厚静开户，官清深见江。酒行山客几，花发野莺双。冷署霜生座，高眠月满窗。而翁在城府，自谓鹿门庞。云楼朝吐蜃，雪屋夜翻涛。荡薄渊人怒，凭陵海客豪。盛时瞻北阙，往事感东曹。喜有鲈鱼鲙，朝朝出网艚。"}