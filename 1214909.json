{"id":"1214909","title":"群公见和又答四首 其四","dynasty":"元","author":"刘鹗","text":"归来乎，我生今踰四十秋，始悔识字求封侯。少年意气极骄偃，谓当平步金变殿。那知命舛百事难，茧生两足沙漫漫。有时或堕荆棘间，努力自奋终强颜。归来乎，君不见功成一将万骨枯，髑髅之血犹模糊。弓藏鸟尽杀韩信，几败公事骂竖儒。笑挥珊瑚示侈靡，岂意奴辈便吾珠？诛夷封籍可胜道，北风吹山山欲倒。平泉木石又谁家，金谷楼台半芳草。归来乎，故家猿鹤遮我留，布袍暖胜貂鼠裘。巾车乘兴寻绝壑，展席随意临长流。周旋世事但鲇头，高节每慕晋宋俦。归来乎，及早归。生涯虽薄今尚存，尧舜不必吾侪论。携书稳读牛背日，领鹤閒种芝田云。作劳暮归正当酉，击缶呜呜呼斗酒。"}