{"id":"209362","title":"尤物·隋珠和璧碎一斧","dynasty":"宋代","author":"陈杰","text":"隋珠和璧碎一斧，尤物在鎔堪万古。王阳巾{巾冓}卷握多，顾家之穴董家坞。天生五材贵民用，饥不可糜寒不缕。愿天一拔好爱本，与世潜消祸乱祖。神奇淮南北为宝，谈笑萧齐价同土。尽收地力作阴产，剩长桑麻富禾黍。货无难得平斗量，行或不齎扣门与。辽东献豕易厌欲，昆山抵鹊谁争所。建德老死不往来，蛮触长辞血流杵。"}