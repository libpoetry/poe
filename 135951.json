{"id":"135951","title":"桃源图·桃源初传武陵谿","dynasty":"宋代","author":"楼钥","text":"桃源初传武陵谿，靖节作记人不疑。其先深避嬴政虐，嘉遯与世真相违。尚不知汉况晋魏，子孙绵远无终期。正如三韩有秦语，传为神仙愈难知。桃林洞府渔人窥，别有天地均四时。意必智者塞其蹊，不然将为世所羁。后人想像作图画，但见耋稚咸嬉嬉。人家随处成井市，畎亩颇亦分塍畦。井鬼下照坤之维，方士异人多崛奇。筠笼二版坚如铁，能刻景物穷纤微。净室给以酒盈斗，一昔图成了无亏。同寮欲求第二本，版忽震裂人已非。夷坚志怪言历历，何意今乃亲见之。未知桃源有此否，此事茫昧不可稽。初疑长房缩地脉，又似照影归摩尼。巨丽写成阿房赋，牵连貌出连昌辞。采女细数七十二，人言霓裳舞羽衣。楼阁玲珑在缥缈，其间恐有太真妃。刻画工巧世固鲜，磨公岁月或可为。彩鸾唐韵已甚捷，未见神速能如斯。尚有渔舟傍阶墀，咫尺安知前路迷。天圣已踰三甲子，何人宝藏至今兹。南丰丈人惠墨本，老眼增明失昏眵。固知凡踪不可到，一梦游仙犹庶几。秘之十袭何以报？赠子相好无衰时。"}