{"id":"703005","title":"悯岁二首","dynasty":"明","author":"谢迁","text":"忧时长自祝年丰，造化沾濡苦未公。白露已零犹渴雨，青苗欲秀蚤摧风。预怜官府催科拙，坐见闾阎杼轴空。道与观风诸使者，好将民瘼达宸聪。脱却朝簪学老农，海乡无奈岁频凶。眼看多稼秋乾死，梦骇洪涛夜怒冲。云汉仰瞻天万里，风茅惊捲屋三重。先忧心在知无补，辟谷惟应伴赤松。"}