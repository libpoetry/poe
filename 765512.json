{"id":"765512","title":"摸鱼儿 菱","dynasty":"清","author":"杜文澜","text":"占莼乡、绿莹柔玉，一绳界断秋水。瓜皮艇小穿波稳，采采湿衣空翠。凉影碎。听隔浦清歌，惊破鸳鸯睡。堆盘更美。笑瘦削鞋尖，斜攲巾角，闲供雪瓷醉。任多刺。清胜莲房芡米。折腰情味如此。灵池漫道浮根弱，红紫未粘泥滓。怀古里。记趁晓南湖，船聚人喧市。西风又起。怅桂棹归迟，菰塘路冷，梦绕碧云里。"}