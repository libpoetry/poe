{"id":"687737","title":"送人出守姚安","dynasty":"明","author":"庄昶","text":"五月山中忧旱坐，送人作郡岂农夫。寇恂黄霸真公许，桀溺长沮是我无。行止此天元自定，知愚吾道果安图。眼中若总姚安政，甘与元经送五湖。乾坤剧许此肩担，五马今年走瘴岚。此老朝廷何可去，南方民命亦须堪。百年西蜀谁张咏，自古潭州也晦庵。王道宽平君识否，当时孔孟岂迂谈。"}