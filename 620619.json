{"id":"620619","title":"送何龙友太史赴阙 其二","dynasty":"明","author":"区怀瑞","text":"象纬剧欃枪，举世忧戎马。杞人效管窥，但虑朝与野。吝怨惨五兵，岂在榆关下。蹈海乃扬波，却笑悠悠者。洼声杂宫县，路目羞都冶。离德允若兹，秉尚躬风雅。中昃恤其孚，正直登虞夏。去去矢卷阿，此和宁应寡。咨度备骖騑，祖祝申杯斝。夙抱葵藿心，对之当谁写。"}