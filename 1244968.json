{"id":"1244968","title":"题沈君锡画木","dynasty":"元末明初","author":"郭翼","text":"君不闻庄椿春秋八千岁，又不闻蟠桃一实三千龄。不知此木历年几百万，云气上下摩空青。羲和驭日海底出，白银宫阙搏桑暾。嗟哉沈君笔力能扛百斛鼎，旋转造化何其神。蛟螭走壁白日动，列缺御气流风霆。勇如陆地荡舟子，凛若汉廷折槛臣。车行下走九折坂，剑化跃入延平津。大枝轮囷小枝偃，千千百百子若孙。六月赤日天无云，珊瑚水屋尝阴阴。与君展席坐其下，听我醉读南华经。"}