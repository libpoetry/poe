{"id":"488919","title":"送罗君仲矩致仕还乡","dynasty":"明","author":"梁兰","text":"弱冠事先帝，服勤三十年。云南暨琼崖，足迹履十千。先帝升仙去，放逐归园田。圣帝旋旧都，皦日明中天。诏书例徵召，小大无弃捐。君以去岁暮，入朝觐天颜。须鬓纷已皤，心志强且坚。皇衷悯衰迈，不以职事牵。内官颁书籍，礼曹供赏筵。敕文谕恩意，仍服裳与冠。俾归荣乡里，优游养馀閒。劝民使为善，备载敕谕间。我以谫薄才，承乏左挍垣。送行不敢远，执爵三四传。料君到家时，桃李争春妍。有子克嗣宗，瑜珥色娟娟。豚犬能相亲，教以孝悌先。乡邻及姻戚，来往相摩肩。种秫酒酿醇，举罾鳞获鲜。高歌酌至夕，酌罢醉即眠。起来眺门外，青山横素烟。儒生索书字，释子坐话禅。双凫度西上，渔篴回东边。万事无一忧，梦寐亦陶然。悠哉复悠哉，其乐不可言。"}