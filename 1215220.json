{"id":"1215220","title":"月湾钓者歌","dynasty":"元","author":"丁复","text":"月湾钓者天与閒，长日钓鱼明月湾。黄昏坐到月上山，天低月高人未还。月圆在天半在水，明月湾头人所喜。先生月湾家密迩，坐钓明月那可已。波神起笑弄明月，月满波心鱼拨剌。柔缗摇月寒饵没，烂月锦鳞鱼上出。得鱼叩月唤邻家，煮鱼和月吞香霞。举杯月来金满花，酒光荡月天无涯。杯痕倒泻月入腹，月兴恼人清不足。杯空仰天月照目，顾影翻怜月孤独。夜深月冷霜满天，劝月不饮月乃延。置杯馈月坐月前，月谓汝饮天之缘。呼童就月即更酌，月故怜人月不落。月在忧来无处著，但恐尊空月相却。岂不知曹老瞒，明月可掇忧无端。岂不闻严家滩，汉月不满羊裘寒。非熊辞月就西伯，夜夜渭川空月白。来如明月湾头客，钓月取鱼赊酒吃。忽自笑把酒，问月者何如？古人今人月在诸，金尊照月长不虚。胡为捉月骑鲸鱼，青溪好月连江湖，回环九曲月若铺。我今亦愿为，月湾钓者徒。矶头展席为月沽，酒后耳热醉舞明月歌呜呜。"}