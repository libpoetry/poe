{"id":"829079","title":"花前感事（十首选二）","dynasty":"清末近现代初","author":"朱青长","text":"云轮高座发雷音，颇得昆蒙述我闻。槐蚁焦螟高纛将，猪苓鸡实两朝君。零星血点污金甲，牢落新诗写练裙。试取老兵比彭泽，薰莸千古有人分。海浪江涛久不清，重阳萸酒自怡情。十年梦枕三更熟，一角峨天九虎争。草泽安危刘馆学，文章埋没庾兰成。延年新酿无人饮，留与群鸥细细斟。"}