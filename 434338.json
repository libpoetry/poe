{"id":"434338","title":"瑞鹤仙 上高节度寿","dynasty":"金末元初","author":"王寂","text":"辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷、献凯归来，斗印命之方伯。赫赫。功名天壤，历事三朝，许身忠赤。寒陂湛碧。容卿辈，几千百。看皇家图旧，紫泥催去，莫忘樽前老客。愿年年、满把黄花，寿君大白。"}