{"id":"684963","title":"闺梦","dynasty":"明","author":"王润","text":"烧残银烛绣房深，帘外春寒入翠衾。梦里不知离别后，笑援双带结同心。凉沁纱帏菡萏风，簟纹斜印玉肌红。觉来泪滴鸳鸯锦，一段云情似梦中。月过银屏映象床，秋风微透越罗裳。无端一枕相思梦，为雨为云总断肠。流苏宝帐锦毸毰，侍女添香夜几回。孤梦岂知冰雪积，冒寒犹自过阳台。"}