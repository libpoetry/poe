{"id":"548854","title":"逐妇行送陈从龙侍御","dynasty":"明","author":"余继登","text":"莫逐妇，逐妇令妇悲。试问妇何悲，妾亦有所悲。不缘宝怅閒鸳枕，不愁艳质妒蛾眉。妾有一寸丹，日织五丈素。织作不辞劳，何事君不顾。君不顾兮妾无缘，妾无缘兮妾何言。当初拟与同生死，宁知弃掷今如此。妾岂愿学随风花，妾岂愿作覆盆水。随风花，逐水流，覆盆水，不再收。妾意与君相绸缪，何无何有为君求，君不悟兮妾心忧。出君门，沾妾臆，欲行不行长叹息。莫言去妇无颜色，倘君尚欲当窗织，应知去后能相忆。"}