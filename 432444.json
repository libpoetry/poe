{"id":"432444","title":"呈衡如师四首","dynasty":"近现代","author":"沈祖棻","text":"江南名德经时尽，北国灵光一老存。朝市喧阗门阒寂，暮年心事共谁论。天禄雠书仰令名，谈玄辅嗣每倾城。谁知皓首穷经日，不畏前贤畏后生。赏理敷文两未能，门墙数仞愧传灯。惟馀一样江南梦，犹趁回潮向秣陵。白下追陪集胜流，故交零落感前游。纵来燕市同呼酒，师弟相看总白头。"}