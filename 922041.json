{"id":"922041","title":"次韵子由清汶老龙珠丹","dynasty":"宋","author":"苏轼","text":"天公不解防痴龙，玉函宝方出龙宫。雷霆下索无处避，逃入先生衣袂中。先生不作金椎袖，玩世徜徉隐屠酒。夜光明月空自投，一锻何劳纬萧手。黄门寡好心易足，荆棘不生梨枣熟。玄珠白璧两无求，无胫金丹来入腹。区区分别笑乐天，那知空门不是仙。"}