{"id":"1119428","title":"贺程帅因任四首且言久缺诗筒之意","dynasty":"宋","author":"陈造","text":"恩纶蜚下汉江滨，特许襄民借寇恂。千里江山皆动色，列城条教再生春。灌瓜夙稔安边策，茹草宁无待哺民。方倚金城亲邵父，近君宁惜小逡巡。诗律宁惟似变风，姓名久矣御屏中。逢辰千载合致主，入梦九华仍插空。铁瓮倚听新号令，铜蹄终舞旧儿童。烦?叶气成丰岁，却簉皋夔侍舜瞳。肯优襄岘劣南徐，行止平时每裕馀。荷紫端宜冠鸳鹭，飞黄犹似顾蟾蜍。缅怀夜烛赓清唱，况许春郊载后车。从此追陪得如愿，重分膏馥泽空虚。先生一笔将诗坛，庋匮珠玑底坐悭。平日鸥盟当未慭，于今雁足每空还。传抄可但闻平水，老瘦从知笑饭山。缓带轻裘祇常日，千篇破竹定乘闲。"}