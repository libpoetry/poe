{"id":"211131","title":"游大禹寺回马上口占","dynasty":"宋代","author":"张伯玉","text":"永日跻云峰，向晚下秋巘。却望碧城中，楼台翠烟满。前旌拥归骑，缓辔徐驭称。旷望写予心，平波海天远。顾予畴昔志，本以锄犁挽。敢望麋鹿资，遘此云龙旦。金门容窃步，玉殿叨灵睠。复此千骑来，日逐纷华战。平生知退意，长畏岁月晚。行当引初服，还把芰荷翦。"}