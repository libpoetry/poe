{"id":"992793","title":"送正仲都官知睦州","dynasty":"宋","author":"梅尧臣","text":"每嗟相逢少，常苦离别多。行行复壮壮，往往起悲歌。古来易水上，义士有荆轲。捐躯思报恩，饮恨歌奈何。况彼儿女怀，牵缠如蔓萝。是以世间人，鬓发易番番。喜君得郡章，东归随春波。滩上严子祠，系船聊经过。其人当汉兴，富贵不可罗。足加天子腹，傲去钓于河。冬披破羊裘，夏披破草蓑。心中小宇宙，尤哂献玉和。我惭贱丈夫，岂异戴面傩。未免为鬼笑，谁知惧挥诃。安得如君行，收迹已蹉跎。空将閒岁月，尘埃浪销磨。正同三峡贾，尽力向盘涡。"}