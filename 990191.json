{"id":"990191","title":"昌化朱浪潘子云汉臣季子也汉臣既物故持其季父圣与诗来因问堪村徐季登其健如昔昔戊戌省试后道出昌化馆于汉臣一日同访季登遇榜下第于渡口今三纪矣因子云告别有感前事作此章以饯之为我谢圣与兼简季登","dynasty":"宋","author":"曹彦约","text":"朱浪山春啼杜鹃，溪南溪北刺舠船。人生几度年三十，世路重逢事百千。客已倦游今老矣，君须揖别故凄然。从容有问居閒意，为说湖庄水一川。"}