{"id":"1209918","title":"和冯扬善韵","dynasty":"元","author":"耶律楚材","text":"天道不可穷，此理自古然。大暴寿盗蹠，至仁夭颜渊。伟材鲜遭遇，君臣难两全。庸愚厌粱肉，广文寒无毡。未逢知音人，伯牙故绝弦。我爱冯公子，孔教穷高坚。忧道不忧贫，一室如罄悬。却笑庠序生，供荐徒备员。诗书贮便腹，一斗吟百篇。远蹈颜孟迹，近比苏黄肩。宁受胯下辱，不为天下先。升平已有期，上道化日躔。九州成一统，刑赏归朝权。汴梁三战定，乐浪一檄传。先生谒承明，万里来秦川。徒步沙碛中，往复几一年。揲蓍说易传，应诏命席前。十年符亿兆，一世盈十千。男儿志在道，何论胝与胼。一旦得荣遇，闾巷车马填。穷通固由命，何必兴孜煎。用之自可进，舍之便可还。自笑髯中书，有过仍不悛。三代不同礼，勉欲相袭沿。贤人正退隐，强起居官联。冰炭岂共器，安可浑愚贤。可惜和氏姿，庸工浪雕镌。不能作大器，取次成弃捐。潜龙喻君子，或跃或在田。未遂马周志，好垦扬雄廛。伏腊粗酒脯，旦夕充羹饘。穷途不足泣，吊影无自怜。人生一瞬息，日月如玑璇。学道如牧羊，后者为之鞭。离群谢富贵，遁世安林泉。勿学躁进人，扼腕长呼天。"}