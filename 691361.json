{"id":"691361","title":"玄妙观","dynasty":"明","author":"李学一","text":"寻幽直到玄都境，羽士蹁跹倒屣迎。席设花间闻鹤唳，风来湖上见鸥轻。尘心每与江波静，仙诀应随药鼎生。借问蕊珠宫里客，丹砂九转几时成。狎鸥湖上正忘机，却叩玄关更振衣。云树离离尘世隔，雨花故故玉坛飞。候残灯火丹初熟，吹罢瑶笙鹤未归。安得红颜生羽翰，逍遥云路日相随。"}