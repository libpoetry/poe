{"id":"404917","title":"长寿乐·唐咸亨元年四月八日刘玄䫻母樊造像记拓本，静农得之，补模佛像于上。为用柳耆卿长寿乐第一体赋之。考是岁三月始改号咸亨，至今盖已千二百九十六年矣","dynasty":"近现代末当代初","author":"袁荣法","text":"贞珉楷字。粲墨华、绰约初唐风致。犹省当时，书元更号，四海新承诏制。向云蓝、细认刘樊，姓氏依稀是。祈福佑、早得归还故里。平安愿、祝与行人吉利。珍重意。问几度、劫换华鬘尘世。涌现璎珞，庄严小斋，薰沐丹青图制。裹缥衣、锦帙蜀笺，端正亲题记。好护持、歇脚卷中宝笥。尽瞻拜供养，定添妙喜。"}