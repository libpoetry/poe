{"id":"1116066","title":"沧洲白鹭图五首","dynasty":"宋","author":"汪炎昶","text":"画角声中意欲迷，酒阑客思晚凄凄。恍然生我红尘外，满眼沧洲白鹭栖。云影天光匝钓矶，毰毸微展雪毛衣。不知妙得天然趣，只道惊人意欲飞。遥空几见落斜行，多在蘋汀蓼岸傍。认得耸身烟雨态，数声相伴戛斜阳。联拳一足傍菰蒲，照影秋波雪点孤。荷响滴残篷外雨，远应有梦落江湖。"}