{"id":"1222867","title":"忆昔三首 其一","dynasty":"元","author":"袁桷","text":"忆昔白云阡，有松如车轮。初日炫五采，湛湛珠露匀。是时十四五，恍不知其因。有客笑指之，慈荫在汝身。猛志亲六籍，百川渺无津。怀刺慎所从，一一先朝臣。文昌古遗直，谈经郁纷纶。授以漆简书，经纬通天人。碧波掣鲸鱼，瑞锦翻麒麟。昌歜世所鄙，食之乃奇珍。厕身金銮中，僶俛二十春。惧贻先师羞，执笔常逡巡。即今已六十，誓墓庐松筠。厚德靡有报，泪与寒泉沦。"}