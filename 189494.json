{"id":"189494","title":"和扬秀甫韵","dynasty":"宋代","author":"袁甫","text":"天下大物山与泉，山泉为蒙义皎然。坐对岩岩听潺潺，以兹名斋日周旋。杨君作诗老更妍，解把山尔写天全。山谷松梅咏坡仙，到今笔语带芳鲜。松梅双清固堪怜，熟似山尔浩无边。顾我蒙养铣弥坚，要参圣处力加鞭。杨君一见出佳篇，古淡端如朱丝弦。弦中传雅奏，难共俗人言。我欲和君一两聊，山尔入梦且高眠。"}