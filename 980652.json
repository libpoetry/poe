{"id":"980652","title":"谒岳庙","dynasty":"宋","author":"晁说之","text":"吴楚江淮接海涛，百龙有职驱鼋鳌。空中甍桷森然见，天上云霓不得高。穆穆冕旒严帝制，纷纷牲币自神皋。不知岳帝从何帝，要是天曹各有曹。南极祝融炎剑戟，东方太皞却旌旄。若容羲仲篡羲叔，亦许帝舜囚帝尧。牛斗吾乡如失位，奎娄鲁野岂专朝。人间职分已颠倒，愿正天纪尊峣峣。"}