{"id":"1194908","title":"秋怀","dynasty":"唐","author":"孟郊","text":"孤骨夜难卧，吟虫相唧唧。老泣无涕洟，秋露为滴沥。去壮暂如剪，来衰纷似织。触绪无新心，丛悲有馀忆。讵忍逐南帆，江山践往昔。秋月颜色冰，老客志气单。冷露滴梦破，峭风梳骨寒。席上印病文，肠中转愁盘。疑怀无所凭，虚听多无端。梧桐枯峥嵘，声响如哀弹。一尺月透户，仡栗如剑飞。老骨坐亦惊，病力所尚微。虫苦贪剪色，鸟危巢焚辉。孀娥理故丝，孤哭抽馀思。浮年不可追，衰步多夕归。秋至老更贫，破屋无门扉。一片月落床，四壁风入衣。疏梦不复远，弱心良易归。商葩将去绿，缭绕争馀辉。野步踏事少，病谋向物违。幽幽草根虫，生意与我微。竹风相戛语，幽闺暗中闻。鬼神满衰听，恍惚难自分。商叶堕乾雨，秋衣卧单云。病骨可剸物，酸呻亦成文。瘦攒如此枯，壮落随西曛。袅袅一线命，徒言系絪缊。老骨惧秋月，秋月刀剑棱。纤辉不可干，冷魂坐自凝。羁雌巢空镜，仙飙荡浮冰。惊步恐自翻，病大不敢凌。单床寤皎皎，瘦卧心兢兢。洗河不见水，透浊为清澄。诗壮昔空说，诗衰今何凭。老病多异虑，朝夕非一心。商虫哭衰运，繁响不可寻。秋草瘦如发，贞芳缀疏金。晚鲜讵几时，驰景还易阴。弱习徒自耻，莫知欲何任。露才一见谗，潜智早已深。防深不防露，此意古所箴。岁暮景气乾，秋风兵甲声。织织劳无衣，喓喓徒自鸣。商声耸中夜，蹇支废前行。青发如秋园，一剪不复生。少年如饿花，瞥见不复明。君子山岳定，小人丝毫争。多争多无寿，天道戒其盈。冷露多瘁索，枯风晓吹嘘。秋深月清苦，虫老声粗疏。赪珠枝累累，芳金蔓舒舒。草木亦趣时，寒荣似春馀。悲彼零落生，与我心何如。老人朝夕异，生死每日中。坐随一啜安，卧与万景空。视短不到门，听涩讵逐风。还如刻削形，免有纤悉聪。浪浪谢初始，皎皎幸归终。孤隔文章友，亲密蒿莱翁。岁绿闵以黄，秋节迸又穷。四时既相迫，万虑自然丛。南逸浩淼际，北贫硗确中。曩怀沈遥江，衰思结秋嵩。锄食难满腹，叶衣多丑躬。尘缕不自整，古吟将谁通。幽竹啸鬼神，楚铁生虬龙。志士多异感，运郁由邪衷。常思书破衣，至死教初童。习乐莫习声，习声多顽聋。明明胸中言，愿写为高崇。幽苦日日甚，老力步步微。常恐暂下床，至门不复归。饥者重一食，寒者重一衣。泛广岂无涘，恣行亦有随。语中失次第，身外生疮痍。桂蠹既潜朽，桂花损贞姿。詈言一失香，千古闻臭词。将死始前悔，前悔不可追。哀哉轻薄行，终日与驷驰。流运闪欲尽，枯折皆相号。棘枝风哭酸，桐叶霜颜高。老虫乾铁鸣，惊兽孤玉咆。商气洗声瘦，晚阴驱景劳。集耳不可遏，噎神不可逃。蹇行散馀郁，幽坐谁与曹。抽壮无一线，剪怀盈千刀。清诗既名朓，金菊亦姓陶。收拾昔所弃，咨嗟今比毛。幽幽岁晏言，零落不可操。霜气入病骨，老人身生冰。衰毛暗相刺，冷痛不可胜。鷕鷕伸至明，强强揽所凭。瘦坐形欲折，腹饥心将崩。劝药左右愚，言语如见憎。耸耳噎神开，始知功用能。日中视馀疮，暗隙闻绳蝇。彼嗅一何酷，此味半点凝。潜毒尔无厌，馀生我堪矜。冻飞幸不远，冬令反心惩。出没各有时，寒热苦相凌。仰谢调运翁，请命愿有徵。黄河倒上天，众水有却来。人心不及水，一直去不回。一直亦有巧，不肯至蓬莱。一直不知疲，唯闻至省台。忍古不失古，失古志易摧。失古剑亦折，失古琴亦哀。夫子失古泪，当时落漼漼。诗老失古心，至今寒皑皑。古骨无浊肉，古衣如藓苔。劝君勉忍古，忍古销尘埃。詈言不见血，杀人何纷纷。声如穷家犬，吠窦何訚訚。詈痛幽鬼哭，詈侵黄金贫。言词岂用多，憔悴在一闻。古詈舌不死，至今书云云。今人咏古书，善恶宜自分。秦火不爇舌，秦火空爇文。所以詈更生，至今横絪缊。"}