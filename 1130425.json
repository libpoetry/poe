{"id":"1130425","title":"送化士 其八","dynasty":"宋","author":"释慧空","text":"调心不易安心易，离世非难应世难。要识诸君三昧力，莫辞同队到人间。人间岐路事何如，小大荣枯有万殊。但愿家传无底钵，尽情收拾不论渠。秘在形山元是碍，散于人世亦非真。还从是碍非真处，收取归来要见人。收得归来一破颜，两肩荷负几多般。当堂放下元无物，打鼓从教普请看。堂中宴坐山含月，尘里分身珠走盘。但得此心无住著，世间那有路行难。"}