{"id":"703788","title":"和苏平仲见寄","dynasty":"明","author":"释宗泐","text":"蜀中人物在江南，喜有文章继邵庵。卧病已闻辞翰苑，老来深欲事禅龛。留衣寄别犹存迹，解带投机不用参。尚恐时人知姓字，肯书博士旧官衔。西去诸峰千万层，帐房牛粪夜然灯。马河只许皮船渡，戎地全凭驿骑乘。青盖赤幡迎汉使，茜衣红帽杂蕃僧。愧如玄奘新归洛，欲学翻经独未能。缁衣垂老忝朝臣，未敢辞官愧古人。今代有谁为弃物，万方无地不归仁。休论服色青如玉，自笑头颅白似银。它日放归华顶去，政须结社约遗民。"}