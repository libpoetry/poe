{"id":"700568","title":"杂言送延平朱使君十三首","dynasty":"明","author":"顾璘","text":"京华季冬月，雪满十二街。饮马凿坚冰，王程指天涯。云鹄下辽海，霜鸿渡长淮。形影望不极，历乱平生怀。使君金闺彦，英气横四海。钟悬抱洪音，剑动发殊采。文林千秋契，宦辙一朝改。风江波鳞鳞，行舟何处在。北风吹河水，晚溜明寒澌。舟师理长缆，指直不得维。感时抱虚警，惜别呈苦辞。君今在江湖，遗我千里思。灿灿青云器，振藻耀词场。众中每挥翰，吐气炯虹长。纵横敌枚宋，调笑卑曹王。腐儒苦龌龊，低眉讵能扬。晓出石城门，古道映寒日。昔人经此地，离别已非一。江回旧市改，水浅新洲出。君当树荣名，契阔非所恤。朱轮何煌煌，树羽拥朝俊。心将秋水澄，气带春林润。古道映青编，来勋倚玄鬓。豁达廊庙姿，驰驱试侯印。金陵四方会，皇都六代陈。留欢歌子夜，行乐赋阳春。游轩方结驷，离舟忽在津。更向携手地，独忆同心人。残月照虚牖，饥乌起前林。物色岂殊昔，今晨伤我心。揽衣出庭户，载酒候城阴。赠子涉远道，何以比南金。天马逐流电，善御得其良。丈夫负烈气，所贵慎王章。群黎爱膏泽，众草恶严霜。赫赫学锦士，徒为知者伤。郡城何巍巍，画阁映空起。展旗散群峰，化剑馀寒水。带腊茗舒黄，迎秋荔垂紫。遥谢列岫篇，清唫会当拟。江左金兰社，怜君最英妙。平生冰玉心，皎皎两相照。衔羽附孤鶱，颦额蒙群笑。叨承大贤容，谁云本同调。寒江澹无影，孤帆稳如停。淮南雪初霁，远见群山青。芳树集乌鸟，高原飞鹡鸰。故乡本伊迩，之子不得宁。紫丝约金勒，五马如锦新。云开海色霁，雪尽林芳春。搴帷省殊俗，凭轼礼嘉宾。寂寂杨子业，非君谁见珍。"}