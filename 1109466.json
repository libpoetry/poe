{"id":"1109466","title":"和赵龙图鹿鸣宴韵二首","dynasty":"宋","author":"刘宰","text":"劝驾丁宁自汉兴，礼行郡国玉锵鸣。使君珍重新开宴，多士连翩喜策名。月窟一枝传好信，风帆千里送脩程。主宾后会君知否，紫橐青袍对宠荣。预宴当年记夙兴，笙歌堂上正和鸣。别来几送龙门客，去后空题雁塔名。麋鹿群中便野性，蜩鸠飞处笑云程。羞肴也到茅檐下，磊块堆盘里社荣。"}