{"id":"684022","title":"余自解郧节归耕无事屈指贵游申文外之好者得十人次第咏之 袁太常洪愈","dynasty":"明","author":"王世贞","text":"抑之司徒裔，秉操更清绝。当其谢九卿，依然卧寒雪。坦陀若可亲，磊砢竟难悦。逃名雅非意，名至亦不屑。事事皆愧君，难从世人说。伊昔歌鹿年，公兄我如弟。詄荡宽酒德，参差偕宦轨。北风吹转蓬，升沈自兹始。何言伯同命，乃繇巨源启。窃窥上臣心，非繇植桃李。廷尉负雄辨，衮衮不可竭。乘时握铨衡，所登必耆哲。肮脏平津门，栖迟步兵辙。篇章亦流畅，要非中所悦。窃慕西去津，将无东海筏。中丞夙精悍，斤斤握铨柄。未底不惑年，赐履遍吴境。精心搜伏匿，用重抑贪横。何来茧丝毁，遂谐舆人咏。一疏表遗直，庶几松柏性。昔余客武昌，诣台受束约。夫君实同好，居体意相托。天然圭璋器，何必问雕琢。乘时佐铨府，和光聊画诺。循吏乃其余，映照亦不薄。中丞雅自负，珠玉生唾咳。出牧抗悍王，黔黎有深爱。开府襄汉滨，与余实为代。上相匪自今，夙昔蒙眄睐。推毂故亦公，登枢宁无待。刘君瑚琏姿，温文实天至。避岁时自远，履荣恒若浼。于物不取赢，苦县有深契。论交何必数，一面亦自慰。致语何必烦，默默两相贵。胜流奚必远，居然在亲故。孝友出名家，之子饶远度。托隐不违俗，御华时抑素。天意笃象贤，翱翔亘云路。物情渐麇集，岩穴安得固。俯仰天地间，有才不易真。李侯治吴兴，捭阖乃如神。秋霜有时抑，春雨靡不伸。酒语时启予，衰魄为之振。安能托宇下，朝夕庇斯人。郭公交若浅，三吴自深惠。精心拊黔首，耽眼摄墨吏。昔者揽辔余，今兹杖钺地。欲发未发辰，千人万人泪。即令负俗讥，浊泾有清渭。"}