{"id":"1236354","title":"集民谣二首 苗青青","dynasty":"元","author":"陈泰","text":"苗青青，东阡西陌苗如云。经年不雨过秋半，苗穗不实空轮囷。田家留苗见霜雪，免使粜岁劳耕耘。县官催租吏胥急，籴粟输官莫论直。劝农使，不汝恤。蕨澄澄，新春食蕨留蕨根。凌晨斸根暮舂杵，潋潋大瓮流黄浑。常年春寒粉始冻，谁信秋暑霜翻盆。穷通有数今已识，为死为生尚难测，独立苍茫面如雪。"}