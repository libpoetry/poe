{"id":"747165","title":"韩蕲王翠微亭石刻","dynasty":"清","author":"赵函","text":"翠微亭，在何许，飞来峰下冷泉飞。水石潇潇不知所，清凉居士嬉春来，日色欲没翻经台。一时君相定和议，安用中兴大将才。缚虎已成三字狱，骑驴独绕孤山曲。哀猿相与山鬼啼，故人只向新亭哭。新亭苕峣积翠间，国仇未雪身敢间。聊将山水当醇酒，末路英雄剧可怜。我到云林三十载，天水曾无寸椽在。岂知片石待山僧，洗出寒泉发光怪。四十八字字八行，世子挥毫逞雄迈。依然点画有锋棱，不与湖山同破碎。曩者浪迹金陵城，一登清凉山上亭。延州王自有故土，曷尝尸此南唐名。名虽相符地则异，区区一墩安足争。所嗟李主泪洗面，更无只字为之铭。灵岩之麓琴台侧，墓头尚禁憔苏迹。何不突兀建此亭，榜以翠微名不灭。不然径上齐山巅，苍茫九子开风烟。试摹一纸蕲王碣，并勒千秋鄂国篇。"}