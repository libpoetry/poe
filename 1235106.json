{"id":"1235106","title":"挽清溪徐道士","dynasty":"元","author":"乃贤","text":"先生家住紫云山，海上寻仙得大丹。石洞步虚华簌簌，竹宫望拜佩珊珊。云深弱水楼船远，月落空坛宝剑寒。清泪如铅满征袂，愁闻笙鹤下青峦。豫章湖上列仙居，曾借山人夜读书。碧乳分茶烹雪水，青精煮饭荐冰蔬。携尊屡醉云卿圃，著屐同过孺子庐。梦断人间如转烛，悲歌千里送灵车。二月官河春水生，仙翁冠剑出南城。尚书篆画星辰动，太史文章玉雪清。江上东风吹画翣，船头微雨湿丹旌。当时琳馆同游者，应在滕王阁上迎。"}