{"id":"897835","title":"奉先寺","dynasty":"宋","author":"张耒","text":"荒凉城南奉先寺，后宫美人棺葬此。角楼相望高起坟，草间柏下多石人。秩卑焚骨不作冢，青石浮屠当丘垄。家家坟上作享亭，朱门相向无人声。树头土枭作人语，月黑风悲鬼摇树。宫中养女作子孙，年年犊车来作主。废后陵园官道侧，家破无人扫陵域。官家岁给半千钱，街头买饼作寒食。"}