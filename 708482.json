{"id":"708482","title":"贺新郎 其二 中秋后一夕月食寓怀","dynasty":"明末清初","author":"龚鼎孳","text":"谁使清光卷。望层空、广寒宫阙，浓阴难遣。昨夜香风飘桂子，沾湿泪珠还泫。偏此夕、明蟾封茧。怪底天公能耐事，纵金蟆、玉斧挥犹浅。云母障，几时展。素娥独立凭幽显。任漫漫、银河如墨，断云如扁。横笛短箫催急鼓，惊起五更邻犬。看顷刻、绿章除免。变换总随时与数，料夔龙、也让羲和典。霄汉上，自裁剪。"}