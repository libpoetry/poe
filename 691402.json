{"id":"691402","title":"病中酬周吉士忱见赠二首","dynasty":"明","author":"李昌祺","text":"自嗟浅薄负明时，更叹长贫少故知。书卷病来荒旧学，柴门客去重深思。花容有态随春老，药力无功得效迟。拟学无生消世念，惟应禅寂共襟期。为客何堪倍忆家，还悲伏枕度年华。病魔不逐青春去，醒眼惟愁白日斜。已觉尪羸疏酒盏，更怜憔悴负莺花。方书药性偏多忌，犹说逢人拟断茶。"}