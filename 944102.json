{"id":"944102","title":"祷雨福溪岩","dynasty":"宋","author":"陈造","text":"我访福溪岩，行行黍稌中。人家打麦罢，邻里笑语同。迎官问来意，不信有蕴隆。淙激田间泉，诘曲走青虹。此泉有馀用，此岩无阙供。福岩真福地，为民保年丰。缥缈三花仙，蜿蜒千尺龙。翛然乞灵地，陪此超世翁。是岩既磨灭，是泉乃终穷。洪慈小决择，妙化符鸿蒙。彼此犹屯膏，无乃坐怨恫。稽首贡此言，庶其鉴丹衷。"}