{"id":"1128620","title":"岳园醉宿二首","dynasty":"宋","author":"董嗣杲","text":"荼蘼叶暗石床平，醉倚池台午影清。洗酌更尝桑落味，推窗忍听栗留声。能仁寺里塔孤立，见易园中人独行。此地酬春谁得共，东方月上酒船横。名园独步欲谁群，午醉醒时坐夕曛。暝色移花侵几暗，野香带酒隔窗闻。远山翠蓊春初老，落月弦消夜已分。杜宇苦催濡滞客，晓愁相并落归云。"}