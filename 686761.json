{"id":"686761","title":"送王叔武使河南便道省觐二首","dynasty":"明","author":"边贡","text":"黄河三尺雪，冰厚不可解。使君白马来，青云见风采。萧萧梁园竹，秀色遥相待。邹生与枚叟，借问今安在。日暮登吹台，含情向千载。奕奕明农堂，脩楣耀晴彩。堂前春草绿，堂上春云叆。游子日下还，宫衣试新綵。夕膳饪鲜鳞，晨羞荐芳?。何以祝亲寿，如山复如海。"}