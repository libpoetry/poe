{"id":"1096154","title":"宋贤良见过","dynasty":"宋","author":"释居简","text":"莫登百尺楼，岂无湖海豪。莫挥北海尊，岂无老风骚。风骚脆霜叶，郑卫壮虎牢。龌龊胜宏放，昆吾避铅刀。竞利黩奇货，遇士輶纤毫。妄冀款段驰，不使鸾鹄高。弱羽与微类，聚族喧林皋。残粒酬渴饥，堕叶争爬搔。忽乘吹送起，遂记荫翳翱。因风不知反，堕地宁偿劳。颠顿失故步，悲叫寻丛蒿。击搏恐不免，弹射安得逃。仰窥扶摇翮，俯愧腹背毛。美人隔秋水，煖霭明春袍。访旧溪上寺，泊我寺外濠。开端问戒鼠，次及铭瘗獒。坚穷与壮老，指摘仍绎缫。玉石体自异，瑕颣宁容韬。清评盍用恕，白战恶足鏖。试请避三舍，大弨方载櫜。"}