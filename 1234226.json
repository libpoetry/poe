{"id":"1234226","title":"题黄素黄庭后此书飘飘有仙气意其为扬许旧迹盖人间至宝伯几所藏也","dynasty":"元","author":"赵孟頫","text":"琴心玉文洞玄玄，金钮朱锦乃汝传。子能得之可长年，黄素缜㮚完且坚。横理如发约两边，从有赤道如朱弦。文居其间走玄蛾，飞云卷舒相终始。大道甚夷非力使，无为自然有至理。谁能精专换骨髓，扫除俗尘不瑕秽。目中有神乃识真，白玉为轵装车轮。裹以天上翠织成，仙人楼居俨长生。鸾鹤翔舞猿猱轻，子能宝之慎勿惊，宫室之中夜自明。上清真人扬与许，焚香清斋接神女。手作此书留下土，千年流传子为主。东方苍龙右白虎，廉不子求贪不与。"}