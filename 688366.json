{"id":"688366","title":"次洪宪副宣之夜坐联句韵四首","dynasty":"明","author":"江源","text":"画省同官不偶逢，晚衙初散一尊同。韭芽入馔宁无肉，鹅掌供餐也胜熊。锒烛送阄来隔座，玉壶传漏出深宫。丈夫四海从来志，莫笑扶桑谩挂弓。剪烛西堂共倚扛，骚坛今久仰麾幢。雨寒苑树争号鹊，风坠檐花起吠尨。石鼎新联裁蜡纸，金盘旧酿出银缸。宦途未拟归休计，徒梦溪山步小矼。笑口偶开能几逢，坐谈今古过宵钟。寒风飒飒声依树，凉月娟娟影在松。老我诗篇浑潦草，看君才调岂凡庸。青尊共酌无馀沥，安得酒泉重请封。诗囊羞涩酒为媒，十酌催诗亦乐哉。五夜秦城闻奏角，十年燕市梦寻梅。新知阙下联官署，旧宅山中长雨苔。公暇便趍文字饮，我生何必访天台。"}