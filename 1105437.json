{"id":"1105437","title":"去郡三思","dynasty":"宋","author":"方岳","text":"我思种明逸，与帝自宾友。归眠青山云，未醒紫宸酒。谁何敢讥弹，乃有此健守。天心本无私，以一调众口。徙之嵩山阳，宁勿为法受。夫何狐兔群，能振霹雳手。此事关纲常，吾身竟何有。我思老任棠，规我一本薤。薤本犹可锄，而况此䄺稗。拔之血人指，咄咄吁可怪。吾斯以为常，未敢以为戒。我思渤海龚，一语锄犷俗。竟令陇亩间，刀剑化牛犊。樵民亦人耳，乃不受约束。时时弄梃刃，谁肯继往躅。归来乎山中，无腼尔面目。"}