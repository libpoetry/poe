{"id":"1129328","title":"升堂颂古五十二首 其三十八","dynasty":"宋","author":"释怀深","text":"云笼大野，迦叶攒眉。雨洒长天，空生下泪。道源不远，性海非遥。但向己求，莫从他觅。觅亦不得，得亦不真。修是他心，不如自性。自性清净，即是法身。般若无知，无所不知。般若无见，无所不见。无知之知，是为真知。无见之见，是为真见。达磨西来，单传心印。不立文字，直指人心。佛身无相，染净皆空。妙体湛然，悟迷俱妄。"}