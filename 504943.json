{"id":"504943","title":"紫翠丹房歌为周伯高赋","dynasty":"明","author":"乌斯道","text":"松陵四围天接水，中有丹光夜分起。烧丹者谁抱拙生，半亩云房石林底。缥囊玉轴纷图书，清风适起烧丹馀。白日閒花落蛛网，晏然独坐青氍毹。当时龙虎守深閟，好事何为传紫翠。每令人费买舟钱，日日来寻隐居地。因闻昔日瑶池仙，宝鼎丹光飞上天。剡剡入云如紫电，英英照人兼翠烟。平生学仙心所羡，亦欲丹光成九转。等閒白骨埋蒿莱，不似红颜生羽翰。宿火未消丹未出，诏向神京试儒术。力言丹候尚须调，再愿六藏归一室。我到钟山偶相逢，乡心未吐谋先同。亦有长生不死药，何当与子论成功。"}