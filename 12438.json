{"id":"12438","title":"山中寄及第故人","dynasty":"唐代","author":"王建","text":"长长南山松，短短北涧杨。俱承日月照，幸免斤斧伤。去年与子别，诚言暂还乡。如何弃我去，天路忽腾骧。谁谓有双目，识貌不识肠。岂知心内乖，着我薜萝裳。寻君向前事，不叹今异翔。往往空室中，寤寐说珪璋。十年居此溪，松桂日苍苍。自从无佳人，山中不辉光。尽弃所留药，亦焚旧草堂。还君誓已书，归我学仙方。既为参与辰，各愿不相望。始终名利途，慎勿罹咎殃。"}