{"id":"1124510","title":"次韵李著作送行二首","dynasty":"宋","author":"项安世","text":"群居未信相从乐，要识相从是别离。芸阁掩关当宿夜，江船吹火未眠时。无人见雁同持酒，有客看猿自赋诗。诗墨酒痕随处有，故人谁与寄将知。秋来定有池阳雁，飞过蓬莱报子知。天上旧游今似梦，觉来追忆始堪悲。檐前日屋融融暖，阁下风廊细细吹。最爱石渠明月夜，清霜飞下老梅枝。"}