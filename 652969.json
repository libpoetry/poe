{"id":"652969","title":"甘露瑞应诗","dynasty":"明","author":"谢晋","text":"銮舆晓出都门外，狩猎平原为观稼。千村鸡犬寂无声，万骑经过肃严戒。维时孟冬若春深，和气融融满空界。乃知德泽符天心，酿此甘液垂沆瀣。纷纷点缀松柏间，灿若明珠照回驾。叶上迎风色愈坚，林间映日光相射。赐时顿减词臣渴，尝处即起吾氓赊。小人何幸睹清平，献纳遥临玉墀拜。"}