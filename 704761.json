{"id":"704761","title":"用旧韵酬海宁李太守四首","dynasty":"明","author":"薛瑄","text":"闻道先生近著书，高怀雅兴迥难如。兰栽九畹谁同采，竹种千竿自可居。溪水每从晴后钓，山田多向雨中锄。殷勤远道裁诗寄，绝胜骊龙颔下珠。焚香才暇即披书，老去无能得自如。青简尚寻高士传，白云还似野人居。秋风婢子晨供织，细雨儿童晚荷锄。道不远人真可乐，何须象罔索玄珠。四千里外一封书，纵有琼瑶报不如。云水当年思共步，山川此日已安居。霜前枣熟从人打，雨后葵荒欲自锄。白雪调高知和寡，强将鱼目比明珠。五马无劳事简书，一生行止自如如。冥鸿有意随高逝，野鸟忘机伴所居。千树黄柑应自种，一窗青草不须锄。门临沧海秋先觉，长见寒光浴晓珠。"}