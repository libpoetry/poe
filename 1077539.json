{"id":"1077539","title":"往复诗多用佛语再次前韵示仲辅","dynasty":"宋","author":"李纲","text":"远涉异域求金仙，岂知不离方寸间。此门悟入真捷径，安用困苦栖穷山。凭君试灼一炷艾，能已千痾宁四大。病根若悟本来空，是则名为观自在。平生见尽学道人，舍妄求真不识真。指端明月休错认，衣里宝珠元不贫。巍巍荡荡如山阜，长与君俱君见否。仁者自生分别心，断际何尝有前后。"}