{"id":"695486","title":"食延寿红金桃再次八厓","dynasty":"明","author":"林俊","text":"岁岁年年话食新，历来五百尚馀春。珊瑚珠缀油幢滑，孔雀钱开宝扇匀。子小离家曾锡类，肉香掷地不沾尘。近来市井攘名姓，风味从尝恐未真。小园觅果旋开堂，天上传来和露方。嘉惠夜烦青鸟使，素香春伴美人行。分甘侯圃瓜时熟，饱德宾筵黍后尝。最是品高防预窃，悔非苦笋遍山傍。"}