{"id":"467335","title":"鹧鸪天四首——和熊东遨先生元玉","dynasty":"当代","author":"陈振家","text":"摘句寻章难得闲，为攻顽玉借它山。潘江陆海空神往，土饭泥肴自手团。怜岛瘦，惜郊寒，深知高处费追攀。自珍敝帚未甘弃，一卷仍藏怀袖间。变故常经气自闲，静观豪雨欲吞山。树飘败叶黄盈径，风打檐花银一团。凌懊暑，抗危寒，艰难不碍野藤攀。任凭飞电雷霆怒，立定脚跟崖嶂间。世自嚣嚣我自闲，野云一片寄丘山。峻崖烟径松杉密，布履粗衫竹笠团。榛路陡，鸟岩寒，狂来张胆也寻攀。平生所爱唯疏放，心在千重幽壑间。鸟语关关草色闲，白云霭霭绕睛山。瀑流射石珠千斛，叶影筛光金万团。春水暖，谷风寒，登临还仗葛萝攀。休将往事留残忆，且寄清吟林岫间。"}