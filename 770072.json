{"id":"770072","title":"满江红•乙巳述哀十二首 其一 元日","dynasty":"清","author":"董以宁","text":"去岁今朝，念母病、扪心私痛。犹记得、支床慰劳，慈恩深重。此际魂归何处去，黄泉碧落儿难送。便床前、再欲听呻吟，除非梦。椒花在，为谁颂。荔粉在，为谁奉。只扶携弱弟，麻衣悲恸。从此屠苏怜最后，亲魂若在应犹共。为悯孙、还尽半杯休，牵牛捧。"}