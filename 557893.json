{"id":"557893","title":"梅居","dynasty":"明","author":"张弼","text":"凤凰山下梅花屋，俯仰乾坤尽香玉。逋仙寂寞三百年，尘土孤山昧人目。清诗往往落人间，疏影暗香今始续。曲栏小几神与交，宛见杖藜巾一幅。谩呼焦尾洗尘襟，独把匏樽酌溪绿。典醋不计春浅深，阴风飕飕雪簌簌。万顷玻璃舞鹤颠，八窗云母飞蛾扑。嚣尘不到只仙家，何必洞天三十六。"}