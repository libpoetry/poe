{"id":"846802","title":"福寿千春 寿黄排岸三月廿二","dynasty":"宋","author":"无名氏","text":"柳暗三眠，蓂翻七荚，禀昴萧生时叶。信道凤毛池上种，却胜河东鸑鷟。笃志典坟，经旨素得欧阳学。妙文章，赴飞黄，姓名即登雁塔。要成发轫勋业。便先教济川，整顿舟楫。兆朕于今，须从此超迁，荣膺异渥。它日趣装事，待还乡欢洽。颂椒觞，祝遐算，寿同龟鹤。"}