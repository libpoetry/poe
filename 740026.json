{"id":"740026","title":"外弟郭和叔自涿州来话旧为赋短歌遥呈外舅竹溪先生","dynasty":"清","author":"曹庭栋","text":"闻君千里至，惊喜屣为倒。接面未一揖，先问阿翁好。阿翁别我五载强，拂衣卜筑西山旁。滚滚岁月蛇赴壑，应知添得须眉苍。闭门人事了不扰，临池却费闲中忙。日日擘窠写大字，臂挽弩弓双曈张。雄心豪气逼年少，咄咄自叹余热肠。幽栖未断终老计，白云红树增苍凉。噫吁嚱，人生得一闲，万事莫与敌。富贵祇从想像佳，况翁一一都身历。归休乎，勿复疑。朝衫改制田夫衣，春泥滑滑躬锄犁，青葱满畦菜甲肥，呼酒一醉情熙熙。祝翁乐此终不移，太平亦有贤之遗。狂言莫讶多横溢，此意缠绵藉君述。有人问讯阿翁家，指点西山山桃花。"}