{"id":"271594","title":"貂裘换酒·庚子暮春，薄游约园，归后感赋","dynasty":"现代","author":"吕景蕙","text":"蟾影晴波侧。照分明、千秋青史，一池碧血。夹水长虹明镜在，极目迷离遗迹。看踠地，垂杨如织。词卷长留忠愤气，吊荒邱拥翠亭边月。风飒飒，声呜咽。重兴赖有闺中杰。历艰辛、肩扶画栋，手搀残碣。苍翠山光输粉本，罨尽游丝千尺。正花妥，蝶慵时节。我愿携锄供汲扫，结芳邻待伴幽人窟。春雨细，晓烟湿。"}