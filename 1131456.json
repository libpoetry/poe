{"id":"1131456","title":"两日绝市无肉举家不免蔬食因书数语","dynasty":"宋","author":"虞俦","text":"市无晨饮助加餐，空愧先生苜蓿盘。尚有园人供菜把，漫劳稚子写牌单。俸钱先自无多了，宾客从来不惯看。已誓长斋依绣佛，妻孥休怪瘦栾栾。山园秀色故堪餐，明月批来白玉盘。小县经年常乏俸，颓墙过午尚悬单。妇兴举案齐眉叹，婢愧添薪墨腕看。无肉纵令人解瘦，却宜相对碧檀栾。怪生食指动晨餐，拗项蒸毛忽满盘。总为饥驱嗟我老，未能饱死笑人单。不除豪气杯中兴，空有功名镜里看。菽水虽贫归去好，白头慈母要团栾。"}