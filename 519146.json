{"id":"519146","title":"农夫谣","dynasty":"明","author":"朱诚泳","text":"我昨过农家，农夫于我陈。嗟嗟天地间，而唯农苦辛。春耕土埋足，夏耘汗沾巾。秋成能几何，仅得比比邻。老农惟二子，输边辛苦均。大儿援灵夏，性命逐车轮。小儿戍甘泉，身首犯边尘。老妇卖薪去，老农空一身。荒村绝鸡犬，四壁罄仓囷。公家不我恤，里胥动生嗔。鞭笞且不免，敢冀周吾贫。我农老垂死，甘为地下人。尚祈孙子辈，犹为平世民。"}