{"id":"633437","title":"贺高总戎移镇高州","dynasty":"明","author":"释今无","text":"十年琼海建旌旄，奠安黎庶赖良图。专征岂特腾茂伐，甘棠之树已先高。南极威声驱溟渤，关西巨望称贤劳。风云吐气有馀奇，胸中兵甲谁可窥。圯上曾闻有法传，匡时异绩看巍巍。绣靴画鼓拥康庄，福星今又借高凉。歌颂万家安寿域，控弦千里凛风霜。念我曾蒙颇牧知，情深载笔即吹篪。玉帐帡幪气自温，柳阴借荫心怡怡。三年别去长相思，又来弹铗诵新诗，首图麟阁效心碑。"}