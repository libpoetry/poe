{"id":"491362","title":"和全参政别王照磨至刚","dynasty":"明","author":"刘崧","text":"惨恻壮士别，哽咽止复说。妖尘污后土，臣子愤所切。扬威激骁勇，振义戢顽劣。差差战飞霜，屹屹壁立铁。崆峒兀危倚，章水不可越。舳舻亘缥疾，旌旆森侧叠。熊罴方蓄锐，蛇虺政蟠结。由来国中士，当作天下杰。轩轩扫霾雾，炳炳揭日月。侧闻王师至，冠盖相填接。双江波涛急，浩荡壮心折。往者靖四隅，屡战非小捷。何由濯炎酷，万里洒飞雪。永慰涂炭民，呻吟化欣悦。"}