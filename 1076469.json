{"id":"1076469","title":"祁居之作亭山间名之以宜谓四时之皆宜也其后寓安有亭未名居之使榜以似宜寓安虽从之而其诗乃有未必输公之语气似未平也寓安欲余赋诗因为解纷且以见二公相忘之意","dynasty":"宋","author":"周紫芝","text":"先生有亭宜四时，乃使寓安名似宜。寓安口诺心未肯，更欲老翁聊决疑。老翁百事尽称好，一生和罗常作椎。况是宜亭颇静秀，闻说似宜尤复奇。两山相望俱不恶，二老较胜知何为。会当扶病蹑双屐，携酒君家为君醉。不知春事已过眼，但见此亭俱可意。且对青山食蛤蜊，一笑谁能知许事。"}