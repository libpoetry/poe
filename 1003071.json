{"id":"1003071","title":"木兰花慢 甘泉岩","dynasty":"宋","author":"曾原郕","text":"断崖抛雪瀑，又潜溜、入山跟。听暗壁潺湲，山中紫雾，山下红云。当年七僧甚处，但空馀、老刹靠嶙峋。底事神粮不幻，翠窝剩积香尘。纷纷。结社种莲人。名氏已无闻。看银书般若，金陵故国，斜敕空存。争得十虚销殒，为让皇、冤魄脱沈沦。往事犹堪一笑，岩花乱点乌巾。"}