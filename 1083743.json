{"id":"1083743","title":"走笔次韵胡中方赏丹桂之什","dynasty":"宋","author":"史浩","text":"粟蕊抟金叶凝碧，独在秋林逞颜色。岂知东溟史氏居，别有奇标人不识。嫦娥侍女盈万千，一一姿貌皆无前。为厌此花忒淡薄，渥丹乞与春争妍。媒滋燕脂霜染茜，殖根只向广寒殿。几尘俗韵不可干，清凉唯许金风扇。何年移到蓬莱乡，钜万索直谁敢偿。盘纡栏槛久不曜，一日名飞群国香。豪贵争看期缩地，载酒迟来烦鼓吹。园丁闻之竞采撷，夜深不使花神睡。接枝换骨离四明，飘飘爽气排妖氛。遂令禁篽成真赏，馀馨剩馥常氤氲。芙蓉寒菊不足数，包羞正似无盐女。从渠摇落动秋声，独步唯兹遍寰宇。我尝对此倾葵金，却思四海状元心。殷勤劝花宜且住，寒士人人折得去。"}