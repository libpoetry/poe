{"id":"331993","title":"贺新凉·寄李武曾用朱锡鬯韵","dynasty":"清代","author":"曹贞吉","text":"潦倒坛松醉。是何人、单衣白袷，维朱与李。十日芦沟桥下别，上巳清明之际。看匹马、萧然高寄。几度见诗诗总好，咏蛮花犵鸟无前辈。石鼎倡，谁侯喜。杜鹃声里人憔悴。问何如、东方索米，千金裘敝。身世顿成风六鹢，不仅文章而巳。惭鹿鹿、遂同余子。梦里故人频握手，送离愁几捺潇湘水。可想见，吾怀矣。"}