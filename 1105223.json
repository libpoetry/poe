{"id":"1105223","title":"夜游宫","dynasty":"宋","author":"方千里","text":"一带垂杨蘸水。映芳草、萋萋千里。跋马回堤少年子。拥青娥，向红楼，南酒市。拼饮莺花底。恣欢笑、粉融香坠。不趁临分醉中起。但依稀，写柔情，留蜀纸。城上昏烟四敛。画楼外、陡听更点。千里相思梦中见。恨年华，逐东流，随急箭。帘影参差转。夜初过、水沈烟乱。剩枕馀衾故人远。忆闲窗，亸云鬓，低粉面。"}