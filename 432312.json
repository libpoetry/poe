{"id":"432312","title":"淮阴陈以光先生以七律四章相赠，敬步原韵","dynasty":"近现代","author":"杨民仁","text":"年来息影在东街，异地生疏人未谐。徒有枯棋留案几，更无书史点空斋。桥头乍见惊风貌，斗室深谈领法楷。底事当初浑不识，竟然咫尺即天涯。落拓由来少结交，柴门冷寂乏人敲。冬寒傲雪红梅态，春意迎风绿柳梢。好句何妨反复读，新诗偏爱再三抄。愿君挥起生花笔，写尽沧桑笑孟郊。自古声称德有邻，一经相见便相亲。离居何意逢鲍叔，对酒还须忆太真。四首词章誉扬过，两番造访谊情深。藏珠韫玉人难识，如此才华谁不尊。惠我诗篇意味长，千般珍袭比黄杨。一生飘荡留棋酒，半世浮沈逐海洋。雨后夕阳更觉艳，风前晚菊倍添香。闲来怕写无聊句，自愧雕虫不敢扬。"}