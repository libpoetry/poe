{"id":"1121365","title":"杂咏十首酬汪镇卿","dynasty":"宋","author":"林景熙","text":"踆乌不停飞，敛景下蒙谷。征途险在前，而况车折轴。夸父追羲和，欲挽丹砂毂。意远力不任，化作邓林木。漫漫夜何如，长歌饭觳觫。百感凑孤夜，江楼起呼月。秋虫声转悲，念此众芳歇。人生非金石，青鬓忽已雪。踰淮橘心移，出山泉性汩。猗兰抱孤芳，不受宿莽没。老来屏人事，北窗寄高眠。飘飖御风远，银阙开九天。虎豹不见嗔，岂予有仙缘。玉座覆红云，香炉霏紫烟。黄冠立小兆，冉冉导我前。下土虮虱臣，微衷怀欲宣。兵戈幸休息，饥馑方连绵。洪惟大生德，寔制水旱权。愿言回哀眷，与世苏倒悬。皇灵闵臣请，曰其启丰年。再拜谢阙下，回飙堕林泉。夜雷声殷殷，甘泽朝盈田。沈思喜且惊，魂交非偶然。士抱当世忧，天犹为之怜。况此咎證臻，庸非燮理愆。贞观有房杜，斗米曾三钱。凤德嗟已衰，宣尼欲浮海。赖有载道经，神功补元宰。删诗挽风变，系易忧世骇。春秋笔削严，西秦书乃采。微义将警周，逆悲大运改。悠悠千古心，后死文乃在。子有忧世心，蒿然见眉睫。崇交拟昔人，西风寄三叠。作诗匪雕锼，要与六义涉。臣甫再拜鹃，高风或可蹑。肯作蟋蟀鸣，悲凉和秋叶。青莲不堕劫，金鼎能回枯。吾道寄流水，此外何所须。岂不念百年，奄忽归丘墟。生死同昼夜，逆天讵敢居。异端纷溺人，微此吾其鱼。沦恶易如坠，进善难如登。危哉方寸地，风雨吹冥冥。尺水增丈波，鳅鳝亦为鲸。海桑空变易，天地终清宁。感此坐中夕，疏林动秋声。汉日落西崦，孤彗明中州。玄德负英猛，欲挽无万牛。龙凤一已逝，斯人复安求。区区守江左，老此以菟裘。大义固不识，卑哉孙仲谋。权臣坐偃月，弃官如飘蓬。及兹颠沛秋，翻然挺孤忠。一死未得所，网罗挂秋鸿。渡淮已不食，蜕槁夷齐风。何人续迁史，表为节义雄。"}