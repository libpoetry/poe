{"id":"833760","title":"金缕曲 其四","dynasty":"清末民国初","author":"樊增祥","text":"盼断银河渡。料不同、寒泉照影，凯风之母。莫以孤鸾疑妾命，羼入一三九五。将曲曲、文昌重数。何日爷娘成九鸟，向梅边、桑下鸠呼妇。郎采艾，病当愈。长生殿里衷情诉。睨秋星、杨家妹子，八姨休妒。邓尉山中侬故里，记得山塘孰路。问四覆、三翻何苦。拟共二郎游五岳，把牙牌、砌作相思谱。星岩下，伴郎住。"}