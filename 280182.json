{"id":"280182","title":"鬼夜哭·仓颉造文字","dynasty":"现代","author":"周作人","text":"仓颉造文字，其时天雨粟。亦有南山鬼，夜半号咷哭。天意似欣喜，发廪散五谷。有似雨香花，往例征天竺。鬼意欲何为，诡秘殊难度。或恐凿混沌，不能保纯朴。或惧窥幽奥，如燃通犀角。可惜小鬼头，识见尚不足。唐有吴道子，变相图地狱。清人罗两峰，鬼趣画满幅。不必借文字，幽隐无弗烛。更有张天师，画符如蚓曲。一纸下雷部，狠过钟馗捉。不比官文书，出入弄笔墨。寒村穷秀才，旦夕捧书读。摇头诵《左传》，《周易》背烂熟。常被鬼揶揄，耸肩如蝙蝠。饼酸酒味薄，生计遭逼迫。虽持无鬼论，虚耗苦难逐。此时鬼应喜，日夜笑局局。"}