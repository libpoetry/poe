{"id":"283214","title":"铜鼓歌·革雍涒滩月过午","dynasty":"清代","author":"李维寅","text":"革雍涒滩月过午，我官宣化获铜鼓。村人百指舁升堂，宝气腾腾笼一府。为言耕耨万山中，夜半风霆啸荒圃。一锄忽落一蛙跳，蛙瞥飞空锄缺腐。坤维震荡云根颓，万线霞光出深土。神物乍见惊牛羊，公裘同献陈樽俎。传观愧比崖还珠，欲扪先愁指画肚。虚中顽下微束腰，径二尺强高尺许。规平镜面突麝脐，十二蟾蜍余六五。水沙剥蚀体渐轻，乾坤陶铸年几所。血斑历落挼蜥蜴，翠藓斑斓碎鹦鹉。上文云云下雷回，彫刻龙蛇杂亚斧。羌无篆籀识岁月，谁凭色相辨今古。我闻苗民守重器，犵鸟獞花都老主。婚丧盟会置酒羊，庭前敲折金钗股。流传礼器讹兵器，纪代标名无乃鲁。大曰伏波小诸葛，凿空何异周庭瞽。伏波马式传骆越，不闻铸鼓配铜柱。诸葛行军未到粤，败鼓宁遗鱼复浦。纷纷记载辞无根，灵鼍一吼喑不语。昔日金公抚西粤，曾向节楼树崇虡。三过孰晓镯铙节，五声无当滕薛谱。莫教师旅率征人，差堪琴瑟迓田祖。弗鼓弗考我心戒，大鸣小鸣劲气沮。笑谢村农宝什袭，醉咏诗歌狂搏拊。韩潮苏海不可作，伐鼓渊渊人起舞。"}