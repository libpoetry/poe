{"id":"879710","title":"金缕曲 用稼轩韵作","dynasty":"宋","author":"刘将孙","text":"我老无能矣。叹人生、得开笑口，一年闲几。去景悠悠如有待，白发已非春事。便一笑、何曾是喜。我本渔樵孟诸野，向举家、尽叹今如是，空自苦，有谁似。堆堆独坐文书里。是无能、爱闲爱静，清时有味。出处古今无真是，往往君言有理。看攘臂、后来锋起。汉晋唐虞一杯水，只鲁连、犹未知之耳。况碌碌，共馀子。"}