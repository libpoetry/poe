{"id":"1105887","title":"渔家傲 其三","dynasty":"宋","author":"王之道","text":"岁月漂流人易老。东郊又报春来到。梅靥柳眉还斗好。君信道。衰颜得酒重年少。对酒邀宾同燕笑。莫教虚过芳菲了。欬唾珠玑夸笔妙。人窈窕。新声倾坐渔家傲。灯火熙熙来稚老。喜逢灯夕都齐到。花市绮楼随处好。人竟道。今年天气常年少。五马行游还坐笑。公堂帘卷东风了。箫鼓喧阗歌舞妙。人窈窕。也应引动南窗傲。海岱惟青遗一老。禁垣清切亲曾到。独直固劳非所好。谁信道。才如权相从来少。把酒自歌还自笑。醉中万事都齐了。绝唱清歌仍敏妙。声窈窕。行云初遏渔家傲。爵齿俱尊惟此老。诗词笔力谁能到。奇字古文仍笃好。须信道。如公宁复忧才少。剩费黄金应买笑。穷通得丧都忘了。坐对瑶觞看舞妙。携窈窕。南窗聊得渊明傲。"}