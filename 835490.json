{"id":"835490","title":"拜星月慢 甲辰除夕前夜，自城还山，舟中作","dynasty":"清末民国初","author":"王闿运","text":"腊鼓催年，航船侵夜，送我匆匆唤渡。自笑闲忙，把归期迟误。问何事、只剩残冬一日，兀自片帆双橹。却累长年，向斜风吹雨。算年来、更没关心处。谁曾管，世上流光度。去住不负良时，似山阴来去。到明朝、独守梅花树。屠苏暖、醉里红颜驻。道此行，恰似飞仙，在新春前路。"}