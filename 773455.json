{"id":"773455","title":"闽南途中口占","dynasty":"清","author":"王松","text":"客睡何曾一夜成，桥霜店月趁行程。凭谁借得图经看，过眼溪山尽识名。停云落月不胜悲，文酒流连尚梦思。应有故人从此过，沿途墙柱且题诗。才脱鲸氛遇绿林，客囊羞涩尚高吟。枫亭驿里饥肠转，饱啖荔枝当点心。问遍邮程问鸟名，异乡人语听难明。先型古迹流连久，恼煞舆夫强促行。"}