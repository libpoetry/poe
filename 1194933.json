{"id":"1194933","title":"与何光远赠荅诗","dynasty":"唐","author":"明月潭龙女","text":"檐上檐前燕语新，花开柳发自伤神。谁能将我相思意，说与江隈解佩人。坐久风吹绿绮寒，九天月照水精盘。不思却返沈潜去，为惜春光一夜欢。澹荡春光物象饶，一枝琼艳不胜娇。若能许解相思佩，何羡星天渡鹊桥。玉漏涓涓银汉清，鹊桥新架路初成。催妆既要裁篇咏，凤吹鸾歌早会迎。宝车辗驻彩云开，误到蓬莱顶上来。琼室既登花得折，永将凡骨逐风雷。负妾当时寤寐求，从兹粉面阻绸缪。宫空月苦瑶云断，寂寞巴江水自流。"}