{"id":"1074844","title":"寄徐季长","dynasty":"宋","author":"周紫芝","text":"念昔桃始华，别君漳水头。相别几何时，天事司蓐收。阙月六度圆，相见间何阔。百年飞电中，能得几回别。别君几何时，忆君如饥渴。饥渴良有时，思君无时节。野人苦幽独，相值谁与亲。流落在苍莽，坎轲一伤神。相望参与商，相隔云与泥。草木忝臭味，笑谈极相思。相思一何久，行行重回首。回首征雁行，中有来书否。"}