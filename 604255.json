{"id":"604255","title":"奇石歌","dynasty":"明","author":"张萱","text":"园公磊磈痴且狂，老癖不减牛奇章。品花轩前白日静，孤云一片来何方。铿然堕地不肯去，折柱撼轴谁禁当。呈身差可七尺许，取势便觉千丈强。既非夜伏熊渠虎，亦非叱起初平羊。雄猊蹲足瘦犀卧，老凤铩翮乖龙僵。劈斲凸凹运神斧，罗列洼穴攒蜂房。破阵将军未解甲，整襟壮士初登床。廪君不敢投其策，秦皇那得鞭为梁。鬐鬣鳞甲欲飞动，魑魅罔两皆潜藏。担舁不假五丁力，洗刷似有六凿攘。苌弘老碧防风骨，是耶非耶庭中央。园公何以得此宝，再拜稽首犹循墙。可是孤臣中谗慝，出走恋主空徬徨。泽畔行吟已骨立，怀沙未及沉沅湘。盲风怪雨任摧剥，铜觔铁脊何轩昂。不须剖出忠孝印，谁能持作神仙粮。鹿豕来游伴山木，尔宾我主相徜徉。摩挲可以觅佳句，酬对亦足传清觞。平泉子孙浪付嘱，履道里第徒誇张。愿尔千秋常五色，补天何必遇娲皇。"}