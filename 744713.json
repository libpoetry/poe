{"id":"744713","title":"江夏行吊熊襄悯公","dynasty":"清","author":"喻文鏊","text":"江陵死，几人相。江夏诛，几人将。锦袍花蹙银麒麟，白牌封剑真将军。生手已易袁应泰，掣肘更来王化贞。臣罪当诛血一缕，不死封疆死门户。臣心可剖疏千言，不任经臣任枢部。东厂罗织贤与良。邦国殄瘁人先亡。中原从此遂破裂，九边传首祸最烈。九边风雪黄云高，魂兮归来何处招。痛吟性气先生集，江头松竹寒萧萧。"}