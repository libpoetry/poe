{"id":"1115827","title":"寄题刘巨卿家六咏 诣斋","dynasty":"宋","author":"杨万里","text":"紫鸾自超诣，一日可天地。儿郎但读书，圣处底难至。是心如维斗，万物所取正。蒙之以微云，孤光更渊靓。天下无个事，巧著事便生。濂溪一赋在，座右不须铭。山林与朝市，隐处俱未是。只个西枝西，默坐且求志。其大弥九苍，其小贮一壶。静观性中天，大小竟何如。薰风自南来，万象皆披襟。老子本不热，看他度青林。"}