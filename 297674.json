{"id":"297674","title":"题谢颂臣夫子科山生圹","dynasty":"现代","author":"傅锡祺","text":"人情无论生与死，总求栖身得宁宇。廿纪风潮捲地来，大陆茫茫几净土。先生择地不辞劳，远探禹域东南部。倦游买棹还故乡，故乡好山不数睹。此山形胜异群山，凿出神工与鬼斧。山灵不屑界凡庸，留待高人来作主。芟除荆棘筑生坟，孝思不匮仍依祖。春秋辄率友人来，墓前歌诗醉清酤。我愿胜会逐年开，亲见墓木堪作柱。此地颇僻隔红尘，为山不深绝狼虎。海天龙战任纷纷，葬身有地安如堵。得所我为先生贺，得人我为科山诩。科山鼎立甲溪北，埋没久与凡山伍。曩昔往来类土番，不则牧童与樵父。赏识自逢慧眼人，石壁题诗不知数。不必新高万千尺，名并先生传万古。"}