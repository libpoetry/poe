{"id":"1184385","title":"咸通中始闻褚河南归葬阳翟是岁上平徐方大肆庆赏又诏八品锡其裔孙追叙风概因成二十韵","dynasty":"唐","author":"唐彦谦","text":"册府藏馀烈，皇纲正本朝。不听还笏谏，几覆缀旒祧。咫尺言终直，怆惶道已消。泪心传位日，挥涕授遗朝。飞燕潜来赵，黄龙岂见谯。既迷秦帝鹿，难问贾生雕。穆卜缄縢秘，金根辙迹遥。北军那夺印，东海漫难桥。罗织黄门讼，笙簧白骨销。炎方无信息，丹旐竟沦漂。邂逅江鱼食，凄凉楚客招。文忠徒谥议，子卯但箫韶。未见公侯复，寻伤嗣续凋。流年随水逝，高谊薄层霄。柱石林公远，缣缃故国饶。奇踪天骥活，遗轴锦鸾翘。近者淮夷戮，前年归马调。始闻移北葬，兼议荫山苗。圣泽覃将溥，贞魂喜定飘。异时穷巷客，怀古漫成谣。"}