{"id":"815017","title":"八月十五夜与同人西郭泛舟至一览亭迟任庵庸庵不至","dynasty":"清","author":"姚浚昌","text":"依辰秋魄浑无事，怪底人间竞游戏。老子清兴亦不浅，绝江一棹琉璃碎。朦胧树色隐微峰，云波片片青芙蓉。夜深不作小海唱，恐便惊起龙宫龙。桥栏束人如半晕，千头万手相摩进。长年亦解爱萧瑟，投篙疾过秋鹰迅。石寒水落鱼阻梁，轻舸忽泻溪流觞。息肩息足两何利，愧此满船明月光。大树交柯如斗虬，小树列岸人对愁。清空无绳系孤镜，湛湛欲堕鳊鱼舟。苍山数转坐超忽，溪光沙色望不歇。但添葭苇缀菰蒲，便抵吾乡练潭月。微风织波纤鳞轻，吹船著岸沙头横。良朋隔船望不到，镫火徐散苍烟生。回船陈迹已如梦，酒香未绝茶香送。十二万年同刹那，请君行乐莫教空。"}