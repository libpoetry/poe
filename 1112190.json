{"id":"1112190","title":"春帖子词皇帝阁十二首","dynasty":"宋","author":"宋祁","text":"东郊迎气罢，暖信入严宸。暂遣星杓转，令知天下春。瑞福随春到，穰穰正似山。君王宽大诏，自此遍人间。縠管灰飞尽，金胥刻漏长。欢情与和气，并入万年觞。春风长乐地，春仗大明天。春酒皆千日，春枝即万年。阳和今日到，景物一时新。陛下南山寿，长迎千万春。天上春先遍，世间人未知。黄金装柳蕊，红密点花枝。水暖蛟冰解，灰飞凤管和。阳春与皇泽，并付女夷歌。日华初丽上林天，殿里春花百种鲜。驱出馀寒还故腊，收回和气作新年。望春台下春先到，猎猎青旂倚汉宫。水自北涯生暖溜，花从东面受和风。苍龙东阙转春旂，綷羽林梢最早知。青帝回风还习习，黄人捧日故迟迟。夭矫苍龙引翠旌，君王暂报出郊迎。勾芒一夜催春到，万户千门歌吹声。宜春苑里报春回，宝胜缯花百种催。瑞羽关关迁木早，神鱼泼泼上冰来。"}