{"id":"992331","title":"依韵和宣城张主簿见赠","dynasty":"宋","author":"梅尧臣","text":"韩子于文章，所贵不相效。譬彼古今人，同心不同貌。吉从志久慕，亦以重名教。鸣钟与享鼎，易厌非苦乐。禄仕不及亲，扬名可为孝。君方佐大邑，美锦同剪铰。遂令吾乡民，绸直无曲桡。既暇乃作诗，欲与前人较。朝来忽有赠，捧若管窥豹。又如捕鲸鱼，空自持网罩。心降醉且睡，昏昏不知觉。"}