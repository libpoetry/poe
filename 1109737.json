{"id":"1109737","title":"次李秬新秋韵二首","dynasty":"宋","author":"刘摰","text":"雨晴凉意日相亲，物物秋容绝点尘。沧海谁期泛槎客，西风先傍忆鲈人。收还志业围棋局，分付光阴漉酒巾。欲约一樽清夜话，月中凉露满松筠。风惊梧叶觉秋还，万丈归心到北山。已许生平江海上，坐求功业簿书间。颇闻都护刊铜柱，更喜将军入玉关。朝野清明无一事，相从那使酒樽闲。"}