{"id":"704771","title":"送倪尚书赴召二首","dynasty":"明","author":"薛瑄","text":"天书远召旧师臣，送别金陵喜气新。莫道分符淹岁月，还应听履上星辰。一江流水催行棹，两岸垂杨夹去津。三接深期调玉鼎，行看雨露万方匀。尚书承诏上金銮，祖席珊珊拥佩环。霖雨旧曾思傅说，师臣今见起甘盘。江淮绿泛行边水，齐鲁青馀过处山。入觐定膺新宠锡，调元须竭寸心丹。"}