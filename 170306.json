{"id":"170306","title":"望云·几爱山中云","dynasty":"宋代","author":"陈普","text":"几爱山中云，杳霭起无迹。晴风吹缘树，天节日已尺。悠扬几片飞，出岫度绝壁。敛作苍狗形，舒为鲲鹏翼。朝抹峨嵋青，暮蘸沧海碧。江南与江北，荡荡恣所适。何如云中仙，避嚣隐幽寂。采药云下林，砺剑云上石。乘云骑茅龙，倚云吹铁笛。我欲往从之，飘然不可测。"}