{"id":"816673","title":"东坡引•十赍词示婢还九首 湖镜","dynasty":"清","author":"董以宁","text":"苕溪前岁住。曾把银华铸。玉台犹恐尘埃驻。须将珍重贮。须将珍重贮。伊家自信，倾城无侣。试照向、帘前去。个中人也将人觑。肯教他让汝。肯教他让汝。粉丸铅雪冶。捻就和兰麝。几年西子湖头买。开函香尚惹。开函香尚惹。慇勤赠与，料应称谢。却留向、湘帘下。道侬真色何曾借。不堪珠汗洒。不堪珠汗洒。朱唇何待染。刺绣怜香腕。不龟手药任城换。簪来挑与看。簪来挑与看。剔开寸纸，腥红腻软。偏半晌、沉吟玩。问郎原碟多应满。是谁分一半。是谁分一半。如皋人射雉。曾把湘篦寄。匀排密比多坚致。与谁除发腻。与谁除发腻。记他枕上，兰膏微滓。便唤向、风前试。原来背后无人倚。腕伸怜玉臂。腕伸怜玉臂。才梳云髻亸。旋把新羹做。药垆茶灶时时课。恐教纤手涴。恐教纤手涴。雄州皂荚，捣成百和。涴手处、挼挲过。夜深推枕钩郎卧。馀香犹在么。馀香犹在么。香巾何细洁。云是馀东织。见他珠汗融融湿。换他红耙袜。换他红耙袜。绣床閒挂，有时轻摺。将素手、频频拭。拭时莫把双银脱。应防侬欲窃。应防侬欲窃。缝成红素绢。妆就鸳鸯线。双双蟢子双双燕。一双图半面。一只图半面。系他裙衩，氤氲堪羡。愿翠管、郎亲捻。翻来覆去教郎见。这边题欲遍。这边题欲遍。泥金叠扇子。别样成都纸。盘来双凤云如绮。藏时曾见未。藏时曾见未。偶然检出，携来花底。早捉向、纤纤指。轻摇莫便心儿喜。秋风明日起。秋风明日起。簟纹冰玉润。独有侬床衬。伊家臂上微微印。怕人容易认。怕人容易认。当初买向，田家古镇。遣长物、应难吝。与伊铺在纱帷近。银灯将欲晕。银灯将欲晕。"}