{"id":"701389","title":"赠孙宗禹尹永丰","dynasty":"明","author":"黄廷用","text":"言别尊前客思开，不知宫漏出蓬莱。鸾姿本是层霄侣，骥足元非百里才。舟入吴江秋水冷，□□楚国早春回。若看弦诵桑麻满，自有歌声动八垓。长安甲第直天街，君傍街西卜筑谐。冲腊红梅开倚槛，近人白鹤舞当阶。少华尚入云边梦，紫塞能忘月下怀。尊俎谈兵来上客，夜深藜火照书斋。"}