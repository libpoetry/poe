{"id":"700446","title":"次赵克用游灵谷三首","dynasty":"明","author":"顾璘","text":"禅宫寄在万松深，绀殿阴阴入紫岑。古碣长留开士影，颓廊堪惜画师心。嗟余卧病虚春色，爱尔清斋听梵音。石室乘凉十年事，诗成幽兴转难禁。入山飞翠满衣襟，一径松萝曲坞深。龙寝云高横王气，鹤林风定净禅心。开堂为有真僧出，避地应无俗累侵。响石灵泉多胜迹，与君扶杖细相寻。紫厓苍巘隐云房，春尽唯闻药草香。风磴喷泉晴欲雨，石林含露午生凉。醉怜半落花辞树，坐叹西飞日转廊。回首碧城灯火乱，淡烟疏柳路微茫。"}