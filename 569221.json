{"id":"569221","title":"太宰梦山杨公谓不佞为作桃花岭歌未有以应也今年春以书来云客至吴中册有子二诗然而非子诗也能竟恝然乎哉适晨起行药小径落红狼籍忽有斐然之思因遂成一歌寄公不知其能胜二赝诗否要之落句狂语彼固不肯道也公以为何如","dynasty":"明","author":"王世贞","text":"寂莫探武陵，原喧莫游玄都观。武陵渔翁不再入，玄都道士倏凋散。谁能衷此喧寂间，大隐小隐居其半。关西夫子卫水滨，自言避宦非避秦。亲从青帝借元气，要与黔黎共此春。生憎蔷薇好齰指，肯学河阳斗侈靡。开时高岭绣成幄，落处清波剪为绮。露井毋令僵李疑，渡江不用团扇辞。无谷何劳神处守，有露从宽么凤栖。落落条风散初燠，主人卯睡酣意足。上树猱轻一百回，流霞鲸吸三千斛。君王束帛贲丘园，葵藿倾阳奉至尊。忍但无言向蹊路，宁容手植满私门。方朔西来踵龟坼，揖余分赠瑶池核。欲识它年结子心，功成拂衣种即得。"}