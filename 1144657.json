{"id":"1144657","title":"次韵答胡山甫兼简汪日宾","dynasty":"宋末元初","author":"戴表元","text":"白发诗翁南峡居，肯来与子不相疏。久知诸老难折简，端为此家多贮书。谈吐清无涉俗处，容颜衰似避兵初。溪梁一别还经岁，接得新诗锦不如。乱后交朋星散居，如君那得易亲疏。耐多但有客满座，忙绝不令儿废书。万里山河蓬鬓底，一春风雨杏花初。閒身共逊耽诗老，野服枯藤得自如。"}