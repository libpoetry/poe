{"id":"1126529","title":"和普公赋东园十题 撷芳亭","dynasty":"宋","author":"梅尧臣","text":"结宇东园中，种花待春风。口歌金缕衣，手折枝上红。今日映绿发，他年羞青铜。寂寞外物乱，境清心亦清。彼皆居深谷，此独处重城。夷齐食薇蕨，千古首阳名。削出青山根，峭立碧玉圭。不作湘竹老，不染帝子啼。不为盘中蔬，岂与烟茁齐。明月过三五，飞出沧海迟。佳人望清夜，隔树光离离。不须磔虾蟆，寒魄自有亏。空堂绝纤尘，虚静自生白。长风吹月东，窗户如不隔。漆园兹趣深，赤水珠难索。太山不可历，石齿齧人足。聊集怪与奇，苍苍都在目。何须引寒流，平地作溪谷。圣贤有事业，皆在经籍中。已爱牙作签，可轻山赐铜。还来读诗礼，不用辨鱼虫。小池依小山，山晴翠光入。无容群蛙鸣，间有孤鹤立。曾不起波澜，石邮风自急。西南产脩竹，色异东筠绿。裁箫映檀唇，引枝宜凤宿。移从几千里，不改生幽谷。红蘤胜朱槿，越丹看更大。腊月冒寒开，楚梅犹不奈。曾非中土有，流落思江外。"}