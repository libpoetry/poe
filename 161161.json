{"id":"161161","title":"望海潮·东郊人报","dynasty":"宋代","author":"刘一止","text":"东郊人报，春风消息，先归御柳宫梅。残雪恋枝，轻阴阁雨，郁葱瑞气佳哉。清晓九门开。听舜韶声举，迤逦天街。双阙连云，六鳌横海驾峰来。华灯竞簇楼台。正丰年共乐，欢意徘徊。帘卷弄妆，尘香趁马，轻寒细入人怀。争待凤舆回。看一天星斗，移下蓬莱。是处歌谣，太平声入万年杯。"}