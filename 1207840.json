{"id":"1207840","title":"晚登南楼眺乌石九仙方山诸峰","dynasty":"元","author":"范梈","text":"自来闽中郡，侨寓公宇偏。身病縻服饵，单居日如年。宪署历三试，愚庸寡所宣。兹行临辟道，黾勉以周旋。日夕登高台，遥盼四山川。山川亦云美，宜与万念捐。慈帏隔江关，稚子目娟娟。连夜梦新堂，嬉戏在我前。禄食无寸补，远游何当还。东风号阴泽，此土候气先。草木相衰荣，已复争碧鲜。思及方春时，买船向邵延。长歌荡暄景，吹笛玉台烟。行止钦圣训，义著艮象篇。此岂不在人，虚心以勉旃。"}