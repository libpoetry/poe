{"id":"1110315","title":"闻南轩张先生下世感惋有作","dynasty":"宋","author":"孙应时","text":"玉山已失旧端明，何事令人骨屡惊。拆石有声传建业，陨星无处吊南荆。春风未作山川暖，江水何心日夜倾。泪落中宵肠万结，眇然湖海寄吾生。中原天意定何如，岂谓人才不素储。前辈老成今殄瘁，丁年豪隽重萧疏。武侯岁晚出师表，贾谊平生流涕书。社稷无疆恩泽厚，小臣何敢议盈虚。"}