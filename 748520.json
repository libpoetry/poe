{"id":"748520","title":"拟古 其二","dynasty":"清","author":"王拯","text":"东南厌兵革，厥衅肇边鄙。鄙人昔椎朴，官至缩如猬。骫法自贪夫，夤缘墨胥起。交征驯攘夺，盗贼遂圜视。疮痍重朘削，荒落任狐豕。横野数轻客，常时本邻咫。一朝群帕首，辄暴及州里。村墟尚团结，城邑动破徒。吾郡夙雄军，健儿多敢死。何时徵调竭，居又乏储峙。年来数强支，蹴踏万蜂蚁。象邕十余城，城城尽如毁。炮雨昼烟昏，长蛟跋江水。颇闻童汪踦，裹革不旋趾。可怜彼官司，畏匿面如纸。由来坐此辈，养恶致兴瘠。不然金田村，贼胆何由肆。"}