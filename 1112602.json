{"id":"1112602","title":"春阴二首","dynasty":"宋","author":"张耒","text":"漠漠重云向晚低，腊寒新去有馀威。风捎檐滴难开幌，润引炉香易著衣。把酒自倾金错落，探春谁污锦障泥。山城冷落无歌舞，只有芳醪取次携。溪树昏昏锁暮云，晚山愁黛对含颦。不甘小雪犹妨暖，长恨閒阴每占春。宝带金貂侯第客，钿车珂马帝京尘。王城自古繁华地，回首高歌怅望频。"}