{"id":"813902","title":"出门二首","dynasty":"清","author":"陆次云","text":"堂上有慈亲，身外无昆季。承欢赖妻贤，委之以为弟。弱女方四龄，初知离别意。恐其牵袂啼，深伤游子绪。乘彼睡未醒，温存加絮被。拜母不能言，揖妻交重寄。此际心若摧，出门方陨涕。回首望家山，渐远山渐低。侧听岸旁语，乡音已渐移。放舟入大河，烟水无端倪。偶逢相识人，遥呼心依依。无如交行舟，倏忽已远离。"}