{"id":"433343","title":"春去也 胶东人呼峰为崮，崮读若个。山中峰以崮名者，不可一一数，口占得二十二解 麃子崮","dynasty":"近现代","author":"黄公渚","text":"麃子崮，大石矗轮囷。波海参天无畔岸，甘龙顶外日黄昏。路指八仙墩。金刚崮，负日紫磨光。千仞凌虚天倚杵，结跏努目看沧桑。万劫亦寻常。光光崮，頫视小王村。日出扶桑金炤耀，桃都鸡唱迓东君。望海石为门。凌烟崮，天外碧岧峣。杰出华楼标绝顶，左携高架右王乔。鼎足峙云霄。凤凰崮，昂首俯华阴。慧炬钟鱼禅呗起，福堆灯火市声沉。日暮一登临。老乌崮，铁色望中赊。天际孤鶱疑啄日，翠微影里乱飞鸦。落日带明霞。琵琶崮，造物费雕锼。石作檀槽浑紫色，松涛槊槊起山陬。风送四弦秋。那罗崮，卓立石门山。俯瞰中心云四面，长河如带月如烟。钟梵出云间。比高崮，天外影颀颀。妆点额黄留晚照，平量腰素锁朝霏。烟视自然碑。丈老崮，痀偻倚天门。平揖大台相伯仲，俯携小扁若儿孙。冷眼阅千尘。元帅崮，抗手对将军。环侍云峦严羽卫，朝宗天汉拱钩陈。气象域中尊。摩头崮，峰以响云鸣。昂首霄空裁咫尺，荡胸云气自纵横。石作马槽形。天眼崮，平视小蓬莱。日炤鹤山堆玳瑁，云开马峡涌琼瑰。缥缈聚仙台。龙穿崮，一穴镜中圆。草长地辛收药笼，泉流天乙韵琴弦。柱后访河源。秋千崮，影出绿杨颠。一洞贮云三伏冷，双峰负日半空悬。孤啸挟飞仙。锥儿崮，脱颖出云间。卓地云根增突兀，刺天峭崿自孱颜。造化巧难言。幕云崮，表里白云封。天似穹庐迷蜃气，风吹钟梵破鸿濛。变化看神龙。流水崮，风籁韵天琴。峭壁流丹开一罅，飞泉泻玉落千寻。铁瓦殿崎嵚。龙泉崮，俯视苟椒台。天外苍虬长剑倚，日边青鸟小槽回。万壑起风雷。大劳崮，地接五茶高。积铁云中超万劫，渥丹霞外峙三标。天乐响琼璈。三层崮，路险不堪攀。峰仰天门如列障，涧穷上苑一探源。红叶蔚奇观。纱帽崮，书卷与齐名。弹月桥边迎暖翠，观川台畔落层青。最好是秋晴。"}