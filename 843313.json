{"id":"843313","title":"驻大庾边境万山中阅南洋报知伯严梅庵宴樊云门前辈于六朝松树下即席有诗次韵奉和","dynasty":"清末民国初","author":"俞明震","text":"乘溜下绝涧，竹筏如怒马。农夫献家酿，酌以牛角斝。如何万仞山，低首荒城下。蛮歌迎七姑，铜鼓闹春社。久与枯僧邻，此景觉妍冶。冲风脚力健，曝日面皮赭。怪鸟雾中来，怒爪堕檐瓦。苍苍者山川，何处界文野。羊菌意有棱，猫笋可盈把。虽无李侯馔，适口吾聊且。一幅蛮荒图，悲来不能写。亦有百尺松，龙鳞尤古雅。不放六朝青，遂令知者寡。可怜王谢辈，同是悠悠者。"}