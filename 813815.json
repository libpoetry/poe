{"id":"813815","title":"摸鱼子 舟中读雪客梨庄词漫题","dynasty":"清","author":"沈皞日","text":"向蒲帆、吟残一卷，夕阳肯放西去。乌衣当日风流甚，翡翠笔床矜许。歌白纻。有秋水、閒情更唱梨庄暮。输他缕缕。是嚼蕊吹香，梅边酒醒，人在绣帘语。碧桃下，门掩烟波别墅。小楼常对红雨。分曹隔坐屏山底，非雪非花新句。渔笛谱。试付与、尊前髣髴蘋洲住。青山无数。认纸上霞飞，江间墨渍，两两伴愁处。乍清和、山城飘泊，客中惊换时序。故园茅屋茶烟起，梅子樱桃堪数。曾几度。又脱我、春衫冷却围棋墅。无端此住。问苦菜王瓜，风筵露径，谁共一灯语。斜阳外，皖口潮声如许。正当双桨飞去。閒鸥两两波心坐，梦里笑人辛苦。邀笛步。好买个、轻舟东下京江渡。柘西归路。有蚕浴桑云，蚁浮松酿，卧听刺桐雨。"}