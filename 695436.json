{"id":"695436","title":"哭三江宫傅","dynasty":"明","author":"林俊","text":"循墙深敛戢，岣嵝类寒微。位极公还命，名完世独归。竟陵传大玉，台斗赋缁衣。笠泽阴晴外，平芜带远矶。匪石心还壮，如虹气渐微。别来黄鹄伴，赋得紫芝归。凤阁传遗表，麟袍感故衣。祝天酬百顺，烟水欠鱼矶。化及形神异，心多气力微。凤衔中诏下，鹤伴旅魂归。岩菊空修谱，江荷枉制衣。鲈乡还往日，鸥鹭暗前矶。亡琴怜旅息，绝笔寄公微。脩短元前定，哀荣此大归。易名题处额，就木赐时衣。秋水吴莼约，湖风冷故矶。"}