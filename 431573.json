{"id":"431573","title":"七十述怀六首","dynasty":"近现代","author":"叶云峰","text":"门庭衰落记髫年，衣食时虞两难全。漱漱棠花早萎谢，稀稀淑水薄薪钱。狂风一夕罹家难，沈冤十年蒙雪煎。苦乏媚容违世态，虽无傲骨不求怜。七十流光水向东，夕阳斜照一孤鸿。书临逸少空依样，诗耽尧臣穷未工。白璧无瑕尘不染，黄花晚节曲犹同。此身早置林泉下，绿树红云入望中。抗战军兴曾枕戈，巴山夜雨起悲歌。久罹尘劫皈依早，较量人群感慨多。冠盖京华皆北面，自怜身世等南柯。蓬门回首凄凉甚，相对牛衣惜逝波。浪当江湖走四方，汉江漂泊复潇湘。瑶阶曾记邀宸赏，小草也能压群芳。史馆驰名愧下里，玉堂巨眼列门墙。如烟往事空虚甚，明月清风无短长。开到芙蓉结寸心，傲霜淩雪频相侵。穷交落落常怀旧，大地茫茫孰知音。信国临危歌正气，少陵离乱苦行吟。武陵泛棹成陈迹，欲觅桃源何处寻。冯唐易老几春秋，瞬息竟成水上沤。有女承家添色笑，无儿继后忘短修。天涯衰老谁青眼，自古骚人易白头。犹得身轻平静过，桑榆虽晚一枝投。"}