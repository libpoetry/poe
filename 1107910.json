{"id":"1107910","title":"呈懒翁","dynasty":"宋","author":"白玉蟾","text":"倦子冷居姑射，居士高卧毗耶。钝置诗盟酒约，只自焚香吃茶。酒恶频将花嗅，睡酣便把茶浇。秋到梧桐枝上，夜来风雨萧萧。金醴青如竹叶，玉娥白似莲花。闻君微恙脱体，杖藜欲访君家。莲蕊嫌风狼籍，稻苗得雨精神。翻忆武夷九曲，去秋舣棹溪边。醉时枕上化蝶，睡起笔下生蛇。日长心下无事，饥来只是餐霞。秋雨织愁成段，暮云过眼生花。栖凤亭中寂寞，武夷旧有仙家。"}