{"id":"812067","title":"自持","dynasty":"清","author":"孙原湘","text":"未须惆怅但闻香，修到香中愿已偿。欲报深思难著迹，每窥微笑越周防。花前苦劝耽诗瘦，灯后坚辞被酒狂。除却衾窝同梦外，尽抛心力效鸳鸯。不矜风格转超群，委地湘波拂拂裙。逼眼光华花上月，荡心仪态水中云。任教离间情终合，尽意绸缪界自分。深感琴心通委曲，自怜无福作文君。偶将谰语抵清狂，底事前盟苦索偿。极婉转时心自许，暂通融处眼犹防。茶瓯密度樱桃味，衣扣牢缄豆蔻香。倾吐兰胸岂无意，玉楼何日去梯桄。"}