{"id":"963013","title":"女贫苦难妍","dynasty":"宋","author":"朱松","text":"女贫苦难妍，士贫苦难高。了知论此者，不识一世豪。此身百斛鼎，流俗欲手操。宁当舍其中，局促计所遭。颇疑有若人，肮脏栖蓬蒿。考槃一丘壑，光景不可韬。斯人不我忘，空复踰垣逃。轩裳亦云华，唾去如腥臊。哀哉夸毗子，扰扰冠猿猱。恬无济世心，闵默死滔滔。朅来事斗禄，俛仰身桔槔。一官戏人间，几何非餮饕。谁言眷此帻，掷去轻秋毫。区区欲骄士，一哭嗟儿曹。"}