{"id":"421758","title":"延平王祠古梅歌","dynasty":"近现代","author":"连横","text":"我闻诸葛庙前古柏柯如铜，坚贞不拔回天工。又闻岳王坟上古桧高摩空，万枝南向表臣衷。我谓古木无知，何得人推崇，千古见者犹思二人之精忠。诸葛存汉岳驱戎，继其武者唯我延平真英雄。延平祠宇凌穹窿，中有古梅缤纷开花重，巨干槎枒叶苍茏，暗香浮动度春风。我谓古梅无知，何得精神通，直使游者、观者、吊者、咏者犹思延平罗心胸。延平义愤起孤童，登天直欲跨飞熊。手提长剑倚崆峒，不能鲁阳麾戈日再中，亦当立马天山早挂弓。如何北征南渡半挫功，辟地开天乃在东海东。神鲸一去水濛濛，毗舍江山涨妖烽，桑田沧海几度难寻踪。唯见古梅岁岁开花花屡浓，盘根错节生气充。下有雪冻上云封，千秋万劫神屏幪，直使夭桃俗李未敢争纤秾。红墙一角月玲珑，中宵夜冷剑光冲。我来歌啸尤无穷，放眼九州心忡忡。不见高冈威凤鸣梧桐，不见青天一鹤栖乔松，但见梅花如海春溶溶。我欲召广平、命和靖，使之为我写花容。二子载拜辞未工，粗才恐被梅花恫。铜瓶纸帐小家风，名士美人亦惺忪。我时痛饮酒千钟，我气盘郁口吐虹。手把大笔画地画天写万丛，花大如斗枝如龙，古香古色不与凡花同。掷笔大笑眼矇眬，醉卧梅下魂何从，梦见延平对我拍手惊相逢。"}