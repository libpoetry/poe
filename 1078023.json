{"id":"1078023","title":"立春日龙化道中得家问诸季已挈家渡浙江如剑川又闻江西颇有群盗啸聚遂决意由五羊趋循惠潮阳假道闽中以归偶成三篇时十二月十九日 其一","dynasty":"宋","author":"李纲","text":"东君又换一年春，迎我来从瘴海滨。已觉山川有佳气，更询道路得通津。欲寻勾漏丹砂令，与访罗浮紫府人。清梦相符缘契合，便须脱屣谢埃尘。"}