{"id":"1125390","title":"滕达道挽词","dynasty":"宋","author":"秦观","text":"早岁峨冠侍冕旒，白头淹恤外诸侯。箧中尚有东封草，塞下曾无北顾忧。心系汉廷长入梦，气吞胡虏不防秋。经纶未了埋黄土，精爽还应属斗牛。江南江北奉周旋，合散如云二十年。春郡胜游花蔽马，夜山清话雨连天。共惊万里长城坏，独把千金宝剑悬。平日书题多散乱，呼儿寻聚一潸然。"}