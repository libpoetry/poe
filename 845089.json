{"id":"845089","title":"广诗中八贤歌 诸暨蒋智由观云","dynasty":"清末民国初","author":"梁启超","text":"诗界革命谁欤豪？因明钜子天所骄，驱役教典庖丁刀，何况欧学皮与毛。东瓯布衣识绝伦，黎洲以后一天民。我非狂生生自云，诗成独泣问麒麟。枚叔理文涵九流，五言直逼汉魏遒。蹈海归来天地秋，西狩吾道其悠悠。义宁公子壮且醇，每翻陈语逾清新。啮墨咽泪常苦辛，竟作神州袖手人。哲学初祖天演严，远贩欧铅搀亚椠。合与莎米为鲽鹣，夺我曹席太不廉。放言玩世曾伋庵，造物无计逃镌镵。曼歌花丛酒正醰，说经何时诗道南。绝世少年丁令威，选字秾俊文深微。佯狂海上胡不归，故山猿鹤故飞飞。君遂之节如其才，呼天不应归去来。海枯石烂诗魂哀，吁嗟吾国其无雷。"}