{"id":"622497","title":"咏望月","dynasty":"明","author":"郭之奇","text":"瑶宫太阴元，启镜当天门。初出情犹敛，映日转黄昏。须臾飞艳魄，舒心遍乾坤。妆成锦霞拥，轮动彩云奔。关河难阻隔，蟾兔岂嚣烦。我视空明质，如开四照轩。谁种八衢花，向此不夜园。玉毫光可数，银汉净无痕。桂树千年色，婵娟万古魂。魂以高自洁，色以素常存。流华安可即，远意正堪论。"}