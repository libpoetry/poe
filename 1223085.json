{"id":"1223085","title":"装马曲","dynasty":"元","author":"袁桷","text":"綵丝络头百宝装，猩血入缨火齐光。锡铃交驱入风转，东西夹翼双龙冈。伏日翠裘不知重，珠帽齐肩颤金凤。绛阙葱昽旭日初，逐电回飙斗光动。宝刀羽箭鸣玲珑，雁翅却立朝重瞳。沈沈棕殿云五色，法曲初奏歌薰风。酮官庭前列千斛，万瓮蒲萄凝紫玉。驼峰熊掌翠釜珍，碧实冰盘行陆续。须臾玉卮黄帕覆，宝训传宣争俯首。黑河夜渡辛苦多，画戟雕闳总勋旧。龙媒嘶风日将暮，宛转琵琶前起舞。鸣鞭静跸宫门闭，长跪齐声呼万岁。"}