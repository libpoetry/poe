{"id":"617928","title":"依韵答怀五弟","dynasty":"明","author":"陈子壮","text":"海烟来不近，三月意长悬。送喜灯花际，忘忧背树边。小人思击缶，中妇解安弦。江夏无双誉，何郎第五贤。玉麟传信早，金粟注生前。排浪挝铜鼓，飞花戏玉鞭。兴拖云外瀑，幽动竹间蝉。往恨消听雁，时名等逐膻。纵横迟六印，感慨系终篇。艳说东西廨，平居日月泉。有人闲伐桂，无土不舒莲。若论红颜在，修琴卖药年。"}