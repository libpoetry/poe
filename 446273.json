{"id":"446273","title":"秋忆 用飘然兄《枫桥》韵","dynasty":"当代","author":"张月宇","text":"寤坐残秋心烈烈，霜寒孤馆衾如铁。当初绝袂水之湄，一夜芦花飘作雪。风中一步一回眸，从此天涯岁月稠。同梦未曾消旅恨，殊途岂肯断离愁。时翻匣底惊鸿影，纵有千言喉舌梗。重到天台路已荒，危阑独抱衣衿冷。经年犹喟酒难酣，吾在红尘汝在庵。啼彻鹧鸪春雨里，谁怜羁客自江南。"}