{"id":"318566","title":"齐天乐·酒人燕市相逢处","dynasty":"现代","author":"庞俊","text":"酒人燕市相逢处，秋清俊游酣畅。蜡屐乘春，征衣浣雨，来认桤林弥望。啼鹃度响。过卓女垆前，累君惆怅。草草莺花，梦梁莫作旧京想。空舲怨谣费泪，送猿声两岸，孤棹西上。蜀纸裁书，巴弦按拍，为报行人无恙。凭栏意广。傍鼓角严城，夜占天象。月没参横，少微星最朗。"}