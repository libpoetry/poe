{"id":"564140","title":"村居小景图","dynasty":"明","author":"孙承恩","text":"迤?山麓尽，宛然见民居。周围自成村，编篱植桑榆。邻比数十家，乐生各愉愉。老翁四五人，霜雪为须眉。一翁携稚子，檐牙步徐徐。一翁偕一媪，偶坐自为娱。一妇上堂来，甘旨供舅姑。一翁杖畦间，课仆勤菑畬。一翁立当垆，有童执瓶沽。一翁坐当席，课诸童子书。一妪并一妇，浣濯衣与裾。一妇抱儿行，在手复有携。一妇抱儿立，惜弄若掌珠。一夫睨其侧，笑视欢有馀。一犬走吠人，一犬卧当闾。牛当树阴息，牧童坐风雩。羊豕食而嘻，鸡鹜相喧呼。村有古朴风，似是朱陈馀。应鲜盗贼警，抑复无征诛。感此不易得，想像增嗟吁。"}