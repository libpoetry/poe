{"id":"817210","title":"书事","dynasty":"清","author":"谭宗浚","text":"新传严诏馺娑宫，玉虎晨威一震同。卧护西陲稀健将，角巾东第到群公。本来袁窦原殊气，却比萧周已尽空。独使至尊忧社稷，未央前席策平戎。衮衮鹓鸾又一时，上林阿阁最高枝。朝恩别自求新剑，世事休教覆旧棋。宛马蒲萄前代略，河鲂杨柳中兴诗。宣光盛烈非难嗣，燮鼎调羹望禹夔。"}