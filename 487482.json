{"id":"487482","title":"月下渡淮歌与马孟李三都尉舟中言怀","dynasty":"明","author":"张元凯","text":"日落淮水黄，月出淮水白。水流向东南，客行自西北。辞家见月两回圆，长路悠悠始一千。簿书期会如束湿，卒史胥徒横索钱。橐存无底空所有，但见三星恒在罶。身世漂零只酒尊，凉露凄蝉动高柳。从事诸君尽弃繻，金堤赤岸争先驱。吁嗟百万任狼藉，何事囊粟号侏儒。吾生一饱了吾愿，坐看鹪鹩飞不远。马控龙媒自有人，门藏金穴曾无援。久拟山中赋考槃，何然燕垒巢其端。漆园傲吏日偃蹇，竹林酣士多摧残。夜深月照芦洲寂，楼船有楫何须击。最喜黄头善掺挝，况邀白帻能吹笛。淮阴黯惨生悲风，座中杯酌莫教空。若过韩侯钓鱼渚，便为长跪酹英雄。"}