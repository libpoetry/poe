{"id":"495600","title":"酹江月 中秋上刘太守","dynasty":"明","author":"陈霆","text":"南楼今夜，恍人间天上，不知何夕。鱼浪纤云都卷尽，万里明河一色。仙桂扶疏，羽衣凉冷，人在清虚窟。嫦娥过我，飞轮碾破秋碧。太守东阁初开，风流樽俎，催召西清客。未要铜盘烧绛炬，自有清辉飞入。潦倒诗狂，婆娑酒态，醉舞嫌天窄。尘心洗净，玉壶报道敧侧。"}