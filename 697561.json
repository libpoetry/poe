{"id":"697561","title":"少年行五首","dynasty":"明","author":"胡应麟","text":"匣底双龙斗色流，长安道上紫骅骝。燕姬二八弹筝坐，千树垂杨拂酒楼。平康归路欲黄昏，下马青蛾白玉尊。一曲菱歌挥袂去，月明装束候期门。五陵楼殿雪初消，玉勒翩翩意气骄。落日万家春草外，呼鹰遥过灞陵桥。甲第新开上苑边，满堂花色照婵娟。醉携如意阶前舞，七尺珊瑚碎画筵。调鞭徐傍夕阳亭，绣箙雕弧架雁翎。夹路万人齐指处，碧天遥堕海东青。"}