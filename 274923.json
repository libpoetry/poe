{"id":"274923","title":"谒浮山禹庙次昌黎石鼓韵作歌","dynasty":"清代","author":"李必恒","text":"粤若稽古帝舜世，光华复旦《卿云歌》。滔天独恣河伯怒，帝曰四岳咨如何。九载隳绩羽山殛，黄熊碧血膏霜戈。惟鲧有子子曰禹，负罪饮泣争濯磨。行山表木敷五土，大地棋置如星罗。首疏济漯定冀域，导南条水先岷峨。舟车绎络纷水陆，撬檋杂沓周陵阿。支祁夜锁缚奇相，百灵炯炯谁敢诃。九河既道九原涤，支分派析无舛讹。浊水绿字著神怪，穴中金简书蚪蝌。鼎涂百物御魍魉，驱使蛟鳄驯鼋鼍。蠙珠璆琳贡银镂，铅松筱簜浮青柯。土功荒度错昏昼，踆乌八载同掷梭。东渐西被朔南暨，手胼足胝难委蛇。呱呱门内弗暇子，涂山洒泣同湘娥。玄圭载锡干厥蛊，黄龙呈端江之沱。烝民乃粒玉帛会，万国辐辏车书和。厥田惟上中下错，总铚秸粟开输科。淮海惟扬古泽国，昏垫实维东南多。旧传浮山此作镇，崱屴赑屃神鳌驼。或云一拳实中系，其下滚滚洪涛过。或云娲皇炼馀石，巨灵斧劈同切磋。又云蛟龙性险怪，制以镔铁沉诸波。顶露一丈其色黑，平砥如掌无偏颇。由来神物历年久，溯源那复知其他。楚俗纷纷竞淫祀，蛇神牛鬼争媕婀。数掾冷落傍阛阓，空馀盛迹谁摩挲。我来再拜瞻黻冕，俯仰四瞩生悲哦。环廊风吹舞鸭脚，丽牲有石谁刑鹅。山根斑驳苔藓蚀，清泉朝汲唯禅那。吁嗟下土抱微尚，利济无术心某轲。负薪沉璧戴君相，会见注海行江河。缅思禹功缵明德，分阴用惜毋蹉跎。"}