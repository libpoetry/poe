{"id":"131058","title":"又似前人·寓轩爱客还爱酒","dynasty":"宋代","author":"陈著","text":"寓轩爱客还爱酒，酒常不足客常有。有时宁辍炊粮资，买秫盆酿不盈斗。今日何日天气新，和粕倾来赏春韭。安问门外有飞尘，且向樽前开笑口。岸帻舞得云山摇，挥毫写出风光透。足以乐矣文字醉，彼何人斯囚躶丑。君记取，今而后，但师会数司马家，薄物勤勤意自厚。莫学豪饮陈孟公，投辖关门妨客走。"}