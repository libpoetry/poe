{"id":"1112512","title":"寄题黟县舒先生十柳轩诗二首","dynasty":"宋","author":"张扩","text":"当年宫殿记风流，濯濯青春破客愁。晚觉世间全少味，自从柳下觅归休。嵇康嗜锻太多事，陶令醉眠终自由。想见夕阳风软处，乱蝉无数咽新秋。十柳五柳复何为，今人古人心要知。百年实录先生传，五字格言彭泽诗。近闻收秫颇狼藉，谁与结社相娱嬉。我亦江湖漫浪者，尚堪束带向群儿。"}