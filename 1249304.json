{"id":"1249304","title":"秦湖渔隐为袁桂芳赋","dynasty":"元末明初","author":"戴良","text":"履运已成昔，名湖尚说秦。避时端有意，把钓可无人。若士居姚水，遗风似舜民。地虽占越上，境实慕河滨。已忝归渔业，何言托隐沦。月浮孤艇夜，雨著短蓑春。泊渚多依藻，窥汀或傍筠。羽沈疑中饵，丝动讶拖鳞。竭泽知难脱，殃池数已屯。竞多声失厉，得隽语忘嗔。獭怨诛求尽，龙嫌荡漾频。腥风连巷陌，秽浪接沙尘。水际呼儿急，墙头换酒新。讴歌便野习，嗜好任天真。行媲清狂客，名传放逐臣。家临烟浦近，门对雪鸥驯。钓渭心徒苦，兴周迹已陈。子陵辞汉日，贺老别唐辰。事业今如是，栖迟固足珍。青云人既远，白首我还亲。衰谢无知己，飘零偶问津。但期连郡邑，岂料结比邻。东主方悬榻，西风且钓缗。扁舟如可具，同老此湖漘。"}