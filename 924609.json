{"id":"924609","title":"次韵秦观见寄","dynasty":"宋","author":"苏辙","text":"东家有贤人，西家苦相忽。幽兰委冰霜，掩霭特未发。春风限芳蕤，烂漫安可没。东南信多士，人物世不阙。考槃溪山间，自献耻干谒。谁怜幽閒女，艳色比南越。垂耳困盐车，捐金空买骨。读书谢世事，闭门动论月。予生亦羁旅，处世常卒卒。谁令钓竿手，强复此持笏。惟馀七尺躯，空洞中无物。时蒙好事过，解榻聊一拂。野情乐江海，梦想扁舟兀。隐居便醉睡，世路多颠蹶。荣华一朝事，毁誉百年歇。相劝沐咸池，阳阿晞汝发。"}