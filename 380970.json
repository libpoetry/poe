{"id":"380970","title":"瑞鹤仙·落梅","dynasty":"现代","author":"郑文焯","text":"虎山桥下水。问几时销尽，伤春清泪。花前旧吟袂。绕阑干如梦，东风还是。相思未寄，荐青尊、高寒自倚。恁飘零、画角声中，忍见送春桃李。何意。烟横雪乱，数点芳心，为谁憔悴。苔茵漫缀。无人见，断魂地。叹垂垂一树，江南遗恨，不到灵均楚佩。但黄昏、写照空池，两三瘦蕊。"}