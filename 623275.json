{"id":"623275","title":"读南华杂篇述以五言十一章 其九 渔父","dynasty":"明","author":"郭之奇","text":"庄骚两渔父，至论悬千古。鼓枻动沧歌，愁看罗汨浒。持颐闻杏琴，心醉洙源圃。问君何以然，此茹而彼吐。异曲本同上，一弹应再鼓。忠隐或分涂，圣逸宜相补。逸者方杖挐，圣者非有土。将留延苇词，一反围陈武。嗟兹七二侯，空令入疵苦。虽笑亦强亲，虽威亦强怒。辞影息缁林，真全而道睹。相视已忘言，馀音变湘浦。"}