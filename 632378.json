{"id":"632378","title":"寿苗鍊师","dynasty":"明","author":"释函可","text":"人间初换岁，天上亦添龄。未老耿南极，能飞滞北溟。时艰惊蝶梦，神王鄙熊经。寒雪尚凝砌，和风已拂扃。吹笙鸾凤集，念咒鬼神听。度世心尤切，弥年手不停。侣沙虫猿鹤，召雨电雷霆。采药重薇蕨，汲泉带参苓。肝肠关众命，呼吸通群灵。展卷辨蝌蚪，退身号蟭螟。虽知守其黑，无计得以宁。残魄予将朽，方瞳尔独青。金茎润菜色，丹室吐兰馨。谈笑具别旨，往来各忘形。他山足玉石，一水合渭泾。高志存鸿鹄，大光眩爝萤。胡为悬万石，徒自击寸莛。兔颖空盈匣，鱼肠待发铏。波流岂复返，膏燄可长荧。不见大椿树，八千终飘零。"}