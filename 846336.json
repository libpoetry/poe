{"id":"846336","title":"高宗祀大礼鼓吹歌曲五首 其五 降仙台","dynasty":"宋","author":"无名氏","text":"升烟既罢，良夜未晓，天步下神丘。锵锵鸣玉佩，炜炜照金莲，杳蔼云裘。彩仗初转，回龙驭、旌旆悠悠。星影疏动与天流。漏尽五更筹。大明升，东海头。杲杲灵曜，倒影射旗旒。辇路具修。葱郁瑞光浮。归来双阙看御楼。有仙鹤、衔书赦囚。万方喜气，均祉福，播歌讴。"}