{"id":"713840","title":"歌赠金溪邹子","dynasty":"明末清初","author":"屈大均","text":"丈夫生世何坎坷，佯狂为奴谁识我。当年赁作向朱家，此日栖迟寻紫逻。云蒸龙变在何时，怜君白发亦成丝。君臣之义不可解，欲报何须国士知。国士雄才天所产，楚汉纷纷那在眼。子房本是烟霞人，万里青天任舒卷。舒卷何渺茫，登台飞羽觞。时哉双黄鹄，与尔相翱翔。"}