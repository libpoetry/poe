{"id":"1105197","title":"题韩溪诗","dynasty":"宋","author":"文彦博","text":"韩信未遭面主顾，萧何亲至此中追。君王有意争天下，不得斯人未可知。平日渔樵皆病涉，当年将相尽成功。淮阴未济酂侯识，留得雄才归汉中。水滨山曲暂盘桓，盛事临风一据鞍。莫讶史君频叹咏，古来君相受知难。途中胜迹尽留题，独有韩溪未有诗。直把芜词重叠咏，只图流播路人知。"}