{"id":"1030502","title":"看花回 和赵智夫韵","dynasty":"宋","author":"蔡伸","text":"夜久凉生，庭院漏声频促。念昔胜游旧地，对画阁层峦，雨馀烟簇。新诗暗藏小字，霜刀刊翠竹。携素手、细绕回塘，芰荷香里彩鸳宿。别后想、香销腻玉。带围减、钏宽金粟。虽有鳞鸿锦素，奈事与心违，佳期难卜。拟解愁肠万结，唯凭尊酒绿。望天涯断魂处，醉拍阑干曲。"}