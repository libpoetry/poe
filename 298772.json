{"id":"298772","title":"旅店壁间，多行人题咏，余每投宿，必录其佳者，因作七古","dynasty":"清代","author":"华蘅芳","text":"平沙茫茫远树低，白日欲没西山西。一车隆隆苦行役，辙迹已穷愁路迷。登高极目远烟起，知有茅店临荒溪。回车寻途急奔赴，已见宿鸟投林栖。到门不暇解鞍蹬，即往四壁搜留题。春蛇蜿蜒秋蚓瘦，遍视始得穷端倪。无盐嫫母互斗艳，颦眉龋齿争哀啼。村腔俚语实秽鄙，大雅岂屑相歌诋。璠玙韬光杂瓦砾，独鹤敛翮参群鸡。是何神仙偶游戏，笔迹偶尔留鸿泥。循墙且作百回读，清爽胜食哀家梨。我持钩吴入燕赵，遍历邹鲁经青齐。每逢好句辄狂喜，恨不素手相提携。亟须蒐罗入行橐，淘汰瓦石扬秕粞。详书岁月及邑里，姓氏一一堪参稽。他年湖海倘邂逅，敢摘诟病交评批。呼童为我俱鸡黍，明朝碌碌仍轮蹄。"}