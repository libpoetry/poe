{"id":"584130","title":"舟中望山寺","dynasty":"明","author":"黄衷","text":"蜀江历邅回，晨帆逐光景。峥嵘山谷间，有敞青莲境。丹碧沦浩劫，势面犹深整。禅板无灵音，风铎暂一领。世尊不可曕，讵辨祇树瘿。老衲缺施金，敝履汲荒井。忆逢太虚师，缁流颇修颖。为我谈法华，覼缕良夜永。无生非我学，弃置不遑省。转盻三十秋，此地亦芜梗。□宗老涪翁，诗派沿五岭。或持弟子法，荤饮时复屏。遗篇落我手，小句贝文警。乃知盛名下，精驳尽兼并。伤哉留滞怀，毵毵素垂颈。疲薾谢书帷，归弄黄湾艇。"}