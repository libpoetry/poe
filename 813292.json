{"id":"813292","title":"赠越南贡使阮云麓","dynasty":"清","author":"李元度","text":"白雉重劳贡越裳，珠崖铜柱效梯航。占星不藉南车指，就日曾观北极光。杨柳雪飞新传舍，蓼萧露湛古诗章。何须更说珊瑚树，彩笔凌云锦七襄。一疏曾闻荐马周，江干握手舣仙舟。鸡林敢诩诗增价，猿臂深惭相不侯。海外有人询轼辙，山中容我伴巢由。送君心逐南飞雁，五字河梁地爪留。"}