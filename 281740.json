{"id":"281740","title":"斋居苦雨对栗庵夫子遗像有感","dynasty":"现代","author":"林散之","text":"破书故纸堆满簏，非敢自奇期免俗。荒江寂寂秋不归，衰柳疏槐冷犹绿。我之所思在空谷，师有虚堂曰观复。忆昔挟策从学时，文章两汉授我读。春宵秉烛昼苦短，目尽千行犹未足。抗心欲成有用材，岂甘局促为庸碌。春风秋雨卧空山，冷月疏星照寒屋。病中遗我容一幅，对之伤心严且肃。读书万卷终何益，生死黄金买不得。蒿里萧条薤露残，梦魂久已无消息。人间多情每相忆，况此师生恩无极。殷忧沧海起波涛，回首平生泪沾臆。黄昏苦雨声满天，潮打江南又江北。"}