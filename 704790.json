{"id":"704790","title":"次刘佥宪见寄韵四首","dynasty":"明","author":"薛瑄","text":"忆对清阴转午迟，杯行到手欲无辞。高山流水今何处，鸿雁南来有寄诗。开缄忽见右军书，丽句清词惬所需。何限相思动秋意，蝉声况是晚凉初。几年持节道途间，骢马遥遥意气閒。况有青山随处好，料来诗思未应阑。宪府新成小屋居，居中惟贮旧琴书。希声古道应何似，一榻清风乐自如。"}