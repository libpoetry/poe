{"id":"1073730","title":"向伯恭侍郎致政芗林筑一堂名之曰企疏晋陵孙某闻而赋诗二首 其二","dynasty":"宋","author":"孙觌","text":"且学方回痴，莫羡董公健。谁令躯七尺，浪作青紫楦。更摇乞怜尾，仍出吊丧面。芗林有老仙，蚤具佛眼见。国恩倘粗酬，已债遂焚券。驱除竹马弃，狼藉刍狗践。寥寥汉二傅，千岁一关楗。竟日饮无何，更补离骚传。"}