{"id":"93585","title":"芍药宅·何以筑花宅","dynasty":"宋代","author":"杨万里","text":"何以筑花宅，笔直松树子。何以盖花宅，雪白清江纸。纸将碧油透，松作画栋峙。铺纸便成瓦，瓦色水精似。金鸦暖未焰，银竹响无水。汗容清不泣，晴态娇非醉。尽收香世界，关在闲天地。风日几曾来，蜂蝶独得至。劝春入宅莫归休，劝花住宅且小留。昨日花开开一半，今日花飞飞数片。留花不住春竟归，不如折插瓶中看。"}