{"id":"60141","title":"渔阳醉歌","dynasty":"明代","author":"阮自华","text":"塞行如滔水，溟濛不见阳。白霿护沉日，暗淡诸峰翔。旗龙何栈崟，盘山望逶迤。西顾明月窍，东睐景忠庐。边风何浩浩，翔气饶云悲。杯酒慷以慨，壮游良不虚。欲请班翟输，为我作轻舆。左载王子乔，侧坐嫱西施。洞轼箸宽壶，一壶千石余。据专坐清琴，悲笳节弹棋。日观孤竹巅，夕月清海湄。鸿濛太荒中，与君逮欢虞。"}