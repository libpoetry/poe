{"id":"1089375","title":"晚田黄雀词","dynasty":"宋","author":"许及之","text":"黄雀不知来处所，或云海化或蛰土。秋至晚田拾禾黍，投身不知入罔罟。十中八九不计数，黄雀之死孰怜汝。汝不如搏谷并布谷，又不能快活催麦熟。农夫辛苦耕，无功食其禄。无功尚可那无厌，腹饱果然犹不足。呜呼一年三百六十日，常时安在今时出。安得山间野谷生石田，与汝饱死终天年。黄色雀，还可怜。"}