{"id":"286373","title":"望马台·客行还下马","dynasty":"清代","author":"李锴","text":"客行还下马，系马望马台。落日照山店，肃肃秋风来。解我腰中钱，酤女瓮底醅。店中有小儿，洗盏还置杯。脚踵傅黝漆，头上堆乱柴。骨相初不恶，眉目生灰炱。客前问儿年，主人频嗟欸。村南指高楼，云是儿家遗。爷娘一旦死，哥嫂今不訾。饭牛且饲猪，不得容此儿。草丝一何长，其下同根荄。兄弟虽异身，其出同胞胎。寄言生儿人，慎毋遗货财。"}