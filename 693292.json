{"id":"693292","title":"过大荆驿次韵二首","dynasty":"明","author":"苏仲","text":"荆驿台高望眼长，路当冲要接疆场。鸟声啁哳鸣幽径，树影交加上粉墙。远岫笼烟将暮色，片云拖雨送秋凉。借眠人老无清兴，不梦当年睡海棠。衡岳迢迢古路长，邮亭初辟自山场。楼前水曲如围带，面对山青作外墙。屋傍云烟长带湿，径连松竹每生凉。坐来不觉残更断，月照芭蕉映野棠。"}