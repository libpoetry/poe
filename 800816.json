{"id":"800816","title":"拟玉泉山大阅二十韵","dynasty":"清","author":"查慎行","text":"地辟丹棱沜，天开裂帛湖。边冈环北极，列曜拱中枢。鞮驿销氛气，风云蓄睿谟。不忘神武略，独握帝王符。吉日将差马，先期已祭貙。桓桓齐步伐，肃肃选车徒。野旷金钲转，沙平玉帐铺。一人躬靺鞈，九校勇驰驱。鹅鹳知兵法，龙蛇入阵图。雪光明组练，寒律劲雕弧。忆昨三犁候，亲征万里逾。行间走英卫，麾下拔孙吴。挞伐声灵在，韬铃将相俱。诗人赓虎拜，士气动山呼。振旅时方暇，回銮日未晡。殊威宣逖土，同轨坦经途。典礼因时举，欃枪埽迹无。武功虽再缵，文德久覃敷。用逖昭无外，周防戒不虞。煌煌太平业，磐石巩皇都。"}