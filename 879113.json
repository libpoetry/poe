{"id":"879113","title":"念奴娇 其九 和诚斋休致韵","dynasty":"宋","author":"刘克庄","text":"此翁双手，顿闲处、且把香篝笼袖。西掖北门辞不要，肯要南柯太守。小小亭台，些些竹木，何必灵和柳。地行仙里，合推侬做班首。取次著绝交书，续归田录，谁掣先生肘。莫遣朝衣梅醭了，留祝南山之寿。苍妓上厅，老僧封院，得似樗庵叟。虚名身后，生前且一杯酒。"}