{"id":"424538","title":"八声甘州 暮登鸡鸣寺远眺","dynasty":"近现代","author":"黄君坦","text":"渺斜阳一角古台城，倚阑看神州。对平湖千顷，环堤弱柳，摇曳清秋。隐约丛荷深处，三两采菱舟。呜咽南朝水，依旧东流。记得年时俊赏，正菊黄载酒，吟啸高楼。奈钟声换世，笼壁旧题留。共阇黎沧桑细话，问大千浩劫几时休。颓垣外，乱蛩絮语，泪眼难收。"}