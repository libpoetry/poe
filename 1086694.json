{"id":"1086694","title":"送唐左史纸墨","dynasty":"宋","author":"洪适","text":"黄山奇峰三十六，耸壑寿松多节目。真工曲突扫芳煤，介圭拱璧陈玄玉。浙河千里兹滥觞，万谷之皮捣冰霜。肌理细腻色白皙，蜀网剡藤难雁行。使君来自岷峨麓，曾赋客卿朝奏牍。细字不作蝇头书，高文富有牛腰轴。向来平步第一螭，勇退宛在番之湄。陶泓毛颖幸旅进，快写元和圣德诗。"}