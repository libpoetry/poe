{"id":"1131127","title":"寒食祀坟二首","dynasty":"宋","author":"韩琦","text":"禁烟时重展先茔，今日躬为拜扫行。扑面尘多嗟岁旱，得苗田少奈民生。二分春过寒犹峭，四合山来眼暂明。思奉松楸存寤寐，不国濡露始勤诚。太行山下列儿孙，重叠千峰浪势奔。近麓萦回藏胜地，先坟长远得安村。虽荣不及丰亲养，更病须来洁祭樽。欲使族中知尽力，各思忠孝大吾门。"}