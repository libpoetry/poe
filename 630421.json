{"id":"630421","title":"读大唐西域记十三首 其三","dynasty":"明","author":"释函是","text":"将夕云霞变，玄景忽已灭。中宵霁光风，薄曙春寒冽。境迁情屡易，识纷智乃汨。文句竞华质，高明神理滑。见闻遗所知，焉得心路绝。展转名义兴，玄解肆分别。谁作声明论，今日何曾劣。童稚匪他人，秖昧当年说。五百阿罗汉，豁然成超越。迦匿弥罗时，髣髴枯树穴。莫倚渊镜微，皓首不能决。"}