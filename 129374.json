{"id":"129374","title":"喜迁莺·淮山秋晓","dynasty":"宋代","author":"方岳","text":"淮山秋晓。问西风几度，雁云蛩草。铁色骢骄，金花袍窄，未觉塞垣寒早。笳鼓声中晴色，一羽不飞边报。君莫道，怎乾坤许大，英雄能少。谈笑。鸣镝处，生缚胡雏，烽火传音耗。漠漠寒沙，荒荒残照，正空不劳深讨。但喜欢迎马首，犹是中原遗老。关何事，待归来细话，一尊倾倒。"}