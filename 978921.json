{"id":"978921","title":"李仁甫除丧作诗问之","dynasty":"宋","author":"晁公溯","text":"闭门读丧礼，荒庭蓬藋深。愁云聚陇首，悲风吹棘心。邻里昨甚忧，哭踊恐不任。近除二月禫，初御五日琴。虽复瘦栾栾，众语喜见今。谅其念遗体，保此躯千金。顾无疡可沐，发脱未胜簪。稍当理衣冠，结绶且正襟。渠家符玺郎，实冠翰墨林。世业乏润色，诏书行访寻。紬绎须史迁，校雠得刘歆。再编中兴诗，更载庭燎箴。暇时侍君侧，祈招诵愔愔。"}