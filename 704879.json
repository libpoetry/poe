{"id":"704879","title":"城西亭子宴集","dynasty":"明","author":"薛蕙","text":"逐凉向何许，平台俯烟际。青皋杳重叠，素水萦迢递。酒冷渚边云，衣芳苑中桂。一遇林下期，仍偕尘外契。攀林摘朱果，汲井牵瑶瓮。凉风拂露榭，清气流云栋。四时俄转瞬，万绪纷如梦。相顾各喟然，中饮可辞痛。抱痾慨独卧，恣兴欣同游。搴芳薜荔苑，窥鸟鵁鶄洲。日暝石潭净，风凉云树稠。坐看夕景晏，与君仍暂留。幽渚携风策，层阿息烟驾。亭亭荷照景，嘒嘒蝉吟夏。低徊悟形变，索莫惭时谢。自缘心有念，临觞屡惊咤。永日避炎暑，中园屏烦嚣。登危乍悽怆，临迥更萧条。积水含密雾，空林送新飙。眷言摅幽抱，援翰赓长谣。"}