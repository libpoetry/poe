{"id":"779014","title":"满江红 舟次邂逅程村，为尤展成寄同曹顾庵、宋既庭倡和词一卷，依韵和之","dynasty":"清","author":"黄永","text":"劈面相迎，一篙破、绿波秋涨。凭寄语、吴门客到，旧游无恙。贻我一编冰雪句，忆君知已云霄上。却仍从、一二酒人游，歌相饷。似鸥鹭，同飘漾。谁宾主，相赓唱。且逢人作达，瓮开新酿。蜡就一生狂士屐，携来九节仙人杖。怪此翁、豪气未全除，非吾状。"}