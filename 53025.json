{"id":"53025","title":"至新丰丘丈寓所期与理旧情而吐今意不料已先","dynasty":"明代","author":"王履","text":"太华天下特，故作四岳冠。深深括神秀，眠到不忍换。卷命付铁锁，坠魄化白汗。险极岂不知，其奈癖未断。会心难措辞，静处自把玩。厚哉丘丈德，遗此青玉案。我若图报之，岂可锦绣段。拾遗老关陕，祇得平地看。乃知希世缘，不在计与算。古今多少慕，往往交臂散。吾缘独何深，乃愿在一日。归乡五千里，日夕方寸乱。嵯峨仙掌岩，缥缈云台观。会访扶摇公，与我分一半。"}