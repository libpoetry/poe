{"id":"525121","title":"赠雪舫君","dynasty":"明","author":"顾璘","text":"北风天地肃，大雪何缤纷。长江夹万山，千里同一云。江水东北流，素光霭氤氲。恍如黄天荡，历乱鸥鹭群。又如海门口，白蜺驾龙君。道人发高兴，放舟龙江濆。燕矶风飘飘，石帆浪沄沄。中流自鼓楫，前浦金焦分。手持一斗酒，坐玩波涛文。浩歌黄竹篇，十斗乃微醺。登舻指东海，蓬阆穷无垠。誓把安期袖，看曳飞琼裙。回风却返棹，未得通殷勤。下顾浊世士，尘网徒纠棼。归来雪微止，西山带残曛。却笑剡溪上，杯水安足云。"}