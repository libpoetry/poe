{"id":"703219","title":"有感二首","dynasty":"明","author":"谢榛","text":"白云起西山，悠悠上无极。鸿鹄从之飞，终朝殊不息。浮云安可长，羽毛自珍惜。倦来栖中林，回头顾矰弋。谁能测忧心，孤鸣日将夕。西眺王屋山，日夕青峨峨。上有冲漠人，开关对松萝。偶来广成子，所交不贵多。晨兴掬流泉，举首餐明霞。灵鸟从空来，阶前啄松花。鸟性会吾意，逍遥共山阿。寄言寻真者，何必穷天涯。"}