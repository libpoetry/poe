{"id":"1249897","title":"题江山万里图","dynasty":"元末明初","author":"陈秀民","text":"曹郎胸中墨数斗，笔下烟云千万重。昆崙积石泰华接，潇湘云梦银河通。岷峨翠流三峡水，衡岳青莲五老峰。清溪九曲处士屋，丹霞百丈神仙宫。下有临渊欲坠之灵石，上有参天不老之长松。岚光雨气迷远近，咫尺万里将无穷。谁知大地山河境，乃在冰缣意匠中。我今抚卷三叹息，画史真能夺化工。"}