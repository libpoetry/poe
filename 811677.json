{"id":"811677","title":"热河三十六景诗 烟波致爽","dynasty":"清","author":"玄烨","text":"山庄频避暑，静默少喧哗。北控远烟息，南临近壑嘉。春归鱼出浪，秋敛雁横沙。触目皆仙草，迎窗遍药花。炎风昼致爽，绵雨夜方赊。土厚登双谷，泉甘剖翠瓜。古人戍武备，今卒断鸣笳。生理农商事，聚民至万家。殊状崔嵬里，兰衢入好诗。远岑如竞秀，近岭似争奇。雨过风来紧，山寒花落迟。亭遥先得月，树密显高枝。潮平无涌浪，雾净少多岐。脉脉金明液，溶溶积翠池。常忧思解愠，乐志馀清悲。素学臣邻老，耆年自不知。"}