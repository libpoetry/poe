{"id":"1132253","title":"陈总领挽诗","dynasty":"宋","author":"魏了翁","text":"士处宴安日，咸歆节谊名。范阳徒尔怵，河朔莽然平。仅识浅利害，恶知真重轻。开禧忠义传，吾得扈农卿。举头西日远，满扇北尘污。病已关心腹，吾何爱发肤。变名逃越难，微服过商都。忽复天开霁，依然只故吾。闻诏弹冠日，颓然秃鬓翁。当肩百钧重，卷袂两拳空。既上供军最，方修给饟功。大钧那可问，曾不慭留公。"}