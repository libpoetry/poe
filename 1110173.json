{"id":"1110173","title":"次韵答何爽监簿二首","dynasty":"宋","author":"吕陶","text":"十年勤苦学诗骚，拟向篇章运短毫。废井心情伤汲绠，沈舟气象怯惊涛。参谋可法无如杜，常侍难攀独有高。自是土风忘不得，南音莫讶楚囚操。清才何事爱清吟，从古诗人误此心。按剑莫投随氏宝，骑驴难和有虞琴。赋成物外云无著，搜到天涯海不深。自顾巴词终鄙俚，愿从邻友听纯音。"}