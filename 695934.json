{"id":"695934","title":"送臧进士晋叔赴教荆州五首","dynasty":"明","author":"欧大任","text":"毕辂何年尽汉冠，郢都文学尔登坛。曲高似有十人和，此地长飞白雪寒。岷江十里下西陵，王粲楼头几度登。君过建安才十倍，赋成今总让吴兴。觱篥邻舟夜色凄，风湍何处绣林西。挂帆莫宿刘郎浦，野旷江深朔雁啼。城上丹楼一片霞，西池茅舍是罗家。持经都讲来相候，书带盈门苜蓿花。高堂礼学鲁东开，南去弦歌似曲台。弟子诸生名并起，诏书徵诣太常来。"}