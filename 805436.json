{"id":"805436","title":"百字令 春日偕张凤举游西湖","dynasty":"清","author":"杨涛","text":"湖名西子，曾十年梦想，缘悭迟到。胜友招邀真鼓棹，趁取艳阳天好。山黛青浮，水油绿泻，花柳双堤绕。虚亭同坐，宛如身在蓬岛。相顾因话生平，燕南赵北，悔不言归早。毕竟凌烟无福画，应被沼吴人笑。丽景当前，闲愁暂解，且共金樽倒。更期明发，快从天竺登眺。"}