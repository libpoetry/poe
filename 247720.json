{"id":"247720","title":"高阳台·西园重过人事都非崔护刘郎","dynasty":"现代","author":"朱庸斋","text":"芳草延愁，闲云驻梦，画门低约花关。故榭惊鸿，何时归影雕栏。绿阴渐满天涯路，料相思、几度阑珊。奈薰风、依旧无情，与恨俱还。笙歌已误当年约，剩新蝉一曲，犹度屏山。待折垂杨，倩他重繫朱颜。徘徊且问东流水，甚片红、尚隔人间。最回肠，寂寂湘帘，未觉香残。"}