{"id":"1253260","title":"题王筠庵水村山居二首","dynasty":"元末明初","author":"陶宗仪","text":"垂杨旧种成篱落，小径初开近石矼。夜雨渔舟添个个，晴沙鸥鸟下双双。梦魂不到鸣珂里，卜筑何须濯锦江。沽酒鲙鱼从野老，高僧招隐压新腔。松杉束屋青天小，猿鹤当阶白昼閒。木客揖人骑虎下，溪童采药贸琴还。玉笙声断云连席，丹灶光沉月满关。我欲排楹与邻并，掬泉洗耳听潺湲。"}