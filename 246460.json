{"id":"246460","title":"齐天乐·梦翁诞辰九十周年祭","dynasty":"现代","author":"王蛰堪","text":"水西吟屐经行地，萋萋绿迷芳草。晓月低檐，馀曛渡牖，依是当年残照。斜街梦杳。剩啼血鹃声，向人能道。笛外愁痕，漫凭泥雪认鸿爪。佳辰怕还对酒，楚魂谁唤醒，尘世颠倒。绛帐传灯，芸窗授砚，愧煞闲云襟抱。深情未了。待化鹤归来，倦栖华表。望断蓬山，碧烟天际绕。"}