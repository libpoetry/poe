{"id":"1195003","title":"东阳罹乱后怀王慥使君五首","dynasty":"唐","author":"贯休","text":"昨来祗对汉诸侯，胜事消磨不自由。裂地鼓鼙军□急，连天烽火阵云秋。砍毛淬剑虽无数，歃血为盟不到头。谁为今朝奉明主，使君司户在隋州。只报精兵过大河，东西南北杀人多。可怜白日浑如此，来似蝗虫争奈何。天意岂应容版乱，人心都改太凋讹。不胜惆怅还惆怅，一曲东风月胯歌。为郡无如王使君，一家清冷似云根。货财不入崔洪口，俎豆尝闻夫子言。须发坐成三载雪，黎氓空负二天恩。不堪西望西风起，纵火昆崙谁为论。魄慑魂飞骨亦销，此魂此魄亦难招。黄金白玉家家尽，绣闼雕甍处处烧。惊动乾坤常黯惨，深藏山岳亦倾摇。恭闻国有英雄将，拟把何心荅圣朝。不是龚黄覆育才，即须清苦远尘埃。无人与奏吾皇去，致乱唯因酷吏来。刳剥生灵为事业，巧通豪谮作梯媒。令人转忆王夫子，一片真风去不回。"}