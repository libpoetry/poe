{"id":"404786","title":"雨中花慢·本意，赋荷","dynasty":"近现代末当代初","author":"袁荣法","text":"玉盌招凉，琼绡约雾，当时一笑相逢。记虹裳缥缈，水佩从容。洛渚空留秀泽，湘皋剩染仙踪。至今还恨，去年南浦，几日西风。素波千里，碎月三更，低徊暗损芳悰。仍叹息、银河路杳，华井云重。孤寄宁辞浪梗，浮生终胜飘蓬。秋痕心上，冷香梦里，知与谁同。"}