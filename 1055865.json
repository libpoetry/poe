{"id":"1055865","title":"谢慕容若禔惠橘皮汤用前韵","dynasty":"宋","author":"李之仪","text":"有幻色身同一煮，谁振杨枝洒甘雨。一息不御百虐随，邪正交差穷脉缕。昔人有术我得早，自约初到必与语。日来静坐不能遣，痞嗌忽作河豚怒。腹肠迤逦吼雷霆，呕哑缤纷杂珠雾。吾僚恩勤漫驰告，果为新留陈辄去。君臣辨正参苦良，物物经营本农祖。一杯狼籍走三彭，再啜逡巡失魔女。恍疑身在清凉国，无异金堂逢石乳。便当窜入经验法，何用忉忉增补注。多惭世语必见临，不会作客劳烦主。"}