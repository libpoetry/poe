{"id":"149199","title":"杨班湫神恩加广应公以其诰祭之","dynasty":"宋代","author":"晁说之","text":"平生笑杀诅楚文，今朝鄜畤祭湫神。嗟尔湫神何为者，上公衮冕皇恩新。日出辉辉收霰雪，仿佛拜命若可亲。湫神传云是杨班，填墓突兀自姚秦。当时功阀今不著，崔萧之史讨无因。将军得名宜勇哉，里俗所颂疑未真。黄蜂往媒康氏女，亲迎波间不敢嚬。至今七夕後二日，康家送女纷红巾。神视可已胡不已，清明之德先诸身。湫初来徙雷霆夜，鬼借百车载渊奫。宜囚厉鬼缚恶虎，螟螣何足烦怒嗔。邦人不困亦不饥，山可夜入耕阳春。初无粳稻劳灌溉，黄禾黑黍易与仁。敢言此水浅于旧，滂沱雨起云轮囷。千人一日酌不竭，神物所寓谁感尘。岂但萧鼓十州远，祭秩已入四渎伦。异时香火故允会，品极势重力益振。位浮于人神所殛，神忝厥职亦愧人。我劳再拜不私祷，上佐邦国下斯民。敢学韩子炭谷湫，嘲悭侮怪徒踆踆。"}