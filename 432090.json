{"id":"432090","title":"罗浮五绝句","dynasty":"近现代","author":"张采庵","text":"野客山童尽可亲，抱枝松鼠亦迎人。会仙亭下凉如水，一碗山茶味玉津。晋代灵山粤国天，成仙成佛各因缘。药池水腐丹炉死，果有长生葛稚川？华首台高倚莽苍，夜凉山鬼瞰虚堂。吟诗抵得楞严咒，自起推窗看月光。看山归去兴犹狂，倒坐山兜看夕阳。十里老人峰下路，南风吹面稻花香。随缘随喜太匆匆，古意如云欲荡胸。曾见彩衣仙蝶否，崖阴偶尔问花农。"}