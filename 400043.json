{"id":"400043","title":"曲玉管","dynasty":"民国末当代初","author":"朱庸斋","text":"岸雨啼花，溪烟禁柳，徘徊尽日收残粉。却被东邻蜂燕，瘗此馀春。黯销魂。渺渺天涯，茫茫沧海，红笺后约愁难准。待卸银钩，隔去帘外芳尘。过黄昏。一夜东风，又轻换、年时花讯，那知玉树歌阑，依然梦断钗分。忍殷勤。算如今憔悴，谢了蝶媒莺客，剩山残水，故国年年，目送征云。"}