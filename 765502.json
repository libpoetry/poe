{"id":"765502","title":"壶中天 海陵道中","dynasty":"清","author":"杜文澜","text":"野芦吹雪，被西风、趱入烟波深处。隔岸微茫鸦弄暝，团破一川凉雾。浪挟帆飞，灯摇磷碧，暗洒横塘雨。篷窗休掩，祫衣新试吴絮。因念故里天寒，荒桥水长，目断鸳湖路。甚日归来还一笑，长伴渔汀鸥鹭。老树萧萧，颓阴黯黯，近市闻人语。残更数遍，拥衾空赋愁句。"}