{"id":"1053812","title":"武宗","dynasty":"宋","author":"孔平仲","text":"武宗惟雄俊，有臣委用专。德裕才略大，感恩罄所宣。是时岩廊上，六合气可吞。论兵决胜负，万里在目前。一平回鹘凶，再洗上党昏。杨弁不知时，乃敢盗太原。岂信明光甲，遣人斩其元。廷谋昧知几，唯有君相然。成立三大功，慷慨在一言。风霆运不测，日月朗高悬。李唐势已去，至此岌复缠。外内已息兵，崇卑定乾坤。遂令河北师，弭耳如孤豚。事书史册上，读之快心魂。千载若信宿，凛凛风烈存。世人多说剑，不见斫伐痕。玩弄反自伤，何用饰玙璠。迂哉贾生饵，果尔房琯奔。施为贵寔效，讵主衒空文。"}