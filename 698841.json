{"id":"698841","title":"江阴寓舍漫兴六首","dynasty":"明","author":"徐淮","text":"窗前数枝柏，峨峨古衣冠。对客无媚容，铁面霜雪寒。海榴不自持，隔墙素人看。如何路旁子，真意倾柔曼。山鸟集庭树，顾我留好音。迂疏脱机巧，微物知此心。呼童具杯盘，自听还自斟。酒尽忽飞去，怅惘烟云深。沿溪探芳杜，香气袭我衣。贪得不知厌，竟踏明月归。空堂烧短烛，馀情付清徽。曲罢发长叹，此意识者稀。读书茅檐下，古道照我颜。掩卷思古人，邈焉不可攀。当夕屡废寝，当昼屡废餐。浮辞炫俗易，实理躬行难。寒士多局促，我颜独轩昂。甘为珠玉捐，羞作瓦砾藏。落落青松躯，凛凛寒雪肠。百年天地间，俯仰有耿光。迂疏畏炎暑，散发修竹林。绿色豁病目，清风涤烦襟。好诗节间题，浊酒叶底斟。古贤不可起，胜会难重寻。"}