{"id":"436580","title":"哭王继昌","dynasty":"金末元初","author":"王寂","text":"天上玉楼应断手，便骑箕尾去堂堂。梦回失大槐安国，事往堕无何有乡。命也使然濡末路，天乎或者付名郎。旧游磨减今馀几，横涕无从酹一觞。吾家碧树忽先摧，已去谁能赋七哀。石椁正逢王果堕，玉棺独召子乔来。山巅鹤去那容挽，床上琴亡更不开。想到灵芝梦游处，更无长乐晓钟催。"}