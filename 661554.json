{"id":"661554","title":"沈启南与余约游金陵而先余至又先余归尝闻余谈义兴山水之胜故舍大江与丹阳而不事竟取道于兹将审余之说也因诗以送之","dynasty":"明","author":"史鉴","text":"草绿莺啼淮水流，柳花如雪暗行舟。来期自信成先后，为客那堪有去留。此地片时还独住，他山佳处已曾游。东归若遇乡人问，春尽乘潮下石头。"}