{"id":"643169","title":"东旭轩","dynasty":"明","author":"胡奎","text":"我昨梦见摩尼幢，智幢道人忽相过。笑指东方海日红，恍如东旭轩中坐。浮生扰扰大梦中，几度金鸡啼向东。百年三万六千日，日出日没皆虚空。道人还家见东旭，尔轩何异吾家屋。当窗宝树唱天鸡，随地金沙接旸谷。我今去蹋东华尘，曙色苍凉朝紫宸。万井辘轳霜满袖，回头却笑轩中人。"}