{"id":"702238","title":"陪诸公瀛洲胜会","dynasty":"明","author":"湛若水","text":"广宴开钟阜，群彦集瀛洲。新晴美朝晖，重阴豁然收。主人爱敬客，感格天与谋。八榻依云列，眇予岂其俦。因思竹林会，当时亦何修。醉心以明德，岂伊杯酒酬。吾慕朱修撰，持敬终不破。千载仰其人，庶以警予情。蔼蔼玉峰子，云间一硕果。大华谢雕镌，至性本无作。桃李自成蹊，此言可喻大。默默太宰公，恭敬倾四座。清献本狷介，琴鹤适相随。峻洁殊绝俗，家风君独追。昔予与宗伯，内馆日徘徊。因兹契衷素，卓然出风埃。何其廿载下，共把金陵杯。杯到莫停手，有诏行当回。翩翩李供奉，世号谪仙人。帝赍锦绣襟，笔下如有神。明公泰山秀，鼎甲自宸遴。不薄南国游，渺渺江东云。玉堂忝嘉会，律转物华新。再枉琼瑶篇，涤我胸中尘。太常抱荆璞，肮脏尝遗荣。拜诏感明主，买舟扬越行。虚疑是何逊，吟笑春风生。寄怀托秋奕，远心在沉溟。清修我所师，维以咏周行。今夕同嘉宴，欲子子心明。当时李郭舟，望者如登仙。君家在瀛洲，君知然不然。我本南溟客，家住增城巅。凡骨久未蜕，阴功六十年。感子琼浆酌，报以金石言。神理各保爱，逝水趋东川。三吴多秀士，藉藉皆贤豪。元方与季方，雅获一臂交。昔联翰苑辔，今共璧水游。季冬木叶脱，已见新萌抽。群公修胜会，德言亦交酬。敬赋无衣篇，誓与子同仇。"}