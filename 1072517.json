{"id":"1072517","title":"余弃官累年刘元弼作诗见勉次韵奉谢","dynasty":"宋","author":"王庭圭","text":"我生寡结交，论议谁与质。愤气不可蟠，龙蛇走郁律。少年学奇字，费力弄纸笔。不读五千卷，亦慕入此室。腰间插櫑具，谈兵尤纵逸。时方用巨人，顾我何品秩。往年承平久，出师无纪律。群盗尚纵横，岂但开边失。皇威振海岱，戈甲耀霜日。自可扫欃枪，掩耳惊雷疾。故人起闾巷，宿昔登近密。声焰动四方，风云生咤叱。犬羊犹烂漫，氛气何时毕。感公赠以言，欲往非俦匹。此事恐不免，高卧安敢必。"}