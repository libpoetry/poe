{"id":"224087","title":"念奴娇·扬辉璧月","dynasty":"宋代","author":"赵善括","text":"扬辉璧月，照层台缥缈，篷莱云气。玉宇清明仙语近，多少怨红愁翠。问我殷勤，几年尘土，依旧高标致。广寒别後，与谁曾共幽会。一日失脚人间，十常八九，底事如人意。狗苟蝇营真可笑，何乃比余於是。风月佳时，江山好处，无复怀愁悴。倚栏舒啸，六经时自心醉。"}