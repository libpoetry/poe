{"id":"775732","title":"抚恤六首答蔡生廷兰 其二","dynasty":"清","author":"周凯","text":"赖有贤司牧，劝民相赈贷。亟发义仓钱，户口资零碎。碾米借营仓，平粜付阛阓。劳劳相慰藉，教民且忍耐。些许奚足恃，家家食海菜。海菜亦可食，须杂薯与米。苟无薯与米，食之病且癠。肢体日浮肿，耳目日昏眯。渐与鬼为邻，救死恐莫递。况自秋徂春，瓶罍罄如洗。卖儿无人收，卖女空泣涕。朝朝望海天，伏地首九稽。海舟其速来，皇恩尚可徯。"}