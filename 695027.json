{"id":"695027","title":"送曹峒峰擢广西宪副","dynasty":"明","author":"庞嵩","text":"皇初世弥远，大朴日已漓。蒙泉到西湖，溢载筝与丝。挺挺苍玉质，矫矫逵羽仪。愿言绍于迈，揽辔追黄羲。老翮冲图南，眷集琼海北。虎门扇艚么，聊借干羽格。惭余藐太丘，恶少苦群迫。欃枪落旄头，东阳见生白。神尧驭疆宇，杰俊罗四方。章缝集佳士，韎鞈呈素长。荐书效奇策，烨烨明天章。因之骛遐轨，永以驰康庄。"}