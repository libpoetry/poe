{"id":"1119102","title":"拟李义山柳枝词五首","dynasty":"宋","author":"陈师道","text":"江青沙日暖，雄鸭雌鸳鸯。相看不相识，花晚褪红香。袅袅东门柳，重重小苑花。为谁须落子，著意莫藏鸦。雨叶不自持，风花故入衣。飞花已无定，忍著恶风吹。伏雌将阿鹜，水陆不相直。鸭鸭横波去，嗝嗝呼不得。莫解丁香结，从教长苦辛。却因千种恨，别作一家春。"}