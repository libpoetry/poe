{"id":"296150","title":"同潘弱海慈仁寺访松因谒顾祠兼示罗瘿公赵尧生","dynasty":"现代","author":"梁鸿志","text":"长安何事不破閒，慈仁寺外千往还。哦松有客竞入寺，嗟我不往真厚颜。瘿庵主人道游事，劝补屐齿张诗坛。潘生面貌古松格，邀我蹀躞来款关。法筵禅室尽非旧，斧斤所赦惟苍官。孤根自保孰敢伍，离立只合吾往参。试从光宣溯前古，汝松凡阅几岁寒。词流衮衮此间尽，何止百辈来盘桓。新城道州弄文字，好音过耳随风湍。谁欤与松有缘法，僧床三宿推昆山。平生仪顾类癖左，想见松下峨南冠。剧怜祠额委尘莽，剩有黛色团虚龛。迩来世运入戎狄，爱人及树诗所讪。支离二叟不自庇，能逃剪伐非苟完。春城人意兢桃李，着花随处纷朱殷。众喧独寂定何取，托根应悔依宣南。吾侪落落有直致，合共草木霏清谭。谁言枯枝不中尘，政恐俊语遭天谗。世间蛰龙汝知己，楚楚树子应怀惭。回车觅醉语罗赵，树犹如此人何堪。"}