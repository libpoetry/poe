{"id":"325284","title":"水龙吟·瓶中桃花","dynasty":"清代","author":"张珊英","text":"一枝掩映窗纱，殷勤留得春风在。年时记得，点脂匀粉，而今未改。烂漫娇红，参差软绿，未禁憔悴。问天涯多少，絮翻丝罥，乱点向、斜阳外。独立银屏无语。恐飘零、凄凉含泪。淡月飞来，疏帘乍卷，影摇风碎。又怕夜阑，子规啼处，惹它无寐。把琼钩押下，湘云深护，莫教轻坠。"}