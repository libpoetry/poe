{"id":"1110035","title":"问晁伯宇疾二首","dynasty":"宋","author":"吕本中","text":"晁子卧京城，岁月晚不用。偷身出尘土，闭户忍疾痛。客来不与语，有口吾懒动。今年又请老，气力当少纵。生平厌笔墨，弃去不复弄。颇念白头亲，甘旨须子奉。呻吟不衽席，妙语时一讽。谁令稻粱谋，未答泉石梦。鄙夫托未契，义实忧患共。天定或胜人，寡固不敌众。请公但缩手，保此清净供。因书报安否，兼与问群从。取骥伏盐车，更欲絷其足。于物未有害，罚汝则已酷。晁子江海士，老去自窘束。平生万卷书，岂止十年读。随身几箱箧，一一手自录。初无解衣赠，未免操戈逐。仲也抱瑚琏，幼亦好奇服。西堂老弘微，与子同轨躅。过门有江谢，共语喧破屋。弃官吾已懒，覆种子未孰。逢人强应接，遇事多诟辱。何时把锄头，得止季路宿。"}