{"id":"703679","title":"退院诗十四首","dynasty":"明","author":"释函是","text":"生来业运满应除，幸托龙天得退居。庐岳故丘曾有约，金轮祖席且从虚。黄花晚节凌霜早，白竹新锄数亩馀。自此幽栖少邻并，清谈无客或观书。曾向清溪读梵书，老来还傍草堂虚。窗前绿竹已成荫，屋后青山又举锄。爱树不妨啼鸟换，避喧宁畏远人居。往还自此无拘束，仄径随身月上初。厌事久思云外室，爱身仍托寺边身。鼓钟梦里惊如昨，眠食时来得任真。闻道郡城多斥堠，焉知溪上有閒人。投閒若更受閒累，到老何年是了因。堪嗟吾道失真传，名实相亏愧昔贤。光大祖宗凭法鼓，虚沾信施费官钱。算来底事何人少，空把光阴暗里迁。损己为人真个话，蹉跎三十又三年。终年寒涕只垂垂，已分违时老更痴。茅屋近溪云占尽，山堂依树月来迟。高峰不入澄湖影，病鹤长栖绝壑枝。寄语世人休笑杀，春花秋叶两相期。古今浩浩足商量，谁转西飙山叶黄。万里干戈江色动，一林松竹鸟声凉。山头野鹿如无事，树里人家似著忙。探幽戴日忘劳捍，浃汗如珠归路长。阅世几埋孤鹤影，含情时复向人前。钟期既死琴何用，黄石难留书已传。云隐一峰星汉外，天摇双镜夕阳边。水声深处多岐路，莫逐樵夫入远烟。到处相逢说入廛，不因多病不知年。门庭施设儿孙事，老大生涯水石边。天下何人能稳坐，山中无事但高眠。无穷岁月从今日，修短安危总听天。寂寞湖山秋气清，欃枪日夜少人行。野僧不识川原事，父老新传郡县名。丹岫人归无信息，白门书去稍关情。閒心亦有閒今古，历数兴衰感慨生。秋深落叶埋芳径，避乱人多向远山。送客未尝过谷口，蹇驴时见到云间。户外西风欺病骨，篱边新月照颓颜。一辞院事閒如许，又听鼙声早闭关。一山深又一山深，郢客无端未许寻。尝因衰世近名事，益见前贤远害心。俯仰白云空万里，周遭黄叶自长林。日来渐得眠中趣，不信灵山直到今。相寻寂寞古人高，取次多年误汝曹。大刹尽为豺窟穴，一丘犹是我蓬蒿。柳溪地阔宜桃李，鹤岭山深足羽毛。万顷湖光閒自得，笑看人世日劳劳。谩说林泉寄一枝，无心犹恐懒成痴。初终后夜绕栏处，春夏秋山坐石时。溪鹤伺鱼人不觉，山云到树鸟先知。记得往年争洞济，涅槃城里竖旌旗。休随流俗负初心，生死何曾两不侵。未举青莲应解语，空教黄叶误知音。龙蛇易辨当机眼，水乳难忘薄曙襟。今日始知前日过，庐山秖有此山深。"}