{"id":"569123","title":"赠郑山人","dynasty":"明","author":"王世贞","text":"田父归来畏争席，生不能学天目徐卿，典衣沽酒长醉客，弇园勺水一拳石。又不能学太湖三万六千顷，洞庭七十二峰，粘天插天碧。郑子移家西洞庭，雅与徐卿称莫逆。人生获此二绝良以快，忽复担簦剥啄破我衡门色。汝既不愿作万户侯，又何必要识韩荆州。牛腰一束尽行卷，快语自足夸千秋。男儿脚底路何限，内则五岳外十洲。郑子黑髭须，其根雪千茎。饮酒不三勺，盎然双颊赪。口如崩峡江涛倾，?然一笑谓我胜徐卿。谓胜徐卿已非偶，复谓弇园自佳岂复须洞庭。亦知前言戏我耳，君不读蒙庄子，斥鴳抢榆大鹏九万里，逍遥之游竟如此。"}