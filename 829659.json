{"id":"829659","title":"湖上杂诗","dynasty":"清末近现代初","author":"郑孝胥","text":"微雨洒复止，春山人独行。西湖知不远，照眼小桃明。湖心风乍起，云影暗雷峰。但觉波光白，不知烟翠浓。湖波太娇软，画船殊难载。最宜拿小艇，尽领烟水态。诸峰竞弄影，湖水与摇曳。不用借楼台，为渠作庄丽。欢情酒维持，好景诗记录。吴侬生湖山，此语差不俗。名胜多难复，风流不可攀。苍凉莫怀古，祠庙满吴山。海氛传闻恶，闽浙防有变。朝旨起尚书，昨日湖上宴。二月向杭州，何人见独游。犹能轻世事，日日醉湖楼。春暖桃柳新，六桥多士女。祇愁风雨来，路长奈何许。渐与诸峰熟，又怜湖水妍。湖山岂识我，欲去莫流连。"}