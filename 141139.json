{"id":"141139","title":"秋日夙兴·晨起浴倍佳","dynasty":"宋代","author":"张镃","text":"晨起浴倍佳，爽疏洞肤发。灵芜郁宝鼎，清忱睇天阙。三十六帝座，一一神远谒。旋瞻云始盈，洒雨响飃忽。余霏集栏庑，林翠忻荫樾。高枝闲稀星，万叶被湿月。吟喁蛩蚻辈，草际竞窻窣。观生物我齐，岂计辨与讷。羲车唱群动，静思苦易歇。摩挲山头石，汝相筋称骨。"}