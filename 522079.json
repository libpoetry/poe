{"id":"522079","title":"题三江所藏吕纪画鹰","dynasty":"明","author":"顾清","text":"千峰无云秋气高，独树倚壑风萧骚。萝茑翳荟青黄交，飞泉触石迸山腰。奔流十里怒未消，绝壁仰视愁?猱。黑鹰孤鶱不受绦，砉尔下集疑冲飙。雉惊兔走鼪狐嘷，老罴崛强倚窟巢。呀喙睒目为矜骄，两雄自古忌相遭。欲动不动心俱劳，丹山有鸟文九苞。梧栖竹食韵箫韶，朝阳独立万羽朝。吾欲良工运彩毫，恰有十幅鹅溪绡。"}