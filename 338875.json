{"id":"338875","title":"西子妆·雨中坐放鹤亭眺湖光山色感而赋此","dynasty":"清代","author":"过春山","text":"露滴松梢，泉穿竹径，一带疏阴催暮。凭阑目断白云深，但萧萧、满身香雾。閒情欲诉。怅荒渚、难招鸥鹭。俯沧浪，叹荷衣谁浣，天涯尘土。佳期误。落尽梅花，寂寞谁为主。玉琴弹破碧天寒，问东风、鹤归何处。重寻旧址，谩赢得、苍烟冷雨。黯销魂，入夜啼鹃更苦。"}