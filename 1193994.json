{"id":"1193994","title":"怀华阳润卿博士三首","dynasty":"唐","author":"皮日休","text":"先生一向事虚皇，天市坛西与世忘。环堵养龟看气诀，刀圭饵犬试仙方。静探石脑衣裾润，闲鍊松脂院落香。闻道徵贤须有诏，不知何日到良常。冥心唯事白英君，不问人间爵与勋。林下醉眠仙鹿见，洞中闲话隐芝闻。石床卧苦浑无藓，藤箧开稀恐有云。料得虚皇新诏样，青琼板上绿为文。凤骨轻来称瘦容，华阳馆主未成翁。数行玉札存心久，一掬云浆漱齿空。白石煮多熏屋黑，丹砂埋久染泉红。他年欲事先生去，十赉须加陆逸冲。"}