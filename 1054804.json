{"id":"1054804","title":"春日寄友人","dynasty":"宋","author":"黄裳","text":"青春可爱如才华，使人诗思如杨花。飘然去来不可系，又似春云霭然起。惟人适性而乐生，子云闭户非其情。亦曾郊上为游人，两袖香风双眼明。叶下莺莺儿女语，声声似唤游人住。忽睹狂蝶过他枝，一带深黄又飞去。倒樽取醉花枝侧，我是主人春是客。胸襟不贮世俗事，酒力相攻易相失。青铜三百惭子悭，乃至解佩穷清欢。万事亨途谁满意，百年生计自开颜。樽前兀兀坐者谁，颓然醉倒春风间。歌者自歌舞者舞，尘机不动天真閒。呼童伸笺走吟笔，醉字攲斜不能立。楚狂韩子倾馀才，感春章句如花开。兕觥入手滔滔泻，此后摇毫如骏马。数子苦醉俱分飞，夕阳含山空翠微。乃自曲肱卧芳草，蝴蝶与周何所疑。红杏风来吹我起，黄粱成饭还多时。醉亦如醒梦如觉，勿于四者分毫釐。聊与物化天地中，愿君与我閒相从。郊上之游速为报，春风欲放桃花老。"}