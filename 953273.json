{"id":"953273","title":"访二陆故居","dynasty":"宋","author":"林景熙","text":"风流怀二陆，才名动三吴。斯人不可作，千载空烟芜。当时骋俊笔，万象争先驱。有如明月璧，美价倾鸿都。世运有翻覆，韫椟真良图。惜哉去就乖，毁此千金躯。人生皆有死，百年同须臾。独遗文字芳，乃与天壤俱。凄凄昆山寒，冉冉谷水枯。白鹤久已寂，黄犬谁复呼。荒祠挂残阳，扁舟入菰蒲。采莼荐秋水，庶以明区区。"}