{"id":"491220","title":"永丰刘尊德自南雄归过宁都别予将之豫章因怀旷伯逵赋别念二韵仍以呈旷也","dynasty":"明","author":"刘崧","text":"刘郎南雄来，高豁动晴昊。我行山水深，逢子恨不早。林亭春色净，闭户思却扫。骑马晨冲泥，沾濡愧群草。长滩石齿齿，舟楫得慎保。呼酒破旅颜，操觚见文藻。只今岭南幕，颂尔伯父好。佐邦重赞诺，华发未即老。久知阶庭除，重尔甚琲璪。家声激前闻，谁不思涤澡。矧子方青年，如日斯杲杲。求师复远涉，下浦伤霖潦。落花随飘风，何以慰中抱。南州有旷子，友谊获深造。高歌忘羁穷，愁绝亦颠倒。我昔从之游，艰危极论讨。今年始适吏，颜色脱枯槁。独不常见之，念我心懆懆。永怀川无梁，式赋山有栲。从迈谅匪难，踯躅悲远道。浮云递崇冈，斜日下深岛。会合谅有期，持身以为宝。"}