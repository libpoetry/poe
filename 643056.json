{"id":"643056","title":"春夜听何山人弹琴制乌夜啼曲","dynasty":"明","author":"胡奎","text":"梨花月白春冥冥，城乌夜啼当二更。白头老翁识乌语，挥弦弹作乌啼声。初弹翩翩飞绕树，再弹哑哑栖不住。雌雄引子复回翔，下上呼群自来去。高逼天门清露寒，牵牛蹋浪银河乾。低翻塞草黄云晚，秦女思家玉关远。联联绵绵忽作行，恍然无声风满堂。老翁拂袖入门去，海日杲杲生东方。"}