{"id":"1110048","title":"癸亥岁正月二首","dynasty":"宋","author":"吕本中","text":"闲居足因循，所至漫冬夏。今年忽六十，稍觉日有暇。孔子固大圣，未害六十化。同时蘧伯玉，亦岂出此下。庄周与惠施，初未识此话。何因为此语，百世呈缝罅。不如姑置之，以俟一朝霸。孔子六十时，入耳心则通。所造不可知，谁能强形容。当世设梯级，聊发百世蒙。如何陋巷颜，年少两颊红。出门请从之，便欲齐此翁。心知路不远，试用一日功。还家对箪瓢，此士正不穷。"}