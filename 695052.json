{"id":"695052","title":"顾徵君家园诗八首 其一荣寿堂","dynasty":"明","author":"林大春","text":"卜筑依清汉，华堂拥翠微。北辰严倚阁，南极蔼临扉。仙醴行歌席，天香落舞衣。愿言长此地，岁岁醉恩辉。诗礼趋贤子，光阴仰圣传。言持采芝赋，来问凌云篇。帘燕衔书湿，檐花点墨鲜。窥园应未暇，须以日为年。皓魄出江东，孤亭先映空。老翁歌拟扇，稚子学为弓。宝树参差发，瑶台远近同。悠然谢庄赋，萧瑟起秋风。活水开明镜，寻源坐碧澜。幽深接江汉，清浅入峰峦。王母筵方启，山公兴未阑。临书时尽黑，独抱夜珠看。种竹三为径，疏泉曲作池。山阴元胜集，河朔更吾师。旋绕飞觞出，欢呼坐客移。酒酣还自记，不让右军词。春柳护春堤，春烟晓望西。曲声风处断，飞絮雪来迷。黄觉鸣莺入，白看振鹭低。徵君东有宅，漉酒正堪携。春事动经丘，修槐荫广畴。微云澹新绿，小雨破先秋。本自三公贵，何须万户侯。兴移置堂宇，千载挹风流。选石玫瑰积，真成高士峰。洞云盘紫柏，溪月泛芙蓉。宝气时能见，丹砂或自逢。何当访玄豹，从此驾苍龙。"}