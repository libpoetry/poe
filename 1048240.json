{"id":"1048240","title":"和礼部苏尚书稚栝","dynasty":"宋","author":"韦骧","text":"渊明植五柳，万古清风传。子猷种修竹，幽况亦飘然。峥嵘韩退之，甘受庭楸牵。由来高爽姿，气欲凌云烟。嗜好脱凡近，孰能窥后先。岳岳尚书公，声华天下贤。仪曹经昼閒，春日方暄妍。不思葩蘤妖，惟喜操节坚。呼工斩恶木，买松种堂前。培溉劳朝夕，霜雪期千年。北垣有馀地，虚锸徒自怜。名卿送珍材，类至诚所缘。稚栝仅踰尺，标致怀参天。拱把念所养，扶持必周旋。孤根旧土随，不使知其迁。逡巡十旬浃，生意何鲜鲜。栋梁他日功，顾遇此辰偏。清诗为题品，光芒耀星躔。栝荣诗不朽，流芳共绵延。后来戒剪伐，当继甘棠篇。"}