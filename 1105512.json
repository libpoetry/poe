{"id":"1105512","title":"万府君挽词","dynasty":"宋","author":"王十朋","text":"东平隐君子，当以古人看。孝却豺群易，恩全雁序难。人如心画正，度胜酒肠宽。粲粲三株树，门阑已壮观。老成嗟不见，里巷尚能谈。衣解因周急，簪还务激贪。蹶蹄心不愠，折翼泪常含。瞑目应无恨，声名与佛参。吾母昔逃难，携孥依舅船。态多朝暮警，恩独始终全。滥与高门出，尤蒙长者怜。未能成宅相，徒有泪如泉。"}