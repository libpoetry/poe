{"id":"1116092","title":"春夏之交风雨弥旬耳目所触即事十绝","dynasty":"宋","author":"汪莘","text":"石桥南北碧桃香，翠叶交柯水面凉。终岁方壶无一事，春来也为种花忙。不赋杜鹃三十秋，今愁不比昔时愁。杜鹃岂是催春去，为见春来啼不休。夏雨春风穷管仲，停云荣木老渊明。断红池馆无人到，犹有黄鹂一两声。野水平桥细浪生，柴门草长断人行。园林霁后春如在，燕雀鸣时夏正清。即日南风清且微，北窗心静见天机。林莺母子声相应，野蝶雌雄性共飞。春去江南水拍天，经旬茅屋罕炊烟。石墙颓毁板桥断，始觉贫家气象全。雷电阴晴共一帘，残春首夏境相兼。闲寻稚笋今朝长，静数新荷昨夜添。下帘读易有深功，一炷清香过日中。赤帝元来协青帝，南风初至似东风。槐叶风清莺哺子，麦苗露湿雉寻媒。道人不出方壶境，坐见天时去又来。檐前花放不忍折，庭下草深仍懒锄。苦雨晴时春已尽，可怜新月挂清虚。"}