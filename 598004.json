{"id":"598004","title":"督府司马凌公大征罗旁上功次得蒙绮币之赐兼荫一子为勋卫盖异数也其年冬十月适会诞辰于是丘使君请予作诗为贺遂成一律","dynasty":"明","author":"林大春","text":"苍梧南海汉时功，渌水今看鸟道通。信有鱼龙来作阵，肯教蛇虺更为宫。恩波世及垂勋籍，命服亲承列上公。况值阳春正初度，遥知歌舞异方同。"}