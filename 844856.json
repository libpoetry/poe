{"id":"844856","title":"秋柳四章次渔洋山人韵四首","dynasty":"清末民国初","author":"曹家达","text":"宛宛柔荑悦素魂，频年离绪托吴门。淡云去雁迷凉信，疏雨啼鸦搁暝痕。荒址销馀金粉气，浣沙重问苧萝村。苏台圮后无麋鹿，六代烟花一并论。一握青丝未著霜，沧浪风色近山塘。江南乌鹊还成渡，天上牵年又服箱。曾是还归怜帝子，不堪愁思寄吴王。明星挂曙无人见，凉晕萧条碎石坊。何年佳梦染春衣，絮果萍因往迹非。天宝白头眉样改，嗣宗青眼酒人稀。长亭北道连天迥，羁客南心傍月飞。好是枝条易攀折，渡江春信不曾违。为抚淩云不自怜，东风无恙袅晴烟。亭台玉树新翻本，塘堰萍花旧脱绵。惜别不惊流水梦，向荣终后语冰年。即今未便伤摇落，记取青青大道边。"}