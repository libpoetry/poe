{"id":"620491","title":"双烈诗 其一","dynasty":"明","author":"李觉斯","text":"君不见，枝上花，朱丹并蒂摇丹霞。又不见，花间月，圆似金盘皎如雪。一朝风起捲落英，银汉无声月轮缺。东飞片片西汎汎，蟾光惨淡烟水中。谁收破镜还天上，谁绾香魂归树丛。君心似石不可转，月意花情自深浅。秪道将军宝剑长，那知公子英姿短。良人一去画楼空，银筝锦瑟闭春风。已抛宿草埋新绿，肯把缘丝断旧红。愿作春绫握君手，愿作含珠入君口。"}