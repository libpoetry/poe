{"id":"264645","title":"台城路·秋风摇落江潭柳","dynasty":"现代","author":"王易","text":"秋风摇落江潭柳，攀来遽牵离绪。野馆星飞，寒窗叶碎，都是梦难成处。流年迅度。记淅淅零零，暗宵疏雨。门掩梨花，依深犹自剪窗语。凭君细问旧迹，箧中亲检取，残泪曾污。酒后高吟，愁边瘦句，读罢不禁悽楚。斜阳老树。问蜡屐云筇，那时相聚。重过黄垆，旧游人在否。"}