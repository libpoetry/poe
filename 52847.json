{"id":"52847","title":"月夜闻李生弹筝歌","dynasty":"明代","author":"林鸿","text":"越客本浩荡，秦筝何激扬。浮亭子夜月色古，一曲万籁鸣清商。初闻楚调声激烈，志士报仇思饮血。再闻宫音如扣钟，鲁生揖让何雍容。清和变调有如此，侠客闻之心欲死。银甲弹来更嫣然，金鱼脱却浑轻尔。吾闻锦瑟五十弦，湘灵夜鼓声凄然。遂令帝子剖其半，遗音尚有秦人传。秦音楚调声虽异，今古由来同一致。燕市谁知击筑心，吴门孰识吹箫意。今夜君闻鼓曲声，百杯不醉壮心横。众宾枕藉秋衾冷，独倚高梧看月明。"}