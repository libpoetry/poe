{"id":"1061673","title":"昼卧偶成用前韵","dynasty":"宋","author":"慕容彦逢","text":"我如边孝先，性爱日昼眠。眠眠曷能寐，愁思如涌泉。东风穆穆和，午影迟迟延。忧多首自旋，犹如瞰面渊。人皆喜春色，而我今犹然。叱奴启南窗，攲枕望青天。浮云来飘飘，飞鸟去还还。望眼无穷极，移卧窗之前。焉能梦栩栩，徒自腹便便。悠思慕范蠡，心形得两捐。轻舟泛五湖，短棹鼓清涟。规矩不我制，所意成方圆。"}