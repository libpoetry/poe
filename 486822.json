{"id":"486822","title":"摸鱼儿 十二月十四日自衡入永","dynasty":"明","author":"顾璘","text":"远山低、半留残雪，望中清景殊绝。寒云渐逐西风散，村落午烟摇曳。行路客。被簿领沈迷，又度隆寒月。岁尽阳回，何日是春来，早梅花萼，看透几分白。忆江左，多少关河分隔。异乡空望明月。衡阳飞雁都回矣，欲寄音书那得。情如结。更断酒抛诗，幽恨凭谁说。霜髯雪鬓，不奈老年华，禾畦麦垄，觅取旧生业。"}