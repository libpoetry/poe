{"id":"692133","title":"古意寄德甫","dynasty":"明","author":"李攀龙","text":"悠悠我行役，往路殊未央。春华不须臾，奄忽践严霜。安知疑与喻，风波起褰裳。浮云邈无所，游子依故乡。长当远别离，何必复彷徨。鸳鸯自踟蹰，黄鹄已翱翔。嘉会在俛仰，良时不可留。悲风自远至，大江以悠悠。中怀有白璧，千载为一投。飞龙双欲乖，胡马群相求。徘徊视四海，含意各未酬。念此平生亲，从彼浮云游。明月照我床，清风感重闱。遗书发怀袖，彷佛见容辉。古欢匪自今，游子当何依。千秋一高唱，岂独知音稀。莫言苦行役，极宴不如归。努力两黄鹂，为尔故乡飞。"}