{"id":"109841","title":"摸鱼儿·晓峰高","dynasty":"宋代","author":"杨元亨","text":"晓峰高、飞泉如瀑，潜虬鞭驾轩翥。为他一片韩山石，直到红云天尺五。想应道、公皆安在来何暮。金川小渚。那韶石参天，郡网宜录，为我分南顾。锦衣画，满袖尚疑香雾。催人富贵如许。岭云见说今如砥，凤挟九成迎舞。烦道甫。问金镜铁胎，还记开元否。封词寄与。但日送河桥，吟消醉拍，载酒满江浒。"}