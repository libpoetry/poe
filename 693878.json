{"id":"693878","title":"藕泉","dynasty":"明","author":"陈子壮","text":"好事能将胜事传，茶经都合水经笺。便因舌本青莲法，重订江心第一泉。辘转丝牵只飏空，清泠不著自泥中。世间亦有如泉酒，堪摘孤根试碧筒。能从岳顶问三峰，长奉金茎霄汉重。咫尺香山消不得，万盘寒玉落芙蓉。云瀑樵西唱采茶，道情三老便移家。香山近日饶铛鼎，扫拾莲峰瓣瓣花。"}