{"id":"1079721","title":"去冬试院中尝作诗云衣敝虱可舍发垢栉不下披衣坐墙角尚有微火跨平生足拘窘今日幸闲暇新文加点窜欲歇不能罢虽微尘事妨颇畏俗子骂出门见诸老此语君可画今年复入试院职事多窘迫者簿书满前如赴蹈汤火也再次前韵","dynasty":"宋","author":"吕本中","text":"谁令君作官，衮衮簿书下。谁令君不学，陷阱乃欲跨。缅怀北窗翁，斯人盖多暇。田畴望家远，日月已秋罢。尚蒙诸公怜，未至官长骂。何时归来图，更作一段画。"}