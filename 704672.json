{"id":"704672","title":"癸巳九月与乔生先生夜话见其壁间画像乃十年前梁生所写抚今追昔有少壮之殊爰赋二诗以赠因书其上","dynasty":"明","author":"薛始亨","text":"叹息王风蔓草残，怜君弱冠早登坛。六朝阀阅归江左，一代文章拟建安。当日填车看卫玠，有时傅粉□邯郸。只今试□奚奴□，半是长歌行路难。十载曾输祖逖鞭，班荆重对泬寥天。乌衣旧巷迷芳草，青琐名章化紫烟。一室苔侵高士榻，三秋瓜熟故侯田。平陵松柏歌声歇，愁听荒鸡夜似年。"}