{"id":"1126495","title":"和石昌言学士官舍十题 病竹","dynasty":"宋","author":"梅尧臣","text":"水边移得已伤根，枝叶如枯生意少。主人不使荒秽侵，遂长琅玕胜凡草。春花开尽见深红，夏叶始繁明浅绿。祇知结子熟秋霖，不识来时有筇竹。叶如华黍实如珠，移种官庭特葱茜。但蠲病渴付相如，勿恤谤言归马援。言石曾非石上生，名兰乃是兰之类。疗痾炎帝与书功，纫佩楚臣空有意。人心与草不相同，安有树萱忧自释。若言忧及此能忘，乃是人心为物易。此心生不背朝日，肯信众草能蘙之。真似节旄思属国，向来零落谁能持。手自除荒手自锄，葱针已插壅薤本。朝芸夕灌岂不勤，比食剪苗闲且稳。江天淡淡江水平，江岸有花红作穗。今日特向都城开，昼时只合衔鱼翠。世言此解制颓龄，便当园蔬春竞种。到秋犹得泛其英，烂醉莫辞官有俸。楚泽多兰人未辩，尽以清香为比拟。萧茅杜若亦莫分，唯取芳声袭衣美。"}