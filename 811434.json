{"id":"811434","title":"镇平城北山曰蕉岭，又曰桂岭，书院所由名也，蕉桂故粤产，今此山乃无萌蘖之存，濯濯者虚有其名矣，若于书院补植以存名实，亦山城一故事也，因赋二诗，寄衡南大令","dynasty":"清","author":"丘逢甲","text":"蕉叶飘零桂叶枯，东归片影岭云孤。春风桃李新阴满，待补山城种树图。绿天书带月宫香，问字人来满讲堂。傍岭愿裁千万本，与公佗日作甘棠。"}