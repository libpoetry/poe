{"id":"1143655","title":"和张仲实见寄","dynasty":"宋末元初","author":"仇远","text":"天地有义气，五行秋在金。风吹庭前树，亦作清商音。游子初离群，百感集一襟。谅予老冉冉，无复谣善淫。吾方用吾悟，安计他人心。古交色不变，百鍊如精金。一别又三月，书札乖嗣音。相望隔一水，离忧盈中襟。秋阳不能骄，秋雨不能淫。会面不可期，月明千里心。"}