{"id":"747626","title":"观音岩","dynasty":"清","author":"温训","text":"苍崖千尺插江立，水府沈沈吹波急。太古何人刳石腹，天脐地肺相呼噏。我从峡山古寺来，探奇已觉心颜开。英州又复觏此景，坐见绝壑生风雷。山僧导我登古洞，磴道诘曲如入瓮。时当盛夏苦流汗，及到谾谾衣忽冻。青莲涌吐正中岩，大士踞之何巉巉。石乳倒垂参差出，轮囷其色皆黕黬。吁嗟岭外富灵窟，崆峒七星争突兀。不如此岩逼龙宫，清寒气已入山骨。"}