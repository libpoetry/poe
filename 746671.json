{"id":"746671","title":"题金冬心徵君临东汉华山庙碑为武筠庄所藏黄小松旧藏本","dynasty":"清","author":"宗稷辰","text":"金天豁西爽，浩浩郁空翠。文肖清明姿，实?炎汉世。郭香察蔡书，延熹八年事。是名华岳碑，海内本存二。全者宋漫堂，者王无异。冬心为合模，神物乃一致。未徵玉虹刻，欣见稽留字。想其运笔飞，挥洒出灵气。突如蛟龙跃，赫名风雨至。离披袅藤萝，横扫逞锋势。黑疑偃松状，自得垩帚意。近楷并近草，更忘作分隶。双钩既远胜，重镌翻不逮。半璧落秋盦，残芬剩巾笥。谁谓金司农，乃逢李都尉。帖同传砚重，珍比藏经遗。到眼足称福，餍心乍知昧。书此豹斑余，聊以当题识。"}