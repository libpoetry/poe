{"id":"784549","title":"过传经院赠介上人","dynasty":"清","author":"李锴","text":"纡回路僻城东南，拄杖击户来精蓝。上人接物寂如水，一切万象能虚含。几载游心嗜前古，一枝弱管工榰柱。簪花妍寄卫夫人，崩云妙构钟东武。或祖仓颉禘史皇，北面程邈臣中郎。磨砻钟鼎萃光怪，肸蚃篆■丛膻芗。馀情远趣别有托，石耕铁耨尤难作。留刀舞刀法各呈，义假筑氏初为削。我亦萧然多古思，竹书力辨虫文奇。漏痕在屋不解道，钗脚终应属我师。"}