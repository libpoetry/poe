{"id":"682562","title":"东征从军行","dynasty":"明","author":"区大相","text":"我本忠义士，授策靖东夷。军书昨夜下，启行有程期。入与家人别，去去从此辞。朝登蓟门道，夕济滦河湄。我行孟冬月，北风鸣且悲。溪谷多霜雪，道路常崄巇。后嘶万马群，前建十丈旗。悠悠越国都，遂至彼封圻。仗剑清海氛，时雨迎王师。反彼旧旄倪，睹我汉官仪。齐公问包茅，秦伯赋无衣。况我奉王命，定乱而持危。古来竹帛烈，岂属纨裤儿。朔风吹征裘，边马鸣不止。烈士怀古心，拔剑四顾起。东方羽檄急，海气昏千里。幽并多健儿，吴越多君子。共是报恩人，各言雪国耻。万骑出渔阳，三军度辽水。搴旗山雪高，吹角海波瀰。朝鲜救兵至，日本夷王死。功名何足论，要自酬知己。申胥哭秦庭，其志在存楚。庾信哀江南，亡臣困羁旅。吴子时卧薪，报仇不遑处。越人未返国，妻妾为囚虏。此邦久宴安，那能免侵侮。宗庙见焚燬，臣主窜草莽。今我整义旗，遥遥涉疆土。岂不惮远役，王事怀靡盬。晨征犯风雾，夜宿无室宇。三军久暴露，饥寒亦已屡。问罪宁尔邦，除残报明主。嗟尔远道人，安知我勤苦。属国久向化，述职比东藩。海烽一朝起，鱼鳖何喧喧。匪伊敢犯顺，乃我欲固存。连樯伏万弩，平野列千屯。会见封鲸鲵，崇丘对国门。自我徂殊域，悠悠滞东鄙。本为辑鳞介，由来徵楛矢。久知皇极尊，宁复问箕子。夷国日丧乱，王师费经纪。何时咏栗薪，荣我东归士。"}