{"id":"1087680","title":"和李伯玉用东坡韵赋梅花","dynasty":"宋","author":"朱熹","text":"北风日日霾江村，归梦正尔劳营魂。忽闻梅蕊腊前破，楚客不爱兰佩昏。寻幽旧识此堂古，曳杖偶集僧家园。岚阴春物未全到，邂逅只有南枝温。冷光自照眼色界，云艳未怯扶桑暾。遥知云台溪上路，玉树十里藏山门。自怜尘羁不得去，坐想佳处知难言。但哦君诗慰岑寂，已似共倒花前樽。"}