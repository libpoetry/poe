{"id":"1105302","title":"悼祭酒徐仁伯","dynasty":"宋","author":"方岳","text":"皇天老眼定何居，祸酷如公古亦稀。酖毒不令猜叔子，药家谁实死颜畿。人心纵崄难清白，世变不磨真是非。毕竟若为书史册，暮江倚徙泪沾衣。同谒翘材话直前，别才信宿讣惊传。等之百世无今日，杀我三良不半年。公与朝端清到底，人言次相直如弦。奏篇共上寥阳殿，未必精忠隔九泉。"}