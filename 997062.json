{"id":"997062","title":"送陈萧县","dynasty":"宋","author":"黄庭坚","text":"欲留君以陈遵投辖之饮，不如送君以陶令无弦之琴。酒嫌别后风吹醒，琴为无弦方见心。去夏雨馀清夜醉，黄鹂不觉报春深。花枝柳色竞鲜好，乃是前日枯朽林。人生用舍四时可，壮士憔悴非独今。大夫黄绶领垂素，二十馀年走尘土。盈车载书遣儿读，不悔早为文墨误。治声翕然先向东，古萧子国今万户。德性忠纯吏不欺，闺门孝友民所慕。麦陇童儿怜雉乳，冰天穷子兼襦裤。愔愔琴意如温风，乃知不必徽弦具。明月清河佳可游，官仓縻我不得去。白露为霜水一篙，秋香莲荡浮轻舠。此中亦有无弦意，相忆樽前把蟹螯。"}