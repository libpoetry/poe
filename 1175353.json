{"id":"1175353","title":"登紫霄峰赠黄仙师","dynasty":"唐","author":"杨衡","text":"紫霄不可涉，灵峰信穹崇。下有琼树枝，上有翠发翁。鸡鸣秋汉侧，日出红霞中。璨璨真仙子，执旄为侍童。焚香杳忘言，默念合太空。世华徒熠耀，虚室自朦胧。云飞琼瑶圃，龟息芝兰丛。玉箓掩不开，天窗微微风。兹焉悟佳旨，尘境亦幽通。浩渺临广津，永用挹无穷。"}