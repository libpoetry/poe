{"id":"1132061","title":"幽兰次十八兄韵六言四首","dynasty":"宋","author":"薛季宣","text":"宛在一人空谷，居然九畹深林。襟袖不盈披拂，车辙无踪可寻。有美中郎芝砌，言采渊明菊丛。会取个中香气，萧然林下家风。舞奏八风芗泽，颂声焱氏遗音。允也不夷不惠，悠哉非古非今。超出世间凡品，叵闻鼻观馀香。春入有花不艳，院小无人自芳。"}