{"id":"833776","title":"青门饮","dynasty":"清末民国初","author":"樊增祥","text":"呼酒金台，少年轻侠，青尊画烛，同听筝雁。十七年来，锦镳重入，天宝旧人星散。旖旎云霞契，香名在谪仙诗卷。不见中郎，得见何戡，芳绪无限。从此沧桑三变。将未老苏昆，迎归吴苑。红杏词人，妙伶紫稼，天遣下车相见。翠被今宵梦，莫误将素娘低唤。彩云新曲，可能簪写，轻罗团扇。"}