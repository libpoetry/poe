{"id":"695026","title":"送曾簿三首","dynasty":"明","author":"庞嵩","text":"曾公来几年，相见时亦稀。今归云何许，问民民不知。持以问庠序，庠序交赞之。谓公待士礼，谓公爱民慈。明明秉素质，可以民不欺。吾邑有令长，兼庶政庶狱。职本粮储司，钱粮非吾属。才本听断能，民词匪吾鞠。官清有馀閒，艺圃课诸仆。薪俸或缺时，易蔬以自足。重明洞普照，片云障其辉。雨露岂不广，尺蔀遏其滋。矧兹道兴废，实维命所司。尼使或有时，行止非人为。行矣安所遇，朗赋归来词。"}