{"id":"750314","title":"赵忠毅铁如意歌","dynasty":"清","author":"孙文川","text":"黑云一朵白虹气，凛凛寒风鬼愁避。铭文廿六署姓字，乃是高邑赵公铁如意。公之烈性百炼刚，指挥亦见铁石肠。公之定力千钧强，谈笑亦飞铁面霜。我观公物识公志，弗若是折秉道义。珊瑚碎，亦无赖，何似公掌选司，志在屏四害。唾壶缺，安足雄，何似公坐都堂，志在除四凶。将使汝为朱云上方剑，斩佞臣头进直谏。将使汝为司农袖中笏，击逆竖首舒愤郁。奈何钩党纷纭君听谗，元凶争指群耽耽。不如意事真八九，为同心人仅二三。锻炼深文竟被逐，西厂权弄东林覆。太阿倒持事日非，逆案迟成公已没。如意兮如意，我不知击阉之疏草罢时，可曾携汝起舞扬双眉。又不知雁门关外荷戈日，可曾持汝悲歌望京邑。问汝汝无言，但见土花惨澹面冷无颜色，似有无限烦冤诉不得。呜呼茄花委鬼魁柄干，聚六州铁铸错难。饮刃终成白马驿，赐环遑望金鸡竿。朝局既坏社亦屋，历劫乌金犹在握。当时公盼东方明，祇今人效西台哭。君不见见泉儿奉圣母，附九千岁同掣肘。神鼎如在难铸形，话柄虽传耻污口。惟公奇觚矢赤衷，无愧铮铮在铁中。遗物犹为人爱惜，不惟瑰宝惟孤忠。昔年得公书，什袭珍手泽。今又得如意，峥嵘森毅魄。我欲快磨铁砚，椎拓墨本作画图。更将豪挥铁笔，大书铭词张座侧。见者惊心读挢舌，何物犹矜炙手热，请看区区一片铁。"}