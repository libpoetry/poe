{"id":"915792","title":"谢木韫之舍人分送讲筵赐茶","dynasty":"宋","author":"杨万里","text":"吴绫缝囊染菊水，蛮砂涂印题进字。淳熙锡贡新水芽，天珍误落黄茅地。故人鸾渚紫微郎，金华讲彻花草香。宣赐龙焙第一纲，殿上走趋明月珰。御前啜罢三危露，满袖香烟怀璧去。归来拈出两蜿蜒，雷电晦冥惊破柱。北苑龙芽内样新，铜围银范铸琼尘。九天宝月霏五云，玉龙双舞黄金鳞。老夫平生爱煮茗，十年烧穿折脚鼎。下山汲井得甘冷，上山摘芽得苦硬。何曾梦到龙游窠，何曾梦吃龙芽茶。故人分送玉川子，春风来自玉皇家。锻圭椎璧调冰水，烹龙庖凤搜肝髓。石花紫笋可衙官，赤印白泥牛走尔。故人气味茶样清，故人风骨茶样明。开缄不但似见面，叩之咳唾金石声。曲生劝人堕巾帻，睡魔遣我抛书册。老夫七椀病未能，一啜犹堪坐秋夕。"}