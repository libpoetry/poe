{"id":"1109920","title":"次秀亭韵二首","dynasty":"宋","author":"吕本中","text":"忽见新亭起废基，暮云疏雨两霏霏。凭栏一望长江远，凿石新开小径微。治世从今可招隐，至人何苦更藏辉。使君不厌宾朋集，正为飘流到眼稀。舟车来往闹回环，今日陪公得暂闲。渐喜著身人迹外，胜如随众马蹄间。萦纡细数溪头路，苍翠遥看雨后山。正恐朝廷须旧物，不容常此面孱颜。"}