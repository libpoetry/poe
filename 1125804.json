{"id":"1125804","title":"谢洪府黄安中尚书惠双泉二首","dynasty":"宋","author":"郭祥正","text":"北风遮莫阻归舟，公有双泉慰客愁。玉斗贮来云尚冻，金蕉倾处蚁争浮。黄花遥想东篱畔，白浪正翻南浦头。醉魄忽成蝴蝶梦，却寻春色到皇州。北风变冷水归?，南浦扁舟未得行。孤雁叫云诗胆碎，怒涛舂岸客魂惊。谁陪高论应悬榻，想有雄词欲鲙鲸。病骨支离难强起，尚蒙樽酒慰馀生。"}