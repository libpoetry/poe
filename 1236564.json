{"id":"1236564","title":"记忆先亲复斋先生诗二首 其一 九日初度先父生宋淳祐己酉九月九日","dynasty":"元","author":"周霆震","text":"厄于阳九画成乾，淳祐遗民自怃然。正则庚寅宜有字，绛人甲子已忘年。菊枝偶地存幽操，汗简何心理旧编。赖有童孙初学语，挽衣争果戏阶前。春入霞杯喜拂天，初逾六六纪瑶编。人间铜狄何时铸，天上银蟾昨夜圆。秋水精神高六月，仙人风骨妙千年。山林城市遥相祝，凝望蓬莱隔紫烟。"}