{"id":"547144","title":"岁暮送汪山人敬仲南还","dynasty":"明","author":"于慎行","text":"寒风飒飒愁云繁，江南浮客来到门。手出瑶华八百片，雪花错落飞琼轩。自言落魄无何有，湖海豪游成皓首。竟陵学士座上宾，新都司马社中友。燕南作客岁将阑，弹铗长歌道路难。知公当代论风雅，曾向人家卷里看。蓬门旧日不迎客，为君拂拭凝尘席。谈诗静夜一炬红，呼酒高斋双眼白。送君南去及新春，残雪初消路少尘。行到石城应早渡，隔江桃叶唤归人。"}