{"id":"564752","title":"送郭使君赴太原节推","dynasty":"明","author":"孙承恩","text":"吾闻燕赵出豪俊，郭子才气何瑰奇。雕鹗翱翔整风翮，骅骝腾踏开霜蹄。除书小试还佐郡，轺车遥遥指三晋。读书读律一以贯，盘错恢恢有馀刃。问君听狱何所同，冰壶一片悬心胸。民俗简朴矧易治，依稀乃有陶唐风。桑乾河边冰已泮，春明门外日色烂。青鬓红颜照锦袍，道上行人谁不羡。新知义气情不无，何以赠子双昆吾。临风忼慨浩歌起，期子异政传京都。"}