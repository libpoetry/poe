{"id":"696461","title":"题文江卷","dynasty":"明","author":"郑真","text":"松窗高倚碧崔嵬，滚滚长江天际来。春雨半空龙变幻，暮云千里鹤飞回。神仙入海鸾车驻，慈母升堂燕席开。宪府从容归未得，绿阴清昼赋南陔。西江遥望白云层，万里光辉近玉绳。地脉聚灵多俊杰，天潢演派见孙曾。悬崖鸟道秋风杖，隔岸渔家夜雨灯。山水娱情吾欲去，老来双鬓雪鬅鬙。松竹庭阶舞袖齐，锦萱开傍绣帘低。鸾刀缕切鱼成脍，翠釜珍烹鹿进臡。使节增华催入幕，天恩有待赐封泥。江花江水春风衷，落日遥闻唱大堤。"}