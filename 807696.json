{"id":"807696","title":"望明河  丁巳七夕玉峰作 明日立秋","dynasty":"清","author":"陈维崧","text":"冰轮尚缺。已耿耿流辉，盈阶铺雪。潭子空香，较莲子清芬，两般谁冽。荒唐稗史话，认做是、鹊桥佳节。惹无数、楼上穿针儿女，凭阑低说。风前老颠欲裂。问青海几处，玉台银阙。明日西风，怕点上许多，无情华发。碧箫吹来破，又跃入、龙堂变精铁。唤他起、须伴狂奴，醉舞冷光潜掣。"}