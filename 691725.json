{"id":"691725","title":"立春遇雪东孙君二首","dynasty":"明","author":"李梦阳","text":"乾坤莽莽俱为客，世路悠悠各怆神。海内弟兄稀见面，天涯霜雪又逢春。驯阶鸟啄犹呼侣，破浪龙吟不避人。几欲开尊向梅柳，白眉青眼为谁颦。留滞周南春复春，路迷何处问三秦。竟非吾土堪垂泪，不为儒冠岂误身。偷腊槛梅暄媚眼，美寒山筱晚伤神。虚传夜雪能乘兴，不见山阴鼓柁人。"}