{"id":"766195","title":"金缕曲 李蓉初二姊函讯近况，以此代简","dynasty":"清","author":"左锡嘉","text":"未了三生债。算天涯、别离情绪，最无聊赖。镜里年华容易老，青鬓丝丝暗改。怅缺月、圆时能再。独我孤灯偎影瘦，听哀鸿、身断长空外。欹枕想，夜如海。年来贫病都堪耐。只难堪、参差骨肉，梦沉关塞。隔岁归期今未准，知否妆楼久待。幸入手、鱼书先拆。满腹相思还细剖，读从头、乍展愁眉黛。翻喜极，泪珠洒。"}