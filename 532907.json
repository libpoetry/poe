{"id":"532907","title":"送洪山人从周谒张观察塞上","dynasty":"明","author":"黎民表","text":"雌伏长安市，时人嗤瓠落。一朝烽尘起，褰衣赴戎幕。楞伽刹宇近边庭，枪垒风云护井陉。行拜将军金鹊印，还披壮士曼胡缨。自言白猿传剑学，匣里青龙时出跃。蛮府娵隅解赋诗，辕门乌鸟能占角。韬钤本自用才人，况尔风流入幕宾。蒲类即看登计簿，乌孙不久作藩臣。陆沈笑我栖金马，心期岂是悠悠者。不辞酒肉似邱陵，櫜鞬共醉垂杨下。"}