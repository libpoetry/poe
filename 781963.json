{"id":"781963","title":"巢大司寇寄斋斋中畅观书画","dynasty":"清","author":"戴梓","text":"天风吹襟谒华屋，拍面清悬旧山竹。四壁氤氲绕画屏，半窗雪隙馀残绿。高楼楼系米家船，船上烟波谁沐浴。东海编氓性好奇，借观酷似饥求粟。唯唯呼童宝藏开，蠹粉鲛绡散琼轴。沧海精魂五岳灵，争向毫端呈面目。锦水纷披暖照春，荆山铿戛澌流玉。醉翁扣石石不开，石上苔花生掌肉。龙皮皵卷皴松鳞，铁干撑空声谡谡。越溪一卷笔最奇，摄我心魂走乡国。天吴负海怒潮来，潮落阴闻子胥哭。十洲宫笔赝者多，绮丽纤浓微近俗。朱楼十二压层城，宝镜争开乱朝旭。何如寒生五月裘，一竿钓破清江曲。华亭董，包山陆，忽然昏雨忽晴麓。洞中仙子桃花红，羲驭千年几回熟。造化洪功笔有权，补天浴日非荒录。画未已，书来续，古香黯淡㕙毛秃。右军太傅同一时，笔势凌空堕参宿。看多不觉眸子酸，放眼孤帆逐归鹜。赏心浮我三大杯，置身蓬岛烟云族。吁嗟陈子与项子，余愿从游躐双足。"}