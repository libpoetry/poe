{"id":"245585","title":"万年山·依松屈曲疑无路","dynasty":"宋代","author":"高似孙","text":"依松屈曲疑无路，十里廿里香深沍。殿台平入蓬莱图，人烟尽属天台赋。山奔万马逼人立，泉吼晴雷半天注。乱峰发地翠参错，沓嶂参差龙屈怒。阴磴仍遗前腊雪，阳崖竞拔千年树。亦容羽客卖丹来，更有神僧飞锡渡。佛界焚香玉女跪，海舟献宝胡儿踞。未午催敲集梵钟，随云共展升堂具。冥搜穷日不知极，妙尽所历何容遽。平生略持山水眼，是处且了林泉素。挥支公钱极易事，分庞翁榻良难遇。青山不是世闲无，山若识人人也住。"}