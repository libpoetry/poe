{"id":"984257","title":"送李鸣凤使君","dynasty":"宋","author":"袁燮","text":"道山群玉府，密迩日月光。夐与尘世隔，恍如白云乡。李侯好古士，来自天一方。峨冠英俊林，掉鞅翰墨场。著庭秉直笔，省户推望郎。高情遽勇退，远业真难量。黎庶多困穷，抚摩仗循良。鹰鹯岂不鸷，凤鸟乃嘉祥。生财固有道，视民当如伤。宁乏强敏称，毋令本根戕。仁圣子万姓，迩遐如一堂。贤牧著声绩，玺书随褒扬。我归伏茅荆，翘首观高翔。"}