{"id":"1066159","title":"王义夫召饭鳌山亭诗","dynasty":"宋","author":"许景衡","text":"海上闻三岛，人间占几州。孤城临鸟道，雄构压鳌头。缥缈层轩外，萦纡一径幽。鸣琴常有暇，飞盖许同游。平野连天阔，洪河绕塞流。清风驱酷暑，畏日得新秋。麦破银丝净，茶烹玉蕊浮。官联惭蹇浅，恩纪独绸缪。牢落登高赋，驱驰为食谋。从公时晤语，不复叹淹留。"}