{"id":"807211","title":"愁春未醒  竹逸招同云臣、南耕雨中看梅，余舟中既作离亭燕一词纪事，归见云臣、南耕、竹逸词，复次韵一首","dynasty":"清","author":"陈维崧","text":"蝶魂欲栩，莺哢犹含。尚是浅春候，未容红紫十分酣。却喜君家，玉娥笑倚两三三。判携侧帽，径乘短屐，来过街南。满院横斜，一池清浅，正压雕檐。尽消受、一生花癖，半世吟馋。祇惜溪干，画桡斜阁面烟岚。花知欲别，暗弹粉泪，故泥征衫。"}