{"id":"205208","title":"北山值雪偶成","dynasty":"宋代","author":"卫宗武","text":"艮象涵万有，佳趣备四时。此行属寒沍，喜遇腊雪飞。琤琤初集霰，粲粲纷葳蕤。奔腾渐成阵，势作龙凤驰。森森千碧林，缘饰如珠玑。旋观压层岭，烂若银成围。一天散和气，万境凝清辉。飞扬到朽壤，臭腐为神奇。问山何幻怪，顷刻颜面非。苍苍改正色，皓皓浮须眉。我来逢此瑞，爽垲流肝脾。对之岂徒酒，而可不以诗。历诗探山意，春信横南枝。"}