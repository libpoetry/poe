{"id":"241009","title":"送范曙赴天雄李太尉辟命","dynasty":"宋代","author":"石介","text":"吾家泰山徂徕间，浓岚泼翠粘衣冠。君来访我茅屋下，正值山色含春寒。终日把酒对山坐，几片山色落酒盘。峰头云好望无倦，篘裹酒多倾不乾。临行再拜殷勤别，请我一言披心肝，吾贫无钱以赠君，门前峨峨横两山。愿君节似两山高，眼看富贵如鸿毛。"}