{"id":"564736","title":"贺侯少府生子","dynasty":"明","author":"孙承恩","text":"尝读老杜徐卿二子诗，彷佛亲见二子奇。公家有子更奇特，我才非杜将何为。秋风泠泠剪双桐，神如玉树邻清风。试看骨相有如此，定知不与常人同。只今周期已卓异，颖悟偏能了人意。迎人作礼如成人，我有豚儿却增愧。吾闻仁者后必昌，此儿异日谁能量。生子堕地四方志，假以数岁应腾骧。徐卿之诗空自好，名位当时竟无考。我诗虽拙宜有徵，若比前人当压倒。君欲乞我汤饼歌，谫才无奈强吟哦。我欲乞君补汤饼，君也须当一笑领。"}