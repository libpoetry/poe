{"id":"416083","title":"余初坐轮舶航海即遇风涛之险水声与机轮声昼夜琅然相击撞中夜不寐偶得长句一章","dynasty":"近现代","author":"魏幼禽","text":"天风海涛惊湢㳁，一舟晕眩无人色。轮飞机紧声琅然，水火气速于此极。乾坤震荡百灵惊，天容惨澹意惶惑。洋洋巨浸万流归，到此枉费篙师力。轻将性命寄波臣，风轮直走蛟龙国。海若怒号莽与争，巨舰奋压洪波直。水不输情搏于顶，翻空愤吼动神蜮。忽然山岳浮空来，悸视方知鳌背黑。怪鼍喷沫腥风生，蜃气楼台变顷刻。淩踔恍恍神飞扬，奇怪变幻白日匿。可怜鹏飞能抟风，过此应教垂羽翼。天根地轴尽尧封，不信奚言能蠡测。浩瀚汪濊潴无垠，何曾精卫能填塞。东看扶桑影茫茫，测影驾天辨南北。碧眼胡儿语啁啾，惯弄风波来异域。于今四海广召来，梯航不惮外荒?。我今涉此成大观，击楫狂歌三叹息。"}