{"id":"694199","title":"岁暮客居呈弱侯三篇","dynasty":"明","author":"陈第","text":"仲尼本周流，忽发归与叹。意在就六经，匪为思乡串。嗟我老无闻，托兴游汗漫。邈想古通人，反侧常宵半。秣陵一君子，少小登道岸。嗜学自性成，羲易旦夕玩。近得从之谈，恍上中天观。诗书数千载，立语穷真赝。欣然遂忘家，何知有岁晏。晨起临北窗，连阴未朗彻。昔出桃李华，今看霜霰结。爆竹频有闻，天涯近除节。而我客南都，心迹俱寂灭。外户常反扃，四壁幽以冽。执爨虽一夫，饔飧良靡缺。晏坐展图书，袪寒亲曲蘖。时与达人谈，千古共参折。清灯耿前除，谈罢自怡说。回首风尘人，迟暮正愁绝。玄枵日雨雪，羲御如潜匿。庭树凄以摧，朔风吹不息。晨起拥孤衾，咄嗟已昏黑。蓬径绝来踪，咏歌写胸臆。缅想丈人徒，辛勤甘自力。贫老荣启期，拾穗意亦得。嗟余独何人，无事坐安食。时与同心朋，一杯论稼穑。"}