{"id":"721897","title":"送李缓山还楚","dynasty":"明末清初","author":"屈大均","text":"世事犹如昨，交情直至今。三年徒奋发，一代遂浮沉。湖接新堤阔，江连沔口深。松窗归卧好，枕外有瑶琴。客游虽寂寞，得尽故人欢。吾道同黄菊，相期保岁寒。楚人哀怨善，荆国水云宽。渔父知君者，长吟向钓竿。老来还此别，南北洞庭分。大耋须相见，悲歌必使闻。岁教鸿雁至，复寄蕙兰芬。卫武能齐圣，无嫌饮酒勤。"}