{"id":"904770","title":"骤雨","dynasty":"宋","author":"李石","text":"荒风吼其前，大雷击其后。人言黄昏雨，此意无乃骤。飘飘岂恶声，侧耳听檐溜。一睡喜暂凉，破窗落星宿。明朝看东方，老火已复昼。起行视畦陇，微露泫深秀。枯沟涩不流，焦块濡未透。看看岁云秋，槁死念谁救。滥兴桑羊诛，妄使土龙斗。彼巫乃诬尔，拜舞杂符咒。举头亦茫茫，万一幸天漏。云行则雨施，坎画自羲后。为霖有真源，中路困坑窦。眼前苍狗姿，津润岂能漱。何当捲江海，九万广天覆。有祷恐未迟，帝阍吾欲叩。"}