{"id":"689977","title":"吴孟章自乐山八景 野仙居","dynasty":"明","author":"张宁","text":"自有丹丘地，疑逢萼绿华。绕门多槲叶，临水尽桃花。不类人间世，真成方外家。平生出尘想，蓬褐更清嘉。莘野无馀业，成都有薄田。茅檐容犬宿，草具近牛眠。炊借邻家灶，烹分土窟泉。西成与东作，岁岁此盘旋。山近气常聚，林深风漫吹。非因朝作梦，因为雨催诗。窗幔垂还入，炉薰散不移。从龙今出岫，舒卷共相宜。一碧净无尘，清秋月满轮。天空光乱水，风荡影移人。举酒邀何及，登楼赏厌频。婵娟长在目，幽绝异通津。疏凿近山陂，开云导玉脂。岸回斜沁圃，石矗细通池。溪雨涨来急，野花流到迟。因之想清渭，欲访郑当时。地远芳林匝，岩开侧径纡。云扉风钥静，罗幔月灯孤。偶此寻丘壑，凭谁入画图。曾逢异人说，深处似蓬壶。突兀承苍汉，空蒙生紫烟。登临飞鸟上，望到夕阳边。气接云林洞，光涵月涧泉。香炉峰下景，同此类超然。墨气浓侵辨，虫痕细绕边。自因当膝破，无复可人悬。竹污消遗简，芸香落断编。茶搜并日晒，莫笑腹便便。"}