{"id":"784602","title":"易十六淑南许为我作萝村图诗以识之","dynasty":"清","author":"李锴","text":"淑南许作萝村图，满纸为我扫古翠。秋林护石溪入云，一尺一寸期有味。凿空构虚固以变，不妨古拙兼狂肆。沈冥黯淡妙入神，逼迫山鬼幽阴至。用通大钧造物理，飞笔走墨臣行意。我有青藤杖，尝之山之垂。我有乌角巾，尝临水之湄。盘阴傥遇息阴者，此卷卢胡笑所为。"}