{"id":"269250","title":"金明池·次宝月韵","dynasty":"现代","author":"吴湖帆","text":"残日楼台，偏镫户牖，暝月朦胧成晕。难消受、梨花澹惨，空凝想、杨枝金嫩。夜沈沈、戍角悲笳，听断续声声，动牵长恨。若九十韶光，一场春梦，转眼秾华垂尽。破国分鸾尤病损。叹冷落孤怀，交亲无近。愁滋味、迢迢最苦，冤情况、悽悽谁问。休重道、阆苑隆都，便玉宇高寒，不胜霜信。恁辽鹤哀翔，离鸿泣诉，省识惹人闲闷。"}