{"id":"1042798","title":"曹司封诗","dynasty":"宋","author":"刘攽","text":"自我胜冠带，日闻乡党议。意嫌风俗衰，长老俱喻利。缅怀千岁士，未谓今昔替。果哉曹大夫，高度跨一世。人皆竞锥刀，趋走候形势。强能弋公侯，弱或丐奴婢。而公独长往，亦岂恶富贵。顾当拯颓波，且以伸吾义。昔在天圣中，太后犹称制。桓桓谏议公，正色风宪地。王室依老臣，萧墙屏奸计。一麾竟谪守，褒赠身后事。至今诵遗烈，每雪义士涕。天伦见霜标，粲粲真难弟。大雅贵老成，春秋有凡例。吾将编野史，著述二公志。直清先伯夷，退静后季次。愿为得者规，不使达者愧。"}