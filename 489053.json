{"id":"489053","title":"登刻凤楼怀李小有","dynasty":"明","author":"申佳允","text":"仙李当年寓此楼，下楼倏忽已三秋。每于棋罢閒登眺，搔首浑如天际头。刻凤主人曾到鲁，邸逢小有话离苦。重来楼上问何期，日选十三月选五。五月明朝恰十三，计程三日至清源。先期不见飞鸿信，予怀渺渺默无言。安得翩然蚤握手，楼头十日留小有。如云楼下订前盟，一曲长歌百斗酒。"}