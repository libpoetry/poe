{"id":"91739","title":"初二月苦热","dynasty":"宋代","author":"杨万里","text":"人言长江无六月，我言六月无长江。只今五月已如许，六月更来何可当。船仓周围各五尺，且道此中底宽窄。上下东西与南北，一面是水五面日。日光煮水复成汤，此外何处能清凉。掀蓬更无风半点，挥扇只有汗如桨。吾曹避暑自无处，飞蝇投吾求避暑。吾不解飞且此住，飞蝇解飞不飞去。"}