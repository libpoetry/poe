{"id":"686303","title":"题旌功庙","dynasty":"明","author":"史鉴","text":"万马环行幄，平沙走控弦。万方三日临，九鼎一丝悬。不有维藩议，将为举国迁。救时平祸乱，功业冠群贤。李纲才仗钺，谢傅尚围棋。庙议如羹沸，都城累卵危。维公际艰步，异世若同时。指授诸戎帅，从容尽合宜。二圣弘兴继，纶音贲贶同。易名维一惠，赐庙录元功。精爽风云接，恩光雨露浓。公神如不死，感荷九原中。"}