{"id":"687299","title":"秋夜不寐","dynasty":"明","author":"孙传庭","text":"劳攘凭将一枕休，却惊长夜转多忧。微霜鬓里秋先到，大火心头晓尚流。有我楚臣非独醒，何人天姥与同游。谩言世事如蕉鹿，好梦怜今无处求。不寐愁看秋夜冥，几回强起步空庭。短檠特与心相照，孤榻堪令眼独青。天有奇方常梦梦，我饶慵病却惺惺。无劳蛩语窗前聒，残漏清凄已足听。欲倚寒窗半榻休，深宵客绪正关忧。铜炉火烬茶烟冷，纸帐香销烛影流。月落不堪把盏问，河横未许泛槎游。岂因久断长安梦，一觉黄粱不可求。怯眠欹枕叹沉冥，露冷风凄叶满庭。客在穷途双眼白，家馀故物一毡青。自惊病后同秋老，谁遣愁来似月惺。邻舍不知长夜苦，频将歌管恼人听。秋暮愁心入夜偏，呼樽觅醉浪逃禅。五峰烟月馀诗料，百亩桑麻足酒钱。叶坠空阶同我落，霜添短发合谁先。不禁凭槛增惆怅，徙倚明河欲曙天。独寐惟余意久恬，比来衾影自相嫌。捩人已厌挥玄草，逸我安能入黑甜。月色可怜霜色似，柝声无赖叶声兼。不禁倚剑生悲壮，斗下频将紫气占。顽愚长笑赋余偏，秋思翻成默照禅。凉夜强斟求醉酒，清风虚送买眠钱。目光漫拟夏侯隐，腹笥宁同边孝先。感激幸生明盛世，华胥无梦愧尧天。薜萝自分此生休，何事偏衔楚客忧。多病却怜饶暮气，独醒岂敢附清流。百年只合焚香坐，四壁那堪秉烛游。欲赋悲秋为遣闷，愁肠佳句苦难求。幽思真疑入杳冥，兀然中夜坐閒庭。菊樽漫对陶颜绿，藜火空迎阮睫青。十载行藏嗟落落，三秋怀抱恨惺惺。撩人何处来羌管，哽咽随风断续听。辗转宁关意未恬，自怜明发转生嫌。和丸敢昧从前苦，啖蔗徒思向后甜。椿树有怀霜露并，蓼莪空赋蔚蒿兼。祗疑光显非吾事，为望熊罴有梦占。高卧从矜林壑偏，秋来不寐似枯禅。搜吟岂是耽诗癖，却饮非关乏酒钱。兴至清芬怜菊晚，病来零落惧蒲先。坐深渐觉残更尽，几点疏星淡远天。中夜怦怦意未休，不堪秋气搅离忧。浇肠渴欲吞宵露，洗耳清思枕上流。浣沐栖迟成小隐，招提潦草负前游。空馀远志羁尘网，期向庄周梦里求。泉石追寻任晦冥，几看落叶舞閒庭。风霜容易侵头黑，岁月艰难滞汗青。养拙一邱人共弃，息机午夜我常惺。晨钟暮鼓休相聒，向日承明已厌听。惟馀我与我相恬，近状支离我亦嫌。时讶蛩鸣因甚苦，每嗤蜂酿为谁甜。笑啼岂合逢人易，醉醒那堪涉世兼。俯仰祗应归独觉，茫茫岐路总难占。清宵爽气小斋偏，一榻萧閒可悟禅。欢赏几虚游野屐，幽寻漫贷买山钱。徵书不就高思邈，博物无能愧茂先。客况真同秋意索，祗应搔首问青天。归卧真?与世恬，秋宵凄冷未须嫌。有愁自觉风霜苦，申旦安知睡梦甜。世上沧桑俄顷易，古来仕隐几人兼。江湖魏阙俱多得，独把行藏夜夜占。草堂竹簟自堪休，岂为伤秋未解忧。星影静窥书幌入，霜华清傍客衣流。琴樽自负千秋意，杖履行追五岳游。永夜不眠缘底事，区区于世总无求。两眼惊秋不可冥，起随竹影步前庭。关山月照千门白，河汉天回万里青。最是人间今夜静，却思林下竟谁惺。夜来秋宪传新唱，流水高山未易听。气节文章世两难，真宜才子作言官。时英争睹囊中草，大吏犹钦柱后冠。按晋河山殊借色，趋朝霜雪正生寒。共知足副澄清志，不忝鸣阳一凤看。"}