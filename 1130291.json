{"id":"1130291","title":"予在龙安木蛇庵除夕微雪及晨未消作诗记之二首","dynasty":"宋","author":"释德洪","text":"终夕不自寐，老逐客愁长。寒威正折绵，归梦不成往。萧惊闻打窗，气势颇舂撞。地炉对残缸，瓦沟集清响。起看雪覆砌，秀色动屏帐。归来檐溜滴，坐席初未暖。乃知春草微，已出严凝上。但馀檐卜林，落花和月赏。元朝喜见雪，一室哗少长。新年方下车，故岁已长往。和诗如奕棋，时时作头撞。知谁径寻我，东墙屐齿响。正当稳靠蒲，移几就纸帐。宿砚已生冰，呵笔藉和暖。一片忽飞来，堕我诗卷上。为置石鼎烹，茗饮聊同赏。"}