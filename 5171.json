{"id":"5171","title":"对雪奉饯任城六父秩满归京","dynasty":"唐代","author":"李白","text":"龙虎谢鞭策，鹓鸾不司晨。君看海上鹤，何似笼中鹑。独用天地心，浮云乃吾身。虽将簪组狎，若与烟霞亲。季父有英风，白眉超常伦。一官即梦寐，脱屣归西秦。窦公敞华筵，墨客尽来臻。燕歌落胡雁，郢曲回阳春。征马百度嘶，游车动行尘。踌躇未忍去，恋此四座人。饯离驻高驾，惜别空殷勤。何时竹林下，更与步兵邻。"}