{"id":"630291","title":"示旋庵","dynasty":"明","author":"释函是","text":"众生久流转，迷于自心量。失所精了性，无觉觉所觉。分别见有我，我立生有人。众生及寿命，一时同具足。展转生死中，缚脱总迷闷。愚人随业缘，住于不觉地。智者觉不觉，舍生而取灭。空华阳燄里，颠倒徒掜目。晴空迥无有，观者莫劳累。汝与诸佛同，一切贪嗔痴。即是戒定慧，直下无有二。亦无无二想，居然登祖位。慎勿下劣心，流转不知止。一念自觉非，善哉旋庵子。"}