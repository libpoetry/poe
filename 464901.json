{"id":"464901","title":"陌上花 携内子重游荷兰，花田叔谟士铭两夫妇偕去","dynasty":"当代","author":"金问泗","text":"歌声陌上重游，恰趁踏青人满。易主谁家，忍过旧时庭院。相逢莫话沧桑事，生怕说来凄黯。况吾今六十，昏瞀催老，乘轺良倦。尽平铺棱棱，春寒料峭，敛蕊舒苞参半。矮屋晴烘，婀娜百花开遍。水晶盘里蹁跹舞，娇忆汉宫飞燕。算河清可待，他年佳约，也应同践。"}