{"id":"1128098","title":"述九颂 毓粹","dynasty":"宋","author":"程公许","text":"五气兮顺行，万汇兮嘉生。繄人兮有异，毓其秀兮最灵。纷总总兮横目，何一浊兮一清。岂后皇兮尔私，命曰贤兮粹精。虽才品兮靡易，匪先觉兮曷程。诞空桑兮开有殷，崧岳降兮周之祯。矧皇运兮配天，作之辅兮差肩。蔼遗芳兮简编，屹柱石兮多贤。眷指李兮嫡裔，祖柱下兮老仙。扶舆兮瑞雾，溶泄兮非烟。鞭鸾兮驭鹤，抉云汉兮来九天。粲文瑞兮郁郁，帝所赍兮坤轴。经天兮日星，纬地兮岳渎。绵万祀兮不泯，为生民兮耳目。岷山兮五岳丈人，大江兮四渎之尊。羌郁积兮佳气，固人物兮载英。环两川兮千里，何江乡兮专美。汇千顷兮玻瓈，龙与鹤兮集止。山之隐者聃耳孙，子正见兮杨氏女。乘汎景兮轶罡风，蔼仙踪兮山之趾。禀帝命兮丛霄，聊世人兮游戏。五男子兮翘英，今峣峣兮鼎峙。彼谈迁兮世史官，怅有歉兮昆及季。真人兮高翔，盼尘寰兮秕糠。悯俗兮惛瞀，蹇余佩兮荧煌。老翁泉兮龙鹤之云，前苏后李兮蔼芳馨。岷可砺兮江可竭，不可沫兮英与灵。天不椓兮斯文，寄命脉兮哲人。烂咸阳兮焰虐，不可燬兮六经。苟日月兮可晦，何天地兮长存。言不文兮行不远，义欲正兮词欲赡。学之荒兮气之浮，匪艰深兮必蹇浅。公昔来兮帝旁，佩琼蕤兮云锦裳。六龙兮伏轸，从之兮彩凰。悯世兮溷浊，下扫兮不祥。屈宋兮导前，卿云兮翼后。韩柳兮并驰，杜李兮齐骤。建安七子兮随行，江左诸谢兮罗左右。抗吾旃兮典籍场，轶吾毂兮风雅囿。探金匮兮秘图，掞国华兮册书。范金石兮扬律吕，散人世兮犹绪馀。民之生兮有司命，彼指南兮亦有车。秉斯印兮千万寿，后有觉兮余楷模。郊见帝兮琮璜，瑟彼瓒兮流斯黄。物有专兮灵粹，宁糅杂兮寻常。懿君子兮毓德，可蠡测兮蕴藏。禀堪舆兮间气，学远绍兮皇王。探坠绪兮邹鲁，集皋夔兮众芳。俗薆薆兮要艾，纷余佩兮兰纕。众襜襜兮冶服，烂余裳兮织襄。石渠兮紫橐，斗枢兮万阁。持众美兮效君，宁濡迹兮康国。世惛惛兮莫吾与，矫兹媚兮私处。畦于闾兮珣琪，艺琼蔬兮玄圃。暖晴旭兮养和，霏瑞雾兮来下。苟昭质兮莫亏，犹可遗兮远者。及羲鞭兮未晏，导帝之兮轨路。萝门兮薜户，宛其姝兮静女。抚瑶瑟兮清歌，歌不绝兮如缕。事君子兮岁几何，荠非甘兮檗非苦。金石兮贞心，恩深兮雨露。艳半额兮姱倡，岂娥眉兮能妩。山之颠兮虎豹嗥，波汹汹兮蛟龙饕。君欲行兮孰导，隐余思兮郁陶。愿一列兮无从，首倦栉兮频搔。宝辂兮瑶辙，道阻兮积雪。君何志兮远游，危断绥兮惙惙。岁冉冉兮将遒，蹇奚淹兮山椒。愕哕凤兮戾止，曰有诏兮汝谋。日有食兮仍曜，景有晏兮复朝。苟荪薆兮弗谖，聊延伫兮中洲。蚩尤旗兮飞炱，天狗堕兮隐雷。天运兮日蹙，目涨兮氛埃。一失兮一得，孰强兮孰弱。莽三垂兮骨纵横，恣强敌兮横奔突。天万里兮杳莫知，何一朝兮飞羽愕。皇乃眷兮西顾，怆赤子兮何负。白驹兮来思，忍空谷兮逸豫。有俶兮东方，千骑兮煌煌。淑旂兮绥章，往钦兮汝臧。膏余车兮秣余马，迟汝不来兮盍整余驾。忽雾塞兮飙回，梗绿林兮辚藉。不我后兮我前，幸劫灾兮天假。怒辙兮徒劳，鼎鱼兮焉逃。民生兮何尤，膏火兮煎熬。蛟涎兮脱祸，父母兮鞠我。集雁兮中洲，作之屏兮蜀之左。内讧兮外阻，谁禦兮谁拒。肤寸兮郁遥岑，先一州兮后天下。奫沦兮泽有水，渺莫窥兮涯涘。鼓之雷兮嘘之风，沛万里兮流莫止。潏涛澜兮汎东洋，张乾纲兮翕坤纪。渺观兮古今，贤运兮齐轨。狼跋兮其胡，赤舄兮几几。东征兮迟迟，滔滔兮不归。归来兮何时，绣裳兮衮衣。美人兮嫭好，思不见兮令人老。昔与余兮成言，忍弃之兮异道。九疑兮缅哉，重华兮宴娭。苍龙兮峙阙，岧峣兮帝台。蕙裯兮芷幄，从之兮九垓。麾青虬兮以梁，骖孔鸾兮以驾。霭云旃兮缤纷，恍松乔兮来御。步咫尺兮帝轩，帝一笑兮何言。恍流盼兮下土，扫埃氛兮九埏。余左兮汝右，余先兮汝后。汝作朕兮股肱，拜稽首兮皇万寿。一之日兮周正，建子兮良辰。黄钟兮起律，鲁台兮望云。气机兮翕辟，往来兮不停。皇揆予兮初度，秉幼志兮洁贞。延日月兮察幽，睎雨露兮瀹氛。荪拳拳兮余爱，何险艰兮弛勤。与荪违兮星纪，思专专兮曷已。九折臂兮成医，信情质兮可恃。端策兮以占，有孚兮韦编。阴极兮阳复，岂贤运兮不然。矧甲子兮一周，测天度兮循环。丹台兮定录，寿纪兮日延。理无窒兮不亨，物去故兮就新。蠖屈兮求信，根之归兮再荣。彼涸阴兮毓质，亦忍俟兮阳春。洪钧兮密庸，播物兮无垠。开八荒兮寿域，如华胥兮大庭。天门开兮九重，烂钩陈兮紫宫。烜舜瞳兮万里，穆五弦兮从容。予唱兮孰和，劳心兮??。渺烟尘兮萧瑟，慨世途兮荆棘。上帝兮孔仁，赍予兮良弼。金碧波兮涨漪沦，妖氛洗兮景气新。皇轸思兮六合，伫公来兮经营。天苍兮地厚，日月兮悠久。民命兮以延，国脉兮以寿。云鬅鬙兮仙者家，瑶之台兮户琼玖。饭宝屑兮醴玄霜，脯擘麟兮果梨枣。驭鹤兮鞭龙，故山兮春风。吾谁侣兮赤松，匪上玄兮曷从。抚尘劫兮浩荡，燕钧天兮乐融。长接引兮群品，与龙汉兮无穷。"}