{"id":"742278","title":"钓台谒严子陵祠","dynasty":"清","author":"吴锡麒","text":"肥遁先生志，祠堂重此州。一星终古客，落日大江流。帝业推铜马，闲身羡野鸥。谁传男子在，徒枉故人求。币乃同汤聘，竿终笑吕投。功名轻骥足，风雨老羊裘。痴甚贻书霸，狂哉洗耳由。耦耕仙侣共，立传逸民牧。我亦闻风起，因来系榜游。苍苍迷万壑，咄咄感千秋。大树凋名将，云台失列侯。谶谁陈赤伏，亭已圮芜蒌。白发看遗像，青山有故丘。几家绵子姓，七里聚渔讴。顽懦犹能激，孤高不可俦。惟应竹如意，遗响答峰头。"}