{"id":"543456","title":"早饭罢由碧云入香山山麓及颠俱有亭诸宫殿最古是胜国时遗搆","dynasty":"明","author":"胡应麟","text":"仄径缘藤萝，逶迤入深谷。重阴夹磴道，弥望皆古木。长松数百年，夭矫云际矗。飞泉挂峰顶，蜿蜒出平陆。石门森隧道，孤亭峙山足。四天划然开，空洞豁尘目。千崖布黄金，万仞嵌苍玉。梵室缘危杉，禅关荫修竹。圣果森菩提，昙花吐薝卜。琳宫是何代，相传至元筑。兹山迹最古，创始见身毒。悠然念人代，累劫如转烛。夜分息尘嚣，重展法华读。何日归流沙，吾家旧天竺。"}