{"id":"1226030","title":"湖中春游曲","dynasty":"元","author":"马臻","text":"堂堂复堂堂，画鹢谁家郎？绣旌鸳颈冷，膳府鸾刀光。倾椒注桂邀流芳，楚腰络索闻悬珰。箜篌急响如相恼，岸头折尽忘忧草。黄金惯积自媒身，随肩满席惟嗔老。牙签万轴齿不拈，孟客何宾迹如扫。柳绵扑扑乘风吹，花翎小鸟啼诉谁。玉郎沈醉晚未醒，春光去矣犹不知。"}