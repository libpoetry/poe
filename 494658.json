{"id":"494658","title":"赠霍渭先进士毕姻归南海长律一百韵","dynasty":"明","author":"湛若水","text":"发迹青云上，收身紫极边。相逢何恨晚，倾倒到忘年。溟海千龄鹤，风波万斛船。是源终必达，若火势方然。斗极应长定，星霜却屡迁。哲人无习气，圣学谢陈篇。四宇云消尽，中天月自圆。有流皆赴海，无地不同天。锻炼功须此，山林趣已偏。百途皆适国，一苇亦杭川。尺蠖时乎屈，羚羊有或悬。陆沈须似朔，勇退每思钱。敝帚真谁售，兰膏合自怜。侧身观世界，引手汲天泉。铁笛吹何处，蒲团坐欲穿。前程无税驾，重任未弛肩。在水应为润，存规必作员。一心从主宰，万事或因缘。肯信神为速，还如静者便。掉头归海岛，障眼扫云烟。尧舜非无受，羲皇更有前。多岐分炼术，捷径入金仙。逝者无停息，斯文久绝传。开怀舒浩荡，洗耳藉潺湲。到处逢膏火，将身赴熬煎。清凉思盥濯，荤血饱腥膻。大隐金门客，叨陪玉帝筵。全身徒蛰虺，奋击愧高鹯。瑗过年将迈，予诛志速悛。惭无退日手，犹树彗云鋋。有客利攸往，何人敢与权。高坚劳钻仰，影响病拘挛。根本方时发，支离在必蠲。艺游须有息，德猎迅于畋。观海知无量，窥天失大全。中心秉明哲，和气会相宣。至德酬知己，高谈谢世贤。庶几犹万一，彷佛见三千。独步难为继，将开必有先。时贤生衮衮，粤秀起翩翩。古调诚孤唱，高山未绝弦。流行虽宇宙，鱼兔有蹄筌。蕴藉胡为者，声名骤隐焉。奎星元朗矅，文运亦回旋。讨论随毛颖，游居即楮玄。骐骝产渥水，毛羽长青田。子史如珠贯，经书以类连。玉金声互戛，苕翠色相鲜。古器看黄吕，和音听铎舷。纷纷惊藻思，稍稍弄云笺。历块迷途辙，追风累缠牵。同行常似砥，皇路忽如邅。弃席还当惜，君恩忍遽捐。瓶冰占气候，尺水起漪涟。枯草知兴废，元龟定涧瀍。七三梅有摽，花柳昼连阡。去路瞻南斗，归途转北鞭。寿筵舞锦绣，月殿见婵娟。珠剃先隆翟，峨冠细玩蝉。李桃酬种种，瓜瓞祝绵绵。家徒四白壁，业有一青毡。永怀梁子节，不愧孟光钿。牧犊心悲雉，东莱笔胜椽。光生魁堡里，华发秀山巅。泉石宁耽恋，膏肓可疗痊。依依看院草，冉冉见池莲。倒蔗渐如境，么荷苦似拳。会前釐室席，已兆讲堂鳣。尘土浑缁素，风埃没锦鞯。灵源殊濯濯，静溜自涓涓。习静依山下，行歌到海壖。大醒尘土梦，勇斩葫芦缠。閒倚孤崖啸，魂酣绝嶂眠。未须游远骑，祇合坐中坚。花发馨香远，云开锦绮妍。抢榆无大翼，止棘是轻翾。允矣谁能拔，招之或以旃。尘头障霾雾，足底动星躔。衾影恒存畏，盘盂亦致虔。至人无彼我，举世入陶甄。谁捧寻常土，时方四六骈。醯鸡生翰简，负蝂累尘编。开户誇新学，名家业旧专。诚能通内外，不必佩韦弦。槁槁修形客，泠泠古寺禅。到头还自得，入手要求诠。蜀犬多骇日，南辕岂适燕。十千凭奋迅，九万快高骞。看剑歌还叠，拈杯语更延。途危防骥足，江涨慑蛟涎。西土无仪凤，南州有杜鹃。笔谈先远寓，书舫蚤言还。蹈海休从鲁，寻山谩觅佺。临流悲影独，涉水惜裳褰。渊静忻潜鲤，天空看戾鸢。如君多直谅，合我补遗愆。壶子机将杜，西铭意独镌。王孙何伥伥，芳草又芊芊。远到仍胜重，孤征岂惮孱。为言同志子，共赴胜流铨。"}