{"id":"581623","title":"舟泊天津览镜感白发有作","dynasty":"明","author":"苏葵","text":"扁舟泊天津，过棹时欸乃。白月满南川，彩云隔东海。行人倚长剑，壮怀恒磊磊。思古爱班杨，瞻天忆元凯。十年行路难，更不问真宰。所惜闻道迟，双鬓日夜改。谁持刀圭方，吾厌异术浼。汉武与秦王，一误不可悔。览镜复何为，置之采兰茝。纫佩上秋衣，香风镇长在。"}