{"id":"541846","title":"忆五华观侯道士","dynasty":"明","author":"谢榛","text":"岧峣五华山，玄都据其下。秋草没行径，弥年绝车马。我忆昔访真，抚景援毫写。鹤雏步阶石，松子落屋瓦。繁阴爱青萝，席地不知夏。道侣话丹经，因之命玉斝。宁学鍊九还，黄金亦土苴。瑶草元无根，俯拾秀盈把。留侯早辟谷，信哉汉恩寡。藏用复何人，大隐任朝野。嗟彼尘垢中，谁是无营者。"}