{"id":"629295","title":"白云纪游同陈冲师郑蟾林万伯文用壁间韵","dynasty":"明","author":"李云龙","text":"何处寻幽好，春山高入云。石岩飞磴接，濑道小桥分。度壑龙为杖，穿萝鹤共群。禅房掩苍翠，人语带氤氲。问法随真侣，观空息众纷。鸟啼如有意，花落自成文。凉籁传清梵，香台送夕矄。空林孤磬寂，归路一猿闻。烟树浮清霭，霞天织锦文。时时回首望，行欲谢尘氛。"}