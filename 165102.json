{"id":"165102","title":"送袁校书赴湖州别驾","dynasty":"宋代","author":"崔与之","text":"奎壁光芒久聚东，奏篇入献大明宫。胸中抱负经纶业，笔下铺张造化功。四海高名如日揭，一襟和气与春融。谁知正大传家学，惟有擎拳体国忠。华践峻登群玉表，清修屹立急流中。校雠正对青藜月，关陕俄分画戟风。自喜合簪方衮衮，不堪分袂大忽忽。送君怅望云帆别，顾我凋残雪鬓蓬。戢羽孤棲怜鹤病，脱身高举羡冥鸿。星躔已应魁三象，天路须知尺五通。箬水腊前新蚁绿，橘洲霜后巨螯红。清谈岸帻聊游戏，献纳归班万口同。"}