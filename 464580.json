{"id":"464580","title":"归朝欢 桂林寄刘禺生汪旭初","dynasty":"当代","author":"章士钊","text":"一样西风吹急角。凭藉千峰天外削。出山原是过来身，伤心苦忆渝州郭。野田都是雀。向谁诉说金丸恶。算桂林、却饶风景，稍把新词琢。老气如君仍索寞。万斛风情何处着。吾行却曲尚难前，荒荒兰芷辞空托。穷途思旧约。双门朝外应如昨。待秋高、归寻残句，还与君同作。"}