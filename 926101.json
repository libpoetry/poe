{"id":"926101","title":"满庭芳 其一 和洪丞相景伯韵呈景卢舍人","dynasty":"宋","author":"辛弃疾","text":"急管哀弦，长歌慢舞，连娟十样宫眉。不堪红紫，风雨晓来稀。惟有杨花飞絮，依旧是、萍满芳池。酴醾在，青虬快剪，插遍古铜彝。谁将春色去，鸾胶难觅，弦断朱丝。恨牡丹多病，也费医治。梦里寻春不见，空肠断、怎得春知。休惆怅，一觞一咏，须刻右军碑。"}