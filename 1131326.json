{"id":"1131326","title":"杨花","dynasty":"宋","author":"楼钥","text":"雨压轻寒春较迟，春深不见柳绵飞。忽然飞入閒庭院，疑是故人何处归。柳绵无数糁枝头，日暖随风扑画楼。万象可观惟有雪，喜看晴昼满空游。为我轻攀绿柳枝，带花低护笑携归。日长深院微风动，要看松绵当面飞。野芳庭草是生涯，老去祇宜闲在家。几日惜春留不住，小鬟为我拾杨花。"}