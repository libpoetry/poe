{"id":"721989","title":"汪扶晨六十有赠","dynasty":"明末清初","author":"屈大均","text":"梦魂元处所，只是向潜溪。白发有吾友，黄山知更西。命将盘石似，身已偃松齐。六十诗逾好，峰峰笑旧题。老友稀江左，年龄尽与君。无才真大药，有道总浮云。得草麑相命，逢花鹤不分。未知潜口路，多少桂丛薰。殷勤来尺素，读罢置兰襟。雀亦开全尾，蕉休捲半心。故人真好我，旷世一知音。百岁期钟子，洋洋听玉琴。早年温丽笔，衰白益生春。玉满文鱼腹，珠多老蚌唇。墨分胶漆友，茶与水云人。养寿同园绮，商颜待作邻。"}