{"id":"48404","title":"刘尚质南楼题王舜耕山水图","dynasty":"明代","author":"李东阳","text":"溪声潺湲杂林壑，山势蜿蜒去还却。浮云欲起未起时，半在溪头与山脚。入空高鸟飞欲尽，背屋斜阳惨将落。更无剩地与闲人，纵有红尘何处著。南亩老翁双鬓斑，笔法颇似高房山。少年豪宕老疏放，往往醉墨留人间。平生画癖兼山癖，一见此图三叹息。愧我不如楼上人，日日开窗看秋碧。"}