{"id":"758808","title":"南浦 秋水用前韵","dynasty":"清","author":"殷秉玑","text":"一色远连天，影澄清，有梦闲鸥先晓。极浦易凄迷，菱花瘦，镜里眉波难扫。相逢何处，前生曾记圆萍小。冷落楚江魂不定，怨煞美人芳草。是谁点出清矑，看澄澄涵碧，银奁开了。凉露湿芙蓉，西风起、犹有采莲船到。伊人渺渺。棹歌歇后池塘悄。一半年华流欲尽，红叶相思多少。"}