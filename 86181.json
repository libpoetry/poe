{"id":"86181","title":"贺新郎·老去光阴驶","dynasty":"宋代","author":"刘克庄","text":"老去光阴驶。向西风、疏林变缬，残霞成绮。尚喜暮年腰脚健，不碍登山临水。算自古、英游能几。客与桓公俱臭腐，独流传、吹帽狂生尔。後来者，亦犹此。篮舆伊轧柴桑里。问黄花、没些消息，空篱而已。赖有一般芙蓉月，偏照先生怀里。且觅个、栏干同倚。检点樽前谁见在，忆平生、共插茱萸底。欢未足，饮姑止。"}