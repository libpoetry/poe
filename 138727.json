{"id":"138727","title":"越茶·日铸山之英气兮","dynasty":"宋代","author":"孙因","text":"日铸山之英气兮，既发越於镆鎁。地灵洩而不尽兮，复熏蒸於草芽。虽名出之最晚兮，为江南之第一。视紫笋若奴台兮，又何论乎石花。维瑞龙之为品兮，与此山以相亚。意山脉之通贯兮，仙种同乎一家。汲西岩之清泉兮，松风生乎石眠。滋芒液於灵襟兮，流瀣集乎齿牙。欧公录之归田兮，苏仙流诸佳咏。伯玉註於诗版兮，文正赏其甘华。至雁塔与花坞兮，固郡志之所载。若余姚之瀑布兮，尤茶经之所夸。嗟陆羽之不逢兮，宜鉴味之绝少。世方贵夫建茗兮，孰有知夫越茶。客曰世非不知兮，顾茗禁之已苛。亦幸其不尽知兮，姑舍是而言他。"}