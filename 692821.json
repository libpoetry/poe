{"id":"692821","title":"渔家傲 滇南月节","dynasty":"明","author":"杨慎","text":"正月滇南春色早。山茶树树齐开了。艳李夭桃都压倒。妆点好。园林处处红云岛。彩架秋千骑巷笊。冰丝宝料星毬小。误马随车天欲晓。灯月皎。碧鸡三唱星回卯。二月滇南春嬿婉。美人来去春江煖。碧玉泉头无近远。香径软。游丝摇拽杨花转。沽酒宝钗银钏满。寻芳争占新亭馆。枣下艳词歌纂纂。春日短。温柔乡里归来晚。三月滇南游赏竞。牡丹芍药晨妆亲。太华华亭芳草径。花饾饤。罗天锦地歌声应。陌上柳昏花未瞑。青楼十里灯相映。絮妥尘香风已定。沈醉醒。提壶又唤明朝兴。四月滇南春迤逦。盈盈楼上新梳洗。八节常如三月里。花似绮。钗头无日无花蕊。杏子单衫鸦色髻。共倾浴佛金盆水。拜愿灵山催早起。争乞嗣。蛛丝先报钗梁喜。五月滇南烟景别。清凉国里无烦热。双鹤桥边人卖雪。冰碗啜。调梅点蜜和琼屑。十里湖光晴泛蝶。江鱼海菜鸾刀切。船尾浪花风卷叶。凉意惬。游仙梦绕蓬莱阙。六月滇南波漾渚。水云乡里无烦暑。东寺云生西寺雨。奇峰吐。水椿断处余霞补。松炬荧荧宵作午。星回令节传今古。玉伞鸡㙡初荐俎。荷芰浦。兰舟桂楫喧箫鼓。七月滇南秋已透。碧鸡金马山新瘦。摆渡村西南坝口。船放溜。松花水发黄昏后。七夕人家衣襮绣。巧云新月佳期又。院院烧灯如白昼。风弄袖。刺桐花底仙裙皱。八月滇南秋可爱。红芳碧树花仍在。园圃全无摇落态。春莫赛。玫瑰彩缕金针繲。屈指中秋餐沆瀣。遥岑远目天澄派。七宝合成银世界。添爽快。凉砧敲月胜竿籁。九月滇南篱菊秀。银霜玉露香盈手。百种千名殊未有。摇落后。橙黄菊绿为三友。摘得金英来泛酒。西山爽气当窗牖。鬓插茱萸歌献寿。君醉否。水晶宫里过重九。十月滇南栖煖屋。明窗巧钉迎东旭。速鲁麻香春瓮熟。歌一曲。酥花乳线浮杯绿。蜀锦吴绫熏夜馥。洞房窈窕悬灯宿。扫雪烹茶人似玉。风动竹。霜天晓角肌生粟。十一月滇南云幕野。漕溪寺里梅开也。绿萼黄须香趁马。携翠斝。墙头沽酒桥头泻。江上明蟾初冻夜。渔蓑句好真堪画。青女素娥纷欲下。银霰洒。玉鳞皴遍鸳鸯瓦。十二月滇南娱岁晏。家家玉饵雕盘荐。安息生香朱火焰。槟榔串。红潮醉颊樱桃绽。苔翠氍毹开夜宴。百夷枕粲文衾烂。醉写宜春情兴懒。妆阁畔。屠苏已识春风面。"}