{"id":"825863","title":"寄汪衮甫","dynasty":"清末近现代初","author":"郑孝胥","text":"昔游江户三十馀，芝荃二公深器余。甲午一战曲在我，捲旗跋浪归舟俱。年将七十忽重至，堂堂九原不可呼。郎君持节正壮岁，重我视昔情尤殊。翠松红叶照白发，残年残世同欷歔。斗枢霞意语何巧，文采焜耀惊东隅。高才名门贵风节，以义相厉吾岂诬。"}