{"id":"506502","title":"送张行素之任临淄","dynasty":"明","author":"王洪","text":"昊穹若倾盖，冥然四连水。孰能察其端，鉴之以玄理。阴阳无停运，万物皆吾体。君子法其行，日进焉能止。猗君清时彦，遁迹溪山里。谷云本无心，因风乃时起。鸾凤岂樊笼，芙蕖出泥滓。词源倒东海，浩汗孰可涘。煇煌瑚琏贵，特达圭璋美。嗟予忝先达，敢与才俊齿。屡见颜忸怩，胸中郁生痞。日饮不觉醉，常欲沃淳醴。故衣去积垢，常欲清流洗。离别不可留，思心日千里。昭代各勉立，永言蹈遐轨。"}