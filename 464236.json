{"id":"464236","title":"疏影 金陵归舟中闻琴孙述事，有感","dynasty":"当代","author":"魏元旷","text":"清都缥缈。道玉人骨相，应住瑶岛。恶业无端，旋转风轮，黑云横断天杪。兰心激楚春难透，尽劫火、寒蛾飞抱。莫更寻、幻影凄迷，去矣支鸾音杳。谁料。梁园病客，向桃叶渡口，新整归棹。旧事重提，省识孤坟，冷落霜经枫饱。春山一度瞻眉妩，顿引得、情丝萦绕。合倩谁、唱比红儿，谱出销魂词稿。"}