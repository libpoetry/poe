{"id":"1099316","title":"送思訦之官鳌峰","dynasty":"宋","author":"徐经孙","text":"我如汝年时，昉问便江戍。选阱如海深，望洋吁可怖。汝今亦宜教，去作鳌峰主。有民环百里，待汝字而抚。何以奉宽条，何以抚黎庶。惟公则生明，平心阅牒诉。惟廉则寡过，莫受脂膏污。惟勤则集事，慎勿习逸豫。惟俭可无求，只学我清苦。持此四字符，便是作县谱。去家三百里，两地无多路。安问来与往，时走一健步。居官而民宜，暌隔非所虑。三年课最归，可以见君父。"}