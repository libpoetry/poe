{"id":"897823","title":"和定州端明雪浪斋","dynasty":"宋","author":"张耒","text":"中山士马如云屯，号令惟觉将军尊。熊旂犀甲罗左右，金钲鸣鼓喧朝昏。少年畎亩老为将，谁能复记躬耕村。东坡先生事业异，道岐不得安修门。眼前富贵念不起，惟有山林劳梦魂。榛中奇石安至此，坐蒙湔洗见本根。奔流骤浪势万里，至画乃扫笔墨痕。黄牛三峡固细事，赤壁长江何足论。能令万古蛟蜃怪，么么入此玻璃盆。扁舟独往则不可，平生致君言具存。"}