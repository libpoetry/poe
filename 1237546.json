{"id":"1237546","title":"次韵叶宾月山居十首","dynasty":"元","author":"虞集","text":"冰泮溪流碧，云生岛屿红。轻阴残梦里，远树乱愁中。鸥外兼晴絮，莺边共晚风。地偏山气近，霏霭湿房栊。露冷天光逼，溪澄夜影圆。水花含窈窕，山吹纵清绵。为觅洪崖侣，重寻赤壁船。翻愁孤鹤外，回互万山连。绿琐依松润，缃帘乱藓斑。吹笙花下散，飞燕雨中还。有客归谋酒，无言卧看山。春禽忽相唤，深树两关关。风日宜芳岁，烟霞乐燕居。坐深閒看弈，烛冷静修书。腊酝红生玉，春盘绿间蔬。但须门有客，不问食无鱼。"}