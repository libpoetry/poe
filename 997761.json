{"id":"997761","title":"程伯禹给事供职维扬不及迎侍通直丈生辰欲寄寿星未获方深念不怿有叩门求售者既得之自赞其异且求诗","dynasty":"宋","author":"黄彦平","text":"将军精忠石饮羽，志士纯孝冰出鱼。天公晓人极了了，间遣异物供时须。西清侍讲广陵居，寿亲千里愁作书。平明剥啄出见客，帝俾遗汝明星图。仙官游空貌不臞，若木映日华不枯。勿嫌龟鹤有皂白，相汝綵服为亲娱。嗟君密行不可诬，塞侯周叔俱不如。帅先百僚待忠孝，伫相明主平羌雏。"}