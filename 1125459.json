{"id":"1125459","title":"和邓慎思诗呈同院诸公三首","dynasty":"宋","author":"耿南仲","text":"秋日同文馆，閒无一事依。斗羊谁得隽，倦鸟客思归。寝处还相向，过从不患稀。何当有星聚，谁为问璇玑。秋日同文馆，袖然观国光。泗滨何限磬，岱麓易求梁。剑气频冲斗，锥锋定出囊。于余惭拙匠，操尺预量长。秋日同文馆，新凉逐雨回。棘垣婴吏局，蕙帐忆山隈。射为巧狙发，田因文豹来。西城随分锁，夫我室多才。"}