{"id":"731641","title":"食笋行戏赠臞仙","dynasty":"清","author":"书諴","text":"可使身无肉，不可食无竹。将军嗜笋体瘦健，昌歜羊枣皆粗俗。潞河秋泊渭川贾，筐篚腥倾箨龙脯。乍看鳞甲形模糊，尚觉彭亨郁余怒。将军晓起饥肠鸣，蜿蜒入口风雷轰。鍊珍百品不足数，一味清净廉泉僧。闻道此僧善说法，不棒不喝不梵夹。化身现在我窗前，我亦从之敬而狎。一阳初复萌始孳，弹指蛩鸣锸可施。拟夸新脆连根赠，却恐狐搰反被嗤。知子多生饱蠹简，啖蔗佳境应非远。"}