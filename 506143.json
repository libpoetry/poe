{"id":"506143","title":"种树诗","dynasty":"明","author":"周是修","text":"生有种树癖，性禀由孩提。五岁艺菽麦，幪幪辄成畦。七岁读书暇，封植靡他为。九岁已悟达，益谙相土宜。百谷暨蔬果，根荄日敷移。行年十三四，把笔耽文词。朝诵橐驼传，夕歌生民诗。始祖出姜嫄，艰食肇播施。奄然即邰室，德教万古垂。嗟哉丁末裔，心好同规规。欣逢尧舜君，委身常恐迟。中原遇龚遂，与尔争先驰。"}