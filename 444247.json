{"id":"444247","title":"曲玉管 记梦","dynasty":"当代","author":"熊盛元","text":"海底珠沉，天心月冷，泠然古曲随风袅。莫向丛篁低泣，山鬼魂销，倚红蕉。缥缈歌尘，迷离花影，绿苔掩处灵光杳。旧梦无痕，只有堤畔长条，系兰桡。漫检奚囊，忍重理、当年幽绪，尽将碎恨零欢，都藏酒瓮诗瓢。水迢迢。待招邀舟子，访取仙家遗蜕，碧烟横岫，远笛穿云，一慰清寥。"}