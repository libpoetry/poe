{"id":"1036285","title":"永遇乐 蔡州移守颖昌，与客会别临芳观席上","dynasty":"宋","author":"苏轼","text":"天末山横。半空箫鼓。楼观高起。指点裁成。东风满院。总是新桃李。纶巾羽扇。一尊饮罢。目送断鸿千里。揽清歌、馀音不断。缥缈尚萦流水。年来自笑无情。何事犹有。多情遗思。绿鬓朱颜。匆匆拚了。却记花前醉。明年春到。重寻幽梦。应在乱莺声里。拍阑干、斜阳转处。有谁共倚。"}