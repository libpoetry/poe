{"id":"952503","title":"仙都白鹿歌","dynasty":"宋","author":"林泳","text":"山中白鹿老而灵，有客有客占鹿鸣。我寻石门不知处，道人出洞欢相迎。修行无力有我相，不应信息令渠惊。吁嗟至人离诸有，一切相自有心生。桃源意行花两岸，山阴兴尽雪三更。道人道人苦多事，尔自采药渠食萍。白云满洞不须扫，客去客来云无情。我闻神仙游处白鹤叫，试听夜半空中声。"}