{"id":"270199","title":"留侯歌·尚书删自唐虞断","dynasty":"现代","author":"吴之英","text":"尚书删自唐虞断，不说鼎湖有弓剑。缑山吹笙在成周，奇闻刊落左氏传。留有史迁传留侯，辟谷愿从赤松游。始知自叙轻儒墨，先数道家第一流。留侯自禀飞仙体，姗姗玉骨犹好女。玉佩貂裘弱不胜，闭门精思赖乡李。忽传秦将拔韩都，百炼神锤付客狙。一击不中翛然去，闲来圯上听阴符。老人受自何人手，皇帝燔书此独否。夜半秘传有真诀，只教君耳接余口。本为报韩藉沛公，岂知入关又两雄。辛苦运筹开汉业，更无私憾构重瞳。垓下凯还事大定，万户崇封编甲令。如何幅巾坐虚室，绵绵元牝观真性。辟谷从此学长生，岁时朝请但存名。深知养气致神法，便驭飞龙入上清。后代儿孙绳祖武，真人相继司仙府。柱笏西山摄万灵，朱印绿章奏太祖。吕韬亡去二千年，颇闻神女擅相干。木生火克成何语，一卷兵书误李筌。"}