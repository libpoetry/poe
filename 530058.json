{"id":"530058","title":"按察使刘元瑞惠宝剑歌","dynasty":"明","author":"孙一元","text":"刘侯意气天下无，惠我宝剑来昆吾。腰间斜解虎头绶，鱼皮缠鞘苍波粗。铸炼自是神明力，欧冶已死风胡徂。泰山为砥作平地，东海出淬苍鳞枯。星迎宝锷孤光动，赤帝篆文留其肤。天地相视忽改色，树木惨怛风号呼。空山日暮熊兕走，蛟腾鲸骇翻江湖。黄云古垒结不散，寒䲭啸雨愁荒芜。忆昨边烽接天起，关城不守失边鄙。天子忧惶费经理，今虽扫逐犹未已。国无守臣国之耻，刘侯刘侯莫轻拟。元也关中豪杰士，只今契会风尘里。酒酣击剑哀歌起，扬眉结义从此始，万里同行报天子。"}