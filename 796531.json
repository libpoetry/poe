{"id":"796531","title":"眉妩 残月和韵","dynasty":"清","author":"钱念生","text":"剩三分清影，一缕寒光，还又淡河汉。不改如钩样，低低挂，更阑人静深院。为谁意懒。叹素娥、消减无限。也应恋、三五团圆好，奈容易更换。闲算。重重离怨。想柳郎当日，曾妙词翰。料得冰魂去，垂杨外，晓风一样吹远。旧情未断。待再圆、休更剖散。便莫问盈亏，同一拜、了心愿。"}