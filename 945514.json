{"id":"945514","title":"与前人对酌醉中","dynasty":"宋","author":"陈著","text":"天宽地阔无拘嫌，日往月来无留淹。有兴一日是一日，赏心乐事古难兼。我贫到底君不问，君自与我相嬉恬。安知朝夕不自给，有酒须与我共酣。窗前有菊相色向，采掇为我苦中甜。老妻在傍发一噱，谓虽谑浪意自严。想见古来圣贤酒无量，千瓢百榼非伤廉。回头笑谓安得此，但与刘伶阮嗣宗后佳话添。"}