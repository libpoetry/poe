{"id":"1118511","title":"暮春四首","dynasty":"宋","author":"陆游","text":"掠面微风吹宿酲，送春空有不胜情。风烟老尽王孙草，时听桑间小妇声。辛夷海棠俱作尘，鲚鱼莼菜亦尝新。一声布谷便无说，红药虽开不属春。市桥岸下泛湖舟，雕槛疏帘半上钩。春事几何君惜醉，明朝赤帜插谯楼。祓除已过暮春初，彩舫相衔十里馀。浮蜡喜尝新店酒，流尘闲拂坏垣书。"}