{"id":"191653","title":"再和前韵·冬夜苦难晓","dynasty":"宋代","author":"陈傅良","text":"冬夜苦难晓，短景复易夕。安得户牖光，不待东方白。恍如游化城，琼台若千尺。英华发林薮，余彩散阡陌。平铺浩无垠，巽入微有隙。忍寒食纵观，未愿朝曦赫。柳绵著歌茵，梅片堕妆额。皭然群汙中，有意欲比迹。自识玉皇家，癯仙陋山泽。新来学为农，遭岁屡无麦。穉子色恒饥，老婢脚尽赤。一饭今有待，喜更问瓜场。归来看床头，瓶粟幸余积。且以炊春醪，号召已散客。"}