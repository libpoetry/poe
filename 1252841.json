{"id":"1252841","title":"山中杂兴二十首","dynasty":"元末明初","author":"王冕","text":"去城悬九里，夹地出双溪。傍水编茅屋，移花近药畦。长年无客到，终日有猿啼。利路何须问，閒身尽可栖。因拜山农号，生涯日日新。带泥移瘦竹，和藓择枯薪。时酌山泉赏，都无世俗尘。乌鸢虽见忌，麋鹿自相亲。居山还有趣，斸地本无谋。相顾谁青眼？同盟尽白头。豺狼迷道路，猿鸟傍林丘。休问巢由乐，吾心自可求。拄杖听鸣鸠，青山树色稠。雨寒云不起，沙乱水交流。对景堪垂涕，无为亦动愁。疲民正无奈，谁解为君筹？散处身如寄，幽栖屋似船。江鸣风落雨，山暗树生烟。架有催诗简，囊无贳酒钱。东邻吴季子，潇洒亦堪怜。漂泊殊无定，归来得暂安。不嫌知己少，似觉傍人难。梅屋春风细，松窗夜月寒。交游成契阔，重检旧书看。短策閒寻句，长歌独倚楼。野云迷客思，花雨乱春愁。论事思王猛，看书忆马周。老吾吾道在，一一付沧洲。信是击中好，春来物物丰。石蚕生断砌，玉蕈出枯桐。暖雨蒸花气，晴烟扬柳风。眼前无限景，诗句可能穷？趁暖行山径，寻幽过野亭。雨开云气白，风动烧痕青。桃树新生蕊，梅心小结形。倚阑閒纵目，物物得娉婷。小艇横河过，残阳隔岸舂。水声清绕屋，山气冷侵窗。卸屐行花径，携书坐石缸。可知耕种好，只拟鹿门庞。细注归田录，重修种树书。自知身是客，不叹食无鱼。石屋春云重，紫床夜月虚。萧条空四壁，谁问马相如？眺望春光远，登临夕照微。野云平细垒，山鸟怪儒衣。触处无高下，何劳论是非？寄言彭泽宰，出仕不如归。山园无定式，力作是生涯。近水多栽竹，依岩半种茶。春风低小草，夜雨出新沙。不必闻时事，城中减大家。沟塍通谢墅，禹穴近龙宫。两水沿平地，诸山在下风。烟霞时出没，日月互西东。閒看桃源记，吾将此意同。石楼含晓色，茅屋静春晖。野水中间落，云山西面围。长歌樵担起，短笛钓船归。景物随时至，诗成思欲飞。贫居得幽僻，世事不相关。诗思多因雨，閒情独爱山。落花随水去，孤鹤望人还。最喜神清健，年来酒量悭。家贫便食淡，年老觉身臞。细字凭儿看，清樽待客沽。惜春嫌谢豹，顾兔忆韩卢。怅望青山曲，点头愧野夫。卜宅近山阿，柴门障薜萝。风清闻鹤唳，日暖听樵歌。密树悬青岛，平田浸白波。树船乘暮景，来往急如梭。草径如蛇绾，茅庐比斗宽。溪声归夜响，山气入春寒。且自师伊尹，毋劳说谢安。有时閒纵步，长啸白云端。寒雪满空山，出门行路难。家人愁累重，客子怯衣单。寇盗因时起，乾坤尚未安。吾农清苦甚，今日净朝餐。"}