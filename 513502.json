{"id":"513502","title":"季弟克宽来京师适当端午西湖南海之莲尚未有花而予家盆池特出二萼化工之巧有若为予两人者设耳克宽南行有期辄用开宴以酬花因思予在西城时此花亦于五月盛开司寇陆公辈各赋一诗以为予中举之徵其后果然今十四年矣故诗及之","dynasty":"明","author":"程敏政","text":"谁家端午看芙蕖，蜗舍风光似有馀。苒苒红苞初半拆，田田青伞未全舒。酒筹暗合愁新别，诗谶先徵忆旧居。莫忘弟兄携手处，一帘花雨湿征裾。"}