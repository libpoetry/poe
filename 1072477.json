{"id":"1072477","title":"寅陂行","dynasty":"宋","author":"王庭圭","text":"安成城头乌夜宿，啼乌未起鸡登木。倾村入城来送君，马首摩肩袂相属。但有庞首不识名，何物老翁出山谷。老翁持酒前致词，家住西村大江曲。大江两岸皆腴田，古有寅陂置官属。自从陂废田亦荒，官中无人开旧渎。公沿故道堰横流，陂傍粳稻年年熟。今年虽旱翁不忧，田头已打新舂谷。谁云此陂会当复，老父曾闻两黄鹄。嗟哉如君不负丞，躬行阡陌劝农耕。监司项背只相望，风谣满路胡不听。胡不听，寅陂行，为扣天阍叫一声。"}