{"id":"541549","title":"纪怀并引 其二十一","dynasty":"明","author":"温纯","text":"初从司农后，旋领藏庾役。金贮四百万，粟犹六年积。人人怀婺恤，已惧渔竭泽。倏忽十年馀，出多入不益。粟乏兼岁储，金万不及百。仰给人如麻，啧啧朝与夕。司农难以应，仰屋忧难释。广开鬻爵例，铨路惧乖隔。严督搜粟吏，又为闾阎惜。食寡与用舒，斯言诚药石。九重方明圣，成命正于赫。屡示宽恤期，四海手加额。"}