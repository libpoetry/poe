{"id":"127056","title":"六月吟·曦轮猎野枯杉松","dynasty":"宋代","author":"龚宗元","text":"曦轮猎野枯杉松，火焚泰华云如峰。天地炉中赤烟起，江湖煦沫烹鱼龙。生狞渴兽唇焦断，峻翮无声落晴汉。饥民逃生不逃热，血迸背皮流若汗。玉宇清宫彻罗绮，渴嚼冰壶森贝齿。炎风隔断真珠帘，池口金龙吐寒水。象床珍簟凝流波，琼楼待月微酣歌。王孙昼夜纵娱乐，不知苦热还如何。"}