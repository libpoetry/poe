{"id":"829761","title":"杂感十一首（选五）","dynasty":"清末近现代初","author":"赵熙","text":"诸君可叹善亡身，咫尺能扬碧海尘。犹道将军军令肃，路人方欲拜黄巾。一策长沙自古悲，趋庭论谪亦何师。党人碑上新镌字，谁识闻歌泪满卮。大槐阪上绝车茵，忍见清流失渭滨。雄剑上方君莫拭，朱云宁是汉家人。故府牌官定国基，太清坛上几人知。城中日奏甘泉捷，不记长平十万师。玉石昆冈积不分，汉家火德已先焚。它年莫例晁家令，未枉虫沙化六军。"}