{"id":"1144413","title":"次善卿杂诗五首","dynasty":"宋末元初","author":"陆文圭","text":"贞女不自媒，蛾眉为谁扫。春风吹年华，闭户绿芳草。灵脩不我顾，览镜红颜槁。焉得北堂萱，聊用宽忧抱。又惧青蝇谗，善使黑白倒。遂令亲者疏，我欲俾有昊。东坡讥举子，有类候虫鸣。退之讥诗人，谓作苍蝇声。制策直而核，联句新且清。自作复自讥，持论终未平。无人解此意，起我怀古情。蛙从井底语，豹在管中见。若遇大方家，一笑真自献。馈浆意已惊，抱瓮力殊倦。因知巧若拙，颇觉狂次狷。玉以德保瑕，珉以多故贱。火云吐赤日，旱势千里阔。古人救荒术，货食知本末。家家算口赋，殆类僧持钵。激水活肆枯，植木荫道暍。诸公善努力，赤子正饥渴。弃儿啼草间，瘦妻卧路傍。公廪已告匮，私户犹多藏。嗟哉守钱奴，盗窃势且昌。莫保千金躯，汝富安得长。鍊炭不及炊，宝玦空自将。独有黄巾寇，不入郑公乡。高贤古所贵，薄俗今可伤。"}