{"id":"198829","title":"答葛蕴·我初未识子","dynasty":"宋代","author":"曾巩","text":"我初未识子，已知子能文。春风吹我衣，蜚召入九阍。众中得了辞，默许非他人。方将引飞黄，使出万马群。差之在须臾，气沮不复论。大明临万物，我亦傍车尘。相逢扶桑侧，一揖意自亲。屈子果由我，相示以无言。同行千步廊，揽辔金马门。归来客舍中，未及还往频。东舟载子去，千里不逡巡。今者坐瓯越，相望若参辰。忽有海上使，问我及墙藩。得子百篇作，读之为忻忻。大章已逸发，小章更清新。远去笔墨畦，徒识斧凿痕。想当经营初，落纸有如神。勉哉不自止，直可闚灵均。我老未厌此，持夸希代珍。朝吟忘日昃，暮吟忘日曛。发声欲荐子，自笑不足云。"}