{"id":"548350","title":"四月十二日秦太学邀同赵吏部饮衍泽堂达旦坐有陈李二姬堂为余故读书处","dynasty":"明","author":"孙继皋","text":"城中何年赤虹起，秦氏一门被金紫。甲第云连两河峙，风流更见诸公子。我是金门老太史，亦有南宫少进士。予告同辞天上薇，得閒且采山中芷。秦君高堂绣文梓，秦君张筵列锦绮。折简相招意独勤，未曾下车先倒屣。银壶贮酒琥珀浆，玉盘行鲙金丝鲤。半酣解却罗衣起，起视当阶明月光。似闻芗泽氤氲至，忽报美人离药房。绿珠碧玉誇双艳，翠袖红裙一样装。夜如何其夜未央，合尊促坐醉不妨。低鬟浅笑初成目，小口新词欲断肠。一曲莺声慢，再曲梁尘乱。三曲天星坠如雨，鹍鸡不闻日已旦。主人无用独留髡，深杯在手业无算。童仆不嗔但顾笑，昨日客来今日散。日出易暮暮易晨，谁将绿鬓驻青春。请思窗下同君读，转眼今为十载陈。"}