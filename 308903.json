{"id":"308903","title":"南浦·春柳，玉田韵","dynasty":"现代","author":"赵熙","text":"新雨淡黄生，占了娇莺，已报枝头春晓。烟叶逗双眉，红楼上，依样麝煤轻扫。东风力软，小蛮生就腰支小。谁遣千条西向恨，添出一奁诗草。深宫渐渐藏鸦，梦魂边，忍见台城换了。飞笛绾离心，黄骢曲，飞絮灞桥重到。三生事渺。蘋花种出池塘悄。我亦劳劳亭畔客，愁送玉关人少。"}