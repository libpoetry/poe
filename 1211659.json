{"id":"1211659","title":"夜宿池阳石墨驿纳凉溪桥文皇南幸江陵驻跸所也徘徊久之赋诗未就忽雷电晦冥风雨大作急趋驿舍秉烛写东壁时至顺壬申五月","dynasty":"元","author":"萨都剌","text":"圣明天子南巡日，尚想溪桥洗马时。雷电神光犹警跸，草茅贱士敢言诗。山河夜黑鬼神护，雨露春深草木知。松柏如龙入霄汉，行人谓是万年枝。"}