{"id":"878609","title":"戴秀岩","dynasty":"宋","author":"刘克庄","text":"兹岩视诸峰，厥状尤峥嵘。旧为碧藓封，新有朱栈横。縻腰尚恐坠，束炬劣可行。外狭中乃宽，始闇俄忽明。仰视神魄悸，俯顾形壳轻。遂览丹炉基，微闻玉鼓声。源深足力尽，路黑云气生。不辨昼夜分，恍疑世代更。尝闻学神仙，所得由专精。岂吾诸名士，羡彼一老兵。欣然约同志，嗣此将寻盟。安知无白鹿，绝顶来相迎。"}