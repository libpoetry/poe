{"id":"679836","title":"赋得万松岭送陈孟诚之京","dynasty":"明","author":"郑关","text":"吴门一道通幽谷，昔种青松作乔木。径里从教野鸟啼，林间判与归云宿。寂寂那知几度春，苍皮剥落胜龙鳞。飞花暗度樵人隧，落叶常随过客轮。今日旗亭送君去，去时雪满松间路。牢落无怀故国秋，苍茫正值青云曙。岭头雪霰已纷纷，最喜青青自拂云。临歧何必攀杨柳，折取松枝可赠君。"}