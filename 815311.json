{"id":"815311","title":"醉红妆","dynasty":"清","author":"赵我佩","text":"帘波如水篆烟浮。挂垂杨，月一钩。东风吹梦过红楼。空冷落，旧香篝。别来情绪似伤秋。恨无计，解眉头。心太玲珑人太瘦。禁不起，许多愁。近来憔悴不胜怜。薄罗裳，瘦削肩。撩人春色困人天。娇睡醒，尚思眠。晚妆无力整花钿。凤钗溜，髻云偏。弓样眉儿眉样月。知何日，是团圆。"}