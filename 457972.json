{"id":"457972","title":"贺新郎　归乡省墓作。予已数年不事此矣","dynasty":"当代","author":"卢青山","text":"六合春风逼。破鸿濛、星团云海，层层吹入。万物摧衰如死卧，吹得蹶然欲立。更吹上、满车笑色。独倚车窗袖遮眼，是谁家归去飘零客？袖底下，背人泣。荒坟岁岁谁相惜？但孤贞、坟头白草，不随春碧。生不床前侍汤药，死不坟前一揖；算产子、翁乎何必。一恸一杯扶墓跪，到今朝、悔痛如潮击。捏不起，三寸笔。"}