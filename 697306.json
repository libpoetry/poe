{"id":"697306","title":"朱山人卜居广陵持卷遍乞名公题赠余赋二章","dynasty":"明","author":"胡应麟","text":"武夷山色最堪怜，何事维扬觅画船。乘兴剡溪春雪后，卜居邗水暮云前。枚乘丽赋经时和，杜牧新诗异代传。二十四桥人似玉，明妆十万胜腰缠。回首高斋翳绿苔，大江晴望海云开。言将德耀居吴苑，不学灵均放楚台。一叶乍从兰浦过，四松先傍草堂栽。抽毫试觅平原叟，曾寄双鱼到越来。"}