{"id":"720910","title":"满庭芳 风雨夜怀卿谋","dynasty":"明末清初","author":"尤侗","text":"折絮夭风，冻花侧雨，薄寒新上罗衣。可怜人意，恰对可怜时。几度思量往事，回首处、风景凄其。难生受、黄昏院落，独自怎支持。想伊人此际，笼香弄笔，剪烛吟诗。待扁舟相访，梦到还迷。只听数声征雁，断云里、叫过楼西。呼来问、又推深夜，不肯寄书飞。山出篱前，水周堂下，高轩插架朱藤。亭台新绿，曲径隐斜曛。正好清和天气，黄鹂唤、游女如云。羁栖客、苦无柑酒，独坐吊残春。当年行乐地，青帘白舫，夜醉红裙。听钿筝瑶管，歌舞芳尘。不见富平公子，楼中燕、空怨黄昏。湖山畔、萧萧松柏，明月照孤坟。瓮里醯鸡，裈中蠛虱，人生大抵皆然。蛮争触斗，割据几山川。多少移山填海，凭意气、不肯由天。下场头、总堪一笑，鼓罢戏文完。算浮生如梦，转关得失，弹指悲歌。且不如高卧，图取奇缘。只恐梦中占梦，梦醒后、又费流连。都输与、希夷老子，一觉便千年。七叶门风，三槐世德，先生作述无忧。笔精墨妙，名下更空俦。富贵公家自有，但称寿、八十平头。等而上、老彭八百，大树八千秋。优游兴不浅，西田依杖，风月嘲讴。看儿孙戏綵，白马青裘。笑问香山洛社，齐年者、犬斗同浮。吾家老、与君成二，来往亦风流。"}