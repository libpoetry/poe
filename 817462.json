{"id":"817462","title":"游千山杂咏四首","dynasty":"清","author":"戴梓","text":"瞻山若可登，登山未可即。驱马入烟云，披衣乱荆棘。急湍隔危途，弃乘贾足力。藓滑鲜人踪，芝残多鹿迹。方讶青霭回，瞥见红寺出。寺上落飞泉，匹练几千尺。建瓴悬青天，奔虬凌白日。水气散瑶光，含灵变颜色。悚身不敢前，倚树惊战慄。山僧致野情，摘果慰喘息。幽禽时一鸣，清响彻遥碧。奇山能诱人，既倦复探讨。嵚崟碍芳踪，?仄赖萝茑。浮涛履和风，飘忽泛瑶岛。慈航白云隈，香客逗䆗窱。苔花绣文裀，践礼致虔祷。周瞻转邃深，黤黮失昏晓。砭骨骇沈阴，牵心畏阽倒。时闻声冬丁，幽泉滴崖小。此中别有天，长谢雨露杳。我欲托高栖，尘绁勿复道。因思桃花源，空说春波窎。群峰峙日脚，似云不似山。西风吹不变，始知山意閒。灵异召真喜，如逢故人欢。骋目代登足，浮云偕往还。无计促飞马，翻恨山难攀。别友友有脚，可期友往回。别山山无羽，唯期余重来。繄余岁云暮，羁困天之隈。遐情动芳趾，荆棘生群猜。老屋压白首，饥寒酿死灰。含泪向山愬，抚树空徘徊。酸风结云马，幽壑兴殷雷。情极不在语，默契答中怀。寒翠洒空雨，孤云来天街。世人不我惜，山当为我哀。何时重来此，坐视山花开。"}