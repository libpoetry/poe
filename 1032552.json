{"id":"1032552","title":"食鱼","dynasty":"宋","author":"穆脩","text":"南有嘉鱼异，常趋四月期。江天专伺至，烟网密争垂。乍戏汀蘋末，初循水荇湄。竞摇轻舴艋，宽罩碧涟漪。占浦搜深藻，空波出素髭。数头馀赤质，二色类银姿。货鬻斯为切，鲜腴敢暇知。青钱邀价值，华屋市新奇。珠沫缘条煦，霜鳞逐刃堕。扣颅琼聚骨，剖腋锦分肌。味佐芳菘惬，香参苦笋宜。羹瓯融腻玉，脍箸罥寒丝。湘鳝非吾偶，河鲂孰与夷。荐新奚尚鲔，稔毒即殊■。鲈讶休官易，鲭嫌醒酒迟。自当频佐膳，所惜易过时。"}