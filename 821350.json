{"id":"821350","title":"水龙吟 大壮自湛后踰月乃为词以哭之","dynasty":"清末近现代初","author":"汪东","text":"屈原何事沈湘，问天呵壁天方醉。千秋冤愤，至今犹有，蛟龙噫气。易世同符，彭咸遗则，超然尘壒。过梅村桥畔，吴娘唱罢，潇潇雨，都成泪。不恨文章逝水。恨人閒、众芳芜秽。金陵邀笛，巴山剪烛，胜游难再。回首当年，吞声死别，几人同辈。又谁能解得，词翁心事，在沧波外。"}