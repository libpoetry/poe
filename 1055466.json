{"id":"1055466","title":"谒李太白祠","dynasty":"宋","author":"李之仪","text":"爱君独酌板桥句，想君不向稽山时。千载风流同一辙，孤坟数尺埋蒿藜。文章误人岂当日，声名虽好终何为。譬之花卉自开落，又如时鸟啼高低。行吟漫葬江鱼腹，鵩来空赋予何之。君不见吾腰耻为小儿折，或车或棹聊为期。又不见嬴颠刘蹶不到耳，采花摘实相维持。春寒漠漠青山路，厚颜已觉归来迟。一廛尚冀容此老，与君朽骨分东西。"}