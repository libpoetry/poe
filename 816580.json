{"id":"816580","title":"以军事交李健斋光久时在大凌河李旋得巩秦阶道以所部剿回先入都","dynasty":"清","author":"曾广钧","text":"儒家聪智苞神武，章掖谭兵起劲湘。藉甚陇西腾族望，同怀宁朔俨齐光。昭文犹子贤瑜珥，景武功臣继紫囊。卅载青编兼白羽，毋忘血战在牛庄。起陆龙蛇犹昨日，捐珠献币愒馀生。息机我乐汉阴叟，尸祝君忧畏垒名。输墨偶然呈巧拙，存亡俄顷类凡荆。儒生灌爝诚多事，未若寥天任两行。苦为朝廷争一角，共知飞将突围来。连春七战殷犀甲，夺阵双旌脱鳄腮。汤寿几冤云蔽日，娲皇垂问雪惊雷。我驱千骑迎残卒，犹惨辽河清角哀。枹罕胡尘暗西被，诏书谋帅孰君多。后登宣室谋帷幄，先拜行台动佩珂。京洛相逢诉危调，关河多难卧磐陀。孤云两角粘天险，伫看南来曳落河。"}