{"id":"433557","title":"感旧二首","dynasty":"近现代","author":"龚锡圭","text":"旧赠名书联两行，缘何沦落挂茶坊。重来风景全非昨，痛哭亲知半已亡。万事久经忘得失，百端又觉感苍茫。春寒无赖睡难稳，起草灯前夜气凉。来从孤馆寄吟身，差喜相投作主宾。世事沧桑多寄慨，客窗风月羡常新。鹅湖访旧空陈迹，莺语泥人且赏春。触拨闲愁无计遣，拟寻红友醉芳醇。"}