{"id":"1117045","title":"喜雪呈鲜于子骏三首","dynasty":"宋","author":"苏辙","text":"发函宽大一封书，卧阁雍容三日馀。旋见雪花投夜落，未应天意与人疏。瓦乾淅淅初鸣霰，畦润渐渐想没锄。高会梁园遗胜在，早知词赋似相如。春秋无麦自当书，况复秋田水潦馀。一雪端来救焦槁，千箱乞与等亲疏。消残瘟疠曾非药，蚀遍陈根不用锄。犹恐远村沾未足，试呼农圃问何如。茧纸铺庭几误书，杨花糁径未春馀。积随平野分高下，舞信微风作密疏。解使游人似姑射，仍令飞鸟变舂锄。共惊天巧无能学，造物无心本亦如。"}