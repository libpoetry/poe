{"id":"766364","title":"氐州第一 泥涂困惫，道旁金山寺僧庐甚洁，因就宿焉。寺在赵州南二十里","dynasty":"清","author":"周之琦","text":"斜日山衔，高岸路阻，愁看涨潦千顷。暮色冥迷，修途困顿，争得羸骖再整。弹指青莲，乍现出、招提幽境。远客心孤，虚寮夜寂，妙香凄冷。对语枯禅浑未省。梵吟外、自寻清咏。细字银笺，秋灯剪处，说倦游萍梗。卷罗云、窗送晓，沾泥絮、依然不定。壁上重题，任长留、空花小影。"}