{"id":"854485","title":"庚寅人日雨夕大雷电激而成雹阳专而阴不胜寒反为燠复雷雹大雨弥旬燠极而霰继以大雪三日深山盈丈自人日至晦凡二十三日雨雹霰雪农民告苦为二十韵以记之","dynasty":"宋","author":"方逢振","text":"龙马交战相长雄，一胜一负互始终。二气胁击威力穷，凝冰迸出焦火中。跳丸飞炮怒打空，一夜白尽午头峰。顷田十万银裹封，东皇未肯开冶镕。山眩水晃人灭踪，痴猿冻鹤惊折松。邻鸡失旦僧懒钟，昏晓不辨天地聋。盐虎坐险终陷凶，狞狮见日空眼红。书生径卧身龙钟，讽谏不到齐王宫。灞陵无驴句不工，万家丑怪难形容。我闻古语盈尺丰，今深一丈愁杀农。欲将此意问天公，天公高高高几重。"}