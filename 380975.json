{"id":"380975","title":"念奴娇·秋雨连江哀时书事","dynasty":"现代","author":"郑文焯","text":"旧家楼阁，剩斜阳，一线沈沈帘影。海上忽闻，风雨至，平地奔涛千顷。大泽鸿哀，荒涂龙战，身世沧洲迥。尘中回首，五湖何处烟艇。因念蜀客船回，高江急峡，泪湿听猿枕。不待山川摇落后，秋气都成悲境。衰草连云，惊烟到海，洒袂西风冷。飞轮肠转，夜阑残梦谁醒。"}