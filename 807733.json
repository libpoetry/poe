{"id":"807733","title":"风流子  月夜感忆","dynasty":"清","author":"陈维崧","text":"冰蟾飞皓彩，今宵月、胜似昨宵圆。有一片角声，凄清枕畔，三秋桂子，零乱樽前。人生事、千龄浑似梦，百计且求仙。凤舞鸾歌，别来几日，琼楼玉宇，归去何年。流霞须倾尽，金荷里，鲸饮并吸婵娟。遥忆庾楼今夜，多少英贤。想月明千里，战袍不夜，西风万马，杀气临边。我控云中黄鹄，一笑茫然。"}