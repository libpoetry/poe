{"id":"154332","title":"奉送少讷还青神","dynasty":"宋代","author":"文同","text":"湿云堆空泄淫雨，日与三嵎气相轧。春阳沈伏不得动，万木屈蘖草藏茁。丛冈复岭谁敢度，旦暮寒鸡叫泥滑。少讷胡为犯此苦，特念我困来省察。延之累日对佳话，如侍大飨听椌楬。彦瞻弟兄别已久，使我心胸昏莫刮。天将少讷愈我病，次第为取蹊茅拔。长编巨轴写治乱，笔墨挥洒何横猾。词章直如子长健，辩论不比仲连黠。我惭无琴类师旷，鹤误衔珠投二八。酌泉煮蔬共家馔，敢用俗礼费烹杀。少讷忽尔道其去，归辕在途不可揠。此怀作恶定数日，愦愦已觉惭磨戛。欲留少讷意无尽，更为逡巡柅西辖。"}