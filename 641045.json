{"id":"641045","title":"登瀛二首 其二","dynasty":"明","author":"林鸿","text":"九州连一壤，三岛不殊乡。云作长安路，洲通弱水航。星河摇宝剑，日月焕文章。翠苑天葩丽，珠林蕊叶凉。绣楹金蝘蜓，吹榭玉琅珰。广乐飞蝴蝶，霓裳下凤凰。八珍行月殿，万寿进霞觞。景气吞今古，荣光接混茫。仰聆天语近，俯视地维荒。探手资玄运，扪心见赤藏。才非鹦鹉匹，群逐鹭鸳行。讵复论汾上，长专蜕骨香。"}