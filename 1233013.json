{"id":"1233013","title":"长安道","dynasty":"元","author":"周巽","text":"长安甲第连云起，驰道迢迢直如矢。香雾满城飞毂来，千门万户东风里。路入甘泉御气通，楼开丹凤霞光紫。玉阶朝觐响瑶珂，仙仗传呼凤辇过。柳拂龙旂露犹湿，交衢双舞鸣鸾和。上林春早啼莺乱，渭水秋深落叶多。岂知一旦繁华歇，禾黍离离将奈何。有客有客长安道，衣裘尘满愁难扫。旅怀欲寄雁不来，富贵翻怜故乡好。君不见长安道上多虎狼，常恐行人度关早。"}