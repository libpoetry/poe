{"id":"721922","title":"经高要诸村墟作","dynasty":"明末清初","author":"屈大均","text":"高要村落好，一一种芭蕉。半作疍娘布，全胜鲛室绡。阴多宜夏日，响乱似春潮。子熟无人买，儿童作饵饶。西截牂江水，人家半捕鱼。柑花山女戴，蕉叶野人书。潦白禾难长，霜黄木未疏。月知船有客，相照水窗虚。一路鱼花步，江人取不稀。潮来炎海远，瘴到郁洲微。涩勒成山砦，离支作水围。鹧鸪啼断处，春有一人归。浮沉凫雁似，妇女打鱼船。白荚惟求米，黄花不取钱。罾乾明月下，衣湿沓潮边。越女芙蓉种，何人不可莲。九江鱼种户，三水疍家村。艇出多高尾，罾开半硬门。川从交阯远，山到大尧尊。一片柑橙国，人烟紫翠屯。虚日从金利，蕉身买到村。女红多作布，男事半为园。野鹿当春满，潮鸡未曙喧。场师吾欲学，橘柚映衡门。"}