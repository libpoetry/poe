{"id":"815210","title":"猛虎行二章","dynasty":"清","author":"洪繻","text":"林际腥风来，茫茫天地黑。路人皆走藏，喑呜群动息。不知何妖魅，有牙兼有翼。或疑为天狗，化作狼与蜮。攫人靡孑遗，充作饥肠食。食人亦何求，聊为造化贼。朝出吮人皮，夕作齰人腊。路旁蝇蚁盈，纷横肩与骼。邱山何累累，云是死者馘。一见猛兽蹄，行人丧精魄！城邑人所居，于菟聚其处。髑髅纷满前，攫人逐人去。士女觳觫行，纤纤倍忧虑。咆炰入市廛，磨牙为刀锯。搏噬无瘦肥，跳踉无餍饫。室有死人头，途有殷血淤。不闻啼哭声，有声将来觑。岂真天地昏，欲将人类除！且储弓与刀，禽生勿犹豫！"}