{"id":"432092","title":"香江近事图咏九首 凿防空洞","dynasty":"近现代","author":"张采庵","text":"香炉峰下是仙津，历尽烟波来避秦。近恐流尘天外到，凿山深护武陵春。禁火空传不夜城，此中人已厌闻兵。宵来何处堪行乐，深院银灯暗里明。罂粟花开露未晞，为谁晓起立多时。烟销门放人潮涌，破尽功夫买一支。银灯蜡板美人魂，金屋新开百乐门。塞上霜寒谁管得，肉屏风暖楚腰温。力尽肩头腹又鸣，一盂冷饭拌残羹。朱门酒肉香如许，独立风前不忍行。窄窄春衫瘦不支，金樽檀板唱南词。酒边莫问家乡路，扇底桃花泪似丝。歌管吹残柳底莺，街头串弄老优伶。薛腔马调无人赏，触地铜钱三两声。聚香成海百年遥，纪念邮花六种娇。异国风光方寸裹，教人低首念前朝。呵儿护女夜漫漫，风雨长街梦未安。枉有千间沙路脱，不曾大庇到严寒。"}