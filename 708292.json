{"id":"708292","title":"贺新郎 其一 塞上","dynasty":"明末清初","author":"尤侗","text":"天末卢龙道。看敷分、山崖耸峙，河流低绕。极望长城烟一抹，但见黄榆白草。又添得、孤鸿飘渺。寒月如霜沙似雪，想当年、有客伤心早。重画出，边愁稿。短衣自倚高楼啸。吊西风、一杯残酒，泪痕多少。漫说明妃出塞苦，不见玉关人老。更减尽、英雄怀抱。剩有琵琶浑不似，倩庐儿、弹出凉州调。公莫舞，乌啼了。"}