{"id":"1066550","title":"和韵答马用宏朝散","dynasty":"宋","author":"葛胜仲","text":"三吴汗漫游，弥月沐风雨。归来骇贫舍，忽有金刚杵。岂惟心疾失，顿觉头风愈。句如冰壶清，格类瓦棺古。五言有奥境，此段得笺诂。吾衰久寂寂，笑人忧邓禹。自贬岂不能，趋竞虞姗侮。洞庭岩壑秀，信美真吾土。秋涛浮乾坤，日月互吞吐。中有七十山，招提称踵武。归命两足尊，一洗俗谛苦。但喜经翻贝，那知檄驰羽。钟鱼走诸刹，衽席讵安处。洞天隔尘寰，仙境一二数。毛公金丹成，拔宅已轻举。空馀朝斗坛，遗址犹可睹。法城有龙象，今作西山主。净瓶逗真机，松枝代挥麈。示我第一义，金篦破昏瞽。清游怀清标，所恨隔笑语。茅庐新塈涂，户牖木仅斧。剧谈伫公来，相望十里许。"}