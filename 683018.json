{"id":"683018","title":"游西山诗十二首 早出阜城马上作","dynasty":"明","author":"文徵明","text":"有约城西散冶情，春风辍直下承明。清时自得閒官味，胜日难能乐事并。马首年光新柳色，烟中兰若远钟声。悠悠歧路何须问，且向白云深处行。指点风烟欲上迷，却闻钟梵得招提。青松四面云藏屋，翠壁千寻石作梯。满地落花啼鸟寂，倚阑斜日乱山低。去来不用留诗句，多少苍苔没旧题。寂寂云堂车马稀，高明不受短墙围。好山宛转双排闼，胜日登临一振衣。望里风烟晴更远，坐来尘土暮还稀。松间白鹤如嫌客，顾影翩然忽自飞。偃月池边宝刹鲜，不知赐额自何年。行从九折云中坂，来结三生物外缘。岁久松杉巢白鹤，春晴楼阁涌青莲。谁言好景僧能占，总落游人眼界前。翠殿朱扉翔紫清，璇题金榜日晶晶。青莲宛转开仙界，玉阙分明入化城。双涧循除鸣佩玦，三花拂槛映幡旌。贵人一去无消息，野老依稀识姓名。一龛灯火宿山寮，人静方知上界高。阁外千峰寒吐月，空中群木夜鸣涛。不愁云雾衣裳冷，秪觉烟霞应接劳。辛苦忙缘难解脱，五更清梦破云璈。道傍飞涧玉淙淙，下马寻源到上方。怒沫洒空经雨急，洑流何处出云长。有时激石闻琴筑，便欲沿洄汎羽觞。还约夜凉明月上，五花阁下听沧浪。寺前杨柳绿阴浓，槛外晴湖白映空。客子长途嘶倦马，夕阳高阁送飞鸿。即看野色浮天际，已觉扁舟落掌中。三月燕南花满地，春光都在五云东。何时神斧擘幽崖，古窦春云福地开。翠壁未磨耶律字，石床曾卧吕公来。阴寒四面凝苍雪，秀色千年蚀紫苔。凡骨未仙留不得，刚风吹下夕阳台。西来禅观两牛鸣，曾是宣王玉辇行。宝地到今遗路寝，山僧犹及见鸾旌。琅函万品黄金字，飞阁千寻白玉楹。头白中官无复事，夕阳相对说承平。爱此寒泉玉一泓，解鞍来上玉泉亭。潜通北极流虹白，俯视西山落镜清。最喜须眉摇绿净，忍将缨足濯清泠。马头无限红尘梦，总到阑干曲畔醒。春湖落日水拖蓝，天影楼台上下涵。十里青山行画里，双飞白鸟似江南。思家忽动扁舟兴，顾影深怀短绶惭。不尽平生淹恋意，绿阴深处更停骖。"}