{"id":"697331","title":"独酌逍遥馆醉中拈笔漫书五绝","dynasty":"明","author":"胡应麟","text":"薄俗难共居，红颜不长好。吾将跨大鹏，神游八极表。振衣望天汉，六翮来长风。翩翩佳公子，胡为浊世中。仰面看屋梁，著书阅千古。谁为扬子云，作计徒自苦。长笑山中醪，千日誇酩酊。安得游华胥，万劫时一醒。巢由抱箕颍，尧舜开虞唐。何须论得失，臧谷俱亡羊。"}