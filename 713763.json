{"id":"713763","title":"诃林咏古","dynasty":"明末清初","author":"屈大均","text":"萧森诃子林，蒲葵郁相向。榕树与菩提，枝枝似交让。岁久根为干，倒生多怪状。植自萧梁年，半槁神尔王。下有谈经坛，精灵此惝恍。昙摩昔盥钵，泉涌何瀁瀁。海眼虽潜通，洋溢非潮涨。三酌有馀甘，欲持作春酿。南汉迹未湮，有无在沧漭。塔影摇清漪，鱼戏王亳上。光流若玄珠，盈手可相贶。佛氏多寓言，翻译劳文匠。妙道贵神会，无心即罔象。"}