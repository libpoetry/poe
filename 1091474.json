{"id":"1091474","title":"闾丘仲时清晨见过作此诗遗之","dynasty":"宋","author":"周孚","text":"子来始晨炊，饭麋语未尽。丰钟九秋鸣，历历有馀韵。期年不见子，子学乃顿进。吾州士冀北，子实千里骏。缅怀十载语，至此方尽信。滔滔大河流，可借九里润。衰年旧学废，得安阙亲近。明窗两趺坐，日永失馀困。世情贫更薄，吾货老亦钝。得与田苏游，从今复何恨。"}