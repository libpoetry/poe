{"id":"1041396","title":"寄张宜","dynasty":"宋","author":"刘敞","text":"张君于福乐，先进野人也。曩者吾见之，大惊彼何者。须眉交苍白，被服必儒雅。故善殷周间，不居王郑下。诸士多及门，之子独在野。食有脱粟饭，出无款段马。乡闾行虽高，时俗知亦寡。昨闻修庠序，造士系陶冶。斯人宜聘起，可以专楚槚。养贤须勤渠，风教随用舍。望君万里馀，谁谓我心写。"}