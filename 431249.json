{"id":"431249","title":"社课咏春柳四首拟渔洋秋柳","dynasty":"近现代","author":"启功","text":"如丝如线最关情，班马萧萧梦里惊。正是春光归玉塞，那堪遗事感金城。风前百尺添新恨，雨后三眠殢宿酲。凄绝今番回舞袖，上林久见草痕生。万绿栖鸦忆旧游，河桥回首思悠悠。落花有意迷金勒，客子销魂倚画楼。鄂渚人攀犹昨日，灞陵尘劫几经秋。劳他莺燕殷勤唤，逝水韶华去不留。太液池头芳信稀，景阳楼下暗尘飞。空悲客舍阳关引，且度秋娘金缕衣。残雪乍消烟漠漠，春寒未减色依依。恨人滴尽相思泪，欲倩柔条挽落晖。宝马香车十二街，新烟欲散候初佳。青禽消息渺何处，晓月楼台天一涯。别路纤腰萦祖席，隔帘飞絮上空阶。雨丝风片浑无绪，乱搅春愁入客怀。"}