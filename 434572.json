{"id":"434572","title":"陈君百禄隐居河汾世以医名家临财廉取予又性喜谐虽外若宽纵内实重慎而有常心真善学医者也辛丑之秋余痁作君调护周至既获勿药欲酬而不可姑以诗答其勤","dynasty":"金末元初","author":"段克己","text":"我来汾沮洳，汾滨君所居。岂期牢落际，有子可与娱。遗我以方药，投我以素书。往来八九年，问难更起余。妙处自心得，论说乃其馀。众议递持执，辞语费百车。君以一言蔽，如乱发得梳。丹砂与赤箭，应用并贮储。困穷尤所重，视之骨肉如。孰谓斯世中，乃见古人且。我不为世用，以道而卷舒。子胡自隐晦，而不干名誉。闻君有令子，万里今权舆。于公多阴德，预使高门闾。请君事斯语，勿谓吾计疏。"}