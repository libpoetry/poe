{"id":"417438","title":"霜花腴　谢丛碧翁展春园之约","dynasty":"近现代","author":"寇梦碧","text":"素商换世，抱寸晖，忍教不当秋看。冷社依鸥，旧巢辞燕，人间去住应难。待吟楚兰。奈左徒、欲问无天。怎销凝、酒绪歌怀，万方兵气荡危弦。孤负展春箫管，感题襟雅宜，空托鱼笺。花院观荷，南湖延月，何时放迹林峦。梦中路宽。剩倦魂、长绕西园。但相望、共守心盟，晚芳期岁寒。"}