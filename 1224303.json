{"id":"1224303","title":"赠别曾编修归庐陵葬学士兄","dynasty":"元","author":"揭傒斯","text":"孟冬凉风厉，谒告归庐陵。阿兄在九原，岁暮岂遑宁。兄昔事武皇，海内希英声。意气动人主，文采何纵横。时事一朝异，长揖去躬耕。令弟绍芳猷，策足在承明。如何奄忽间，南北隔死生。方舟发京国，日落烟雾青。万感缘中来，惕焉如有惩。羁臣恋魏阙，一夕魂九升。君子恩义重，况此骨肉情。情深不可忘，悠悠道路长。山川日夕改，我行殊未央。稍出燕冀都，已涉齐鲁疆。高天围四野，怅望但茫茫。道傍多古坟，茔域递相当。荒草吹北风，日夕下牛羊。不知何代人，于此阅兴亡。自古既有死，谁独免摧伤。死者虽所同，私怀讵能已。途路犹感伤，况吾兄与弟。世俗日衰谢，常惧莫能起。生者忽若遗，谁复哀其死。念昔贤哲人，一一去为鬼。诗书捐箧笥，采采当路子。掞藻厕明庭，幸与君子同。矧在弱冠年，已获承其风。家本圣门后，孝友世所隆。何意手足亲，一别旷音容。及我南归日，舟楫复相从。皦皦寒日高，冥冥厉征鸿。落帆沧江际，渺然忽西东。努力慎所托，无为谩劳躬。"}