{"id":"159015","title":"寄题职方周员外庐山笑台","dynasty":"宋代","author":"宋庠","text":"周郎有旧隐，远在南山陲。一笑偶为乐，九层遂成基。旁连醉令石，却眺社僧碑。地远云物秀，岩深松桂滋。当时惊高兴，益友相攀追。乐圣自鼓腹，谈经亦轩眉。风猿助清啸，谷鸟参朋嬉。忽引朝闺籍，久乖林下期。头白二千石，高盖复来思。活活弄新溜，苍苍援故枝。虽云未投绂，良足纾烦疲。余怀本丘壑，世路方馽羁。愿言独往客，缅邈心空驰。税驾或未晚，从君歌紫芝。"}