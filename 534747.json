{"id":"534747","title":"席上赠东湖老人别歌","dynasty":"明","author":"尹台","text":"东湖老人朱季曹，爱客不减扶风豪。堂中贤士常满座，千金一诺轻秋毫。买园千亩东湖上，结屋却傍湖之坳。水亭风榭窥窈窕，花坞竹径行萧骚。凉飙八月起天末，潇湘万里回长涛。青天漠漠数峰小，洒然秋色生林皋。是时我解洞庭席，东将观岳凌烟霄。芙蓉天柱袅超忽，萝衣蕙带纷飘摇。逢君一笑不我疑，神豁意动心相招。绮障歌丝留娱燕，珠鞲舞袖垂纤娇。回山转海新知乐，愿挽夭河倾斗杓。明朝暂别莫相问，相思尺素飞霞标。"}