{"id":"468247","title":"怀越东书舍歌","dynasty":"明","author":"谢肃","text":"天涯行人苦幽独，东望万山舒远目。万山随水俱奔海，海气吹山转平陆。我家正在虞帝城，四边陆海群峰青。晴窗读书长日静，沃野种稼三秋登。隐居自可忘人势，何用必酬弧矢志。起从中朝贤俊游，天地无情遭乱世。横经吴枝将自□，改服为掾百不堪。绿线那能补君衮，微禄未遂供亲甘。悠悠念此忧心捣，出山何如在山好。昨夜春风过客轩，故园书舍生芳屮。梦想当年幼学时，得读父书缘母慈。母今发白书满栋，芸落蠹生谁晒之。行囊千卷遭邻火，清昼焚香忍閒坐。下帷董子古所闻，阅肆王充今岂可。岁行三复少二年，目力心思不及前。更添六载为四十，一字未成真可怜。况我虽云从宦学，抚迹安知非拓落。敢慕籍通金马门，分无功画麒麟阁。綵服惟思觐老亲，山中耕读返吾真。自馀万事一莫问，社稷安危归大臣。"}