{"id":"690189","title":"至日寄都下故人二首","dynasty":"明","author":"张羽（凤举","text":"冬至山阴煖气微，五更厅事动朝衣。鸡声衙吏来应早，雁足乡书到亦稀。天上星辰双阙迥，江边冰雪寸心违。寓游正忆穷愁日，薄晚东斋坐不归。至日今年更越西，京华遥望眼先迷。朝衣待曙悲新约，唫烛争寒忆旧题。檐外冰霜愁自痼，山阳烟雾喜同隮。宦途未暇沧洲远，何处浮云不定栖。"}