{"id":"1110264","title":"挽杨子美侍郎","dynasty":"宋","author":"孙应时","text":"游刃刀无缺，韬光玉自温。世途犹砥柱，士论亦龙门。仁者宜三寿，天乎遽九原。老成周雅叹，此事更谁论。荣禄连三纪，贤劳匝四方。风烟鬓苍白，道路马玄黄。不是论思晚，终然疾病妨。谁书循吏传，处处有甘棠。万里鹏才息，千年鹤近归。光荣人所羡，閒乐意终违。碧海沉佳气，空山送落晖。翟公生死冢，雨泪独沾衣。"}