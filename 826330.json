{"id":"826330","title":"一萼红·重午柏崎园观芍药，时花事正繁，宝马香车，游览殊胜。余以重来崔护，怆然其有前尘之悲。酒边人远，不独为可离咏也","dynasty":"清末近现代初","author":"潘飞声","text":"脱宫衣。正兰汤新浴，绰约见娇姿。海上琼台，天中令节，画栏春色迟迟。嘱薰风、红妆稳护，谁念我、愁断聚香丝。金带围销，虹桥梦远，惆怅芳期。莫问去年游冶，算杜郎俊赏，回首都非。冷入行云，群芳未殿，无端换了将离。最负他、曾称近侍，空相谑、谁为寄相思。料是金屏斜倚，诅我多时。"}