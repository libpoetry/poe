{"id":"59866","title":"抄书·沉疾已在躬","dynasty":"明代","author":"杨循吉","text":"沉疾已在躬，嗜书犹不废。每闻有奇籍，多方必图致。手录畏辛勤，数纸还投弃。贸人供所好，恒辍衣食费。往来绕案行，点画劳指视。成编亦艰难，把玩自珍贵。家人怪何用，推却从散离。亦蒙朋友笑，既宦安用是。自知身有病，不作长久计。偏好固莫捐，聊尔从吾意。有子虽二人，未知谁可遗。我但要披阅，岂复思后世。逢愚聚亦散，贤必能添置。区区虑远心，何其错为地。不如供目前，一卷有真味。"}