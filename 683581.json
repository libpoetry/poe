{"id":"683581","title":"过徐锦衣西园二首","dynasty":"明","author":"王世贞","text":"主人如解子猷来，三径春风许暂开。百种花名斗金谷，半空松势压徂徕。飞觞倒入冰壶影，访迹徐披石鼓苔。行到溪山渐穷处，隔垣云色隐高台。丹崖软草藉金铺，翠壁繁花带绮疏。忽睹渔舟穿薜荔，才知魏阙有江湖。枝头鸟语听仍失，竹里云生看却无。谩道弇中应更好，老夫随处且卢胡。"}