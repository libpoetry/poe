{"id":"834887","title":"满庭芳 题清安小影","dynasty":"清末民国初","author":"何振岱","text":"不染莲心，遍尝蘖味，异乡病梦长醒。镜中幽怨，犹自损眉青。几度秋阴黄叶，欢吟罢、了却今生。吴天碧、片云欲坠，小影唤如应。徘徊行药地，书残销蠹，簧冷凝冰。忍回首、孤舟残夜，凉月沧溟。归去瑶天差好，人间事、苦恨难胜。心期在，炉香永爇，卐字袅金经。"}