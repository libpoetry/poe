{"id":"416222","title":"齐天乐　印度洋舟中","dynasty":"近现代","author":"汪精卫","text":"海波浮簸山如动，孤舟已悬天半。云幕周遮，星铓摇漾，月黑冷燐零乱。狂澜正卷，怎海若频翻，鱼龙未厌。梦入空濛，射潮强弩倩谁挽？关河此时日远。镇无言徙倚，清泪如霰。万里波涛，百年身世，一样苍茫无畔。幡然意涣，羡浴羽鱼闲，眠窝燕懒。蓦地忧来，奈何空自唤。"}