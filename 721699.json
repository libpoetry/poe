{"id":"721699","title":"雉子","dynasty":"明末清初","author":"屈大均","text":"斑斑双雉子，一者白花男。并蒂蒲桃髻，连枝玳瑁簪。鹦哥悬綵架，荔子贮花篮。日夕供孩笑，兰饴祖母含。兄妹生同月，堂前五见春。明年从外传，不日望成人。黎锦裁衣艳，洋珠作帽新。争花喧未已，呵喝忍教频。三字经频教，童蒙正可求。聪明如有种，典籍即无忧。舐犊情虽切，闻鸡舞未休。及时完子女，鞭弭遍神州。"}