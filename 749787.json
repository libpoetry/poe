{"id":"749787","title":"杨忠悯公谏马市劾严嵩两疏稿石刻本","dynasty":"清","author":"吴仰贤","text":"咸宁拥帅纛，职方不敢争。分宜据政府，台省噤无声。壮哉椒山自有胆，霜简上诉天为惊。一疏堂堂谏马市，闭关欲绝天骄子。一疏谔谔诛奸谋，上方请斩张禹头。逐臣报国一腔血，姜桂之性老逾烈。风吹枷锁香满城，百炼此身都似铁。公死已与逢龙游，公书可代常山舌。百年手稿藏文孙，蠹鱼潜逃不敢齧。笔力瘦硬中藏棱，想见挥毫眦尽裂。磨砻贞石相雕镌，吾友张也审波折。刻成上嵌银泥墙，咫尺不异大道碣。噫嘻吁！鲁公争坐位，鄂王谢讲和，流传谏草同不磨。持此愿作直臣气，数纸岂仅博白鹅。"}