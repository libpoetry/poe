{"id":"1202515","title":"永遇乐","dynasty":"元","author":"王吉昌","text":"一气氤氲，斡旋宇宙，万端神变。造化升沉，东西颠倒，金木情相恋。红霞千缕，金光一派，应是日归蟾殿。异香衬、丹桂争辉，六阴九阳习战。云收雨散，风清月朗，始见旧时头面。静里加恬，闲中沉虑，法界从游宴。网疏银汉，关开铁壁，隐显变通难见。无中有、体混河沙，妙场业擅。"}