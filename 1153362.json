{"id":"1153362","title":"省中直夜对雪寄李师素侍郎","dynasty":"唐","author":"令狐楚","text":"密雪纷初降，重城杳未开。杂花飞烂熳，连蝶舞徘徊。洒散千株叶，销凝九陌埃。素华凝粉署，清气绕霜台。明觉侵窗积，寒知度塞来。谢家争拟絮，越岭误惊梅。暗魄微茫照，严飙次第催。稍封黄竹亚，先集紫兰摧。孙室临书幌，梁园泛酒杯。静怀琼树倚，醉忆玉山颓。翠陌饥乌噪，苍云远雁哀。此时方夜直，想望意悠哉。"}