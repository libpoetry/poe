{"id":"1066639","title":"立方辟小阁附火兴之侄作诗劝会客次韵","dynasty":"宋","author":"葛胜仲","text":"吾儿玄学师老怀，严持月六八关斋。新来五辛不入口，坐使妻叹生不谐。自言丈室净名量，惟期禅侣来存访。栗里岂独尊常空，亦乏秦声乱舂相。朝来天雨瑶花霏，句如连璧来交辉。鹿柈茶果亦易具，不尔恐致膏肓讥。幻界政应频燕喜，酒尽为谋当更起。趋庭为尔复缓颊，一杯既空难但已。"}