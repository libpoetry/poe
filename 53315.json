{"id":"53315","title":"胡侍郎所藏会稽王冕梅花图","dynasty":"明代","author":"普庵禅师","text":"会稽王冕双颊颧，爱梅自号梅花仙。豪来写遍罗浮雪千树，脱巾大叫成花颠。有时百金闲买东山屐，有时一壶独酌西湖船。暮校梅花谱，朝诵梅花篇。水边篱落见孤韵，恍然悟得华光禅。我昔识公蓬莱古城下，卧云草阁秋潇洒。短衣迎客懒梳头，只把梅花索高价。不数杨补之，每逢汤叔雅。笔精妙夺造化神，坐使良工尽惊诧。平生放荡礼法疏，开口每欲谈孙吴。一日骑牛入燕市，嗔目怪杀黄髯胡。地老天荒公已死，留得清名传画史。南宫侍郎铁石肠，爱公梅花入骨髓。示我万玉图，繁花烂无比。香度禹陵风，影落镜湖水。开图看花良可吁，咸平树老无遗株。诗魂有些招不返，高风谁起孤山逋。"}