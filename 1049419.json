{"id":"1049419","title":"送梓宪穆珣东美度支移京西漕","dynasty":"宋","author":"冯山","text":"刚强多少恩，宽厚或太迂。峭直病不通，聪明至无徒。达人固贵全，天理常不俱。自非蕴明识，暂解辄已纡。穆公淮海英，厚重如鲁儒。疾恶鹯逐雀，养民乌哺雏。断狱求以生，好善久不渝。孰谓公太严，威奸而惠愚。孰谓公太异，中异外不殊。然犹蔽高洁，不肯随世趋。美成固在久，巨材期营都。西京近日边，漕领出帝俞。使权虽云重，吏责意已粗。财利较圭撮，法制环刀殳。天听卑不遗，人言纷可虞。公心公且明，应手万事无。阶此将显用，逸骥临长途。山也乏材技，盘薄困守株。身浮一芥舟，业散千金屠。衰迟恋乡曲，荏苒岁月徂。摆袖不愿行，俗指争揶揄。惟公最见怜，情或昆弟踰。每怜沙丘病，不作饥鹰呼。秋风惜远别，时去迹转孤。飞黄转腾踏，斥鴳甘枪榆。升沉各异势，从此忘江湖。"}