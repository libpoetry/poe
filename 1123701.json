{"id":"1123701","title":"早行五首","dynasty":"宋","author":"赵蕃","text":"前迈不待晓，昔归何苦稽。挂帆欣暂逸，薄险悸深挤。试问危行水，何如稳杖藜。梅花好调护，春事有端倪。万石湖南港，杨林湖北潭。不胜摇橹倦，顾欲使风贪。凛凛岩墙戒，悠悠鸩毒耽。频能愧沙鸟，数可傲征帆。蓐食催束担，候月不待鸡。始焉星垂野，转已雾寒溪。苇杭悸攲侧，鸡栖困攀跻。何可数道路，无为厌蒿藜。茅屋鸡初递，枫林月半残。滩倾惊枕仄，露下觉衾寒。客子愁无那，舟人语未阑。兰溪今夜泊，须酒慰艰难。落月挂林高，溪行屡著篙。不令惊水宿，频觉送鸡号。此趋今成熟，吾生毋乃劳。何能永谢去，自学小舟操。"}