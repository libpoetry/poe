{"id":"997923","title":"次韵和酬真长对雪之作","dynasty":"宋","author":"黄庶","text":"西湖主人久未至，雪云我为开吟天。偷闲把酒罗脍鲤，鱼冻难趁烦鸣舷。旋求野果向山市，僮仆觅路占平川。恍然白玉为饮国，寒威醉思相翩翾。顾盼万景来笔端，濡染欲写毫已坚。初疑万国会盟散，断圭破璧盈枯田。禽巢一一鹤上下，冰殿扫洒迎群仙。又疑水官爱雪柳，故把众庶为飞绵。我思江淮有流民，往往匍匐僵道边。朱门意气与寒竞，上马酒面红欲燃。天将景与富贵买，不知一费几万钱。诗家把笔争造化，对此自恨才悭偏。徘徊嗅嚼醉还醒，来往但见鞋履穿。归来庭树玉花落，稚子狂走皆华颠。拥炉搔首有馀意，喜与麰麦为丰年。夜阑更欲和月看，坐久讽诵琼瑶篇。调高白雪古难和，思短强被诗魔牵。卒章我欲涕泪下，连茹固已知君贤。"}