{"id":"684077","title":"东门行二首","dynasty":"明","author":"王世贞","text":"出东门，曷不言归。我欲从九夷，不赍八月粮，未满十二驽驹蹄。手操蒯缑剑，囊裹一束书。但趋咸阳道上，鹊啄乌栖竟何之。竟何之，东有霍家骠骑，西有丞相屈氂。黄金如山，风雨立前，安用蒯缑束书为。黄金如山，风雨立前，安用蒯缑束书为。咄女从九夷，咸阳道上生不支。遥睇城东陌，冠盖郁峥嵘。主称且尽觞，客辞不胜情。徒御亦相属，眤眤作私声。古来涕泪地，春草不易青。生年未期百，过迹在长征。抚悼髀肉消，栉悼鬓发星。白日为风雷，皇乾乍冥冥。居人恬卧起，道途失精灵。弧矢固畴志，垂堂毋乃轻。"}