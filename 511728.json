{"id":"511728","title":"采莲曲","dynasty":"明","author":"童轩","text":"采莲朝下湖西曲，短袂轻绡斗妆束。小红艇子驾双桡，荡破粼粼镜光绿。荷叶荷花飏锦云，鸳鸯两两护波纹。荷钱却喜似侬钿，藕丝还爱似侬裙。湖头昨夜西风雨，沙嘴新添三尺水。翠倒红翻相向愁，波心半露青莲子。采莲复采莲，回船正迎浪。不恶归去迟，只嫌明月上。明月团团湖水秋，清光满面照侬羞。郎家只隔湖南垞，咫尺横波日夜流。"}