{"id":"705363","title":"虞山别受之短歌（有序）","dynasty":"明末清初","author":"李清","text":"幽期不为春风殢，十里桃花千里泪。无计饥寒欲卖天，有时肮脏能翻地。交知半穷亦半老，呼鹰走马恨不蚤。是处离魂殉绿波，十年姓氏萎青草。越人病吟楚人泣，长歌歌罢谋长别。才子心花笔下生，旅人愁蕊灯头结。悲风噫云云化鬼，秬帘欲啮词人纸。青眼高歌能送予，眼中临川与吾子。"}