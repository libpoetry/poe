{"id":"1136079","title":"呈赵左丞","dynasty":"宋末元初","author":"方回","text":"迩年士夫乏廉称，或以廉称不称能。兼廉且能毅且弘，嗟我有眼见未曾。君侯妙年翔鲲鹏，横击海宇无与朋。孝事其亲行有恒，移忠于君德日升。胸中朗彻水月澄，笔端变化云雾蒸。惠者怀之威者惩，内作心膂外股肱。浙右艰食何频仍，六年三潦岁不登。劝分之意极哀矜，坐使粒价不敢腾。馁腹再果僵复兴，今秋大稔稻没塍。长吏于民无弋矰，如寒与裘暑与冰。老夫昔也霜后鹰，即今仅似痴冻蝇。一纪不仕閒如僧，少陵日困籴五升。犹此客窗吟孤灯，往哉一见贤左丞。"}