{"id":"261774","title":"贺新凉·塞上","dynasty":"清代","author":"丁澎","text":"苦塞霜威冽。正穷秋、金风万里，宝刀吹折。古戍黄沙迷断碛，醉卧海天空阔。况毳幕、又添明月。榆历历兮雪槭槭，只今宵、便老沙场客。搔首处，鬓如结。羊裘坐冷千山雪。射雕儿、红翎欲堕，马蹄初热。斜亸紫貂双纤手，搊罢银筝凄绝。弹不尽、英雄泪血。莽莽晴天方过雁，漫掀髯、又见冰花裂。浑河水，助悲咽。"}