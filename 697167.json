{"id":"697167","title":"赠冯观察二首","dynasty":"明","author":"胡应麟","text":"识面冯君最少年，何来双翮并苍然。黔阳万壑褰帷后，潞水千家击筑前。大雪当杯停马首，清冰盈匣赠龙泉。慇勤遍踏吴山色，肯许文园卒岁眠。把袂秋风白苧凉，垆头犹记旧清扬。谈兵武略雄三署，校士文名擅八荒。得句乍逢天姥客，飞书曾慑夜郎王。那堪后夜河桥别，落月啼乌上客航。"}