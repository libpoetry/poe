{"id":"687993","title":"挽陈德山","dynasty":"明","author":"成鹫","text":"世外相知已十年，于今见面两无缘。峰回岳势潮归海，水满盘中月在天。造物茫茫用意深，一回写恨一沉吟。山僧本欲全拈出，恐退檀那正信心。昨日堂前客似梭，今朝门巷好张罗。当时不少知恩者，借问谁人报称多。一饭斋僧具百珍，千金布地不辞贫。庭前老树曾生耳，多少虚消信施人。万里珠崖水牯牛，故山归去几经秋。主人青眼空悬望，鼻孔撩天不转头。向平婚嫁尚绸缪，五岳先为梦里游。八识田中难了事，知心惟许老汤休。世路风波同苦海，人情轻薄似秋云。重来未敢还相许，直待龙华更识君。池上千华开九品，阶前群玉秀三枝。悬知鹤梦归来日，正是华堂昼锦时。大隐由来在市城，生前不愿见干旌。留将遗像虚堂挂，却遣裨官识姓名。自抱无弦未易弹，钟期去后赏音难。高山一曲谁知者，多少旁人侧目看。"}