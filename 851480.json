{"id":"851480","title":"白沟河","dynasty":"宋","author":"文天祥","text":"昔时张叔夜，统兵赴勤王。东都一不守，羸马迁龙荒。适过白沟河，裂眦须欲张。绝粒不遄死，仰天扼其吭。群臣总奄奄，一土垂天光。读史识其地，抚卷为凄凉。我生何不辰，异世忽相望。皇图遘阳九，天堑满飞堭。引兵诣阙下，捧土障澜狂。出使义不屈，持节还中郎。六飞独南海，金钺将煌煌。武侯空威心，出狩惊四方。吾属竟为虏，世事吁彼苍。思公有奇节，一死何慨慷。江淮我分地，我欲投沧浪。沧浪却不受，中原行路长。初登项籍宫，次览刘季邦。涉足河与济，回首嵩与恒。下车抚梁门，上马指楼桑。戴星渡一水，惨淡天微茫。行人为我言，宋辽此分疆。悬知公死处，为公出涕滂。恨不持束刍，徘徊官道傍。我死还在燕，烈烈同肝肠。今我为公哀，后来谁我伤。天地垂日月，斯人未云亡。文武道不坠，我辈终堂堂。"}