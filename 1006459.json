{"id":"1006459","title":"余赴官宫庠与道祖通判久聚乍散每有怀想作诗五十韵道二十馀年出处寄呈","dynasty":"宋","author":"葛立方","text":"初拜清扬日，菰城荻始芽。家声璜出渭，骏气马生洼。博识该三箧，宏才记五车。高明挈日月，文彩炫云霞。结友方倾盖，连姻复附葭。凤軿银烛映，鸾扇綵云遮。去作南阳别，俄成泽国赊。浚都先玉辔，濉水会仙槎。我止邗沟第，君归霅水涯。枌关方弛檐，毳幕忽鸣笳。茂苑依城堞，菁山隐谽谺。林峦迷雾豹，鼓吹只池蛙。宇宙焦先室，庖厨蔡樽茄。旋闻剪蛇豕，却共注鱼虾。经笥精蓝肄，辞锋试席誇。棘闱排胜阵，枫殿趁朝霞。联籍攀丹桂，连名拟墨緺。枕溪同择胜，筑室共崇窊。许迈通悬霤，何君住若耶。奇礓争磊砢，嘉卉斗纷葩。风入黄芦浦，烟横白鹭沙。鹢舟行棹短，蚁酒酌尊污。觅句文词竞，枰棋笑语哗。山深陪杖屦，林僻预瓜茶。歌放卑王豹，琴闲鄙瓠巴。朝游趁奔鹿，暮宴起栖鸦。溪上方霏屑，山阴遽及瓜。殿诃纷候吏，罄折拥晨衙。踊跃良朋贺，睢盱野老呀。铜章轻掷置，银绂嗣荣加。还与牛同皂，宁嗟凤在笯。归来齐靖节，隐去类祁嘉。鸩堇功名会，膏粱释梵家。果因流菜叶，倏尔认桃花。杜口伤鸣雁，持钩出睡蛇。少多临济棒，生死秘魔叉。蔬食期羹芋，蓬心正倚麻。一朝牵吏鞅，琐质滥京华。宫邸便清佚，官曹惧过差。学无裨稚騃，儒或变淫奢。仰德劳心膂，陈情费齿牙。幸蒙鱼网细，数寄雁行斜。凝望千岩阻，何因两桨拿。身脩谁琢切，诗病孰疵瑕。缩地今无费，移山第觅夸。愿怜鱼蓄榭，莫惜马频檛。骥尾终期附，牛鸣幸不遐。清标如会觌，羁旅失悲嗟。悃愊烦青镂，凄凉倦绛纱。聊须哦短句，缄印锦溪砂。"}