{"id":"1063836","title":"余病脾气李宜中教余服仙茅乃从彦周乞之彦周袒肩荷临济呵余钝根败阙病辄服药是以生死为二耶得药作此谢之","dynasty":"宋","author":"释德洪","text":"嗟余早衰人，多病良业疾。脾劳禁晚餐，腿重怯下湿。尔来又增添，冷气攻胁脊。愁坐如蹲猿，呻吟喧四壁。闻世有仙茅，温中等金石。恐能祛吾疾，侥倖延馀息。我家小郎君，道眼窥罅隙。恐余偷心在，指数烦口击。负负无可言，颓然惭道力。检蜜念慧远，诵咒忆罗什。两翁例一笑，颠倒不足惜。世尊病须乳，侍者遣行乞。达磨五遭毒，知毒乃敢食。佛祖岂贪生，避就唯恐失。二者如不坐，吾罪亦可释。想见读此诗，笑中和易色。"}