{"id":"1149768","title":"紫踯躅","dynasty":"唐","author":"元稹","text":"紫踯躅，灭紫拢裙倚山腹。文君新寡乍归来，羞怨春风不能哭。我从相识便相怜，但是花丛不回目。去年春别湘水头，今年夏见青山曲。迢迢远在青山上，山高水阔难容足。愿为朝日早相暾，愿作轻风暗相触。尔踯躅，我向通州尔幽独。可怜今夜宿青山，何年却向青山宿。山花渐暗月渐明，月照空山满山绿。山空月午夜无人，何处知我颜如玉。"}