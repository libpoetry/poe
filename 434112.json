{"id":"434112","title":"秋色横空","dynasty":"金末元初","author":"元好问","text":"松液香凝。澹幽姿一洗，若下宜城。甘腴小苦中山赋，千古齿颊春生。灯花喜，缸面清。爱竹港、冰泉落枕声。恰值刘纲夫妇、此日丹成。云峰翠殿画屏。更晴楼水阁，树拥烟横。留连光景中年，要歌管淘写襟灵。人间世，身外名。笑朝马晨钟梦易惊。且留看神仙，白昼地行。"}