{"id":"677083","title":"题画赠潘子方孺","dynasty":"明","author":"李流芳","text":"吾闻泰山五大夫之松，干云碍日摩苍穹。廿年奔走燕齐道，无由扣岳攀虬龙。考之所闻及传记，此松不复仍秦封。松寿千年亦常耳，况此神物间气钟。帝王褒崇万灵护，不天斤斧谁能穷。树犹如此人则那，长生久视安可逢。吁嗟乎，潘子与汝同庚吾先汝，相看同是知非翁。弱冠论文今老矣，当年意气凌云霄，不贵不去真可耻。四十九年成一往，百年彊半能馀几。儗将末后见先师，莫漫随流称荡子。君不见此五松图，意长楮短可奈何。干云碍日空想像，横柯接叶聊婆娑。吾侪屈折亦如此，岁寒自保应无他。"}