{"id":"1089404","title":"再次韵","dynasty":"宋","author":"许及之","text":"急雨撒珠泣渊客，疾风捲荷波涛坼。须臾雨过即风休，但有水香浮月夕。水到飞霞几断港，安得红云藏薮泽。儿曹问津本何有，茭葑蒙茸填淤碧。划开天宇镜面平，荡漾渔舟自双只。老惭数溷烦击鲜，筠外栽莲供醉白。客来意坐夜沈沈，境以客重声籍籍。清缨浊足随去取，水宽地窄易区画。转庵夙昔董诗盟，同社歌呼剧欢伯。婆娑得句俄朗吟，欸乃答声非夐隔。乃知神语天亦相，仍使菱歌夜犹摘。著身胜处即冰壶，混俗静中无火宅。我虽爱吟无好句，其奈处閒聊自适。未能汗漫据龟蛤，何补官私响蛙蝈。天籁自鸣忽闻蝉，众作俱喑推巨擘。恍思南塘香百里，拟汎具区帆一席。更吟赏实起馋涎，细剥莲蓬珠贝获。不如藏六守筠斋，水落霜枯且投迹。"}