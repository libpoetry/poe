{"id":"816633","title":"舟过巫峡见十二峰高插霄汉神女峰尤为纤丽峻峭神女庙在山之巅","dynasty":"清","author":"曾懿","text":"琅琅天风壮，嵯峨十二峰。飞云翔婉娈，悬瀑响琤淙。景富诗遍迥，愁多梦亦慵。纤秾宋玉赋，千古忆仙踪。壁立双峰合，真成一线天。烟鬟浮翠黛，霞彩媚华巅。人语隔山应，江流急箭穿。楚王今已渺，神女为谁妍。"}