{"id":"859545","title":"送郓州知府宋谏议","dynasty":"宋","author":"王安石","text":"盛世千龄合，宗工四海瞻。天心初吁俊，云翼首离潜。德望完圭角，仪形壮陛廉。徐鸣苍玉佩，尽校碧牙签。纶掖清光注，銮坡茂渥沾。文明诚得主，政瘼尚烦砭。右府参机务，东涂赞景炎。庙谟资石画，兵略倚珠钤。坐镇均劳逸，斋居养智恬。讴谣喧井邑，惠化穆苍黔。进律朝章旧，疏恩物议佥。通班三殿邃，徙部十城兼。申甫周之翰，龟蒙鲁所詹。地灵奎宿照，野沃汶河渐。首路龙旗盛，提封虎节严。赐衣缠紫艾，卫甲缀朱綅。海谷移文省，溪堂燕豆添。班春回绀幰，问俗卷彤襜。舟楫商岩命，熊罴渭水占。治装行入觐，金鼎重调盐。"}