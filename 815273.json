{"id":"815273","title":"送余刺史宝冈秩满入觐即次留别元韵","dynasty":"清","author":"觉罗四明","text":"惟君才卓荦，事业表堂皇。闽峤拊循遍，路岐姓字香。昨予衔新命，仍复到海疆。旧雨欢同地，藉商济时方。伟哉贤刺史，僚属共瞻望。偻指永朝夕，三过夏日暄。正拟资规画，言将返鹭门。君殷榆柳思，谓可谢笼樊。鲲身与鹿耳，依依雨露恩。相戒息波涛，鸣橹送朱轓。计日趋彤庭，天颜应有喜。嘉乃守东宁，下车走狂兕。果断锄稂莠，仁和护荪芷。番民勤力穑，菽粟如水火。东南千里地，宸听歌乐只。尝读月令记，孟秋缮囹圄。三年一空之，仁政群嘉予。汪汪千顷波，湛恩殆如许。达尊遍海陬，津津数德齿。况予托素心，能无感独处。独处追曩昔，会垣曾小住。君自长溪来，每每亲丰度。君旋移三山，士民望风附。继握清漳符，四野溥甘露。迟君向东来，今复看西渡。予虽筮仕久，治术未全谙。惟君早练达，馀绪更深湛。剖陈壮词色，倾听似饴甘。月白风清夜，咨诹至再三。自此易分手，擿埴每怀惭。重洋我两度，宣发半盈颠。天恩未一报，忽届无闻年。黾勉修职业，此方稍静便。望君持节来，再布泽绵绵。明春二三月，遮道迓名贤。"}