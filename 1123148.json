{"id":"1123148","title":"和陈传道秋日十咏 秋雨","dynasty":"宋","author":"贺铸","text":"近砌掷鸣签，长檐悬素绠。湿翅暝鸦归，高梧落寒井。归云去悠悠，长风来猎猎。檐角两长楸，斜阳晒黄叶。病骨倦空林，曳杖闲庭步。暗烛与寒虫，迢迢思风露。未捲半帘霜，犹疑在庭月。倚树汲清泉，疏风猎华发。霜空出华月，樽酒聊相对。别夜复婵娟，故人千里外。纷纷脱柯叶，衮衮断根蓬。不待吹扬力，随风亦自东。宿雨尘霾静，寒原黍稷空。临风聊放目，不为送飞鸿。拟从康乐公，双蹑登山屐。晴夜宿天台，披云看初日。梅梁巢已空，去此复何从。勿惮归飞远，冰霜不尔容。不复怒飞声，朝鸡得擅鸣。婆娑犹有地，媚灶毕馀生。"}