{"id":"829722","title":"杂诗","dynasty":"清末近现代初","author":"郑孝胥","text":"知音绝难遇，不知且何如。如闭暗室中，日与愚者居。其言乃粪土，譬解术则无。造物一何剧，未可轻揶揄。年华如覆水，一往不可收。幸有驻景术，犹堪影中游。虚名那足玩，豹死皮长留。文字苟自传，幸有万古愁。所恨古之人，终难入吾眸。宛宛亲与爱，伴我无明幽。弹指三十年，海藏失高楼。莫言比梦寐，苦吟谁能休。仓皇任国事，倏忽岁再易。空拳冒白刃，非主反为客。拙棋受几子，此局难对弈。何能贪天功，潜转岂人力。一忍乃致此，失马忽复得。塞翁不辞瘁，夜起未改昔。忠信出悬流，稍验身所历。老胡笑且诘，何等为王道。新邦如婴儿，古语命曰悼。扶床犹未能，安敢慕桀骜。柔弱生之徒，聊避天下媢。煦沫幸得活，涸辙逢行潦。汹汹强弩末，未必穿鲁缟。仁义殊可惭，甘言姑相报。此都据高原，旷阔亦可喜。期年增万户，奔凑无远迩。陶渔至于帝，所居辄成市。四海闻新京，鼎铛犹有耳。老夫谬承之，自顾已暮齿。求贤竟何得，徒愧天下士。插架书无多，枕籍祇一室。抛书寻馀味，坐待穿窗日。日光天下奇，力解祛抑郁。脱身行日中，造化与我一。养气塞两间，此语真可必。"}