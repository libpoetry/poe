{"id":"1112880","title":"绝句","dynasty":"宋","author":"张伯端","text":"饶君了悟真如性，未免抛身却入身。何似更兼修大药，顿超无漏作真人。投胎夺舍及移居，旧住名为四果徒。若解降龙并伏虎，真金起屋几时枯。鉴形闭气思神法，初出艰难后坦途。倏忽虽能游万国，奈何弃旧却移居。释氏教人修极乐，亦缘极乐是金方。大都色相惟兹实，馀二非真谩度量。俗语常言合圣道，宜向其中细寻讨。能将日用颠倒求，天地尘沙尽成宝。"}