{"id":"635519","title":"再续前题备述园林花石之胜兼送领军入觐","dynasty":"明","author":"成鹫","text":"块然之指迹删笔，澹宁主人神仙骨。眼中之石意中山，地上之花天上物。三人相对成一人，奇花怪石遥相亲。未曾品花先品石，巉岩磊落通精神。英峰苍翠宣峰洁，大理黑白湖山皴。主人兼爱无彼此，搜罗合作席上珍。五丁拔山出远岫，千夫飞挽归城闉。安排布置得宜称，低昂俛仰由天真。选工追琢备众巧，床屏几案光鳞鳞。砚北古松出天目，白石堆盘美如玉。拳枝侧干类风斜，虬鬣龙鳞映华屋。屋边凿石作清池，类聚群分饶水族。金鬐吹沫槿花红，银甲摇波莎草绿。绿莎红槿互婆娑，掩映池中双芰荷。亭亭独立群芳表，中虚外直无偏颇。远风吹香满四座，芝兰同室葆天和。黄花翠竹写情性，蜀茶仙杏连根科。古桂含香待明月，腊梅先雪凌高柯。百花丛里桐花实，大树门庭玉树多。玉树高承仙掌露，南天桢干标铜柱。汉台待筑上林春，主人骑马朝天去。临川磨剑逐风云，华亭返棹随烟雾。沉吟三笑别居亭，前路云泥怅延伫。许留花石与山人，相伴衡门慰迟暮。"}