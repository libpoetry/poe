{"id":"1066598","title":"奉同李倅安上赋崔白沐猴杏花","dynasty":"宋","author":"葛胜仲","text":"空山无人春风骄，扑扑晴杏开香苞。岩深谷峻无与赏，攀枝腾踏帷飞猱。大梁崔白旧所见，绢素落手因挥毫。巧为红艳狼籍势，扑蔌幡洒归蓬蒿。王孙惜花有深意，预忧雨横兼风豪。故来跳触看零乱，妙思临写形无逃。贵人锦囊旧藏贮，文闱传玩丛英髦。东平儒仙首留咏，诗价与画相争高。直云何用辨真假，径须对此呼香醪。谁知真花却时暂，不如丹粉还坚牢。"}