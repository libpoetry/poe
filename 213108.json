{"id":"213108","title":"宴清都·饯荣王仲亨还京","dynasty":"宋代","author":"吴文英","text":"翠羽飞梁苑。连催发，暮樯留话江燕。尘街堕珥，瑶扉乍钥，彩绳双罥。新烟暗叶成阴，效翠妩、西陵送远。又趁得、蕊露天香，春留建章花晚。归来笑折仙桃，琼楼宴萼，金漏催箭。兰亭秀语，乌丝润墨，汉宫传玩。红敧醉玉天上，倩凤尾、时题画扇。问几时、重驾巫云，蓬莱路浅。"}