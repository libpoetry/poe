{"id":"1196238","title":"侍郎吟思愈清逸才无敌唱弥高而和弥寡我已竭而彼转盈欲罢不能盖彰其馀刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览 其一","dynasty":"唐末宋初","author":"李昉","text":"地僻尘埃少，幽居一院清。自题花色号，暗记树根茎。竹撼萧疏影，松摇淅沥声。也知园圃少，随分适闲情。"}