{"id":"541875","title":"张令肖甫郊饯闻笛兼慰卢次楩","dynasty":"明","author":"谢榛","text":"严城西畔开离筵，郎官送客斜阳天。有人吹笛正凄怆，晴云改色迷山川。野风太急万柳折，倏忽波涛翻九渊。骊龙惊起珠欲堕，乱鸟无声愁向我。梅花一曲何断肠，萧瑟零霜肃满座。卢子挥泪不胜哀，衔冤垂老谁怜才。君不见祢衡傲岸成祸胎，鹦鹉洲上多莓苔。骚人往来酬酒杯，黄祖于今安在哉。当秋苦调莫三弄，听彻踌躇转悲恸。张令知心不可忘，关河月照滑台梦。"}