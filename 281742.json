{"id":"281742","title":"和遁庵见酬","dynasty":"现代","author":"林散之","text":"万古苍茫横江水，日夜波涛掀眼底。中有乖崖云眉翁，不废吟哦披故纸。忘情独在乱离中，孤心枯坐蓬蒿里。三篇两篇馈我诗，风韵远追唐十子。更以宋格写今时，苏黄才气适中之。苍鹰脱鞲上下疾，骏马走陂左右驰。如大海翻澜，如小松叠石，一唱三叹声声苦，千锤百炼字字直。我本樗材，愧此高逸。抗志古人，夐乎弗及。昨来君家惊浩劫，萧萧门巷跫音绝。箧中出示零碎笺，令我点泼酸心墨。师古失古泥其形，貌膑怜我太伶俜。作诗作画两心钦，苦将岁月掷黄金。吁嗟江水何时清，江草江花无限情，空抛血泪染红腥。"}