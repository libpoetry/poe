{"id":"561751","title":"少师桂翁寿诗","dynasty":"明","author":"严嵩","text":"德以精灵降，贤为邦国珍。商岩先梦说，崧岳会生申。帷幄开黄阁，冠裾上紫宸。垂衣逢上圣，调鼎寄元臣。温室承颜密，明光起草频。圭璋才独擅，鱼水契无邻。掀揭鹏图大，翱翔鷟羽振。泰阶扶景曜，鳌极握洪钧。礼乐回三代，丝纶畅八垠。岩瞻擎国柱，寿历纪庄椿。佳节传朱夏，长庚耀紫旻。恩波天上洽，云物望中新。履集南宫盛，觞连北斗醇。美徵池浴凤，祥协绂随麟。骑拥平沙曙，花留绮席春。王褒应有颂，千载庆兹辰。"}