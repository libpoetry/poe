{"id":"408466","title":"岁暮对雪简刘守中黄复生邓家彦","dynasty":"近现代","author":"黄侃","text":"晚途涉饥寒，终愿守故辙。恒恐直性伤，敢希固穷节。今年值冬煊，妇子且欢悦。朔风当夕劲，始悟裘百结。冷灶伫湿薪，闲庭观积雪。因思征戍人，铁衣肤欲裂。复念流移者，枵腹冀餔啜。湖汉多伏莽，微闾养苞檗。流澌下黄河，既疑天柱折。阴火起南溟，亦虑蒙冲热。伉慨作商歌，烦忧转如噎。夙轸纳隍心，辅世一何拙。虽无盈觞酒，倍觉五情热。君曹闻国政，宁肯求容阅。亮存旧风槩，正论匡时哲。上宜复昄章，次宜禦侵轶。国是固宜定，民劳亦宜辍。共期年谷丰，应计牛种阙。凶兵变锄犁，和气销戈孑。庶称许身怀，未嫌比稷契。予将老铅椠，钳笔纪勋烈。成功何甲乙，报国无差别。坚冰阻吾言，声诗寄愁绝。"}