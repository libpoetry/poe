{"id":"686277","title":"漫兴四首","dynasty":"明","author":"史迁","text":"贫居村坞长无事，谁复能过野老家。只有春风太情重，小桃深巷也开花。休怪狂夫出处轻，孟郊还解以诗鸣。瓦瓶盛酒渔樵话，野草江花亦慰情。瀼东烟树杜陵家，百尺深潭似浣花。布袖龙钟筇竹杖，也胜裘马在天涯。好风轻雨趁轻雷，一洗山川罨画开。谁道衡门无过客，春深还有燕飞来。"}