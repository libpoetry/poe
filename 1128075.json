{"id":"1128075","title":"游仙二章上范殿撰洁庵先生","dynasty":"宋","author":"程公许","text":"风埃曀八表，涛澜浩无涯。岧峣昆崙峰，高与星纬排。真人抚元运，太虚以为家。控辔下碧落，蜚步凌紫霞。周览兴未已，归憩谁与偕。乔松抚瑶瑟，偓佺荐琼花。颦蹙睨尘世，腐鼠纷攫拿。迢遥五云佩，荡漾八月槎。我欲往从之，层云不可阶。素心耿相照，退当三月斋。空山学仙子，幽独性成癖。谁令一念差，失脚尘网密。随缘玩泡影，隐思晓继夕。了了三生梦，掣电了无迹。岂不志远游，谁为傅羽翼。抱关觇紫气，跪履问黄石。静虑傥冥契，玄机讵难入。缟发古仙公，遗世而独立。惝恍如有遇，一言曰守一。引臂许相从，长生托瑶籍。"}