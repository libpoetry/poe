{"id":"431773","title":"夏历丁丑四月一日壬辰归亡妻李氏之骨于青县新卜之阡即墓有感","dynasty":"近现代","author":"刘清漳","text":"为报生前未了缘，故来舆榇入新阡。归宁乞食怜吾阨，守分安贫叹汝贤。话别频遮红袖泪，临歧断送夕阳天。寒家夫妇恩情重，痛煞生离竟死还。自汝永归卌六年，而今骸骨即吾迁。缅怀当日盈眸泪，忍见今朝压鬓钿。贫苦相依悲尔我，恩情未满嗟人天。有灵魂魄随吾去，聊具薄棺总歉然。"}