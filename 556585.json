{"id":"556585","title":"题梅轩号","dynasty":"明","author":"杨继盛","text":"江南有梅不见雪，冀北雪多梅花稀。惟有中州风土好，梅花雪花相映晖。孤根深托云石里，天与清香岂偶尔。不向春光藉艳阳，宁随上苑争桃李。老干雪铺翻助清，层冰万丈影涵明。幽姿皎皎尘埃绝，琴瑟逼人冷气生。万树丛中呈淡妆，百花头上吐寒芳。翛然远峤轻风起，吹落乾坤草木香。一枝洁素羞粉白，娟娟月姬着新裳。一枝黄萼梁园发，攒金缀粟色微茫。一枝朱英丹换骨，错认夭桃带浅霜。一枝紫蕤蕾初破，晓霞飞落绯衣傍。一枝同心并头开，晴沙酣睡双鸳鸯。疏影笼月，瘦骨插天。劲稍穿石，枯隙藏烟。莺蝶不相识，风雨更媥妍。冰葩冻蒂应难落，一任凄凉羌管弄前川。古瘦清香原太始，品题群花更无比。一段幽闲惟自知，岂容凡眼窥红紫。羡君孤梗迥绝俗，梅花如人人如玉。得意移来轩后栽，松竹交映惬衷曲。樽酒相看花解语，似促早上金门去。商家正须和羹材，休为花神滞野墅。花落结实调鼎春，烹来端可荐枫宸。惟愿分种千万山，以解苍生万斛之渴尘。"}