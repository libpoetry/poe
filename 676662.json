{"id":"676662","title":"赠曲岩山人蔡师古","dynasty":"明","author":"王宠","text":"尝登曲岩顶，翠壁凌竞行。下属带林屋，上干森太清。崎崟狐兔道，斗绝芙蓉城。天衔太湖小，日上东山横。奔涛激林响，飞雾惊人声。云光写石镜，天籁摩风筝。暂驻浮丘鹤，长吹子晋笙。坐来握玉髓，饥至餐瑶英。当时山人辈，金策相支撑。前身蔡经是，师受王方平。结庐古岩下，桃花满前楹。麻姑复千岁，指甲犹自轻。丹书拂藓读，玉女披霞迎。亲传步虚唱，彷佛鸾凤鸣。笑我晚学道，碧山许藏名。相期荷长锸，石上斸黄精。"}