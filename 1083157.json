{"id":"1083157","title":"止戈堂","dynasty":"宋","author":"朱松","text":"高堂岩岩面势尊，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来黥髡。将军揽镜媚巾帼，何异搏虎驱狐豚。只今休父八州牧，身佩重寄忧元元。惊尘错莫羽书密，虽有美酒谁同樽。沈机且复长辔御，沥恳何啻血面论。楼船一夕飞度海，汉家上将来天阍。狂童束手赴烈火，雕戈不污妖血痕。坐谯饮至凯歌入，船粟往哺遗民存。五兵包裹高阁束，止戈新榜真成言。便当频与方外吏，徙倚风月星河翻。几年牡籥飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩。农桑万里望公等，愿见四海无营屯。"}