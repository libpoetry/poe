{"id":"768649","title":"南浦 寄友用王中仙韵","dynasty":"清","author":"沈皞日","text":"画舸住鸳鸯，记两湖，揉蓝春色如染。烟雨满深村，一湾柳、吟笺旧曾题遍。别来香径，草芽帘外东风浅。石梁碧水，三百里，常对閒云片片。人生几见斜阳，想叶暗啼莺，巢分乳燕。楼阁正新成，峰南北、烟际翠含双点。高怀此处，放杯宁为梨花怨。梦中应识相思路，不信西泠犹远。"}