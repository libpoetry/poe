{"id":"552450","title":"再用前韵寄东崖霍元方","dynasty":"明","author":"宋讷","text":"九皋鸣鹤声闻野，翠弓有矢不虚舍。先生抱负两相似，莫笑狂歌为君写。昔年医俗绕亭多种竹，十载干戈少存者。故基神护尚遗竹，兔葵燕麦相萦惹。先生今日重构亭，移花养竹归来也。俊游清赏尽佳辰，何有天聋并地哑。鸥鹭群，农桑社。淇水渡上东崖下。阶前笋箨添数竿，阑外柳丝生一把。凤笺粉褪笔锋粘，燕巢泥落琴弦打。醒梦茶香煮石乳，养生汤好倾般若。雪三尺，霜万瓦。先生此时都不知，剧饮豪吟集文雅。胸臆不拘拘，情思常洒洒。愧我结金兰，膺门得者寡。凤雏昨日送佳什，词源倒峡琼瑰泻。君不闻戴昌窃听潘京谈，惟才不可假。"}