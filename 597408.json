{"id":"597408","title":"登除州城楼北望","dynasty":"明","author":"梁有誉","text":"朔风吹游子，寒城倏以眺。乘高势嵚崟，独客情窈窱。皇州在何处，双阙峙天表。中原割霜雪，星日荡昏晓。云气莽空阔，一览齐鲁小。败壁剥枯藓，土壕聚寒鸟。北有古战场，落日行人少。迹岂陈项馀，斗想晋宋藐。王霸代沦踊，今古谁能了。浊世事豪举，毂击咽争扰。嗤彼猰㺄子，原泽徒刘剿。西北风尘昏，闪闪飞白旐。万金购谋士，千金购騕袅。丈夫立功勋，无使殷忧绕。"}