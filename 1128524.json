{"id":"1128524","title":"南阳诸僚和留别诗再和二首","dynasty":"宋","author":"葛胜仲","text":"王事勤劳得少休，全家喜复入汀洲。懒于荣路占淹速，尚有浮生任去留。名誉未须惊谷口，功名终亦困壶头。归栖拟种千竿竹，便与题为潇洒侯。十连名郡近天畿，负重悬知困力微。閒客已知无啸诺，邻邦聊得看芳菲。谋身旧似齐优拙，罹咎今同鲁酒围。回首隽游难恋嫪，索居独学果畴依。"}