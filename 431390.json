{"id":"431390","title":"东征纪事（二十四首）","dynasty":"近现代","author":"王昌麟","text":"海上巍巍细柳营，汉皇手敕向东征。十年枉募输边赋，铸尽黄金大错成。飞檄湖湘起异材，长城勿讶一朝颓。将军小李殊神俊，此日愁登郭隗台。钩党循环旧与新，东林祸起一沾巾。冯嫽自是能持节，漫比陈宫落井人。汉家藩节始终存，琐尾来称寿母尊。却笑素丝怜细弱，仓皇先遁感恩门。直捣横滨箸亦超，南洋舰队尚逍遥。顾荣但倚胡床卧，不耐军声半夜潮。牙山烽起猝沈舟，一震龙骧坠舵楼。重过邓林追日处，雁行凄断大东沟。骄阳如血压营头，热阪屯兵汉将愁。明敕星驰开药匣，军人痛哭出公州。铁岭东来尽坦途，楸枰劫道也全输。倭奴笑检兜鍪物，寸寸河山缩地图。夜深长鬣向艅艎，徐衍真成蹈海亡。不见檀公能出走，禦衣翻得赐鹅黄。黄衫腥染血模糊，一曲招魂恸左徒。生入津门皆卫霍，夜阑欢饮牧猪奴。鸭绿投鞭自在行，梦中伸脚凤皇城。女墙银箭传呼急，早避淮南草木兵。何人一旅驻珲春，愁见金山杀气新。不辨髑髅台上骨，道旁争掷管宁巾。羽卫桓桓竟死绥，黑龙江上有新祠。霁云只合登陴哭，不道萧娘掌六师。塞卖卢龙亦可怜，辽城独奈使君贤。军中不少虬髯客，斩馘何曾博一钱。踏月营门逐队翱，只愁雪虐与风饕。淩霜一骑传恩诏，塞外冬寒赐战袍。风流诸葛在兵间，满载琴书出汉关。一夜大淩河上雪，封侯清梦冷刀环。马下头颅马上身，参军归帐血痕新。彭郎拍手孙郎笑，同命书生大有人。挽辂声哗朵殿头，红灯张乐使星愁。捷书又报西河馆，唾手燕云十六州。王导牛车出帝畿，天颜归觐曙光微。西风却扇尘都污，谁见云间一鹤飞。公车书奏九霄闻，宣室无人泣夜分。汉帝几曾忘钜鹿，殿头亲问李将军。黑旗风卷海门霜，岛上田横小亦王。何事孤臣偏恋阙，骑驴心迹未清凉。朝朝露布向长安，广武人从壁上观。失道昼迷三里雾，书生还说斩楼兰。海上奇书月里看，秋声饱听读书难。丽词才语横相向，几见琼楼玉宇寒。新闻一纸未全虚，日日谈瀛海屋居。幸有春申门下客，罪言不及老尚书。"}