{"id":"549114","title":"寿高柳溪封翁八十","dynasty":"明","author":"毕自严","text":"齐鲁归先进，枌榆诵得全。灵根元不染，粹质自逾妍。植操松筠厉，推诚金石坚。更饶侠气古，剩有素风偏。博雅同高允，冲和类偓佺。清时轻拾紫，华发重思玄。喜约寻真侣，閒移载酒船。临淄五亩宅，傍柳一溪烟。经术趋庭授，文章染翰传。恩纶来舜殿，褒衮戴尧天。八帙逢初度，三朋敞寿筵。花魁纷艳发，月色倍规圆。奏曲咸翘颈，称觞共比肩。济南充道路，蓟北溢郊躔。玉斝摇琼液，雕轮控锦鞯。婆娑惊皓首，矍铄羡长年。令子鹓雏美，中朝骢马贤。谏书开睿思，簪笔肃官联。泽洽千山润，风行万国宣。秩加卿贰上，勋在锁闱前。况有芝兰长，而兼雨露鲜。醉歌声缅缈，戏舞彩蹁跹。愿保乔松算，常看沧海涓。遥瞻园绮伴，时寄九如篇。"}