{"id":"573800","title":"哀秦封君辞","dynasty":"明","author":"邵宝","text":"违先生盖数载兮，忽南向以兴嗟。望碧山而不可往兮，渺愁云于天涯。问九原之安在兮，慨德音之永遐。维先生之明哲兮，固神启而天赋。筮遇履而之无妄兮，曰坦坦其幽素。服兰菊而佩蘅兮，步前修以为度。春与秋其汲汲兮，恐岁年之迟暮。惟至美不能以终秘兮，于灿发于文章。窥门墙乎汉魏兮谐律吕于中唐。挥贾涕于太息兮，舒孙啸于独伤。知先生谓为逸民兮，不知者曰其忘世。言博利以为仁兮，守善藏以为智。维厥子之登庸兮，亦讵非先生之所施。繄太邱之率物兮，树东京之高风。越弘景之退处兮，乃托迹于神农。众剪剪于寻丈兮，亦孰能知夫所从。苟此志之不愆兮，又何分乎达与穷。始趋涂之各异兮，终要归以皆同。徵孟生之为贞兮，附陶氏之为靖。曰舆情其既公兮，信棺盖而后定。彼曷其独不死兮，顾偷生之为幸。呜呼先生兮，庶其得正。怅余怀之无聊兮，掩遗编以长谣。极四方与上下兮，肆远索而旁招。典刑辽阔兮，里社萧条。彼水之澨兮，山之椒。先生不归兮，使我心劳。"}