{"id":"246213","title":"水龙吟·过山海关","dynasty":"现代","author":"王蛰堪","text":"一关雄锁辽东，梦回桑海馀长叹。秦皇霸业，唐宗伟略，都输闯献。可惜袁公，风波两度，当时谁辨。为红颜一怒，吴郎意气，百年事，成恩怨。漫说朱明运断。讶千秋、烟云重幻。盈虚消长，幽思无尽，悲欢相半。独悯苍生，吟边每是，乱怀难遣。正残鸥数点，斜阳影外，向蓬山畔。"}