{"id":"935277","title":"丙午初冬得心腹痛疾大下而愈羸耗不支方在告卧燕堂东偏闻民间前一夕被盗者慨然有感","dynasty":"宋","author":"陆游","text":"愔愔四壁空，宛宛一室奥。雨声静更闻，雨气深不到。下帘设纸屏，篝火支药灶。勿言此幽陋，足以养衰眊。颇闻闾里间，比夕多狗盗。游徼无乃阙，鳏寡将孰告。家贫未决去，禄食当念报。卧痾畴敢安，起立掷吾帽。"}