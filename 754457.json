{"id":"754457","title":"寄外","dynasty":"清","author":"梁德绳","text":"商风落木秋萧瑟，庭橘团霜绽金实。时序推迁感念深，众芳消歇闻啼鴂。屏山徙倚夕阳斜，目送浮云气纡郁。君子于役路悠悠。女子善怀心惙惙。五年三度伤离别，一度柔情一断绝。才当夏尽喜君来，那料秋初君又出。君期岁暮当复还，无奈征期太仓卒。梅关西去接章江，岧嵽吴山青入越。如梭小艇泛奫沦，如叶轻装度崒嵂。滕王阁外落霞飞，钱塘江上重潮汨。壮游足以散幽滞，远揽山川富奇崛。䖮蛉毫管秃千枝，豪情恣向诗篇泄。迢迢江汉限无梁，思欲从君遑有术。兰闺终日但凝愁，忧从中来不可掇。悄然泪下沾衣裳，出户徘徊仍入室。庭空寂寂昼阴深，窗虚肃肃清飙拂。荷衣已褪菊屏残，海棠半萎蕉心折。苔阶败叶扫还生，似我回肠宽更结。香兔烟微夜长极，帘栊凉影筛秋月。铜铺露气冷于冰，玉砌天光明似雪。盘桓不寐到更残，渐渐星河淡将没。无边景色为谁佳，得句仍忘懒拈笔。人生不有远离悲，焉知聚处足欢悦。行人今夕宿何方，天寒苟得无饥渴。想见亭亭太瘦生，苦吟百计搜心血。听风听水闭筠篷，篷外滩高浪突兀。戍鼓渔榔厉响清，风雅芦雁悲声咽。回望云山千万重，客怀那不增骚屑。纵教内典豁尘根，安心未必能如佛。料应革带日移孔，卯酒壮頄清见骨。寄书不敢道相思，苦劝加餐并慎疾。残镫勿恋看书久，半臂勤添御寒烈。万事加心身在远，僮仆无能徒蹇呐。高堂频自说行人，雁信不来垂忆切。强宽时日数征程，惆怅私心转恍惚。小儿岂止不解意，跳荡终朝尽顽黠。侍姬正复可怜人，似慧如痴复似谲。偏将琐语溷遥思，乱折秋花供簪栉。众中谈笑总无聊，幽衷脉脉何由揭。明知少别非为苦，也识归期近可必。宛转牵愁不自知，春蚕茧缚兰膏爇。仰看众鸟定双翔，俯盼庭枝不单茁。嗟我与君同一身，一身形影如何别。寻常相隔尚相忆，何况三秋千里阔。长路无情漫浩浩，芳时不觉去忽忽。安能奋翅起高飞，到处相随勿相失。"}