{"id":"698737","title":"挽少师姚公广孝三首","dynasty":"明","author":"夏原吉","text":"早负经纶济世才，翩然杖锡谒金台。孔明原自隆中起，仲晦都传蓟北来。翊赞圣明清宇宙，吹嘘贤俊出尘埃。功成特拜三孤命，烈烈声光际上台。七十之年自古稀，多公眉寿接期颐。童颜鹤发神仙侣，玉带朱衣太子师。报国有心频献策，退朝无事只哦诗。如今乘化逍遥去，玄塔风生草树悲。昔年奉命赈东吴，怀抱相亲过友于。月下诗成频属和，花前酒尽更令沽。剑池访古肩舆并，笠泽寻幽画舫俱。回首旧游今已矣，忆公空有泪如珠。"}