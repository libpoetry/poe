{"id":"540580","title":"听游勾勾崖歌戏呈近溪罗子","dynasty":"明","author":"王樵","text":"康陵斋坐客噂噂，罗子匹马来何晚。为我言游勾勾崖，九龙池西一峰远。初寻樵径入，仰不见白日。五月阴风寒，背岩犹积雪。行看路欲穷，忽与前山通。世外得人境，古寺苍崖中。悬梯独上石龛坐，老僧汲泉煮青松。举头见，塞外转目烟霞空。划然长啸震林谷，便欲凌虚御天风。乘兴独来还独还，不知梯悬下却艰。冉冉又到九龙湾，马头月出松陵关。"}