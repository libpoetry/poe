{"id":"1045074","title":"西山高寄崔刑部","dynasty":"宋","author":"徐积","text":"西山高，胡为高。上有磨天之巨势，下有黄河不测之险，甚于蜀道之难。西山高，长安之路如云霄。乘无逸驾兮飞无劲翮，我欲往兮有千艰百险之相辽。西山高，长安之路如天遥。夜短梦不到，白日其心劳。西山高，我欲往兮方穷处于蓬蒿。恩之大兮报不可以速，太山之重兮置之有若鸿毛。西山高，无如之何兮徒引领而长谣。青门路兮有时到，愿公之寿兮如松乔。"}