{"id":"1110185","title":"韩子定嘉雪应祈二首","dynasty":"宋","author":"吕陶","text":"晋地素瘠埆，所忧冬气差。明神享其诚，瑞霰飘为花。轻丝瞥已没，散漫扑水涯。大片殊易积，彷佛填丘窊。饥鹰健欲击，伏虎冻不拿。北响少鸣雁，南飞绝惊鸦。肃然天地中，靡闻一声哗。楼观动晓色，江湖压晴沙。度曲宜鼓琴，卷叶难吹笳。顾此勤敛俗，趋时务耕畬。三冬苟失望，二麦将不芽。造化善从欲，沾滋罔遗遐。须为盈尺喜，勿兴祁寒嗟。清威俨开府，和气方当衙。馀润匝千里，欢声同一家。天人报应间，其速如驰车。我公心在民，致祷诚乃加。康衢有歌咏，继者惭馀哇。天道孰云远，未尝毫釐差。鉴此金石心，报之琼瑰花。旱氛涤已去，丰岁来何涯。高能累岌业，卑亦蒙污窊。密布气晃荡，急飘势奔拿。掘地得宝马，集庭瞻白鸦。岁功助发泄，民口腾欢哗。高原有瑶尘，绝漠无黄沙。山夫喜执来，戍卒愁闻笳。铁甲彼固凝，石田吾将畬。雰雰既沾足，陈根其动芽。霏霏幸还反，归路曾忘遐。待诏一何寒，映书谁肯嗟。鸣弓壮暮猎，冻鼓咽朝衙。羡君诗笔雄，退之昔名家。染翰动成集，卷轴可载车。矧此古琴操，应和无以加。雅郑本末殊，中正蒙多哇。"}