{"id":"780405","title":"忆旧游 题画","dynasty":"清","author":"周之琦","text":"向生绡托兴，缥缈襟期，刊落尘缘。异境无人到，望瑶岑矗笋，玉井开莲。冷光半湿幽翠，烟影散虚坛。想万壑松风，珠庭近接，渺矣高寒。灵源。竟何许，有几片桃花，流出云间。漫说丹邱隔，便移家好住，谁耐清闲。石床自写琴意，空外揖群仙。待月白千峰，相携跨鹤天际看。"}