{"id":"787526","title":"辛亥九日，寄弟并序","dynasty":"清","author":"李宪噩","text":"早年逢时令，兴趣偏豪狂。衰年逢时令，中情多感伤。当此摇落辰，惨淡白日光。仰听哀鸿叫，俯视篱菊黄。欲命樽酒酬，亲爱半凋亡。孤踪临旷野，徙倚眺崇冈。时自念往会，涕泪沾我裳。我裳不胜染，两鬓尽成霜。翘首嗟予季，栖栖在何方？荣名良可慕，晚途恐不长。归哉莫淹滞，且愿守我旁。"}