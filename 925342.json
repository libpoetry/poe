{"id":"925342","title":"与可墨竹二十韵","dynasty":"宋","author":"苏籀","text":"天工奇水墨，晴景照檀栾。影动嵇阮爱，笋穿淇渭干。禅翁三昧力，老手一挥间。意匠先鹘落，心造忘笔端。芥胸极蓊蔚，振袖疾飞翰。道妙进乎伎，自得即之安。刚耿在眉睫，岁寒出脾肝。动色娱倾耳，可听非惟观。飒遝掀翠羽，交戛敲琅玕。雷惊碧霄耸，风倒悬崖攀。雨霜斜重势，龙凤飞鸣竿。劲挺加掩冉，英奇阅雕残。缇缯钉墙仞，秀绝袭衣冠。备悉湖州派，恨不彭城看。不可无此君，宁可弗至膰。买林自亏蔽，折槛萦丛攒。房拢侍便嬖，园苑隔扃关。要见一室中，幸容四壁宽。此画会通灵，请公牢鐍缄。王侯傥奉借，定锁空厨还。"}