{"id":"620941","title":"送王予安还越兼寄梁非馨","dynasty":"明","author":"黎遂球","text":"王郎昔与梁生居，辽左烽烟谈笑馀。梁生作书遥与我，此中乃有王郎人不如。自从辽事溃败罪督死，王郎徒步归乡里。我从燕市遇梁生，不语泪下如流水。王郎高才举于乡，声名鹊起羽翼长。十年而今得一见，典衣奏伎同飞觞。酒酣相看意复恶，为君起舞还命酌。督师失守有恒罪，是逆非逆果何若。此事君应解其故，试望胡沙迷海雾。君来仍主督师家，何以报之前途赊。去逢梁生为问信，岁荒久客安归耶。他人小恩勿烦受，无乃空作祢衡挝。"}