{"id":"907084","title":"峡山遇雨","dynasty":"宋","author":"李复","text":"侵晓登楚山，山峻苦难陟。半山忽阴晦，举手不可识。跻攀穿云过，赫然见日出。俯视云气中，汹涌浩无极。滉瀁雪海翻，兀硉寒冰立。蛟龙见或没，鬐鬣火旆赤。风雷恣訇磕，万车无辙迹。神君互麾诃，众怪争跳踯。变异从何来，万态不可测。峰顶日晴明，下方惊雨急。倏尔寂无声，昏翳豁开释。返照光景新，岩岫翠欲滴。瀑泉缟带垂，稻塍清流溢。高路静无泥，牵挽望前驿。世俗信耳目，天地度以臆。安知视听外，奇骇可穷索。孰知沧溟宽，但见蹄涔窄。兹事非传闻，吾行所自觌。"}