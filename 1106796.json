{"id":"1106796","title":"吕尚书挽章","dynasty":"宋","author":"王洋","text":"古远儒冠拙，时忙壮士尊。百年难保命，万里未归魂。身后塞翁马，生前廷尉门。悲笳咽遗恨，行矣不须论。载缵世基日，群公扈圣年。伏蒲凤冈上，持节雁峰边。外阃风猷远，中台出处全。履声伤易尽，不得辅中天。四海诎伸势，安危俯仰殊。犬戎蟠洛邑，晋鄙握兵符。杨李生同烈，高秦死异区。谁如双剑化，义烈一门俱。"}