{"id":"557888","title":"送赵尚絅南□","dynasty":"明","author":"张弼","text":"青衫乌帽金华客，南渡分来天水碧。凤彩蟠胸书五车，鹏尾悬腰剑三尺。目光炯炯双曙星，京国相逢即深识。不知阮籍途正穷，浪许欧公耳偏白。闻之愧汗翻流泉，如何鴳羽希鹏翼。我目乃类欧公盲，读书不能数行墨。明朝有策献金銮，不知何地堪容迹。作诗又送君南归，我亦相君当显赫。蟾窟秋香桂一枝，早攀莫待花狼籍。锦袍不惜换春醪，伫待君来醉千石。"}