{"id":"789600","title":"琵琶仙  吴中岁暮感怀时官军收复润州","dynasty":"清","author":"张景祁","text":"乌桕村边，酒旗飐、画出江南风色。回首野渡荒寒，麋湖冻澄碧。乡梦远、银鲈脍玉，甚长绊、季鹰词客。雪浣征衣，云停旧约，难破凄寂。又何用、草檄从戎，正书报、甘泉马蹄疾。且喜隔年春到，有梅花消息。归去好、红炉纸阁，与故人、共醉良夕。忍听哀角飞霜，暮愁千驿。"}