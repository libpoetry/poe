{"id":"429401","title":"闻孝觉道殁于上海为诗伤之 其三","dynasty":"近现代","author":"黄浚","text":"粤难夷不易，孰云谋胜天。嗟君秉一麾，江海愁空弮。岂无袖中策，竖子言徒然。坐令左纛渠，狼顾生烽烟。昨岁事益急，脱身北走燕。积薪太息言，宝剑凄凉篇。推枰勿复道，上计归求田。时危心不死，密札驰连翩。五月得君书，绝句书斜笺。岛居送芳春，意汝能安便。间关忽贾勇，赍志终沉泉。横流固夙知，何以躬临渊。世方薄吾侪，为谋徒悁悁。诚当恣荒宴，鸾翮无长全。"}