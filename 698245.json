{"id":"698245","title":"三月九日圣驾幸学先是阻雨改卜适际晴和侍从观礼喜而有作","dynasty":"明","author":"倪岳","text":"圣主崇文幸辟雍，骏奔百职讶云从。方惊风雨终宵静，自庆衣冠此日逢。诏下青衿增感激，礼成黄幄倍从容。谈经却羡师儒地，献纳能忘答九重。雨馀春意满贤关，咫尺天临侍从班。旷典正逢三月里，清光近仰一堂间。新加牲币过唐宋，远绍云仍及孟颜。十里旌旄红日拥，銮舆徐驭六龙还。"}