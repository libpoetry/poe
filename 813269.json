{"id":"813269","title":"夏夜杂书","dynasty":"清","author":"张履","text":"人心固有藏，旧识不可除。我宅已三徒，梦不离故居。区区一艺事，病杂繇当初。十年不近乐，妙响方出虚。况乃此灵府，而以秽俗储。如何一荡涤，中夜起踟蹰。梦中获异宝，固握恐其遗。及觉乃空手，逌然用自嗤。生来本何有，死去复焉携。惟此真实性，敬以还两仪。愚夫夸积聚，志士爱声施。声施岂不广，一瞑奚所知。海水趋尾泄，坤腹含浑浑。更乘众脉出，散作万水原。水极良有反，天一还生新。新故互不息，可以观本根。人身亦如此，流衍恃元精。贵精终有竭，惟道乃长存。毋作柱史见，徒以养生论。植物多暴长，既长亦易枯。修竹长交翠，独与松柏徒。何繇而能然，劲节禀生初。君子尚刚正，小人习柔濡。霜风一振厉，蒲柳竟何如。予齿去其角，愈翼两其足。神?铸群形，默以寓钳束。奈后横目民，嚣然恣争逐。匪足走更先，善触不以角。所繇君相劳，政令日烦促。上治治其心，无形感自速。正身万物理，敬用告司牧。"}