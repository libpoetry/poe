{"id":"1062811","title":"犹子奕来乞酒戏以诗饷之","dynasty":"宋","author":"赵鼎臣","text":"滏阳从事如瓠壶，虽如瓠壶中不粗。十围腰腹八尺躯，出行不敢用肩舆。马壮如牛形虎如，载之喘汗蹶不趋。倒床甘寝鼻辄呼，隐如雷霆惊里闾。觉来长啸忽轩渠，口吻咳唾出明珠。诋嘲风月戏鸟鱼，捃摭草木穷根须。大声铿锵金石俱，小声要眇韵笙竽。泠泠清风濯暑馀，玉壶之冰列坐隅。夷甫卫玠谈玄虚，蒙庄执策算有无。乃知公孙不硕肤，炯如列仙形甚臞。瑶泉之酒出中厨，时节贡献帝所须，颇亦沾丐及吾徒。知汝燥吻思江湖，作书亟遣长须奴。焦山未沃东海枯，笑我一勺安可濡。"}