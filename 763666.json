{"id":"763666","title":"贺新郎 其二 感旧东西樵","dynasty":"清","author":"曹尔堪","text":"萧寺眠长夏。恰频来、荆高垆畔，搊笋舞蔗。变换浮云怜世态，嬉笑深于怒骂。瞥眼过、何须悲咤。曾记余生飘泊处，画船移、百幅乌丝写。差意气，轹颜谢。鹅黄新酿酣将泻。但婆娑、鄂公祠庙，白公亭榭。今日弹冠归故物，鞅掌紫薇官舍。还有客、呼天问夜。湖水流脂山减黛，小楼空、人逐东风嫁。仍梦到，两峰下。"}