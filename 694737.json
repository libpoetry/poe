{"id":"694737","title":"演武亭小酌和石阡韵二首","dynasty":"明","author":"周瑛","text":"百年怀抱此时开，野酌山歌傍将台。村落无期留客醉，管弦有意送春来。雪消波影侵诗笔，云破山光落酒杯。最喜四郊无战垒，共追周雅赋㙜莱。箫鼓声中又此年，客边情况只依前。梅癯竹瘦何曾俗，水腻山柔还自妍。一觉未成犹是梦，万缘若了亦成禅。琵琶不识此何泪，我欲停杯问乐天。"}