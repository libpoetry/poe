{"id":"697454","title":"效阴铿安乐宫体十首 甘泉宫","dynasty":"明","author":"胡应麟","text":"绀殿明丹壑，朱栏丽碧空。金芝丛紫翠，玉树翳青葱。阊阖千门度，罘罳万户通。鱼龙吟太液，鸡犬咽新丰。后乘双飞燕，蹁跹豹尾中。千秋遗片瓦，万仞忆崇台。绣柱星河落，雕栏日月开。歌声回白苧，舞影拂苍苔。旧宠罗衣歇，新妆穗帐哀。当时笑公瑾，不载二乔来。曲榭生风蚤，层窗漏日迟。冰山围巀嵲，雪巘架逶迤。石甃长秋井，泉疏太液池。御舟三翼泛，宫扇七轮驰。莫漫酣吴酒，轻言狎翠眉。紫气重关外，飞楼上属云。回梯盘月窟，复道驾星文。列圣金支现，诸真玉佩闻。炉香晨杂沓，烛霭暮絪缊。不分银床下，他时狎翠裙。万柳何年植，枝枝净隔尘。堂犹名阅武，苑欲借宜春。涤器非寒士，当垆亦丽人。金丸穿叶巧，宝屧坠花新。屈指西师入，能舒翠黛颦。园林标帝阙，水石丽神州。入座慈云动，登坛法雨流。三乘归独诣，二酉入穷蒐。彩笔词人聚，缃缣学士留。逡巡成要略，寒贱失雕锼。琐阁披香砌，风光照丽华。腰萦前殿柳，脸夺后庭花。暗牖通秦跸，明窗泊汉查。流苏悬重锦，步障夹轻纱。正尔呼江令，隋兵集似麻。宿雾悬珠槛，朝云动玉扉。楼心窥帝座，阁道隐仙机。八水清相观，三山翠欲飞。万妆围锦帐，百媚拥罗衣。一曲菱歌罢，芜城事已非。十二雕栏外，名花照玉壶。翰林方醉卧，中使遍传呼。行乐词先奏，清平唱未徂。春山云作黛，秋水月为肤。妒杀红丝畔，纤纤入画图。飞来自何处，突兀挂雕墙。帝命徵千邑，神功运八荒。摩霄孤鸑下，驾海巨鳌藏。五岳真形在，三峨故域长。惟愁绝颠眺，燧火烛天狼。"}