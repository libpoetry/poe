{"id":"890953","title":"酹江月/念奴娇 其三 暇日登新楼，望扬州于云烟缈之间，寄赵南仲端明","dynasty":"宋","author":"吴潜","text":"半空楼阁，把江山图画，一时收拾。白鸟孤飞飞尽处，最好暮天秋碧。万里西风，百年人事，谩倚阑干拍。凝眸何许，扬州烟树历历。应念老子年来，浮名浮利，已作虚空掷。三径才寻归活计，又是飘零为客。回首平生，惊心双鬓，容易成凄恻。尊前一笑，且由醉帽敧侧。"}