{"id":"648692","title":"送史常","dynasty":"明","author":"杨士奇","text":"君子达义命，不为外物骛。孳孳脩其身，贵贱安所遇。青蝇污白璧，自古有不虑。曾参不杀人，谗言令母惧。直生见诬金，赏之亦不忤。暧昩须臾间，光明悬竹素。之子抱夙尚，雍容伟仪度。读书膺荐达，操节致时誉。遂拜二千石，分符牧黎庶。所务廉与仁，果得茕嫠慕。磷缁出媒蘖，不辨亦不怒。怡然返初服，脱洒谢羁马。拜辞出都门，春华未迟暮。白云动高兴，清莺满长路。家在溧水阳，行行见乡树。上堂悦父母，下堂洽亲故。人生有至乐，岂必贵与富。念子相知旧，此别何时晤。浩浩缱绻怀，因诗一披露。"}