{"id":"687410","title":"虎跑泉和坡翁韵三首","dynasty":"明","author":"孙承恩","text":"远续曹溪水更香，云腴深甃石阴凉。百灵呵卫龙天肃，一线潜通地脉长。病体偶从窥胜迹，尘心应得悟迷方。为邀陆羽来同宿，击火烹茶试共尝。洞口风生薜荔香，万松阴护佛龛凉。禅僧独对青山老，游子贪依慧日长。世故极知俱幻想，安心何用觅奇方。探幽笑我真成癖，一滴甘泉合试尝。古寺幽深石井香，西风吹我葛衣凉。数声清磬晚山碧，一榻白云秋兴长。解脱五蕴本非有，超离四大还无方。为喜灵源已烦渴，觅取远公涓滴尝。"}