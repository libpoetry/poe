{"id":"513482","title":"武昌太守行送秦廷韶考最南还","dynasty":"明","author":"程敏政","text":"巍巍武昌城，屹立江汉隅，中有太守专城居。太守北来江水寒，正直不忧行路难。太守南归春已老，一道欢声动鱼鸟。武昌城中官长多，能事不受相撝诃。终岁足鱼米，父老歌逶迤。人言太守能赋诗，太守不似元微之。江城坐治已閒暇，一篇往往传京师。古来儒吏亦何有，今见风流武昌守。相逢一别会何时，目送飞鸿过樊口。"}