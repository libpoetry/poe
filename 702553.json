{"id":"702553","title":"和李太守悯雨诗十绝","dynasty":"明","author":"程敏政","text":"手指庭柯绿未乾，心悬民瘼古来难。一时悯雨传新咏，肉食何人耻宴安。暂屈渊龙起怒雷，三农忧色未全开。休言小雨微沾足，原自贤侯一念来。祝告频繁只自尤，精诚何待舞雩求。心期挽得银河水，一洗穷檐万斛愁。斋心露祷倏经旬，一抚焦枯一怆神。闻说道中停辔日，屡将甘苦问疲民。云上东山雨脚生，耳边长误认溪声。谁言逐客浑閒事，一种难忘畎亩情。瓣香我欲叩苍天，处处民忧亦可怜。古歙未应愁地坼，三吴无计补天穿。十诗愁绝寄情深，字字分明道苦心。薄税轻徭眼前事，拟将方寸作甘霖。东阡南陌语叮宁，旱魃何能抵福星。枯槁半回仍大慰，秋禾连亩翠亭亭。吟筒来自雨师坛，十里澄溪路淼漫。一为田翁传好语，郡侯清德似刘宽。眼中珠玉未为多，奈此忧民遣兴何。愿得天瓢一倾泻，笔端风雨共霶?。"}