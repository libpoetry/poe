{"id":"657189","title":"虫灾诗","dynasty":"明","author":"刘迁","text":"夙夜徵车发，侵晓近田庐。举手问田夫，今岁田何如？田夫前致语，虫食已无余。嗟我同妇子，黾勉事新畬。三月谷方贵，不食种污菹。五月常挥汗，称贷自耘锄。七月禾苗起，穰穰望满车。忽遭此虫食，昔望今已虚。何以供赋税，何以为糇糈？妻孥恐不保，谁能守归闾？凄凉语不绝，策马入邱墟。谷叶尽委地，惟有穗疏疏。虫食犹不已，蔓延及草苴。无能畀炎火，捉虫强吞诸。与其害民命，无宁且食余。田夫视亦叹，与之共欷歔。殷勤嘱田夫，莫为秋作沮。露白已八月，虫死金风嘘。努力崇勤俭，糗饭更草茹。藨蓘有丰年，不必苦踌躇。"}