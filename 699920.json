{"id":"699920","title":"濠梁杂咏六首","dynasty":"明","author":"郭谏臣","text":"红罗浮水产真人，崛起平将六合吞。扫荡凶残归礼乐，朗然别是一乾坤。元末英雄角逐时，真龙犹未出天池。诸艰历尽天方授，一起时将大难夷。丰沛濠梁俱帝乡，尽凭三尺定封疆。本朝自用周官制，不似炎刘杂霸王。河山形胜昔中都，佳气千年拥帝图。多少金陵骑马客，当年曾此效工徒。彭蠡鏖兵势颇穷，韩生徇节意何忠。那知汉室论功日，不录荥阳纪信功。破晓驰驱驿路来，沙边立马自徘徊。英雄千载今谁在，淮水东流不复回。"}