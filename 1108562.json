{"id":"1108562","title":"小圃有双莲夏芙蓉之喜文字祥也各赋一诗为宗族亲朋联名得隽之谶","dynasty":"宋","author":"刘克庄","text":"一色双葩费剪裁，固知造物巧胚胎。机云乍自吴中出，坡颍初从蜀道来。佳谶似因先辈设，瑞苞不为老人开。集英明岁薰风里，席上英才即斗魁。四月池边见拒霜，园丁惊问此何祥。花如云锦翻新样，叶似宫袍染御香。病不能陪花酒伴，诗犹堪噪鼓旂傍。诸君笔力回元化，努力先春压众芳。"}