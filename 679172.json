{"id":"679172","title":"与衍斯道赋天平白云泉","dynasty":"明","author":"守仁","text":"山君夜移东海水，分得灵泉白云底。老禅卓锡住泉头，坐看泉流与云起。湛湛寒光玉镜圆，波心照见苍龙眠。半峰秋色漾晴雪，五丈石影浮青莲。南岳枯湫何足数，惠山断浣侵草莽。幻人跑虎笑寰中，何物品茶誇陆羽。真源下极沧溟深，欲探其委谁能寻。泾清渭浊那复辩，流行坎止俱无心。我求范老读书处，遂向云中问归路。久嗟尘海混凡流，细酌清泠得真趣。临池载拂焦尾桐，水云弹彻潇湘空。会分一滴化甘露，坐令万国皆清风。"}