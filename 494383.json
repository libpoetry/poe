{"id":"494383","title":"赠医士叶子新还维扬诗","dynasty":"明","author":"湛若水","text":"叶生自蒋氏，作用出岐黄。手持百药匕，捷下回真阳。造物何小儿，令我病张皇。痰火炎昆崙，面赭手足僵。二陈与四物，时医执其常。之子自扬来，视脉为剂量。如彼大将谋，应变无定方。多谢瓜蒌子，洗我腥血肠。邪涎下数升，正气乃一张。浃旬水火济，冷焰发辉光。因兹悟神理，报之合一章。"}