{"id":"129333","title":"念奴娇·槎牙诗骨","dynasty":"宋代","author":"方岳","text":"槎牙诗骨，想生来无分，史闱经幄。呵护九关多虎豹，谁道去天一握。奏赋两都，闻韶三月，雁远书难托。一寒如许，蟾枝莫倚高擢。空使满壑风烟，半村雪月，孤负梅花约。渺渺愁予初度也，山互同云垂幕。鹤帐何如，牛衣无恙，麦陇占优渥。不如归去，檐花深夜春酌。"}