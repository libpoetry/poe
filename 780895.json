{"id":"780895","title":"月华清 和邓嶰筠尚书沙角眺月原韵","dynasty":"清","author":"林则徐","text":"穴底龙眠，沙头鸥静，镜奁开出云际。万里晴同，独喜素娥来此。认前身，金粟飘香；拼今夕，羽衣扶醉。无事。更凭栏想望，谁家秋思？忆逐承明队里，正烛撤玉堂，月明珠市。鞅掌星驰，争比软尘风细？问烟楼，撞破何时；怪灯影，照他无睡。宵霁。念高寒玉宇，在长安里。"}