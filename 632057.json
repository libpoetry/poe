{"id":"632057","title":"清晓","dynasty":"明","author":"释函可","text":"清晓候门立，癯然骨空留。举步衣尘飘，知是儒者流。向我一长揖，未言知有求。曰来自暮春，挟卷逐朋俦。只言秋有花，谁知雪空稠。许织既非素，颜瓢亦足羞。男儿志四方，身口不自谋。日饥犹可支，夜寒风飕飗。击石爇□枝，即此是衾裯。吾道乃终穷，悔不事荒畴。薙发入空门，未审能见收。我闻心惨裂，哽咽语不休。止止勿复道，分钵润枯喉。斯文天未丧，诗书安可雠。"}