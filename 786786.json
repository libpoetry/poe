{"id":"786786","title":"鸡鸣曲","dynasty":"清","author":"牛焘","text":"鸡初鸣，一声复一声，沉沉寒夜向五更。漏鼓添筑参正横，壮士起舞天未明。天未明，何处去，锦衣肯向夜中行。怀宝暗投不自惜，黄金费尽空归耕。吁嗟鸡初鸣兮鸣未已，叹尔蹉跎运未亨。不如且卧林邱常使梦寐清。鸡再啼，风雨正凄凄，二十一声秋漏迟。征车半向函关西，狐狸哀号鸱鸺啸，听此嗡嗡踏寒凘。吁嗟鸡再啼兮啼正悲，锦衾角枕重提撕，其奈长途荆棘迷。鸡三唱，嘐嘐喈喈音嘹亮。蒲牢惊吼百八声，烛龙掀破三千浪。同是鸡鸣声不同，此时恶声转清吭。君不见，榑桑日出地雷鸣，智临之吉苍生望。天子明达辟四门，魑魅褫伏鬼胆丧。劝君莫怀盗蹠孳孳心，九重捐金沉珠清风畅。吁嗟鸡三唱兮休迷恋，北山草堂虚，南山白石烂，吾将起涧阿而赓拜飏。"}