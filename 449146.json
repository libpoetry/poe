{"id":"449146","title":"八归 中秋","dynasty":"当代","author":"陈永正","text":"当秋露重，横空河淡，堤外璧月低挂。茫茫水影愁空阔，还见乱乌惊树，雪浪连野。恰似暮潮拦海至，怯百幅、云帆都卸。怀故宇、冷泪如波，悄悄入怀泻。应念天涯鼓角，世间灯火，几日西风楼榭。隔帘难见，但闻微叹，那管容华轻谢。问年年此际，达曙谁同美清夜。还休倩、断翰零羽，再度关山，相思无处写。"}