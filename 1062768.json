{"id":"1062768","title":"赠翟二淳老","dynasty":"宋","author":"赵鼎臣","text":"去乡今几时，未易诘晦朔。但闻苇溪头，稚柳皆把握。老岂私我哉，浸润不顿觉。揽镜忽悟渠，鬓雪颇斑駮。喜闻贵人来，文字得商搉。故人五十满，发黑面丹渥。乃知出处间，相去如许邈。新诗愈豪放，谈笑出飞雹。留之不肯住，告别意苦确。嗟我独何愚，斗米尚俛啄。诗书久遗忘，志气日龌龊。讵堪剸剧繁，所愿斸硗埆。归田不须谋，老圃安用学。东皋会相从，共醉村酒浊。"}