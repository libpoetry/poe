{"id":"701737","title":"奉见素先生二首","dynasty":"明","author":"黄衷","text":"手持漫刺向谁门，宪府风流众所尊。犯色排奸那避险，倾心推士不言恩。共知高步云霄远，尚忆乔林水石存。欲拟襟期何处所，东溟无际吐还吞。万夫众里望堂堂，道气词华两擅场。名下欧韩堪并世，海边邹鲁是先乡。临池摇笔光风洒，闭閤焚香静昼长。浅薄敢承师说迹，愧随同舍到门墙。"}