{"id":"1236022","title":"玄洲倡和十首 菌山","dynasty":"元","author":"张雨","text":"灵邱状三秀，紫云覆其颠。易我朝生质，阅彼大椿年。九疑得道女，受事易迁家。诗赠金条脱，人逢萼绿华。日芒界金色，虹梁饮凤阿。直把天孙袂，乌鹊讵填河。静夜飒灵风，神君语帐中。至今双白鹄，时下五云峰。华林清散景，丹水碧凝脂。落叶秋无数，玄都懒寄诗。李基遗故鼎，赵啸绝风云。悠悠千载下，更复属夫君。玄窗太霞气，赤书洞古文。借问轩中主，莫是紫阳君。真火本无候，真人自出现。问埽劫灰馀，几见红莲变。露坛栖妙荫，仙籁降灵芬。何时三易帔，重拂两梢云。瑞仪温比玉，宝帔曲流光。稽首大司命，料理住金乡。"}