{"id":"274056","title":"水龙吟·咏柳，和清真梨花韵","dynasty":"现代","author":"汪东","text":"禁烟时节犹寒，渭城可似章台地。攀条送别，停觞歌恨，游骢引避。汉苑全荒，隋堤非旧，深宫门闭。想繁华易歇，风飘露洒，青青眼，都含泪。转忆边头塞底。绿成阴、几行笳吹。莺啼不到，花飞欲尽，乡愁暗起。舞困腰肢，斗将眉妩，那时情意。叹风流张绪，如今老去，更谁堪比。"}