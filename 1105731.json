{"id":"1105731","title":"再和制帅","dynasty":"宋","author":"王之望","text":"用尽登山力，方知行路难。孤峰宁久驻，半岭敢求安。远目穷千里，危肠搅百酸。川原忽开豁，歧路正平端。圣主不忘远，惠怀尧所难。如何吾所部，疲瘵未全安。诏条少宣布，牒诉多悲酸。抚节夜长叹，忧惭非一端。露宿风餐走部封，要询民瘼下情通。消磨光景驱驰里，疲弊精神倥偬中。珠玉忽收千里赠，尘埃顿洗一襟空。病馀快觉心情爽，愈却头风耳不聋。丘园养浩久怀安，忽侍天威咫尺间。草制方观周诰命，筹边聊重蜀江山。抟风已激三千水，掣电终归十二闲。天遣词人来作牧，勒铭重刻剑门关。羁怀感槩少多违，世路迍邅老更迷。松槚十年乖种植，妻孥万里困携提。龙门偶幸馀光借，雁塔曾同伯氏题。拥彗祇今知不晚，曹装犹未去三齐。武林一别几经秋，谁料同为锦里游。蒹苇已惭瑶树倚，琼琚仍愧木瓜投。小诗勉向忙中和，大白难禁醉里酬。他日东南陪晤语，故应相对话刀州。"}