{"id":"1061073","title":"豫章宝智上人持高子诗求和","dynasty":"宋","author":"饶节","text":"我客飞来峰，一室聊自适。关门不敢开，怒风退六鹢。敲门者为谁，起我正禅寂。稻麻竹苇中，见此一英特。手携高子句，按谱恣游历。高子我旧游，伉侠不易得。忆昔京城隅，王郎古遗直。当时会合地，烂漫存辙迹。繄君入社晚，感事一嗟惜。安得赋归堂，寻盟合琮璧。"}