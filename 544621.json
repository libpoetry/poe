{"id":"544621","title":"李本宁廉访以武侯庙八律见贻倚赋排律四首 其四","dynasty":"明","author":"胡应麟","text":"吞吴情拂郁，灭魏思飞骞。管乐宁同座，萧曹定隔藩。南征韬剑戟，北伐誓旌幡。万事三分策，千秋二表言。庸禅知尽瘁，桀懿询加餐。日惨祁山戍，天昏渭水原。金牛炎社促，铁马夜台喧。古柏笼祠砌，枯桑抱屋垣。江空残月堕，峡迥断云翻。白帝留营阵，伤心乱石繁。"}