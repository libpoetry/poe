{"id":"1123509","title":"赐秦国大长公主挽词三首","dynasty":"宋","author":"赵顼","text":"海阔三山路，香轮定不归。帐深空翡翠，佩冷失珠玑。明月留歌扇，残霞散舞衣。都门送车返，宿草自春菲。晓发城西道，灵车望更遥。春风空鲁馆，明月断秦箫。尘入罗衣暗，香随玉篆销。芳魂飞北渚，那复可为招。庆自天源发，恩从国爱申。歌钟虽在馆，桃李不成春。水折空还沁，楼高已隔秦。区区会稽市，无复献珠人。"}