{"id":"1079978","title":"衡州逢解子中别后奉寄","dynasty":"宋","author":"吕本中","text":"我来筠水阳，君亦发章贡。相逢潇湘门，及此兵未动。卧闻羽书驰，起已行者众。匆匆不及款，尚辱苦语送。慨然念平生，相从已如梦。交游半生死，所至多罅缝。我衰学不入，君亦老未用。熟知一世中，有此九鼎重。子贱则君子，闵子言必中。师门未遽绝，斯文实天奉。别离又几日，坐想发孤讽。衡州逼南岳，湘水寒不冻。颇传江西扰，盗贼已放纵。往从田苏游，此乐不得共。"}