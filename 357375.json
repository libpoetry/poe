{"id":"357375","title":"解语花·见江岸草花淡红可爱而赋","dynasty":"清代","author":"黄之隽","text":"沿洲杜若，蔽石江蓠，荒庙幽馨惹。细花开向无人处，几点自成风雅。嫣红淡赭。是暮雨、罗裙吹化。题赠他、真本离骚，尽付湘灵写。随意自开自谢。怅荪桡轻过，搴未盈把。断崖何处，胭脂买、空想倚舷临画。凄凉在野。谁伴汝、月宵烟夜。须异时、移缀渔庄，从楚江归也。"}