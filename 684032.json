{"id":"684032","title":"后杂言六首","dynasty":"明","author":"王世贞","text":"食肉无马肝，不为不知味。饮酒无葡萄，不为不成醉。软饭一两瓯，饱即熙熙地。浊醪五六杯，醺即腾腾睡。毋论昔者非，但晓今者是。有产不能问，粗足供朝暮。有子不能教，亦足知门户。屈指无累人，眼底殊有数。不畏去时景，不觅来时路。役役笔研间，终为阿堵误。朝礼观世音，夕礼阿弥陀。不愿乘金台，不愿产莲花。聊以销宿憯，摄心使不它。贵人背相笑，禅者面讥诃。我亦不敢言，自问各如何。割肝救父疾，父愈丧其身。舍身喂饿虎，虎饱噬千人。怨亲虽殊致，违道恐亦均。孝者信其孝，仁者信其仁。古圣贤为之，我则何敢论。由来大乘地，不踏小乘径。满口说大乘，何曾有一证。或请丞相田，或借中涓柄。开筵珊瑚拥，发箧黄金迸。未必小乘人，肯作大乘行。客有冠盖来，强我谈京洛。昨日颂伊周，今日詈莽卓。或笑佞人非，或嗤世情薄。自古良已然，二端俱不错。是以颍水人，洗耳安寂寞。"}