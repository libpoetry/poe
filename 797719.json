{"id":"797719","title":"消夏九咏选六 声声慢 其六 山亭眺雨","dynasty":"清","author":"袁绶","text":"雾羃檐牙，云堆屋角，苔痕绿满闲庭。乍密旋疏，无端又复盆倾。新凉暗消溽暑，泛方塘、泡影晶瑩。风过处，听竹敲清响，荷戛繁声。那更萧萧飒飒，搅柔肠欲碎，愁损双成。水态山容，微茫望不分明。遥峰瀑飞银练，映◇烟、一塔伶俜。凭画槛，盼何时、来眺晚晴。"}