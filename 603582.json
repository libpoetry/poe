{"id":"603582","title":"名都篇","dynasty":"明","author":"杨起元","text":"名都四方极，神鼎无穷年。阊阖生嵯峨，双阙造青天。甲第连云起，剑履何翩翩。玉帛来万国，九州辏才贤。歌舞燕赵选，美酒斗十千。季主开卜肆，长房挂壶天。雕虫擅文苑，吐气如云烟。谋士鄙肉食，借箸公卿前。车马总杂沓，人物纷喧填。翟庭可罗雀，田门可市廛。日入各掉臂，朝来更摩肩。日月流光华，星辰顺其躔。太一有常居，圣德常渊渊。邦畿为民止，万世常如然。"}