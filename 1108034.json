{"id":"1108034","title":"和耿时举梅雪二首","dynasty":"宋","author":"仲并","text":"百花看尽不如梅，故作凌寒殿后开。照水怜生匀粉处，隔帘抵死透香来。未令寄陇音尘断，能觅巡檐句法回。羞杀漫山桃李树，枉教春力费镌裁。点酥娇面试初芳，琢句真须琢玉郎。聊与一枝论雅素，未须千叶间轻黄。斜簪髻畔随人好，满覆樽前借客香。谁引角声人未寝，落梅声里看晨妆。"}