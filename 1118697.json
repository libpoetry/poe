{"id":"1118697","title":"书幸二首","dynasty":"宋","author":"陆游","text":"富贵不可为，祸机发须臾。贫贱不可为，饥寒死路衢。我亦贫贱者，死期幸少纾。春雨两耕犊，西畴破烟芜。秋风一钓舟，南浦宿菰蒲。辛勤异退之，亦复有屋庐。堂北凿明窗，可以陈琴书。文章不传世，自适亦有馀。我身匪兕虎，岂是旷野物。生非洪水时，胡为在巢窟。向来三入朝，薄命不黔突。未尝识许史，况敢交平勃。沧波渺黏天，远逐轻鸥没。今年君恩厚，幸许赐骸骨。既逃申公钳，又异卞和刖。放怀歌呜呜，宁暇书咄咄。"}