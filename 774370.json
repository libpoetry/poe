{"id":"774370","title":"买米","dynasty":"清","author":"陈辉","text":"市米三百钱，皑皑才一斗。聚囷渔利家，乘此誇其有。台人不皆贫，亦岂尽富厚。菜色叹时艰，枵腹绝薪槱。官司榜平粜，人趋惟恐后。一丁米三升，鞭扑惊且走。攒簇拥吏胥，蒙怒不厌丑。公廷散未了，挈稚且扶耇。谁谓台阳地，盈阡更累亩。名为产米乡，亦有饥人否。闻道昔先民，馀三在耕九。贮粟预为计，丰储多聚朽。今人何不然，岁歉辄搔首。谓是俗纷华，虚糜费已久。所以无盈馀，饥来罄瓦缶。穷庐有寒士，捉襟常见肘。米贱扬糠秕，米贵悬杵臼。三炊虽举火，茹草兼饭糗。一闻米价高，叹息谋莱妇。高堂有老亲，幼子尚黄口。仰事与俯畜，诗书非琼玖。欲卖不值钱，换米祇取咎。洋洋泌水清，乐饥且自守。海日高扶桑，光华照户牖。春色不我靳，绿到门前柳。颇爱陶潜节，慷慨莫相负。抗志养其真，士行不可苟。五斗懒折腰，三升岂轻受。甘贫本素心，肉食匪吾偶。"}