{"id":"1118071","title":"江村二首","dynasty":"宋","author":"陆游","text":"江村一雨喜尘清，隐隐雷车意未平。莽苍郊原来暮色，飕飗林壑起秋声。书希简古终难近，诗慕雄浑苦未成。白首愈悲知我少，从今一技不须名。误著儒冠不更论，白头且喜卧江村。林深栖鸟逐更噪，埭近过舟终夜喧。病起日惟翻断简，愁来时亦倒清尊。自嫌未绝知闻处，尚有僧敲月下门。"}