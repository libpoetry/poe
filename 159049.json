{"id":"159049","title":"玉宸殿并三枝牡丹歌","dynasty":"宋代","author":"宋庠","text":"中天帝圃蕃英蕤，氤氲嘉祥凝朝曦。竹间芳种易封殖，叠萼三葩同茂枝。庆云景宿共灵意，鸿英托寓兹为美。华夷面内始并柯，慈孝欢心遂联蘤。云旂羽葆驻天临，玩此能无悦圣心。幽香自逐德馨远，丽色更缘眉彩深。因生轶草兼平露，荐祉神庭幸同侣，盛开已被帝琴风，纵落犹成佛天雨。"}