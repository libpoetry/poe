{"id":"843560","title":"与诸晋昭诸公游九龙山二首","dynasty":"清末民国初","author":"方仁渊","text":"石栈天梯次第攀，携筇直上叩僧关。松林风静闻梵语，岩岫云飞似客闲。古寺半随征战尽，游人几历劫灰还。诸君莫说红尘事，且醉三吴第一山。茅峰绝顶碧烟拖，绀殿琳宫信步过。泉石争鸣琴绿绮，云峰齐插髻青螺。四围春色来天外，千古诗情此地多。一览已穷吴楚阔，欲随江水溯岷峨。"}