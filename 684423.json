{"id":"684423","title":"寄颜惟乔五首","dynasty":"明","author":"王廷陈","text":"马卿才岂劣，狗监荐难逢。近老时名损，长贫世事慵。昂藏身是鹤，变化德犹龙。道大如君者，斯人宜不容。闻子幽栖处，绝无人世喧。琴书元栗里，鸡犬似桃源。云影昼垂席，溪流春到门。弓旌早晚至，白首去丘园。身弃名何赖，才高世总违。著书唯木榻，远害独荷衣。游夏辞难赞，渔樵迹近微。时能共童冠，溪上咏而归。道困已如此，年衰将奈何。有时传郢曲，落日更商歌。长夜真难旦，阳春未拟和。秪应具舟楫，乘兴数相过。昔君为亳守，谈笑靖风尘。郡已歼豺虎，时翻忌凤麟。奇功元不赏，直节竟无邻。后代看今史，方知社稷臣。"}