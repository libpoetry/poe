{"id":"410367","title":"题钟馗击鬼图","dynasty":"近现代","author":"许家惺","text":"我闻唐虞称盛世，魑魅魍魉人莫制。神禹铸鼎妖露形，百色遁匿失其势。揶揄彳亍何时无，寒光出匣中宵掣。终南进士号钟馗，英姿叱咤风云厉。少壮学剑老无闻，没则击鬼典宿卫。欺欺膨亨满荒墟，登高矆睒竟奋锐。駓駓不作蒙倛驱，怒时直欲赤郭噬。狼面毛首窜宫闱，紫囊玉笛怀而逝。蓝袍鞟靴奋神武，鸣铗一挥寂然毙。涤净妖氛世钦君，敦脢血拇逐荒裔。当年遗俗问吴越，画工图貌群献岁。开元天子坐明堂，从赐斯图传玉砌。道子妙翰带刚风，呵欻掩郁传神艺。俗工如今画不同，幅幅白纻只穷计。丹青历久重摩挲，觺觺眇暚试真谛。吁嗟乎，巨蠹艰奸满朝廷，睢盱跋扈争聛睨。当时谁为清君侧，扫除邪佞靖疫疠。人心鬼域日愈多，当击不击受其戾。苟能击鬼复击人，钟馗之功侔天帝。为展斯图重感慨，咏歌不足嗟叹继。"}