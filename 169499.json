{"id":"169499","title":"古墨行·秦郎百好俱第一","dynasty":"宋代","author":"陈师道","text":"秦郎百好俱第一，乌丸如漆姿如石。巧作松身与镜面，借美於外非良质。潘翁拜跪摩老眼，一生再见三叹息。了知至鉴无遁形，王家旧物秦家得。君今所有亦其亚，伯仲小低犹子侄。黄金白璧孰不有，古锦句囊聊可敌。睿思殿里春夜半，灯火阑残歌舞散。自书细字答边臣，万里风尘入长算。初闻桥山送弓剑，宁知玉碗人间见。夜光炎炎冲斗牛，会有太史占星变。人生尤物不必有，时一过目惊老丑。念子何忍遽磨研，少待须臾图不朽。明窗净几风日暖，有愁万斛才八斗。径须脱帽管城公，小试玉堂挥翰手。"}