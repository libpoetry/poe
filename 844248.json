{"id":"844248","title":"次韵答槐庭寄怀之作二首","dynasty":"清末民国初","author":"林朝崧","text":"云树相望三载馀，幅巾就我竹林居。山中供客无兼味，别后传情有尺书。扫地虻空微雨夕，啼春莺老绿阴初。一樽何日还同把，惆怅松轩月影虚。邯郸梦醒已多年，闭阁空山息众缘。池上荻枝抽画笔，窗前蕉叶展书笺。忘机并欲焚棋谱，食淡时教设净筵。自笑比来搜句倦，被君犹唤作诗仙。"}