{"id":"701120","title":"冬官张二兄寄示和麦三府棘院之作和答二首","dynasty":"明","author":"符锡","text":"东轩诗思渺天涯，滕阁开尊兴转赊。骥足久淹江右省，文星还避府东衙。山城备足民安枕，棘院功成桂吐花。佳句盛传张水部，辉联珠璧贲山家。茆庵小结颖之涯，病眼东山企伫赊。懒惰谩嘲杨子宅，清虚差胜长官衙。梦回榷署楼前两，忆得蒲阳县里花。老我何心重相别，蓝舆冲暑问君家。"}