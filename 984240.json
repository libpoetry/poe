{"id":"984240","title":"安边","dynasty":"宋","author":"袁燮","text":"安边在良将，至矣晁生语。边疆无良臣，胡能固吾圉。孰为国之良，四德贵兼取。智能制勍敌，仁能抚军旅。勇足任爪牙，忠足寄心膂。信哉人中杰，勋名在王府。斯人世不乏，感会待明主。艺祖英睿资，一剑定区宇。愤彼敌人骄，求我万虎侣。三边十四将，人人奋材武。威名被草木，折冲自樽俎。当年宠遇隆，哙等莫为伍。关市擅征榷，金帛丰赐予。机要时面陈，延见虚当宁。天颜对咫尺，殿坐得容与。等级忘尊卑，亲爱均肺腑。久戍二十载，近亦十寒暑。汉超守关南，贩鬻如巨贾。法令安有此，优诏特听许。进也治居第，?瓦覆其宇。有司每坠执，视进等儿女。府库有馀蓄，捐弃如粪土。犒赏饫牛酒，骁雄率鼓舞。贪夫冒绝险，敌情毕亲睹。阴谋数侵犯，先事严备禦。师徒虽不多，勇悍莫予侮。攻伐虽不闻，威德自周普。乃知安疆策，保境功最钜。汉高岂不伟，平城亦良苦。卑词结和亲，金缯奉骄虏。何如我宋兴，主圣群龙辅。北人先屈膝，兹事掩前古。方今虽治平，彻桑未阴雨。和好宁可恃，人材要多贮。古来蕞尔国，拔十且得五。蜀有关及张，吴用周与鲁。多士今如林，错薪刈其楚。勿由权要门，要以公论举。会当略细苛，毋使畏网罟。深宏植本根，周密固牖户。恩荣有感激，施设无龃龉。闻昔淳化中，有臣曰承矩。方田遏敌骑，塘泺深险阻。当其建策初，群议亦交沮。皇心断不惑，边城迄按堵。往事可为则，明时岂无处。规模要经久，废阙要纫补。器械要习熟，人民要生聚。委任果不疑，谗言敢轻吐。守卫果得人，成功要有叙。孰为当今时，视我开基祖。"}