{"id":"279183","title":"望海潮·蜀都赋","dynasty":"现代","author":"周岸登","text":"江山天堑，提封天府，华阳黑水梁州。霞簇锦官，云横玉垒，芙蓉城郭清秋。通道自金牛。问蚕丛杜宇，今古悠悠。邪界金堤，萦洄巴字，带双流。雄都胜迹经游。记仙人药市，太守遨头。诗说草堂，玄谈卜肆，枇杷门巷寻幽。崇丽望江楼。借薛涛笺色，烘染芳洲。听取賨歌渝舞，神笔定边筹。"}