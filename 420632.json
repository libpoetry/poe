{"id":"420632","title":"金缕曲 出都留别","dynasty":"近现代","author":"许宝蘅","text":"走马过燕市。问旧时，洒徒零落，悲歌何似。挥策黄金台上去，凭眺东方王气。有烟树，迷茫无际。层叠云山遮不断，莽尘埃郁向前头起。谁挥洒，新亭泪。言愁我始欲愁矣。试领略，红羊余劫，铜驼遗事。尽有樱花供客笑，此调丝竹清美。争难遣，有涯身世。肮脏孤怀忧患种，对斜阳，芳草添羁思。归去也，荡云水。"}