{"id":"694317","title":"侯玄真不至用前韵","dynasty":"明","author":"陈献章","text":"公来不来客亦行，上江船逆下江轻。空闻此日悲吟在，谁问从前太瘦生。竹月晓沉山阁冷，石坛秋老菊花清。人生佳会真难必，十度商量九不成。野菊篱前领客行，白牛柂转小车轻。风流有样看前辈，笑语忘机接后生。霜簟夜摊岩屋冷，月瓢秋泛钓湍清。东溟望断渔翁地，只卖江门一劵成。"}