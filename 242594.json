{"id":"242594","title":"渭南考室·丞郎昔躬耕","dynasty":"宋代","author":"葛绍体","text":"丞郎昔躬耕，怀野垄上宅。东湖一棹近，南亩耦夫百。风交苗怀新，云铺稼敷泽。疎棂翼虚堂，时焉此憩息。殷勤左氏语，银钩挂檐壁。新居匾钟庆，金字照於赫。水竹带左右，春秋燕晨夕。鼎鼎百年间，相望屹咫尺。宁知笙歌地，一旦灰烬迹。人事定谁讹。毋乃数当革。以彼而易此，仓卒有良策。丁丁斤旧材，介介绳新画。美薹轮奂焉，不负肯堂责。父基贻厥子，子构孙更闢。笙歌且置之，诗礼日探索。轨涂驰霜蹄，霄衢展云翮。放我方寸宽，笑彼宇宙窄。益亹澶渊功，永寿元佑脉。力穑乃有秋，先难而后获。"}