{"id":"740485","title":"观严中允升平嘉宴诗记恭赋","dynasty":"清","author":"顾光旭","text":"圣祖天纵神武姿，兴文偃武开康熙。六合清照中天曦，要荒侯甸绥蛮夷。秦蜀闽粤烟鞭箠，滇南万里飞红旗。二十年冬奏班师，明年上元放夜期。帝曰臣民共乐之，乃命张宴庆允釐。内廷臣英臣士奇，传旨预宴诸臣知。泰交有道式燕斯，君臣相悦古所宜。乾清宫启双蟠螭，诸臣就列月上时。此时上下万炬施，陛立双柱辉龙螭。历陛升阶自玉墀，文石栏楯光陆离。鳌山海市悬玻璃，山川人物相逶迤。云英错采罗神芝，诸臣上寿称介禧。虞廷乐作趋后夔，虎拜稽首凤来仪。天浆下赐金屈卮，酒行以次光风吹。《阳春》一曲声正迟，笑言无禁荷圣慈。内奏《云门》协《咸池》，须臾机转鳌山驰。风樯阵马旋相随，盘盘彩树何纷披。更起献酬啜醇醨，工歌既醉再拜辞。未须问夜如何其，月满太液流轻飔。鹓序鹄立莲漏移，雪残鳷鹊皆融怡。俄传天语出殿帷，纪此嘉宴须鸿词。汉家故事《柏梁》诗，诘朝珥笔看撚髭。赓飏无事刻烛为，此诗首出圣藻垂。诸臣分行笔下摛，臣荃楷书付劂剞。御制序文诏来兹，绳孙拜赐奉恩私。传家重宝杂鼐鼒，自记简末字若丝。文学侍从臣职司，圣敬日跻日孜孜。诚正而后修齐治，海宇乐业无疮痍。蚩尤不足劳轩羲，吾观此记重有思。拓本所赐恨未窥，鼎湖弓剑难攀追。古先哲王奚所持，惟与氓庶同安危。君者中心臣四肢，股肱以惰万事堕。崇阶厚禄深倚毗，笙簧酒醴非娱嬉。汉武侈大穷边陲，文武欲尽民凋疲。未调玉烛炫五枝，青史垂戒后世嗤。帝心借鉴神肃祇，和气翔洽福所绥。古云树德莫如滋，训典所载不吾欺。巍巍荡荡升平基，上追《雅》《颂》夫何疑。"}