{"id":"1111290","title":"如归亭","dynasty":"宋","author":"许申","text":"幅圆千里浸清流，蘋叶微风为客收。画作一图何处设，煮茶闲看建溪头。日脚青山晚半藏，水遥天远岸无厢。云边一叶来何处，认是宣州出浦航。馆娃宫在西山下，游鹿台居西岭头。倒翠尽倾菱镜里，夕阳平照满川流。寻常高讽散人歌，傲睨天随奈尔何。即问松江旧庐舍，羽真来往洞庭波。"}