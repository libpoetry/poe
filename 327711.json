{"id":"327711","title":"解连环·题宫人斜倚熏笼图","dynasty":"清代","author":"张景祁","text":"麝沈金鸭。正瑶宫漏静，嫩寒初怯。唤侍儿、密焙熏笼，已弱不胜扶，冻眸微合。懒甚腰支，看踠地、绣衣斜搭。笑珑松鬓亸，睡态未苏，似醉春榼。生香更添艾纳。任罗衾半角，红浪堆压。剩几缕、心字成灰，把寂寞珍珠，悄封檀匣。拨罢钗虫，飏宝篆、指痕新掐。但盈盈、夜窗送曙，泪凝绛蜡。"}