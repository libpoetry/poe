{"id":"577149","title":"王维辋川图为襄城伯李公赋","dynasty":"明","author":"陈琏","text":"开元进士王摩诘，文艺当时妙无匹。诸王礼待若师友，赋咏相酬有裴迪。大开别业蓝田间，终南溪壑相回环。千寻瀑布飞寒练，万叠层峦拥翠鬟。古木藤萝垂鹿栅，濯濯驯麋意间适。琅玕萧森竹里馆，苔钱堆积宫槐陌。南坨北坨归眺望，胜槩咸誇辋口庄。人家几簇依林麓，辋水百道通桥梁。往来半是烟霞侣，路绕羊肠知几许。辛夷花残昨夜风，茱萸叶长连朝雨。孟城坳前景最幽，携琴策蹇从嬉游。偏爱奚童知养鹤，更说有谁能饭牛。斤竹岭头天气暖，华子冈前莎草短。芰荷香近临湖亭，松桧阴连文杏馆。攲湖风来生碧波，捕鱼艇子轻如梭。泥深古涧青芹老，水落长滩白石多。波光微茫兼柳浪，落日轻烟起渔唱。何人危坐把纶竿，有客清谈倚书舫。辋川胜景十有馀，百年之后成荒墟。空留陈迹在人世，谩有芳名传画图。襄城李公能鉴画，犀轴牙签满高架。独爱斯图笔法精，购之更不论其价。我来谛观诗兴浓，此身如在蓝田中。华堂泚笔为公赋，飘飘神思起鸿濛。"}