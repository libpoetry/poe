{"id":"664984","title":"题桂南阅秀送陈掌教","dynasty":"明","author":"夏良胜","text":"莆阳十年磨桂斧，旴江十年樵桂楚。锋霜落手眼星光，桂林一入争先睹。莫惜桂林小君用，知君借与桂林重。状元峰头应有人，明远楼中学臧梦。君不见张曲江，柳愚溪，宣城寄迹君须知。万金不爱打碑楮，都付来人公是非。又不见思骏马，买骏骨，许多朽瘠封洼窟。孙阳一上黄金台，桃花叱拨惊驽骀。明年俊乂纾忠怀，随君傧策升尧阶。"}