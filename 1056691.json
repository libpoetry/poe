{"id":"1056691","title":"宿熯塘村","dynasty":"宋","author":"吕南公","text":"尽日绕冈岭，孤征凌险巇。春风处处豪，游子行安之。过午或未饭，人烟信遐稀。暮投熯塘村，正见牛羊归。黯黯乱山腹，茅庐压笆篱。阳光向馀霞，畏虎先掩扉。系马就屋尾，解冠挂门眉。怡声问前程，乞火照寝衣。夜半雨忽恶，长雷撼坤维。奴仆亦睡觉，雨泻百箭驰。草草卷席避，倚墙愿晨鸡。故园岂无情，一梦不可期。我有三亩宅，比邻勇锄犁。何曾问三旌，自足了四时。不肯卧寂寂，亦来走栖栖。幸无王事驱，或是奇鬼欺。咄咄复咄咄，生平笑狂痴。明朝遇清溪，莫洗脚上泥。"}