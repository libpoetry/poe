{"id":"166021","title":"赠送澶州监酒税刘铨殿直","dynasty":"宋代","author":"晁补之","text":"顿丘淇水雄朔方，官收榷算资公藏。晨朝百贩罗庭堂，望门逆鼻闻椒浆。惜哉刘子气方刚，峨冠凛凛颀而扬。丈夫有志固难量，短袖不足供倡佯。黄河七月鸣浮梁，风埃瘦马景山长。刘子何之魏北乡，悲歌弹铗邀孟常。冯驩一语惊齐王，况如刘子足自强。读书满腹钳尔吭，酆城埋宝夜则光。士惟不用久乃彰，不见将军家平阳，遭时有用名焜煌。"}