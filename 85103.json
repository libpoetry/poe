{"id":"85103","title":"长句赠许仙屏中丞并乞书心太平草庐额时将归潮州","dynasty":"现代","author":"丘逢甲","text":"江波不作河安流，春风岭海建节楼。筹边赖有重臣在，朝廷南顾今无忧。自从互市启海禁，一衣带水连五洲。驱雷策电驭水火，碎裂大地分全球。恃其吊诡肆要挟，但有盘敦无共球。纵横捭阖等战国，势将迫我为宗周。况乃东粤本始衅，门庭伏寇森戈矛。迩来飙车欲西动，更虞瞰我从上游。威之不畏德不感，中枢术已穷怀柔。海南万里得安堵，所恃元老能壮猷。方今议者利变法，我法不用宁非羞？况有治人无治法，若为国计宜人求。惟公抗古独持论，会当入告宣嘉谋。有客哀歌动天地，蹈海不死生犹偷。南来谒公辱庭见，五羊城郭方清秋。天涯沦落苦无著，荷公还我东扬州。卖文傥得买山价，草庐拟筑山之幽。前身太华老道士，黄庭一卷供清修。以心太平署庐榜，乞公大笔千秋留。闻公课吏言所志，补义取我琼山丘①。治平要自儒者事，岂在西法趋从欧。太平无事傥有日，定许閒暇娱清游。此事难期此心在，乾坤浩荡消边愁。吁嗟乎！丈夫生当为八督州、取万户侯；不然，儒冠世方厌，径须学道寻罗浮。乞公之书为公讴，狂奴之态公勿笑，江湖此去行扁舟。公致太平傥我见，且看东南剑气凌斗牛。"}