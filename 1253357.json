{"id":"1253357","title":"病起后园看花四首","dynasty":"元末明初","author":"蓝仁","text":"霜枝露叶长丛丛，铸就黄金讶许同。昨日不缘行药到，又成寂寞付秋风。冷坐东篱句自敲，旁人错讶候香醪。餐英饮水寻真乐，久与王弘著绝交。露下碧丛珠滴滴，月明素萼雪团团。不知晚节全清白，更向东篱仔细看。一枝数萼剪轻冰，应与渊明共素心。秋色满园题品遍，从来白玉贵黄金。"}