{"id":"749465","title":"和曾涤生侍郎会合诗","dynasty":"清","author":"罗泽南","text":"人生如荷露，聚散无常期。矧当争战后，死生不可知。寇盗起粤管，蚩尤扬天旗。承平二百载，文武争恬嬉。以此长驱入，天下喧鼓鼙。江汉吼鼋鼍，金陵窟狐狸。谁敢撄其锋，卵翼我黔黎。天子诏令下，侍郎起南维。水师驶凫鹢，陆师飞熊罴。旧交入帷幕，经济酬所知。老筠与腐公，朝夕参军机。军旅我未学，末座聊追随。忆昔癸丑夏，妖氛逼江西。老筠偕我出，往助岷公威。贼闻胆已落，一战旋解围。筠车汉水回，我马吉水归。共知才不逮，誓各隐衡嶷。待郎何慇勤，葑菲不我遗。更得塔将军，拔之由偏裨。忠勇冠三军，士气随转移。甲寅六月初，旌旗下湘矶。洞庭倒巨浪，大江燃灵犀。岩岩半壁山，滔滔富池湄。长江沈铁锁，荆楚复藩篱。射蛟浔阳江，王师欲东之。胡为江水沸，长鬣鼓鲸鲵。封姨吐鬼火，坚城顿雄师。物论遂纷纷，尤吹腐公疵。成败以论人，西施亦可媸。蕲黄何迢迢，锁钥者阿谁。贼旌复西指，鄂渚填积尸。东道广与饶，浙闽路嵚巇。贼又捣其虚，多方令我疲。侍郎曰否否，祸者福之基。丈夫誓许国，艰险复何辞。旌节驻匡庐，楼船修彭蠡。塔公拟西征，我兵靖东陲。堂堂数路出，不自惜奔驰。调度虽有方，未免伤睽违。老筠知其故，翻然出书帏。欲纡侍郎忧，用慰腐公思。我方战信水，不得晤须眉。斯人既未死，世事尚可为。嗟哉贼势猖，六年已于兹。长江几千里，嗷嗷鸿雁飞。吴人或越奔，南人复北栖。父子不相见，妻孥长别离。何时清寰宇，大旱慰云霓。普天儿女子，共作会合诗。"}