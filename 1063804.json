{"id":"1063804","title":"子伟约见过已而饮于城东但以诗来次韵","dynasty":"宋","author":"释德洪","text":"一杯愁倡低眉峰，不平万事都消融。嗟余分身处处有，遥知到子谈笑中。平生踪迹亦可笑，以丑见传如瘿枫。而公才大置闲地，正坐道骨合仙风。颇闻少年类豪侠，臂鹰走马王城东。尔来闭门看脩竹，藉甚但传诗句工。懒于能琴嵇叔夜，痴于恋酒王无功。明朝此乐堕渺莽，路隔关河魂梦通。付子后堂以清夜，料理丝竹围酥胸。曲音少误即回顾，笑看杯面微波红。"}