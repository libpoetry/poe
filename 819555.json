{"id":"819555","title":"爪哇火山诗","dynasty":"清末近现代初","author":"杨圻","text":"岛峡呜钟鼓，声音摇天阊。绝壁启幽扉，星月在衣裳。呼吸逼青冥，肃肃毛骨凉。但见烟与海，六合一混茫。紫云忽割裂，一绕悬光芒。千峰坐巨浸，大火发中央。晔晔结天柱，奇彩拂银潢。周山三百里，海上夜炫熿。舟楫环地来，宵行见帆樯。炎方多火山，昔闻殊惑惶。明夷一洪炉，鼓铸煨阴阳。磅礴时一泄，清浊乃抑扬。万象不能名，五行实故常。真宰根至理，微眇安得详。须臾日亦出，光气不可当。赤轮水底起，煮海若沸汤。宇宙乃太明，历落见八荒。火日相荡摩，四射作剑铓。南洲水居七，天与波洸洸。馀山渺缥间，至是皆辉煌。若有圣人出，灯照临万方。于物无不受，詄荡开明堂。我读山海经，考證嗟未遑。前年亲瘴疠，乘槎极朗光。壮哉沧溟气，飞动意以偿。夸丽伹赏奇，感叹复彷徨。"}