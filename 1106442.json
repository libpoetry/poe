{"id":"1106442","title":"再用元韵二首","dynasty":"宋","author":"王炎","text":"牛千蹄角橘千头，叹息斯人善自谋。文气如虹徒贯日，笔耕有谷不逢秋。悠悠何啻十年别，得得才为一月留。女嫁男婚吾未了，梦随鸥鹭学操舟。倦游莫忘大刀头，老去行藏要熟谋。少病若能如万福，上书安用学千秋。碧云合处来何缓，黄鹤飞时挽不留。后夜月明烟水阔，更呼儿辈洗瑶舟。"}