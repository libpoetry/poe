{"id":"814804","title":"笔架山四首","dynasty":"清","author":"金朝觐","text":"卓笔峰高不可求，临池空自意悠悠。此中本有珊瑚架，铁网何须屡溯游。三峰突起宛中央，应是徐陵搁笔场。试问古来谁巨手，韩潮苏海阅沧桑。大笔如杠只此支，谁将巨手一重持。风帆海上朝朝过，疑是杨花入砚池。谁是元虚作赋才，文章定可到蓬莱。应知此后难提笔，故放文澜捲浪来。"}