{"id":"695889","title":"与惟上人少林玩月怀伯玄仲贞六首","dynasty":"明","author":"欧大任","text":"飞尽浮云荡紫烟，我来搔首问青天。嵩山月似寥阳月，一夜开门河汉边。娟娟犹自照蛾眉，玉女台前玉女池。笑问缑山王子晋，醉来还借玉笙吹。半夜翩跹白鹤回，万峰明月照崔嵬。相将一谢时人去，绛节霓旌导我来。故人汝海二刘君，嵩少曾期共勒文。此际登楼望珠斗，忆余三十六峰云。海内称诗谁大名，汉庭方重汝南生。蓟门禅客同今夕，碧落空歌万里情。佳人怨别碧云期，词客高僧亦□□。□得清光粲成绮，江淹能拟惠休诗。"}