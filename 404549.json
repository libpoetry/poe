{"id":"404549","title":"高阳台·甲戌冬，作于香港海桐阁寓所1994","dynasty":"近现代末当代初","author":"劳思光","text":"细雨侵帘，彤云如幕，晓寒暗透窗纱。徙倚回廊，嫣红犹见山花。霓裳翠羽匆匆过，又匆匆、梦向天涯。漫咨嗟。百劫悲欢，几度虫沙。平生意气矜怀抱，枉目驱豺虎，手搏龙蛇。老卧南疆，一身破国亡家。文章解惑非夸世，论千秋、愿已嫌奢。怅啼鸦。谢傅筝弦，白傅琵琶。"}