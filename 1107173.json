{"id":"1107173","title":"凌晨马上得惠诗再次元韵","dynasty":"宋","author":"韦骧","text":"诗筒方讶惠音稀，击钵来篇果不迟。定欲擅场专独胜，岂容遗帼久相持。招邀近想融樽满，往返多惭孺榻施。况得鸾弦声出幌，肯教马足自稽期。建芽精嫩凤为团，海错珍鲜鳆作乾。远物方惭容易献，来篇不似等閒看。始忻报玖情何厚，幡觉阳春和独难。写寄中州传好事，须教纸价踊长安。自今酬唱不宜稀，所恨诗盟结已迟。两阵辞锋谩交战，一坛将钺敢争持。宦途何愧为难进，老境宁当效逆施。相遇相期情谊远，莫临觞咏数瓜期。"}