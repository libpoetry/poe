{"id":"604212","title":"戊午入五羊阻风赤岭有怀五羊诸君子","dynasty":"明","author":"张萱","text":"去年秋八月，曾作五羊游。今年秋八月，复汎一叶舟。五羊杳何许，一水空悠悠。挂帆乘夜发，击汰遵河洲。帆开未及饱，摵摵西风遒。水涸舟易胶，野旷星汉流。白露满蒹葭，落木何飕飗。戍鼓迎鼍更，新寒肃衿裯。遥遥同心人，乃在天西头。岂曰川无梁，梦寐不可求。揽衣起徬徨，水鸟群啁啾。岂亦求其匹，悲鸣不能休。胡不拥高枕，感此增离忧。亦知会晤难，道路阻且脩。同心而离居，何以结绸缪。再拜问河伯，为我谢石尤。愿借一帆便，逭我肠万周。"}