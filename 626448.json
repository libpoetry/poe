{"id":"626448","title":"上巳集林勋卿家赏酴醾","dynasty":"明","author":"薛始亨","text":"山园三日莺声绕，棘槐庭下饶芳草。玫瑰蔷薇次第开，惟有酴醾尤姣好。半吐繁英日上迟，全开嫩蕊春归早。浓艳偏怜妃子醉，风情绝胜徐娘老。玉肌微汗染燕支，翠袖低垂结绛缡。岂有麝脐藏柏叶，莫须龙脑佩芄枝。蔷薇浅淡无颜色，玫瑰清恬少旖旎。富贵南天倾芍药，芳菲谷口失辛夷。主人好事能怜惜，夏日冬冰护如璧。广栽重购每经秋，铃帐风晨还雨夕。世间万事俱等閒，只为花忙有花癖。异种奇情类感通，高枝大朵殊畴昔。三闾离骚滋九畹，五柳归来望三益。兹花亦足比君子，如饮醇醪忧忿释。仆本山中憔悴客，相招把酒当花酌。自惭倚玉并蒹葭，谁知向日同葵藿。卿家月影酒香薰，不是垆烟乍可闻。阵阵微从瑶砌发，暖风晴霭坐氤氲。我闻酴醾称韵友，君复分题三爵后。满堂词客气淩云，诗成肯让兰亭否。"}