{"id":"404762","title":"情久长","dynasty":"近现代末当代初","author":"袁荣法","text":"吟鞭黦尽，征尘冷落相思句。漫念损、小舟乘浪，深巷冲雨。啼螀催坠叶，便搅破、寂寞梧桐院宇。怕料理、支离锦瑟，黯澹罗囊，多少是，愁无据。怨咽回潮，似说人何许。待检点、断魂零梦，分付流去。遮灯向壁，枉凝想、当日听歌伴侣。但赢得、眠都未稳，醉也无憀，浑没个，安排处。"}