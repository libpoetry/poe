{"id":"298937","title":"行役杂咏·南游过楚江","dynasty":"清代","author":"袁枚","text":"南游过楚江，西征临越甸。当涂想分割，龙津忆征战。或营酸枣台，或起明光殿。平畛开歌舞，危巘收组练。亡何岁似流，悲哉日似电。白骨埋中原，朱扃罢华宴。史册尚流播，山川灭闻见。秦宫无遗瓦，汉苑少残箭。荒烟废冢倾，衰草流萤遍。黄云自南飞，白日但西暝。闲寂窘游志，衰飒穷遐眷。慨然至于今，叹者凡几遍。平生豪横心，虽悟不得遣。"}