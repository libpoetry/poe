{"id":"839136","title":"颂陈母刘太夫人请旌","dynasty":"清末民国初","author":"许南英","text":"鸣琴为奏离鸾曲，冀挽颓风砭薄俗。陈君寿母太君刘，翟茀来归年十六。嫁得读书人亦喜，食贫竟自甘藜藿。闽垣未试槐花黄，鲁頖已沾芹藻绿。岂意才人多薄命，召赴修文天亦酷！山厨日日冷炊烟，大儿啼饥小儿哭。况有尊章病不仁，经年颠沛延床蓐！太君父职兼子职，日计参苓谋饘粥。未亡人竟不能亡，忍死提携一块肉！有如此者亦有年，儿辈峥嵘露头角。始信读书原有种，奇才不受人雕斲。大儿乡荐小儿庠，一脉书香相继续。德政覃敷长泰城，去思亦在华崶麓。褒扬节孝吹休明，太史輶轩贡当轴。君不见清漳华表矗如云，尽是前朝纪绩勋。第一新歌褒壸范，请看怀清望峻文！"}