{"id":"672576","title":"送王原常用其留别诗句为题三首 其一 白云时在目","dynasty":"明","author":"杨守阯","text":"渺渺孤飞云，悠悠太行道。望望天一方，恻恻伤中抱。云兮本无心，聚散秋空杳。明发怀二人，触目离情搅。瞻云想亲舍，万里青山绕。不睹山中人，祗见云中鸟。鸟飞云与还，花落重门晓。怅然歌式微，别离何草草。寄言缙云卿，莫恋白云好。苍生望为霖，从龙兴枯槁。"}