{"id":"117048","title":"宿龟山寺下赠旻师","dynasty":"宋代","author":"张耒","text":"淮流赴海何时穷，我生飘泊西复东。山中老僧旧相识，惊我非复当时容。三年历遍百忧患，迁就汲汲如飞鸿。人生易老古所叹，如我安得颜长红。尘埃漫灭旧题壁，枝叶已拱当时松。我方奔走师已老，更念别此何时逢。眼看故旧怀抱好，宴坐不觉听山钟。长淮月高人语绝，惟有塔铃鸣夜风。"}