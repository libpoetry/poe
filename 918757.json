{"id":"918757","title":"次韵黄子虚同饮葛次颜家酿玉友","dynasty":"宋","author":"沈与求","text":"先生早年忘扫白，懒饭青精借颜色。独馀驩伯为友朋，熟不暇篘巾自沥。何须引泉连百井，饮若长虹太豪猛。细斟玉箸滑无声，酌我应怜官独泠。奇篇更写陟釐黄，逼人心地生清凉。了知二事尽家法，眼馋径索银瓶尝。我老华池少滋液，年来爱酒如偷蜜。陶然一醉乐未央，此外要知俱长物。相期径造君勿违，坐得名胜从忘归。公侯似闻倦设醴，穆生正恐同分携。"}