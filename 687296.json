{"id":"687296","title":"题冯当之茂才春雪斋次御宿韵","dynasty":"明","author":"孙传庭","text":"春满高齐雪未阑，萧然一榻此中安。吴钩拂拭分朝霁，邺架抽翻映夜寒。人是瑶林呈积素，诗成玉涧涌飞湍。漫因郢曲怜孤调，并奏于今有二难。春雪霏霏覆画阑，美人幽况足相安。文章堪与春争丽，气韵原同雪并寒。太液池边浮瑞霭，峨眉山半落清湍。冯君收入空斋里，愧我留题得句难。"}