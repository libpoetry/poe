{"id":"1053789","title":"十月二十一日夜","dynasty":"宋","author":"孔平仲","text":"紞紞有如打两鼓，星河漫漫参在户。百鸟已栖人不行，西南汹汹有异声。有若鬼神移山岳，又如战败百万兵。出门望见乃火起，椽落瓦裂咫尺鸣。问之相去一里间，红光烁烁侵天明。长烟涌波月魄死，其间有物如撒星。是时久旱水泉竭，高屋一燎如毛翎。小儿但知聚看笑，不知扰扰人纵横。皇皇奔走最可念，耿耿不寝心飞惊。明朝出视火起处，焦木颓垣不知数。白头老姥啼向天，叹息之声满行路。"}