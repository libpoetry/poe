{"id":"692113","title":"录别","dynasty":"明","author":"李攀龙","text":"眇眇远行客，绵绵思故乡。悲风绕车鸣，浮云立马傍。边城苦多阴，秋气激繁霜。白日匿何时，四野一茫茫。落木委空庭，游响拂閒房。霏霏罗帷影，明月在我床。起视河汉流，寥寥夜未央。出亦以徘徊，入亦以彷徨。大江多悲风，秋日澄清阴。浮云无本根，天路难重寻。故人一失所，结交良苦心。游子易慷慨，抚剑吐哀吟。白发行萧萧，繁霜悴我衿。登城望四野，明月照北林。悠悠委他乡，中怀安可任。去日苦太易，游子无常家。别离在俯仰，素雪以朱华。驱车就颓景，明发泛黄河。浮云媵余征，流飙激其波。顾眄当中原，慷慨为悲歌。千里一萧条，故乡复如何。"}