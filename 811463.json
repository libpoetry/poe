{"id":"811463","title":"有寄四章，次兰史韵","dynasty":"清","author":"丘逢甲","text":"三叠霓裳舞紫云，桃花红影恋斜曛。英雄好色寻常事，身是钟山蒋子文。惆怅芳时杜紫薇，登山临水望将归。白门杨柳春风好，尽日依依属阿谁？衣香阁敞倚清尊，手检虬髯传细论。匕首千金珠十斛，青衫红粉话中原。花拂妆楼晓镜开，匆匆眉语走车雷。宓妃去后空留枕，愁损陈王八斗才。"}