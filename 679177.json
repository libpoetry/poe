{"id":"679177","title":"送戒定岩往中竺","dynasty":"明","author":"守仁","text":"天竺诸山天下雄，支那胜处惟中峰。玲珑不假五丁凿，飞来小朵金芙蓉。悬厓嵌空不可上，千岁神僧舒宝掌。杖头灵骨去无回，世外高风犹足仰。浮沤道人蒲室孙，京都试艺新承恩。三衣欲挂稽留石，一锡初辞白下门。佛国迢迢松九里，五月凉风清似水。劫灰扫尽古岩前，楼阁重开白云里。送君此日怀旧游，别情渺渺随江流。月明何处寄相忆，满林风露天香秋。"}