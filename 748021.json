{"id":"748021","title":"四明山心隶字石刻","dynasty":"清","author":"陈劢","text":"昔诵皮陆唱和诗，惜未亲探四明岩壑奇。又闻支山杖锡亦崭绝，山前石壁峭若屏风列。上题四明山心四隶字，大书深刻传是汉人笔。生长是邦数十年，名山欲访心惘然。我友裹粮携酒榼，舍舟登陆直穷山之巅。忽睹巨石高十丈，似从太华擘仙掌。耸身特立傍悬崖，瞻之在前非惝恍。汉人隶法称奇古，碑版照耀遍寰宇。字形不过一二寸，摩崖大书人罕睹。昔年嘉定钱宫檐，来修县志夸博淹。广搜唐宋金石刻，录近弃远一任遗珠沧海潜。我友嗜古真成癖，济胜更饶腰脚力。归贻拓本纸墨新，惠我奚啻百朋锡。吁嗟乎！开辟以来有此山，此书历劫未蚀苔藓斑。得毋山灵默呵护，特使千古奇迹长留天地间。"}