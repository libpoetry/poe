{"id":"525872","title":"送陆良弼赴云南","dynasty":"明","author":"顾璘","text":"东吴陆氏古称雄，今日君家迈古风。父子弟兄纡紫绶，麒麟偏在一门中。与君作宦汉西京，十载追游畅性灵。飞觞谢传围棋墅，弹剑周郎洒泪亭。春来秋去欢无歇，星流雨散从今别。君提侯印赴滇南，浩荡青冥动双节。雄才健笔人不如，况乃腹内多诗书。盛年黄霸初为郡，紫阁归来日有馀。"}