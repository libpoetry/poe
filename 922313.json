{"id":"922313","title":"和陶赠羊长史，并引","dynasty":"宋","author":"苏轼","text":"我非皇甫谧，门人如挚虞。不持两鸱酒，肯借一车书。欲令海外士，观经似鸿都。结发事文史，俯仰六十踰。老马不耐放，长鸣思服舆。故知根尘在，未免病药俱。念君千里足，历块犹踟蹰。好学真伯业，比肩可相如。此书久已熟，救我今荒芜。顾惭桑榆迫，久厌诗书娱。奏赋病未能，草玄老更疏。犹当距杨、墨，稍欲惩荆舒。"}