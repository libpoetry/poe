{"id":"192620","title":"清风十韵·素魄离箕舌","dynasty":"宋代","author":"杨亿","text":"素魄离箕舌，鸣鸢载锦绸。微凉生玉宇，馀韵泛兰臯。竿转相乌数，厨摇萐莆劳。渚苹偏靃靡，苑树更萧骚。五斗梧初析，三年翼自高。陶窗时拂衽，楚榭正挥毫。尘箧悲鸾扇，云帆戒鹭涛。洞庭惊木叶，骑省欢霜毛。势好抟羊角，心终忆蟹螯。泠然知有待，仙寇异吾曹。"}