{"id":"843298","title":"长夜吟","dynasty":"清末民国初","author":"俞明震","text":"空江夜坐云崔嵬，合沓群山如马来。眼前瞬息恣万变，胡为墨守相争猜。新民有术不能道，沧桑一剧悲者笑。鬼神毕竟误苍生，迷信何曾有宗教。达官解事但形模，宪法不启愚民愚。百年积弱有天意，朝三枉自尤群狙。滩头水寒千丈落，颓波散尽趋大壑。洗涤山川有雨声，莫诉烦冤向寥廓。盘空大地如车轮，日光所被物态新。若使地轴不自转，谁是茫茫长夜人。繁霜夜陨乌啼苦，荒江此境成终古。错怨东方不肯明，那识西天日方午。"}