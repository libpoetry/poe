{"id":"537168","title":"九友斋十歌 其八","dynasty":"明","author":"王世贞","text":"男儿有兴须有适，生不愿十二金钗恒密席。床头琥珀如欲诉，夜半篝灯压春滴。梁园宝尊蟠雷文，叔夜遗鎗斗天色。碧筒泻出仍啾啾，青眼传观争啧啧。君不见舒州杓，鹦鹉铛，李白与尔同死生。旧交零落渐已尽，何可一日无二卿。归去来，万事平，曲生叩门卿即应。"}