{"id":"739654","title":"寄鹤珊弟","dynasty":"清","author":"国梁","text":"总角从君游，头颅各如此。十年中乖异，暂聚差可喜。浃旬互送迎，积怀不暇理。社燕与秋鸿，途遇空尔尔。上林君一枝，天涯我万里。意行无近远，我梦亦如是。时时把君臂，依依见文史。境过一欠伸，中宵披衣起。人言作郡乐，作郡真不美。列城掩孤聪，万夫丛一指。人善无足云，人过我先耻。人求我恐后，人取我所鄙。不解效脂韦，那能利爪嘴。簿书日纠缠，祸害相依倚。以此念家山，键户合扫轨。况有老兄弟，至乐谁得似。对状风雨中，鸡鸣殊不已。"}