{"id":"1244131","title":"乙卯新元余年六十目病又甚抚今怀昔感慨系之适诸弟侄来贺因赋长句","dynasty":"元末明初","author":"郭钰","text":"忆昔军麾满南国，性命一丝悬一息。老天与年补长贫，白发萧萧今六十。嵓前桂树倚半空，台上牡丹高数尺。雨露皇天根后土，前辈风流我何及。灯火读书眼尽昏，杖屦游山足无力。齿牙动摇亦已落，逆旅应催早行客。高阳酒徒谁独存，苏门先生人未识。春雨魂消韦曲花，秋风怨入山阳笛。检束方知礼法疏，笑谈尚倚心情密。瓮头新酒甜如蜜，群从彬彬贺元日。一庭晴色毳袍轻，醉笔重拈百忧失。"}