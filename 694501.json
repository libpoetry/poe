{"id":"694501","title":"次韵送林大参之任广西","dynasty":"明","author":"陈献章","text":"病里逢春实怕春，对花著语未惊人。今朝纵有狂诗送，不是当年翰墨臣。东西岭表非无事，经济术中怕有心。何处老仙求救世，刀圭倒尽药囊深。碧玉高楼架紫云，世间应笑此楼深。忽闻夜半鹏风起，九万扶摇好在今。夫子当时见逝川，一声浩叹不知年。东溟更比川流阔，不共东溟一派传。"}