{"id":"1043663","title":"闻蜀中大水寄阆中诸弟","dynasty":"宋","author":"刘攽","text":"蜀岭参天近，巴江向海迂。百城同暗谷，独鸟视前途。六月蒸云甚，长风骤雨俱。漏天畴得补，深峡不时输。回首蛇蛟斗，伤心虎豹呼。剑关愁断栈，天汉逼乘桴。臂饮通殊俗，巢居自一隅。遗黎待螺蚌，小邑断樵苏。绝域飞黄鹄，仙人用只凫。清秋已收潦，问尔丽泥涂。"}