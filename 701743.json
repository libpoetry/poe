{"id":"701743","title":"閒居杂兴和丁选部四首","dynasty":"明","author":"黄衷","text":"野柽鸣飙秋满庭，䫿颾不似故园听。尘埃是处苍鹰击，气色谁家瑞鹊灵。心验五穷知匪席，口经三噤信如瓶。欲携白木长镵去，自斸松根千岁苓。晨麾阁吏散公庭，缓步微吟与鹤听。儗托风云期道泰，耻将虫鼠试丹灵。有功归赵仍完璧，何意誇秦类建瓶。今日膏肓维一息，神医谁为减狶苓。城上乌号彻夜庭，遥星断角带愁听。风霜犯骨髭先改，山水违心卜未灵。书爱守玄还覆瓿，贫怜炊玉有悬瓶。美芹自昔閒人事，谁向王羞进茹苓。衙冂尽日闭闲庭，坐对谈天力倦听。七步谩誇逢洛女，数峰终解咏湘灵。慵须报客方脩刺，智不如人可挈瓶。小苑春来成晚计，却移红槿种参苓。"}