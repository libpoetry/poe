{"id":"66601","title":"秋日与客入西安门达观内苑","dynasty":"明代","author":"刘天民","text":"朝退过西苑，仙游历尚方。彩云迷禁御，绮树隐萧墙。玉圯联驰道，金铺锁洞房。路看张锦遍，水识弃脂香。傍岸兰生殿，连岩玉凿堂。雕龙凄雾雨，碧瓦净烟霜。观仄飞鳷鹊，楼高翥凤凰。弋林通别馆，钓渚接回塘。虎气腾深圈，鹰声出内坊。露台嗟盛代，供帐陋前王。万岁名山地，千秋置酒场。参差围宝靥，左右烂貂珰。负宠鱼相贯，希恩雁列行。诙谐从曼倩，窈窕得毛嫱。芍药翻新曲，芙蓉避靓妆。风尘惊澒洞，花鸟辍辉光。蜗篆封珠户，蛛丝络象床。藤萝空冉冉，葭菼自苍苍。北菼更新主，南薰鼓舜皇。属车停警跸，贡使绝舟航。岂独群工起，还令庶事康。太平真有象，圣寿合无疆。谒者秋容老，宫娃午梦凉。只今怀短笔，讵用赋《长杨》。"}