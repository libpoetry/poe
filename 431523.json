{"id":"431523","title":"留题北流中学图书馆八首（录四）","dynasty":"近现代","author":"冯振","text":"读书器识本为先，一命文人不值钱。试看古今名节士，文章多半以人传。横流人欲赖真儒，不有刚肠岂丈夫。纵把圣贤书读尽，到头行得一言无？纷纷口耳总嚣尘，忠义由来自有真。论到焚坑谁祸首，负心原是诗书人。千秋人物不曾空，侠骨柔肠夺化工。愿得一生长结伴，美人才子与英雄。"}