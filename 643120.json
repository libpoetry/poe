{"id":"643120","title":"送百户张文胜之台州时营造城门","dynasty":"明","author":"胡奎","text":"张将军，乃是留侯之子孙，妙年壮气凌青云。而翁奋迹龙虎卫，从戎万里天南去。将军世禄袭奇勋，分镇夫差射潮处。身骑骏马白雪毛，手提三尺昆吾刀。天吴海若不敢动，冯夷伐鼓回秋涛。海昌城头鸣夜柝，海阊门是将军作。我识平生一片心，露写金盘冰出壑。昨日城门开，将军跃马来。今言出门去，驾言上天台。天台山高四万八千丈，明月挂在琼台上。回光还照海昌城，夜夜东西两相望。"}