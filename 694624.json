{"id":"694624","title":"上太守二首","dynasty":"明","author":"陈繗","text":"帘捲春风化日长，鼠牙无事到黄堂。月明沧海珠还浦，雨过青山虎渡江。五裤兴歌舆颂遍，两岐吐秀麦花香。我来肩息甘棠下，借得馀阴一夕凉。四境弦歌处处扬，熙熙千里总春阳。安人每展经纶手，忧国还披铁石肠。日永蒲鞭空示辱，风清麦陇有馀香。夜来试看城头月，也得寒微一借光。"}