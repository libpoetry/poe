{"id":"682582","title":"励志诗","dynasty":"明","author":"区大相","text":"有大人者，德业日新。彼虽圣哲，聿用忧勤。嗟余小子，舜我何人。少也失学，壮而无闻。在昔弱龄，粗事诗书。鬒发其蓬，税驾焉如。朝华夕殒，奄忽居诸。我匪乔松，其能久欤。不树不艺，曷望秋穫。不斲不削，曷施丹雘。我疆我室，是咨是度。勿为胡成，不殖将落。上善若水，是以有德。下士闻道，笑而不识。鹪鹩巢林，卑栖自溺。大鹏扶摇，汝将安适。嗟我不淑，实昧前算。刚而不克，柔而靡断。方覆一篑，废涂于半。汎汎中流，茫茫道岸。鸿鹄高飞，必用羽仪。如何中路，弃我如遗。非彼弃我，我实荒斯。迁善改过，来犹可追。人亦有言，下流莫处。高岸为谷，百恶是注。祸福之门，贤者所杜。慎尔发机，荣辱之主。人亦有言，功崇惟志。云胡弗竞，希骥则骥。大人所履，小子所视。矧兹秽陋，能不思企。畴能不细，而丰于大。畴能不迩，而远是迈。积水成渊，累土成岱。不积不累，厥功攸替。滔滔逝者，日月其遒。烈士壮心，奚必凛秋。嗟我怀思，在彼中洲。望而不见，我心伤忧。"}