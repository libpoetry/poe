{"id":"684757","title":"有赠四首","dynasty":"明","author":"王彦泓","text":"国花第一数姚黄，更共明珠字夜光。笑靥乍圆全似母，病容尤好莫羞郎。三年怀袖僧弥扇，十里流闻望子香。嘱向桂堂休避客，暂容图画看真娘。矜严时已逗风情，五字诗中目乍成。折齿幽人犹有我，扫眉才子更无卿。当筵心借调琴语，入户行防触瑟声。何事胆娘偏小胆，略闻鹦鹉便心惊。睡晓犹然怯曙晖，芙蓉颜色慰朝饥。因留宋玉亲炊饭，却赏王敦竟脱衣。心许湔裙三日去，人知叠骑几时归。还愁守到浓欢夜，瘦得蛮腰剩一围。秋风长簟恨三年，续命曾闻唤小怜。已向绿珠称弟子，倘容张硕伴神仙。筵前笑顾樱桃掷，烛下偷分茉莉穿。端似悼亡唐后主，见伊枝叶又情牵。"}