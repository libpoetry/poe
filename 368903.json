{"id":"368903","title":"齐天乐·眼镜","dynasty":"清代","author":"杨抡","text":"现前便是光明藏，依然那时年少。有影双圆，无花并蒂，阁住鬓丝轻巧。纤翳净扫。怪隔一层云，转增分晓。幸未深深，比量依约近寅卯。当年曾见古道。静观还自得，和月幽抱。青白徒翻，妍媸莫辨，短处偏逢嘲笑。今番了了。恍世界琉璃，顿消烦恼。解识连环，镜中人更好。"}