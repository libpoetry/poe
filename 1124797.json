{"id":"1124797","title":"和路朝奉新居","dynasty":"宋","author":"徐积","text":"世俗纷纷事总虚，诗翁今作逸人居。勤穿东地缘栽竹，喜占明窗为著书。近市好赊春肆酒，就淮仍买晚罾鱼。忽撑小艇来西郭，不问皆知访仲车。诗翁爱酒典衣沽，六子将孙侍燕居。正要白家醇酿法，不须刘德伪金书。厨经雪后炊无黍，门近淮濒食有鱼。何以献公寻一物，庾郎三韭载盈车。昔也闻名诵子虚，今来白颔隔城居。新诗解道论头句，旧客仍移把臂书。北郭高风真隐豹，南州循政喻烹鱼。归时见说临川路，父老争留太守车。陈傅门前客姓徐，有何智术佐閒居。接檐俛仰令遮雨，缚竹纵横为架书。趁雪斸田移草木，和湾汲水贮龟鱼。上元已过清明近，更约寻花不用车。谁家住处近田庐，朝奉抽簪就退居。竹叶已成新岁酒，梅花未领故人书。呼童解袂扪饥虱，趁日开箱曝蠹鱼。一似散仙閒到夜，卧屏仍看五云车。坐想堂前弄白须，蒲茵笋席正高居。綵衣六子傍供膳，锦髻诸孙自教书。爱士主人新置榻，清身太守旧悬鱼。更吟整斗论头句，胜却西庵诗一车。不辨时人直与迂，浊缨且喜近淮居。朝衣脱后常耽睡，野史修时或借书。恨乏青山供采药，爱看白鸟伺吞鱼。东园卖酒花开近，待看诗翁倒载车。簿领脱来如一梦，身名全后喜宁居。生来自信无非义，世上何缘作谤书。所养有源数大水，其贤可乐比嘉鱼。愿公八十为更老，玉币三招乃就车。自是平时大隐徒，何须水宿与山居。都无长物垂空橐，却有閒房聚逸书。近见雪消思野蕨，遥呼船问忆江鱼。卸帆便去寻村酒，醉使儿孙推鹿车。身著练袍履用蒲，鹖冠鸠杖称郊居。家中但乏青囊印，坐处便看黄卷书。赁屋为无扬子宅，休官非为武昌鱼。长年不出何妨事，况是门悬致仕车。夷白先生好对庐，醉吟处士作邻居。幅巾自去呼樵父，蜡屐何时访竹书。坐想高谈摇麈尾，情知相谇跨鲸鱼。更怜同姓陪樽酒，胜却荀生得御车。路家巷口是何渠，半似城中半野居。已退白仙常按曲，未归陆俊谩传书。雪消墙外逢挑菜，日暖门前见捕鱼。更有花閒行处乐，旧时歌舞愿随车。好养玄猿共鹤雏，茅茨盖屋竹閒居。家无越使千金橐，腹有齐臣四部书。一自临川登画鹢，便烦别驾掌铜鱼。吟哦还作诗仙退，恰似骖鸾凤驾车。世閒诗淡郑云叟，寿且安宁陶隐居。爱酒自开浮蚁瓮，耽诗如好换鹅书。箨冠戴后支筇竹，鹤氅披来控鲤鱼。学作蓬莱吟醉客，何须驷马驾安车。西庵翁上北城隅，为望临川旧守居。所恨足无双翅舄，但将诗代一函书。甥教洗游多沽酒，妻使磨刀细切鱼。洒扫待公来献寿，亲扶杖履醉升车。"}