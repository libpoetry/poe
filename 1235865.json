{"id":"1235865","title":"登第诗五首（泰定元年甲子） 崇天门唱名","dynasty":"元","author":"宋褧","text":"三月吉日当十三，紫雾氤氲阊阖南。天子龙飞坐霄汉，儒生鹄立耀冠篸。黄麾仗上清风细，丹凤楼头晓日酣。独爱玉阶阶下草，解将袍色染成蓝。上相传宣弁□趋，玉堂西北拜銮舆。歌声缥缈方壶外，酒味氤氲沆瀣馀。幕额锦光晴烂漫，帽檐花影昼扶疏。君恩谁识深如海，独倚东风咏藻鱼。临水亭台似曲江，同年人物宴华堂。婵娟笑弄龙香拨，醽醁深涵鸟羽觞。醉后方言频尔汝，座中除目互平章。从来期集输京雒，仍见诗歌播八方。承平天子重科名，章服分颁出大明。袍是涿罗香缕细，笏胜楷木素文横。晨趋象魏云霞粲，夕奏龙墀玉雪清。遥想鸣珂朝会处，鹓行争讶被恩荣。瑞日鲜明射玉题，华袍綷䌨近罘罳。舍人宣赞瞻丹阙，新进趋跄诣赤墀。黄屋云行天杳邈，绿章风送路逶迤。湛恩岂许须臾报，要见他年献纳辞。"}