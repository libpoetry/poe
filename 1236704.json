{"id":"1236704","title":"和抟霄韵代水陆疏文因其韵为诗十首","dynasty":"元","author":"耶律楚材","text":"资生无畏济人深，便见能仁六度心。尘世捐财矜苦厄，寒林洒饭拔幽沈。既临巨海钩神物，试叩洪钟伺好音。今日湛然攀旧例，珠缨休惜挂祗林。新朝威德感人深，渴望云霓四海心。东夏再降烽火灭，西门一战塞烟沈。颙观颁朔施仁政，伫待更元布德音。好放湛然云水去，庙堂英俊正如林。论道西庵爱慕深，推诚片片露丹心。瑶琴莫抚相如引，宝鼎休焚韩寿沈。花气浑如三角串，松风全似五弦音。清谈终日忘归思，不觉昏鸦噪晚林。五派分流道愈深，尘中谁识本来心。穿心土椀元无漏，没底胶船却不沈。山色水光呈妙相，鸟啼猿啸露圆音。云霞活计无求饱，何事狂童作肉林。前生未了妄缘深，薄宦相萦负夙心。只见渊明能印弃，谁知居士解舟沈。穷通荣辱皆真梦，毁誉称讥尽假音。中隐冷官闲况味，归心无日不山林。居士才微学未深，静思宁不愧中心。难忘北海千钟酒，虚负西庵一炷沈。绮语效颦赓险韵，瑶琴学步鼓纯音。此番公案休拈出，祗恐相传入笑林。新诗欬玉起予深，独有抟霄我许心。真迹居尘聊俯仰，高名与世任浮沈。同成雅会清茶话，共赏枯桐白雪音。他日归休约何处，燕山参谒万松林。贤帅文章蕴藉深，云川倾盖便同心。掀髯谈道檠灯灺，抵足论文塞月沈。有眼句中君得意，无弦琴上我知音。乘舟误捉波中月，莫学当年李翰林。浪迹西游岁月深，临风谁识湛然心。斯文将丧儒风歇，真智难明佛日沈。佳茗暂尝轰雪浪，正声聊作鼓雷音。年来逸兴十分切，准备求真入道林。渔矶旧隐荻花深，尘世宁忘昔日心。两岸清风单舸稳，满江明月一钩沈。饥来煮稻无兼味，醉后鸣榔笑五音。闲卧烟蓑春梦断，不知潮起没青林。"}