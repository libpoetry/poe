{"id":"103017","title":"读范桐庐述严先生祠堂碑","dynasty":"宋代","author":"梅尧臣","text":"二蛇志不同，相得榛莽里。一蛇化为龙，一蛇化为雉。龙飞上高衢，雉飞入深水。为蜃自得宜，潜游沧海涘。变化虽各殊，有道固终始。光武与严陵，其义亦云尔。所遇在草昧，既贵不为起。翻然归富春，曾不相助治。至今存清芬，烜赫耀图史。人传七里滩，昔日来钓此。滩上水溅溅，滩下石齿齿。其人不可见，其事清且美。有客乘朱轮，徘徊想前轨。著辞刻之碑，复使存厥祀。欲以廉贪夫，又以立懦士。千载名不忘，休哉古君子。"}