{"id":"1129067","title":"颂十玄谈 尘异","dynasty":"宋","author":"释印肃","text":"浊者自浊清自清，一轮坚白不容尘。镜中妍丑谁分别，水月融光净法身。菩提烦恼等空平，色里胶青用始精。盐入水中寻不见，□舌轻点笑欣欣。谁言卞璧无人鉴，但办肯心终不赚。燎却眉毛尚不知，询岐欲往西天探。我道骊珠到处晶，包含万有独明灵。同光索价遭人问，两手张开帽带陈。万法泯时全体现，大似金刚经百鍊。定光镕烁绝纤埃，只眼圆明何用见。三乘分别强安名，悯念群生习气深。宝所到时城假化，何曾动步早观音。丈夫自有冲天志，不著形名非与是。交彻辉光意气浓，金毛师子真堪畏。莫向如来行处行，一身堕落万寻坑。人神百亿扶难起，耳不闻声目似盲。"}