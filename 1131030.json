{"id":"1131030","title":"再和二首","dynasty":"宋","author":"韩维","text":"壮岁希高事独清，介然何意慕三旌。无邪每奉先儒戒，有犯常存狷者情。任重股肱惭暗弱，老全骸骨赖休明。非因大旆闲来往，仲蔚蓬蒿绕舍生。应为开门近太清，故携歌管逐双旌。酒逢欢后宁论量，语到真时不属情。木叶吟风千籁作，菊丛含雨万珠明。知公几案常丰暇，诗思如泉日夜生。"}