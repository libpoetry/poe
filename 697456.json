{"id":"697456","title":"拟古二十首","dynasty":"明","author":"胡应麟","text":"严霜结重阴，岁序忽已暮。念子当远游，抗手即行路。路行常苦远，客归尝苦晚。浮云蔽关塞，白日不可挽。昔为婚与姻，今为越与秦。落叶随飘风，飞鸿辞故群。君心岂难保，妾颜匪长好。登高望平原，四顾尽衰草。相思无朝夕，沈忧令人老。愿为双车轮，随君万里道。郁郁城东门，盈盈桃与李。抽条仲春月，秾艳若罗绮。轩车竞采掇，日暮未言止。如何秋风生，摇落自兹始。寄语青楼倡，盛颜难久恃。清晨策驽马，整辔南山隅。遥望长安城，飞观百尺馀。峨峨青云端，甲第罗长衢。华镳若流水，轩盖何威纡。各骋要路津，盈盈道中趋。人生若飞藿，奄忽随丘墟。盛衰各有极，贵贱同斯须。何如命我友，斗酒鸣笙竽。逍遥放情志，卒岁聊自娱。令节怀嘉宾，亲友四面会。轩车若云屯，高谈尽冠盖。旨酒罗长筵，新声动环佩。秦筝响未毕，楚袖盈庭内。同心竞酬酢，羽觞互更代。各言行乐殊，少壮不相待。劳生徇荣华，日月忽已迈。千秋万世尽，贤圣亦焉在。绮楼亘中天，窈窕百馀尺。飞甍架复道，藻井纵横出。上有双蛾眉，容华世无匹。临风发皓齿，当户理瑶瑟。新声入云汉，四座咸动色。行人竞倾听，日暮不遑息。但睹来者欢，谁明居者臆。盛年处空闺，中夜起悽恻。采采丛兰花，美人隔江沚。褰裳涉其波，舟楫谁为理。回风动罗裳，日暮聊徒倚。安得双鸳鸯，衔致箧中绮。客游异乡县，终岁怀苦辛。忧思起长夜，展转不得晨。举头望河汉，怅彼参与辰。畴昔同盟友，金石偕交亲。飞飞振六翮，弃我若途人。我欲东归洛，日暮河无津。徘徊入房中，涕泪沾衣巾。彼美东邻子，习礼明书诗。十五登君堂，新婚谐结缡。愿为双飞鸿，百岁不相离。风波起中路，忽去天一涯。不惜去日远，但恐欢爱移。黄尘蔽关塞，会合无前期。愿君策高足，努力趋明时。生当聚华堂，死当长别离。灼灼芳树枝，敷荣一何早。绿条被繁英，初日何杲杲。感此芳春时，采掇寄远道。馨香不终夕，零落随百草。盛年处空闺，颜色为谁好。严霜瘁百草，节序忽复易。噭噭双飞雁，云中各自适。念我同衾人，索处异南北。披衣望天宇，众星何历历。牵牛隔河梁，织女限东壁。徬徨间一水，欲往步难即。同心复异地，何异不相识。清晨出大梁，遥瞻北邙道。野火烧平田，白杨半枯槁。人生寄宇宙，忽若原上草。去日常苦多，来日常苦少。少者日以壮，壮者日趋老。幻躯无百年，富贵何足保。思为鲁中圣，万世同寿考。高城跨东南，大道夷且直。青楼间绮疏，曈曈照初日。五陵侠少年，结束事游昵。白马饰银鞍，连翩度阡陌。美人遥目成，相对理瑶瑟。十千轻一笑，百万当一掷。为乐愿及晨，为欢愿及夕。红颜匪百岁，何由保金石。回车灞原上，白日忽将暮。石门高崔嵬，悲风起长路。借问何人阡，无乃前朝墓。人生寄一世，奄忽迅朝露。荒哉秦汉主，寻仙起遐慕。弱水不可援，三山竟焉度。玉碗出人间，徒为赤松误。伤彼泉下人，喟焉策蹇步。吹竽宴华堂，娱乐从所务。飘飘极心志，千载为旦暮。驱车越长道，还归故里闾。少小客咸阳，今来廿载馀。亲知半凋落，冢墓留村墟。松柏俨成行，狐兔交路衢。门巷寂无人，谁为问邻居。停车再叹息，日暮长欷吁。客行尽九州，不如守敝庐。浮生若飞蓬，寄迹宇宙间。万物皆有尽，胡为长苦颜。旨酒列高台，嘉宾共盘桓。夜阑当秉烛，日晏当沈酣。人生无百年，譬彼东逝川。生者不暂欢，死者宁复还。昭昭三五夕，皎月流素光。徘徊入高楼，照我罗衣裳。揽衣坐叹息，起步仍徬徨。良人怀远游，九载客他乡。空闺知岁暮，独处知夜长。嗷嗷云中雁，随风忽南翔。安能假羽翼，万里来君傍。凛凛北风至，霜雪零前除。惜哉征人妇，岁宴恒寡娱。夙昔奉衾裯，矢志誓不渝。如何弃我去，悠悠长路隅。思君隔天末，邈如秦与越。欢爱宁复论，铅华为君绝。君怀如明月，妾心如冰雪。君怀有圆缺，妾心徒皎洁。清晨启重关，有客千里至。手携尺一书，言我故人寄。长跪问故人，客亦无所言。开缄读素书，宛若睹所欢。上有金错刀，下有白玉环。明月三五满，故人会当返。仲秋凉气肃，呖呖雁南度。北斗倚阑干，气运凄以暮。悲来抚长剑，浩歌起庭户。一为远方客，永别亲与故。频夜梦室家，展转忽已寤。念欲还故乡，按辔遵广路。悠悠大河水，一苇安可渡。亭亭孤桐树，托根峄山岑。良工琢其枝，为我匣中琴。胶漆相交结，珍重逾南金。被以朱丝弦，弹以白雪吟。清音顺风扬，四坐畴同心。佳人隔天末，日暮涕沾襟。"}