{"id":"711699","title":"自励诗","dynasty":"明末清初","author":"陈恭尹","text":"闻道岂必早，立德苦不固。嗟余困蒙弱，老大犹未树。五十不称夭，蹉跎已中路。逝者诚已矣，来兹可无惧。先民诏遗矩，乃在行其素。外物焉足希，澄心任所遇。每戒出位思，恒存周身虑。毋曰独居暗，几微渐成著。毋曰戏谑小，君子有常度。穴防终以决，往水不返溯。庶几日三复，反躬永无恶。"}