{"id":"768821","title":"金缕曲 七月初五朱草衣五十初度","dynasty":"清","author":"吴敬梓","text":"织屩堂中客。困风尘、如流岁序，行年五十。南越北燕游倦矣，白下凿坏为室。似巢父、一枝栖息。昨夜桐风惊短梦，把园林、万绿都萧瑟。秋士感，壮心迫。荀卿正遇游齐日。叹胸中、著书干卷，沈埋弃掷。尚有及时一杯酒，身后之名何益。张季膺、斯言堪述。天意也怜吾辈在，且休忧、尘世无相识。长寿考，比金石。"}