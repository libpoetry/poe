{"id":"954310","title":"颜蹠","dynasty":"宋","author":"欧阳修","text":"颜回饮瓢水，陋巷卧曲肱。盗蹠厌人肝，九州恣横行。回仁而短命，蹠寿死免兵。愚夫仰天呼，祸福岂足凭。蹠身一腐鼠，死朽化无形。万世尚遭戮，笔诛甚刀刑。思其生所得，豺犬饱臭腥。颜子圣人徒，生知自诚明。惟其生之乐，岂减蹠所荣。死也至今在，光辉如日星。譬如埋金玉，不耗精与英。生死得失间，较量谁重轻。善恶理如此，毋尤天不平。"}