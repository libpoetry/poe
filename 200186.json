{"id":"200186","title":"黄山·古今墨客兼骚客","dynasty":"宋代","author":"杨公远","text":"古今墨客兼骚客，推许黄山甲众山。三十六峰层汉外，百千万岫乱云间。炼丹帝往名长在，捣药仙归臼已閒。叶落花开人寂寂，雄鸣雌和鸟关关。瀑湍岩罅常飞沫，砂现崖巅未带殷。水畔青牛眠正稳，源头白鹿去仍还。清潭易见鱼翻锦，幽洞难窥豹露斑。著罢棋枰留嶂顶，流来桃片点溪湾。鸾翔弄影非无侣，鹤唳冲天岂类鹇。空谷伐柯樵父远，平川唤犊牧儿顽。石瓶倾注泉那竭，瑶草敷荣地匪悭。老桧络藤缠天矫，苍苔蚀径绕回环。遥知衲子明空苦，应笑含夫竞触蛮。断续小桥艰跋涉，崎岖绝磴费跻攀。枝头果熟猿争取，树杪梢枯鹊为删。虎踞风前疑啸吼，龙潜潭底想盘跧。水帘珠贯何曾卷，石室云封底用闩。对峙容浮高耸峭，合流曹院响湲潺。汤泉浴起能轻骨，药鼎餐遗可驻颜。胜概不穷吟不尽，一时模写在人寰。"}