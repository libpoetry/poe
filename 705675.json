{"id":"705675","title":"后东皋草堂歌","dynasty":"明末清初","author":"吴伟业","text":"君家东皋枕山麓，百顷流泉浸花竹。石田书画数百卷，酷嗜平生手藏录。隐囊麈尾寄萧斋，鸿鹄高飞鹰隼猜。白社青山旧居在，黄门北寺捕车来。有诏怜君放君去，重到故乡栖隐处。短策仍看屋后山，扁舟却系门前树。此时钩党虽纵横，终是君王折槛臣。放逐纵缘当事意，江湖还赖主人恩。一朝龙去辞乡国，万里烽烟归未得。可怜双戟中丞家，门帖凄凉题卖宅。有子单居持户难，呼门吏怒索家钱。穷搜发箧应无计，弃掷城南五尺山。任移花药邻家植，未剪松杉僧舍得。渔舟网集习家池，官道人牵到公石。石础虽留不记亭，槿篱还在半无门。欹桥已断眠僵柳，醉壁谁扶倚瘦藤。尚有荒祠丛废棘，丰碑草没犹堪识。阶前田父早歌呼，陌上行人增叹息。我初扶杖过君家，开尊九月逢黄花。秋日溪山好图画，石田真迹深咨嗟。传闻此图再易主，同时宾客知存几。又见溪山改旧观，雕栏碧槛今已矣。摇落深知宋玉愁，衡阳雁断楚天秋。斜晖有恨家何在，极浦无言水自流。我来草堂何处宿，挑镫夜把长歌续。十年旧事总成悲，再赋闲愁不堪读。魏寝梁园事已空，杜鹃寂寞怨西风。平泉独乐荒榛里，寒雨孤村听暝钟。"}