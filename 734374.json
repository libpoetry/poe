{"id":"734374","title":"慈仁寺古松歌","dynasty":"清","author":"邵长蘅","text":"前年屡憩慈仁寺，古松苍翠流云气。高枝偃盖撑晴空。低枝攫拿捎厚地。青天忽诧蛟龙蟠，赤日只疑风雨至。今年重到慈仁来，苍皮惨裂枯干摧。一株已遭斤斧伐，一株仅存神郁屈。倔强尚与夔?争，爱惜或愁雷雨拔。其余四株稍葱茜，青青翻是寻常质。我闻此松植自金元年，胡为摧折荒寒烟。摩挲三叹泪如缕，嗟尔托根原失所。慈仁寺中大作集，寺门日日飞尘土。珠玉锦绣走黄埃，日炙风霾气凄苦。孤根不免虫蚁穴，劲骨宁能驵侩伍。君不见庐山简寂观，高松千尺飘霜霰。白鹤两两巢其巅，仙人羽客时相见。又不见天台桥畔松，作鳞之而苍虬龙。银河倒挂玉淙淙，樵斤猎火何由篷。吁嗟乎！人生位置有如此，上马出门暮山紫。"}