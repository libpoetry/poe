{"id":"955184","title":"挑濠歌","dynasty":"宋","author":"罗椅","text":"满城挑濠五更起，城头直挑到城尾。一弯一转春蛇长，围人方圆三十里。去年十月霜凄凄，挑濠人立霜中啼。今年一春春雨多，泥滑将奈挑濠何。只今清明霜不若，皇天何时收雨脚。几人带雨濠上啼，半湿半饥春病疟。雨之久，可以晴。濠之长，可以城。只愁挑得濠始竟，公家又有守濠令。"}