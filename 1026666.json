{"id":"1026666","title":"讲武池和师厚","dynasty":"宋","author":"韩维","text":"沧池拟溟渤，莽漾豁厚地。曰吾神祖为，气象固宜尔。六合昔未一，教战出精锐。至尊降黄屋，惨淡乘金气。凌波飞百艘，撇烈若鹘翅。扬旌万旅噪，伐鼓九渊沸。其行速天旋，其止甚阴闭。信乎王者师，足以服睽异。尔来承平久，地与兵革废。秋风长蒲苇，烂漫失洲沚。惟见金明上，结构销绣绮。春游驻天跸，万国奉燕喜。铿鍧鼓钟响，杂遝羽旄美。岂惟与民乐，施及鱼鸟细。宏哉艰难业，愉怿逮万世。"}