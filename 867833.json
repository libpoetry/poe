{"id":"867833","title":"望海潮 其三 庆八十","dynasty":"宋","author":"史浩","text":"熊罴嘉梦，风云享会，磻溪应卜之年。黄菊萃英，红萸酿馥，安排预赏芳筵。环佩拥神仙。向粉额两字，金缕红鲜。最好花裀展处，双凤舞翩翩。人人竞擘香笺。璨珠玑溢目，祝颂无边。彭祖一分，庄椿十倍，千秋未足多言。日驭且停鞭。把燕闲欢乐，分付壶天。笑享亲朋岁岁，春酒庆团圆。"}