{"id":"356454","title":"齐天乐·湿云初放红楼晓","dynasty":"清代","author":"项鸿祚","text":"湿云初放红楼晓，丝丝雨残犹陨。淡写山眉，轻笼日脚，笑我清游无分。余寒尚紧，恁绕过春分，海棠吹尽。忽忆苏堤，香泥多少袜尘印。闲愁几番自遣，一鸠啼午寂，难寄芳讯。小市评花，幽坊换酒，谁念鬻茶风韵。蟾蜍砚润，记采壁题名，旧时疏俊。待约明朝，刺船应未稳。"}