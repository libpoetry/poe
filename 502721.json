{"id":"502721","title":"题龙山归隐卷","dynasty":"明","author":"王恭","text":"山人在山心自閒，偶逐无心云出山。云飞飘飘落江海，忽讶山人何得还。山人旧是霜台吏，曾与绣衣掌书记。八州郎吏揖清芬，三尺儿童识名字。万事人间转眼非，山人大笑拂衣归。昔时猿鹤今无恙，别后杉松又几围。林泉未胜功名好，羡君忘机一何早。每因京使买琴弦，屡向词人借诗藁。兴来蹑履到僧家，竹里焚香白日斜。合屿壶山落天镜，五峰百丈横秋霞。我昔逃禅此山里，日坐灵花咽潭水。夜半龙鸣万籁声，四五沙门忽惊起。几年奔走愧尘颜，欲借金梯复再攀。愿留十日与君饮，醉倒白云秋半间。"}