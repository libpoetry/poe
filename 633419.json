{"id":"633419","title":"榴花歌赠王九如","dynasty":"明","author":"释今无","text":"君不见竹林之下高韵长，高阳徒侣当年亦复气锵锵。更有庐山谷，醉石之上陶元亮。偃蹇肮脏并閒雅，胸中笔底汪汪乎不可一世而跌宕。岭南鼻饮有古风榴花香，况乃产乎王生之故乡。醁酃虽美不足尝，不足尝乡中之物浇中肠。锦心绣口成文章，眼底青云看可上。手中綵笔人莫当，吾将欲与王生招隐泉，三生石上恣商量。使汝一杯兮，乃知乎向者八人之膏肓。"}