{"id":"491674","title":"题葛洪移家图","dynasty":"明","author":"刘崧","text":"前行白羊四角羸，谁骑驱者鬅鬙儿。狰狞一犬嘷而驰，举鞭护羊呵止之。背有囊琴结墨絁，妪后负画策以追。少妇驰牛牛步迟，两儿共载兀不欹。大者坐拥斑文狸，小者索乳方孩嬉。母笑不嗔还哢咿，复有鬅者肩童羁。引手向翁如反僛，蹇驴嘷地行欲疲。两耳逆竖愁风吹，老翁庞眉方颔颐。顾瞻妻子色孔怡，似语前行路向夷。尔兄在前尔勿痴，汝母正念尔弟饥。高帻髯奚荷且持，药瓢囊襆何垂垂。有救者柄相参差，傍有二卷一解披。趁行苦忙奚不知，我观此画喜复疑。问翁为谁莫可推，或云葛令之官时。移家勾漏乃若兹，人生多累在侈靡。如此行李胡不宜，骨肉在眼无馀资。非有道者焉能为，陈岩作图真画师。笔迹缥缈如飞丝，中有妙意世莫窥。我吟将为仕者规，如不见画当求诗。"}