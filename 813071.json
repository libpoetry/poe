{"id":"813071","title":"东巡盛京谒陵礼成恭纪","dynasty":"清","author":"张若需","text":"长白蜿蜒走干龙，鼎湖亿载奠幽宫。松楸俨扈千官肃，岩岫纷张万旆雄。石马有灵森宝鬣，玉衣宛在飒神风。苍颜野老扶筇望，三度金舆酬酒同。有邰家室肇开基，陆海神皋百产滋。故国东来过丰沛，高山西望识邠岐。炉烟夹道陈香案，歌吹阗闉漾画旗。共庆京坻多黍稌，太平天子上陵时。"}