{"id":"699816","title":"雪诗六首义取六出 十九夜初闻雪","dynasty":"明","author":"郭之奇","text":"雪俟春来至，寒依腊在生。颇疑阳气软，转令客心惊。狂吹无晓夜，弥月滞阴成。薄暮飞玄雾，深宵散玉霙。斜飞穿瓦入，横洒拂窗鸣。拂窗仍拂耳，穿瓦更穿情。冷韵多哀响，凄音尽苦声。谁念悲歌者，微光傍短檠。无衣供卒岁，敝缊抱孤贞。所恃盈腔热，且同霜漏清。自怜羁馆庭，不见梅和柳。何处引春容，忽向寒空走。风树绕檐飞，天花随地有。嗟兹六出形，二纪相违久。南州嘉炎德，西桂千林黝。岂因寒意薄，欲使繁阴厚。偶当残岁馀，见尔初春后。谁分万点珠，乱撒千山首。虢国洗朝颜，湘娥挥素手。颇疑春露凝，独许冰怀受。忆昔金台北，骊珠洒凤楼。鹓鹭千行肃，晶光灿晓旒。香烟携满袖，归辔染鹴裘。遥望如冰署，金马化银鞦。玉堂人似玉，藜火倍清幽。兴酣时落笔，诗成百象浮。神霄容点缀，昆圃恣搜求。自疑人世里，举目尽瑶丘。岂虞星物变，风景日飕飕。沦落今如此，何处想瀛洲。忆昔烟水舟，冷艳飞寒翼。风絮舞空来，江花岂尽极。昨疑雒浦神，解佩凌波拭。或是鲛人珠，持绡沾晓臆。如练复如丝，潇湘裙几幅。娥娥出素颜，皎皎光南国。人居白玉楼，心贮冰壶侧。霜浮云外峰，粉坠千林饰。何年物象移，几度狼烽塞。回首一凄然，江山宁旧色。朔气倚南州，凉风苏瘴野。繁阴作意凝，寒光流欲下。素帐启银阊，珠鞍行白马。云鬃数点倾，介树千林惹。切玉满遥空，分晶及漏瓦。冷韵压梅低，琅音逾竹泻。自怜幽馆客，谁令天花假。凄清动晓神，飒沓多潇洒。举首忽穿眸，沾襟独盈把。此时同对人，谁是冰心者。青帝甫相临，阆风引朝驾。几行玉辂分，一片瑶辉射。珠源万斛倾，银汉九天泻。偶同湘竹斑，独使幽丛借。松高意愈清，草细烟堪藉。月洞转婵娟，星岩明晓夜。如露久胚凝，为冰初碾砑。寒深欲闭阳，气薄仍销化。始知太皞心，微许春光贳。且从群吠忙，岂令骚人骂。"}