{"id":"702397","title":"成化丙午秋七月受命主考南畿秋试辞朝日赠同事汪庶子伯谐二首","dynasty":"明","author":"程敏政","text":"御墨传名下九霄，校文何意及宫僚。缄诚礼币云霞烂，赐别恩壶雨露饶。千里长江看径渡，一秋残暑会全消。网罗愿得岐山凤，哕哕和声恊舜韶。玉署青坊二十春，联镳同巷最情亲。登名夙已推先进，论秀那堪逐后尘。镐邑士风天下盛，秣陵秋色望中新。相期不负公家托，共誓丹心拱北辰。"}