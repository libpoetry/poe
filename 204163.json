{"id":"204163","title":"松风·青青数树松","dynasty":"宋代","author":"释智圆","text":"青青数树松，扶疏空庭里。微风從南来，清声四向起。俗兮闻必愁，吾也闻则喜。昂头离石枕，扶羸凭藤几。侧听复遥观，移晷不能已。细叶舞轻烟，密影摇寒水。何必钧天奏，岂羡霓裳妓。万事更无求，深山此为美。寂寥信为乐，轩晚诚堪耻。谁谓茆山中，祇悦陶公耳。"}