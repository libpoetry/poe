{"id":"273514","title":"玉胡蝶·见蝶，有所寄","dynasty":"现代","author":"汪东","text":"缟袂羽衣纷下，错疑萼绿，来会群仙。小苑阴阴，是处竞拾钗钿。鬓云乱、高搴舞袖，香汗渍、斜帮歌筵。好唇妍。韩凭魄化，宋玉情牵。三年珠栊悬网，珊屏褪粉，冷落风前。远隔罗浮，梦中犹认翠裙烟。指芳林、依依暂别，过太常、惘惘轻怜。且留连。纵教花尽，叶底堪眠。"}