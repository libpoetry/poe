{"id":"626195","title":"裁衣篇","dynasty":"明","author":"黎景义","text":"一从夫婿去年别，忽见霜风秋发发。深闺衫薄且难安，人在边城岂不寒。边城之寒遥可虑，直待裁衣寄将去。笑杀儿家弄艳才，龟文献出换夫回。睫前聚首虽共适，误却狼居姑衍绩。夙昔襟期信藁砧，半衾不暖无愁心。昨夜梦郎颜倍壮，身长十尺衣相当。愿郎揎袖出龙庭，燕然隆碣自书铭。威詟单于衡卫霍，貂蝉玉蟒辉麟阁。此时方自朔方归，金印封侯着锦衣。夜半孤灯刀尺冷，银针密引更声永。裁衣已就意踌躇，殷勤更写一封书。"}