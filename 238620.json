{"id":"238620","title":"题浯溪寺·舂陵太守真好奇","dynasty":"宋代","author":"高斯得","text":"舂陵太守真好奇，结茅肥遁湘江湄。三吾出意作新字，脱略苍籀遗冰斯。溪山於我本何有，占断不许傍人窥。人生天地远行客，恋身外物庸非痴。漫郎仙去五百载，名字永与兹山垂。要知忠义不磨处，虽不自与人与之。至今过者望卷石，森然魄动中兴碑。此公何用专壑鄙，世上宁有争墩儿。我来访古刜蓬藋，怅然不识亭台基。扫出蝉噪发斯义，元子可作然吾诗。"}