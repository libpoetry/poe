{"id":"124433","title":"咏史·古有容容福","dynasty":"宋代","author":"宋祁","text":"古有容容福，人讥龊龊员。生能巧非奏，死戒直如弦。欲重高门地，非论媚灶天。诗书大儒冢，丝竹后堂旃。东阁翻刍马，西园竊富钱。道谋谁执咎，户選不因贤。朱鼓成妖日，羌鹖入贺年。须防反室诏，终取阖门怜。异日讒成锦，先时默似蝉。空贻后人叹，流涕掩青编。"}