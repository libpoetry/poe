{"id":"531829","title":"郭中丞半隐园迎春雅集","dynasty":"明","author":"黄佐","text":"振羽择芚木，育鳞资澄渊。岂知历台馆，歘焉接林泉。苍郊迓春序，玄圃敞琼筵。结构崇雅朴，高情属云天。环亭列翠陌，凿沼引璿源。飞觞坐秩秩，曲水闻涓涓。令严榛莽辟，仁铺桃李妍。壮节挺松竹，芳奠播兰荃。和风动棂箔，秀色通漪涟。养素成半隐，忘言飞泳间。祥鶤仰迢递，贺燕来连翩。蹇予谐夙尚，临眺心悠然。"}