{"id":"377350","title":"疏影·秋堞","dynasty":"清代","author":"蒋春霖","text":"丹楼雾结。倚半山似画，围住黄叶。千里旌旗，远带斜晖，隐隐斗勺高揭。蟠空怪石吞江险，更壁立、千寻精铁。怎放他、秋燕飞来，唤起暮笳呜咽。还记春零覆苑，丽谯望缥缈，登眺时节。动地征鼙，捲入惊风，乱落霜枫如血。荒城雨暗重阳近，怕遗恨啼乌羞说。但夜深、东去寒潮，冷伴女墙萝月。"}