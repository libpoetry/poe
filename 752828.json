{"id":"752828","title":"哭陆静山公子","dynasty":"清","author":"王敬铭","text":"昔我来吴门，憙识陆公子。公子不羁才，饮酒被纨绮。长剑倚耿耿，胡绳索纚纚。弱冠爱文章，奇书称宛委。俯仰隘八荒，海内望丰采。伫看列上台，雍容辅当扆。鼎门庆有馀，周道平如砥。忽传消息来，竟以蹈海死。乍闻犹恍惚，沈沈乃真矣。遗蜕逝茫茫，凄凉馀行李。上有白头亲，梦中舞莱彩。君性旷且聪，陶然乐素履。纵有难言隐，未必无生理。胡不遁空山，胡不归故里。岂其厄龙蛇，无端折蘅芷。国运丁阳九，天下滔滔是。荆天兼棘地，堕入樊笼里。众醉我独醒，人事久糠秕。敢效屈灵均，一洗顽懦耻。毁誉听之人，我心终不悔。君也本通儒，一朝成烈士。此时震寰区，异日垂惇史。霭霭岭头云，潺潺江上水。至今池馆夜，仿佛逢山鬼。临风酬一杯，四野秋声起。落日望崦嵫，吾将诉真宰。"}