{"id":"659003","title":"丁丑八月二十日与弟侄辈泛太湖将游石蛇山舟发微雨既而雨大作抵消夏湾蔡九逵舍宿明日雨又作游兴索然乘便风而还至家则日出皎然矣为之一笑赋诗纪之","dynasty":"明","author":"王鏊","text":"载酒张帆信所如，青山含雨转模糊。蛇丘咫尺翻成远，夏渚消摇可作疏。世事无端还自笑，秋阴有像若为图。始知白傅真堪羡，五宿澄波皓月湖。"}