{"id":"683920","title":"永嘉方子谦能诗奕品在第二过武昌吴明卿特作长歌赠之既而薄游金陵无所遇将谒东诸侯于其行也得四绝句续明卿后","dynasty":"明","author":"王世贞","text":"可为金陵住少时，绿杨摇曳荫铜池。城南别墅家家有，祗是无人会赌棋。武昌元自长骚坛，那有楸枰似建安。未作围棋大中正，已容高品过方干。一枰棋了一篇诗，谒遍诸侯橐尚垂。宣城若遇羊玄保，为乞当年赌郡资。颜鲍墓荒程李死，人间祗合剩方郎。君行乞得孤山谱，来向交游诧二方。"}