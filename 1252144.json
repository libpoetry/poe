{"id":"1252144","title":"漠北怀古","dynasty":"元末明初","author":"梵琦","text":"旷野多遗骨，前朝数用兵。烽连都护府，栅绕可敦城。健鹘云间落，妖狐塞下鸣。却因班定远，牵动故乡情。北向无城郭，遥遥接大荒。旧来闻汉土，前去是河隍。野蒜根含水，沙葱叶负霜。何人鸣觱栗，使我泪沾裳。每厌冰霜苦，长寻水草居。控弦随地猎，刳木近河渔。马酒茶相似，驼裘锦不如。胡儿双眼碧，惯读左行书。无树可黄落，有台如白登。三冬掘野鼠，万骑上河冰。土厚不为井，民淳犹结绳。令人思太古，极目眇平陵。"}