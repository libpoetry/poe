{"id":"812971","title":"如梦令 步梅村先生韵","dynasty":"清","author":"张令仪","text":"斗草看花兴懒。幽思聊凭湘管。检点一春闲，付与吟笺茗碗。风卷。风卷。愁煞绿欹红软。客路远如天上。空倚层楼凝望。柳色绿阴阴，浓抵春江晴浪。小恙。小恙。瘦尽春前模样。被拥馀香痴坐。好梦为谁惊破。窗外语绵蛮，怪煞流莺一个。无奈。无奈。欲觅残魂重卧。忽忽清愁如病。望断天涯归信。薄幸惯飘零，空把金钱卜尽。愁听。愁听。人道清明将近。"}