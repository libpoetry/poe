{"id":"1048362","title":"秋日即事呈同僚","dynasty":"宋","author":"韦骧","text":"潇洒临霜夕，清居守决曹。严城吹角罢，隔垄听猿号。警卒持更切，呼囚报钥牢。讼庭澄一水，尘事戢千毛。檐阒蚊雷绝，池虚蛙吹逃。逍遥静襟虑，抖擞敞袛裯。树木彫零尽，星辰气燄豪。月微棕影薄，风急雁声高。忆昔随群学，当时髧二髦。读书图皦皦，感古动忉忉。意趣青云近，煇光白玉韬。百钱宁问卜，一钓冀连鳌。直谅谋相与，回邪欲尽鏖。自期非干蛊，幸遇岂屯膏。翻愧彫文陋，难逢异数褒。葳蕤从末宦，淟涊著青袍。敛翅鹰栖臂，垂头骥伏槽。安能枉寻尺，犹得饱藜蒿。但恃心如砥，那矜目察毫。穷通任甄治，险恶远波涛。养浩虽潜孟，折腰诚愧陶。常咍强蛇足，敢叹抑牛刀。衮衮途泥里，悠悠日月慆。居然成俗态，何足谓贤劳。贫贱非无赖，清平况夙遭。边隅虚障候，弓矢载鞬櫜。途易家音数，官閒坐食叨。人皆讥野僻，我独固持操。寂寞几尘甑，包并或餔糟。趋时聊勉勉，乐道每嚣嚣。肺腑兹尤慰，朋从义不謟。相逢甚优渥，得兴且游遨。胜赏当随地，秋郊况附壕。山溪正堪屐，溪曲尚容舠。莫计空清俸，须令贳浊醪。菊香分嚼蕊，蟹美共持螯。谈席争挥麈，诗坛让拥旄。纵横新义论，嗣绝旧风骚。气锐千戈立，辞抽万茧缫。功名休挂齿，志业本夔皋。"}