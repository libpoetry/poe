{"id":"66093","title":"咏史·王风日以降","dynasty":"明代","author":"李崇仁","text":"王风日以降，瞻乌于谁屋？秦售十二城，赵夸如此璧。宿昔相如子，风云气绝伦。忽承赵王命，携璧西入秦。强秦尚诈术，弄璧城不入。公子怒见欺，裂眦睨柱立。全璧归赵廷，位列廉颇左。计谋日云拙，几作渑池虏。壮士岂若此，公子非真勇。暴虎复凭河，事有轻且重。两国急啮噬，璧乃秦兵饵。天地相颠倒，血成沧海水。强弱自有分，竟入秦王府。邯郸白骨寒，鬼哭千万古。"}