{"id":"924972","title":"喜雨","dynasty":"宋","author":"苏辙","text":"夺官分所甘，年来禄又绝。天公尚怜人，岁赍禾与麦。经冬雪屡下，根须连地脉。庖厨望饼饵，瓮盎思曲糵。一春百日旱，田作龟板拆。老农泪欲堕，无麦真无食。朱明候才兆，风雷起通夕。田中有人至，膏润已逾尺。继来不违愿，饱食真可必。民生亦何幸，天意每相恤。我幸又已多，锄耒坐不执。同尔乐丰穰，异尔苦税役。时闻吏号呼，手把县符赤。岁赋行自办，横敛何时毕。"}