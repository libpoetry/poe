{"id":"21735","title":"敬宗皇帝挽词三首","dynasty":"唐代","author":"姚合","text":"从谏停东幸，垂衣宝历昌。汉昭登位少，周代卜年长。彩仗三清路，麻衣万国丧。玄宫今一闭，终古柏苍苍。晚色启重扉，旌旗路渐移。荆山鼎成日，湘浦竹斑时。臣子终身感，山园七月期。金茎看尚在，承露复何为。紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。"}