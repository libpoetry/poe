{"id":"683661","title":"燕京四时乐四首","dynasty":"明","author":"王世贞","text":"城南韦曲春可怜，侯家铺埒黄金钱。即妨蹀?要归去，十五搊筝杨柳烟。东华空望碧栏杆，高栋承云赤日寒。不是蒲萄浑难醉，银冰片片水精盘。蓟门霜叶马初肥，蜀锦轻装七宝围。日暮金丸弹不尽，红尘一骑趁鹰归。青楼小妇熨瑶筝，飞雪敲窗万玉声。三十六簧寒不起，自歌金缕到天明。"}