{"id":"1117270","title":"祝舜俞少卿示曩岁葺蒙园陪游风什一编不度枵疏上尘二首","dynasty":"宋","author":"苏籀","text":"清沂雩舞蹈前模，风咏先生于蔿于。论述殊堪露门召，镌摩已化兔园儒。台评公雅铦锋锷，杖齿袁遗抱笔觚。草木溉培裁昼暇，忘忧兰桂富芳荂。筮仕棓生繇莫京，温凊一亩夙经营。南陔弦诵给甘旨，北阙簪裾负屈声。秦刻唐刊储墨妙，齐衢鲁庙擅文鸣。建安正始源流远，详味风规蹑玉清。"}