{"id":"562473","title":"灵寿杖寿徐庶子乃尊","dynasty":"明","author":"丘浚","text":"我闻仙山有奇木，似木还非又如竹。豢就天池走陆龙，削成玄圃辉山玉。天生尺度齐人长，清如冰雪坚如钢。偶然爪甲相击触，铿金戛玉函宫商。赤城九节殊怪诡，蜀江桃竹未为美。不知汉家何处得此枝，骨格不凡足文理。经年阅代何灵奇，在处神物常护持。上端或炳太乙火，节间容刻丹书辞。天子用优老，老臣恃扶危。夸父宁忍弃，长房不敢骑。变化去来宁可测，既失千年今再得。当时北阙赐师臣，今日南州寿仙客。南州仙客高士孙，白头钓隐荆溪滨。至人传与养生诀，步履如飞不动尘。闻道今年年七十，拄杖趋朝此其日。玉堂令子阻称觞，望拜南云寄诗什。缄题寄远祝长生，共愿年高身转轻。晓起拨云穿竹径，夜深挑月扣松扃。岁岁年年持此杖，长伴神仙地上行。"}