{"id":"14153","title":"丰陵行","dynasty":"唐代","author":"韩愈","text":"羽卫煌煌一百里，晓出都门葬天子。群臣杂遝驰后先，宫官穰穰来不已。是时新秋七月初，金神按节炎气除。清风飘飘轻雨洒，偃蹇旗旆卷以舒。逾梁下阪笳鼓咽，嵽嵲遂走玄宫闾。哭声訇天百鸟噪，幽坎昼闭空灵舆。皇帝孝心深且远，资送礼备无赢余。设官置卫锁嫔妓，供养朝夕象平居。臣闻神道尚清净，三代旧制存诸书。墓藏庙祭不可乱，欲言非职知何如。"}