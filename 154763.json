{"id":"154763","title":"宝峰亭·嘉陵抱江回","dynasty":"宋代","author":"文同","text":"嘉陵抱江回，平衍出横澨。中间筑雄垒，独据两川会。行台敞严府，磊砢北城外。潭潭走群楹，直上峦岭背。危墙缭空阔，飞阁入茫昧。上有宝峰亭，仰见白云内。岧晓占孤绝，下与万山对。层檐动寥廓，曲槛枕阛阓。主人从篮举，晚兴在公退。心掩万象远，目引八极大。钩帘拂坐榻，隐几缓衣带。诗书抉关键，笔砚产珠贝。是时众吏去，不敢呈计会。虽然彼郡邑，原本穷利害。自取金谷饶，无烦火盐碎。此地寄清襟，岁书从屡最。"}