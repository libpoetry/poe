{"id":"688129","title":"杂诗","dynasty":"明","author":"朱纯","text":"圣道载六籍，文辞既昭宣。云何千载下，坐使聚讼纷。斲轮应心手，解牛奏砉然。傍观徒骇愕，至妙在不传。诗教贵温柔，平淡理自得。纷纷媚学徒，组缀间黄白。夏韶閟希音，齐竽声正激。聋俗讵易聪，徒为师旷惜。祥麟俟时出，威凤览德辉。在野讵非瑞，奚用登天墀。怀哉商山翁，云卧餐紫芝。高风薄宇宙，千载畴能追。我爱越石父，甘受缧绁羁。道逢齐相国，解骖与之归。入门礼稍疏，飘然起前辞。丈夫贵知己，贫贱胡足悲。南山有佳木，移栽玉堂阴。既蒙阳和德，蓊然欲成林。托根未及固，霜雪忽见侵。无由返故土，空怀岁寒心。云汉为天章，昭昭丽苍穹。回旋不暂息，波流浩无穷。大田正焦涸，蕴隆复虫虫。不慰渴望心，高悬复何庸。子房有奇志，功高不自居。晚从赤松游，窃笑淮阴愚。煌煌汉家业，终焉成霸图。神人固难遇，授书非典谟。美人处深闺，佩服丽且温。自矜肌体香，讵识荃与兰。遂令空谷士，徒兴过时叹。浮云起山泽，霭霭敷重阴。回薄遍太虚，肤寸即成霖。飘风使之漓，迹灭不可寻。伟哉贤达士，泽物固其心。遭时为卷舒，陆沈讵无因。谁言击磬者，不及南薰音。丽哉仙人居，郁郁青云端。霞宫抱桂馆，璀璨明瑶环。上有三秀草，复有翠琅玕。食之可长生，岂谓苏痌瘝。我嗤东方朔，缪厕仙籍间。既乏餐霞术，空怀窃桃奸。信知清都贵，凡浊未易干。何如处蓬室，耕凿心自安。所以柴桑人，盻柯足怡颜。"}