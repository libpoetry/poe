{"id":"434943","title":"题画","dynasty":"金末元初","author":"王寂","text":"人间龙象风骨奇，癯者精悍老不疲。得非石林洪觉范，参寥佛印相追随。茶瓜却去香火冷，曦驭不转松阴迟。口钳未欲作诗债，坐隐聊尔逃禅痴。黑矜骤胜见颜色，白负少衄方低眉。宣州一著太容易，瓜葛争道真儿嬉。吾闻懒瓒有道者，寒涕不收从垂颐。又闻作止俱是病，况此念念倾人危。何如四脚棋盘一色子，一局展转无成亏。"}