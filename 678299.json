{"id":"678299","title":"赴召试登凤凰台望大江","dynasty":"明","author":"吴斌","text":"未登麒麟之秘阁，且上凤凰之高台。凤凰台上极远目，海风飞洒清浮埃。白日出，青天开，但看万里长江从西来。雪中苍茫自无际，直涌大地高崔嵬。朝宗势，去不回，万水尽入东南隈。天堑设，皇图恢，龙盘虎踞雄九垓。金宫宝阙天上开，一人有庆万国来。万国来，咸梯航，天子万寿镇万方。神基永固同天长，寿与江水俱无疆。高台览德来凤凰。"}