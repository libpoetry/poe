{"id":"849825","title":"有客一首寄温陵史君赵侍郎涯","dynasty":"宋","author":"王迈","text":"有客至自泉，为我出嘉话。泉得赵史君，谁人不称快。天生冰玉姿，系出龟琴派。标峻埒昭回，气清融沆瀣。方在谏省时，朝绅推鲠介。及膺承宣命，未到心已解。真李报政后，纪纲日大坏。有坐泉山堂，不守盂水戒。户庭交贾胡，宝货通买卖。继者廉而慈，卧疴力衰惫。暴吏恃饕官，诛求及菅蒯。大姓及细民，怨仇起眦睚。我公方下车，当食辄兴喟。寮属爱贪泉，争饮不为怪。予将辈元结，谁肯伍樊哙。职曹与舶属，时号大驵侩。两疏劾四凶，人喜如爬疥。州胥富盖藏，至则系以械。曰此其渠魁，岂止为罥絓。县官庇黠胥，期限稍宽解。山判吁可惊，即日命追解。惟仁必有勇，勇去禾中稗。良善苦势家，至则行决夬。府史例橐奸，今乃听自败。无欲始能刚，刚拔园中薤。我起瞻四方，风涛极澎湃。砥柱设无人，沦胥靡所届。理欲差毫芒，公私分限界。公竖硬脊梁，浮荣等草芥。出处民戚休，行藏道隆杀。授公以师旄，一路息彫瘵。位公以中书，举世警矇聩。宇宙倘清明，行有大除拜。作歌者何人，江左狂生迈。"}