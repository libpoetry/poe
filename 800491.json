{"id":"800491","title":"惠州王紫诠太守筑罗浮子日亭落成作歌寄之","dynasty":"清","author":"梁佩兰","text":"登山不到罗浮巅，举足万里真徒然。瑶房璇室七十二，群真笙鹤长喧阗。况支蓬莱一左股，金陵地肺遥相连。风云雷雨出其下，上界漭沆涵澄鲜。夜来星宿照分野，有若榆树垂金钱。齐州九点尽可数，中原一缕摇轻烟。就中飞云更奇绝，天门詄荡云联绵。银河屈注倒在背，帝座豁落平当前。神霄斧凿施不下，鸟道岂有藤萝牵。何人筑亭在其下，循州太守今豪贤。为亭命名曰子日，意象直探鸿蒙先。世间万事起根本，黄钟子气无不全。静为动本太极理，循环迭运非言诠。阴阳旋转推昼夜，阳明玉烛光回天。紫微垣中日杲杲，太阴螮蝀安能缠。此山三更坐见日，高与泰岱齐比肩。天鸡大叫海水动，海中涌出金盘圆。羲和整辔升若木，神人枉用回秦鞭。太守名亭复为记，二楼伐石为碑镌。大书年月人某某，千秋万世名山传。附书仙人海琼子，倡和共掣云霞笺。平生济胜仗筋力，匡庐白岳随攀缘。罗浮家山望咫尺，反似往昔游幽燕。山灵待我谢招手，不久黄鹄来高鶱。洞门借骑蝴蝶入，峰顶或就桂父眠。烦君斸取茏葱七尺遗赠我，相酬先寄《飞龙篇》。"}