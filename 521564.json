{"id":"521564","title":"里生杨和为令尹张侯写百禽从凤图","dynasty":"明","author":"顾清","text":"云间一峰名凤凰，峰形宛类凤飞翔。凤飞百鸟争趋跄，林峦涧谷皆文章。德辉一閟几千霜，空有遗迹留青苍。贤明令君起番易，胸襟五色云锦香。尚书双履出尚方，云飞飘然来帝乡。和风甘雨相扶将，物无疵疠年谷穰。疲癃鼓舞歌循良，有如凤凰集高冈。百禽从之鸣锵锵，乃知往迹未为祥。杨生妙手边与王，生绡数幅写朝阳。抢榆喧啾俛复昂，菲红闪翠杂丹黄。九苞凝立和以庄，鹰鹯鸮鹘雕鹗鸧。外若矫亢中已降，云中阿阁金榜长。晓日照耀腾金光，一飞下视堪舆方。旧巢依然朱栱傍，即都归圣协宫商。坐见四海登虞唐，圣人南面垂衣裳。一峰回首，惟有春云十里郁郁封甘棠。"}