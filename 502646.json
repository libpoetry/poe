{"id":"502646","title":"赋高漫士适安堂题于方壶所寄画","dynasty":"明","author":"王恭","text":"小隐翻成大隐媒，终南捷径近蓬莱。君家草堂独萧洒，半占峰南松际开。草堂松际秋声里，四壁清晖映乌几。卷幔朝眠日出高，野鹤孤云祗如此。孤云野鹤澹忘形，嬴得丘园养性灵。飞腾未应郎官宿，嘉遁犹当处士星。吟诗作画多閒放，心迹悠悠古人上。玩宇天空豁远怀，啸台夜雪闻清响。王门记室旧交情，国子先生若弟兄。清时共逐鹓鸾去，白首谁同鸥鹭盟。顾余别是沧浪客，蓬荜相逢即相得。对酒龙门月色秋，放歌鸡屿潮头白。壶丘仙墨思纷纷，千里神交寄树云。坐卧草堂时见画，知君不羡北山文。"}