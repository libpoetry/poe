{"id":"1131111","title":"太尉侍中宋公挽辞三首","dynasty":"宋","author":"韩琦","text":"科等魁髦彦，文章压缙绅。大权更将相，优宠极人臣。还事至一品，享年踰七旬。请看今与昔，谁可望公邻。仁皇求治始，公出冠儒英。仕路知卿相，时名独弟兄。两朝推重德，当世服纯诚。身后传家者，群书但满籯。注想尊元老，云亡叹哲人。恤章隆上衮，哀挽出中宸。史入经纶迹，文藏造化神。茄箫阳翟路，行者亦沾巾。"}