{"id":"517410","title":"题畦乐处士成趣园 其二","dynasty":"明","author":"王称","text":"远生贵忘我，守静体自然。外物苟不荣，取乐无过愆。鼎食岂不甘，轩裳讵匪贤。大功难久居，盛名难久全。淮阴登将坛，条侯寄重边。宠辱一朝异，殒替谁能怜。宁兹远世氛，寄身在中园。閒濯鱼父缨，时诵老氏篇。旷志适古初，冥心超至玄。知止幸不殆，胡必誇轻儇。嗤彼当世人，碌碌随贷迁。端居有真趣，此意谁能传。"}