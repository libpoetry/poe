{"id":"350368","title":"金缕曲·一夕留君住","dynasty":"清代","author":"程颂万","text":"一夕留君住。甚当筵、背啼红烛，泪零如雨。明日离亭归雁急，我亦轻帆南浦。那更忍、暗催君去。记取小红庭院里，茜窗边、剩曲飘筝柱。都化作，断肠语。才人总为多情误。镇飘零、惜春心性，悲秋词赋。隔着疏帘春未浣，暂许痴魂延伫。怕泪尾、寒侵如许。六扇银屏阑九曲，到临岐、尽是销魂处。空望断，蜀天暮。"}