{"id":"705016","title":"桂之坡","dynasty":"明","author":"霍与瑕","text":"桂之树，彼美无度。几回春风，几回春雨。凉秋八月，太清泫露。有茁其华，芬芳布濩。桂之华，清海之涯。霭霭天香，灿灿朝霞。凉秋八月，吐此奇葩。广寒之宫，宴尔维嘉。桂之叶，繁阴叠接。桂之枝，结子叠垂。桂之下，谁来游者。桂之坡，丛树婆娑。我有嘉宾，乐饮微酡。呦呦鹿鸣，食野之莎。我啸我歌，坐石烂柯。百千斯年，永矢弗过。"}