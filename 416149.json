{"id":"416149","title":"台城路","dynasty":"近现代","author":"金天羽","text":"高寒别有人间世，长安万家声悄。银海无澜，瑶林绝影，人坐玉峰清啸。飞花四绕。数八代兴亡，去如高鸟。酒煖旗亭，沥醪归趁暮寒好。牛头未改天阙，堵波双玉立，瞻对云表。宝志禅空，蒋侯神去，皓鹤归来能吊。思心旷渺。便挥斥寒门，烛龙开耀。病眼登临，忍寒风骨峭。"}