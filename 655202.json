{"id":"655202","title":"承李士常进士以所和与李宾之内翰潘时用秀才冬夜联句之作见示用韵以答","dynasty":"明","author":"倪岳","text":"风度书帷月度窗，萧然相对倒秋缸。寒声屡报重城柝，孤影频摇客舍釭。共惜离怀伤旧约，却联长句托新腔。潘郎远裔骚人一，蒙叟诸甥国士双。久向文名知俊逸，更于交谊见淳庞。情如元酒真堪酌，音出黄钟不在撞。总慰诗坛传檄定，自惊敌垒竖旗降。锦囊遗学宁惭贺，綵笔雄才岂亚江。量隘五湖怜浩渺，口翻三峡讶琤淙。好殚儒术禆元化，圣主隆文理万邦。"}