{"id":"954131","title":"绛守居园池","dynasty":"宋","author":"欧阳修","text":"尝闻绍述绛守居，偶来览登周四隅。异哉樊子怪可吁，心欲独出无古初。穷荒搜幽入有无，一语诘曲百盘纡。孰云已出不剽袭，句断欲学盘庚书。荒烟古木蔚遗墟，我来嗟祗得其馀。柏槐端庄伟丈夫，苍颜郁郁老不枯。靓容新丽一何姝，清池翠盖拥红蕖。胡鬅虎搏岂足道，记录细碎何区区。虙氏八卦画河图，禹汤皋虺暨唐虞。岂不古奥万世模，嫉世姣巧习卑污。以奇矫薄骇群愚，用此犹得追韩徒。我思其人为踌躇，作诗聊谑为坐娱。"}