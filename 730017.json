{"id":"730017","title":"闻戒篇 其四","dynasty":"清","author":"俞樾","text":"我家乌山下，尚有屋数间。此邦既喧鬨，不如归故山。舣舟柴门外，迎者双白鹇。室中旧木榻，门上新铜锾。奴樵山之麓，婢钓溪之湾。东家刈稻去，西家采菱还。是时新谷入，农务方就闲。家家招食新，村酒盛花蛮。颇怪避地客，日日来叩关。已闻命召虎，未见朝侯狦。太息勿复道，吾其田间跧。"}