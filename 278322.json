{"id":"278322","title":"国香慢·答汪大铁","dynasty":"现代","author":"沈轶刘","text":"积岁东西。竟吴船望断，两地金鼙。江波照愁无计，更上梁溪。始记秦皇岛北，海云空、曾睹青齐。风枝共胡越，弃铗归来，恰涌鲸鲵。十年飘泊处，数雄关吊月，独倚天低。乱山围梦，残塞犹逞霜蹄。万里平沙画角，又吹送、衰草荒鸡。诗囊看收拾，种得芝兰，才好莺啼。"}