{"id":"689751","title":"和同年马仲皋咏文韵","dynasty":"明","author":"张以宁","text":"斯文万古日当中，僣续遗经恐未公。辛苦河汾亭上叟，将琴直欲和南风。妖香冶艳底须誇，绝好姚黄魏紫家。一种天然清水上，爱花须让爱莲花。风月庭前草色春，鲁东门后一儒真。图书古奥遗经似，愧杀辛勤倒学人。听着啼鹃早惨神，谈经那复昔儒醇。黄茅白苇秋风急，曾与夷门起战尘。"}