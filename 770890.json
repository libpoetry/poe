{"id":"770890","title":"望海潮","dynasty":"清","author":"王时翔","text":"苔阶萧寂，花瓷平浅，圆波一镜分明。银鬣小张，锦鳞低跃，居然群戏清泠。西日傍帘旌。漾玉钩斜影，也被闲惊。庭树飘英，几番吞吐似无情。三千莫问前程。向监河债贷，斗水为生。文采自怜，供人狎玩，区区璅碎微腥。浩荡羡沧溟。有丹砂作尾，神鲤飞腾。但免鲎帆蠈缆，风卷雪涛声。"}