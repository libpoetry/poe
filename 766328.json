{"id":"766328","title":"满江红 其四 过新城县，买得白梁米，忆亡友李宾（宾石新城人）石孝廉同寓地藏庵旧事感赋","dynasty":"清","author":"周之琦","text":"一磬僧房，记月下、人来款竹。还远致、秋塍珠宝，累累盈斛。红豆分拈花里句，胡麻共饱山中粥。更无须、乞米似平原，书成幅。蒿里唱，当年曲。萍梗系，谁家屋。望子猷门径，凄凉心目。过眼云烟朋辈少，打头风雪官程促。问劳劳、尘梦定何时，黄梁熟。"}