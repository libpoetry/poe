{"id":"722730","title":"风流子•代闻元亮悼亡，用秦少游韵","dynasty":"明末清初","author":"沈谦","text":"风流今已尽，冰弦断、难觅凤麟洲。枉宝袜偷看，频移带眼，金钱暗掷，浪卜刀头。见伊处、书中心切切，帐底梦悠悠。夕泣朝啼，泪多流被，南来北往，愁重沉舟。萧条朱门里，不堪回首处，华屋西州。怕见尘生遗挂，粉剩空楼。倘指上玉环，他生再见，腰中绣裹，今世真休。若是伊心未泯，鬼也须愁。风流难再得，寻聚窟、何处问仙洲。想别后寄情，曾经剪发，病中永诀，不肯回头。岂知道、黄泉声寂寂，碧落恨悠悠。桂殿初奔，敲残兔臼，桃源再访，赚杀渔舟。繁华消磨尽，三年真薄倖，一觉扬州。最苦难求毒石，未得神楼。似乱攀荷藕，千丝不断，对烧蜡烛，两泪难休。反羡伊家解脱，免却閒愁。"}