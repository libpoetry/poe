{"id":"145775","title":"哀三城·岁逢虎牛祸折萌","dynasty":"宋代","author":"释居简","text":"岁逢虎牛祸折萌，荡荡蜀道犹可评。嗾奸反正善其计，振槁拉枯徒匀勸。初虽覆杯可撲减，终焉决海难为平。智人三尺眼前暗，明玉一玷磨弗晶。因仍扰扰不知了，残金欲灺连鞑人。武功夙著冲与寔，貂蝉贵欲兜牟成。孽成孤凤鸟不度，守有可死生无因。两公气节固相类，又类射虎飞将军。西和寅仲出儒素，开禧总饷先垂名。太丘是父有是子，冲楼跨灶前无伦。话头讲明有定见，不与奸谄相因循。犬戎日众我日寡，貔貅乍屈还乍信。贺兰饱鲜芳醉醇，啮指不仇南霁云。恸哭秦庭不肯援，有严玉帐无分兵。借令空弮可持满，飞镝已飞风中鸣。三城父兄一时陷，况复骨肉怀亲亲。有生必死死有所，此死可羞尸素群。矜韬衒略谩蠢蠢，妒功嫉效徒逡逡。幸灾之迹弗容掩，不掉之尾何足云。乡来益昌倡大义，阿源流芳千载荣。胜天倘可恃人众，公道莫于行路听。后先忠节贯日星，野史孰愈良史真。"}