{"id":"54642","title":"咏怀·达士志慷慨","dynasty":"明代","author":"王廷陈","text":"达士志慷慨，贪夫思保全。有身则有患，消散固其然。伏波甘马革，庄周快乌鸢。用意匪一趣，大要归明贤。愚者暗桑榆，郁郁坐自煎。思虑损眠食，恐惧怀冰渊。蹙邀向宾客，劻勷终岁年。多图寡攸成，繁辞累其愆。展转不获纾，赍恨重泉。木槿荣一朝，日夕用长叹。"}