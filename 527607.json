{"id":"527607","title":"鸿门行","dynasty":"明","author":"何景明","text":"沛公昔日分义军，旌旗十万西入秦。山东诸侯皆后至，咸阳万姓思为臣。项王东来怒如虎，置酒朝会鸿门下。门前壮士拥盾入，座上小臣拔剑舞。争雄较胜未可量，相看杯酒成仓皇。挥刀醉击玉斗碎，揽带空悬宝玦光。沙丘城边祖龙死，芒砀山傍匿天子。泽中夜闻白蛇断，灞上朝看赤云起。君不见刘郎供帐出秦宫，宫中火照三月红。英雄为谟自有术，亚父徒知杀沛公。"}