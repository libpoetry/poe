{"id":"675799","title":"送王伯存守雷州","dynasty":"明","author":"徐问","text":"雷阳古城濒海曲，路入炎荒奠南服。长安万里化不流，故遣郎官领符竹。郎官久负卓荦才，一麾五马从天来。鸿名歘到远人耳，旆旌双引烟云开。萦纡山县鸡声早，候火煌煌连古道。十贤名在祠宇荒，君去还须问遗老。我怀同舍心悠悠，夕阳望断江枫秋。天空海阔会何日，聚首还期鳷鹊楼。"}