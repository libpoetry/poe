{"id":"1217637","title":"投赠赵祭酒二十韵","dynasty":"元","author":"乃贤","text":"三朝元老国蓍龟，山立精神虎豹姿。高步琼林开宦辙，早登华省被恩私。栋梁材器明堂用，台阁文章圣主知。辇下恳辞郎署久，斗南争望使星移。谏垣屡赏朱云节，宣室重陈贾谊辞。锦绶还乡迎驷马，绣衣行部去襜帷。谈经秘阁重裀坐，扈跸甘泉载橐随。玉节引班朝谒早，金莲拥骑夜归迟。尚书曳履登鸾阁，给事含香近凤池。冰檗操持心似铁，庙廊赞画鬓成丝。久闻陆贽频忧国，尽许匡衡喜说诗。百世斯文开绝学，四门胄子得名师。弦歌济济承周礼，冠佩跄跄举汉仪。掌故传经编竹简，诸生脱颖擅囊锥。鄙人自致惭无术，男子平生谩负奇。久望车尘空感激，欲趋门屏愧驱驰。王阳岂待弹冠庆，孺子还应下榻思。辄效诗人陈赋颂，敢从阍吏候旌麾。何蕃独重阳司业，严武深怜杜拾遗。怀宝山林当一出，平津正在礼贤时。"}