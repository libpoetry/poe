{"id":"844117","title":"元旦","dynasty":"清末民国初","author":"陈肇兴","text":"爆竹声中一岁捐，干戈流恨入新年；自关门户逃宾刺，偷整衣冠拜祖先。故里沐猿堪一笑，空山拾橡又三迁。焚香且把苍生祝，早扫妖氛慰倒悬。瓜田一亩芥花开，几处穰穰斗蝶来。惊鬼拟团羊髓饭，避兵难觅鹊巢灰。桃符尚写春王字，柏酒新浮长命杯。多谢村南诸野叟，肯携藤杖暂相陪。"}