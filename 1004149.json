{"id":"1004149","title":"泸水清","dynasty":"宋","author":"程公许","text":"泸水清，泸水之清如镜平。蜀江西来流沄沄，内江胥命如逡巡。两江合处耸百雉，表里益梓巴夔分，如户有限齿有唇。云南与夜郎，甫隔东西邻。山川之险守在人，武侯气燄千古犹长存。有来范侯人中英，蜀国忠文之子孙，清姿劲气排秋旻。立朝物望高缙绅，睥睨众醉甘独醒。乌台纵好羞呈身，十年江海心朝廷。泸水清，我歌慷慨君试听。蜀东诸镇泸最重，范侯之来更觉一面如金城。东军之骄昔所患，南诏之黠那易驯。我侯方寸澄止水，镇以寡欲抚以诚。重门严柝夕烽冷，紫逻杂耕膏雨匀。七年逗遛不得去，边民爱侯有如父母亲。今年北边羽书急，两川夫调纷苛征。吏敲门，农辍耕，期限迫星火，顷刻那得停。黄金弃卖如土贱，楮币翔踊馀贯缗。立谈之顷富作贫，县官忍复规其赢。五十六州汹汹如浪沸，独有三泸之江清复清。有客东州来，为我委曲陈。范侯畴昔澹无累，贯朽之积本为民。二分官与输一分，一分犹恐民颦呻。军储籴本仍借给，少待秋熟宽作程，风和日晏江上村。老醉稚拥争扶迎，吏呼何曾怒目瞠。只有提壶布谷日日喧晓晴，乐哉三泸之国有如华胥与大庭。九重天远呼不闻，侯忍弃我归乡枌。强敌游魂尚三秦，边头何时能撤屯。帑无羡帛粟空囷，将骄卒惰难使令。义徒星散自啸聚，往往千百相为群。秋霖淫溢稼不登，仲冬虺虺雷鼓轰，我心隐思鼻酸辛。人情玩愒浑不悟，有才空使栖岩扃。我闻泸民爱侯心不释，祝侯寿考备福如忠文。侯虽洁身玩泉石，独忍一息忘吾君。何时玺书自天下，诏侯起家朝紫清。扶持国论开太平，整顿宇宙驱妖氛。却学忠文挂冠神武门，笋舆野服归游峨与岷。杜陵昔览舂陵行，知元使君实国祯。悠悠千载缺嗣音，击节为侯歌斯文。泸水清，泸水清，采诗之官今何人，歌成肝胆空轮囷。"}