{"id":"432150","title":"哭空山人四首","dynasty":"近现代","author":"张瑞玑","text":"西风天末雁来时，洒泪空山吊故知。斗酒只鸡君记否，素车白马我来迟。奇文叹绝宗师笔，饿隶惭书有道碑。凄绝吾园满篱菊，重阳节近雨丝丝。记别秦云匹马还，归来愁绪满江关。十年文字陈同甫，老去情怀谢叠山。剩有妻孥皆累物，不留姓字落人间。对山楼上茶烟歇，帘外凄凉月一弯。黄冠去岁造吾庐，握别潸然泪湿裾。邴管论交今已矣，亮瑜并世竟何如。生天定作拈花笑，传世尚留倒薤书。知否人间未亡友，酒浆和泪酹寒墟。"}