{"id":"541321","title":"郑端州邀星岩登高因之泛湖陈浔州在焉赋得仙字","dynasty":"明","author":"叶春及","text":"作赋三秋客，登高九日筵。寒螀啼草露，云雁下江烟。洞窈层城外，山浮积水前。金箱图五岳，芝阙俨群仙。太守庭多暇，邀宾席屡迁。朝登松阁静，夕返桂舟牵。箫鼓中流震，楼台落影悬。殊方黄菊节，万顷白鸥天。棋拙逢勍敌，杯深怯老年。鹖冠吾自放，鹏路尔俱鶱。良吏双联璧，酣歌独扣舷。醉非风侧帽，归爱月随鞭。何必东篱酌，王弘有酒钱。"}