{"id":"618781","title":"赠曾鲁朴山人","dynasty":"明","author":"何吾驺","text":"先生何许客，汗漫寄云游。到处谈杯酒，长天挂钓钩。鄱阳孤剑起，渤海一星浮。壁立空青柳，江流任白鸥。虚危辞旧舍，牛斗望南州。梅岭旌旗振，珠江花鸟愁。广陵虽已邈，彩笔亦何求。独鹤栖何处，飞云不可留。狂为曾皙后，赋比浩然优。水调歌声急，商音耳听秋。疾来山落石，漫奏涧行滮。定远虚存瞬，严陵有敝裘。长裾良自拙，短铗为谁谋。上岸愚公谷，乘航渔父讴。劫灰宁黑白，石火既蜉蝣。在在安羁旅，飘飘识客舟。忘机得乐土，问地取灵邱。万里行龙脉，千山夺虎头。吾家阮叔子，平素谢元收。已作张天网，曾将倒屣酬。歌风归大苑，结袂唱高楼。心计嘉毛遂，文声许马周。丹砂期未满，白石运良遒。忽尔知人死，长怀国士忧。悲风起大漠，朔草自惊秋。壮志思溟渤，哀诗见逗遛。寥寥琴欲破，寂寂暗难投。我亦临风客，君来并策骝。褰裳看世事，开眼傲王侯。梁甫吟初就，渡河乐正幽。家留千载业，路蹴小儿毬。刻鹄终非计，雕虫亦已悠。弥衡诚肮脏，原宪岂咿咻。长卧怀三窟，虚名重九牛。关山同腐朽，亩亩伴箜篌。看尔如传舍，吾身亦赘疣。太元差可草，五色已能耰。栖息一枝好，风光两共繇。"}