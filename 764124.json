{"id":"764124","title":"高阳台 章江舟次读玉田词，步集中韵","dynasty":"清","author":"宋荦","text":"远水拖蓝，晴峰送翠，徐牵三板轻船。野岸风筝，撩人恰是新年。垂杨不负东君约，袅鹅黄、一色堪怜。更悠然、几处渔歌，几点村烟。家山回首斜阳外，但萋萋芳草，淼淼长川。十八滩遥，舟人指向鸥边。红牙漫拍王孙句，倚蓬窗、聊破愁眠。莫垂帘尚有江梅，尚少啼鹃。"}