{"id":"846276","title":"治平二年南郊鼓吹歌曲四曲 其四 奉禋歌","dynasty":"宋","author":"无名氏","text":"皇天眷命集珍符。上圣膺期起天衢。环紫极鸿枢。此时朝野欢娱。乐于于。似住华胥。和气至，嘉生遂，豆实正芬敷。礼与诚俱。风飘洒，灵来下，喜怡愉。斗随车转，月上坛觚。奉禋初。至诚孚。如山岳、福委祥储。车旋轨、云间双阙峙，百尺朱绳到地，两行雉扇排虚。仙鹤衔书。珍袍上笏相趋。共欢呼。号令崇朝，遍满寰区。阳动春嘘。躬盛事，受多祉，千万祀，天长地久皇图。"}