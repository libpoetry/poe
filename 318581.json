{"id":"318581","title":"齐天乐·青枫别岛新霜后","dynasty":"现代","author":"庞俊","text":"青枫别岛新霜后，郎当怕闻铃语。金井多风，铜铺过月，怨曲哀蝉谁度。无人坠处，正太液波荒，洞庭山古。策策商声，夜阑开户在何许。长亭人去怨极，傍江潭总是，当年千树。转绿枝空，流红水断，客老瘴烟蛮雨。啼螀枉诉。怎恋得斜阳，眺来平楚。海水枯桑，翠眉吟更苦。"}