{"id":"814541","title":"和张芗田大令鸿书追忆词用渔洋山人秋柳韵","dynasty":"清","author":"罗大佑","text":"飘泊东风黯醉魂，才人新怨赋长门。花移别馆莺无力，泥落空梁燕有痕。芳草已迷柳杨渡，扁舟何处苧萝村。梨云庭院深如海，悽绝萧郎莫更论。芙蕖散乱不禁霜，菱叶荷花空满塘。旧谱怕翻金缕曲，赠衣犹压綵罗箱。痴心私誓酬妃子，称意行云负楚王。重过海棠花下路，深情还问碧鸡坊。落絮游丝惹舞衣，回头万恨事全非。琴弹怨调弦声涩，莺唤残春花影稀。千点黄金和泪铸，几年碧海变尘飞。人间多少閒牛女，银汉迢遥一例违。铜驼清泪共君怜，绮岁风怀渐化烟。犀角有灵心的的，茧丝无绪意绵绵。口脂香恋如花梦，髀肉心伤似水年。哀乐纷纭须忏悔，閒愁抛付白鸥边。"}