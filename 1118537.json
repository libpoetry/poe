{"id":"1118537","title":"农桑四首","dynasty":"宋","author":"陆游","text":"农事初兴未苦忙，且支漏屋补颓墙。山歌高下皆成调，野水纵横自入塘。水长人家浸稻秧，蚕生女手摘桑黄。差科未起身无事，邻曲相过日正长。采桑蚕妇念蚕饥，陌上匆匆负笼归。却羡邻家下湖早，画船青伞去如飞。蚕如黑蚁稻青针，夫妇耕桑各苦心。但得老亲供养足，不羞布袂与蒿簪。"}