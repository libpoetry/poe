{"id":"1070273","title":"以夜宿匠舍诗示晁以道说之乃以古句为谢次韵酬之一首","dynasty":"宋","author":"程俱","text":"平生拙自理，不办一亩宫。聊从斲轮扁，敢慕执戟雄。惭非五凤手，正着双凫中。何言散骑省，难下青藜翁。相望一牛吼，有客方固穷。床头河洛书，瑩光吐长虹。时时发佳句，执若万折东。我诗出龟赐，寒螀抱霜丛。谁当写秋思，妙器无号钟。相从无何境，曳履哦清风。"}