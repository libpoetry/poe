{"id":"436610","title":"和子搢九日谩兴","dynasty":"金末元初","author":"李俊民","text":"此身到处贾胡留，细雨斜风冷淡秋。佳节又从愁里过，故乡不似旧时游。试拈红叶题诗句，强摘黄花泛酒瓯。落帽龙山几人在，云沉鸟没恨悠悠。节物催人分外愁，干戈眼底未能休。丹枫落处吴江冷，黄菊开时灞岸秋。可是凉风添寂寞，更堪缺月照绸缪。悠悠今古何须问，泪洒牛山亦过忧。"}