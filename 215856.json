{"id":"215856","title":"木兰花慢·问功名何处","dynasty":"宋代","author":"黄机","text":"问功名何处，算只合、付悠悠。怕僮仆揶揄，长年为客，楚尾吴头。春来故园渐好，似不应、不醉把春休。剩买蒌蒿荻笋，河豚已上渔舟。人间太半足闲愁。蓑笠梦汀洲。向桃杏花边，招邀同社，秉烛来游。连台听渠拗倒，更麴生、元不厌诛求。世事翻云覆雨，满怀何止离忧。"}