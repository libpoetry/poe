{"id":"154385","title":"雨后看山因忆黄世南先生诗以相招","dynasty":"宋代","author":"文同","text":"新霜夜落群梢鸣，群风刮天为早晴。南山向晓尽张列，颓岭断壑当空横。开轩一见喜无量，走上高阁临飞甍。层栏倚遍不能下，状貌秀活围双睛。奔腾远近若波良，爱极拟去中间行。此时只恨少佳客，相共叫笑夸峥嵘。我思黄子者奇士，趣向超越无俗情。手提诗笔若缘大，到处咏物物有名。我今此县颇幽僻，复在岁杪天气清。溪中鱼蟹易寻觅，林下梨栗新收盛。子如访我住旬浃，此品可备盘与觥。遂驰仆马去邀予，愿子为我聊出城。私心不独徒见子，亦愿播此山之声。子如不见不为咏，可惜此山虚此生。"}