{"id":"695549","title":"次堂郎司天韵","dynasty":"明","author":"林弼","text":"十里壶山春事幽，清狂裘马记曾游。木兰陂上船如屋，黄石桥前酒满楼。客路远随南雁至，岁华真似水东流。日长候馆题诗罢，静对梅花进茗瓯。潇洒梅华驿里人，素衣楚楚谢缁尘。凤凰台上家声旧，虎豹关中天语新。老柏千年冰雪操，仙槎万里水云身。鸡林诗价从今重，好寄归鸿及暮春。"}