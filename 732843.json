{"id":"732843","title":"大涤山行上黄石斋先生","dynasty":"清","author":"李雯","text":"大涤山南芳草秋，风吹薜荔红泉流。先生讲堂在空翠，明星晓映苍龙湫。中藏宝书石窟幽，武夷仗策凝清眸。裒然述作动天地，山鬼夜叫寒竹愁。九重圣人问金匮，画阁蓬池俨相对。阊阖门开虎豹疑，玉阶云雾当空坠。洞霄弟子伏青蒲，紫阳真人披素肤。长离折翼九苞在，葳蕤四海浮云徂。此时草堂猿鹤呼，{石华}紫桂山之隅。会稽以南湘江北，结兰纫蕙心踌躇。须臾雾卷招摇见，下照沧洲满芳甸。素卷朝看太乙宫，鹤书晚下披香殿。玉骨乾坤尚可留，丹心日月悲重见。山上白云昼不封，先生独立青芙蓉。晚出已愁鼙鼓急，时来不畏旌旗红。赤车白马驰山东，乘轺使者来匆匆。愿辞玉杖见天子，莫使苍生望碧空。"}