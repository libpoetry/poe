{"id":"159808","title":"从道损舅乞移山药","dynasty":"宋代","author":"韩维","text":"弱岁抱衰病，好读神农经。杂然众药品，粗识性与形。商于岩谷间，厥产芝术菁。山家乘冬采，气烈味亦并。常思负笼往，劚此地气灵。近闻山旁县，移本来公庭。石泉尚含润，溪风有馀清。想像春丛敷，蔚蔚扬华英。骈罗良可佳，疲{上艹下尔}宜见矜。安得畦畹馀，种食羽翼生。"}