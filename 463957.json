{"id":"463957","title":"秋游黄满寨瀑布","dynasty":"当代","author":"杨雪窗","text":"晓来入苍莽，何物竦千寻？好山若静女，遗世隐云深。秀木为山鬟，岚气作山衿。飙轮惊万盘，窈窕上飞岑。寨门转徒步，烟磴费登临。野芳藏石罅，竹色蓊成阴。飞响行人顶，萧然洗客心。微风拂木杪，高士动鸣琴。陟危声转促，倾耳洒急霖。蹴滩千尺浪，捣练万家砧。忽讶河汉泻，砰訇堕地沉。迅霆裂坤轴，塞马任驰骎。悬流当胸臆，溅沫润风襟。天梭杳不见，百丈裁云衾。白龙下青冥，赴涧孰能禁？雌霓跨崖表，举目遏飞禽。我来谐宿契，山灵意所钦。何当一栖迟，茅茨醉泉音。迢递折归径，嘉树徒清森。明朝分袂处，离思恐难任。尘海各南北，苍山自古今。"}