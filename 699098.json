{"id":"699098","title":"青楼侠气赠李姬","dynasty":"明","author":"徐熥","text":"阿娇侠气满红楼，不肯轻身事贵游。昨日五陵公子过，青衣传语未梳头。文章元不属蛾眉，红粉谁知唱丽词。袖里云笺裁五色，客来题出断肠诗。玉貌元同苏小娟，清讴一阕最堪怜。歌声未断尊中罄，犹卸金钗当酒钱。绿云慵理黛痕销，时把金簪竹上敲。但得黄金能买赋，何须珠翠斗妖娆。"}