{"id":"815887","title":"律陶六首","dynasty":"清","author":"顾易","text":"伊余何为者，误落尘网中。饮酒不得足，赋诗颇能工。百年会有役，一世皆尚同。多谢绮与角，愿言蹑轻风。养真衡茅下，甘以辞华轩。但道桑麻长，而无车马喧。厌闻世上语，宁效俗中言。高举寻吾契，青松在东园。步止筚门里，遥遥望白云。几人得其趣，即事多所欣。虚室绝尘想，闲居离世纷。苗生满阡陌，转欲志长勤。冷风送馀善，闲雨纷微微。万物各有托，一觞聊可挥。安知物为贵，但使愿无违。舆濯息檐下，固穷夙所归。露凄暄风息，白日掩荆扉。众鸟欣有托，孤云独无依。四时自成岁，百卉具已腓。冻馁固缠己，泫然沾我衣。清凉素秋节，丛雁鸣云霄。量力守故辙，高酣发新谣。敝庐何必广，浊酒且自陶。诚愿游昆华，远招王子乔。"}