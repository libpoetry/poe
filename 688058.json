{"id":"688058","title":"移家四首","dynasty":"明","author":"朱长春","text":"翠竹新栽映白沙，碧湖深处是吾家。欲逃城市移家远，颇有山林发兴赊。野鸟昨过窥几席，邻人相见馈鱼虾。蓬蒿不少扬雄宅，翻喜门无载酒车。桑青杏白野田香，浴鹭飞凫暖渚长。画艇春游山霭霭，云帆时度水茫茫。一尊行乐依花坞，双鬓偷生托药囊。便与妻儿成避世，他时鸡犬即仙乡。每怪陵瓜传五侯，何须径竹候羊裘。渔樵来往人皆好，丘壑行藏老即休。巢燕阁头飞娜娜，戏鱼篱尾出悠悠。采莲采芰明朝兴，早向东邻买小舟。曲笠聊从采杜蘅，含香未拟望金茎。养生叔夜贪游兴，多病相如薄宦情。薄酒不从时社饮，野人随地结春耕。卜居已赋拚终隐，渔父何劳更问名。"}