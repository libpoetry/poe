{"id":"158339","title":"某近辱诸公光和前篇鄙思未已复自次元韵奉呈","dynasty":"宋代","author":"强至","text":"才落先明牖，无多未压檐。得时虽较浅，着物始知严。报岁三登速，裁花六出尖。贺祥开万物，却疠喜千阎。腹馁禽刚喙，螯僵蟹怕箝。地成银色界，门尽水晶帘。燕席凝杯蚁，书帏冰砚蟾。天形四垂接，曙色十分添。海讶龙飞沫，盘疑虎刻盐。阴阳惊腊早，气象假风兼。嚼爽肠忘渴，吟寒口懒占。学轻频舞袖，御冷盛张幨。谢媛资佳咏，袁生苦密潜。自缘人意别，一爱一憎嫌。"}