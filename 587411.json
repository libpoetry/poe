{"id":"587411","title":"重赠","dynasty":"明","author":"霍韬","text":"陟云山，望岭以南。山有崔嵬，水有潺湲。山高水长，邈不以源。水流盘盘，山蹲桓桓。五岭以南，广郡中蟠。广风积顽，广氓积蛮，广习积奸。风浇波漓，收挽之难。识治良材，于也永叹。虽则永叹，不一手援。或一手援，弊积力难。维彼顽风，耰锄之子。释之耰锄，为民之巨。嘬民骨膏，斮民骨髓。纸棺尸民，炙我民腑。翻手覆民，室民之宇。渠脍渠炙，皆我民者。公为民主，为民父母。悯此民顽，有涕如雨。维彼奸风，民之蚩蚩。不教不悔，匪刑匪仪。养之室穴，如鼠如鸱。刑斯弗惭，礼斯弗知。维肥甘之羞，惟身之肥。臭丛蝇毬，肉丛蚊飞。公斯涖斯，克振克夷。克振克夷，莫之或知。维彼蛮风，为民之祟。出则民蛮，入则民帅。戕我民良，丛我民瘁。我民号天，有号如醉。我民无辜，惨惨心坠。虽则心坠，莫释系累。我公于民，忧民如噎。虽则如噎，蛮风日逝，大为民厉。公大赫怒，曰我民子，我民父母。民我之依，我民之抚。民我何有，我何为者。维彼顽民，谁附谁主。取彼之附，投畀狐鼠。取彼之主，投畀豺虎。顽不民残，奸是寡与。奸民寡与，良孰予侮。顽奸内空，蛮氓外距。维彼蛮氓，惠不以字。则惠以字，愈跋斯扈。猱木之升，阻嵎之据。是用赫威，惟威斯惧。是募予戎，是裒予储。是砺于戚，是饬旄羽。维予之饰，维时之取。殄此蛮氓，为民之祜。殄此蛮民，脱民陷罟。我岭海民，祝公万祀。万祀保民，永民之赐。维昔暵旸，焦燎下土。春苗焚枯，自春徂暑。暑夏赫威，威炎泰膴。桔槔辚辚，瘁民伛伛。谓不有秋，谓阖室死。公曰何辜，民之疾矣。我则长民，民之庇矣。我民何辜，而乃有此。则我躬之辜，昊天乃尔。盍我省躬，祈我民祉。撒盖跣行，周十数里。逾十数旬，弗雨弗止。污瘁体肤，不遑宁处。曰浩昊天，疾毋民以。锡之雨霖，泽我稷黍。我民父母，民之攸恃。衷悃回天，遂降甘雨。甘雨洋洋，我黍藇藇。我民得公，大慰疾苦。我民得公，食有廪腴。我民得公，寒有絮褚。我民得公，室有照炬。愿百斯年，维公父母。愿百斯年，维公维主。愿百斯年，维公哺乳。维百斯年，孰公是侣。公于广人，罕有誉语。毁誉坑溪，皂白机杼。于憎斯排，于爱斯与。谁秉鉴绳，千度于茹。采樵有歌，矢歌如缕。虽则如缕，曾不纂组。万古矢歌，敢曰吉甫。"}