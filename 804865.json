{"id":"804865","title":"石床","dynasty":"清","author":"秦鸣雷","text":"乔柯百尺凌高秋，下有石榻䔆古丘。名公携家赖远游，题名勒石岩阿留。当时在侧凡几人，亲见落笔腾蛟虬。新泉汲回满银盎，儿童惊喜光盈眸。急呼罐鼎爇松子，一瓯花乳清香浮。水窗团坐共矜赏，奚啻拔宅登瀛洲。昔贤往矣等鸿爪，后世宝此如共球。游人确立不敢坐，或恐麟甲蟠岩幽。惟有群仙醉中时，过此卧听万壑松风飕。愧我未能别篆籀，空抚陈迹怀前修。"}