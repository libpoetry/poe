{"id":"557917","title":"丹凤楼呈谈同年本彝","dynasty":"明","author":"张弼","text":"扁舟北来波淼淼，丹凤楼高海天小。楼上三姑共俨然，云鬓花客长不老。大姑团扇裁龙绡，指挥海若驱风涛。圣人御宇波恬静，敛扇笑看棋相鏖。二姑潜机先一著，小姑拈子未肯落。龙争虎斗血玄黄，鲸咂蛇蟠势回薄。金鸡睡熟天地冥，楼下道人闻剥啄。我欲推枰问一言，沧海桑田今几番。孙恩摽贼何缓死，崖山忠义何遽翻。弱水仙都果何处，欲借青鸾径骑去。五色文辉阆苑花，七星剑挂扶桑树。左携赤松右洪厓，免束冠裳事章句。三姑默默问不应，楼外长川自东注。"}