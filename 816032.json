{"id":"816032","title":"南乡子 夏夕无寐，茫茫交集，辄韵语写之，不求文也。五首","dynasty":"清","author":"曹贞吉","text":"兀坐寂无欢。检点平生一笑难。四十年来浑是梦，邯郸。得得青驴尚未还。往事总阑珊。不待新愁鬓巳斑。试问从前谁误我，儒冠。燕垒蚕丝卒岁艰。少小忆趋庭。总角齐肩好弟兄。尝得熊丸心自苦，同听。夜雨连床十载声。有约待躬耕。白发慈亲望眼瞢。谁料而今成幻影，飘零。瘴雨蛮烟一带青。文酒忆同游。雅会西园事事幽。惆怅落花飞絮急，悠悠。笛裂山阳曲未休。知己痛西州。文采风流土一丘。他日陇头看宿草，飕飕。石马无声起暮愁。德耀忆同栖。两小无猜稚齿齐。冷雨篝灯频下泪，牛衣。十载行踪愧老妻。草草送将归。白马青丝事巳非。膝下痴儿应念我，谁知。片片浮云各自飞。江上忆呜榔。杜宇声中过夏长。回首敬亭浓翠里，苍茫。白苎何人劝一觞。西子好湖光。十里荷花绕画塘。记得吴山观落日，悲凉。呜咽寒潮势未降。"}