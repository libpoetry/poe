{"id":"682802","title":"初秋郡丞李紫厓诗至次韵","dynasty":"明","author":"区越","text":"残暑催人出沐时，秋风未到晚凉迟。莲芡得雨香初歇，云水可人游暂稀。茶灶笔床无鲁望，高山流水有钟期。亦知壶里乾坤在，不怕笼中日月飞。野菊篱边作蕊时，芙蓉江上泛舟迟。高岩水落泉声碎，曲径云闲人迹稀。老大正须寻乐处，阴晴那肯负佳期。临流三弄梅花曲，目送长空数雁飞。"}