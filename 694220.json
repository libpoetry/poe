{"id":"694220","title":"新年","dynasty":"明","author":"陈献章","text":"阴雨方连日，新年损物华。呼儿酌我酒，骑马到谁家。黯黯寒云密，萧萧暮景斜。人生正无赖，狼藉任桃花。今日胜元日，江天乍放晴。呼瓶汲井水，煮茗待门生。山鸟鸣将下，桃花暗复明。所嗟人易老，况复岁华更。朝雨黄鹂静，春风暗蕊低。极知来令节，未肯踏深泥。狼藉桃无语，侵寻草满蹊。还闻骑马客，踯躅向沙堤。"}