{"id":"283497","title":"大酺·一丈红","dynasty":"现代","author":"姚华","text":"正日华开，薰弦试，炎景将蝉时节。颓垣篱落际，趁朝光堪爱，数丛开彻。艳逼朱榴，阴敷筱箭，行处风兜罗雪。繁华无人赏，甚芳醪酌对，魏公曾说。奈风鹤数惊，令花贫窭，咏歌零缺。倡倡红似缬。念盈丈、花草传吴越。槛内记、王家图旧，借半归全，好因缘、憾无遗阙。更许阑干能设。卫足叶如蓉阔。未遮得、身轩豁。谁与留半，终是诗肠萦结。至今顿成感咽。"}