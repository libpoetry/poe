{"id":"1125522","title":"恭和御制赐进士诗韵二首","dynasty":"宋","author":"袁说友","text":"云汉昭回下建章，鸾翔凤翥灿龙光。宸奎错落皆谟训，圣语丁宁示抑扬。自古求言开数路，只今兼听极群方。一篇默寓忧勤意，正为成王不敢康。尧言不数汉文章，漫说唐人万丈光。百辟共知尊上指，群儒何止戴言扬。丝纶甫幸来中禁，琬琰俄欣奏上方。京邑小臣观盛事，愿输忠悃赞明康。"}