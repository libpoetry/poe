{"id":"502741","title":"题龙虎将军凤阳童公思亲卷","dynasty":"明","author":"王恭","text":"将军少年论五兵，刀头几岁成功名。腰悬鹊印行分阃，令严虎帐居专城。望乡更在云飞处，思亲梦绕临濠树。羽檄星流恐后期，綵衣日远那能顾。忆昨鸣珂出帝京，一门兄弟被恩荣。谁知略地攻城手，偏动瞻云陟屺情。上流浇酒三军醉，半菽饥分苦留意。应嫌食子徒徇名，却笑辞亲空齧臂。南镇闽川胜玉关，唯将忠节慰慈颜。由来葵藿倾心处，只在春晖寸草间。"}