{"id":"1117195","title":"读乐天集戏作五绝","dynasty":"宋","author":"苏辙","text":"乐天梦得老相从，洛下诗流得二雄。自笑索居朋友绝，偶然得句与谁同。乐天得法老凝师，后院犹存杨柳枝。春尽絮飞馀一念，我今无累日无思。乐天投老刺杭苏，溪石胎禽载舳舻。我昔不为二千石，四方异物固应无。乐天引洛注池塘，画舫飞桥映绿杨。潩水隔城来不得，不辞策杖看湖光。乐天种竹自成园，我亦墙阴数百竿。不共伊家斗多少，也能不畏雪霜寒。"}