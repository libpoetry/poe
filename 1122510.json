{"id":"1122510","title":"呈同院诸公","dynasty":"宋","author":"柳子文","text":"邓子知名久，秋闱得暂依。论文虚以往，讲道实而归。得句赓酬数，忘言笑语稀。自惭初学步，鱼目混珠玑。刻意长沙客，编书近隙光。朝方登庙器，时可咏山梁。未用嘲经笥，端宜号智囊。颇闻穷史学，犹想见三长。官辍蓬莱直，身从帝所回。文章孔庭奥，事业傅岩隈。多士朝廷念，诸公殿阁来。英雄须入彀，应有济川才。"}