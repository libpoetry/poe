{"id":"1107359","title":"菩萨蛮","dynasty":"宋","author":"卢祖皋","text":"芙蓉香卸桐阴薄。水窗未雨凉先觉。何处理秋裳。月高砧杵长。袂罗新恨悄。展转屏山晓。长是卷帘时。翠禽相对飞。烛房花幌参差见。疏帘镇日萦愁眼。巫峡小山屏。梦云犹未成。带霜边雁落。双字宫罗薄。二十四阑干。夜来相对寒。翠楼十二阑干曲。雨痕新染蒲桃绿。时节又黄昏。东风深闭门。玉箫吹未彻。窗影梅花月。无语只低眉。闲拈双荔枝。"}