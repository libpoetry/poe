{"id":"407727","title":"往昔五续六首 其三 扫叶楼","dynasty":"近现代","author":"周作人","text":"往昔在南京，吾爱扫叶楼。闭居管轮堂，七日得一休。群走清凉山，聊以散牢愁。明贤龚半千，异路不相谋。高楼出木末，喜得豁双眸。会当风雨时，可作半日留。倚槛望台城，块然如层丘。苍茫有古趣，感触如深秋。少不经世务，读史增百忧。缅想南朝事，点滴上心头。"}