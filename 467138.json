{"id":"467138","title":"豫章客中应江右诸子之邀郊游 其五 丰城剑江访渔次韵草啸兄","dynasty":"当代","author":"陈忠平","text":"剑水东流去，茫茫尽可家。江春渔有信，岸碧草无涯。砧捣波中月，橹摇烟外霞。此生漂已惯，何必问桑麻。云峰跌水下成沟，故引骚人快此游。路夹烟氛轻似梦，苔侵溪石碧如油。空林经雨抽新笋，村汉贪春失老牛。拟与山花比颜色，行前先饮酒三瓯。和风搀客下轻车，爱惜湖光雨后馀。千顷碧波烟袅袅，一行赤子步徐徐。偶闻蛙鼓鸣芳陌，频惹春泥溅素裾。抱寺松林容小憩，暂同我佛比邻居。"}