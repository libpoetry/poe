{"id":"105409","title":"依韵朱学士廉叔忆颖川西湖春色寄献尚书晏公","dynasty":"宋代","author":"梅尧臣","text":"物景有先後，春工无旧新。追欢成杳霭，寄咏苦逡巡。湖水与濠接，岸亭将寺邻。艳花簪舞髻，弱藻罥垂缗。客奏桓伊笛，人歌柳恽苹。何尝烦几案，自得去埃尘。纵语曾忘倦，从游未觉频。赋诗高压古，下笔敏如神。每想魂俱往，终知梦是因。广骚常慕屈，感遇亦希陈。借问摛词者，当时别乘人。喜公移幕府，连常二州春。"}