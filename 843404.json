{"id":"843404","title":"和散原游桐庐至七里泷钓台作次原韵 其二","dynasty":"清末民国初","author":"俞明震","text":"晴江啼画眉，烟屿如浮杯。有山不真隐，游钓皆凡材。郁郁旋螺门，一水争潆回。风日不到处，古祠傍山隈。钓台东西峙，不受群峰排。前年旧鸥鹭，相见如惊猜。乱世无隐地，焉知我重来。筇边落日尽，淡淡烟光开。依稀痛哭记，留与今人哀。苟乏超世见，江山无好怀。卧石灭残字，斑馼千年苔。丝风重九鼎，天意宁徘徊。"}