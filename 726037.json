{"id":"726037","title":"奉和皇太子忏悔应诏诗","dynasty":"南北朝","author":"王筠","text":"一圣智比明，帝德光四海。荷负诚悠属，度脱实斯在。忏说济蒙愚，推心屏欺殆。名僧引定慧，朝缨列元凯。还学依善导，反心由真宰。和铃混吹音，胜幡荣雪彩。早蒲欲抽叶，新篁向舒䈚。翘勤谅恳到，归诚信兼倍。睿艳似烟霞，栏杆若珠琲。善诱虽欲继，含毫愧文彩。"}