{"id":"1103364","title":"坐暑病初招汪学老医次招黄平斋两公枘凿之甚病者反取多事而黄终奏药绩因有中秋共醉之约漫述长句","dynasty":"宋","author":"董嗣杲","text":"卧病不知暑，况在英溪隅。入京涉夜航，药物艰所需。汪公业于医，其实真癯儒。医故不违理，非但以理拘。览镜面百皱，半月怯步趋。积忧那得解，肌瘠徒长吁。兹晨近秋中，疲惫凭杖扶。忽枉黄公驾，慰此困枥驹。指我伛偻形，旦暮耽书劬。病源肇于心，證与芝术殊。所嗟露电如，满岁罹艰虞。寒暑复见寇，阎浮可久图。行止任天造，其或诮以迂。凉轩聆欬唾，眷眷非世娱。浮荣信飘风，况复假合躯。堕落焦熬坑，难炼六一炉。感公致汤馈，瀹盏浮雪腴。仙传起死剂，顿醒爪发枯。西风捲茅屋，篝灯竹窗孤。蔬肠转阳脉，趣向归酒壶。谁传病退舍，可奈流俗徒。汪黄信可人，彼此皆枌榆。往缔中秋盟，未卜月有无。因拈二公姓，激我怀东都。"}