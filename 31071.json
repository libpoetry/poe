{"id":"31071","title":"前寄左省张起居一百言寻蒙唱酬见誉过实却用旧韵重答","dynasty":"唐代","author":"郑谷","text":"减瘦经多难，忧伤集晚年。吟高风过树，坐久夜凉天。旅退惭随众，孤飞怯向前。钓朋蓑叟在，药术衲僧传。鬓秃趋荣路，肠焦鄙盗泉。品徒诚有隔，推唱意何坚。寒地殊知感，秋灯耿不眠。从来甘默尔，自此倍怡然。兰为官须握，蒲因学更编。预愁摇落后，子美笑无毡。"}