{"id":"504696","title":"通州宿慈恩寺简古源上人","dynasty":"明","author":"郑潜","text":"何年突兀见此屋，结构凭高瞰河曲。春风吹客出京城，身世渺然犹粒粟。平生壮怀独登楼，况有轩槛当城头。东郊日上宿雨散，北郭天净阴霾收。师来一笑忘坐起，我本与师同浙水。途穷试觅浮海桴，才短犹惭续貂尾。问师今派浚古源，清激冰壶涵表里。银汉耿耿上通津，溟渤滔滔下无底。嗟我莫如方外人，苦被簪绂萦凡身。漫采秋兰泊湘渚，还寻渔父渡江滨。"}