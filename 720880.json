{"id":"720880","title":"谒金门 愁","dynasty":"明末清初","author":"尤侗","text":"奈何许。欲说近来愁绪。愁到依然无一语。罗衫几点雨。旧事子规催去。新恨鹧鸪留住。梦逐东风无歇处。飘零随柳絮。人寂寂。一派暮愁天色。风剪轻寒落渐侧。纸窗吹半黑。正对孤灯萧瑟。又听孤鸿嘹呖。庭外黄花清露滴。泪痕依样湿。休相忆。红叶不传消息。燕锁雕梁路未识。旧巢难再觅。风捲杨花无力。浪打萍花无迹。永巷夜台同寂寂。土花凝血碧。鹃红稿。静照恰同清照。最是销魂新句好。回身将梦抱。叵耐氤氲颠倒。彩凤教随乌鸟。晓镜画眉添懊恼。红颜祈速老。"}