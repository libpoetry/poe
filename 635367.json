{"id":"635367","title":"李广文苍水招游长乐留别山中诸子","dynasty":"明","author":"成鹫","text":"吾侪生而有志在四方，胡越秦楚同一堂。盛年负剑去乡国，纵横八荒周五岳。君不见席不暇煖突不黔，千秋万古称圣贤。我生恨不逢二子，负书担囊随骥尾。骐驎局蹐同驽骀，老死枥下真可哀。故人知我爱游走，远札招邀来谷口。谷口秋高瓜满园，思量穷老终闭门。今朝名山兴无那，东行路打罗浮过。罗浮仙人为葛洪，相逢别去何匆匆。临岐赠我双白鹤，千里高飞到长乐。到时九月秋正寒，主人苜蓿供盘餐。饱食登高纵归目，回首故山见茅屋。茅屋中间有阿谁，因风寄语遥相思。嗟哉人生岂得长麋聚，白日西驰水东去。去矣乎，去矣乎，天生我辈无贤愚，圣贤不学皆凡夫。凡夫圣贤何所学，觉即不迷迷不觉。一朝臭腐化神奇，典坟丘索成糟粕。我今垂出门，安知行路难。百里半九十，前路何漫漫。但须另刮一双目，别来三日还相看。"}