{"id":"1209302","title":"哀通山尹严子仪","dynasty":"元","author":"张仲深","text":"灵岳钟神秀，精英集戬祥。仪光耿梧竹，昭质重圭璋。踵武名尤盛，承家德愈芳。澄心媲冰檗，素志厌膏梁。鸾凤思遐翥，骅骝欲远骧。泥涂惭汨没，云路极翱翔。旅食京华旧，羁栖岁月长。籍通三府掾，鬓染两都霜。剑履星辰上，轮蹄辇毂旁。坐分光禄酒，膳给大官羊。扈从时覃泽，叨陪辱宠光。自怜为幕客，每得与斋郎。秩数优衷赤，恩庥降敕黄。绛袍从事久，紫诰转除忙。未入河阳县，多思召伯棠。菟裘知有计，彭泽自相忘。井有高人辖，门无俗士缰。酒尊开研席，枕簟荐园堂。念昔交游好，论心礼意臧。过从踰上客，缱绻洽中肠。深儗平生契，云胡一夕亡。百年空有约，千里尚相望。嗣有齐家术，囊遗种德方。勋名虽已矣，闻誉足揄扬。镌石诗成些，浇茅酒作浆。佳城多瑞气，吞哭向斜阳。"}