{"id":"780314","title":"台城路 上元后一夕雨，次舟丹阳，小病赋寄闺人","dynasty":"清","author":"周星誉","text":"不多时候窗儿黑，雨声又催人起。欹枕搜香，背灯絮影，只是闷恹恹地。怎生调理，这小极心情，薄寒天气。新旧啼痕，多应黦了旧鸳被。料他玉窗夜，今正低鬟促坐，缃梅花底。麝帕传柑，猩茸缠茧，不似年时欢喜。剪刀声里，也多分黄昏，一般无睡。对掐春纤，把邮程暗计。"}