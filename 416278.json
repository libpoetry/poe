{"id":"416278","title":"玉京谣 客广南三月，龟冈独酌，辄动乡思，倚梦窗调","dynasty":"近现代","author":"吴梅","text":"热泪弹蛮雨，对酒孤吟，记取江湖味。荔浦潮平，年来芳事荒矣。问大好金粉池台，借一夜东风何计。黄尘底，单衣广陌，清愁馀几。江山信美堪怜，赋罢登楼，看海门月起。瓶钵天南，宵长长苦无寐。料故乡渔火霜枫，定笑我白头游子。空谷里，难禁寸心千里。"}