{"id":"833147","title":"倦寻芳 积雨初晴，春暄极美，独步至绿萝溪上，归赋此词","dynasty":"清末民国初","author":"樊增祥","text":"紫桐细乳，黄鸟轻飞，春丽如画。约略溪桥，总有倩红相亚。细柳腰身轻似燕，小桃颜色娇于马。更东来，问经过多少，曲台花榭。已负了、南园佳约，西竺香期，芳事都罢。甚处惊鸿，也似浣纱娴雅。照影羞临春水曲，避人遥在垂杨下。谢东风，那边来，暗飘衣麝。"}