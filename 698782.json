{"id":"698782","title":"送顾马湖孔昭四首","dynasty":"明","author":"徐祯卿","text":"巴东明月巴西歌，两岸梅花羌笛多。一曲停桡双泪落，猿声三峡若为过。西上江陵北客哀，遥看巴路碧崔嵬。树绕黄牛瞿峡转，天横剑阁蜀门开。锦水由来胜若耶，兰桡三月汎桃花。巴儿见客能歌舞，蜀女明妆笑浣纱。成都酒楼高插天，乌帽来游太白仙。他日燕州何处觅，星槎遥挂彩云边。"}