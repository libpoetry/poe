{"id":"691674","title":"赠孟监司赴任三首","dynasty":"明","author":"李梦阳","text":"南辍江湖棹，东飞海岱旗。勇辞知至性，强起为名时。气节聊城箭，文章孔庙碑。秋风立马地，莫动季鹰思。汶上篇仍在，齐东节重过。绕台新柏秀，匝县旧花多。海色摇行幰，山云护咏窝。谈天君一问，稷下近如何。麋鹿游山性，蛟龙卧水心。得云终一起，食野不孤吟。汝去观沧海，予常慕孔林。何时挈尊酒，同蹑太山岑。"}