{"id":"717488","title":"西安别沈太史","dynasty":"明末清初","author":"屈大均","text":"北斗秦城直，南山汉阙连。龙兴三户日，虎视八州天。往事浮云里，遗基蔓草边。二南王道荡，四塞地形偏。设险资豺虎，居中忆涧瀍。深仁垂百世，大义劫千年。吊古心空怆，逢君赋遂传。焦桐频并瑟，老骥漫当鞭。霹雳中郎侧，飞扬伯乐前。交情忘出处，世态苦推迁。吾道宜贫贱，斯人亦市廛。君公牛自侩，叔夜凤难骞。爱尔南邦杰，今时太史贤。石渠昭著作，梁苑荷陶甄。雨膏曾分陜，谋猷迥济川。青云虽奋发，白屋更周旋。玉笛胡床弄，襜帷大道褰。右军神旷旷，洗马兴翩翩。捉麈惊河汉，挥毫惨雾烟。草书团扇重，误点画屏妍。恢廓承家学，精微在砚田。而翁垂素业，当世奉韦编。经术尊刘向，词华老伏虔。明堂遗太玉，清庙舍朱弦。金石商歌出，兰蘅楚佩鲜。乡人修俎豆，弟子典牲牷。大厦崇堂构，名山肃几筵。孝思谁不匮，善述汝无愆。台辅寅恭后，人伦表帅先。举觞称雅颂，把臂向林泉。别绪章台结，离忧易水悬。出关歌不已，折柳意凄然。白马东之代，黄金北赴燕。灞桥分手处，相望在贞坚。"}