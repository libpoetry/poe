{"id":"1101283","title":"阻风太湖沙塘港","dynasty":"宋","author":"李曾伯","text":"归程雪边来，四旬六千里。瞿唐过滟滪，洞庭至彭蠡。涉历天下险，心有如此水。朅来太湖滨，到家步才跬。胡贻蜚廉怒，相挟冯夷氏。惊飙昼而作，骇浪暮不已。令人向洋叹，可望不可迩。组练前陈扼，银屋平地起。逡巡问维楫，飘泊委芦苇。归心苦何遽，短棹姑小舣。尝闻强则避，事当顺而理。平明迟解缆，天宇果新霁。金乌甫生东，鱼龙首俱弭。上下大圆镜，四面平如砥。天公翻覆手，风后吹嘘是。巽转而之坤，帆去随所指。出湖且入港，曾不片时尔。前津问锡麓，弗远尺有咫。舟人顾相贺，昨忧变今喜。我生客江湖，噫嘻嗟老矣。可以速则速，时当止则止。岂惟行舟然，世事只如此。由兹石塘出，此去皆坦履。归来荷圣恩，全家赖天赐。息阴亟休影，杜门以却轨。"}