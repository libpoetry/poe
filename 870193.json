{"id":"870193","title":"海仙歌","dynasty":"宋","author":"司马光","text":"东望海波苍茫浩渺无所极，高浪洪涛黯风色。翻星倒汉天地黑，阴灵出没互相索。东方曈昽景气清，庆云合沓吐赤精，蓬莱瀛洲杳如萍。遥观五楼十二城，群仙剑佩朝玉京。祥风缥渺钧天声，彩幢翠盖烟霞生。鸾歌凤舞入帝乡，紫麟徐驱白鹤翔。餐芝茹朮饮玉浆，千年万年乐未央。"}