{"id":"433735","title":"临江仙","dynasty":"近现代","author":"詹安泰","text":"飞雨无端摇梦，围山不定飘风。压堤芳草远连空。曲终蛾黛绿，肠断蒜帘红。试酒灯痕凄冷，摊笺腕力疏慵。斜阳身世乱流中。依佪关塞北，消息水楼东。独抱悽馨看落日，江流㶁㶁平沙。弄娇霞尾展红纱。春心疑化泪，残梦不生花。一例东风成过客，未须惆怅天涯。垂杨终古乱啼鸦。狂年销鬓黛，急拍误筝琶。"}