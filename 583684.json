{"id":"583684","title":"寿刘九峰封君","dynasty":"明","author":"黄衷","text":"九峰山翁常在山，一岁不一窥尘寰。卯金苗裔旧隆准，著书满屋麾迁班。行雁联翩刺霄汉，翁乎隐几烟霞关。教儿肯落无双后，济物仍施不报间。修龄馀六已望七，晨星两眼仙童颜。掌中丹诰凤交彩，胸盘绣雀披云鹇。焚香直北三顿首，万年睿圣貤高闲。九峰巍哉几千尺，南山东瞩摇青鬟。便引南山作宾主，安得从之渝水湾。"}