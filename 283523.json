{"id":"283523","title":"玲珑玉·金梁梦月词有此解，咏卖冰者","dynasty":"现代","author":"姚华","text":"炎梦初回，暮天迥，别是风华。凉痕乍剪，担头簇簇交叉。破晓儿童鬻，甚声堪入听，地僻无哗。轻车。风行时，惜涴落沙。倚病拈来几赋，恨遗盐负海，待谱拈茶。闹市无闻，况深居，傍佛为家。清吟金梁人去，伴消夏，冰敲盏戛，觚剩输他。疏单语，数前闻，重粲笔花。"}