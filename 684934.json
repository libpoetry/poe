{"id":"684934","title":"为林执中赋茂林十咏 乔木新莺","dynasty":"明","author":"王恭","text":"独树閒堂少四邻，东风黄鸟唤行人。若教飞上龙池柳，还忆家林薜荔春。海云飞尽见冰奁，止水无声堕玉蟾。凉影满天秋袂冷，为谁遥夜独钩帘。笑拂孤桐媚此君，似携馀兴度湘云。夕林径小人稀到，弹与辽天海鹤闻。三绝韦编理尚玄，若为残帙究先天。卷帏坐对梅花月，悟得羲皇未画前。竹里烹葵挂马鞭，松间敲火起孤烟。谁知半向林中榻，无限风流寄辋川。山盘霜韭夜中尊，细雨清灯竹下门。不是少陵才独健，暮云春树更谁论。花里春云拂树开，半林初日映寒苔。数声幽鸟啼来近，似惜红香落酒杯。云影蕉台秋气清，半檐凉雨夜深情。湘帘不卷犹残醉，遍向萧萧叶上声。琴边霜菊袭人芳，鸟外寒松落幔凉。若道丘园心赏薄，渊明何事忆柴桑。半亩桑麻绕舍青，雨馀晴翠入閒庭。春来多少生生意，分付林扉昼莫扃。"}