{"id":"1128054","title":"次韵感怀","dynasty":"宋","author":"程公许","text":"称意人生不待多，诛茅只爱傍沧波。万间方丈均容膝，苦志疲形能几何。四海堂堂范与苏，斯文价重百车渠。颍昌旧第归无日，且向蟆津稳僦居。雨淫萧艾掩嘉蔬，况敢堆盘荐腹腴。借问素餐颜有忸，河边宁作鲍生枯。盛时饥渴伫嘉谋，虑远何难弥近忧。搔首风尘弥北望，驰心江汉入东流。绿水油油记插秧，转头风露稻花香。秋来田井熙春昼，画手难为顾长康。"}