{"id":"238569","title":"次韵詹丞贺得祠","dynasty":"宋代","author":"高斯得","text":"我生天地间，自笑一疣物。燕蝠争晨螟，龙蠖安伸屈。三度侣黄冠，十载谢丹绂。无学陪旃厦，无才演纶綍。晨策恣幽探，午窗饶睡兀。平生正坐口，自使穷到骨。纷纷蝶争春，悄悄蟆啖月。从来彭泽琴，不胜昭阳羯。安有冷笑姿，可入{左丰右动}阳节。积年几穴床，经旬不逾{门里加臬}。时逐志和风，惯卧袁安雪。初无子公书，谁其项斯说。忽令管龙宫，传闻从雁帛。还来弄香火，幸不废书册。偷閒容我辈，用世付时哲。鹏鷃各逍遥，何烦较优劣。"}