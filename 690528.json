{"id":"690528","title":"谒谢王虞石直指四章","dynasty":"明","author":"张萱","text":"长驱直指尉佗乡，赤帻朱衣赐执囊。父老喜瞻今绣斧，讴歌犹载旧甘棠。蛮烟翠拥青骢影，炎海寒生白简霜。熟路埋轮日多暇，凌云綵笔正飞扬。暂辍班心出汉宫，遥天独鹘五云中。三驺已控笼街肃，八印今提按辔雄。藜藿满山瞻伏豹，烟霞落纸羡游鸿。为霖共喜公田毕，涓滴犹私及老农。万里巡方叱驭时，南床专坐亦称痴。论文每发诸生箧，把笔常裁幼妇词。云覆香条森老柏，霜催脆味入佳梨。文章司命台中彦，可是当年王仲仪。东来烽火近何如，藿食先忧廿载馀。见说拊髀频授钺，凭公造膝更牵裾。救焚谁是焦头客，竭泽应怜赭尾鱼。愿得还朝复南顾，福星长耀斗牛墟。"}