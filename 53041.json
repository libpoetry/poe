{"id":"53041","title":"夜雨叹·朔风吹雨西北来","dynasty":"明代","author":"顾璘","text":"朔风吹雨西北来，南山昼晦夜不开。寒声悲凄杂霰落，暮色黯惨兼云回。仰窥箕斗不辨影，俯眺八极弥黄埃。群鸡啁啾登树语，城角断续余音哀。此时野人正愁郁，短漏颇奈铜龙催。残灯微明鼠上下，兀坐自画炉中灰。北漠群胡践边垒，西江狂贼生祸胎。主上动色念沟壑，何况司马诸行台。长星流天火堕地，荧惑扰纪何为哉？去年三吴遭赤旱，万户鬻子无遗孩。今年州司索官帑，肉瘠不救疮痍灾。空田苍茫飞鸟尽，野水震荡惊鳞摧。备民谁继子产智，足国正望夷吾才。龙鸣剑匣壮士老，黄金台古空崔嵬。海内故人掩关坐，尺书累岁谁为裁。阳春何时动群蛰，九域浩荡扬风雷。江河倒洗皇路净，台省洞达无嫌猜。花明草媚日杲杲，男耕女织天恢恢。野人多病有归处，养鸡牧豕王城隈。"}