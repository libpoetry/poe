{"id":"691214","title":"同侯晋阳司马程六无山人游牛首山","dynasty":"明","author":"李孙宸","text":"篮舆迢递历枫林，绀宇琳宫尽可寻。双阙插云天结搆，万山环寺气萧森。谁言佛子还留窟，自是空门无住心。归骑未应催落日，杖藜同过献花岑。名山高倚白云寒，杖底跻攀法界宽。共爱官閒多胜赏，转怜秋尽更盘桓。层峦叠翠空中见，二水三山掌上看。携得玄晖诗句否，登临犹自忆长安。"}