{"id":"1110882","title":"挽吴给事三首","dynasty":"宋","author":"朱熹","text":"台省倾群望，江湖去一麾。语闻三谏切，政有百年思。不尽云龙会，还寻雾豹期。谁知七休咏，翻入八哀诗。粤自辞神武，超然绝世纷。前身疏太傅，今日范忠文。圃树寒留月，湖波冷浸云。悬知千载下，此地想遗芬。忆昔观风寄，登堂识老成。忘年见交态，把酒话诗情。别去如三岁，书来忽九京。却思凭槛语，忍遽勒公铭。"}