{"id":"934924","title":"丁未正月春色已粲然露坐高风堂北观种花","dynasty":"宋","author":"陆游","text":"苦寒不解岁峥嵘，病守兀坐忧疲氓。天风谁遣撼斗柄，便觉春色来江城。北山赛庙见残雪，东津送客闻新莺。衣裘渐减体殊健，帘幕乍捲眼为明。今朝天气更佳绝，淡日微漏云徐行。我移胡床坐庭下，幅巾半脱筇枝横。散关旌旗扫昨梦，少城丝竹真前生。数株桃杏亦漫种，未去与汝聊逢迎。"}