{"id":"332531","title":"春风袅娜·花朝何婿邀饮，演卫大将军剧","dynasty":"清代","author":"梁清标","text":"恰春寒初退，日丽皇州。罗绮席，上帘钩。喜何郎、顾曲闲樽招客，鸾笙瑶瑟，永夕消愁。白苎新声，红楼高唱，说甚当年秉烛游。老去襟怀须放达，醉来调笑更淹留。试演平阳主第，家奴上将，盛衰事、转眼都休。看戚里，取封侯。英雄失路，壮士怀忧。富贵浮云，徒夸汗马，恩仇翻掌，羡煞江鸥。漫论世态，幸春光如旧，灯前酒碧，花底风柔。"}