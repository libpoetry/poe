{"id":"1120795","title":"西湖春事五首","dynasty":"宋","author":"周紫芝","text":"两高南北拥烟鬟，浑在溟濛细雨间。寄语丹青王右相，不须水墨画春山。老去无心作好春，晓来风雨故欺人。从教发白桃花笑，不管帘垂燕子嗔。颠春柳絮风前落，卧水桃花鉴里开。沙上鸳鸯忽惊起，背人飞去不回来。寒食人家画鼓挝，踏歌声里月生华。无人来祭皇妃墓，空唱吴王陌上花。半垂罗幕护红妆，闲系青骢在绿杨。楼上日长时度曲，路边风过忽吹香。"}