{"id":"684620","title":"和东坡聚星堂韵即事","dynasty":"明","author":"王应斗","text":"春林风袅千梢叶，柳花乱洒江城雪。梦中栩蝶忽惊流，枝上啼鹃正凄绝。传来霜檄墨方淋，閒向风檐心半折。榻前鼾睡不容留，非底妖氛期扑灭。闾阎力尽秪声吞，官帑钱空惟肘掣。兴索慵飞大白觥，泪垂冷渍深红缬。抛遗丝谷慱金铢，转掷泥沙如木屑。途沿沟壑委千骸，籍上流亡供一瞥。三空屡叹复何之，百孔未填向谁说。叫罢须逢当轴怜，广平不得心如铁。千?鳞次经于叶，百尺奔涛泼如雪。历落平沙雁影寒，凄凉古岸猿声绝。巳随鸟道入千盘，不信羊肠纡九折。别后征蓬几暮朝，思来乡梦半明灭。中黄夜令肃飙驰，大纛朝移惊电掣。轩盖相仍藉草莱，冠裳那得亲罗缬。帐下凝眸望米珠，道旁委骨如尘屑。悠悠岁月等流波，渺渺用原经过瞥。息肩盻断知何时，点鬼心寒无可说。但愿天风捲乱云，不烦寸兵与尺铁。"}