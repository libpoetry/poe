{"id":"561744","title":"嘉靖壬寅三月四日同勋辅五臣直宿西苑时雨适澍上召赐酒仁寿宫中谕曰寒春宵分召卿等饮一钟朕手注之酒殿中少看待雨略住出银钟带归圣恩隆渥前代所未有也恭赋近体二首志感 其二","dynasty":"明","author":"严嵩","text":"雨后承明催入召，亲劳御手注尧尊。需云湛露恩同渥，桂殿兰宫景自温。盛事故须传汗简，微生何以答乾坤。归来更捧银杯赐，世世珍藏示子孙。"}