{"id":"1109425","title":"秋日仪真即事十首","dynasty":"宋","author":"刘弇","text":"秋风来从越天末，痛洗玻璃出明月。云陴隐起玉龙眠，下有舂容万涛雪。独茧之纶攲一叶，半酣老渔棹歌发。客心寸许了无多，底事临风吹欲折。野云堕姿浑贴江，过雨罥风闹斜行。秋声夜半洗辽廓，十万屋瓦浮青鸯。楼头缥缈下箫鼓，罗繻绮䙱暗行觞。纷纷伧楚不足数，更甚吴侬来去忙。两两飞来江上鸥，颜色自欲逼人头。梦如一雨过畴昔，身似五铢轻转流。纷披苇白狂不彻，纠结蓼红娇欲浮。五朐之脯一坩鲊，笑问鸱夷乾得不。湖海有士豪不除，坐客下床初若无。霜澜洗出不埋魄，十里但见陈公湖。英雄身外亦何有，要使憎勿迁储胥。彼羞杖晚唾远者，似不名与天年俱。丁字河头文锦翼，似是东园故鸂鶒。天风萧萧吹汝急，遣汝周章无好色。江蓠羃䍥过行人，一顾为之三叹息。我愿舴艋从溪翁，双舂锄边作幽客。秋入前山瘦如刻，楚弄吴吹沸江国。鱼龙爵马安在哉，粉白黛黑埋真色。迎銮谁是当时人，胚胎黄金仍扫迹。飞来蜀冈尔何事，似欲撞空争岝峉。客从南来一何癯，乌纱不屋非缦胡。散堆乱帙觇午䥶，穿穴殚残真蠹鱼。寻橦虽工亦未计，立仗不鸣甘豆刍。昔人举肥我今尔，安得外泽如瓠壶。艾宣芦雁天下知，顷闻东园颇有之。萧萧自含风雨韵，一一对峙江湖姿。隶丘呵护脱不谨，剥蚀挽裂遗松楣。由来艺固不逮德，突兀但有文忠碑。无根涛头万瑶垤，曾是随风起生灭。不应散裂汜人绡，大似半吞广寒月。纷纷何用辨马牛，皖皖相矜笑蛙鳖。会得秋时买野航，别看吴儿舞狂雪。曲堤贯鱼衔万艘，户有轻薄千金豪。瓦瓯一引径舍去，客主似独心相高。利机舞眉手摇阱，鼠子乾没穷铢毫。只今大门尽溪壑，死不盈厌宁此曹。"}