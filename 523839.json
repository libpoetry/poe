{"id":"523839","title":"寄陆子深二十四韵","dynasty":"明","author":"李梦阳","text":"为复淹邦邑，旋仍寄海城。一看东泖月，几唤北江莺。地湿身曾健，潮諠寐果惊。乌情终急哺，骥子竟何成。踽踽形将影，沧沧弟忆兄。累朝谁直笔，四海独苍生。前汉留班史，云间挺陆衡。餐挥巨口鲙，卧听九皋鸣。方朔元金马，长门足长卿。文章会琬琰，举动必铿鍧。夜有青藜引，晨趋华盖行。数砖风禁切，视草药阶清。夙昔鄱阳使，伊余拥幰征。云霾负嵎虎，风涌骇波鲸。黯黩川原血，轰豗玉石倾。衣冠函窜突，戟剑戛摩争。即幸缄书达，犹惭虚左迎。扶摇冀奋翼，騕袅忽垂缨。混沌玄黄战，阴沉日月精。眉山亦按狱，谷口合归耕。早见羞张挚，交谗似屈平。竟陈徒愤郁，高义秪拘儜。茫渤任公钓，缑岑子晋笙。吾衰尚馀此，长啸舞霓旌。"}