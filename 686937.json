{"id":"686937","title":"寄傲园小景十幅仿卢鸿一草堂图诗自题十首 笼鹅阁","dynasty":"明","author":"刘珏","text":"谁知轩后阁，宛在水之濆。牖外树交合，阶前萍即分。鸟窥书影静，鱼伺墨波勤。岂有山阴帖，人言此右军。廊传踏月久，更获此为奇。不在照能遍，无妨影乍欹。槛承花始韵，檐阁树微亏。何以添幽致，恰当弦上时。婵娟何以署，到果趣无涯。隙地留移竹，曲阑不辍花。暂延人意惬，久坐客心赊。剥啄无妨静，深山讵有差。戒时非作态，入室自悠然。作古宛如古，可传无意传。才情因以胜，位置佐之缘。方识命名者，前身玉局仙。空台超以旷，而亩未能盈。缀石仅留意，栽花不在名。借池崇地势，待月望山情。长啸丰林下，恒思起步兵。虚亭立水面，问树乃称奇。不谓虬龙影，能于隙地垂。互承栏并槛，交接涧通池。长日披襟坐，摊书尤所宜。花扉深不测，危立有层楼。遥瞩盈庭树，宛然别一丘。坐堪邀月下，登或当山游。桂影趋檐际，清芬却想秋。丽景旁相映，庭空水一湾。借庑通竹径，留石让松关。客远定须到，诗卑必痛删。暗香浮涧外，恍若在深山。不来深处坐，何以涤吾愁。古井汲苔绣，石床吟素秋。幽香天际发，奇致室中求。僮仆谙清事，支扉谢俗俦。"}