{"id":"760214","title":"题崧甫弟遗像","dynasty":"清","author":"丘逢甲","text":"三岁识四声，七岁能文章。十三冠童军，英声震文场。平生性沉郁，雅不乐襮彰。宅躬已高洁，治事尤精详。奋起佐义师，大节何慨慷。先忧后乐志未遂，眼看海化田栽桑。眇眇一秀才，诏令侨海阳。芦中之人信穷士，国仇家愤何能忘？吃箫不为吴市乞，卜邻石户同农忙。山中千树桐，泽中千足羊。无聊聊读货殖传，更用陶朱公策施之商。人生患难思骨肉，况乃兄弟非寻常。少为失母雏，出入相扶将。以父为之师，读书同一堂。双峰之山何峨峨！大甲之水何汤汤！瑞莲王子池、古柏大部庄，何须风雨夕，始复思联床。此情此境曾几日，君年且壮予且强。渡江忠义人，俗口诮曰伧。方同筹划宇宙分内事，将飞敛翼聊徜徉。三豕渡河岁云暮，送君韩江江上风帆张。谁知此别遂永诀？至今每过泪洒江亭旁。春风吹客忽出海，岂复再觅扶馀王？临行不得一握手，心有万绪谁度量。三书海外竟绝笔，语语真挚尤心伤。忧患焚和抑何亟？满腔热血冰难凉。丈夫死牖下，恨不为国殇。是时乾坤正翻覆，目不忍视能无盲？飘然撒手不姑待，南溟有客方归航。闻丧复闻乱，百感增茫茫。谁为赋大招？返魂终无香。魂来夜黑晓得耗，信知梦寐非荒唐。登坟一哭千古恸，空山转眼今几霜。渡台船针指辰巽，山中坟向如其方。化为黄鹄有羽翼，东南飞定还吾乡。黄鹄能言反乎复，天荒地老此恨终须偿。安能浪信人言已成佛，幻视世界无兴亡。佛言我相即非相，此图何乃神飏飏！每见此图在，不信其人亡。其才未展肆，其貌非老苍。丰其智慧啬其寿，生才何意吾直疑彼苍。神龟不可呼，安得叩九阊。吾家世忠孝，卜者言将昌。不于其身于其子，丹山已见双凤皇。益之一凤雏，三凤方翱翔。视此图中人，前辉而后光。题图者谁？为乃兄义师故帅虞曹郎。"}