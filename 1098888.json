{"id":"1098888","title":"桃花鸂鶒","dynasty":"宋","author":"张侃","text":"画工天机高，腕有万钧力。把笔解写生，妙处欠人识。地深烟自引，云敛望不极。谁知只尺间，卷藏栖座侧。桃枝糁浅红，羞带燕支色。经时叹芳跗，数片堕晴碧。政缘景色饶，讵忍光阴掷。波心自在流，夕照苦见逼。雌蜂不受影，容此双鸂鶒。睨目且裴回，暂收西去翼。笼宽终难驯，水满好脩饰。旁人莫痴心，乘势事箭弋。庶几久相忘，飞浮欣得得。连旬暑送风，对此融胸臆。不必形似求，枉费半圭墨。"}