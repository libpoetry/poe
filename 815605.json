{"id":"815605","title":"秋海棠","dynasty":"清","author":"翁时稚","text":"美人香草合通辞，惆怅樊川感鬓丝。绛雪楼台中妇艳，青溪烟水小姑祠。独眠凉月如幽怨，不嫁东风忍自痴。怕向廊阴望颜色，累侬红豆作相思。墙根延伫望斜阳，竹绣罗衣竟体香。红粉年年伤薄命，秋心寸寸尽回肠。神仙小谪兰期晚，风露无情茜袖凉。我亦吟香感迟暮，古来萝薜属潇湘。"}