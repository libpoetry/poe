{"id":"686651","title":"湖亭夜别柴吴二纪功述怀二首","dynasty":"明","author":"边贡","text":"十年青琐委蛇地，此日逢君感昔游。簪笔晓随龙虎仗，鸣琚春入凤凰楼。仓皇出牧临江郡，贫病归来守故丘。溪水野烟俱寂寞，夜深相送不胜愁。客子别愁何处醒，尹家园里竹青青。水深不辨堰西路，月出更登湖上亭。乡土幸看收战伐，野夫何以报朝廷。华山亦与燕然似，欲洗巉岩勒旧铭。"}