{"id":"748869","title":"白沙砦外偕汪济川观水磨","dynasty":"清","author":"路璜","text":"天地运纽枢，日月互轮转。激水寓化机，回旋妙制展。疾若风行车，驶如驽恋栈。深涧走雷霆，浪花翻雪茧。斗室小容舠，盘磨大逾艑。不假人力施，疑有神功遣。玉屑碾纷纷，珠英霏剪剪。竟日无停机，一泓弄清浅。昔人侈谈天，圜盖识者鲜。佛法怖众生，风轮象空衍。求虚岂疗饥，适用等浚畎。运行得自然，手足少劳勉。仰观太虚中，白云任舒卷。"}