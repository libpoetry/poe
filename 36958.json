{"id":"36958","title":"翔隼歌送王端公","dynasty":"唐代","author":"皎然","text":"古人赏神骏，何如秋隼击。独立高标望霜翮，应看天宇如咫尺。低回拂地凌风翔，鹏雏敢下雁断行。晴空四顾忽不见，有时独出青霞傍。穷阴万里落寒日，气杀草枯增奋逸。云塞斜飞搅叶迷，雪天直上穿花疾。见君高情有所属，赠别因歌翔隼曲。离亭惨惨客散时，歌尽路长意不足。"}