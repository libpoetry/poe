{"id":"1047415","title":"寄题僧荣妙胜斋","dynasty":"宋","author":"沈辽","text":"婉婉江记室，故庐在西陵。畴昔文雅地，何年钟梵兴。越江下朝海，门前绀波腾。苍茫梦笔事，谁似画桥称。世道久蒙昧，至人绝勾绳。名存谁有实，身往复奚凭。万生着动静，其初匪云应。纷然竞其趣，自知远真乘。上人学智者，高谈信能承。知以妙为胜，新题敞相仍。色相不足誇，是境方清澄。行期授记诲，为我比然灯。"}