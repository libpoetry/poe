{"id":"664754","title":"四月三日雨示德充","dynasty":"明","author":"康海","text":"昨日有雨尘不洒，今日雨多云更长。遥天四望无寸碧，野人稼穑何所妨。顷闻江淮人相食，父子不保况路傍。关中虽无横盗苦，边饷转输日相望。麦豆半为风雨蚀，我秋未布人皇皇。晨兴东出望云气，晴天赤日心自伤。千叹万息日将昃，天风不动帘影黑。须臾雨脚下平地，豗喧何啻万马力。向夕虽看悬溜微，达旦霏霏雨如织。喜闻优渥遍九土，倏忽之间信难测。天地之德本好生，大块岂厌物生成。人身痞逆百体滞，气运所生谁可明。丰年弗俭歉时极，却与造化生搀枪。安得官长息杂役，令此黔首俱深耕。禁侈薄敛久自足，何必义仓与长平。"}