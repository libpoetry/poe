{"id":"506588","title":"题黄学士八世祖宋校理衮告身三道后十二韵","dynasty":"明","author":"王洪","text":"涣汗前朝物，煇煌五色书。簪缨七世后，文献百年馀。相印看仍在，官阶忆屡除。蓝田虽产玉，沧海竟遗珠。令胄才华盛，明时宠渥殊。英声腾甲第，高步跃云衢。待诏留金殿，谈经冠石渠。诰颁龙宝重，锦织凤文纡。爵命覃前代，恩荣迈古初。流芳应益远，积善信无虚。球璧非常器，璠玙尚谨诸。勉旃忠与孝，千载耀门闾。"}