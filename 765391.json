{"id":"765391","title":"梦中颜余屋曰空意庵醒而赋此","dynasty":"清","author":"张晋","text":"至人贵诚意，云空斯已误。英雄爱逃禅，是乃当末路。我生不佞佛，专博禅中趣。频年困风尘，饥寒乱心虑。趾离怜我惫，导向梦中去。三字标妙谛，寂灭神所寓。惟意在心先，进道实初步。一空无不空，庵定在何处。明镜本无台，菩提亦非树。拈出树与台，毕竟意有注。机锋落言诠，障碍堕云雾。何如证无无，一切为删除。掷笔笑饶舌，文字太驰骛。吾意实难空，此梦何时寤。"}