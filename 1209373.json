{"id":"1209373","title":"和孟驾之韵","dynasty":"元","author":"耶律楚材","text":"平阳闻有邹人孙，封书上我仅万言。讨论坟典造极致，商搉古今穷深源。文章高出苏黄辈，英雄不效秦仪志。志图仁义济元元，异比无双瑚琏器。沦落尘埃德不孤，梅轩结友天一隅。我惜盐车困骐骥，腾骧未得踏亨涂。瓮牖绳枢甘俭薄，饥肠雷转充糟粕。他日佳声闻九天，富贵之来不得却。丁年黄卷乐平生，乡闾一诺千金轻。沧浪清处闲濯缨，才名高价如连城。笔下有神诗有眼，五车书史穷编简。一举高登甲乙科，曾对阊阖持手版。天兵一鼓下雎阳，旌旗整整阵堂堂。玉石俱焚君子隐，北渡来依日月光。徒步黄尘千里远，犹抱遗经究微婉。天产昂藏一丈夫，三十未遇非为晚。闻望卓冠儒林丛，灿然星宿罗心胸。驰骤大方孰并驾，绝尘奔逸其犹龙。君似昆吾玉可切，锟铻不是寻常铁。利颖神锋人未知，宝匣空闲三尺雪。何时搜出蛰龙鞭，一声霹雳轰青天。岁旱须君作霖雨，拔茅进用其茹连。天子明堂求国栋，鹏飞全藉天风送。凤池波暖百花新，咏游不作江湖梦。"}