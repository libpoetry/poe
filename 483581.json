{"id":"483581","title":"真真曲","dynasty":"明","author":"贝琼","text":"断丝弃道边，何日缘长松。堕羽别炎洲，不复巢梧桐。请君且勿饮，听我歌懊憹。在昔全盛时，冠盖纷相从。盘游易水上，意气天山雄。金刀手割鲜，酒给葡萄浓。坐有一枝春，秀色不可双。娉婷刘碧玉，绰约商玲珑。宝髻金雀钗，已觉燕赵空。或闻操南音，未解歌北风。上客惊且疑，姓字初未通。问之惭复泣，乃起陈始终。妾本建宁女，远出西山翁。父母生妾时，谓是金母童。梨花锁院落，燕子窥帘栊。迢迢官朔方，南归山水重。侵贷国有刑，桎梏加父躬。鬻女以自赎，白璧沦泥中。秋娘教歌舞，声价倾新丰。永为倡家妇，遂属梨园工。览镜拂新翠，吹箫和小红。身居十二楼，屡入明光宫。京华多少年，门外嘶青骢。自伤妾薄命，失路随秋蓬。不如孟光丑，犹得嫁梁鸿。客闻为三叹，祖德宁未崇。回黄忽变绿，人事何匆匆。有客伤缇萦，无人怜蔡邕。遣使白丞相，削籍归旧宗。小史三十馀，勿恨相如穷。配汝执箕帚，今夕看乘龙。鸳鸯并玉树，鹦鹉开金笼。银甲不复整，红牙不复摐。提瓮自汲水，絺绤亦御冬。应非事羊侃，颇类归建封。琵琶感商妇，老大犹西东。崔徽怨憔悴，浪写丹青容。依依章台柳，落絮春无踪。小妾恨题驿，竟与琼奴同。时多困坎坷，事或欣遭逢。焉知百尺井，歘登群玉峰。借问为者谁，内相姚文公。"}