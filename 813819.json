{"id":"813819","title":"摸鱼子 送人还云间","dynasty":"清","author":"沈皞日","text":"着征衫、初蘋蕙转，短长亭外岐路。人归并带春归也，最是难销离绪。相送处。祇剩得、桥边杨柳迎烟舞。千丝万缕。纵折尽柔条，吹残冶叶，回首黯无语。江南好，一路杏花酥雨。酒帘钓艇遥浦。蒌芽荻笋鲈鱼美，风味故园如许。三泖住。还肯念、天街走马高阳侣。红兰白纻。但月冷帘旌，背灯枕手，曾有梦随去。问山房、古梅修竹，烟开翠滴三径。结茅不遣尘飞到，百里湖光如镜。门外静。有春草、春波春树遥相映。幽人寄兴。看桥亘长虹，塘回走马，远寺一声磬。乌衣客，卜筑携家揽胜。松花窈窕风磴，石潭菜圃清厨足，猿鹤时亲芳讯。田二顷。正麦浪、桑云商略阴晴信。绿蓑钓艇。更小阁归来，题香醉墨，喜与钝翁近。是琅玕、参差十管，斸云嶰谷裁取。玲珑紫玉悬珠幕，囊锦谁能轻与。曾见许。记小阁、春灯协律调中吕。帘衣月午。有瑟瑟天风，层台百尺，吹引凤凰去。折杨柳，一曲移宫换羽。声声细入丝缕。九灵昨夜瑶窗听，销却人间凄楚。留此住。得几度、摩挲翠袖笼寒处。商量往路。向明月桥边，琼花开后，重谱竹西句。"}