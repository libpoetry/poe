{"id":"937259","title":"醉中歌","dynasty":"宋","author":"陆游","text":"吾少贫贱真臞儒，贪食嗜味老不除。折腰敛版日走趋，归来聊以醉自娱。长瓶巨榼罗杯盂，不须渔翁劝三闾。牛尾膏美如凝酥，猫头轮囷欲专车。黄雀万里行头颅，白鹅作鲊天下无。浔阳糖蟹径尺馀，吾州之蔊尤嘉蔬。珍盘饾饤百味俱，不但项脔与腹腴。悠然一饱自笑愚，顾为口腹劳形躯。投劾行矣归园庐，莫厌粝饭尝黄菹。"}