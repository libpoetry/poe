{"id":"1132292","title":"次肩吾庆生日韵","dynasty":"宋","author":"魏了翁","text":"谩阅人间五十年，年来道远思悠然。一心可使乾坤位，五性元钟父母全。为己工夫浑间断，满头岁月浪推迁。更无益友相扶植，平地羊肠仆白颠。山中兀兀不知年，但数前山䓞火然。人笑腰无金可佩，我忻胫与玉俱全。圣贤面目昼三接，简册期程日九迁。此事知心君有几，不妨相伴各童颠。"}