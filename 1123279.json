{"id":"1123279","title":"送荷渚兄自永嘉归越","dynasty":"宋","author":"赵汝绩","text":"荷渚盟鸥冷不飞，此番可与报归期。结庐虽小尚堪隐，负郭纵荒何虑饥。吟得四灵无避处，铸成一错在来时。吾家浸碧幸无恙，草梦何须必谢池。客鬓萧疏渐秃翁，归来恍与鹤仙同。山川米老画图上，风月放翁诗句中。邻圃有蔬羹釜满，私田无秫酒樽空。欲寻上灶云门路，湖水不多船未通。"}