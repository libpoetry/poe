{"id":"703996","title":"西江第一楼诗","dynasty":"明","author":"韩雍","text":"江上新成第一楼，楼中胜槩冠南州。图分太极乾坤定，水接扶桑日月浮。歌舞萧条千古叹，经纶虚薄半生忧。登临却益君亲念，欲报深恩未肯休。江南佳丽满楼台，一度登临一快哉。云母屏开凉雨过，水晶帘动暖风来。弦歌广被明时化，文献多生济世才。惟我致身霄汉上，廌袍端不惹尘埃。重屋临江此日登，风光满眼感怀增。好山一带同今古，胜地千年几废兴。已乏文章追吏部，且无德化继中丞。凭高恨不生双翼，飞傍红云捧日升。山形西峙水流东，高架危楼映碧空。双燕舞穿珠箔雨，群鸥飞散锦帆风。朝廷有道三才顺，海宇无尘一望通。莫倚清秋玩明月，错教人讶广寒宫。袖拂云霞览下方，地灵人杰异他乡。剑江迹化龙光迥，铁柱功成蜃气荒。高节千年扶世教，精忠万古正天常。楼中怀感休长叹，为我吹箫引凤凰。层檐矗矗枕沧波，势入空青欲荡摩。赞化却堪旋斗柄，洗兵还可挽银河。山形薄暮双螺出，野气经春万马过。王事关心归未得，倚阑东望白云多。杰构初成绝点氛，佳名新扁重高文。风窗月槛凌千尺，水色山光占十分。京口不须誇望海，吴门何用数齐云。太平无事群生乐，得遂清游感圣君。缥缈江楼十二阑，常无溽暑有清寒。閒来独伴水云坐，长啸一声天地宽。庐岳烟开明返照，宫亭风静息狂澜。非才却系苍生望，且莫留连尽日欢。独倚层楼玩物华，十三侯郡信无加。海天空阔吟怀壮，吴楚微茫望眼赊。下饮双虹垂远浦，高飞百雉起平沙。频来莫道荒游乐，一点丹心在帝家。飞楼雄冠大江西，公暇娱情此一跻。随水落花红滚滚，连天芳草碧萋萋。光生旸谷三山近，气散炎荒五岭低。兴发诗成豪未尽，更挥铁柱倚云题。"}