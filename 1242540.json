{"id":"1242540","title":"唐太宗骏马图","dynasty":"元末明初","author":"张昱","text":"昭陵石刻今无有，绢素乃能存不朽。当时奇骨济时艰，驾驭尽入天人手。隋家再世俱凡庸，不知肘腋生英雄。晋阳奋起六骏马，蹴踏人海波涛红。帝王一出万邦定，干戈四指群小空。淩烟勋臣尽图画，一旦肯遗汗血功。呜呼何从得此样，规模却与石刻同。乃知帝王所驭乃龙种，岂可求之凡马中？唐家开基三百载，展卷尚觉来英风。"}