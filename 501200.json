{"id":"501200","title":"送宪掾孙德谦北上","dynasty":"明","author":"张以宁","text":"孙君宪府之白眉，拱璧瑩然廊庙姿。往年少府寔初筮，当道好官多见知。鸂?夜自金滩起，騄駬晓上青天驰。淮霜秋清古柏树，海月夜白扶桑枝。宪家宏纲甚照耀，绣衣使者常嗟咨。飞剡如云集台阁，束书即日趋京师。恭闻先公古遗爱，只今古道人犹思。高门翼翼后必大，天道昭昭今在兹。紫微华盖森列辅，灵芝朱草祥明时。蜚腾去去君莫迟，舜琴待和薰风诗。"}