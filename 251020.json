{"id":"251020","title":"晓起见咏馨来信有作","dynasty":"现代","author":"李达","text":"吾乡亦云大，人物亦云冗。而我归丘园，惟以书自拥。人皆好丝麻，菅蒯肯轻重？人皆好鼎鼐，康瓠但惭悚。不足令诸公，视警而听耸。自叹所抱陋，大本见臃肿。吾其耳聋欤，众论徒汹汹。吾其目盲欤，文章徒种种。冯公爱我者，书来荷光宠。忽如得良医，眼明耳不壅。醒时既如此，梦亦继跟踵。前岁未相识，论诗贾馀勇。自别广陵后，神游无梏拲。接闾而连阎，常如足病尰。阻海而负山，常如袂相捧。交谊近而失，不如远而巩。"}