{"id":"522514","title":"题杏林图","dynasty":"明","author":"王绅","text":"东风扇微和，万木敷芳芬。嘉林有名果，不与凡植群。伊花炫明丽，厥核存至仁。惟昔有仙子，志在苏罢民。年深功己著，植之满比邻。至今千载下，蔼蔼垂令闻。卓哉寿昜彦，文质何彬彬。种德如种杏，择术非为贫。存心惟爱物，托此康斯人。不闻圣有训，作善福可臻。愿言勉自强，往轨良可遵。"}