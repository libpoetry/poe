{"id":"677392","title":"咏怀","dynasty":"明","author":"胡直","text":"挥刀裁流水，流水不可裁。讨古写烦忧，烦忧郁以絯。弱小事文翰，结慕左马场。踰冠改初服，驰精虞与黄。卑彼雕虫技，欣此日月光。长剑倚天外，耿耿飞英芒。大业无阶陛，盛年掩空房。敛志仙真侣，希心寥廓翔。岂由心好道，实乃意无疆。羡门不我遇，中路成悲伤。整驾欲焉之，沈思所行藏。古有适志人，鹿门与柴桑。百尔非所珍，耕凿庶自将。晨往从之游，宁惮历冰霜。"}