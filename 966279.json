{"id":"966279","title":"送智京长老智京普融上足也","dynasty":"宋","author":"胡寅","text":"人生如浮云，片片随所起。值遇初偶然，解散亦俄尔。识君湘水头，凝袂衡岳里。十年去何住，新化五百里。乘兴出山来，相对淡无滓。因思相见初，贼帜森未弭。世事几秋叶，壮怀今止水。堂堂普融老，鹤瘦松孤峙。广舌浩江输，迅机无箭拟。八请六道场，到处万人喜。一灯千百焰，高第君得髓。法席既绍隆，诗鸣亦能似。衡门鲜晤语，杖锡盍留止。翩然复告辞，母病急甘旨。故知秉彝性，谁或外此理。为话本来心，闻闻即弹指。"}