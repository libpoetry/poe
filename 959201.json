{"id":"959201","title":"糟蟛蚏送葺芷","dynasty":"宋","author":"郑清之","text":"月腹一寸能郭索，黄流在中自濡壳。蝤蛑可是丈人行，螃蟹视之师长伯。二眸挺出胜怒蛙，八跪前驱非屈蠖。笑令樊哙自横行，何用吕布须急缚。餔糟啜醨乃吾味，嚼齿穿龈未渠恶。属厌祗觉一解胜，效美不辞双距落。蔡谟但记尊足存，孙卿不悟铁成错。谩誇右手亦持螯，水中之怒无乃虐。梁王菹醢犹至今，千古吁嗟汉恩薄。玉柱江?酒半酣，银丝鲫鱼脍新斫。此非不足君所邪，斶顾居贫未能学。虫鱼琐碎熟尔雅，曲生逢之三距跃。太真小物自足佳，葺芷一笑为飞白。"}