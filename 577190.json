{"id":"577190","title":"题赵松雪画洛神及写洛神赋","dynasty":"明","author":"陈琏","text":"繄思王入觐东归兮，日严饬其徒御道。伊阙与景山兮，瞻鸾旌之飞度。遇宓妃于洛川兮，缥缈隔乎烟雾。倏飘忽其若神兮，见淩波之微步。从湘滨汉皋之神女兮，俨众灵之来聚。采明珠而拾翠羽兮，纷杂遝而容与。虽眷眷于淑美兮，将奚以达乎衷素。临川流而凝伫兮，嗟幽冥之异路。偶琼珰之来献兮，岂徽音之能悟。耿良宵而忘寐兮，遂怅然而归去。念此事之莫稽兮，所可重者思王之赋。览松雪之图写兮，觉神怡而目注。历百祀而如新兮，诚在人之珍护。聊肆玩以自适兮，又奚用深究乎其故。"}