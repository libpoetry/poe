{"id":"1246849","title":"题烈妇吴氏","dynasty":"元末明初","author":"唐桂芳","text":"吴家有女踰十五，嫁得王纲作烈妇。两小无嫌意态娇，发结青丝表情素。劻勷淮西起战氛，白日杀人任喜怒。含山县小势难支，信宿梅山隐秋雾。婉也勤事舅与姑，纲也十步一回顾。如何艰险各骏奔，舅姑不来夫亦去。形单影只逐强梁，手足胼胝困中路。寸心脉脉谁得知，笺愁欲向天公诉。天公杳冥耳不聪，骨肉暌离忍孤负。舅姑岂是钟爱疏，良人岂是佳期误。萍蓬难保此身存，恨不待年已婚娶。徘徊浦溆托波神，憔悴湘累同所苦。馋蛟嚼齧鱼为棺，誓肯坚贞遭秽污。短戈接引尔何痴，血浪翻河众惊謼。呜呼傥明生死识重轻，百岁光阴等朝露。下堂避火失待符，安得芳名刊典故。纷纷驻马再拜徒，敬吊香魂水仙墓。"}