{"id":"704875","title":"赠张仲脩二首","dynasty":"明","author":"薛蕙","text":"青青豫章树，寄生浊水泥。风波摧以伤，不如蒿与藜。吁嗟贫贱士，子行何栖栖。昔为猛虎步，今为触藩羝。忠信获罪辜，有愿不克谐。英雄一失据，反覆良可哀。采藿东门侧，终朝喟长叹。虹霓干白日，朔风何翻翻。兴言念我友，揽衣涕汍澜。金虎构宫邻，罹此百祸端。有鸟孤飞翔，悲鸣奋羽翰。逝言不我顾，恋恋伤肺肝。"}