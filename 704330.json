{"id":"704330","title":"从化山水六咏 刘仙岩","dynasty":"明","author":"黎民表","text":"羽驾今何往，丹梯迹尚存。窌藏金粟暗，书积紫苔昏。秋水沦妆镜，春风掩洞门。空山人不见，白露湿兰荪。片石横江浒，危亭驾泬㵳。山烟初幂树，溪水欲平桥。游女思捐佩，佳期托采萧。登临意无限，猿狖响山椒。山色晚幽幽，清溪独放舟。轻风低舞蝶，急雨应鸣鸠。鸡犬桃花岸，人家杜若洲。故园春服好，应不厌经游。为有云房约，来探不二门。雨花临近砌，山翠落前轩。赞佛还听偈，看心本息言。未能超忍辱，聊此涤烦喧。侧足应防险，沈竿讵测深。神珠浮沼面，宝剑坠潭心。草树涵秋碧，烟萝翳夕阴。欲知霖雨意，肤寸起遥岑。远岫横丹穴，危梯倚玉虚。长生留秘诀，清隐阅仙书。舄本凫飞后，羊知石起馀。沧桑那可测，惟见化城墟。"}