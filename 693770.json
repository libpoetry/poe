{"id":"693770","title":"陈光禄惟顺迎暾书舍四首 龙泉","dynasty":"明","author":"陆深","text":"瀑布下匡庐，倚天垂玉柱。潇潇六月寒，坐对白龙舞。幽人送目馀，新添夜来雨。蒲牢吼萧寺，明星出东方。动息各有会，随风远飘飏。唤起巫山梦，缥缈赋高堂。爱听江湖调，沧浪第一声。桃花新水浪，摇动楚王城。得鱼沽酒处，风雨更多情。风暖鸟声喧，隔坞闻人语。盘云拾堕樵，晨昏自来去。深山多虎狼，同心邀伴侣。"}