{"id":"921034","title":"作书寄王晋卿，忽忆前年寒食北城之游，走笔为此诗","dynasty":"宋","author":"苏轼","text":"北城寒食烟火微，落花胡蝶作团飞。王孙出游乐忘归，门前骢马紫金鞿。吹笙帐底烟霏霏，行人举头谁敢睎。扣门狂客君不麾，更遣倾城出翠帷。书生老眼省见稀，画图但觉周昉肥。别来春物已再菲，西望不见红日围。何时东山歌《采薇》，把盏一听《金缕衣》。"}