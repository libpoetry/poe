{"id":"437143","title":"游醉翁亭","dynasty":"金","author":"赵秉文","text":"一径入幽谷，磴迂景更延。阳光时翳竹，石色写冷泉。不见琅琊寺，心知白云边。残僧恋幽景，断臂初非禅。岁暮少风雪，回禄稍擅权。海内有此亭，夺去宁非天。中有不坏者，断碑犹宛然。逋民半吴越，过客多幽燕。树根落断崖，聊挂从军鞭。鸟啼空落日，野色愁寒烟。月上人归尽，山空水溅溅。"}