{"id":"886907","title":"赠唐乐天星翁","dynasty":"宋","author":"何梦桂","text":"有客傲今世，去古见是人。得姓遗唐谱，自号乐天民。毋乃香山老，重来现后身。问君何能解，满口谈天星。术高价难酬，索诗抵千金。我政坐诗穷，敢以穷累君。君谓穷不忧，诗赋乐我贫。不见石友死，锦帆不敛形。不见邓侯饿，铜山化为尘。命固受于天，谁能跃陶钧。外物不可必，吾已反吾真。君看世上儿，疾走方纭纭。"}