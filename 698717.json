{"id":"698717","title":"酹江月 次韵答顾东桥翁见四阕","dynasty":"明","author":"夏言","text":"黄扉十载，掌丝纶、补衮调羹非手。自愧才疏如袜线，小器岂堪大受。一代赓歌，百年礼乐，赖明明元首。格天帝业，毫发赞襄何有。独惭凤阁鸾台，挥毫载笔，忝窃夔龙后。平地风云遭圣主，未羡磻溪钓叟。犬马衰龄，山林倦翼，莫报君恩厚。稽首焚香，中夜遥瞻北斗。谁将秀句，谱新词、堪羡桥翁妙手。多谢高情传密意，一笑开怀领受。岁月频经，风波尽历，此日方回首。功名勘破，毕竟于吾何有。自怜少日风流，登临赋咏，肯落他人后。碌碌红尘三十载，不觉渐成老叟。南谷松篁，北山猿鹤，相见颜殊厚。从今稳卧，一室修然如斗。灵山山下，葛溪滨、风景不殊畴昔。乍睹城西新赐第，突兀琼恩宝泽。玉带雕麟，绯袍绣蟒，不类山林迹。花开客到，休笑平章旧宅。自怜多病微躯，放归田里，独奉君王敕。共道熊罴当入梦，莞簟已安家室。多谢桥翁，瑶篇远寄，丽藻真词伯。筵开汤饼，传邀江左仙客。清词曾寄，楚江头、俯仰又成今昔。想见当年挥彩笔，摇动三江七泽。凡桂洲前，青云楼下，剩有烟霞迹。灵岩玉洞，真是神仙窟宅。何时双舄飞来，一筇相伴，共领看山敕。却把平生诸翰墨，留记名山石室。我爱桥翁，江南才子，一代文章伯。山中无事，芳尊但少佳客。"}