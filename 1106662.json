{"id":"1106662","title":"彭青老好谈禅喜作诗西宁诗有谋身之语借其语激之三首","dynasty":"宋","author":"王庭圭","text":"未省前身是道人，莫嗟求仕困无津。东风动地泥牛吼，檐卜花开别是春。未能投笔取封侯，一食聊须为口谋。日向晴窗研破砚，读书当读亿那由。好诗浑厚如金玉，妙质勿令斤斧侵。要识笔端三昧力，夜深山水自成音。"}