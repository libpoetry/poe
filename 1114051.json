{"id":"1114051","title":"奉寄吕丞相元直","dynasty":"宋","author":"李纲","text":"出拥彫戈入衮衣，江城重咏我公归。手扶日月还黄道，足履星辰上紫微。已集群英熙帝载，好施长策复邦畿。海滨病叟无他望，侧耳天声畅国威。年来衰病不堪论，华发萧萧满鬓根。药杵声中销晦朔，羲书画里见天真。山僧结社成初定，野老扶筇过远村。休运定知兴复近，剩筛曲蘖入瓶盆。"}