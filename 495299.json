{"id":"495299","title":"岁在戊戌，余行年已三十九矣。抚时感事，遂以名篇","dynasty":"明","author":"张煌言","text":"人生百岁安得有，我今草草三十九。犹忆中原荡赤风，结束辞家岁在酉；银鱼尝挂铁裲裆，金马长悬玉匕首。江东霸气倏萧条，纯钩锈涩沈枪朽；纵横露布浪飞书，突兀星槎莽犯斗。风云缩朒帝应嗔，日月膏肓鬼亦吼。丈夫意气岂勋名，何况文章等刍狗！头颅如许可奈何？慷慨悲歌还自诟。太史公，牛马走；鲸涎蛟沫日攒眉，虎符龙节凭谁手！揶揄龌龊里中儿，累累黄金窃佩肘。带砺山河安在哉？五侯空绾龟文纽！自昔英雄多妙年，隆中、圯上相先后。如彼南阳邓仲华，丹青独画云台右；其人须眉尚宛然，咄咄微躯真敝帚。古来何代无废兴，雌伏雄飞更某某；上不为富春泽畔羊裘翁，下即为山中宰相天子友。不见故侯原上瓜，请看徵士门前柳；谁能出处两无凭，踯躅千秋笑鸡口。莫论兵，且饮酒；今人争羡古人贤，后人亦羡今人否？"}