{"id":"777054","title":"飓风歌","dynasty":"清","author":"赵翼","text":"昔闻海风飓最大，我今遇之鹭门廨。谁将噫气闭土囊，一喷咽喉不可扼。隆隆万鼓排阵来，群木尽作低头拜。郁怒似有块磊填，愤盈直觉虚空隘。鬼魔掀动天摆摩，虎豹吼裂山破坏。立脚虽稳尚愁倒，对面相呼只如聩。可怜鹳鹊也不飞，恐被羾出青天外。是时习流千战棹，眼望赤嵌不得到。恨煞海神亦小人，借势作威逞凶暴。涌浪上薄浮空云，溅沫横轰发机炮。尽排鹢首椓杙牢，犹自终宵惊簸掉。风名飓母应雌风，胡为更比雄风雄。想从少女封姨后，老作阴怪多神通。多神通，何不吹转帆向东，不然更到海水竭，平步可达扶桑红。吾当绿章上笺奏，俾尔配食天妃宫。"}