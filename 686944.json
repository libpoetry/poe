{"id":"686944","title":"春日湖上四首","dynasty":"明","author":"刘泰","text":"浴鹄湾头荡桨过，雨声昨夜涨湖波。落梅天气寒偏峭，未许春衣试薄罗。步逐东风踏软沙，背人惊鹭去斜斜。两株红杏疏篱外，知是湖村卖酒家。小鬟扶处醉瞢腾，落日寒生半臂绫。燕子不来春尚浅，湖阴留得未消冰。樱桃花发向阳枝，便觉韶光暗有期。明日重来应熳烂，双柑斗酒听黄鹂。"}