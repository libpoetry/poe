{"id":"1032546","title":"希言官舍种花","dynasty":"宋","author":"穆脩","text":"才初看君栽小园，已报新花着桃李。感时眷物情何多，发咏长篇托兴比。为言桃李富花实，君子盛德尤所似。茜茜相倚临芳辰，辅导春功如宰揆。旁有百卉争妍舒，特烦花匠施劂剞。誇红斗紫亦可怜，各事繁华一时尔。繁盛宁将此花同，令人慕玩狂不已。羲和奔御催春归，祗得衔杯且欢喜。君看灼灼枝上英，半杂泥尘成落蕊。盛衰不独草木然，人事悠悠尽如此。"}