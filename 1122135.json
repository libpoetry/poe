{"id":"1122135","title":"漫兴","dynasty":"宋","author":"郑樵","text":"野鸟日啼户外，凉风时入帘间。老夫梦后攲枕，稚子病中解颜。陋巷颜回早死，柴桑陶令长生。达观千载儿戏，厌见一时利名。门前半亩禾苗，日午翠色可描。笑问耦耕沮溺，何劳蓑笠终朝。今古去来有数，乾坤阖辟无涯。人生行云流水，处世运瓮搬柴。初秋一雨新凉，子夜长吟未央。阶下花枝冷艳，堂前佛火微茫。壶山八面苍翠，兰水一泓涟漪。容我放歌问渡，凭谁拄杖支颐。空山无人坚卧，冷灶有饭晚餐。安得原宪与语，雪霜不受天寒。花下閒倾浊酒，人前莫道清贫。残生全无奢愿，岁月徙倚竹筠。临水时思下钓，闭门聊学吞膻。一身苦乐无定，万事安危有天。邻沽数盏微醉，坦腹北窗短眠。风送松涛聒耳，惊回梦蝶翩翩。"}