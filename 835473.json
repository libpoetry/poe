{"id":"835473","title":"玲珑四犯 夜来盛开，归期无准。七夕秋近，作此寄家人","dynasty":"清末民国初","author":"王闿运","text":"瘦蕊禯花，更不管人愁，香满凉夜。欲睡还休，长记玉窗镫下。冰簟梦醒惺惺，误茉莉、暗兜罗帕。想带烟、幂露无语，开遍闹庭闲榭。一年容易秋还夏。望银河、月斜星亚。玉真自许禁离别，妆晚饶娇姹。听到络纬一声，重绕向、翠藤双架。那夜西风里，罗裙拽处，散香和麝。"}