{"id":"1050167","title":"望白纻山","dynasty":"宋","author":"郭祥正","text":"隔江望白纻，葱苍压牛渚。却忆跨黄犊，渡桥溪东去。悠悠登此山，直待圆蟾午。汗漫丹湖水，万顷浸天宇。北斗酌不乾，光烱反吞吐。诸峰若案几，白云俯可取。览景壮我怀，长谣念前古。传闻桓将军，致酒领歌舞。雄风回秋霜，英声散鼍鼓。宁知千载后，荒榛老狐鼠。男儿及时乐，一饷亦足许。前年翰林公，绝顶构堂庑。我方客沅湘，盛事未能睹。及今佐肥幕，治狱历阳府。注目聊独吟，何时达庭户。"}