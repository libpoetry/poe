{"id":"1107093","title":"和谢吏部铁字韵三十四首 对酒二首","dynasty":"宋","author":"邓肃","text":"世上纷华蚁穴耳，东流不作西归水。号寒那用学孟郊，捉月要须追李子。一樽忽尔逢故人，高谈往往鬼神嗔。人间目下多忌讳，忘形惟有醉乡真。但得如意酒不绝，四壁莫愁生事拙。铸成此错吾安之，何妨与费数州铁。八斗一倾聊热耳，开匣时观三尺水。指天喝月使倒行，扬波直欲斩蛟子。安得知音吾党人，相看青眼不余嗔。笑驱八蛮有奇策，开怀聊与话诚真。可怜吐哺风流绝，乞巧未遑姑守拙。坐观明月侵虾蟆，空使玉川怀寸铁。"}