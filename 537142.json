{"id":"537142","title":"史锦衣李勋卫邀饮显灵宫分体","dynasty":"明","author":"王世贞","text":"缇帅不踏金吾门，子侯不爱平阳勋。丰城巷西买山色，日有山人来论文。其北琳宫创先代，深林往往栖白云。道流颇类陆修静，有酒肯避陶徵君。二侯飞骑四呼召，河朔故事君不闻。冰弦再鼓动秋气，银烛数行催夕曛。老夫华发忝祭酒，醉客朱眼同参军。窗前系柳紫茸辔，砚底飞华白练裙。黄冠手捧帝宸翰，彷佛五色烟絪缊。茂陵玉盌亦自出，乐通金印何足云。桑田已解沧海变，华胥倘道糟丘分。明朝折简但致我，得醉何必皆同群。"}