{"id":"412687","title":"弃妾行 用白乐天琵琶行韵","dynasty":"近现代","author":"汪石青","text":"弃妾惨似无家客，自惜年华悲锦瑟。妒津风浪渡无船，空向春风哭断弦。出门去去长别离，与郎相见无年月。百折柔肠转辘轳，含情欲诉不能发。别抱琵琶待向谁，误嫁东风悔已迟。忆昔妆成初相见，红灯影里合欢宴。豆寇芬含二月梢，桃花娇酿三春面。窗外小语两三声，十分美满此时情。泥解罗襦无意思，占领温柔何得志。蜂黄蝶粉为君消，朱砂褪尽寻常事。冰弦度曲玉纤挑，红豆离离记六么。方期绣幕遮风雨，姹紫嫣红花解语。无情金弹是谁弹，一朝月缺白玉盘。妾意悠悠叶离树，君情渺渺水下滩。妾意君情两决绝，自分容华长衰歇。红颜薄命可怜生，凄凄饮恨复吞声。东流不作西归水，春潮撼作不平鸣。裂碎罗襦自筹划，何当绝命三尺帛。郎恩如叶不自由，妾心似水终清白。枝叶又生顷刻中，红丝强系教为容。自怜本是良家女，为君侍儿从君住。提汲湔裙供粪除，卑贱同属青衣部。爱叶情苗不敢萌，盲风恶雨何由妒。无端强使抱衾裯，绣帷列作小星数。明珠无价玉无瑕，擘破桃瓤轻点污。别垒香巢燕未知，争奈春风易偷度。蓦地风波生爱河，弃置不为容颜故。今日大妇逐出门，明朝逼为荡子妇。相爱相怜不保终，凄凄恻恻辞君去。一生漂泊断蓬船，天地无情日月寒。人生卑贱为奴婢，节亏身污不相干。待向长眉问消息，万语千言徒唧唧。待向东风诉别离，檗心蕴苦谁能识。九阍无路叩玉京，从此饮恨向愁城。蜀琴弹冷鸳鸯柱，秦箫吹出断肠声。亦知不是君情薄，不怨君时待怎生。东家连理颜如玉，西家彩凤双飞鸣。欢娱回首沧桑过，掩袂沾襟泪暗倾。刺刺岂无村媪劝，不入耳言难为听。待忏华鬟长绣佛，痴情苦节向谁明。移花接木良非愿，搴裳强赋者边行。百尺朱幡仗谁立，妒花风雨连宵急。杜宇声声不可闻，绿惨红愁空掩泣。无人奋袂决封姨，东风狼藉胭脂湿。"}