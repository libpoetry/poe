{"id":"1138538","title":"幽州月夜酒边赋西湖月","dynasty":"宋末元初","author":"汪元量","text":"西湖月，光皎洁，曾照钱王九重阙。钱王歌舞恋春风，月亦有情光不歇。一朝歌舞成尘土，断础荒宫走狐兔。月亦伤心不肯明，人亦吞声泪如雨。西湖月，几度圆，几度缺。人生南北岐路多，几度相逢几度别。去年月圆时，我在西湖十里荷花香，□□月吞酒卮。今年月缺时，我在燕山万里来□□，□酒招月来。劝月酒一杯，我酒饮尽□□□□□□饮，胡为乎来哉。停杯问月月变色，嫌□□□□□窄。人生如白驹之过隙，若不痛饮真可惜。□□□物如流水，何如月照金樽里。首阳二子忍□□，□丘盗蹠成蝼蚁。我有长鲸吸川口，倒挽银河添我酒。我酒千年饮不乾，月光与我长相守。酒酣拔剑斫地歌，钱王宫阙生白波。西湖月，光更多，有酒不饮将如之何。"}