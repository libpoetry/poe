{"id":"307900","title":"高阳台·郭介子自蜀中倚声见怀赋报","dynasty":"现代","author":"詹安泰","text":"断角吹春，昏鸦坠垒，离愁乱点苍烟。背面回身，对床人隔重关。临流谁惜青青鬓，自桃花、羞见当年。剩吟笺，与唤清狂，絮梦遥天。招携待共峨眉雪，奈凌波步弱，齧臂盟坚。换羽移宫，飘歌荒水能言。钩帘日夕猩红涴，更何堪、坐老哀鹃。莫情悬，西北楼高，正好闲眠。"}