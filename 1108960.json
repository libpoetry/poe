{"id":"1108960","title":"梦与尤木石论史感旧七绝句","dynasty":"宋","author":"刘克庄","text":"学士朋来似堵墙，共看老笔出提纲。绣鞯张盖传呼宠，不比倡优蓄子长。锡山落在暮云边，几载无书寄老仙。公艺九龄余望八，梦商史稿觉悽然。加璧年高公误矣，免冠发秃上怜之。悬知黄鹄飞难返，独恨青牛去稍迟。眼昏渐觉聚萤难，闲杀兰台旧史官。纵使青藜重下照，细书如蚁不能看。金榜朱扉此帝居，旧游恍似梦清都。可怜白首充修撰，到了藏山一字无。径畈山栖谢宦情，竹溪巷处闭柴荆。然藜曾伴刘中垒，起蕝谁招鲁两生。久轩虽贵尚儒癯，商略斯人似蔡谟。给札曾来为学士，拂衣不爱作司徒。"}