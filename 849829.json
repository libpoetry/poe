{"id":"849829","title":"灵白湖归憩林氏坟庵僧出能诵予旧诗设茗椀蒲食以诗赠之兼寄呈林六十兄","dynasty":"宋","author":"王迈","text":"霜风袭客裘，朝日晒农背。谁遣役此躯，隐痛在五内。宿草渐重生，局蹐处覆载。扶衰策瘦筇，乞灵问龟蔡。往来才信宿，屏息过阛阓。夙驾三十里，仆夫已告惫。小庵阚道旁，丈室藏法界。叩扉僧出迎，面熟不猜怪。白发久不梳，爬痒得痛快。荷设茗椀供，仍有蒲食配。去此已五霜，重来发孤慨。一饱犹可谋，三釜已不逮。退藏心甚甘，世故肯相贷。博陵隐君子，堂萱春未艾。悠悠我之思，此日君当爱。"}