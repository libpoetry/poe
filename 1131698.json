{"id":"1131698","title":"送伯华醉归不寐又用韵杂言二首","dynasty":"宋","author":"廖行之","text":"十幅风蒲下碧川，别怀何惜醉金船。娄公正遣江流稳，庾老宁辜月影娟。善世如君皆夙望，泽民应我愧前贤。荣华莫美城南杜，早晚还亲尺五天。休论决处甚防川，刚道呼来不上船。正使涓流鸣㶁㶁，终然脩竹净娟娟。浮沈与世鱼潜跃，清浊从渠酒圣贤。富贵功名皆自有，可怜邀月问青天。"}