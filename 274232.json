{"id":"274232","title":"望梅·和碧山","dynasty":"现代","author":"汪东","text":"故园岑寂。只梅花送我，数苞新坼。想半旬、风雨疏疏，纵涂粉匀脂，未忺妆额。几点猩红，早掩尽、夭桃颜色。叹当年艳质，岁晚素心，怎忍轻掷。凄凉断踪吴国，对虚窗坠月，应更相忆。趁晓寒、飞梦罗浮，效比翼珍禽，拣枝栖息。荏苒春回，怕听取、南楼残笛。待缄题、寸书寄与，又迟数驿。"}