{"id":"505178","title":"孝节行为黄贞妇赋","dynasty":"明","author":"张宇初","text":"黄门有令妇，孝节今古稀。未嫁知事亲，既嫔犹在闺。家承忠烈素儒裔，女则阃仪知所持。姑嫜刚毅善容止，侍养晨昏具甘美。继宗聘娣遽失天，丝枲训儿欣卓起。孀居自抱冰柏贞，指日不改摅精诚。孰云堕井殒狂易，翼刃保孤终有承。危存两世甚垂线，横逆艰摧困馀喘。高堂白发届稀年，食报宁嗟信幽远。贤仍富学趍神都，染翰累载名中书。清光密迩侍明主，文彩焕烂青蓝如。我来忽遇辇毂下，带月侵星语官舍。簪绂云蒸晓佩鸣，卷签雾拥春窗暇。示我群公金玉篇，凛然行义招重泉。纲常诚足敦薄俗，青史必睹芳名传。呜呼采蘩之事柏舟誓，宜共母刘光百世。"}