{"id":"1211369","title":"过池阳怀李翰林","dynasty":"元","author":"萨都剌","text":"我思李太白，有如云中龙。垂光紫皇案，御笔生青红。群臣不敢视，射目目尽盲。脱靴手污袜，蹴踏将军雄。沈香走白兔，玉环失颜容。春风不成雨，殿阁悬妖虹。长啸拂紫髯，手撚青芙蓉。挂席天万里，遨游江之东。濯足五湖水，脱巾九华峰。放舟玉镜潭，弄月秋浦中。羁怀正浩荡，行乐未及终。白石烂齿齿，貂裘泪濛濛。神光走霹雳，水底鞭雷公。采石波浪急，青山云雾重。我有一杯酒，和泪洒天风。"}