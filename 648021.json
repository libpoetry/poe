{"id":"648021","title":"雨中寄邹仲熙侍讲","dynasty":"明","author":"杨士奇","text":"炎月苦淫雨，抱疾坐幽居。淖泥横隘巷，流潦溢深渠。已绝还往迹，遂将人事疏。时闻黄鸟鸣，交交屋东隅。岂无斗酒酌，閒玩古人书。兴怀在君子，夙昔同欢娱。契谊托金兰，清德重璠玙。跬步不可即，而况千里馀。仰瞻白日晖，屏翳何由舒。念离余未弭，单居子何如。"}