{"id":"467073","title":"咏史七首","dynasty":"当代","author":"陈永正","text":"漠北秋高日色昏，连天白草没黄尘。野人能诵商君法，大道无门夜走秦。郢城兵入想蓬蒿，掩涕哀民亦已劳。欲吊湘累无角黍，洞庭波浪与祠高。狐兔纵横孰角雄，平芜快犬卷秋空。谁怜鼎镬同烹后，功在闺人语笑中。刘项中原竞两雄，功成雍齿亦侯封。他年四海尘飞日，安得斯人唱大风。屠狗贩缯皆国士，种瓜邵子自无能。东门亦是真王土，谁信田横海上行。败棋零落乱星藏，皎月惊乌起慨慷。此际但思曹孟德，微公未必尽称王。兵权在握亦成空，豚犬应怜颈血红。同向床前受遗诏，沾裳司马最精忠。"}