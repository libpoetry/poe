{"id":"702057","title":"赵太史舟中赋别","dynasty":"明","author":"曾仕鉴","text":"吏隐天涯春复春，得归湖海是知津。渔樵旧业多生事，虾菜扁舟有故人。高烛语消看剑夜，深杯愁散听鸡晨。飞云两地知音隔，谁念当年折角巾。度岭梅花一骑寒，自依南斗望长安。三江薜荔春裁服，四海疮痍早挂冠。日短畏途遑问酒，时危吾道强加餐。避人自觉沧洲稳，惜别休歌行路难。伏枕双溪限玉除，买山三洞弃银鱼。仓皇妇视还家舌，痛哭谁收去国书。骏骨泥途金自满，鸿冥天地网终疏。桐江咫尺非湘水，纵啸渔人莫卜居。"}