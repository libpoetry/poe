{"id":"1126176","title":"次胡馀学同年四首","dynasty":"宋","author":"曹泾","text":"对看中秋是好天，健来欣为子分田。只消菽水欢无尽，况有经书腹可便。家事既传情思稳，吟篇谩写墨痕鲜。惟馀学课随年挨，共我艰劬知几员。金明池上共扬鞭，豪气宁求许祀田。不道福碑轰忒早，相逢颓景稳为便。牙牌刻处谩誇贵，蓝绶披来难敌鲜。千岁尽长公论在，于中定有好官员。桃花柳絮及春敷，壹是浮轻匪壮图。幸有田耕并井饮，犹胜身屦与妻纑。郎君竞爽贤声起，老子尊安道味腴。便是当年正考父，是间饘粥口堪糊。力田元不怵凶饥，瘠者为谁谁是肥。但得高堂翁媪健，定知奕世子孙宜。追风骐骥骤仍蹶，览德鸾凤栖或飞。有酒急须频对月，桂枝香了到梅枝。"}