{"id":"739065","title":"次蒋檐斯韵寄白下沈景范","dynasty":"清","author":"陈梓","text":"东风已送梅花去，羌笛何劳向天诉。山阳有客逐江云，诗瓢却傍金陵住。金陵酒贱愁易消，春深不作怀春句。莫愁湖上听吴歌，月子湾湾挂杨树。有情那得不思家，登楼应诵《归田赋》。三月杨花扑地飞，马头认取来时路。吴蚕上箔麦登场，待尔田家醉眠处。"}