{"id":"704362","title":"归田杂咏十二首","dynasty":"明","author":"黎民表","text":"一雨淹晨暮，閒居似避喧。邻人难假盖，樵客少过门。脱粟应妨罄，残书懒自翻。本无经济术，藏拙在乾坤。近卜城西地，新畬渐可耕。耰锄课童仆，丰俭付阴晴。白水分畦映，青烟冒垄平。萧然茅屋底，无力谢生成。一丘堪偃卧，暇日掩柴扉。山果垂藤熟，林莺接翅飞。春风难再得，世事况多违。但坐南窗下，休论昨日非。颇怪频年事，江湖屡滞游。王程妨野寺，身世落渔舟。徒费千金伎，空馀一敝裘。素丝虽可叹，知足亦何忧。鹏阁曾三入，龙门幸一登。散才当艺苑，妙语属山僧。交态看贫贱，荣途有爱憎。机心今已矣，稳卧玉山层。家传馀万卷，世故半凋零。虽识数行墨，终销两鬓青。人多矜敝帚，世复笑玄经。但饮尊中酒，胜于案上萤。久欲游衡岳，轻舟信所如。川程限楚越，生计系樵渔。未种龙洲橘，先驰汶岭书。四愁无处写，胜事恐成虚。浮丘吾郭近，策杖屡经过。神室无留火，沧溟有逝波。灵踪天亦秘，遐举事如何。乘屩非吾意，空悲去日多。岂谓归田拙，幽居事足娱。虫鱼诠古刻，山海咏新图。名已落朝藉，身当隐市沽。虽无乡里识，亦懒著潜夫。苦忆平生友，怜予颇好奇。能供光禄酒，常和法曹诗。宦拙骑官马，朝回补竹篱。风尘关塞黑，魂梦故来迟。短衣殊入宋，凭轼似经蒲。宦辙十年有，乡书累月无。推毂庙廊在，归山酒伴孤。白头惟强饭，亦足慰长途。自卜三间隐，宁多二仲贤。王家甥舅易，何氏弟兄禅。琴酒中年辍，江湖远梦悬。浮云尔何物，不似渌尊前。"}