{"id":"516784","title":"种豆","dynasty":"明","author":"刘琏","text":"结屋南山隈，爱此园田幽。岂不念朝市，居閒得优游。春耕既举趾，夏苗已盈畴。农人复何营，艺菽在高丘。膏沐仰时雨，地气生芒勾。芟夷去异种，旦旦躬追搜。藩篱旷且完，插棘罗戈矛。伫看芽茁长，密叶蓊云稠。劳生愧明时，暇逸敢自休。夙昔思嘉言，人与天地侔。随力任造化，叨养固有由。甘泽天所降，物产地所羞。克勤匪伊始，何以望有秋。胡为厌卑近，高远肆厥谋。瘠人以自肥，反贻天地忧。嘐嘐竟何补，适足罹愆尤。书此遗同志，聊似击壤讴。"}