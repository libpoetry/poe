{"id":"685482","title":"除夕携演春乐部过张伯起幼于昆仲园亭把玩腊梅残菊席上同赋三首","dynasty":"明","author":"邓云霄","text":"江左机云远擅场，华筵法曲并传觞。群芳已变繁霜后，空谷犹存晚节香。艳骨未随长笛落，幽姿偏藉短篱藏。岁寒吾辈能相守，春事何心怪底忙。汉殿迎年催赐衣，幽人犹自把寒枝。携来彭泽先生酒，同和扬州水部诗。春入池塘惊晓梦，歌翻子夜倚吴儿。巡檐欲写东篱意，冉冉孤芳可赠谁。香色凭栏对美人，娇歌妙舞起梁尘。谁家彩胜纷矜巧，得似蓬蒿别有春。不惜柏尊邀上客，从教琼露湿花神。少微夜半光连宿，坐看星回万象新。"}