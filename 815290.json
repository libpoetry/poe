{"id":"815290","title":"华麓访顾亭林先生读书故址","dynasty":"清","author":"赵本扬","text":"黄冠天地一身轻，白首关河万里行。莲社诗题晋处士，汉家名重鲁诸生。园林麦饭悬双泪，故国铜驼痛二京。为问江东几遗老，梨洲真不负初盟。楼船闽粤控南瓯，龙驭遥从海上舟。烽火徒闻惊岭峤，江山何地问神州。著书绝塞王尼叹，投老无家向子游。华麓祇今遗址在，日斜回首暮云愁。"}