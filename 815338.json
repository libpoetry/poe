{"id":"815338","title":"论诗绝句三十首","dynasty":"清","author":"赵清瑞","text":"玄珠遁太虚，云龙起相逐。钩入珊网时，怡然媚幽独。学诗如学禅，大力运龙象。专取沧浪言，所见域寻丈。予怀方杼轴，如何击钵催。悄然一阳动，律琯飞葭灰。东坡赞罗汉，曰水流花开。静中现天倪，端由面壁来。鬼神来告语，叩寂以求音。一线单微透，华严印寸心。斥鴳笑图南，但识枪榆枋。风月便摭拾，不入古锦囊。近春贵能乐，近秋贵能哀。所感自不同，执一真庸才。融洽陶公性，乃有陶公诗。储王与韦柳，时合还时离。玉树谱新声，绮弱而无骨。诗词判刚柔，何用咎狎客。六代竞华腴，中尚含古意。秋水濯芙蓉，我爱天然丽。旗亭遇小鬟，解诗胜老妪。馀音真绕梁，听唱黄河句。初学少陵诗，先当识疵累。疏略而平浅，便滋两宋弊。荦确昌黎翁，盘空多硬语。风雅之正宗，吾独秋怀取。鄙哉王次回，强颜冒温李。艳词有寄托，岂类负涂豕。摩诘老画师，诗亦同画妙。鹿柴辛坞间，寓目都诗料。香山耽禅悦，万斛洗情尘。如何说花鸟，转在木石人。宋体唐巳开，郊岛尚寒瘦。诗派图西江，同异须冥叩。六一庐山篇，脱胎陇西白。灵气注笔端，各将真面识。潇洒陆剑南，取境最閒适。及念九世雠，雄词戛金铁。风雨方满城，悲哉秋之气。此句千古传，深感催租吏。飘泊零丁洋，危坐幽燕狱。重广武穆词，高击渐离筑。青田两鬼诗，卢仝应却走。譬如图怪石，只在得奇丑。渔洋秋柳诗，笺解纷聚讼。叶下洞庭波，其妙在神韵。一掬灵均泪，悽然洒五羊。铜驼已荆棘，何处叫天阊。笠翁曼倩俦，俶傥亦可喜。仙才鬼才外，未能成一体。随园主性灵，其实工涂泽。刻划韩冬郎，乃有天真阁。诗魔贵廓清，二樵挺奇逸。岷江接湘流，骚些遗音翕。湘乡绍桐城，一代推巨手。韵语殊蹶张，誓摩古人垒。杰然海藏楼，清削有馀味。空山苦头陀，微带蔬笋气。恻恻冢高低，催人速行乐。七字真足传，传遍江南北。"}