{"id":"1191797","title":"秋晚铜山道中宿隐者","dynasty":"唐","author":"鲍溶","text":"我乡山川遥，秋晚空景促。天明共云散，日落依鸟宿。主人逃名子，鹤发卧空谷。野言得真风，山貌宜古服。喜于无声地，暂傲羲皇俗。秋窗照疏萤，寒犬吠落木。朝隐留此处，一点天边宿。今忆见此时，添悲览止足。迟迟清夜昼，幽路出深竹。笑谢万户侯，余将耻干禄。"}