{"id":"1045648","title":"雪 其一","dynasty":"宋","author":"徐积","text":"淮上飞花正皓然，日车月御欲停鞭。千形凛凛如无地，一片苍苍忽露天。洞口似迷山路处，斗閒疑泛海槎年。长瓢酒挹云泉酿，大轴诗题锦水笺。僧舍手抔留煮茗，渔庵瓶贮借烹鲜。喜馀稻糁投饥喙，惭乏绨袍赠冻肩。白里好张红步障，猛中宜摆绛戎旃。扫开寥廓凭风帚，抉去纷纭忆剑仙。猎火正燃云有焰，旅庖何在突无烟。未应门外同袁子，曾买污莱数亩田。"}