{"id":"262611","title":"晓起登画笥楼望西山晴雪","dynasty":"清代","author":"允禧","text":"三更滕六翻雪车，香篝宿火重帘遮。街鼓冬冬破初日，巡檐起视庭前花。弄寒作软两无赖，东风潦倒纷腾拿。振衣高楼试骋目，柳丝不见黄金芽。城头好山如揖客，界天一道瑶光斜。何处三百六十寺，老松压折空查丫。我欲策杖访流水，屐齿破冻穿㟏岈。琤鏦忽闻作檐溜，嗒然坐对春无涯。"}