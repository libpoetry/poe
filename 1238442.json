{"id":"1238442","title":"赠峡江王巡检","dynasty":"元末明初","author":"郭钰","text":"淮海龙飞乘五云，攀鳞附翼多殊勋。英雄变化不知数，我今独识王将军。将军好武称第一，慷慨功名少年日。剑术出奇愁白猿，兵符借重祠黄石。近报三军掠蓟丘，万马夜渡黄河流。将军岂徒成一障，成功独早还优游。巴丘官衙俯江水，两岸人烟郁苍翠。不随李广猎南山，却向扬雄问奇字。雕弓羽箭挂前除，座中宾客多文儒。煮茶烟细浮苍竹，把钓江清出白鱼。人生宦途须适意，大隐从来在朝市。将军美誉播南州，缠腰骑鹤徒为尔。君不见凌烟阁上开画图，褒公鄂公气骨殊。君臣际会总如此，嗟我闭门空读书。"}