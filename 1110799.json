{"id":"1110799","title":"临江仙","dynasty":"宋","author":"朱敦儒","text":"西子溪头春到也，大家追趁芳菲。盘雕剪锦换障泥。花添金凿落，风展玉东西。先探谁家梅最早，雪儿桂子同携。别翻舞袖按新词。从今排日醉，醉过牡丹时。堪笑一场颠倒梦，元来恰似浮云。尘劳何事最相亲。今朝忙到夜，过腊又逢春。流水滔滔无住处，飞光忽忽西沈。世间谁是百年人。个中须著眼，认取自家身。直自凤凰城破后，擘钗破镜分飞。天涯海角信音稀。梦回辽海北，魂断玉关西。月解重圆星解聚，如何不见人归。今春还听杜鹃啼。年年看塞雁，一十四番回。最好中秋秋夜月，常时易雨多阴。难逢此夜更无云。玉轮飞碧落，银幕换层城。桂子香浓凝瑞露，中兴气象分明。酒楼灯市管弦声。今宵谁肯睡，醉看晓参横。生长西都逢化日，行歌不记流年。花间相过酒家眠。乘风游二室，弄雪过三川。莫笑衰容双鬓改，自家风味依然。碧潭明月水中天。谁闲如老子，不肯作神仙。纱帽篮舆青织盖，儿孙从我嬉游。绿池红径雨初收。秾桃偏会笑，细柳几曾愁。随分盘筵供笑语，花间社酒新篘。踏歌起舞醉方休。陶潜能啸傲，贺老最风流。几日春愁无意绪，撚金剪绥慵拈。小楼终日怕凭阑。一双新泪眼，千里旧关山。苦恨碧云音信断，只教征雁空还。早知盟约是虚言。枉裁诗字锦，悔寄泪痕笺。信取虚空无一物，个中著甚商量。风头紧后白云忙。风元无去住，云自没行藏。莫听古人闲语话，终归失马亡羊。自家肠肚自端详。一齐都打碎，放出大圆光。"}