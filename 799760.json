{"id":"799760","title":"目则山","dynasty":"清","author":"高晫","text":"削出目则山，矗起阿僰部。舍马从步入，路仄足迹聚。泥湿苔如镜，石锐势若拒。攀援断藤行，数起而数仆。山脚霞未明，山腰日已午。曲径从今日，草木自万古。丛丛回寒风，霏霏染翠羽。仿佛露崇冈，蛮营列山坞。废灶留残烟，道傍拾遗弩。泠然泉声落，似犹杂金鼓。盘顶云雾开，秀峰若可数。恍惚见吴山，慰此行路苦。未敢舒鸾啸，恐惊豺虎怒。"}