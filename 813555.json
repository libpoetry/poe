{"id":"813555","title":"南浦二首","dynasty":"清","author":"李慈铭","text":"秋色满江关，倦金门、又报五湖船具。杨柳凤河滨，柔丝袅、偏是征帆难住。凉飔忍俊，短篷斜趁新鸿度。回首觚棱天际梦，都付暮云芳树。共看水部归装，只琴囊画卷，烟霞伴侣。山影到闲庭，缃帘底、消受鬓香眉妩。蘋花一桨，载诗还访桃根去。料得西窗同剪烛，却话蓟门风雨。帘重雨垂垂，到黄昏、又是晴期无准。微醉更添衣，重篝腻、先到江南梅信。扶头睡味，殢人依旧年时病。多恐银荷灯照处，闲了水晶双枕。梦中还问红楼，只纱窗、似雾琴弦微润。燕子不归来，葳蕤琐、斜阁栏干秋影。空阶点滴，漏声遥隔重门静。为想禅床同听客，凋得几丝青鬓。"}