{"id":"1146069","title":"在京思故园见乡人问","dynasty":"隋末唐初","author":"王绩","text":"旅泊多年岁，老去不知回。忽逢门前客，道发故乡来。敛眉俱握手，破涕共衔杯。殷勤访朋旧，屈曲问童孩。衰宗多弟侄，若个赏池台。旧园今在否，新树也应栽。柳行疏密布，茅斋宽窄裁。经移何处竹？别种几株梅。渠当无绝水，石计总生苔。院果谁先熟，林花那后开。羁心祗欲问，为报不须猜。行当驱下泽，去剪故园莱。"}