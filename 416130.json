{"id":"416130","title":"尉迟杯","dynasty":"近现代","author":"吴保初","text":"江南路。正绿遍、万树垂杨缕。愔愔嚼蕊吹花，清绝蘼芜庭宇。单衣伫立，问秀靥、孤颦隔何许。羡才人、老去填词，生绡题遍名字。应念历劫云烟，偏画绢诗龛，锦段如故。淡墨词痕无处涴，日抱向、江湖来去。如今对、残山剩水，觅谁语、熏香独自抚。有何人，一例心情，剪灯珍重题句。"}