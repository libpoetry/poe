{"id":"742051","title":"登望湖亭","dynasty":"清","author":"林澍蕃","text":"九江如发归浔阳，彭蠡势欲排南昌。太清元气日相撼，东南忽坼天苍茫。天垂地尽涛声去，有客登高独延顾。日出唯看蹴浪浮，云飞不到开帆处。昨夜秋风来楚关，数声哀雁浮云间。望湖亭上一流目，片片飞入康郎山。眼中浩荡迷旧国，一叶飘然作孤客。波神仿佛解我怀，三日送我吴城来。匡君五老亦相笑，问君远游何日回。吁嗟乎，祢衡踯躅鹦鹉洲，王粲独上荆州楼。书生命蹇不如意，风尘满目多烦忧。径要江湖万斛水，洗我胸中结轖之奇愁。我今欲上縢王阁，秋水长天日寥廓。广宴时无阎伯玙，子安词赋空萧索。又欲往观丰城古剑池，拔剑却立星离离。张华雷焕一死不复得，纵有干霄紫气谁当知。以兹落莫还挥手，不用登临更回首。他日重乘万里风，骑鲸直上攀南斗。"}