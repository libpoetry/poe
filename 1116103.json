{"id":"1116103","title":"好事近","dynasty":"宋","author":"汪莘","text":"风日未全春，又是春来风日。不出方壶门户，见东皇消息。此时春事苦无多，春意最端的。却被草牙引去，向柳梢收得。春早不知春，春晚又还无味。一点日中星鸟，想尧民如醉。不寒不暖杏花天，花到半开处。正是太平风景，为人间留住。风雨打黄昏，啼杀满山杜宇。到得人间春去，问英雄何处。桃红李白竞春光，谁共残妆语。最是梨花一树，照谁家庭户。阆苑梦回时，窗外数声啼鸟。觉我床前天气，便清明多少。诗人门户约花开，宿蝶误飞了。一段山青水绿，作洞庭春晓。夹岸隘桃花，花下苍苔如积。蓦地轻寒一阵，上桃花颜色。东邻西舍绝经过，新月是相识。白玉阑干斜倚，作蓬山春夕。天宇绿无云，迟日江山如绣。是日轻衫团扇，笑折花相授。南山之北北山南，星鸟尚依旧。谁在松风高卧，作嵩阳春昼。月落画桥西，花影柳阴相亚。把住常娥问道，是谁家亭榭。天边处士少微星，正在杏花下。斜卓参旗一片，作草堂春夜。"}