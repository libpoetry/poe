{"id":"1111004","title":"诗送碧崖甘叔怀游庐阜兼简白鹿山长吴兄唐卿及诸耆旧三首","dynasty":"宋","author":"朱熹","text":"羌庐不见几经年，一话清游一怅然。此日送君凭问讯，千峰影里旧潺湲。知君挂席下清江，未见香炉意已降。直上新泉得雄观，便将杰句写长杠。遗君踪迹莽荆榛，曾把诗书为作新。今日总输吴季子，枕流漱石自由身。"}