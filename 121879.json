{"id":"121879","title":"庾楼·晋起不由德","dynasty":"宋代","author":"陈造","text":"晋起不由德，亦坐崇清虚。陵夷莫挽回，后世犹受污。庾非适用才，夷甫真其徒。楼以庾得名，而庾愎且迂。面势瞰空阔，檐楹焕丹朱。遐想如不及，效尤无乃惠。风流与经济，本自眠玉珠。空谭养虚誉，胎祸取炭涂。峻约火燎原，典午辕下驹。举扇障蜚尘，王叟宁厚诬。狥名不既实，扁榜谁权舆。得兴偕下僚，小节安足模。捍患识黄楼，仰高题景疎。于是复间然，吾言乃迂儒。"}