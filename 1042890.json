{"id":"1042890","title":"题卞大夫西湖所居","dynasty":"宋","author":"刘攽","text":"献玉晚见售，刺虎有馀勇。宦游四十年，老发成种种。乘轩非不荣，半刻未为冗。而有田园归，末路益光宠。平湖澹空阔，古木俱秀耸。樵斧间渔舟，稻畦连麦陇。田舍易所求，达生厚自奉。晏眠胜饮冰，一笑异将恐。予亦濩落人，不知物外重。卖书问东家，此计行接踵。"}