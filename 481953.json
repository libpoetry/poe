{"id":"481953","title":"天厩神兔歌","dynasty":"明","author":"曾棨","text":"天厩名马不易得，凤臆龙鬐秋兔色。圉官厮养十载余，云昔来自朝鲜国。想当此马初生时，蛟龙降精雷雨垂。房星夜堕水尽赤，云雾下绕灵风吹。雄姿逸态真神骏，踠促蹄高双耳峻。目光夹镜炯方瞳，汗血流珠腻红晕。朝鲜得此不敢骑，覆以黄毡献赤墀。乃知天厩尽龙种，如此万匹皆权奇。令晨鞲出迥殊绝，扈从銮舆自超越。朝趋远蹴交河冰，夕秣骄嘶蓟城月。君不见骅骝肃霜古亦多，老不一试将奈何。驽骀无力枉蹀躞，俗马有肉空嵯峨。平生怜尔独遭遇，绣勒金鞍照琼署。相期慎保不凡姿，万里长随六龙驭。"}