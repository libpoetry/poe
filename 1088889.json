{"id":"1088889","title":"登马氏永宁阁和朱漕元顺分韵","dynasty":"宋","author":"张孝祥","text":"佛宫昔谁营，犹挟盖世气。应惭割据丑，稍识苦空味。重檐隐白日，隆栋涌金地。耽耽壁间像，尚可将千骑。乡来歌舞处，荒棘拥城雉。惟此悲愿成，历劫更兴起。横撞钟万石，妙响警昏醉。忆当风雪辰，兹事实经始。老僧喜成就，膜拜颡有泚。唤客馔伊蒲，斋房颇深邃。空岩才跬步，不往独何谓。径携双竹杖，脚力勇难制。绣衣两使者，风谊我所畏。相逢瘴海上，此乐岂天惠。山林与心会，风月可回施。聊乘簿书隙，拚此一日费。摩挲水边石，胜处欲专美。不用濡漆书，公诗即行记。"}