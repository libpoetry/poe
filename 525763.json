{"id":"525763","title":"答谢生","dynasty":"明","author":"顾璘","text":"楚南有奇士，毓秀自荆衡。气涵百川润，才苞群汇英。操觚涉词苑，仰蹈作者程。璘㻞蕴玉藻，㔩沓腾金声。落羽讵云失，登龙咸尔荣。遇我齐鲁郊，泻心类平生。继枉琼瑶作，侈价溢连城。大雅丧久矣，顾兹心震惊。矧闻伟丽士，矜气靡和平。具美鲜疵德，群彦嘉令名。吾衰伏岩壑，愿尔充国桢。"}