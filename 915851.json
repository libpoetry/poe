{"id":"915851","title":"遣骑迎家久稽来讯","dynasty":"宋","author":"杨万里","text":"还家家尚缅，迎家家未来。去住两不知，安否更相猜。偶思十年事，谁谓今岁乖。始我离高安，述职朝天街。中外理难必，骨肉心与偕。同室忽分涂，老情非不怀。入京就一列，汲汲营尺榱。墙屋亟求完，妇子岂我催。前知来期杳，更用辛苦为。属以王事出，寒舲如江淮。风霜厉宵泳，山水荐晓瑰。六朝几宿草，事往空馀哀。梦收儿女书，喜极睫为开。一欣虽非实，差慰肠九回。归帆拂惠山，良讯传荆涯。启缄复非真，旅思弥不佳。船门且看雪，呼僮涤荷杯。"}