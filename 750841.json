{"id":"750841","title":"九日登风穴山","dynasty":"清","author":"孙德祖","text":"快马踶趹不可羁，平沙十里秋烟飞。眼前突兀见青嶂，苍翠欲与高天齐。道旁甘泉泻清冽，道上精蓝矗金碧。塔铃自语檐鸽鸣，老鸮一笑诸天惊。狻猊吼怒㵣不走，安得山泉成美酒。手捧瓠尊接飞瀑，净洗诗肠尘与垢。可怜会稽此落日，把酒临风度佳节。阿兄莫上龙山巅，醉看茱萸独愁绝。"}