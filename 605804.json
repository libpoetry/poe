{"id":"605804","title":"白马篇","dynasty":"明","author":"卢龙云","text":"白马铁连钱，长安侠少年。仗剑去乡邑，结客多才贤。名家推六郡，勇略冠三边。从军出陇右，应募赴河源。长驱时自负，直捣每争先。胜算孙吴后，英声卫霍前。横行绝沙漠，飞渡过祁连。旌旗摇汉月，笳鼓彻胡天。久期清瀚海，时欲勒燕然。旋师歌入塞，奏捷颂甘泉。岂慕山河赏，惟思竹帛传。国恩诚欲报，出门谢所牵。丈夫志四海，岂私儿女怜。"}