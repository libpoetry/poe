{"id":"596131","title":"古别离","dynasty":"明","author":"郭廷序","text":"自少不出门，岂识天涯阻。郎欲上青霄，舟系江之浒。从容对我言，慷慨无多语。妾亦不知愁，率尔聊相许。风雨近深更，闻鸡还起舞。酌酒壮行装，薄劝三杯住。执手问归期，笑指相如柱。匆匆分袂间，对面无分付。上马出门行，马首犹一顾。归来心始忧，此别何仓遽。孤灯耿兰房，滚滚流光度。记得别君初，黄花冒寒露。此日又春回，绿柳阴如雾。登堂拜问姑，郎行何久处。姑愁颜强笑，神京八千路。闻语暗心惊，低头泪如雨。那知大丈夫，一别轻如羽。妾欲寄新衣，肥瘦应如故。消息两茫然，鹊语空相误。欲上望夫山，愁心不成步。清宵欲望之，东西忽迷路。何敢怨归迟，愿接夔龙武。仗剑向南面，风光应未暮。却恐凤书严，致身归圣主。草色上空阶，衡门疏旧屦。郎兮归去来，毋为功名苦。"}