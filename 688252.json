{"id":"688252","title":"甲辰岁大饥莆中民风八首","dynasty":"明","author":"朱浙","text":"二麦无秋稌黍空，早田愁旱晚愁风。今年气候何乖舛，百种天灾四处同。甑以生尘突不黔，街头斗粟贵于金。村庄男女馀多少，拆尽人间父母心。山中木实不知名，闻道今年烂漫生。老妪尽携孙与子，悲歌直上白云层。婺妇归啼不忍闻，青天白日怨胡孙。饥雏揉抱魂应断，腾踏苍烟古树根。冻雨酸寒不作甘，晚晴更自落毵毵。采山此际知多少，僵杀黄芦叶底庵。到处山坳与水滨，家家门户蔽荆榛。丁男尽出无鸡犬，风物萧条愁杀人。旱气深时疫气生，凶荒自古势相成。穷乡卧病人人是，落日空原无哭声。暑雨祁寒已怨咨，号寒愁雨更啼饥。老夫夜拥寒炉坐，细数檐声闷咏诗。"}