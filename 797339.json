{"id":"797339","title":"念奴娇 甲辰秋，重至湘江有感","dynasty":"清","author":"吴尚憙","text":"波平如镜，畅襟怀、最是云峰烟壑。芦雁成群，沙际处、点缀水天一色。木叶刚凋，霜花再结，不耐罗衣□。蓬窗遥望，素娥滉漾如雪。还想九载飘零，东闽西粤，曾与江山别。今日重来，应笑我、犹恐鬓丝添白。渺渺离情，茫茫故里，只惹愁千摺。溪村鱼市，羡它消受风月。"}