{"id":"380005","title":"摸鱼儿·又题绿天觅句图","dynasty":"清代","author":"赵庆熹","text":"绿阴阴、嫩凉如水，西风好个庭院。一间矮屋乌篷样，种得芭蕉叶满。窗六扇，把格子玻璃，浅碧文纱换。寒阴隔断。正石磴科头，花廊叉手，丫髻小僮伴。西窗夜、尚忆雨声零乱。一枝红烛烧短。当时我道凄凉煞，料是君应听惯。愁不管。有天外飞来、仙语都成串。吟情未倦。便香字蟠灰茶烟散。缕翠影，画帘卷。"}