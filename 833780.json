{"id":"833780","title":"高阳台 题马湘兰画《天寒翠袖诗意图》，中有《酬孝升诸公催妆诗》一首。湘兰年辈远在横波之前，不悉龚端毅获亲芳泽否也","dynasty":"清末民国初","author":"樊增祥","text":"楚畹霜红，湘天雨绿，画中初见娉婷。墨竹丛丛，鸥波无此风情。卖珠绿屩归何晚，傍修篁、钏重罗轻。两娥青。不是甄妃，定是湘灵。秋娘染尽香螺黛，借浣花诗意，自写飘零。素手牵萝，朝朝翠袖寒生。催妆漫和横波婿，怕华年、不到崇祯。笑真真。万唤千呼，不下罗屏。"}