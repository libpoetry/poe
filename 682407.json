{"id":"682407","title":"癸巳九日同焦弱侯周季平吴会甫董玄宰林咨伯庄得全六太史携酒兴德寺后池台","dynasty":"明","author":"区大相","text":"野寺堆红叶，秋原隐白蒿。乡遥愁望远，病起强登高。为客惭乌帽，随人试浊醪。逢时聊引兴，能赋愧词曹。杖屦侵霜叶，壶觞就径花。高风疏薜荔，薄雾隐蒹葭。山绕层城暮，桥通小苑斜。正逢边雁下，西北有尘沙。"}