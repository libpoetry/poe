{"id":"905229","title":"喜入杉岭","dynasty":"宋","author":"李吕","text":"行尽山岭头，欢喜入乡关。忆昨冒雨去，寒涩亦多端。自登粮纲船，出入狗窦宽。水涨泊无岸，水落浅凑滩。直待风水顺，摇橹离江湾。虺蜴微细物，托龙逞神奸。篙工精祷罢，顷刻过千山。脱或小不契，风波生坐间。窜身辄拘滞，伍哙仍比顽。疑虑狐涉冰，进退羊触藩。仅得黄义叟，可与话岁寒。论文消永日，长歌当夜阑。传闻白水发，川途阻瀰漫。余益动归心，掉首辞弯跧。怅怀陶靖节，不肯效一官。况为太仓鼠，蚕食殊未安。肩舆走泥涂，仆夫愁险艰。附舟计已左，且复行路难。见几恨不早，兴尽而知还。明朝得善达，那假生羽翰。稚子争候门，细君捲帘看。真乐未渠央，茅檐共团圞。尚论数千岁，窥管才一斑。稍定理残编，补缀令可观。尚友天下士，博约加雕钻。游谈苦无味，素手空厚颜。底事通神明，至理吾岂悭。设有无父国，而后不可干。但患志匪坚，作诗镵肺肝。"}