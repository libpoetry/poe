{"id":"463824","title":"酬官子劬兼寄黄陆城","dynasty":"当代","author":"邹金灿","text":"中年怀抱与谁开，想见当时客楼台。黄子道广官子峻，宝我樗散警我颓。殷勤相论古人诗，京洛路上无尘埃。君子襟怀何洒落，邀我游岛赠玉杯。忽尔远笛趣客起，旋入沧海听惊雷。去去舟孤还失棹，的的山行马虺隤。一觉落日攲眠好，已是满耳秋声来。惭愧君子频见忆，检点年华意难裁。此身若合古人节，升沉沮誉何有哉。却知力微难为事，端赖大雅声相催。每见黄子思高蹈，每诵官诗心低徊。千夫攘攘森处所，二士笑颜洗寒灰。今者官子江东去，三馀请忆岭表梅。会当乘月归饮时，临风先我醉蓬莱。"}