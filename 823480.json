{"id":"823480","title":"红袖扶 次王拙轩韵","dynasty":"清末近现代初","author":"吴湖帆","text":"眉月迎秋，乘风晚驰车褰箔。便休把、殷勤嫩约，等閒辜却。冰酥沁甜入骨，恰心凉意热忺同勺。忘情里，杯倾七宝，葡萄差落。湿露相扶下，任藓滑路回担阁。更怅恨。雪泥鸿迹，茧丝参缚。今宵可怜梦短，负人间、一刻千金乐。情倾盖，鸳鸯尚许，交颈眠著。"}