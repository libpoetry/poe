{"id":"433602","title":"春日田园杂兴","dynasty":"近现代","author":"温倩华","text":"芳郊浓绿遍桑麻，偏是山村占物华。开遍一畦红苜蓿，春风先到野人家。桃花谢却菜花黄，四月田塍豆荚香。十里剪刀声不断，家家辛苦事蚕桑。一犁绉碧雨初晴，绿野风光画不成。几日西畴闻布彀，陇头牵犊教春耕。清溪屈曲板桥斜，隔水村童笑语哗。兜得一襟香雪满，东风吹落白杨花。"}