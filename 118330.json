{"id":"118330","title":"复次烟字韵答黄大临庭坚见寄","dynasty":"宋代","author":"苏辙","text":"水竹遮藏自一川，日高茅屋始炊烟。犬牙舂米新秋后，麦粒烝茶欲社天。冠盖只今成弃物，杉松他日记栽年。定应笑我劳生在，卯睡闻呼衣为颠。十载劳思寤寐间，新诗态度比云烟。清风吹我无千里，明月随人共一天。归去林泉应避暑，北征道路恐经年。与君共愧知时鹤，养子先依黑柏颠。"}