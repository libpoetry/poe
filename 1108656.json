{"id":"1108656","title":"田舍二首","dynasty":"宋","author":"刘克庄","text":"雨逗馀寒晓露浓，絮衣著破索重缝。清狂昔作戴花监，衰病今为卖菜佣。负耒耦耕沮桀溺，操盂三祝弃句龙。暮年饱识西畴事，不问家丘问老农。白布衫宽乌角巾，谁知曾扈属车尘。行婆内翰共邻曲，田父拾遗相主宾。设苜蓿盘殊菲薄，沽茅柴酒半漓淳。直令爵齿如荀爽，晚节依然愧逸民。"}