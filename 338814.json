{"id":"338814","title":"金缕曲·十五日江中遇雨，甫抵鄂署，忆女作","dynasty":"清代","author":"许禧身","text":"但觉行舟款。孤负这、满江春景，愁思怎换。雨落篷窗如泪点，只听声声如贯。却一任、凄风为伴。遥看乡村扉半启，碧烟痕、想是人炊膳。斜照里，柳堤畔。琼山望尽音仍断。到晚来、残灯消焰，衷情更绊。便入罗帏难熟睡，倚枕儿名低唤。见初晓、彩霞色焕。甫解征帆增百感，奈悲肠、有似轮旋转。膝下冷，我心乱。"}