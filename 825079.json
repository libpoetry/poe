{"id":"825079","title":"萱妹痛兄而殒作诀妹辞","dynasty":"清末近现代初","author":"郑孝胥","text":"如欲有云，不知何言。中心冥顽，孰为心酸。我有女弟，曰嫔于陈。孝恭无间，族姻归仁。天祻吾门，两兄继捐。子不胜丧，从之九泉。嗟我与子，名为弟昆。少小相依，长而遂分。此分非他，子亡我存。各有恨泪，流为黄泉。往者万古，来者亿年。尔我甚殊，倏忽其间。手足奚亲？萍梗奚缘？我寻子形，柷若梦残。兀然惊疑，匪醉而颠。嗟我与子，名为弟昆。曾谓弟昆，不如路人。子为枯骸，我为游魂。从此长绝，理无复全。"}