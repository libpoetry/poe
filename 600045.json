{"id":"600045","title":"游粤秀峰","dynasty":"明","author":"张廷臣","text":"松门枕崇阿，秀色可揽结。苍翠横空濛，幽景涵清彻。楼阁渺飞动，峰峦互明灭。流云薄檐端，奔泉溜庭埒。疏帘低燕语，远树闻啼鴂。春光几何时，芳华暗销歇。言集社中人，论心相怡悦。风流竹林宗，旷达香山杰。何必升层岑，遥瞻更奇绝。欣赏有奇文，投辖无俗辙。且适麋鹿踪，无论巧与拙。取醉暂销忧，秉烛不能别。"}