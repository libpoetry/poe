{"id":"846228","title":"沁园春 寿郭宪使","dynasty":"宋","author":"无名氏","text":"阊阖初开，羽葆来从，斗畔天南。看长身玉立，精神耿耿，风姿冰冷，琼佩珊珊。政数龚黄，才称屈宋，君合居其伯仲间。犹堪庆，早恩沾令子，新著朝冠。东园。未即开藩。且乡曲吾曹共往还。向棋边几见，烂柯樵客，琴中时写，流水高山。野鹤立阶，灵龟支坐，修竹梅花伴岁寒。荣华事，有传家从橐，立上清班。"}