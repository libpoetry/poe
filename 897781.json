{"id":"897781","title":"汴上书事","dynasty":"宋","author":"张耒","text":"荒陂浮雁啄寒水，古木老乌啼夕阳。酒市喧呼人醉馀，丛祠歌舞岁丰穰。黄花半落经寒雨，红稻初坚得早霜。倚岸老枝榆骨白，出林丹实柿肌黄。空林啅起团惊鹊，槁叶悲啼有暗螀。腰兔暮归人臂隼，扣门问宿客担囊。貂裘西去冲寒早，泽国东归寄梦长。入洛自惭文价薄，却凭山水助清狂。"}