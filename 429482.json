{"id":"429482","title":"鹤亭月来累邮新诗赋此却寄","dynasty":"近现代","author":"黄浚","text":"江山于诗无尽藏，端待幽人凿新句。京口兵残酒犹冽，畀子津梁慰迟暮。我行昨蹋中吴春，停车曾记朱方路。断肠烟柳正斜阳，一角飞甍过北固。心知浮玉有闲客，抱关静领沧州趣。秋来寄我新锦囊，撚尽微髭见孤慕。词场能争青兕锋，巷陌倘共寄奴住。应怜人物随浪淘，望里金银气非故。中原承平失草草，铁瓮江声定馀怒。不如葺取妓堂春，期我扁舟邀笛步。"}