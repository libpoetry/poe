{"id":"1112398","title":"游东山二咏次李丞相韵 鳣溪","dynasty":"宋","author":"张元干","text":"寒木高萝几曲溪，断碑零落卧荒祠。澄潭想像云头涌，悬瀑依稀雨脚垂。地轴漫烦龙虎战，天符那得鬼神私。茫茫造物殊难晓，要是为霖自有时。公如谢傅暂闲身，我亦归来效季真。山屐数陪销暇日，诗篇常许和阳春。虚怀寄傲三休外，洗眼旁观万态新。谷口榴花解迎客，骑鲸端为谪仙人。"}