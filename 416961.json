{"id":"416961","title":"一萼红 秋老风高，繁声激耳，山楼坐对，情见乎词。丙子重九前三日","dynasty":"近现代","author":"詹安泰","text":"苦秋吟，甚凉螀抱恨，篱角引疏砧。剪径风骄，题红叶瘦，云水何限冥沉。镇消领、荒城岁月，怅落日、腥雨万家深。点翠楼台，庆平歌鼓，欢梦贪寻。空惹客愁千里，又涛翻岛外，旆触天心。门掩灯昏，山空玉碎，零泪凄吊冤禽。漫回首、东华坠迹，鬓花老、颓垒废孤斟。趁约重阳到时，恣意登临。"}