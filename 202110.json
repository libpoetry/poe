{"id":"202110","title":"相逢行·平生不为轻薄游","dynasty":"宋代","author":"李廌","text":"平生不为轻薄游，故亦未作相逢作。寻常木强畏犯义，直欲端彦规後生。有客性不羁，谓我何泥固。太上立德次立功，痴儿乃为功名悮。颜回穷冻终何成，东山饿夫适自苦。君不见白杨依依北邙墓，断碣灭裂碍行路。触髅物化今何为，剑钺虽存委为土，痴儿胡为不早悟。我闻是言笑不顾，抠衣布武出门去。杳如乘鸾向烟雾，精神流离不自据。想像彷佛若神遇，果见姣姬拾翠羽。縠袂障日扬轻素，芙蕖倒影碧波媚，薄云映日光未吐。冶容异公行，联娟美无度。惊翩翩，下烟渚。游翔嫷，将高举。为怜牵牛久独处，欲解明璫赠交甫。临行惠我不语意，定驾星軿为暮雨。"}