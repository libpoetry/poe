{"id":"447291","title":"追怀先祖德甫公","dynasty":"当代","author":"陈仁德","text":"忆昔垂髫时，嬉戏夜复昼。吾祖德甫公，时已皤然叟。满屋诗书香，绕膝儿孙走。爱我一何深，食甘每分授。杖履翰墨场，我时随左右。玉色象牙箸，沾唇初尝酒。庭训夜燃灯，吾辈皆仰首。战国刀兵争，聊斋鬼狐斗。娓娓而动听，循循以善诱。无何荒岁来，野蔬亦得就。衰病渐不支，一夕忽撒手。是时夜三更，形势不可救。病榻泪泫然，顾我徒张口。饥馑竟夺公，思之痛永久。更复狂人狂，祸及九泉九。掘骨抛荒原，亡灵亦蒙诟。遗著百万言，一火焚何骤。忽忽三十年，白云幻苍狗。大漠葬奸邪，秦城锁群丑。正本复清源，吉光弥宇宙。吾祖儒雅名，乃载志乘后。乡邦共称贤，口碑即俎豆。百年指一弹，谁能享万寿。人爱亦爱人，姓字故不朽。"}