{"id":"686067","title":"元夕司马陈公宅观灯答和二首","dynasty":"明","author":"卢龙云","text":"雨后条风扇海濆，三阳芳景属平分。尊仍柏叶招游骑，阁引藜光照论文。五曜迥连当户月，九华交映隔山云。同歌玉树春无限，耆社何当意独勤。五夜徵歌四座哗，今宵投辖会偏嘉。漫同星聚陈丘里，不数风流白傅家。坐似斗间乘贯月，杯如天上酌流霞。安车会有询幽侧，应共宸游扈翠华。"}