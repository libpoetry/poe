{"id":"789186","title":"满江红 其五 冬夜和《乌丝词》中《怅怅词》韵","dynasty":"清","author":"王策","text":"交遍屠沽，算齿遇、不劳方幅。沈醉后、夕阳牛背，自摊书读。俗下文章何足笑，人间尸冢真当哭。觅公侯、一策最神奇，如钩曲。馋虎暴，人投肉。良骥饿，槽无粟。问坟头桂子，何如篱菊。贤似董君应早贵，貌如甘草何疑仆。拉荆卿、明去市中歌，提燕筑。"}