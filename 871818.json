{"id":"871818","title":"感兴","dynasty":"宋","author":"石介","text":"村居何所适，种木树桑梓。田园绕家舍，远不逾十里。款段足乘骑，代步而已矣。但识畜驽骀，安知有骐骥。腊月北风寒，太行山色紫。君命急如火，城头见烽燧。雪深马僵倒，十夫扶不起。军法有明训，后期者诛死。倚鞍思骏骨，抚辔念绿駬。求之不可得，觳觫满眼泪。旁闻负薪叟，窃语相讥刺。居安常念危，在险如处易。临难始求济，狼狈徒劳尔。有备则无患，古人垂深旨。平居无事时，华厩深秘邃。善谷与丰草，秣饲十厩吏。驽骀饱相枕，素餐不知愧。伯乐能识马，每来加劝说。飞兔与騕袅，日牵在都市。为爱千金资，贪吝不肯置。今日临艰难，努力自勉励。"}