{"id":"685311","title":"胡太守再次前韵复荅之","dynasty":"明","author":"王鏊","text":"太湖三万六千顷，七十二峰烟雨中。万壑奔流秋野阔，孤松倒挂寒潭空。恍疑灵境与凡隔，岂谓人寰有路通。画船五宿澄波里，千古风流始属公。洞庭东西双玉峙，物外地脉相勾连。雨后人耕陇上陌，月明犬吠洞中天。红蒸远岫上朝日，暝入孤村生暮烟。渔郎再到忽迷路，错比桃源道是仙。"}