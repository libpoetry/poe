{"id":"1143882","title":"赠徐瓢翁二首","dynasty":"宋末元初","author":"方回","text":"碧眸冰齿寿眉厖，谁识前朝老雪江。指下七弦今第一，豪端行法更难双。向来屡获观诗卷，恨不相从倒酒缸。深愧后期似圯下，云间几度拓吟窗。六十年前欲冠时，江湖声价已飙驰。四灵在昔三曾识，八帙于今百可期。多难渐惊前辈尽，老怀那许后人知。何当琴酒灯窗夜，莫说兴亡但说诗。"}