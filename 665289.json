{"id":"665289","title":"子夜吴歌九解赠殷近夫","dynasty":"明","author":"郑善夫","text":"郎今落海滨，侬亦可怜身。不见昌阳草，何曾生要津。侬身不下堂，郎居隔江水。虽则隔江水，思心日万里。昔别于何时，十载参与商。岂是无所见，狼嘴夜夜张。夜夜抚素琴，恻恻生怨慕。枯桐在膝上，梧子在何处。融融四五月，婉婉采莲女。海上无芙渠，谁则识莲子。低头摘荷叶，举头看月光。归来觅剪刀，为欢制衣裳。终日对海棠，终夜不成寐。何以不成寐，花开侬独自。登楼看双星，蜘蛛在楼角。绵绵腹中丝，求匹不能得。欢去一何久，欢来一何晏。来时何所赠，双双云锦段。"}