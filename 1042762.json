{"id":"1042762","title":"送汾西高长官","dynasty":"宋","author":"刘攽","text":"尧风远以深，千载殊未央。寥寥蟋蟀诗，在晋谓之唐。今君试宰邑，正复汾一方。民社非不荣，腰有铜墨章。安得六七十，而非诸侯邦。翳翳桑麻区，鸡犬音相望。因俗固易治，学古子所长。勿嗤俭以勤，葛屦从履霜。期年会有成，坐见鸣凤翔。吾知尹翁归，治迹由平阳。远道怅分手，游子怀故乡。离群以索居，愧惭参与商。"}