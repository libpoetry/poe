{"id":"173325","title":"借笠泽丛书于陈长卿以诗还之","dynasty":"宋代","author":"王洋","text":"亲见子云豸不扬，迟以岁月名自彰，松江笠泽几多地，古今三作胜士场。鸱夷已去乘海航，季鹰抚事惊秋霜。五百年间天随子，汀洲杜若齐芬芳。笔床花灶湖光里，欸乃声中弄清泚。有厨无烟斧爨空，过午悬箪藜苋美。诗穷文怪两奇绝，造化别分闲日月。一峰下岭晚当门，四颊寒鲈夜飞雪。甘同世上伏腊勤，肯作人间觞豆客。辟书不为救口忙，衔命终辞一官热。借书当借物外书，洗除尘坌观浮虚。异时曾此一过眼，故人相遇诚欢娱乐。翩然好去追黄鹄，酒无两郗歌一曲。"}