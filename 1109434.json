{"id":"1109434","title":"横山","dynasty":"宋","author":"刘倓","text":"桐林老子俗情无，览胜探奇不觉晡。幸尔清溪好明月，如行四十里冰壶。一溪径险仆夫劬，三酌油油醉笋舆。隔岸火焱三四点，不知谁照夜滩鱼。五更一霎清明雨，晓雾梨花梦白云。半岭肩舆犹兀兀，一杯卯酒尚曛曛。大小万竹望不见，上下牢岩过若飞。红缀舞衣山踯躅，白裁玉版野蔷薇。石镜当年始发祥，皎如秋月弄寒光。山川精彩无人识，付与樵夫敲斲伤。"}