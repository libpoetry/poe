{"id":"1114370","title":"次韵君俞三诗时在山下","dynasty":"宋","author":"李复","text":"西陵大火流，南融已颓征。凉风拂庭树，槭槭起秋声。遥夜抱膝坐，耿耿河汉明。岂无尊中酒，非君谁与倾。流水会大壑，层岑出遥林。结茅穷窈窱，细路下嵚崟。风露浩满野，默坐掩孤衾。孤衾无与写，秋色日向深。朝采南山薇，暮采南山蕨。零霜百草腓，薇蕨行亦绝。清溪有白石，欲煮未可热。故人在东山，幽桂安得结。"}