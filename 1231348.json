{"id":"1231348","title":"怀荆南山中","dynasty":"元","author":"周砥","text":"幽意不自惬，怀山耿予胸。荆南美春物，云锦千万重。绿溽错众卉，青峭罗群峰。雷鸣两崖擘，日出万象供。灵响落空谷，凝阴秘幽踪。石泄寒濑碧，花炫晨露浓。窥萝骇猿鸟，涉涧趋虬龙。真境窈难状，高情夙所钟。时迈迹逾爽，神驰体焉从。喧呶非予乐，索寞适子逢。空室暂淹泊，讽咏聊从容。"}