{"id":"1236556","title":"子夜四时歌 春歌","dynasty":"元","author":"周巽","text":"鸳鸯合欢夕，风动绣帷开。明月流光入，梦回心自猜。桃花开又落，不见翠鸾来。芙蓉合欢带，玉佩紫罗囊。绾作同心结，襟抱含清香。妾心莲菂苦，愁绪藕丝长。珊瑚合欢枕，无寐过中宵。背壁寒灯暗，花残恨未消。凉声鸣落叶，天际雁书遥。锦绣合欢被，香篝宿火残。玉树霜华结，乌啼清夜阑。起看梅破萼，欲折寄来难。"}