{"id":"478685","title":"临清轩为吴士延赋","dynasty":"明","author":"史鉴","text":"达人尚幽胜，葺宇临清流。清流宜濯缨，深渚可容舟。周流元不息，昼夜恒滔滔。微风荡生澜，木叶下惊秋。流响归空房，浮光映高楼。芙蓉缘极浦，杜若被芳洲。于焉事栖息，驾言聊出游。榜舟张水嬉，拥楫和长谣。犀然穷怪物，莲折倾龟巢。鸣更出灵鼍，媵予跃文鱼。境胜良自惬，虑淡信无求。惟应素心人，来此共逍遥。"}