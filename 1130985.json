{"id":"1130985","title":"次韵成季","dynasty":"宋","author":"韩淲","text":"凉天有佳月，何须问盈亏。彼美黄金花，亦自满东篱。我归南山秋，从此当乐之。开园整旧蹊，世事真若遗。迤逦得闲趣，款曲知情怡。鸥鹭或时下，可使机心疑。向来宦江海，自缚曾谁鞿。客来相劳苦，一觞聊共持。休去便当已，宜佩渊明诗。挈杖过前麓，凉风动吾巾。指点昔所玩，示我同心人。徘徊路将夕，犹能望城闉。平沙映回岸，黄叶迷青蘋。石径亦可上，老眼俱为新。危亭望更远，左右还多筠。不觉夜气合，沾洒雨脚匀。兴尽篝火归，隐约溪粼粼。是中著佳士，与俗隔几尘。"}