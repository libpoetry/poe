{"id":"701543","title":"舟中漫兴五首","dynasty":"明","author":"黄佐","text":"璧月团团玉镜台，照人怀抱霎时开。无情最是芦包水，不共西南一路来。胥江儿女多浣纱，道傍闻有莫愁家。莫愁荡桨向何处，杨柳萧萧啼暮鸦。宋朝栈道接烟霄，今日荒蹊没断桥。花洞蛮歌喧逻口，竹房僧梵落山腰。横石矶边秋水生，浈阳峡上鶗鴂鸣。船头客子不能睡，对月长歌到五更。河汉盈盈夜遽央，淡日欲出流云凉。捲帘默坐看流水，风送一番松桂香。"}