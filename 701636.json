{"id":"701636","title":"悼室人苏氏五首","dynasty":"明","author":"黄省曾","text":"一日罢容辉，香灵何处归。月尘梁匣镜，云弃楚台衣。笑閤成啼室，雕房改素帏。桃花零艳色，疑和尔魂飞。诀泪写长河，思心耿奈何。嘱音珠比惬，闺美玉方多。芳草愁香黛，春风怨绮罗。十年桃李态，回首作东波。巢幕燕初新，流苏帐巳尘。泪怀心易落，身入梦难亲。婀娜花前女，凄其草下人。今年闺幕里，萧楚不成春。嗟尔在芳年，如花不解怜。□成王仲节，机进乐羊诠。缉毙缝征服，餔麋馈读筵。如逢光禄者，女史必书贤。一梦一悲凉，千思千怆伤。期言百年好，翻逐九春长。楼寂珠沈绿，台空玉谢香。卿卿沟水意，今日更难忘。"}