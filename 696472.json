{"id":"696472","title":"寄万玉麟郡公","dynasty":"明","author":"郑真","text":"佳儿作郡树双旌，上国遥传月旦评。三釜琼羞成乐养，九重花诰盼恩荣。高风愿下陈蕃榻，往事宁夸李愬兵。海寓一家文启运，祇将歌颂答升平。淮南千里未还家，五十相将鬓欲华。夜雨清尊歌伐木，春风彩笔梦生花。濠梁胜观宸都壮，汝水晴辉客路赊。矫首天边青鸟使，殷勤有待寄云霞。"}