{"id":"266692","title":"芳草渡·病院冬深，忽闻燕语，怅然有赋。依清真体韵及四声","dynasty":"现代","author":"叶恭绰","text":"息瘁羽。甚暝色平林，听呼新侣。镇一枝栖处，宵长惯感零雨。霜枕寒思苦。禁堂前愁诉。殢梦醒、又带疏钟，月下归去。回顾。转蓬万里，岁晚天南同雁路。漫提起、雕梁旧影，仙妆见窥户。海山在望，费几许、营巢情绪。似倦客，浩荡轻鸥自舞。"}