{"id":"276571","title":"行路难·紫骝轻捷锦鞍鞯","dynasty":"现代","author":"汪石青","text":"紫骝轻捷锦鞍鞯，黄金盘陀犀革鞭。马上横弓谁家子，驰驱追逐洒轻烟。昔日豪侠今安在，桑田历劫成沧海。长途荆棘纵横生，白日无光散精采。大江东去风浪多，乱山西望石嵯峨。慷慨挟剑欲长往，念此废然一长嗟。君不见春去江南山禽泣，声声哥哥行不得。行不得，行路难，风萧萧兮沙尘黑，路悠悠兮草木寒。水长鲸兮陆豺虎，归去来兮，愿君毋犯荆棘而涉波澜。"}