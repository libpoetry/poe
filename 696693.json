{"id":"696693","title":"赠道夫四首","dynasty":"明","author":"郑善夫","text":"华辀戒昧旦，之子赴北阙。丛林无繁条，天气正十月。中逵判绸缪，岂不念鹣蟨。赠子金琅玕，呐呐心结愲。京观多缁尘，终风永夕发。修坂无逸轨，知者备失蹶。故家亦有欢，浮荣亦有歇。志士无间居，国忧固臲卼。持子东门行，微言不堪说。大道未底夷，回飙无时起。君子思致身，小人亦踶踶。结绥晨出门，长道从兹始。马周一布衣，埋迹殊无似。常何出片言，玄纁转跕躧。一旦白板扉，光彩连州里。拙哉孟浩然，非无圣天子。平生得意句，濩落入泥滓。咄咄归南山，悠悠谢朝市。显晦无贤愚，自古靡不尔。兰苕言永怀，忽逐春华萎。颓风吹岊水，饮子白玉杯。意长酒力微，日暮倚徘徊。十年绨袍恋，岁杪起离哀。咎愆孰与陈，游衍孰与偕。故国不可居，鲁生行凿坯。金台何崒嵂，首山亦崔嵬。茂子竹柏心，馀阴及枯荄。富贵苦相迫，师徒多遁巡。况当强盛时，谁能分沈沦。之子仗剑出，举足生烟云。河淮漫浩浩，中有要路津。岂忘风波恐，壮士念委身。陈霜冱修途，落月经柍桭。良友志异域，此意难重陈。欲扳时无何，欲往道无因。愿为双意而，飞飞出城闉。"}