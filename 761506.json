{"id":"761506","title":"多丽 秋雨","dynasty":"清","author":"况周颐","text":"碎秋心、断鸿残角疏砧。更何堪、潇潇飒飒，黄昏付与秋霖。问谁消、虫声四壁，知难醒、蝶梦重衾。败叶阶前，孤桐井畔，丝丝浑似泪沾襟。美人隔、红墙碧汉，尘世自晴阴。重阳近、横空作暝，见说登临。锁姮娥、浓氛惨结，西风消息侵寻。费香添、猊薰恁热，兼露滴、鹤警还瘖。变徵无端，移宫未稳，邻家铁笛入云深。向此际、违寒避湿，菊酿索浓斟。沧江晚、斜阳回首，恨满烟林。"}