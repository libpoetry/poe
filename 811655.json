{"id":"811655","title":"古风","dynasty":"清","author":"弘历","text":"矗矗山头峰，忽为山下道。泛泛水中萍，倏作原上草。何异人间世，梦幻频颠倒。朱墨分贵贱，彭殇齐寿夭。万境何萦心，潇洒舒怀抱。池水淡以深，一泓秋月皎。黄金镂为钿，明珠饰为珥。袅袅瘦腰肢，若不胜罗绮。佳人命多蹇，嫁与薄情子。劝君觅封侯，出门求金紫。虽去万里遥，脉脉甘守此。朝游花陌间，暮宿青楼里。终老迄无成，妾身安所恃。有客天一方，遗我尺幅书。开缄肃起拜，如获双明珠。还君以空函，非缘友道疏。相思在衷曲，覼缕不能抒。明月照高楼，上有窈窕人。秋风冷蕙带，舞袖欲生尘。肠断望斑骓，心灰忆锦鳞。叠我鸳鸯被，收我芙蓉茵。相思隔万里，罗帐为谁春。独树少嘉荫，两树阴扶疏。彼此相托藉，春风摆叶初。茏葱森天宇，绿影含绮疏。雨露岂有私，生理颇自殊。忽然萎其一，孤立等无徒。草木尚如此，交情慎莫渝。秋风西北来，庭砌凉以清。玉魄映疏梧，唧唧寒蛩鸣。双星在河汉，新伤离别情。谁家砧杵动，良人方远征。而我晏然卧，凉飔拂画楹。残梦回枕簟，吟哦月影明。"}