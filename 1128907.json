{"id":"1128907","title":"灵岩十二景 置寺殿","dynasty":"宋","author":"释仁钦","text":"青蛇引路破樵径，二虎驮经莫厌频。周汉魏时于此住，年过八百又重新。般舟古殿最先风，运载含灵不可穷。生死海中波浪险，莫教沉溺失前功。我佛慈悲铁作衣，谁知方便示禅机。昔年庾岭家风在，直到如今识者稀。万象森罗古此峰，传来几世朗公容。知音会遇无先后，今日依前旧日踪。凿开灵岩玲珑晓，一窍圆光似月明。照古照今传万代，不知谁向此安名。四顾林峦似列屏，一源流水响泠泠。游人到此忘归去，名称虚堂绝景亭。甘露香泉竟日流，有时天旱四方求。随缘赴感无偏党，古往今来不记秋。团团特石凿灵龟，口内喷流世莫疑。造化始知心所有，几人到此乱针锥。历历金镮振一声，滔滔千古迸流清。香厨日用无穷竭，饮者甘和悦众情。云鹤双飞去几年，遗踪依旧涌灵泉。澄澄皎洁无增减，石铫煎茶味更全。鸡鸣欲晓惊行路，回首思量却再来。两两三三皆省觉，一人独上妙高台。万丈岩前作證明，十方檀信等空平。一针一草无遗漏，百劫千生果自成。"}