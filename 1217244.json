{"id":"1217244","title":"次韵詹生谢许氏兄弟馈访","dynasty":"元","author":"廖大圭","text":"端居念易盈，独往情自适。宁知高斋閒，白日来清客。相望竟参商，不得同几席。缅然怀伊人，贞姿敌金锡。伊人不可见，百忧寄新章。未遑轩车去，岂谓道里长。眷彼鸿雁序，冥冥道弥光。吁嗟寒士歌，重我孤愤肠。斯文久陵迟，一缕存已仅。高明掩羲娥，小智曜萤燐。怀哉大雅姿，释此末俗吝。窃恐遂白头，寸心坐灰烬。兰膏侈新贶，高义莫与伦。清光六籍间，悠悠自相亲。兹焉一喣沫，奈尔俱潜鳞。愿言同出处，往矣天池滨。势利众所趋，友道日芜秽。劳心思古人，努力在吾辈。相看黄发期，共揽青霞佩。惟应秉素节，岁寒见贞脆。"}