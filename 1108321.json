{"id":"1108321","title":"寄吕英父","dynasty":"宋","author":"刘过","text":"清时萧散坐才疏，收拾穷愁却著书。诗笔有神通梦寐，丰标不俗更清癯。黄花细雨图江路，落日西风处士庐。抖擞尘埃旧时帽，不妨觅句倒骑驴。秋到家山冷不知，但惊风露入新诗。低头欲拜无东野，满耳惟闻说项斯。骨格昂藏云鹤瘦，吟哦凄断雪猿悲。文章已得真消息，三十科名未是迟。"}