{"id":"1236586","title":"水居六首","dynasty":"元","author":"明本","text":"道人孤寂任栖迟，迹寄湖村白水西。四壁烟昏茅宇窄，一天霜重板桥低。惊涛拍岸明生灭，止水涵空示悟迷。万象平沈心自照，波光常与月轮齐。水边活计最天然，物外相忘事事便。门柳每招黄蝶舞，岸莎常衬白鸥眠。雨蒸荷叶香浮屋，风搅芦花雪满船。不动舌根谈实相，客来何必竖空拳。缚个茅庵际水涯，现成景致一何奢。野塘水合鱼丛密，远浦风高雁阵斜。道在目前安用觅，法非心外不须誇。一声铁笛沧浪里，烟树依依接暮霞。年晚那能与世期，水云深处分相宜。茭蒲绕屋供晨爨，菱藕堆盘代午炊。老岸欲隳添野葑，废塘将种补新泥。无心道者何多事，也要消閒十二时。云漫漫又水漫漫，新缚茅龛眼界宽。尽有池塘堪著月，且无田地可输官。四时风味人谁得，万顷烟波我自观。却恐客来为境会，闭门收在一毫端。水国庵居最寂寥，世涂何事苦相招。去村十里无行路，隔岸三家有断桥。数点鸦声迎暮雨，一行鱼影涨春潮。陈年佛法从教烂，岂是头陀懒折腰。"}