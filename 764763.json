{"id":"764763","title":"倦寻芳  送成容若扈从北行","dynasty":"清","author":"严绳孙","text":"凤城东去，一片斜阳，千里红叶。便不凄凉，早是凄凉时节。云骢渐抛珠汗渍，桃花鞭影明灭。笑回头，有蒲萄酒暖，当垆如月。算此去、金波正满，何处关山，玉笛吹裂。古镇黄花，看即满头须折。扈跸长杨人自好，翠帷未惯伤离别。只归来，古奚囊、尽添冰雪。"}