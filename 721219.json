{"id":"721219","title":"闺情绝句","dynasty":"明末清初","author":"沙宛在","text":"白燕双双入幕频，梨花香遍雪为茵。夜来纵有游仙梦，不作乌衣国里人。瓜果初陈月殿高，双星今夜会云曹。笑来好事惟乾鹊，甘为他人髡顶毛。小至时欣云气祥，玉阶渐见管灰扬。不知边塞征人妇，可有闲情验线长。朝来报道牡丹开，拚取红纱护锦堆。痴蝶贪香寻不得，绕儿衣袂百千回。从来月蚀最愁予，绣佛龛前诵佛书。凡世不知天上事，嫦娥意念更何如。"}