{"id":"823628","title":"玉漏迟 次周草窗韵，贺屈大","dynasty":"清末近现代初","author":"吴湖帆","text":"杏梁花气少。曲池前度，水流云杳。绛领青衫，回溯旧时襟抱。休管重题醉墨，凭自舞、歌声余绕。应大笑。耳筹顺算，年华犹少。可堪锦绣湖山，问与谁同欢，引人舒啸。听雨听风，都是断烟衰草。梦醒更惆怅，忍替说、无情花鸟。诗境悄。依稀恋红斜照。"}