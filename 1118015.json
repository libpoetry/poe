{"id":"1118015","title":"开东园路北至山脚因治路傍隙地杂植花草六首","dynasty":"宋","author":"陆游","text":"清沟东畔剪蓁菅，虽设柴门尽日关。远引寒泉成碧沼，稍通密竹露青山。幽花泣露开仍落，好鸟穿林去复还。更上横冈吾所爱，小儿试觅屋三间。魏野林逋久已仙，放翁寄傲镜湖边。松根偃蹇支琴石，岩窦潺湲洗药泉。半禄扫空虽在我，残年健甚岂非天。遥遥桑苧家风在，重补茶经又一编。忆自南昌返故乡，移家来就镜湖凉。鹤雏养得冲霄汉，松树看成任栋梁。手版永抛贫亦乐，肩舆时上老何妨。平郊东望江城近，隐隐清笳送夕阳。父子追随一笑倾，东园东畔路初成。夹栽芳草如绳直，前出篱门似砥平。春近野梅香欲动，雨馀沟水细无声。今朝有憙谁能识，不用人扶亦自行。病眼逢人每懒开，正须此地洗氛埃。数枝梅向林梢出，一脉泉从岭背来。藤杖有时缘石磴，风炉随处置茶杯。残躯自笑如春草，又喜天边斗柄回。避俗从来恨不深，家园栽种偶成阴。西连几曲菖蒲涧，东接无穷薝卜林。乌桕谷寒迎野步，金沙泉冷洗尘襟。清音可写吾诗拙，它日君来试抱琴。"}