{"id":"1071369","title":"次韵周圣举清溪行二首 其二","dynasty":"宋","author":"汪藻","text":"君不见吴侬自昔王江干，岁输御府金堆盘。一朝肘掖作奇祸，玉册锦袍盟欲寒。驿尘初飞梅未破，匆匆烟雨催梅酸。行驱鬼马载鬼妾，欲偷瞬息如槐安。那知氛雾卷清昼，旄头夜落天南端。楼船千万羽林卒，飞渡海潮江不湍。狂童生致独柳下，请肉仇家来白官。千奴一胆更须问，速收两手春耕翻。鹿奔谁云争走险，鸡败但笑空馀冠。政须船粟哺其腹，此令朝行民夕宽。功歌九庙今谁定，退之方颂元和圣。老人端坐听清风，习习先秋苏肺病。"}