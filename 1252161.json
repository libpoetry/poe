{"id":"1252161","title":"得亡友郭至善医士哀问二首","dynasty":"元末明初","author":"丁鹤年","text":"不知大梦赴华胥，犹向来人问起居。药圃春深馀故植，芸窗日永列遗书。独怜宿草迷荒冢，安得生刍致倚庐。咫尺无由亲执绋，深惭千里巨卿车。俊骨英才孰与俦，华星明月照清秋。重伤贾谊才无敌，深恸颜渊德最优。过墓自当留宝剑，济河谁复共仙舟。极知脩短俱天命，老泪无端似水流。"}