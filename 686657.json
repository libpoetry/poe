{"id":"686657","title":"题陈氏水阁次韵二首","dynasty":"明","author":"边贡","text":"画阁临溪一舫如，主人长日坐观鱼。情知黼冕非真乐，岂必江湖是隐居。山影落杯浮白际，水香侵砚草玄馀。春深即有移家约，莫笑狂夫此意虚。吟倚高楼傍槛西，碧窗回览夕阳低。雪消芳渚鸥争泛，春到垂杨鸟自啼。商舸近桥帆影乱，女墙如带草痕齐。停杯不尽兴亡感，六代豪华水一溪。"}