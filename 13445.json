{"id":"13445","title":"与道者同守庚申","dynasty":"唐代","author":"权德舆","text":"洞真善救世，守夜看仙经。俾我外持内，当兹申配庚。斋心已恬愉，澡身自澄明。沉沉帘帏下，霭霭灯烛清。四支动有息，一室虚白生。收视忘趋舍，叩齿集神灵。伊予嗜欲寡，居常痾恙轻。三尸既伏窜，九藏乃和平。无令耳目胜，则使性命倾。窅然深夜中，若与元气并。释宗称定慧，儒师着诚明。派分示三教，理诣无二名。吉祥能止止，委顺则生生。视履苟无咎，天佑期永贞。应物智不劳，虚中理自冥。岂资金丹术，即此驻颓龄。"}