{"id":"749784","title":"书余旬甫诗册后","dynasty":"清","author":"彭瑞毓","text":"冬寿沈沦江湖里，孝长黄楼皆早死。山川黯淡风流歇，吾楚才人今已矣。旬甫读书破万卷，旬甫游踪涉万里。两袖清风一卷诗，泰华之云东海水。当是造物不欲坠斯文，故发英奇特生子。又不令子乘雕鹗，冠獬豸，穷途偃蹇老其身，侘傺悲歌谁实使。昨日乘兴来长安，今朝掩面归桑梓。吁嗟乎！先生遭际只如此，我辈立朝纡青紫。"}