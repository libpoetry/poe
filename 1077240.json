{"id":"1077240","title":"次韵湖阴曲","dynasty":"宋","author":"李纲","text":"绣鞍玉勒黄金鞭，跃马直入无玉钱。绕营三匝人不识，天风翻动旌旗鲜。贼臣昼寝苍黄起，梦里阳乌光照水。追风铁骑去非迟，真主那从贼中死。宝鞭传玩日凄凄，行远不闻天马嘶。千金安用试虎口，将帅何如思鼓鞞。西南大星寒有铓，画衣绣衮垂平章。九重宫殿锁春色，岂如万里秦城长。"}