{"id":"915027","title":"丁酉初春和张钦夫榕溪阁五言","dynasty":"宋","author":"杨万里","text":"榕影下照水，翠蛟舒复樛。溪光逆升檐，朱夏冻以幽。高阁昔雨荒，奇观久风休。南轩天遣来，山谷神与谋。宇新址惟旧，景逝人为留。不意猿饮潭，复见驷驾辀。先生何孤往，野客欠从游。愿携龙文璧，去瀹兔褐瓯。垂手掬寒泚，移床听凉飕。阁迥诗更超，古往今亦犹。揽渠五字妙，觉我百疾瘳。出山未遽误，在山未遽优。如何近来梦，夜夜在钓舟。"}