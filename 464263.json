{"id":"464263","title":"高阳台 癸丑早春雨雪，与宁愚夜饮潜园，语及都中旧事，有感","dynasty":"当代","author":"魏元旷","text":"林醲初浓，园蔬新肥，衡门耐可栖迟。醉莫深辞，长安曾共花时。韶光再转春何似，问兵前、草木应知。祗年来、乌帽萧条，双鬓如丝。从前苦恨为欢短，到如今追话，聊破忧思。满目江山，无人解泣新词。笙歌见说今尤盛，奈王孙、远隔天涯。且消他、寒雪孤镫，寒雨疏篱。"}