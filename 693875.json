{"id":"693875","title":"留春词","dynasty":"明","author":"陈子壮","text":"花发津亭几树殷，十千容易醉红颜。江南江北如相忆，只在莺莺燕燕间。霸国江山锦作堆，一春无恙几登台。木棉花落啼山鹧，歌舞冈前许再来。楼下春郊白马嘶，楼上佳人玉箸啼。自是王孙归未得，肯将芳草怨萋萋。春望望江江水流，柳条难繫木兰舟。侬今欲采蘼芜去，忽漫相逢拾翠洲。三万六千醉不辞，劝君行乐及君时。年来怕作秋风赋，已入潘郎鬓里丝。游冶儿郎亦太颠，骑马看花已十年。北客昨来还借问，皇州春色尚依然。花开花落一禅龛，欲结三年半日谈。爱水情根如不了，依稀来證老瞿昙。"}