{"id":"573806","title":"寿张都运先生","dynasty":"明","author":"邵宝","text":"古之洛社在洛中，其人往矣犹高风。今之洛社名偶同，乃在蓉湖之北龙。峰之东，中有主者心好古，脱略尘网追遗踪。忆从三策献天子，释褐登廷称进士。漫将时事寄吟哦，对客挥毫思如水。职方郎官领禁符，观风三辅赋两都。朝鲜使者出关去，尽道威明前所无。镇东楼高绝云海，想见当年美丰采。洞庭烟水严滩云，耿耿幽怀三十载。人言州县徒劳人，使君所至皆阳春。平生经济有馀地，万里江湖空一身。今年归来闽海上，洛社新堂旧屏障。满庭宾客燕清秋，水色山光正相向。先生谢客焚妙香，紫微天远云衢长，膝前觞献森诸郎。君不见黎平谣，东平志，回首他年皆小试。愿公再起再归来，手植青松看晚翠。"}