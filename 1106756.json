{"id":"1106756","title":"伯兄新楼十首","dynasty":"宋","author":"王柏","text":"敛墙缩地保邻欢，巧作规模不见悭。初转层梯心似隘，一开窗了便宽闲。不嫌陋巷据坡头，旋斸烟莱著小楼。面面有山殊不恶，倚阑销尽半生愁。东山护晓日葱昽，一簇楼台紫翠中。鸳瓦露漙鳞甲动，参差翚影挂斜红。野色晴晖展画屏，绿槐古樾两娉婷。却嫌一带无情竹，只放金华半段青。投西眼力拓天宽，收得烟林透入关。双鹜断霞飞不尽，九峰斜抹有无间。林间塔影郁苍苍，向晚风传供佛香。灯焰万龛时炯炯，恍然文笔吐光芒。未说楼居即是仙，自然高处隔尘寰。谁家双鹤鸣清晓，声在东边竹树间。月满阑干风满衿，浪因景物动清吟。钟惊老鹤翻金刹，角引栖鸦投暮林。楼头小圃径斜通，种竹休教势倚空。好是故庐犹在眼，未应脩筱障西风。七弦之外数联诗，袅袅炉烟酒半卮。岂独对床堪听雨，不如话到月斜时。"}