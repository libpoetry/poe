{"id":"691850","title":"登东城楼晚下楼作赠同游数子二首","dynasty":"明","author":"李梦阳","text":"登高散凉目，隤然日云暮。逃暑良巳恹，恋景复延顾。广野起暝色，层闉合昏雾。眷言楼中客，共此城上步。蚊虫扑面游，蝙蝠时自度。二仪但莽莽，一气黯回互。昼夜本定理，明晦非难悟。日入各言息，钟鸣复驰骛。崷崒宋帝阁，突兀信陵墓。往似宿沙禽，来如缀花露。徙倚千仞梯，长谣发悲愫。盛阳丽楼台，烂如锦绣错。日入暝烟起，俯视但冥漠。即此悟人理，天道固可度。动静启晦明，代谢有今昨。凉飙逐夕兴，回声满虚阁。四顾水明灭，宿鸟喧相索。哑哑啼城乌，噭噭上云鹤。忉怛感晨暮，徙倚罢觞酌。北斗忽复低，西月隐长薄。闪烁海光动，翕沓氛雾廓。无恃黑头在，早定沧洲约。"}