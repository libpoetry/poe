{"id":"723012","title":"从主移西州寓直斋内霖雨不晴怀郡中游聚诗","dynasty":"南北朝","author":"何逊","text":"寓直惭虎贲，沈迷岂职事。祈祈寒枝动，濛濛秋雨驶。不见眼中人，空想山南寺。双桐傍檐上，长杨夹门植。夙昔构良游，接膝同欢志。东西忽为阻，向隅怀独思。飒飒履声喧，扰扰群分异。卧闻复雷响，坐视重扃秘。欲寄一行书，何解三秋意。"}