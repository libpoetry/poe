{"id":"685416","title":"秋怀","dynasty":"明","author":"贝琼","text":"露下百草变，凄凄天地秋。亦如中年客，玉颜安可留。山鸣迅商激，水涸行潦收。恩方改团扇，意复存弊裘。梧桐叶尽脱，孤雏夜啾啾。光景忽已逝，感之双涕流。黄鹤日千里，潜鱼必深池。蠢兹橘中蟊，化蝶俄天飞。翩翩苦不已，倏忽胶蟊丝。两翅既摧折，何日回枯枝。非才慎所处，富贵亦何为。且尽一杯酒，物我共忘机。"}