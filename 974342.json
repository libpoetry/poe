{"id":"974342","title":"寄谢新安丰守胡达孝见遗近诗一轴便呈甘叔异章梦与","dynasty":"宋","author":"赵蕃","text":"向子识损益，扬雄爱清静。我行萧滩上，二宅驾辄命。而于酬唱中，又得胡安丰。诗作文选体，字有眉山踪。扫门今已后，倾盖非敢望。谈间问先世，盖乃丈人行。归州片时程，乃复来高轩。从容仅数刻，倾倒贻百篇。平生嗜江山，到处须著语。及兹足漫摇，久乃舌自拄。时惟桂林掾，与彼新喻丞。俱以行卷来，暴富如不胜。"}