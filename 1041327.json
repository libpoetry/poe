{"id":"1041327","title":"吴九秋过西池作诗持国和之邀予同赋","dynasty":"宋","author":"刘敞","text":"三山凌波涛，云汉邈氛埃。世无乘槎客，安得穷昭回。天门洞阊阖，海池含风雷。渊沦蛟龙室，焜炫金银台。西颢何萧条，百芳日已摧。谁能瑩心赏，喟子怀仙才。时变感所思，驻车载徘徊。已秋孰愿夏，览物弥欢哀。韩生肆爽言，观变均齐谐。而我拘俗者，俊游日已乖。欲濯缨上尘，何时与君偕。"}