{"id":"597489","title":"送张肖甫之官滑县","dynasty":"明","author":"梁有誉","text":"相送滑城去，人欢得茂先。艰危希令宰，经略赖时贤。地势九河会，风光三辅连。丁男方筑塞，甲士欲防边。土俗嗟劳止，登临几慨然。听莺到花县，驻马问桑田。遥拂冲星剑，閒挥流水弦。君才堪制锦，吾意谩思玄。倚玉惭多拙，投珠贵自全。鹪鹩应有赋，鸿雁早须传。"}