{"id":"863850","title":"闻鸮","dynasty":"宋","author":"王禹称","text":"元精育万汇，羽族何茫茫。为怪有鸱鸮，为瑞称凤皇。凤皇不时出，未识五色章。吾生在邹鲁，风土殊远方。鸣鸠随乳燕，日夕巢我梁。翩翾杂鸟雀，穿屋率为常。又从筮仕来，五年居帝乡。更直入承明，侍宴趋未央。上林闻莺啭，巧舌如笙簧。鸱鸮徒知名，闻见实未尝。顷年谪商山，听之已悲凉。今兹出内庭，罚郡来永阳。谁知尔鸋鴂，营巢在城墙。年加睡渐少，秋尽漏且长。鸣啸殊不已，历历含微霜。孺人泣我右，稚子啼我傍。吾心非达士，讵免亦伥伥。人生纵百岁，忽若石火光。其间有穷通，幽昧难自量。我爱皋与夔，峨冠虞舜堂。箫韶闻九成，丹穴来锵锵。又爱闳与散，陈力遇文王。鸑鷟听岐山，多士周道昌。嗟嗟汉贾谊，年少谪南荒。故有鵩鸟赋，倚伏理甚详。郇公暨邺侯，放逐同一邦。夜深闻此鸟，韦公涕沾裳。李侯举酒令，斯音非不祥。坐客如不闻，罚之以巨觞。遂使恶鸟声，听之靡所伤。赞皇贬袁州，怀鸮义亦臧。乃知昔贤哲，未免亦悽遑。况予不肖者，冒宠登朝行。报国惟直道，谋身昧周防。四年两度黜，鬓发已苍苍。虽得五品官，销尽百炼钢。何当解印绶，归田谢膏粱。教儿勤稼穑，与妻甘糟糠。凤来非我庆，鸮集非吾殃。优游尽天年，身世俱可忘。"}