{"id":"887440","title":"丑奴儿慢/采桑子慢 其二 双清楼（在钱塘门外）","dynasty":"宋","author":"吴文英","text":"空濛乍敛，波影帘花晴乱。正西子、梳妆楼上，镜舞青鸾。润逼风襟，满湖山色入阑干。天虚鸣籁，云多易雨，长带秋寒。遥望翠凹，隔江时见，越女低鬟。算堪羡、烟沙白鹭，暮往朝还。歌管重城，醉花春梦半香残。乘风邀月，持杯对影，云海人闲。"}