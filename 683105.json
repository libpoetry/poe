{"id":"683105","title":"次韵留别陈季明先生","dynasty":"明","author":"方孝孺","text":"太丘美政汉称贤，高节英风四海传。垂白云孙今几叶，汗青甲子巳千年。盍簪重见星垂象，落笔犹惊地涌泉。耻以文章为世用，懒将辞色向人妍。每怀海上三秋别，来借山中一榻眠。妙论久容亲讲席，深杯相劝惜离筵。时清共喜闲身健，情重翻令别意绵。他日朝廷访遗老，吹嘘拟进白云篇。"}