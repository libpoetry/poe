{"id":"724323","title":"建除诗","dynasty":"南北朝","author":"鲍照","text":"建旗出敦煌，西讨属国羌。除去徒与骑，战车罗万箱。满山又填谷，投鞍合营墙。平原亘千里，旗鼓转相望。定舍后未休，候骑敕前装。执戈无暂顿，弯弧不解张。破灭西零国，生虏郅支王。危乱悉平荡，万里置关梁。成军入玉门，士女献壶浆。收功在一时，历世荷馀光。开壤袭朱绂，左右佩金章。闭帷草太玄，兹事殆愚狂。"}