{"id":"836501","title":"陶彭泽东篱朱菊图","dynasty":"清末民国初","author":"陈肇兴","text":"魏晋人材皆草草，潇洒唯有柴桑老。彭泽一官八十日，挂冠去之恐不早。三径未荒松菊存，归来卜筑居南村。葛巾漉酒一纵饮，秋风又到桃花源。淡云微雨重阳日，白衣送酒开门出。偶然采菊东篱下，花与先生俱隐逸。绣幰蒲车徵不起，元嘉诏下先生死。乃知晚节胜黄花，雪霜历尽见根柢。首阳之薇商山芝，黄、农、虞、夏同一时。披图再拜秋色里，懦立顽廉万古思。"}