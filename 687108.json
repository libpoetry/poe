{"id":"687108","title":"奉答丁克诚拟古四首并各因其首句云","dynasty":"明","author":"刘崧","text":"昨者去如箭，去者焉得追。今晨复不念，无乃甘弃遗。孳孳孔尼父，老至忽不知。赞易著自强，昭若星日垂。泉流当达海，落叶宁返枝。圣狂本一念，所异公与私。永言惜去日，鉴此川上辞。谁将宝瑟弹，逸响故超绝。得心应之手，有口焉得说。宫商谐律吕，高下本定列。至音不自发，假器以舒泄。徇名而求声，惉懘乃乖劣。怀哉葛天民，为我陈一阕。秋月白且凉，金风豁森爽。铮然高林叶，坠地不复响。感君平生言，慰我清夜想。揽衣起彷徨，秉烛增叹赏。允怀江海观，敢怠泰华仰。古人在当日，政亦企前往。末予疲钝资，焉得中脱鞅。幽兰湛秋露，远系君子思。繁华逐飘风，乃以色见知。春阳无悴容，冰雪有令姿。感物固贫贱，反躬服芳菲。鹿鸣咏好我，永谢贻令辞。愿言慰离别，勖德此其时。"}