{"id":"768653","title":"摸鱼子 其二","dynasty":"清","author":"沈皞日","text":"记泷江、吟簪卧阁，何曾莺燕游冶。瘴生黎璧滩声重，每见泪来盈把。为五马。问十九年前、谁是相怜者。霜朝月夜。有锦鲤双双，寄将愁字，清怨旧罗帕。人生苦，青鬓顿成衰谢。渐愁未了婚嫁。榕阴蕉冷春寒候，一段离情难写。烽火下。宁不念、扁舟梦里归来也。枌榆里社。是几许风流，一番憔悴，馀恨在图画。"}