{"id":"837412","title":"题朱其昌世兄像片","dynasty":"清末民国初","author":"郑国藩","text":"我友有令子，仕路正蜚英。司法古南粤，悬鱼说励清。忆昔从游日，问齿方妙龄。鳣堂勤请业，裘葛几番更。金山分袂后，负笈到两京。京华盛棫朴，攻错功易成。朝阳法科重，法部官训明。次第毕业去，发轫看云程。分曹待铨选，一命责非轻。候雁南归日，听鼓尉佗城。中山广州席，花落满讼庭。寄梅勤问讯，且喜执法平。赠言古人意，畏志在得情。"}