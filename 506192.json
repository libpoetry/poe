{"id":"506192","title":"柳条长","dynasty":"明","author":"周是修","text":"柳条长，柳条长，三尺溪水黄。雨晴布谷啼欲死，村中老父心徒忙。心徒忙，事难了，大儿当官少儿小。府县公文迭迭催，吏胥晨夜何纷扰。鸡豚杀尽无毛馀，杯盘稍薄即喧呼。云南逃卒计千百，星火捕获私相图。同名共姓随地有，掩袭成擒不松手。爷娘陷绝妻子离，负戈万里遥奔走。姻邻哀送拥道傍，泪满春衣空断肠。叮咛异境好将息，留取眼睛归故乡。故乡田土今谁种，堂上双亲复谁奉。皇朝奋武誓开边，边尘未净兵犹用。高歌一曲柳条长，壮士由来志四方。会看三箭天山定，从此化为侯与王，聚散寻常安足伤。"}