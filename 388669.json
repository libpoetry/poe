{"id":"388669","title":"石淙·朔水刀剑利","dynasty":"唐代","author":"孟郊","text":"朔水刀剑利，秋石琼瑶鲜。鱼龙气不腥，潭洞状更妍。磴雪入呀谷，掬星洒遥天。声忙不及韵，势疾多断涟。输去虽有恨，躁气一何颠。蜿蜒相缠掣，荦确亦回旋。黑草濯铁发，白苔浮冰钱。具生此云遥，非德不可甄。何况被犀士，制之空以权。始知静刚猛，文教从来先。空谷耸视听，幽湍泽心灵。疾流脱鳞甲，叠岸冲风霆。丹巘堕环景，霁波灼虚形。淙淙豗厚轴，棱棱攒高冥。弱栈跨旋碧，危梯倚凝青。飘飘鹤骨仙，飞动鳌背庭。常闻夸大言，下顾皆细萍。"}