{"id":"689363","title":"题九鲤湖水晶宫","dynasty":"明","author":"佘翔","text":"崔嵬楼阁俯澄湖，湖上仙人竟有无。赤鲤何年飞碧汉，白云犹自满元都。寒潭倒影三珠树，列嶂高悬五岳图。即此避秦无不可，风尘轻易岁华徂。翛然长啸入林丘，峭壁悬崖翠欲流。万壑泉奔青霭下，一天月映紫芝浮。湖中丹灶无今古，洞里閒云任去留。跨鲤仙人何处去，且将杯酒洗尘愁。"}