{"id":"844103","title":"九日同诸友乌石山登高，用十研老人韵二首","dynasty":"清末民国初","author":"陈肇兴","text":"他乡九日共探幽，塔影岚光一望收。树色遥连烟市瞑，雁声高叫海门秋。芙蓉四面摽仙掌，霹雳千年护石头。吊古不须怀薛老，残碑断碣满山邱。为耽幽胜步徐徐，步步回头胜有馀。剔遍悬崖摹石刻，搜残古刹下篮舆。丹萸白菊添幽契，碧藓苍苔见断书。拟向山僧乞半榻，他年长伴远公居。"}