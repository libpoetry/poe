{"id":"572064","title":"雪中限韵时寓沙市同度门作 其二","dynasty":"明","author":"袁宏道","text":"苍茫沉地魄，吼怒峭花刑。垆冷荒参谱，年丰验稻经。王正书法首，国令免庸听。入树占男女，候晴卜丙丁。冻毫书破字，古绣结残硎。岩闼魂先入，水窗梦亦腥。分笺疏白事，温水护青瓶。拨闷频呵局，思山屡启扃。归兮耘旧圃，馁矣忆原鸰。欲访佳人去，寒舟阁浅泾。"}