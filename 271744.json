{"id":"271744","title":"西河·金台怀古","dynasty":"现代","author":"李岳瑞","text":"神京路、秋色苍然催起。沧波残画霸台空，浑河寒水。十三陵树夕阳多，觚棱翁仲斜倚。御沟畔，摇万苇。隐赈天街坊里。昭阳日暮玉颜愁，乱鸦能记。凤城楼阁五云飞，西山无恙浓翠。对往迹、何限幽思，况鲸潮、东溟如沸。且引浊醪沈醉。洒新亭泪。尽雄图谁是，俯仰千秋兴亡事。"}