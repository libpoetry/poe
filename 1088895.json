{"id":"1088895","title":"与赵李二同年夜饮有怀石使君惠叔","dynasty":"宋","author":"张孝祥","text":"佳月久不见，忽见如故人。清风何方来，过我孤竹君。我有一尊酒，政为二子斟。会此风月宵，更觉笑语新。北城石先生，欲唤不敢频。坐上欠此客，长怀渺无津。南方凤之徒，瑞世五色文。铁石赋梅花，一洗瘴海氛。台家须贡珍，我欲列九阍。且补谏官阙，日酌白兽尊。"}