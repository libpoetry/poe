{"id":"878552","title":"答庐陵彭士先","dynasty":"宋","author":"刘克庄","text":"昔牧昌黎州，尝负君诗债。今使番君国，又辱君访逮。稍讶颜发非，因感岁月迈。君气不惰归，君诗有光怪。乍观祛目眚，徐听惊耳聩。奈何行推敲，不使坐赓载。茫茫彭蠡津，众水之所汇。投竿鳌堪钓，拔剑鲸可脍。兹事要力量，斯文极变态。吾方困缿筒，君亦挑布袋。人生并合难，况复各老大。"}