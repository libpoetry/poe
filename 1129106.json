{"id":"1129106","title":"金刚随机无尽颂 一合相理分第三十","dynasty":"宋","author":"释印肃","text":"世界元无实，空劫那安石。空由迷妄生，大智安无识。因缘本自虚，六道浑如醉。一翳满空花，便落思量句。有为皆幻梦，无为常不动。可惜这圆光，把与髑髅弄。贪著是凡夫，不著是老卢。老卢今古在，迷背自涂糊。刹刹波摇影，那个明心镜。大海一浮沤，沤破方消醒。尘尘井觑驴，莫怪目区区。妄迷争瓦砾，不识夜明珠。若能与么解，无买亦无卖。问著不做声，咄他云作怪。方得契如如，倒骑三脚驴。踏翻毗卢顶，露出一文殊。"}