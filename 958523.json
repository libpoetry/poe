{"id":"958523","title":"盗焚浦江龙德寺经藏与卷轴化为玉诸公谈裈论佛指真画伪如泥中洗泥余窃不取且火之焚物无所不坏独经卷不随土木灰烬者理固灼然岂俟多谈因戏为一诗然不可以付寺僧也","dynasty":"宋","author":"郑刚中","text":"盗火阿兰若，一燎无馀屋。独此龙宫书，入火变为玉。琤然断甓中，幖帙犹可目。众谓有哲匠，秘愿发心腹。提斧入昆山，雕镌作奇福。不然纸墨灰，委地安可触。或谓刻楮者，一叶尚难速。谁能俄顷间，就此千万轴。吾闻一切法，万物皆具足。法存形岂忘，法坏形乃覆。彼既自断坏，智者莫能续。是书佛所传，法性妙含蓄。无尽如虚空，生灭自兴伏。贞尝无动摇，坚固莫摧辱。文字遂因依，清凉逼炎酷。吾又稽儒书，如彼庄周属。亦谓忠信人，水火不能毒。矧此微妙语，天人共归宿。岂容轻破坏，一槩随土木。想当妖焰燃，人惊鬼神哭。烟消火力寒，拨灰开韫椟。告尔缁衣流，营修愈宜笃。当求琅玕类，刳以函其牍。勿谓字画泯，不可事观读。目击道犹存，况复具轮毂。"}