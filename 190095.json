{"id":"190095","title":"出塞·城头落日黄云起","dynasty":"宋代","author":"李新","text":"城头落日黄云起，断草飞蓬满千里。红尘一骑踏高回，半夜驱兵渡辽水。马蹄行尽关山月，燕然山下沙如雪。负戈泪落暗吞声，烟陇悲笳共幽咽。我皇有四海，何用穷玄冥。边人纵戮尽，亦是吾生灵。先王修德怀四夷，梯航重译归无为。不使城南征夫怨，三春折尽绿杨枝。"}