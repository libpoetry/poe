{"id":"1214237","title":"浙江观潮","dynasty":"元","author":"周权","text":"钱塘江上风飕飕，谁驱逆水回西流。海门山色暗蛾绿，翕忽澒洞惊吴艘。飞廉贾勇咄神变，倒掀沧溟跃天半。阗阗霹雳驾群龙，高击琼崖卷冰岸。初疑大鲸嘘浪来瀛洲，银山雪屋烂不收。又疑当时捍筑射强弩，至今水战酣貔貅。溪盈壑满留不住，怒无泄处潜回去。乘除消长无停机，断送人间几朝暮。吴侬何事观不休，落日沧波万古愁。汀蘋沙雁年年秋，海云一抹天尽头。"}