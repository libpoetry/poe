{"id":"185472","title":"减字木兰花慢·怪东风太早","dynasty":"宋代","author":"陆文圭","text":"怪东风太早，未灯夕放琼花。是何处瑶姬，来看玉树，光彩交加。＊人但知三白，喜新年、天意荐休嘉。肯念兵屯北塞，谁上表，贺南衙。西斜日影帘牙。又被黑云遮。叹病骨支离，别怀萧索，空负年华。鳌山已成春梦，归去来，空谷卧烟霞。却笑昌黎才子，浪吟逐马随车。"}