{"id":"945577","title":"次韵观弟避难","dynasty":"宋","author":"陈著","text":"北风行黑杀，东南天柱折。忠臣锯解头，文士刀抉舌。我亦走危途，腥埃蒙面铁。攀缘极棱层，双跟迸皴血。山人邂逅惊，强颜取容悦。班荆分菜糜，儿童笑流歠。荼毒复荼毒，难说更难说。十月初五夜，山林阴气合。骨肉复何之，无从知死活。眼光射先庐，山人火烈烈。虎狼相往来，左右无寸挟。吞声哭达旦，忽与妻孥接。相持牵衣裳，透肤霜露浃。何时是归时，细思增郁结。且见脊令飞，绕树日千匝。"}