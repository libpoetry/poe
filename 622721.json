{"id":"622721","title":"春山八事 其七 春风","dynasty":"明","author":"郭之奇","text":"羁绪日摇摇，百年徒鼎鼎。浮生不足言，大梦真难醒。惜往漫抽思，悲回孰共謦。秋兰既已摧，寒松嗟独挺。岂谓冬复春，春风自东迥。春来人不知，深忧如宿酩。转眼及春三，有律名姑洗。乍闻萍始生，所畏虹初炯。每旦视牵牛，谁酌天河泂。尽洗郁萌中，一向愁波拯。春风忽去来，我意终平等。持此问春风，春风或首肯。"}