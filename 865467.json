{"id":"865467","title":"长信宫词","dynasty":"宋","author":"陆游","text":"忆年十七兮，初入未央。获侍步辇兮，恭承宠光。地寒祚薄兮，自贻不祥。谗言乘之兮，罪衅日彰。祸来嵯峨兮，势如坏墙。当伏重诛兮，鼎耳剑铓。长信虽远兮，匪弃路旁。岁给絮帛兮，月赐稻粱。君举玉食兮，犀箸谁尝。君御朝衣兮，谁进熏香。婕妤才人兮，俨其分行。千秋万岁兮，永奉君王。妾虽益衰兮，尚供蚕桑。愿置茧馆兮，组织玄黄。欲诉不得兮，仰呼苍苍。佩服忠贞兮，之死敢忘。"}