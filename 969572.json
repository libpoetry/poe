{"id":"969572","title":"和山水吟","dynasty":"宋","author":"赵希逢","text":"七闽佳山水，秀气郁苍苍。钟而为人物，事业亦叵量。我生古瀛州，地匪中州丑。虽然得文公，木舌而金口。自惟禀受不坚申，安得玉骨秋水神。几番分欲躬樵苏，手足况有禹偏枯。禹犹尽力导河洛，功业何啻等山岳。予惟食粟类曹交，所至于人成落落。勿谓广之东，安得万人雄。地本不爱宝，赋予由来公。闽广虽异地，人物差可拟。尔来擢伦魁，亦复有人耳。声价压天下，争睹如星凰。泰山一毫芒，更有万丈长。"}