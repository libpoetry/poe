{"id":"696869","title":"杨太孺人贞寿卷","dynasty":"明","author":"姚思虞","text":"寂守空帷鬓已秋，巴猿声惹半生愁。惊看鹄立千寻壁，尤喜鹏骞百尺楼。憔悴已经甘雨润，荣华直向暮年收。苍旻有意酬馀泽，琴鹤堂前引杖鸠。久拚茶蓼几回尝，温语俄惊自上方。一片丹心同火玉，千秋劲节傲冰霜。宁辞夜断驺人杼，遂尔名成宓子堂。即日随车饶雨露，由来饮水识源长。肠断藁砧老更悲，直从万古奠坤维。岁寒独许苍松秀，花满欣瞻玉树奇。慷慨存孤真气概，从容成事胜须眉。表闾立楔非言报，取次龙函焕母仪。阻却齐眉一世盟，而今才得破愁城。御舆潘岳情何极？飞舄王乔政有声。闺阁节如持汉节，郎官清似筑怀清。关西夫子流风在，怪得双难此日并。"}