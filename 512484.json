{"id":"512484","title":"留客守岁歌","dynasty":"明","author":"沈周","text":"请君勿思家，相将守除岁。谁家守岁同故人，惟我与君开此例。作诗送岁君有篇，买酒餪岁我有钱。莫嫌苦与岁留连，惜是明朝已隔年。本恋岁华还恋客，亦惜明年又南北。岁来岁去自无穷，客去客来头渐白。白头无春风，且映灯花红。灯花落处天拂曙，君起云归岁亦去。归家马蹄急如飞，家人阑门谇不归。"}