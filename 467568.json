{"id":"467568","title":"渔家傲","dynasty":"当代","author":"赵文漪","text":"云外朝阳初破晓。惜花长怕花风老。秋水芙蓉丰致好。歌古调。美人一曲真堪傲。莲叶频移花影杳。清才端合凭年少。风动枝摇人欲笑。无妨道。年华不许随花了。人面荷花休共斗。玲珑一样新妆就。水涨夕阳初下后。云似绣。垂杨时拂行人首。调寄采莲歌未久。眼波欲共明漪绉。才调自多何必酒。风挹袖。愿花长好人长寿。翠袖萦回星眼倦。娇娆不让花初绽。倾国倾城休艳羡。雕阑畔。宜嗔宜喜春风面。月上黄昏开玳宴。幽情艳态真无限。最是人情容易散。无多愿。但教后此常相见。慢蹋凌波香步步。荷花叶上凝珠露。莫道游仙须桂府。添芳趣。绛云遮断人间路。画舫轻舸分袂处。销魂莫忆当时语。过眼韶光随水去。留不住。离怀怕听风和雨。柳岸系舟风欲稳。绕堤金粟香成阵。翠盖离披人远近。为借问。红衣争得如红粉。莲叶偏多香露润。莲花乍谢莲心嫩。玉腕采莲人欲困。无多恨。思随流水流难尽。曾记西湖追彩舫。玉容粉蕊娇模样。俊赏何许停一向。愁入望。秋风湖上翻新浪。荷叶重重如翠障。荷花脉脉空相向。水面鸳鸯时倚傍。纹波上。冰绡双袖轻飘飏。湖上碧波翻冷翠。藕花风老香沉水。双桨无声人语细。浑似醉。蜻蜓点尾频飞去。绿柄时擎惊有刺。红衣半脱飘残蕊。珍重芳华休尽坠。怜此意。罗巾故挹星眸泪。秋水微明红舸闹。茜衫落尽莲房小。赢得采莲人一笑。夸玉貌。者般颜色人间少。那日花开兼叶好。看花人比花难老。又是一声残笛到。何必道。璚儿天赋长年少。红褪香销秋水岸。垂阴高柳停舟便。记取锦江花叶艳。双桨慢。凌波照影看妆面。玉手时时张翠伞。爱他浅醉斟金盏。一霎芳情遮莫断。新月晚。寸心长共莲丝乱。一搦蛮腰常束素。依稀蓬海曾相遇。弄笛欲将深意诉。空相慕。曲终花外愁烟雾。蝉曳残声高柳树。凉生翠袂惊微雨。前日画桡何处去。君合悟。芳华如此难留住。最是莲花高品格。凌波绰约深将息。秋水一茎应可摘。船似织。旧游魂梦牵劳役。晓月朦胧珠露滴。晓风吹损罗衣色。拚得离愁常脉脉。人远隔。关河望里空相忆。翠千红深花半绽。斜阳罨画秋江畔。珍重幽香休念远。风叶乱。芙蓉浅醉情千万。水际风光浑有限。花容绰约堪留恋。人妒花娇须掩面。真可玩。仙姿隐现蘋花岸。一霎韶光红影瘦。亭亭倩影描难就。凉月半天沉晓漏。明似昼。芳姿谁道非如旧。酒醒漫拈花蕊嗅。秋江浪拍幽香透。望里此情宜远久。风拂袖。人归斗转参横后。"}