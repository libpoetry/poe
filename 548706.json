{"id":"548706","title":"题柏溪沈翁画竹大宗伯龙江公尊人也","dynasty":"明","author":"余继登","text":"袅袅淇园竹，青青岁寒后。世上繁花岂不妍，此君真与柏为友。柏溪老翁标格奇，爱竹爱柏仍爱溪。溪边柏下一壶酒，醉墨写出琅玕枝。琅玕枝，墨花落，一竿两竿势如削。潇洒团栾何太工，神品不与凡竹同。风雨一夜化龙去，随翁直上蓬莱峰。长留数茎化不得，至今日日生清风。清宵明月当轩堕，寒影逼人侵四座。凉飔飒飒入帘间，隐几静听声珊珊。渭川千亩转觉俗，只此数竿看亦足。怪来宗伯彻骨清，朝回对之豁心目。尚书省近太微垣，天边雨露滋灵根。迩来生意泼泼发，春深或恐长龙孙。"}