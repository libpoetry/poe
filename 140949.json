{"id":"140949","title":"椶笋诗·庭阶少幽蔚","dynasty":"宋代","author":"张镃","text":"庭阶少幽蔚，树石聊森陈。海椶最先来。相看两经春。风枯黄发短，雨老苍皮皴。叶添朝暮层，尚欠著语新。阴霖欻几月，芳苞吐轮囷。尝闻肤毳间，若笋味可珍。使其姿柔媚，未必藏甘淳。耐馋不忍剖，是乃吾术仁。诗人例虚谈，夸衒毋谆谆。缘木而得鱼，虑贻俗子嗔。"}