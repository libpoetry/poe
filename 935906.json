{"id":"935906","title":"系舟下牢溪游三游洞二十八韵","dynasty":"宋","author":"陆游","text":"旧观三峡图，常谓非人情。意疑天壤间，岂有此峥嵘。画师定戏耳，聊欲穷丹青。西游过沔鄂，莽莽千里平。昨日到峡州，所见始可惊。乃知画非妄，却恨笔未精。及兹下牢戍，峰嶂毕自呈。下入裂坤轴，高鶱插青冥。角胜多列峙，擅美有孤撑。或如釜上甑，或如坐后屏。或如倨而立，或如喜而迎。或深如螺房，或疏如窗棂。峨巍冠冕古，婀娜髻鬟倾。其间绝出者，虎搏蛟龙狞。崩崖凛欲堕，修梁架空横。悬瀑泻无底，终古何时盈。幽泉莫知处，但闻珩佩鸣。怪怪与奇奇，万状不可名。久闻三游洞，疾走忘病婴。窦穴初漆黑，伛偻扪壁行。方虞触蛰蛇，頫见一点明。扶接困僮奴，恍然出瓶罂。穹穹厦屋宽，滴乳成微泓。题名欧与黄，云蒸苍藓平。穿林走惊麇，拂面逢飞鼪。息倦盘石上，拾樵置茶铛。长啸答谷响，清吟和松声。辞卑不堪刻，犹足寄友生。"}