{"id":"514339","title":"送许国用南归","dynasty":"明","author":"程敏政","text":"子鬓如鸦面如玉，胸次萧然绝尘俗。沿身书剑从一童，到处江山寄双足。前年六月离钱塘，随我驱车游紫阳。高歌花外杂山雨，烂醉松阴眠石床。及时行乐人争羡，却买扁舟下江县。我前子后差几程，吴楚风光阅将遍。偃王墓前春草明，谢沟闸下春潮生。何人访戴有馀恨，才子依刘无限情。我行到阙随鹓侣，半月秋风送残暑。升堂再拜尘满衣，知子来从潞河渚。西山云拥金芙蓉，玉泉水香流白虹。垂杨绾客客不住，行装又出东城东。男子当怀四方志，贤达分明眼前事。燕台千尺北鸿飞，送子令人发豪思。蹇予浪说瀛洲仙，近来稍结山中缘。红尘再入发将白，更暖鸥盟知几年。嗣岁春分酒初熟，西斋扫榻留人宿。子当高诵逍遥篇，为君重添卧游录。"}