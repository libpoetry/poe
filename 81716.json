{"id":"81716","title":"十月暄甚人多疾十六日风雨作寒气候方少正作","dynasty":"宋代","author":"陆游","text":"昔我从行台，宿师南山旁。仲秋已戒寒，九月常霣霜。入冬即大雪，人马有仆僵。土床炽薪炭，旃毳如胡羌。果蔬悉已冰，熟视不得尝。猎骑荷戈归，争献狐与狼。是时意气快，岂复思江乡。迩来四十载，余景迫耄荒。结茅镜湖曲，气候岁靡常，残暑排不去，单衣作重阳，霜晚木未丹，地燠草不黄，玄冥失号令，疟鬼意颉颃。忽焉风雨恶，纵击势莫当，颇疑地撼轴，又恐河决防。和泥补窍穴，乞火燎衣裳。霰雪虽未作，疾疠幸退藏。风炉荠糁美，瓦甑粳饭香，比邻共安健，相与歌虞唐。"}