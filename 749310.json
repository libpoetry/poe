{"id":"749310","title":"高字砖","dynasty":"清","author":"钱应溥","text":"云烟过眼百不有，惟有篆刻留永久。此砖断蚀沦冰霜，乃以一字供收藏。缺月隐雾光璘彬，陶自何代工何人。巩如磐石世所宝，旧事或访渤海陈。筑城此日井干勤，彼执艺者功无棼。我侪高谈通史传，筹海之图几曾见。越山隔岸横长峦，孤城兀峙回狂澜。升高作赋兴苦索，惟以运甓忘严寒。寒风怒号沧海立，大波欲冻老蛟泣。雪光濛濛阵云黑，遥思入蔡成奇策。手抚此砖三太息，厅语戎行须努力。君不闻河上翱翔刺高克。"}