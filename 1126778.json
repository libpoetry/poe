{"id":"1126778","title":"绝句","dynasty":"宋","author":"黄文雷","text":"乳燕飞飞帘影迟，不晴不雨晚春时。开窗纵目消书困，风送杨花落砚池。琴剑平生叹薄游，云间春晚思如秋。梦回月浸书窗冷，身在吴松江尽头。一室如窝且屈蟠，稍加糊幂得心宽。欲教禁足名安乐，只恐难支大暑寒。莫怪人言济叔痴，东行西去又思归。儿童旧读从温故，一笑今朝到式微。"}