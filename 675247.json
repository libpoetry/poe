{"id":"675247","title":"赠荣上人兼呈顾全州","dynasty":"明","author":"孟洋","text":"古有高人兴，今看静者流。江山成独往，风雨一孤舟。卓锡湘流暮，移帆桂水秋。朝登覆釜观，远望苍梧邱。目极南中胜，心非道外求。逢君看叶下，谪客共萍浮。暂结三生愿，何孤万里游。白云怀旧国，细雨别津楼。碧树诸天迥，黄花绝塞愁。行过五马第，持此谢全州。"}