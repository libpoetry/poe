{"id":"188905","title":"至节日建州会詹士元","dynasty":"宋代","author":"洪迈","text":"嗟予身百忧，佳节过倥偬。客愁随线增，归思与灰动。当年从子日，未觉百虑重。高堂绕床呼，一掷有余勇。那知客天涯，相对寒骨耸。岁月曾几何，鬓丝今种种。忍饥山药煮，附暖地炉拥。深藏断往还，衰病脱拜拱。兴言望乡关，云物方郁滃。空余相属意，杯酒久不捧。"}