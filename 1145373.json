{"id":"1145373","title":"金章太守章","dynasty":"隋","author":"无名氏","text":"大魔乘空发，万精骇神庭。托化谣歌章，随变入无名。嚣气何纷纷，秽道当涂生。云中舍朱宫，北帝踊神兵。鼓洋自知道，玄运来相征。上景御飞辔，迅驾检云营。促校北帝录，收执群魔名。豁落张天罗，放威掷流铃。金真辅空洞，玉光焕八冥。金玄守上宫，神虎戮天精。剪灭万妖气，亿亿悉齐平。上承九天信，啸命靡不倾。招真究三洞，慧诵朗自清。八道望玄■，七转纬天经。混合第一真，拔度七祖程。消灭五苦根，反魂更受荣。金光曜寂室，神仙自然生。香华散玉宇，烟气彻玉京。帝遣徘徊辇，三元降绿軿。迅驾腾九玄，朝我玉皇庭。"}