{"id":"501136","title":"月蚀次韵张诚之","dynasty":"明","author":"陶安","text":"谁使妖蟆心惨刻，玉宇琼楼恣吞蚀。兔老蟾痴不及走，天地须臾变昏黑。玉川子，彷徨于中庭，涕泗成冤号。臣虽有寸铁，无由身摄天梯高。但见龙窟隐头角，虎卫伏牙爪，龟乌睨视窘无策，金鼓震地空忉忉。夜阑还我烂银色，天眼如何能瞽得。飞章遥贺广寒宫，皓乘流空照箕翼。下界百万亿苍生，永仰清光保无斁。"}