{"id":"740403","title":"邱芷房编修赠长生无极瓦砚","dynasty":"清","author":"叶观国","text":"瓦当文字录者谁，百十二种形模奇。长生无极乃其一，云是阿房旧宫之所遗。自从铜雀香姜收作砚，鼍矶龙尾名空驰。埏埴况在汉魏上，笔法颇疑丞相斯。编修校士向关陇，轺车来往骊山陲。蕲年兰池访陈迹。但余瓦砾萦荆茨。偶然拾自清渭湄，制为墨沼苍璆姿。匣装毡裹远饷我，重之奚翅十朋龟。我闻羽阳之瓦出荒垄，流传艺苑如韩碑。甘泉一枚夸创获，当年群雅留歌诗。岂意神物兴有时，珠联璧合何累累。纷纶延寿益寿字，郑重亿年万岁辞。秘文吉语为国瑞，何异器车银瓮祥姚姬。我为墨磨双鬓丝，无多来日徒嗟噫。晴窗拂几看砚背，死籍可落应轩眉。冷金细拓侑石鼓，井华新汲研隃糜。老来懒事虫鱼注，持写《黄庭内景》师杨义。"}