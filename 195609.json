{"id":"195609","title":"寄孙莘老·默默曹自得","dynasty":"宋代","author":"王令","text":"默默曹自得，劳劳非吾任。不与君子逢，谁复明此心。偶客来自南，口有千里音。知无木索勤，颇复山水吟。对之为一笑，欣如获千金。宣城风物佳，古语昔已忱。太平又其有，道途邈幽深。溪流渺弯环，山劫屹抱临。况复寂寞人，黄绶事陆沉。公田秫既收，客席酒屡斟。悔予昔南浮，不往一就寻。波涛忘日月，疾病废古今。归来就羁衔，外虑日已侵。适时愧非才，对客辄自瘖。譬如火灸肤，暂忍久莫禁。惟思百亩田，为可足釜鬵。投身脱世箝，敛足蹈古箴。寄言所同怀，相期在中林。"}