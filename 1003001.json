{"id":"1003001","title":"和谢康乐华子冈韵","dynasty":"宋","author":"曾极","text":"隐仙无定在，馆宇非一山。华子出商洛，巢云府渴泉。嬴颠刘蹶际，师生自为贤。颇哀区中人，峰岭起新阡。决绝目下事，驾鸿凌紫烟。身隐焉用文，灭迹隐空筌。云仍散洲渚，世渔业相传。笭箵挂虎落，舴艋当门前。蹇予厌世议，企石听潺湲。山空月明时，足音自跫然。"}