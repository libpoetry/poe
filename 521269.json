{"id":"521269","title":"闻蛙","dynasty":"明","author":"顾清","text":"入秋足霖雨，颇长南池渌。鸣蛙欣所遇，日夕鼓其族。喧喧未渠已，隐隐撼吾屋。群和杂蛄蚓，间噪警鹅鹜。已惊西堂梦，复乱城南读。孔公乃纪实，周生斯矫俗。鼓吹本吾厌，矧兹强称目。盐调恧胹熊，灰洒念燔菊。顾兹繁有徒，一一胜掩扑。维天运四时，万品均化育。妍媸与细大，赋受咸自足。春阳鸣鹂鹒，寒雨悲蛩蠋。时至理则然，天机讵能伏。可憎谅多在，君意偶斯属。不见趸与蛇，无声日衷毒。"}