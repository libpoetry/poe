{"id":"429625","title":"寄伯严先生兼祝七十生日","dynasty":"近现代","author":"黄浚","text":"龙蛇虎豹不可角，玉佩琼琚能几逢。千年西江㴑真源，未见瑰特如此翁。我初展觌在癸岁，过誉有日辉楼东。七年重叩钟阜宅，卧疾不见心忡忡。诸郎多艺各好我，脱手画卷兼诗筒。德星岂或笃一姓，将车扶杖皆麟龙。我疑天固佑名节，特使阅世如寒松。珠渊玉府一万首，络绎宝藏归宗工。青溪曲，乌石冈，何当南来奉一觞。缒幽抉微箴膏肓，发公昆明三千方。慰我饭颗功曹狂，寿如逢萌未渠央。既扢大雅扶三纲，瑩尽人间冰雪肠。"}