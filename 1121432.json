{"id":"1121432","title":"嵩山十二首 公路涧","dynasty":"宋","author":"欧阳修","text":"驱马渡寒流，断涧横荒堡。槎危欲攲岸，花落多依草。击汰玩游鯈，倒影看飞鸟。留连爱芳杜，渐下西峰照。昔闻王子晋，把袂浮丘仙。金骏于此堕，吹笙不复还。玉蹄无迹久，涧草但荒烟。二室对岧峣，群峰耸崷直。云随高下起，路转参差碧。春晚桂丛深，日下山烟白。芝英已可茹，悠然想泉石。系马青松阴，蹑屣苍崖路。惊鸟动林花，空山答人语。云霞不可揽，直入冥冥雾。玉女不可邀，苍崖郁岧直。石乳滴空窦，仰见泬寥碧。徙倚难久留，桂树含春色。玉女捣仙衣，夜下青松岭。山深风露寒，月杵遥相应。灵踪杳可寻，片石秋光瑩。石径方盘纡，双峰忽中断。呀豁青冥间，畜泄烟云乱。杉萝试举手，自可阶天汉。烟霞天门深，灵泉吐岩侧。云湿颢气寒，石老林腴碧。长松暂休坐，一酌烦心涤。高步登天池，灵源湛然吐。俯窥不可见，渊默神龙护。静夜天籁寒，宿客疑风雨。拂石登古坛，旷怀聊共醉。云霞伴酣乐，忽在千峰外。坐久还自醒，日落松声起。路入石门见，苍苍深霭间。云生石砌润，木老天风寒。客来依返照，徙倚听山蝉。望望不可到，行行何屈盘。一径林杪出，千岩云下看。烟岚半明灭，落照在峰端。"}