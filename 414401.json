{"id":"414401","title":"飞机中俯瞰桂林山水降陆小憩晚复起飞","dynasty":"近现代","author":"潘受","text":"桂林之水如春酒，桂林之山皆醉翁。醉翁饮酒醉不已，一一颠倒春风中。我骖鸾过初俯视，颇疑造物此游戏。咳唾珠玉落九天，雕镌磨琢纷棋置。或如戈矛或爪牙，或抽如笋开如花。或曳清江如曳带，或披薄雾如披纱。或追或伏或相斗，或惊或仆或相救。来者旁观如攒头，去者不顾如拂袖。厚坤万古闷灵奇，忽破悭囊倾出之。人言造物元公道，而于此也将无私。飞飞我复东南往，小憩未能恣探赏。欲叫虞舜云正愁，回首苍梧月渐朗。"}