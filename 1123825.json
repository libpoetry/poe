{"id":"1123825","title":"呈赵叔侍郎子直二首","dynasty":"宋","author":"赵蕃","text":"忆昨才闻召节趋，江湖日月诵除书。政途去此不容咫，物望在廷谁得如。岂但疲民望苏醒，更知寒士待吹嘘。所期异日施行次，不负于今拜献初。潦倒三年白下官，畏途常以此心观。求为庙令直不易，翻入帝城良独难。落落白头游且倦，悠悠青眼刺空漫。文章功用知无补，保此不渝惟岁寒。"}