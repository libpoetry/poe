{"id":"1191108","title":"送文畅师北游","dynasty":"唐","author":"韩愈","text":"昔在四门馆，晨有僧来谒。自言本吴人，少小学城阙。已穷佛根源，粗识事輗軏。挛拘屈吾真，戒辖思远发。荐绅秉笔徒，声誉耀前阀。从求送行诗，屡造忍颠蹶。今成十馀卷，浩汗罗斧钺。先生閟穷巷，未得窥剞劂。又闻识大道，何路补黥刖。出其囊中文，满听实清越。谓僧当少安，草序颇排讦。上论古之初，所以施赏罚。下开迷惑胸，窙豁斸株橛。僧时不听瑩，若饮水救暍。风尘一出门，时日多如发。三年窜荒岭，守县坐深樾。徵租聚异物，诡制怛巾袜。幽穷谁共语，思想甚含哕。昨来得京官，照壁喜见蝎。况逢旧亲识，无不比鹣蟨。长安多门户，吊庆少休歇。而能勤来过，重惠安可揭。当今圣政初，恩泽完{羽戊}狘。胡为不自暇，飘戾逐鹯鷢。仆射领北门，威德压胡羯。相公镇幽都，竹帛烂勋伐。酒场舞闺姝，猎骑围边月。开张箧中宝，自可得津筏。从兹富裘马，宁复茹藜蕨。余期报恩后，谢病老耕垡。庇身指蓬茅，逞志纵猃猲。僧还相访来，山药煮可掘。"}