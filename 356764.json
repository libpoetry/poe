{"id":"356764","title":"琐窗寒·雪后再过二泉师宅，示蘋湘","dynasty":"清代","author":"冯煦","text":"霁雪生寒，瘦筇招我，去寻陈迹。归潮自碧，送尽何郎词笔。倚东阑、留取断云，酒边独自横怨笛。记重门款后，梅阴携手，夜来初积。相逢更苦，问葛帔栖风，有谁追惜。庭荒墅冷，负了当时游历。耿无言、古萝自春，旧题败壁蛛网蚀。算匆匆、莫付哀弹，百岁如过翼。"}