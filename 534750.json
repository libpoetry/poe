{"id":"534750","title":"石泉子歌","dynasty":"明","author":"尹台","text":"忆昔读书西城寺，刘生手握青瑶字。言爱白附山中石上之飞泉，乞余为扫银河篇。剡溪雪藤刳作笺，皛如巫峡片云飘我前。长松荫寺昼不暑，虚堂放笔摇苍烟。顷刻高林动秋色，元气淋漓湿窗壁。千寻白练落疑见，九屏青屏寒似入。仙情一谢人间世，十年宫锦混泥滓。青鞋布袜不可从，玉阁金庭空游戏。手骖六龙扶九鸾，举颈遥望青玉坛。奔淙乱射怅泱漭，碧壑倒映思潺湲。归来仍觅西堂卧，松柏之苔人行破。沧洲客往绝诗筒，白社僧归虚禅坐。人生变化讵有常，看君绿鬓凋繁霜。余年四十亦衰久，涤毫对酒心茫洋。少时豪情今安在，抚卷歌诗神先改。匡庐瀑布梦徒期，衡岳水帘吟孰待。为君重赋石泉一长叹，安得白日高丘望远海。"}