{"id":"591795","title":"送姚元白","dynasty":"明","author":"欧大任","text":"煌煌汉业盛，双阙何颉颃。侯门半金貂，七贵黼绣裳。北里富歌钟，南邻奏丝簧。驱驰走马埒，游戏斗鸡坊。君来入鼎门，弹冠厕朝行。肃事禁庭间，抒藻翰墨场。三年厌羁绁，请告还陪京。陪京礼乐地，佩玉鸣锵锵。衣簪荣旧秩，亲昵洽故乡。朝趋典客署，夕卧中林堂。执戟岂云疲，颂酒殊未央。夙昔耻繁华，于今适徜徉。扬雄虽寂寞，乐志在文章。达士有高轨，去矣遥相望。"}