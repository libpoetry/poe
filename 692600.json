{"id":"692600","title":"题长安归骑图二首","dynasty":"明","author":"杨荣","text":"咸阳山水丽晴晖，云拥征番万骑归。奏捷九重嘉茂绩，分符万里振兵威。柳摇暖色笼油幕，花送春香上锦衣。未数燕然功独盛，他时汗简更扬辉。元戎玉帐拥貔貅，武略文韬压众流。恢拓封疆当圣代，尽收部落入神州。归旌想惬舆情望，奏凯亲承宠渥优。从此烽烟空绝塞，边民乐业日歌讴。"}