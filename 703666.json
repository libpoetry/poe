{"id":"703666","title":"忆匡山旧居五首","dynasty":"明","author":"释函是","text":"一回瘴海心难歇，两住匡庐计未成。守院数人常入岭，开春随雁几归程。溶溶石上新潭水，寂寂松间旧磬声。庭下梅花经雪瘦，不堪重忆倚寒情。泉冻无声钟漏稀，玉渊松影佛灯微。白分槛外千峰雪，红上炉边百衲衣。海腊不寒梅落尽，山春两负雁空归。共谁曾住栖贤者，此夕风光能几违。峡桥茅屋堪谁托，珠海禅房且自安。山水多因青鬓误，风烟空向白头叹。旧移方丈从蛛蝄，新植松杉作虎栏。几载经营岩壑在，潺潺一路石门寒。叠叠山河天地间，晴空望尽雁洲寒。潮声惯作泉声觉，海色长当山色看。郑谷莫轻今世易，沃洲真见古人难。垂垂五十又过二，千里云烟梦未安。蜃海蛮风吹短景，严城哀角动寒林。人情已觉苍茫晚，世路还同漭沆深。梦里松花应十亩，望中湖水欲千寻。南来岂为稻粱计，渚雁沙鸥见远心。"}