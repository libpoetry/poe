{"id":"597595","title":"江上逢巫明府","dynasty":"明","author":"林大春","text":"浩荡江船夕，为问故人居。苍然烟树中，弦歌载路衢。停桡忽见候，灯光遥驻车。倒衣话畴昔，欲去仍踟蹰。世事促席间，交情脱剑初。秉烛坐长夜，华筵扬清酤。雅歌对鸣琴，狂谈倒玉壶。醉下巫马堂，宵梦承明庐。留连亦所羡，所思在道途。重君琅玕遗，我报非璚琚。人生岂不劳，聚散如行珠。愿言各努力，重会未可图。"}