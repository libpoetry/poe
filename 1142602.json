{"id":"1142602","title":"予家世居富山久矣世有隐德老坡所谓我家韦布三百年惟有阴功不知数盖类是也因作此以记其实且以勉族氏子弟云 其二","dynasty":"宋末元初","author":"方一夔","text":"家住青溪东复东，林霏岚影暗葱茏。山排闼入蹲苍虎，水抱村流卧玉龙。田画井疆前后陇，冈横乾艮两三重。客来若问诛茅地，落日云飞第一峰。"}