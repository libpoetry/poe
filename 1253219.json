{"id":"1253219","title":"近辟一室扁曰琴书所或者病其湫隘不称隐者之居也率二儿各和陶诗","dynasty":"元末明初","author":"唐桂芳","text":"伊予拙生理，颇觉人事疏。驱驰干戈际，始构此室庐。时雨趁东作，既耕仍读书。投老不愿仕，何烦聘安车。儿童喜相报，翠色饶园蔬。虽无八珍味，美酒相与俱。百年戒知足，踰分非良图。所以谢荣辱，俛仰常晏如。"}