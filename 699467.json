{"id":"699467","title":"送临湘成公还至源寺寺时有火灾","dynasty":"明","author":"袁宏道","text":"一凿烟云几百春，嵌岩枯壁碎鱼鳞。青山也晓茶毗法，要作涅槃堂里人。不转空轮转火轮，一番金碧尽成尘。世情若也同烧却，好作瞻风拨草人。庵主须眉依旧青，檀那施得几星星。踢瓶且免输山子，楷背何须唤古灵。衲衣吹敝绿杨风，贪拾春江石子红。乞得黄家石浪字，可能将去扁虚空。"}