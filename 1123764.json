{"id":"1123764","title":"雨中四首","dynasty":"宋","author":"赵蕃","text":"积此檐间雨，骤兹山下溪。真成乱昏昼，何止碍轮蹄。云变看苍狗，泥深听竹鸡。不能同愦愦，政尔合栖栖。古屋先知雨，空林易得风。阶除滋绿草，门巷拥丹枫。衣褐从兹迫，稻粱安得丰。病来方止酒，愁绝若为攻。浏浏檐雨暮，萧萧窗竹秋。蚊雷宵罢响，萤火暗停流。政尔具絺绤，又当营褐裘。桑麻岂无地，卒岁负悠悠。稍稍风头变，侵侵雨脚来。峰峦忽成暗，云雾亦旋开。谩易炎凉候，无矜狡狯才。天高独鸟度，林合乱蝉哀。"}