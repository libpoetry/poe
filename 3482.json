{"id":"3482","title":"秋次霸亭寄申大","dynasty":"唐代","author":"储光羲","text":"橘柚植寒陵，芙蓉蒂修阪。无言不得意，得意何由展。况我行且徒，而君往犹蹇。既伤人事近，复言天道远。薄暮入空亭，中夜不能饭。南听鸿雁尽，西见招摇转。千门汉王宫，百里周王苑。杲杲初景出，油油鲜云卷。会朝幸岁正，校猎从新狝。念君久京国，双涕如露泫。无人荐子云，太息竟谁辨。"}