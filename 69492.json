{"id":"69492","title":"箫杖歌·空心劲草琅轩节","dynasty":"元代","author":"杨维桢","text":"空心劲草琅轩节，瘦如笔枝赤如铁。壶公手中曾掷之，黄公石上飞星裂。玑天道人双眼青，见之不减九节藤。神丁未窥混沌窍，中有万壑铜龙声。道人亲凿崆峒玉，九漏玲珑尺度足。黑蛇飞来膝上横，道人手中啸鸾鹄。自言奇音不敢作，寒星堕地风折岳。去年台山解虎斗，今年狼山敲豸角。铁崖相见洞庭东，腰间笛佩苍精龙。湘江雨脚吹雌风。相呼道人木上座，杖陂水拔须眉峰。"}