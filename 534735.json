{"id":"534735","title":"伯兄对集陪廨示我以长句乃行敬用韵述叙平生为别并诏儿曹匪言乎诗","dynasty":"明","author":"尹台","text":"清商戒金序，大火流坤维。我兄松陵至，千里叹奔疲。颠衣出捧袂，问兄求何时。十日扁舟阻，旷望绵郊圻。石城限一水，不即谐襟期。展步入中堂，形神顿豁披。果获荆花慰，因抒棣萼思。忆昔感逝风，忾念棘薪吹。羡彼食苹鹿，顾怀周道迟。常恐将母愿，不及于隰驰。幸以华盛年，校艺入品差。兄曰嗟予弟，志业励观颐。显扬事不究，安用轩尔眉。朅来叫阊阖，奏对明主知。公车三千牍，一朝随献持。玉螭谢曳履，银鱼弃绾丝。归侍半菽欢，焉用五鼎为。兄曰嗟予弟，丈夫重天彝。自古训忠孝，出处孰二之。义行仕乃效，讵问崇与庳。何图玄霜变，哀飙惨夕帷。庭柯卷落叶，痛绝皋鱼悲。永言毕人世，天路从此辞。宁知兹对语，述往重凄其。勉矢佩兄诲，仕学绍先规。陪都壮南服，高皇肇巍基。胡不暂延止，历览穷恢奇。明发迅孤棹，别恨怦我私。溯风遥引领，涕下如绠縻。戚矣平生事，沥款陈今诗。"}