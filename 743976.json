{"id":"743976","title":"褚仆射洗笔池","dynasty":"清","author":"蒋湘培","text":"永徽往迹留清池，老苔半顷函玻璃。野色凄凄映江绿，墨气馥馥浮云姿。池上有庙绘古像，我来展拜魂神爽。当年臣节懔冰霜，犹觉丹心走魑魍。却忆文皇顾命时，佳儿佳妇卿扶持。先帝胡为作此语，无乃早见恩乖离。当时才人正入侍，何不及芟鹦鹉翅。可怜祸水起波澜，扑杀此獠方快意。嗟公此心劲如铁，臣躯可捐节不折。潭州去国几千里，孤愤飞作炎天雪。行步偶来湘浦口，濡笔径展锥沙手。至今池上风雨夕，仿佛蛟龙夜深走。千秋事往如云烟，却想临池燕集年。狂歌欢咏亦偶尔，长安不见应潸然。神龙御天唐再造，洗日咸池宁足道。孤臣曲突竟何为，零落丰碑卧秋草。误国李许名谁馨，精气蟠郁池为灵。我欲从公乞笔札，写诗上续《离骚》经。"}