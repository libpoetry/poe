{"id":"579606","title":"宝泽卷为陈司训题","dynasty":"明","author":"江源","text":"考亭夫子小学书，岂非大学之权舆。修齐治平不出此，欲我小子佩服身心与之俱。守拙老翁默契此，手抄教子真良图。日用常行有根本，后来二子皆名儒。此翁既没不可见，见此手泽当何如。朝焉展之如当时之面命，暮焉展之似前日之庭趋。羹墙之见亦若此，寒暑与具无斯须。百年自我敢废坠，芸香裹里无蠹鱼。宝此手泽得所宝，不宝明月与璠玙。斯人即此见至孝，无乃大舜之徒欤。吁噫，古人陈迹弗复道，且看今人积金万万与子何其愚。奈何身后肉未冷，遭此不肖荡折而无馀。何如此翁善遗子，子亦体亲诚不孤。父慈子孝两相得，足为后世后学之楷模。"}