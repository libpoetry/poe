{"id":"504539","title":"赠金中孚十二韵","dynasty":"明","author":"李昱","text":"在眼交游总俊髦，多君才调独风骚。蜀都巧织千机锦，巫峡雄翻二月涛。心入阴何诗窟远，名登李杜将坛高。虽承紫诏终辞禄，若赋丹墀定夺袍。行李清秋逢县署，杖藜薄暮过林皋。金盘屡出银丝鲙，翠瓮新开玉色醪。醉后脱巾犹举爵，狂来秉烛更挥毫。孙阳颇解知天马，欧冶偏能试宝刀。莫作后尘工语丽，要追前辈拟心劳。吟残春草看衣线，添取晨霜上鬓毛。百里去程山岌岌，双溪归兴水滔滔。元龙楼上凭斜月，深夜怀人首重搔。"}