{"id":"703991","title":"题聚奎楼","dynasty":"明","author":"韩雍","text":"腰横博带气横秋，仿古抡材共倚楼。杨子从来识词赋，魏公元薄快恩雠。疏帘秀捲青山入，高栋光依白日浮。闻道边尘犹未洗，欲升豪杰挽河流。楼成星聚兆文明，此日登临客况清。报国未能酬素志，兴贤深望济苍生。云开南浦双眸豁，月照东湖一掌平。寄语苏公好珍重，莫教方叔误时名。"}