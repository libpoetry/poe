{"id":"467047","title":"五月十六日感赋和周郎二首","dynasty":"当代","author":"陈永正","text":"武陵小住成千劫，争似天台此夜长。一梦违心红作雨，相思彻骨土留香。年年垄上怀初日，往往闺中误晓妆。忍见明星落无数，春滩十里化为霜。东风舞倦家何在，只恐浮沈化路尘。河上逍遥波涣涣，陂前邂逅雨纷纷。却愁花艳惊郎目，漫解琼琚报此晨。想得去年芳草渡，有人无语袂将分。"}