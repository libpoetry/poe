{"id":"1065261","title":"永嘉真觉大师真赞","dynasty":"宋","author":"释德洪","text":"情根无功，意识无作。现量圆成，见闻知觉。如镜受灯，光无坏杂。烈火焚烧，河流湍逝。谷风怒号，大地依止。俱无知思，亦复如是。此涅槃门，如鼓涂毒。曹溪挝之，闻者僵仆。以椎授公，万像惊缩。光明之语，粲如日星。精严之行，清如玉冰。惟不传者，与空相应。我初学道，如握与拳。晚乃觉之，如手安然。有时而用，搏取大千。"}