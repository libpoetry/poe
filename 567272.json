{"id":"567272","title":"凤凰台上忆吹箫 画中侧面琵琶美人","dynasty":"明","author":"徐渭","text":"湖石阴中，栟榈影外，天然一个宫娃。悄无人与共，自弄琵琶。拨扫忽成抖擞，恍摇却、钿翠鬟雅。如花畔，蜂撩未定，战杀其花。匀搽梨腮双靥，那半面，刚被这半面相遮。问何时展过，得见些些。除是递将红叶，应回流水之涯。俄成讶，缘来画也，一笑看差。"}