{"id":"486055","title":"经抚河遇雪舟中睡午方起","dynasty":"明","author":"刘炳","text":"沙溪风寒飞雪狂，风大不敢开篷窗。蒙头裹被睡过午，柁底浪急声舂撞。岸上枫林茅屋小，新年家家无米粜。土灶作炊烟满船，灰压湿薪蚯蚓叫。山僮不谙途旅艰，靴绽衣薄双眉攒。艰难末路乃如此，富贵有梦真邯郸。却忆琼林侍宫膳，雪花不入黄金殿。酒上朱颜万国春，花簪乌帽千官宴。锦笺彩笔赐题诗，仙仗频移出苑迟。衣惹御香罗袖窄，马蹄归踏杏花泥。"}