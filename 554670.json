{"id":"554670","title":"题刘氏世荣堂","dynasty":"明","author":"郑文康","text":"昔人文献称西江，西江人物多淳庞。山川降神岂无意，生贤用世资家邦。君家旧居鹫溪里，儒业相承近谁比。清风高节满前朝，盛德丰功载良史。省元奋发开后昆，百年子姓俱兰荪。东亭先生德尤厚，天畀令器如溟鹍。令器为谁讳鹗者，早岁词章播朝野。外藩中秘屡迁官，随把丹衷向君写。可怜末路逢坎坷，平时草野皆干戈。间关奉命守韶郡，抚辑能使民心和。无何又挂将军印，驻节边疆靖边衅。忠肝义胆付天知，婢膝奴颜耻时摈。元阼将湮不敢续，大厦支倾非一木。俯知时势两难为，坐取文山传来读。从容赋就绝笔诗，英魂暗逐旌旗飞。舍身下从巡与远，三军血泪齐沾衣。仁声不减泰华重，凛凛孤忠鬼神诵。心田一片无寸瑕，留与后人耕且种。太学儒生乃其嗣，东阳明府为孙子。诗书浸渍卒有获，仁义栽培允堪恃。熙朝启运亿万年，大开科目罗英贤。一时君家五兄弟，齐驱并驾相争先。累世荣通世非少，名节多亏无足道。孰似言言百尺堂，蒂固根深不倾倒。琼枝玉树新成行，后来门户将尤昌。僭题长句庆私幸，还期过尔瞻辉光。"}