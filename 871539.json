{"id":"871539","title":"万法归一歌","dynasty":"宋","author":"白玉蟾","text":"金丹大药妙无穷，一点丹头内外红。真汞真铅才入手，片时伏虎活擒龙。黄公聘入丁公舍，巽位吹嘘九转功。十月胎圆坎离外，紫云飞出玉炉空。短褐包巾满廛市，寻草烧茅烹药匮。自己三黄及四神，谁知安灶烹炉意。纸袄麻衣要隐山，餐松饮水守饥寒。日魂月魄空呼吸，到底方知入道难。黑山山下鬼窟里，背曲头垂口流水。梦中梦见梦中人，几时待得硫黄死。薄福痴人不断淫，尾闾闭了采他阴。元精摇撼无墙壁，错认黄泥唤作金。容成三峰学御女，采精吸血兼服乳。大道本来无阴阳，劳形著相徒自苦。叩齿吞精咽气声，辘轳空动髑髅形。妄将口鼻为玄牝，谩说金精肘后盈。鼻头闭息空画饼，几人日中逃得影。客风邪气肚中鸣，安得长灵砂在鼎。参禅见性契真如，莫道无心便靠虚。悟了不行乾智慧，千崖万壑涉程途。多少老儒学周易，岂知太极归无极。忘形便欲任天真，只恐春归草无力。明教专门事灭魔，七时功德便如何。不知清净光明意，面色痿黄空自磨。胡氏阳山一果祖，九返庄严皆妄语。手执金环运三车，阿谁飞上金天去。更有持斋四果徒，九曲江头下铁符。乳香烧尽难成佛，精血元阳搬运枯。三千六百旁门术，开顶缩龟习定息。存想丹田炼五芽，吐故纳新虚贵力。礼塔焚香诵藏经，更能拜斗与瞻星。吞符饮水专持咒，恁地如何得道成。注想按摩八段锦，嘻呵六字拘兴寝。若要还精补脑时，除非一盏醍醐饮。双眼遥思运顶门，戏言日月照昆崙。那堪又见圆光现，便指天尊与世尊。眼本无光人妄想，耳本无声那得响。上有大渊下泓池，妄指中黄忍肚饥。空按周天行封数，几能识得真龙虎。若识真龙真虎人，了得向上一条路。暗把箪瓢服小便，吐吞涎唾作珠圆。鼻头流出两条涕，便敢呼为玉箸仙。说尽存三守一底，九年炼丹思想里。忘却家珍向外寻，百年做个阴灵鬼。天门枸杞与黄精，豆杏姜椒白茯苓。未委地仙成也未，皮焦肉腐可怜生。斋醮关宣歌梵曲，分环破券受科录。不识天心两字真，口会三光符水熟。袖中雷印嚇山精，手把杨枝学隐形。此心本是通神藏，一念差时万状生。此身身外皆隐物，此心心外皆妖术。身里真心心里身，不在中间内外出。这些金液大还丹，自从元谷至泥丸。抽添七返无多事，草木无心天地闲。真根真蒂结真酥，真鼎真坛真药炉。阳日起头阴日积，分明阳火与阴符。半亩丹田种金粟，一朵灵芝香馥郁。铁牛哮吼入绵厨，木马奔驰跳金屋。乾坤二八结丹砂，满鼎溶溶白雪花。提住龟蛇归两手，山中玉兔化金鸦。还丹有诀知音少，汞龙铅虎凭火候。三千刻内结婴儿，调和温养终无漏。遍体浑如一片琼，寒蟾光照玉壶冰。顶门夜半雷声吼，匝地清风神鬼惊。天上人间真妙诀，谁敢天机私漏泄。须是英雄大丈夫，了然胸中无一物。一阳才动大丹成，片饷工夫造化灵。祇恐南宫录姓名，醉骑白鹤朝上清。"}