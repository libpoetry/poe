{"id":"940205","title":"赠张文潜","dynasty":"宋","author":"陈师道","text":"张侯便然腹如鼓，饥雷收声酒如雨。读书不计有馀处，尚著我辈千百许。翻湖倒海不作难，将军百战富善贾。弟子不必不如师，欲知其人视其主。秋来待试丞相府，谷马砺兵吾甚武。商周不敌闻其语，一战而霸在此举。百年富贵要自取，人将公卿还尔汝，德如墨君谁敢侮。"}