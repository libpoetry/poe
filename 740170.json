{"id":"740170","title":"定远山行见田间蓄水有法禾黍畅茂即事述怀","dynasty":"清","author":"钱维城","text":"山田上下如划棋，十步五步沟通池。农家父子水为命，蓄积升斗同金资。节宣起闭重分寸，兼察地势分高卑。自然服习等卧起，非有智巧夸神奇。气疏每至风雨好，泽润并得疠札稀。扬州厥土惟涂泥，田实下下经所嗤。沟渠未失古遗意，东南财赋天下推。北方惰农亦锄犁，禾生满野无町畦。关门枕肘问晴雨，嗷嗷开口凭天时。禹勤畎浍首兖冀，谁其隳者不可稽。遐哉卫李安所责，荆吴亦岂当年基。屡烦明诏拯疮痍，亦有使者纷躯驰。奉行岂必尽不善，事等创造惊愚黎。中丞崔公纪昔分陕，下令凿井民犹咨。于今稍稍食旧德，乐成图始理则歧。况今屯种逾安西，轮台蒲海咸得治。遂人潴舍职不讲，奚取百万供军资。安得九扈官农师，赤坟白壤泽毕陂。游谈莫问是与非，滮池汩汩禾离离。男耕女馌不敢嬉，三钱斗米何足希。"}