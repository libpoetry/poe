{"id":"501608","title":"和南圃老人龙岩书事","dynasty":"明","author":"林弼","text":"苍岩百叠树交绿，石栈九折车失轴。山腰忽断峡山来，小溪新水流寒玉。溪上茅茨两三屋，野人足音喜空谷。开门迎客敬三肃，壶有香醪盘有菽。自云今年雨雪足，山棱夏收稻秋熟。稻可酒兮棱可粥，生来城府无轨躅。德公耕?鹿门麓，子真桑麻谷口曲。但令食饱与衣燠，不慕轻裘嗜醲郁。我闻此语泪盈掬，泽国干戈嗟满目。商山采芝忘宠辱，武陵种桃谢尘俗。溪居便向野人卜，马蹄安用浮世逐。采山钓水耕且读，不管人间忙祸福。"}