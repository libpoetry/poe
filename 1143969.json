{"id":"1143969","title":"虽然吟五首","dynasty":"宋末元初","author":"方回","text":"林下机声复碓声，时时犬吠又鸡鸣。虽然此是寻常物，村落闻之即太平。沽酒人家短竹篱，门前三两牧牛儿。虽然此是寻常物，军马才过不见之。桑柘阴阴间苧麻，店前下马便斟茶。虽然此是寻常物，乱后空村没一家。大妇银钗小绿裙，采茶洗菜踏溪云。虽然此是寻常物，一旦无踪为过军。屋上炊烟屋下灯，客来汲井具瓶绳。虽然此是寻常物，不是承平见不能。"}