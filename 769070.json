{"id":"769070","title":"双双燕·予携度儿来粤节届立秋矣燕子方营巢于寓室之楣怜而赋此","dynasty":"清","author":"黄之隽","text":"燕兮来也，伴客子天涯，共栖官舍。高凉心性，避却画梁雕榭。只爱閒房静雅。便一寸、楣痕相借。窥帘软语呢喃，恰与吟声撩惹。聊且。秋泥补罅。纵垒就新巢，已违春社。人家雏早，试翼竞飞花下。偏汝才营半瓦。愧多少、堂前王谢。相逢一样衰迟，脉脉雨窗灯夜。"}