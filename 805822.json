{"id":"805822","title":"高山流水二首 其二","dynasty":"清","author":"奕绘","text":"山楼四面敞清风。俯深林、户牖玲珑。雨后一凭栏，直望尽海云东。栏干外、影接垂虹。夕阴转，满壑松涛浩浩，花露濛濛。拥邺侯书架，老我此楼中。从容。启云窗高朗，微凉夜、秋纬横空。襟袖拂星河，鸡三唱、晓日通红。同志者、二三良友，侍立青童。问茫茫宇宙，屈指几豪雄。"}