{"id":"531738","title":"濂溪","dynasty":"明","author":"黄佐","text":"真儒去代久，一亩存遗宫。濂泉洌不食，旦夕寒潨潨。芙蕖谢光彩，卉棘纷蒙笼。乌鸟聚乔木，噭噭鸣积阴。依岩见樵爨，驻辙闻村舂。日晏牛羊下，秋高禾黍丰。溯源旷无人，沿泂焉所终。蹇予勇言迈，扶策安能从。精灵谅斯在，沕穆相为通。繄昔宋中季，皇流叠褒崇。披云起结构，洒翰盘蛟龙。霁月辉朱缀，光风摇琐窗。谁令坐消歇，吾道曾何穷。"}