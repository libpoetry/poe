{"id":"949827","title":"题葛稚川移家图","dynasty":"宋","author":"周弼","text":"稚川移家入空谷，手招白云守茅屋。惟恐人窥鍊药炉，锁断青峦泻垂瀑。只留一径通飞鸟，其间想透三仙岛。野童犹摘凤文梨，村老闲锄燕胎草。人将外物为真物，反笑山栖衰草窟。玉臼丹成兔欲眠，蚯蚓黄蒿几钻骨。此去世间应不远，尚存犹可分苔藓。两幅生绡若可凭，先寄胡麻与鸡犬。"}