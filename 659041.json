{"id":"659041","title":"虎丘","dynasty":"明","author":"王鏊","text":"谁云虎丘小，我觉虎丘大。尝疑海上峰，涌起自天外。忽坠平野中，万劫翠不坏。夫差昔霸王，猛气亦已汰。神斧凿巉岩，泂勺银河派。双崖削未平，呀呷势将嘬。灵湫湛寒碧，剑气溢光怪。银海雁飞沉，冰岩松倒挂。前朝百战争，今为梵王界。吴侬得游观，时节纷綷䌨。我老犹爱山，兴至时独迈。聿登浮屠颠，坐觉三吴隘。云梦如可吞，八九无蒂芥。千人石上眠，把酒向天酹。不知开辟来，曾见几兴败。天风忽然生，万窍同一噫。满山松竹吟，破浪恣砰湃。平生磊块胸，至此殊一快。升沉世上名，琐屑真癣疥。我生本优游，幸脱轩冕械。甘为愚公愚，不受蔡叔蔡。愿言从乐天，一年十二届。"}