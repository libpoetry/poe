{"id":"843324","title":"陈善馀徵君撰西石城风俗志复绘横山草堂图徵题横山即西石城先生隐居地感赋十六韵归之","dynasty":"清末民国初","author":"俞明震","text":"先生爱乡土，日饮横山绿。横山有草堂，先生此耕读。初民知有群，风化基亲睦。乐生送死情，节之成礼俗。圣者导所趋，岂日新耳目。至味在人伦，持此驯百族。子学富九州，约之一丘足。踌躇进化理，琐屑有实录。此义今无闻，苍茫画林谷。遥知手一编，温温对樵牧。著意羲皇前，宁为世所牿。嗟余志四方，动与时抵触。六合新制作，谓可几一蹴。还念居游人，冥然自歌哭。子非耽隐者，类情反真朴。从知避世人，甘心友麋鹿。"}