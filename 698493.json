{"id":"698493","title":"十月十一日同诸僚友集吕鸿胪宅看菊追次壁间韵二首","dynasty":"明","author":"唐伯元","text":"自是东篱巧傲霜，秋英烂漫艳华堂。白衣似爱陶潜兴，青眼从教阮籍狂。此日看花犹帝里，十年起草愧明光。独怜同舍兼同调，吟得诗成句里香。盆满黄金丛满霜，锦为屏障画为堂。留连不是因花恼，酩酊原非为酒狂。羁旅魂惊亲舍远，簪袍晚滥主恩光。月明马上催扶醉，白玉珂声汉署香。"}