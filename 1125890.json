{"id":"1125890","title":"游仙一十九首","dynasty":"宋","author":"郭祥正","text":"漠漠出寒雾，悠悠趋太清。珠楼被重绡，灵花纷素馨。青衣捧绿章，磨丹书姓名。为我横玉笛，一奏雌龙声。非尘复非烟，氲氲散紫清。乃知泠风御，翛翛恣游行。忽逢黄金阙，云是玉帝京。逍遥侍御者，不假精锐兵。扶桑并咸池，窅窅殊在下。真阳涵素光，无昼亦无夜。神体当自保，不与物俱化。运龄从此长，尘缘顿消谢。至道不由学，颓龄安可住。宿命无纤罹，重玄乃遐悟。鲜明女萝裙，致我火浣布。稽首存至诚，欣会如所度。至音非乐音，玲珑闻自然。殊绝洞房景，亦超郁罗天。灵嫔下鹤驭，问我来何缘。却惊与世隔，一别三千年。澡心华池液，薰手玉楼香。一披宝神经，众真共来翔。七言咏良遇，至音迭琅琅。珍重卫夫人，行草记瑶章。太微无烈风，紫台多灵露。逍遥三五客，披衣纵高步。回首笑复歌，游此今几度。却嗟寰中人，枉为死所误。仙家无四时，瑶草常芬芳。五岳倏来尔，玉鞭驱凤凰。得道迭相度，不闻嫉贤良。所以心无邪，人人自年长。妙景素无杂，玉界涵虚明。妙声清不淫，洞歌奏金铃。真遇非遐想，忘心乃全生。噫哉百年内，得失安足营。峨峨金精巾，飘飘清霞裙。手持紫毛节，身乘三素云。驾言欲何适，上朝玉宸君。隐书谢所赐，洞明道之根。翛然乘一气，来往游太空。閒歌内景章，遂登蕊珠宫。华英不知名，激齿甘液浓。此乐无忧衅，固非侯与公。投真落人世，倏经四九年。睹纷未尝竞，内顾净且渊。果逢飞行羽，得披紫微仙。携手浮绛波，绛波春渺然。攀沿日月窟，遂观天地枢。捣金铸豪英，抟糟酝庸愚。校量宿所造，报应无差铢。丁宁与世言，安分勿浪图。在天不择友，天人皆正一。云汉共翱翔，隐耀无固必。岂同浊世游，自谓胶投漆。毫端利害分，白眼永相失。款逢九华妃，授我磨镜石。一磨日月朗，万古永不蚀。缄之紫锦囊，匪同赵氏璧。才落猛士手，睨柱曾莫惜。二景结良匹，曾非尘虑侵。欣欣启皓齿，玉佩扬清音。碧河并绛实，采濯期追寻。言舒意亦散，双好永齐心。神凝光自生，洞房玄照映。青丝散垂腰，目采流玉镜。共谈上清事，精微寄馀咏。乐酣会既分，双驾还霄岭。清僚真可慕，振衣愿所归。既绝世上缘，吾宁抱愁悲。云韶自相谐，虚听方达微。是将跨灵羽，逸麟复攀追。窥天见天根，步玄入玄门。素光流一气，默默复浑浑。挥手散馀景，至心揖灵尊。从今乃忘言，大道多子孙。"}