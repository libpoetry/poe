{"id":"293644","title":"金缕曲·题汪小珊水部六桥烟雨图","dynasty":"清代","author":"翁瑞恩","text":"卅里湖边路。带长堤、红桥曲折，绿杨无数。云隔烟迷人迹远，只有青山当户。曾系艇、鸥波深处。渌水粼粼浓似染，最销魂、几阵疏疏雨。萍万点，散还聚。酒痕记取襟前句。看新诗、袖中一卷，吴歈初谱。多少长洲荒苑柳，依旧春风眉妩。可还似、西冷烟树。佳境莫生分别想，證前修、一例天堂住。软尘影，漫回顾。"}