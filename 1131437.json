{"id":"1131437","title":"书怀","dynasty":"宋","author":"虞俦","text":"丘山何必万牛回，栎杜从来贵不才。无事饮多惟日醉，有声画好亦天开。欲谋松菊园三径，翻讶文章水一杯。未免无衣忧卒岁，篱根惭愧候虫催。宦路侵寻已倦游，功名何敢望前修。谬纡州组三宜去，回视儒冠一忍羞。畴昔尝窥循吏传，只今谁是富民侯。夜来好雨催归棹，春水茫茫涨鸭头。"}