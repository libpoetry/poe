{"id":"1236449","title":"霜岩石室","dynasty":"元","author":"陈樵","text":"悬流脉脉又涓涓，浣水为花到席前。我为天穿来炼石，僧从雨下度流年。月中溜洒黄金泪，壁上云生火玉烟。山下四邻皆雨外，天瓢枯槁蛰龙眠。洞天无暑亦无寒，淑气芳风不出山。扫叶僧归云未湿，卖花人去蝶先还。满庭修竹下黄叶，千岁古松生绿烟。尽道雪中依裸壤，我疑夏室是冰天。楼阁天然石削成，山为栋宇石为楹。丹砂伏火有光景，石斛依空无死生。叶落世间多月色，瓢亡林下欠秋声。山中水石皆吾党，竹兔松鸡不用惊。满林翠雾湿麻衣，山影遥侵白板扉。竹石无心吾所畏，烟霞有疾不须医。梦骑鹤处天逾阔，歌遏云时花不飞。燕子归来背人去，吾庐无地可栖迟。岩穴冬温夏气清，有时采蕺度崚嶒。閒云起作飞云去，今雨还随旧雨生。树上菟丝低窣地，阶前息壤暗通灵。人间甲子何须问，只忆山花几度荣。丹荑满地药生茸，著屐登山春正浓。委羽山人来相鹤，天台道士去投龙。风传花信归何处，日卷松阴展向东。不见霜岩松下竹，空王未作已心空。"}