{"id":"700592","title":"宫中词","dynasty":"明","author":"顾璘","text":"太液红云重，昭阳素月斜。龙香浮蕙草，凤辇过桃花。翠扇摇歌席，银屏隐卧车。双双紫鸾羽，飞上玉皇家。复道通瀛海，周垣隐洞天。云随珠佩女，霞覆羽衣仙。秀艳疏丹粉，潜悲咽管弦。春光閒永巷，愁坐惜流年。诏省长杨猎，虞人夜启关。霜鹰腾紫籞，天马跃朱闲。宝剑秋莲色，雕弓朔月弯。非熊谁协兆，看载后车还。绮阁延朱夏，花阴昼漏长。研砂养蜥蜴，刺绣学鸳鸯。细字中官扇，奇熏外国香。午窗兰玉梦，惊起谢君王。"}