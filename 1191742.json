{"id":"1191742","title":"古意","dynasty":"唐","author":"鲍溶","text":"女萝寄青松，绿蔓花绵绵。三五定君婚，结发早移天。肃肃羔雁礼，泠泠琴瑟篇。恭承采蘩祀，敢效同车贤。皎日不留景，良辰如逝川。愁心忽移爱，花貌无归妍。翠袖皓珠粉，碧阶封绿钱。新人易如玉，废瑟难为弦。寄谢蕣华木，荣君香阁前。岂无摇落苦，贵与根蒂连。希君旧光景，照妾薄暮年。"}