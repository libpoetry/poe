{"id":"820942","title":"忆旧游 过水西庄遗迹，追怀查湾","dynasty":"清末近现代初","author":"郭则沄","text":"认明漪夹镜，密翠通帷，中卧修虹。竹外朱楼近，早歌残世换，镫月悤悤。错教白头词侣，来蹑水云踪。算隐几摊经，钩帘赌曲，犹是家风。低徊旧游处，又酒舫花沈，屧径苔封。一例风流歇，更茆堂迟就，输与卢鸿。梦边故湾何许，春泪野棠红。待招鹤归时，蓬山路隔应万重。"}