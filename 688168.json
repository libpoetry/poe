{"id":"688168","title":"予既宿华阴之行台明日有事于西岳灯下勉成三律以叙洁祭之诚谅金天主者有知其必鉴予至意也诗似相祀群僚尚希一和 致斋","dynasty":"明","author":"朱诚泳","text":"衣自温泉浴罢更，拟将禋祀报神明。盘供野簌无兼味，天湛灵台一至诚。跋涉敢辞长路杳，澄渟应喜此心清。虚堂待旦浑无寐，饱听松风隔坐声。叠嶂凌虚紫翠堆，閟宫千古面崔嵬。一帘香雾晴犹合，满地松云昼不开。烜赫威灵昭肸蚃，骈繁神贶■春雷。凡庸竦息恩无极，领得宜男福祉回。煇煌庭燎照深更，髦士如云共一诚。束帛瓣香崇简素，朱弦玉管载和鸣。礼严三献神威肃，庙食千年飨祀精。我愿明灵昭景贶，更同民物遂生成。"}