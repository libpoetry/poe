{"id":"766337","title":"喜迁莺 其三 红袖添香夜读图，为王蓉洲孝廉题蓉洲余僚婿，今皆作玉溪生久矣","dynasty":"清","author":"周之琦","text":"兰釭红绽。更偎倚画中，春风人面。钗影横窗，书声出屋，恰和小莺低啭。篆纹蕙炉轻袅，冶思梨云相乱。可人语，问芸编何似，柔乡堪恋。眉案。还记取，箫凤谢庭，一例神仙眷。好梦难留，潸痕宛在，憔悴玉京重见。绛河旧情空溯，珠树才名争羡。称心事，待浓薰秘省，宫袍催换。"}