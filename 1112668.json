{"id":"1112668","title":"题宣州后堂壁四首","dynasty":"宋","author":"张耒","text":"过雨山亭暑气微，老人犹未试生衣。满园閒绿无人到，春日南风燕子飞。我欲留春情不浅，青春别我苦无情。敬亭山下红千树，日日南风绿满城。翠树阴阴晚雨回，江山清润绝纤埃。军厨煮酒香初熟，更钓溪鱼斫鲙来。流落天涯一病身，簿书丛里费精神。殷勤照水窥华发，黄鸟声中又一春。"}