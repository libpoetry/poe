{"id":"779601","title":"金缕曲 坐周雪客兄弟遥连堂，感栎园先生旧事","dynasty":"清","author":"顾贞观","text":"宦橐书千卷。好楼居、看山读画，烟云消遣。造物惟将清福忌，不管西州悲泫。忆缟苎、远投椒茧。昨岁梁鸿溪上过，谢登堂、拜母交非浅。今古谊，一时展。公才遍历崎岖显。却重围、笑谈矢石，射乌题匾。午夜九阍争叩额，散斥狺狺猘犬。都不怪、希迁数免。偏喜学陶初愿遂，整芸签、悉付琳琅典。硕果尽，痛难剪。"}