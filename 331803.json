{"id":"331803","title":"百字令·题宗梅岑东原草堂","dynasty":"清代","author":"曹尔堪","text":"东原何处，向宜陵南去，修篁低屋。别墅芙蓉娇欲语，露下晓妆新沐。远树平堤，杂花依砌，来往幽禽熟。孤树夕照，乱鸦栖遍乔木。中有才子闲居，牙签棐几，歌啸真清福。射策雄心浑似旧，陈亮暮年还读。抱膝吟成，曲肱睡起，好醉篱边菊。秫田耕罢，柳阴长卧黄犊。"}