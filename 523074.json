{"id":"523074","title":"雪柬郑生","dynasty":"明","author":"李梦阳","text":"夜来雪花如掌大，无事闭门但眠卧。僵牛死马非所虑，天翻地裂畴能那。近时好事最者谁，徽州郑生差爱我。瓮头春酒不馀沥，天明梳洗午尚坐。北风其凉二仪闭，雪吹飞沙映天过。老夫畏寒淣无力，生也乃是雄豪佐。梁园之陌平若掌，放兔呼鹰无不可。不然骑驴学尔祖，乘兴一鼓山阴柁。"}