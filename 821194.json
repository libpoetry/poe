{"id":"821194","title":"垂杨","dynasty":"清末近现代初","author":"汪东","text":"莺声唤觉。任暖烟细熨，碧纱窗窈。望里阴阴，片帆飞过长堤杪。隋家宫树虽然好。怕风雨、织愁多少。谢池边、应肯归来，认旧时芳草。容易韶华过了。剩台冷砌荒，落花如扫埽。漫忆藏鸦，几枝摇曳横门道。天涯此际情思绕。恨即渐、吟蝉缥缈。到残丘、得似离人，青鬓老。"}