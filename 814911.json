{"id":"814911","title":"题黄韵珊孝廉桃溪雪传奇后","dynasty":"清","author":"俞樾","text":"曾向秦台泣凤皇，红颜碧葬更悽凉。春风写入黄荃笔，卅里坑边土尚香。绮年才调女相如，翰墨留题遍国初。一掷危崖千古事，眉楼羞杀老尚书。记昔看山到永嘉，永康城外屡停车。来迟未遇哦松客，谁与城西访杏花。离合悲欢任意编，传奇体例想当然。我今更定瑶华谱，续得佳人命一年。"}