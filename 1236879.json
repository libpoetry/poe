{"id":"1236879","title":"苏文忠天际乌云卷九首","dynasty":"元","author":"柯九思","text":"山中覆鹿拾蕉叶，眼底生花二月明。不道人生俱梦里，新诗犹话梦中情。绿窗度曲初含笑，银甲弹筝不露尖。人生莫待头如雪，华屋春宵酒屡添。云中初下势如惊，白凤蹁跹雪色翎。多少旧游歌舞地，不堪回首又重经。桃花扇底露唇红，不复梳妆与众同。一曲山香春去也，荼蘼无语谢东风。一颗摩尼不染尘，瑶池玄圃度千春。寥阳殿里云深处，谁是当时解佩人。三月旌旗幸玉泉，牙樯锦缆御龙船。千官车骑如云涌，杨柳梢头月色娟。长忆眉庵鹤发翁，旧时阿阁赞皇风。如今流落那堪说，黼黻文章似梦中。鼓瑟湘灵欲断魂，洞庭风浪不堪论。遥知旧赐宫袍锦，双袖龙钟总泪痕。兴圣宫中坐落花，诗成应制每相誇。庐山面目秋来好，自杖青藜步白沙。"}