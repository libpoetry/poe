{"id":"1129152","title":"禅人发心丐席求颂","dynasty":"宋","author":"释正觉","text":"万指相从作正观，出求卧席著蒲团。恬处敛雨野云薄，湛若磨风秋水寒。卷去犹知鼻头痛，坐来方信髑髅乾。芦花明月阿谁事，人在江湖把钓竿。吉祥长者草茸茸，香软登机棱路通。卷去若人呈己事，得来与我展家风。默游两岸雪芦外，瘦坐五湖烟水中。未许春眠梦蝴蝶，大方引步劫壶空。"}