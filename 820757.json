{"id":"820757","title":"探春 诗趣轩春禊，分得苑字","dynasty":"清末近现代初","author":"郭则沄","text":"花梦留春，柳烟迎晚。雨后阑干绿浅。小榼煎兰，轻衫躤草，总是年时游伴。偏几番腰鼓，早占了、秋千别院。一般画里楼台，何人添写芳钿。多事翠觞频劝。便醉向东风，酒愁难浣。倚剑心孤，题裙约误，搀入琼华幽怨。旅鬓成丝否，怕图上、吴绫羞见。烟外啼鸦，销魂如赋秋苑。"}