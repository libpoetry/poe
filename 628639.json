{"id":"628639","title":"为韩宾仲悼亡","dynasty":"明","author":"李云龙","text":"潇潇风雨蔽江津，闻尔归舟泪满巾。却悟当年笔彩落，都缘无复画眉人。忆初帘下牵衣别，犹见朱颜垂绿发。岂期婺女遽还星，岂谓嫦娥遂奔月。旧曾游处试相寻，飞尽繁花空绿阴。妆阁尘生鸾镜掩，翠楼月落凤箫沉。君家虽近朱明洞，从今空托梅花梦。云母餐来事已虚，黍珠炼就成何用。忆君挟策干明主，只道香闺聊暂处。谁知未遂鸿鹄志，一旦先摧凤皇侣。罗浮山下觅泉门，闻有孤鸾夜夜翻。紫玉定怜韩重在，名香谁为返芳魂。"}