{"id":"1026815","title":"送宁极还山","dynasty":"宋","author":"韩维","text":"晨冰结车辙，朔野风正厉。君行良亦勤，正与苦寒值。超然出门去，曾不顾我议。譬如云飞鸿，势不受维絷。开笼恣其往，万里在展翅。场功十月毕，田家足豳事。儿童樵牧归，荆扉寂已闭。燃薪烛茅屋，并坐侄与弟。自爱村醪熟，或以山鹿馈。冻蔬斸青黄，寒药煮根柢。从容温饱间，万事一无累。嗟予不得往，注目云接地。"}