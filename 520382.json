{"id":"520382","title":"予既宿华阴之行台明日有事于西岳灯下勉成三律以叙洁祭之诚谅金天主者有知其必鉴予至意也诗似相祀群僚尚希一和 其三 散斋","dynasty":"明","author":"朱诚泳","text":"煇煌庭燎照深更，髦士如云共一诚。束帛瓣香崇简素，朱弦玉管载和鸣。礼严三献神威肃，庙食千年飨祀精。我愿明灵昭景贶，更同民物遂生成。"}