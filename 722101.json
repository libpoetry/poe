{"id":"722101","title":"忠养堂书怀","dynasty":"明末清初","author":"屈大均","text":"无才不敢恨长贫，老大惟知与道亲。几杖高堂多古物，衣冠中土有遗人。碧梧早落过芳岁，黄菊迟开及好春。绕屋云山无路入，一家鸡犬自先秦。雨过山堂秋气新，书声日日接西邻。陶公纸笔争儿女，茅氏瓜蔬笑客人。缸底醇醪多日尽，镜中哀貌几时春。寻常古几当花隐，白首韩康有老亲。"}