{"id":"587869","title":"访湛甘泉莲花洞","dynasty":"明","author":"王渐逵","text":"两至南乡岭，未识莲花洞。万古秘玄机，一朝显诸用。江山郁冲融，星斗遥以控。泉翁起南海，神鬼故呵从。大地不爱宝，灵境自歆贡。架壑栖霞扉，凌虚敞烟栋。杖屦得跻攀，长风复相送。身世浮太虚，恍惚如寐梦。萝浮去咫尺，沧海杳一纵。安得架长虹，飞云日相共。"}