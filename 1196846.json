{"id":"1196846","title":"悼离赠妹诗二首 其二","dynasty":"魏晋","author":"左思","text":"穆穆令妹，有德有言。才丽汉班，明朗楚樊。默识若记，下笔成篇。行显中闺，名播八蕃。以兰之芳，以膏之明。永去骨肉，内充紫庭。至情至念，惟父惟兄。悲其生离，泣下交颈。桓山之鸟，四子同巢。将飞将散，悲鸣忉忉。惟彼禽鸟，犹有号咷。况我同生，载忧载劳。将离将别，置酒中堂。衔杯不饮，涕洟纵横。会日何短，隔日何长。仰瞻曜灵，爱此寸光。何以为赠，勉以列图。何以为诫，申以诗书。去去在近，上下欷歔。含辞满胸，郁愤不舒。燕燕之诗，伫立以泣。送尔涉涂，涕泗交集。云往雨绝，瞻望弗及。延伫中衢，愊忆呜唈。既乖既离，驰情仿佛。何寝不梦，何行不想。静言永念，形留神往。优思成疚，结在精爽。其思伊何，发言流泪。其疢伊何，寤寐惊悸。咏尔文辞，玩尔手笔。执书当面，聊以永日。"}