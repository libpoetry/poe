{"id":"768066","title":"百字令 初度日自赠","dynasty":"清","author":"李符","text":"月波楼外，有吴侬被褐，旧乡慵住。督亢昆明游历历，更走束齐西楚。叠锦翻鸿，镀环刻凤，笑掷当炉女。春场盘马，朔篷曾射骄兔。谁料露枕风鞭，旧颜憔悴，容易伤迟暮。涉猎文词终小技，一任砚尘书蠹。犬子呼儿，桃根作妇，愿载扁舟去。五湖三泖，翠竿长钓烟浦。"}