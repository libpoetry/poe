{"id":"581196","title":"石门","dynasty":"明","author":"张诩","text":"岭南石门如剑门，江水中流万马奔。中有长蛇与封豸，瘴烟白日常如昏。楼船将军拥兵下，沧溟直欲一口吞。大破石门收百粤，英风凛凛今如存。扁舟石门闲访古，山青水白好人村。禅扉次第连云起，幽阒不闻人世諠。雨过山头翻石燕，风来水面拜江豚。两岸桃花烂如锦，行人都道武陵源。"}