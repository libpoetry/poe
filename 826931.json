{"id":"826931","title":"水调歌头·己卯上巳与同里诸君客上海者共饮酒家","dynasty":"清末近现代初","author":"金兆蕃","text":"令节复何有，尽醉不须推。海上流人四集，客自故乡来。休问年时花信，却映战场草色，烂漫逐春开。咫尺还乡水，昔昔一帆回。展情话，悯离乱，托深杯。此地故无烟雨，空忆旧楼台。千古永和癸丑，当日神州何状，沈陆有余哀。谁喻右军指，今古重徘徊。"}