{"id":"706266","title":"斸蕨行","dynasty":"明末清初","author":"王夫之","text":"清晨上南坂，芜草深没腰。黄云冒山起，雪花零乱飘。雪子穿棕笑，雪花漫棕衣。飘衣湿尚可，悬愁空筐归。土皮滑白斸断柄，短茎泥重淘寒井。黄茅盖头雪侵领，奋椎力尽刚过颈。绵绵咽咽声可怜，阿儿涕堕牵丝饼。流泉浑浑浊如蓝，朦胧犹见伶仃影。伶仃相扶过眼前，黄绵袄子雀儿毡，梦里春光快活天。君不见马槽□□□东去，雪花洒血痕丹鲜。"}