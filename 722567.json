{"id":"722567","title":"送妹","dynasty":"明末清初","author":"屈大均","text":"翩翩东海燕，衔彼棠棣华。我生鲜兄弟，乡闾尝咨嗟。令妹圭璋姿，教诲荷亲慈。采桑提玉筐，织素呜春机。纤纤彼女手，朝夕供甘肥。青春日载阳，雎鸠差池飞。家贫不终养，临别泪涟而。虞舜耕历山，伯瑜披綵衣。嗟予弃人爵，与亲聊餔糜。青阳属令辰，来雁鸣雍雍。朝云媚桃李，乳燕栖房栊。窈窕彼君子，佩玉乘青骢。朝为孤鸳鸯，暮作双飞龙。子怀在高逸，偕隐宜梁鸿。絺绤胜鲛绡，荆簪玳瑁同。箱帘无宝玩，图史盈其中。芳颜匪膏沐，令德惟温恭。先人箕颍流，黾勉追素风。"}