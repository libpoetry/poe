{"id":"1112012","title":"和史司直韵五首","dynasty":"宋","author":"吴潜","text":"南方一佛放圆光，散作阎浮薝卜香。便把此花为赞祝，更将何物献休祥。建中圣主平平荡，锡福明王简简穰。共喜太平今有象，新年好上万年觞。疑怪虚窗彻夜明，晓看积雪与阶平。虽知乐岁无捐瘠，尚恐祁寒有怨情。天地浑沦方返朴，国家霈泽正哀茕。区区甚愿祈三白，只怕人閒忌满盈。滕翁只道老非才，不料穷冬雪壮哉。拟拨寒蔬寻早韭，试寻玉树索寒梅。孤汀错认鹚为鹭，四野偏宜牟与来。闻说广鞮西北走，将军已自播州回。空中万鹤舞盘旋，飞向西天祇树园。一幅缯绡包宇宙，连城圭璧委郊原。冰笳莫弄两三曲，铁甲犹联百万屯。痛痒不知惟党二，至今浪有姓名存。世閒传假不传真，丞相可曾城换银。巷扫他家难敌富，氅披之子未为贫。也知东郡行春守，便作南溪钓雪人。指珷为瑶惭兴寄，恨无一缕引千钧。"}