{"id":"516327","title":"金粟轩","dynasty":"明","author":"史谨","text":"三槐公子兰亭族，宅近青山带林麓。剩栽仙桂入云高，中构层轩扁金粟。四面繁阴若环堵，光风何异清虚府。天香时傍石阑飘，老鹤常为素鸾舞。凉飙出树秋满身，金粟雨地铺文茵。已知香色总虚幻，造化所致非由人。客来自把湘帘捲，香露滴衣觉寒浅。半世虽同蝶梦醒，一枝终占鳌头选。醉向花前玩明月，月色天香两奇绝。不识人间一点愁，前身恐是维摩诘。"}