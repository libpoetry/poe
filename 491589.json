{"id":"491589","title":"题沙村江楼歌为刘方东赋","dynasty":"明","author":"刘崧","text":"朝游云亭夕憩凤冈，河水浩浩山苍苍。白虹东来盘九曲，日出霞明见秋绿。雕甍碧瓦歘飞翻，百尺层楼起林麓。楼中仙人乌角巾，调笑日与云山亲。满筵歌舞客如雾，中有万斛江南春。昨来登临九月暮，落雁横江隐霜树。锦袍夜冷烛花残，北斗欹斜挂琼户。我欲援君绿绮琴，为君一鼓清愁心。白沙翠竹自江路，金谷铜驼非故林。吁嗟昔贤困羁旅，仲宣能赋终怀土。何如对此日高歌，手挽松萝看烟雨。东南豺虎日纷纷，几时书剑罢从军。鹅鼻峰头望明月，鸡栖潭上钓寒云。"}