{"id":"779312","title":"金缕曲 红线","dynasty":"清","author":"顾太清","text":"技也原非幻。入危邦、床头盗合，身轻如燕。甲帐风生申夜警，悄过兰堂深院。好趁取、灯昏香断。太乙神名书粉额，挂胸前、匕首龙纹灿。奇女子，字红线。功成岂为求人见。慰君忧、感知酬德，免他争战。遁迹云山游世外，酒海花场谁恋。劳主帅、中庭夜饯。野鹤翩然随所适，冷朝阳、特赋菱歌怨。乘雾去，碧天远。"}