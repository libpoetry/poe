{"id":"1121186","title":"和后村二首","dynasty":"宋","author":"林希逸","text":"琼筵追补庆樗庵，寿宿荧荧耀斗南。诗胜卢仝酬马异，客无李四与张三。颜红鬓白国元老，眼赤腰黄世美谈。索和多惭供狗尾，公如大楚仆毛聃。但喜僧歌不坏庵，可曾佞佛学和南。溪深却有鹂千百，城远何妨家两三。诗未能工多颣句，书无高论总常谈。身穷久欲逃名姓，任把秦儋作史聃。"}