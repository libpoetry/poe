{"id":"844279","title":"季夏病中，喜仲衡侄携第四姬见过，即次其重题革堂韵五首","dynasty":"清末民国初","author":"林朝崧","text":"携姬閒到老夫家，三日茆斋小驻车。竹里诗声清似水，池边人影艳于花。雨馀野簌肥堪摘，潦退溪鱼浅可叉。稍恨病躯新断酒，当筵相对只清茶。四面荒溪少客寻，一家自赏子桑琴。无人中馈贫应分，习静闲门病称心。儿女青红催老境，米盐凌杂废清吟。案头新购欧阳帖，剩喜明窗日一临。与人闲事竟何如，闻说傍观窃笑余。险阻偶经沧海浪，寒喧几绝故人书。渐高周赧台头债，方觅陶潜月下锄。消尽向来轻侠气，而今真侣汴溪鱼。竹林与汝渐徘徊，座有庄生共笑咍。禁说交情妨作恶，强邀时誉拙寻媒。浮生忧患垂垂老，世路风波滚滚来。何日粗酬身事了，尽携鸡犬上蓬莱。菡萏花开蕉竹苍，团圆池上纳风凉。将雏老凤随臣朔，新嫁青娥伴阮郎。环佩相过如一室，火云不到即仙乡。却怜播谷焦原者，六月难求阴暍方。"}