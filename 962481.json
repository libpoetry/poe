{"id":"962481","title":"奉别刘思中","dynasty":"宋","author":"度正","text":"忆昨我初往，斗杓正南陬。阳气已汗漫，伏阴才如勾。既见御史公，文书烦校雠。时时延上坐，不听毁者谋。公兄东溪老，博我诗之幽。轩然肯相顾，妙语吐如流。诸郎冰雪姿，学问谁朋俦。其长遇我厚，久要何绸缪。感知不忍去，坐阅四月周。寒暑无停机，忽忽今已秋。我学曾几何，我怀良独忧。亲庭催我归，岁晏无寒不。朋友催我归，仁义相讲求。山林本其性，麋鹿本其游。再拜谢所知，去去毋苦留。"}