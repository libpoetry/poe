{"id":"576965","title":"饮射观德亭","dynasty":"明","author":"陈琏","text":"秋日天气佳，凉飔满林扃。宇宙绝纤翳，万里同清明。群贤协嘉会，饮射集斯亭。弯弓似满月，飞矢如流星。若能正一己，胡忧失诸鴊。缅怀三代时，斯礼讲素精。大唐贞观初，胜事亦可徵。后人宰钧衡，因以仆射名。吾侪生盛世，况值文运兴。古礼在究极，乐事良难并。一有不中者，行当罚巨觥。"}