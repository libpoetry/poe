{"id":"505653","title":"岁暮奉呈公相","dynasty":"明","author":"唐之淳","text":"发春食沂水，岁晏复来兹。如何羁旅踪，涉历绵绵时。朝从我公出，驰猎北山陲。骍弓挟白羽，紫燕从文骊。莫归戎府閒，初月照大旗。城近刁斗急，令严人语稀。亦有二三友，摛毫匹书诗。铿锵节征鼓，倡和叶埙篪。今夕匪恒夕，岁律行推移。作乐陈火戏，张灯送瑶卮。献酬岂不欢，终觞前致辞。春秋贵谨始，君子慎知几。愿公益崇德，如彼星日辉。上为国柱石，下作民蓍龟。受脤殄凶丑，垂绅赞雍熙。惟音和则钧，在器满乃隳。吾人依末耀，共仰黄发期。"}