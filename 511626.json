{"id":"511626","title":"挽赠安人刘节妇","dynasty":"明","author":"柯潜","text":"刘家贞妇翁家女，德耀共姜乃其侣。夫在黄泉子在怀，自掩霜帏泪如雨。酸在眉兮痛在肝，寂寞孤灯照影寒。幽花不识春风面，劲草何愁夕露漙。于今埋玉苍山侧，风雨年年土花碧。芳魂已逐尘散亡，苦节尤为人叹息。人生何用计脩促，但得留名死亦足。承家况有子读书，高步云霄簉鸾鹄。昨日焚黄丘陇前，日月垂光耀九泉。呜呼守节从来庆多有，失节事人天所丑。"}