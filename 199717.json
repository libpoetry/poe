{"id":"199717","title":"劳刘子仪视作红花堰","dynasty":"宋代","author":"晁公溯","text":"冽冽天北风，仰视寒云繁。蛰虫亦坯户，子独在丘原。路人指此堰，啧啧相与言。堙废将百年，故道今岂存。旁有蒋子池，沮洳无根源。耕者病夏畦，拥耒涕潺湲。念子不惮劳，塞茅手自掀。忽报故道出，万锸如雷喧。堰成争来观，矗若千丈垣。少壮始从仕，功绩已可论。他时当不朽。名配谢公墩。"}