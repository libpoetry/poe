{"id":"691461","title":"秋兴二首","dynasty":"明","author":"李英","text":"邗江秋色对踌躇，五岳年来忆著书。多病已抛沧海钓，穷愁惟问白云居。掩窗有梦频成蝶，弹铗高歌不为鱼。强欲解嘲君莫笑，寂寥半似草玄庐。兵戈世路感离忧，江国谁怜远客愁。谈笑便能投笔去，功名宁负抱书游。疏砧城郭家家月，落叶篱门树树秋。莫向淮阴吊韩信，汉庭元不吝封侯。"}