{"id":"815996","title":"鹧鸪天  送客之金陵","dynasty":"清","author":"曹尔堪","text":"罗绮香残旧院空。石城桥畔挂晴虹。柔情常在琴心里，别意难消烛泪中。江水白，落花红，小楼山色六朝同。莫愁家近频来往，兰桨轻随燕子风。蟹舍鸡栖共一椽，千竿修竹弄晴烟。鸟声都在征鼙外，兵气犹缠大角边。书案净，杂花妍，种鱼栽藕野塘偏。木香吹雪人闲坐，读罢庄生骈拇篇。蟾影新钩破碧天，嫩凉池馆日如年。三分莺舌红蕉上，万颗鲛珠白藕边。愁梦断、薄情牵，鸳鸯债已了前缘。一声蟋蟀梧桐雨，冰簟风清稳昼眠。太液菖蒲泛酒时。赐衣唯有近臣知。银盘郁李登公宴，丹砌戎葵映屈卮。倾凿落、和参差。楚江风咽大招辞。攀髯未解乌号痛，续命虚传五色丝。漠漠重云足四垂，纸窗风静觉轻吹。水仙怕冻先遮箔，田芋思煨待举卮。前有句，好吟诗，安排险韵写琼枝。呼童急往前村去，趁此泥干认酒旗。赤叶楼头好醉看，高歌一曲笑弹冠。剖香橘柚吴姬手，撮细蒲萄燕市盘。红袖侧，易为欢。多情莫厌酒杯浅。惟耽杜牧风流句，不点明犀也辟寒。节届重阳觉薄凉，闭门消得一杯浆。绕篱菊贱先开紫，食稻螯肥渐有黄。城角下，小亭荒，芟夷秋草受秋旸。登高不用茱萸袋，自有奚奴旧锦囊。"}