{"id":"1127035","title":"以同心之言其臭如兰为韵寄李子先","dynasty":"宋","author":"黄庭坚","text":"往日三语掾，解道将无同。我观李校书，超迈有古风。谈道屡入微，闭门长蒿蓬。谁能赏远韵，太守似安丰。流水鸣无意，白云出无心。水得平淡处，渺渺不厌深。云行不能雨，还归碧山岑。斯人似云水，廊庙等山林。俗士得失重，舍龟观朵颐。六经成市道，驵侩以为师。吾学淡如水，载行欲安之。惟有无心子，白云相与期。摧藏褫冠冕，寂寞归丘园。一瓢俱好学，伯仲吹篪埙。正以此易彼，高车择朱门。得失固有在，难为欲人言。携手力不足，七年坐乖离。愁思不能眠，起视夜何其。残月挂破镜，寒星满天垂。明明故人心，维斗终不移。穷阎蒿蔓膻，富屋酒肉臭。酒肉令人肥，蒿蔓令人瘦。欲从钟鼎食，复恐忧患构。秦时千户侯，寂寞种瓜后。客从济南来，遗我故人书。墨淡字疏行，故人情有馀。上言犹健否，次问意何如。只今意何有，思食故溪鱼。吾子有嘉德，譬如含薰兰。清风不来过，岁晚蒿艾间。古来百夫雄，白首在涧槃。非关自取重，直为知人难。"}