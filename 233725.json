{"id":"233725","title":"永嘉魏秘校访仆萧寺且言出处甚详属与余同","dynasty":"宋代","author":"敖陶孙","text":"了侯一榻悬千古，贱子何能望入府。门前谁者高櫑具，甚口美髯方快睹。裙衣新失大雪寺，告诉天吴烦拆补。阴风立我铁户限，起到不供人笑侮。迩来稍挫牙角勇，一见何知肺肝吐。绘衣君欲试华虫，莺领吾方愧桑扈。新篇直欲命蚤仆，寸舌宁当下齐虏。已从雁荡歌贯休，更向乌江怜项羽。遥知笔下卷波澜，乞与胸中洗尘土。魏侯魏侯听我语，醉里江山迭兵主。吴歌一声落青蒲，遮莫催归啼杜宇。江南江北知何许，万水千山话僧庑。因君永嘉说谢客，南海维摩堪泪雨。榇前卜试鸜鹆舞，一共从渠较邹鲁。"}