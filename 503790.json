{"id":"503790","title":"悼亡","dynasty":"明","author":"郭奎","text":"皇皇三十岁，历历多艰辛。骨肉一朝散，飘若行路尘。涉江赋羁旅，形影私独亲。寄身在丧乱，托迹思沉沦。行歌摽梅咏，卜尔为婚姻。尔才既明敏，尔德良且淳。结发未一载，恩爱犹千春。相知愿白首，相敬如佳宾。常怀孟光志，不厌黔娄贫。所以共患难，顾慰尤殷勤。夭寿固难贰，天亦胡不仁。蒺藜忽在床，伤我同心人。孤鸾失明镜，幽兰折清芬。杳杳长夜台，悠悠泉路魂。凄凄不复见，涕泣徒沾巾。"}