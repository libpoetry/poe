{"id":"807843","title":"贺新郎  中秋伏枕承蘧庵先生有月饼果物之惠病起赋谢","dynasty":"清","author":"陈维崧","text":"今夜清辉漾。想月殿、菱花出匣，一轮初上。万户千门连碧海，处处钩帘倚幌。只少我、一人凝望。多谢东邻遗粔籹，恰分明、掬取团圆样。开笼看，神差王。纷然佳果还相贶。揩病眼、荔奴黄皱，哀梨碧涨。忽忆添丁千里外，阻隔丹崖绿嶂。恨此物、无缘分饷。若使姮娥知我意，也璇闺、掩却垂绡帐。应为我，色惆怅。"}