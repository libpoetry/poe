{"id":"525856","title":"和何司空委心亭题壁四首 其三","dynasty":"明","author":"顾璘","text":"高名耀寰宇，白日行青冥。大旱思为霖，眷焉系群情。胡为念独善，渺渺怀南荆。安石昔岩栖，幡然慰苍生。昭烈廑三顾，永怀遗孔明。尧舜兹御天，泰阶既已平。海鹏负风力，九万将南征。君子欢在朝，小人乐深耕。后图良未艾，宿好讵可萦。岂不见伊叟，匪忻竹帛名。"}