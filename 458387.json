{"id":"458387","title":"游石鼓寮，出小鉴湖，饮于湖前小亭，出纸随书 其二","dynasty":"当代","author":"卢青山","text":"其左矗石钟，其右盘石鼓。想见古时音，渺渺回朝暮。湖水弱如婴，三面危崖护。绕湖静修篁，红枫杂三五。微风时过湖，澹荡如相抚。我立小亭旁，孤杯浸寒雨。薄醉生清欢，此真荒幽处。嗟我本幽人，颇思逢幽女。古室宛然存，蹇裳差可住。徙倚安能穷，天光不我驻。携囊独前迈，一步一回顾。唯有泉声随，怅如相送语。"}