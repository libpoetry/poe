{"id":"880725","title":"鸿门宴","dynasty":"宋","author":"刘翰","text":"江东遥遥八千骑，大战小战七十二。刘郎晓鞭天马来，踧踏长安开帝里。子婴已降隆准公，君王置酒鸿门东。张良已去玉斗碎，三月火照咸阳红。绣衣归来日将夜，可惜雄心天不借。当时已失范增谋，尚引长戈到垓下。刁斗乍急营垒惊，夜深旗尾秋风横。玉帐佳人不成梦，月明四面闻歌声。拔剑相看泪如雨，我作楚歌君楚舞。明朝宝马一声嘶，江北江东皆汉土。"}