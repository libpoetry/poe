{"id":"845030","title":"梅花四章","dynasty":"清末民国初","author":"曹家达","text":"寒月沉沉隐芳榭，金尊酒满春无价。传言姑射冰雪姿，开颜发色美清夜。佳人日暮倚修竹，肯为王郎十五嫁。徐熙粉本和靖诗，昔所未信今见之。合江渡头风雪多，合江园里春婆娑。一泓凉水照寒夜，酒阑翠羽能清歌。横吹三弄听不得，美人岁晚何蹉跎。芳华楼空渺何处，蜀王不归江水去。九疑山上团团月，红罗亭下飘风发。四荒求女日复暮，忍使芳年坐消歇。何人传语寄春君，花气上天浮白云。西洲鬓影鸦雏色，欲采寒花寄江北。伯劳飞时郎不归，高天海水空相忆。塞笛梅花归梦迟，知妾江南肠断时。"}