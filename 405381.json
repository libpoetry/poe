{"id":"405381","title":"临江仙·依蕙风簃步程子大八首韵","dynasty":"近现代末当代初","author":"喻蘅","text":"零露残蝉消溽暑，祓愁那得清尊。素衣难浣旧缁痕。华年空误掷，乡梦不成温。回首椿庭凋大树，风霜憔悴兰荪。吴鸿杳杳月黄昏。凄怀如碎锦，理乱待天孙。屡上崇楼舒远目，候他辽鹤归来。故园难认旧莓苔。虎伥盈闹市，蛇影入深杯。夜气如磐天不语，黄花委曲犹开。临春结绮委蒿莱。长歌空掩抑，耸笔记沉哀。金粉楼台留画稿，可怜芳序蹉跎。迷阳却曲乱愁多。离离星欲坠，惘惘夜闻歌。少壮不辞江海阔，拿云心事嵯峨。书生荒梦付洪波。举头问苍昊，忍泪对霜娥。瑟缩凉飔新雨后，迷灯点缀荒街。昨宵飞熛下蓬莱。三山犹忸怩，青鸟又徘徊。屈指斑骓归应早，陇头盼彻江梅。鹡鸰天外邈余怀。好诗经岁到，蜡炬未全灰。消息濠阳归一脉，西江浩淼扬舲。心事属我眼常青。奇音夸爨尾，清韵赏柯亭。镂月裁云都是幻，迷离几曲心屏。芳华茵溷太飘零。菁莪盈绛帐，风雨叩诗扃。苕霅风流依旧在，忍寒滋味谁知。传衣心事忆当时。砚池承雨露，桃李灿燕支。校勘铅丹酬语业，词肠宛转奚疑。兰成萧索益凄其。冰弦凝玉柱，疏蕊发琼枝。狂傲矜人才子气，不羁最是张生。翩翩公子放歌行。茜窗吟皓月，红豆意怜卿。卓子豪风芒砀客，可堪家国凋零。终风苦雨几时晴。铁函心史贮，说与后人听。冉冉东皋云水外，栖遑身世难论。回肠文字损灵根。论诗辞客慧，揽卷挹心源。愁不成欢欢亦苦，江山总是销魂。何凭剥复问乾坤。苍天终不聩，海岛正扬尘。"}