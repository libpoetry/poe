{"id":"635360","title":"下山纪游","dynasty":"明","author":"成鹫","text":"咄咄怪事，山僧忽作下山计。出门咫尺忘西东，迷津觅路逢老翁。老翁胡卢笑掩口，两脚疾行徐举手。指予海日初出处，便是山僧下山路。朝从小漫来，暮宿汀溪渚。半榻孤僧迷去住，老树作风山作雨。暮宿汀溪渚，朝上大夫山。身如游蚁行九盘，十步一息穷跻攀。陟层峦，登绝顶，七尺閒身万仞影。下方视我如蟭螟，我视下方如坐井。下高岑，历峻坂，苍松荫天无晓晚。樵径闻歌歌渐远，南山牧客驱牛返。牧客驱牛牛耳湿，山僧出云云在笠。千家烟火石桥东，青山一路沿溪入。石桥桥边逢老叟，于我先人称畏友。四十二年重到来，蹉跎少壮成衰丑。相见惊相识，知我行无力。煖汤濯足安床席，大言小言纷刺刺。西窗语未终，东窗日已白。梦去是归僧，醒来仍作客。归僧作客无已时，尘埃失却真须眉。出门岐路还路岐，旧游别作新相知。君家兄弟多好道，今昔结交非草草。海门风雨僧初到，野寺吟诗见怀抱。君作主中宾，我作宾中主。同是住山人，知我下山故。山僧十日不归去，饥杀山中大鼷鼠。乞取市门米，煮用市门水。担泉负米归乎来，折脚铛边冷烟起。饭熟谁当吃饭人，山中自谙山中味。"}