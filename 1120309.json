{"id":"1120309","title":"金国贺会庆圣节使副到阙紫宸殿宴致语口号","dynasty":"宋","author":"周必大","text":"十月为阳庆小春，电枢来应帝王真。天长地久千秋节，鳌抃欢呼四海人。黼座衮龙明日月，绣墩珠履切星辰。河图已告无疆寿，安得区区计古椿。九陛天高辇下雕，千官云集履鸣潮。霜迎爱日融城湿，香带祥风合殿飘。周宴恩浓鱼在藻，舜廷化洽凤仪箫。清台夜夜占南极，常有华星炳绛霄。"}