{"id":"744966","title":"谒陆清献公祠","dynasty":"清","author":"沈维鐈","text":"昭代论儒术，当湖孰并衡。庙庭崇秩祀，峰泖蔚精英。大道闻原早，斯文任独宏。薪传寻孔孟，统系绍周程。素志惟希圣，中年获代耕。循良敷海表，抚导遍疁城。未竟鸣弦化，偏教补被行。归装书数卷，讲舍屋三楹。再迫牵丝起，多应荐牍呈。旁咨廉惠爱，破格擢贤明。自拜言官责，频闻抗疏争。臣心孚帝简，朝议顺舆评。考绩时终忤，归田愿竟成。从违皆澹虑，义利最研精。督学虚明诏，遗编迪后生。千秋承述作，百氏辟从横。讵见门墙峻，居然俎豆荣。赠阶追向德，赐谥特尊名。世共高山仰，人推止水清。丛祠犹故里，茂典协群情。绝业真能荷，先型莫与京。谈经谁继起，瞻像独摅诚。砌草蜗交篆，庭柯鸟和鸣。然藜光近照，景慕倍心倾。"}