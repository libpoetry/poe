{"id":"578934","title":"读唐玄宗纪","dynasty":"明","author":"王佐（汝学","text":"皇天鉴晨牝，高庙降神灵。深沉收庙算，散落出天星。风云扫周馀，日月光唐经。殷鉴岂远而，胡昧前车惩。冰山寒相府，祸水满掖庭。赐第过乘舆，设榻淩御屏。胡儿眼孔大，天子无尊荣。中有言耻者，掷笔但吞声。倏忽渔阳变，一鼓如西征。河北指顾间，二十二降城。潼关半夜开，长安火不明。乘舆夜西狩，寂寞出咸京。天人满道路，风雨秋叶零。昨为金玉枝，今作逋逃丁。天子保四海，骨肉无依凭。百里马嵬坡，如在万里行。六军不肯发，右相首离形。忍割肺腑恩，宁顾星夕盟。閒关蜀道难，肠断雨淋铃。此时何复道，但恨无国祯。曲江杳何许，平原不知名。君子道落漠，小人势峥嵘。巍巍太宗业，飘荡随蓬萍。所幸一脉存，太子北收兵。新脱谗言中，其心常怔怔。灵武事可嗟，亦复有可矜。殆哉李林甫，万段不足形。一时天宝事，足戒千万龄。"}