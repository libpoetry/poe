{"id":"1047508","title":"昭君操","dynasty":"宋","author":"沈辽","text":"王昭君，汉宫女。汉宫女，嫁配虏。生如桃李花，皖皖托朝露。春风一摧折，零落在泥土。君王委心事匈奴，不知匈奴在何处。黄门扶我上车去，遥望汉宫隔烟雾。十年帘下学画眉，不知还为蛾眉误。当时恩怨或易忘，今日悲愁那可诉。梦中往往作歌舞，满目异类谁与语。但见惊风吹尘沙，岂识春还复秋暮。山林强鬼向夜哭，夜夜毡车宿荒戍。胡人从来不照镜，但见白发垂霜缕。念知此意终不传，独自援琴弹作谱。弹作谱，寄与汉宫人，一曲未终泪如雨。"}