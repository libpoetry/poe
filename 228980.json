{"id":"228980","title":"潘别驾寄牡丹歌次韵","dynasty":"宋代","author":"汪莘","text":"别驾寄我新时章，赏花须赏花中王。我诵此诗欲大叫，山川灵气未始亡。忆昔少年健如虎，两脚不住寻奇芳。何曾着眼看桃李，天台洞口呼刘郎。痴儿騃女意自得，不肯随我超凡常。嵩山洛浦忽入梦，秦人汉士俱堂堂。仰天大笑不复道，朱宫紫府森开张。是时青春二三月，姚家一树真黄裳。其余牛家魏家种，千红万碧罗新妆。论花固是花中杰，论人亦是人中祥。不觉我醉花亦醉，不觉花香入亦香。气高已压玉笥缀，骨硬肯羡金钗行。授我以元君之云篆，沃我以王母又霞觞。当时跳出生死窟，自此踏倒名利场。怀洞庭兮悲潇湘，吟清风兮咏沧浪。仙人击节相属儿，贱子起舞尤颠狂。历聘二十八列宿，遍谒三千六上皇。东风未断薰风起，江北吹落江南藏。天葩何年到此土，形貌虽减神犹昌。濂溪先生夸富贵，东坡老子怜忠良。不如煎酥煮面吃，大胜三碗搜枯肠。"}