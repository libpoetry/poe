{"id":"693323","title":"和韩孟郁将归诗三首","dynasty":"明","author":"苏景熙","text":"将归徒倚北山岑，寂寂寒蝉愁暮阴。江上浮云空自好，涧边白石为谁吟。美人一水芙蓉隔，何处孤樽风雨深。安得同君共杯斝，嗒然散发卧长林。莽莽天涯游子心，貂裘敝尽少黄金。燕台一去几消息，湘水无情自古今。穷途不作阮藉哭，抱膝聊为诸葛吟。且共佯狂发长啸，故山遥瞩暮云深。闻君归筑南山颠，囊中奈何无一钱。清泉白石足懒性，流水浮云出世缘。七尺头颅元自赘，百年天地拚相捐。栖心物外寄幽爽，凉风高枕北窗眠。"}