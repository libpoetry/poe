{"id":"479510","title":"送陈太守之开封","dynasty":"明","author":"罗玘","text":"浊流亘混混，古有辟其郛。兹维天地中，九州交逵衢。尹实冠中夏，奚与百郡俱。四十守令下，吏前合云铺。中庭忽闻雷，百诺应一呼。门如纳百川，累累入县输。千辆复百辆，上供及军需。曾无遗毫毛，丘山积负逋。地大物甡甡，隔身杂臞腴。堤防或阔略，立地生麻胡。一倡百和之，自立落雁都。坐令清平民，入市愁于菟。吾子起阳曲，而翁烈丈夫。自台徂名卿，子亦汗血驹。峨峨白云司，明月悬秋壶。大奸梗大狱，如以手拉枯。久结司寇知，或彻公与孤。旧尹新去位，宁容间须臾。子才望年资，流凡落瓯臾。横金中大夫，手握铜虎符。西落太行山，田园未应芜。登高望淮南，心与白云徂。男儿志事业，父母离忧无。旧闻马可释，勿谓龙易屠。覆锦或陷阱，知雌当辩乌。吾观圣贤心，川泽多纳污。壁立万仞强，攀跻竟无途。江湖多风波，宣父有巨桴。吾衰不自量，子今黑头颅。"}