{"id":"515344","title":"题吴世良逊斋卷","dynasty":"明","author":"程敏政","text":"终身让步不枉百，一忿忘亲真大惑。眼中能逊属伊谁，万古让王称至德。三吴故地多王孙，新安亦数延陵村。君家分住雁溪上，隐然乔木当高门。大字浓书作斋扁，祖德遥遥日星显。贾舶商车声利场，无竞为心似君鲜。轩堂处处嘉名新，华实相符今几人。当仁不让岂终逊，学海茫茫须问津。"}