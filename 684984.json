{"id":"684984","title":"从军行","dynasty":"明","author":"王称","text":"投笔出虎观，从军事龙韬。平生弧矢志，谁惭五陵豪。大江天宇晴，平明集千艘。组练照云日，戎师候旌旄。一笑挽弓胎，三杯拂豪曹。酒酣意气重，万事轻鸿毛。袖中黄石编，可与烈士高。上将躬受脤，铁钺专南征。熊罴百万师，长驱下青冥。五岭息瘴疠，三边詟威灵。指挥动星汉，啸咤生风霆。洗兵当载櫜，斩馘期弗争。上以立国威，下以苏民生。周诗有遗什，敢不滋令名。"}