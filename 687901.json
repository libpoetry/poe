{"id":"687901","title":"雪中杂咏六首 煮雪","dynasty":"明","author":"成鹫","text":"钻取槐檀木，烹将云母芽。凝冰与焦火，相待过年华。茗椀吹阳律，银山翻浪花。却怜苏属国，持节未还家。山径积复积，洞门开未开。持将鈯斧子，剖出蕊珠胎。寒月光转阔，冷风吹又来。凌阴方可纳，宁待玉山颓。寒斋朝拥彗，触破玉壶冰。借问侯门客，生涯见未曾。埽除非草草，堆叠自层层。挥手下阶去，纵横兴可乘。疲马暮失足，芒鞋朝请缨。冻云光匝地，衰草白无情。鹤步随吟迹，牛涔引杖声。悠悠灞陵道，今古几人行。我有辟寒玉，青州布一围。何曾羡狐貉，差胜掩牛衣。曝背癯形露，充绵瘦骨肥。蒙头过残腊，忘却六花飞。千山迟解冻，三月不知春。谁信看花候，还来送炭人。冰壶藏白发，火宅笑红尘。褦襶门前客，无劳剥啄频。"}