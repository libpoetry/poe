{"id":"774112","title":"番山近事","dynasty":"清","author":"洪繻","text":"五月行军日，辎夫处处征。险逾穿大漠，役似筑长城。爆石冬雷迅，危峦夏雪盈。战云深树里，悽绝鼓鼙声。地绝东海东，安营僰爨中。乱山千甲坐，险道五丁攻。蜀鲊蒸人瓮，冤魂啸鬼雄。合欢峰顶望，瘴雨日濛濛。日日起烽烟，蛮山欲触天。军无诸葛鼓，费有贰师钱。万垤遭焚蚁，千峰叹站鸢。驱人牛马走，挽运到霜巅。惨戚内番山，藤萝亦血斑。鏖兵深壑暗，放炮乱峰殷。逃死林箐里，馀生雪窟间。困穷时出斗，军气落凶蛮。"}