{"id":"123498","title":"送李徽州赴湖北漕","dynasty":"宋代","author":"范成大","text":"徂徕千丈松，阅世耸绝壁。高标上霄汉，峻节贯金石。惟有孤生竹，亭亭附微植。月夜借清景，春朝分秀色。托根未渠央，万牛挽山泽。昂藏转江湖，夷路入王国。明堂五云上，一柱屹天极。可望不可攀，清都与尘隔。依然此清士，空山淡愁间。悲吟发清籁，摇荡风雨夕。"}