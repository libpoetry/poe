{"id":"952520","title":"送退斋先生归武夷 其四","dynasty":"宋","author":"林若存","text":"大运何茫茫，海桑逝不留。武夷有乔木，虬枝尚相樛。自昔擢巍科，为今阐大猷。万里惮北上，三年喜南游。长身古衣冠，庞眉瞭双眸。虽与今人居，不与今人俦。和风颜子春，泰山邹孟秋。一双忧世泪，溅入银河流。相期入圣域，舍子谁当优。奈何弃我去，荦确归途修。我欲断中流，去棹何悠悠。我欲息天风，别袂何飕飕。明晨君已远，晚岁吾何求。恐无后会期，笑作来生谋。"}