{"id":"1204748","title":"水龙吟 寿静公右平章","dynasty":"元","author":"许有壬","text":"一生白浪红尘，得归才见乾坤阔。三升无分，如何料理，文园消渴。衰病禁持，不教杖履，经丘寻壑。记平生怀抱，曾逢恶处，都不似、今年恶。见说圭塘如旧，赖山英、好看猿鹤。梦中斗室，蠹残图史，尘凝铛杓。蟾桂香多，莫将长笛，等闲吹落。问嫦娥，我辈何时还又，享清平乐。"}