{"id":"1212298","title":"纪梦","dynasty":"元","author":"耶律铸","text":"衰草淡烟迷故垒，情思迢迢似流水。关山目断雁声沈，几曲阑干闷独倚。倚兰还忆早春时，款款东风绽桃李。青春如昨岁云莫，大抵人生如寄耳。如何携酒对明月，一笑红尘等白蚁。归来梦蝶恼庄周，蝶去悠悠几千里。吟哦犹在月明下，诗就清欢未能已。举手欲折桂枝去，行入青天广寒里。"}