{"id":"961816","title":"刘晁之家园六咏 其一 梅涧","dynasty":"宋","author":"姜特立","text":"胜事人间少，芳堤尽种梅。横枝出疏影，蠹蘖长苍苔。潇洒依湍濑，飘零落酒杯。戏鱼时跃去，冻蝶忽飞来。宛似孤山见，还如庾岭开。只将松作友，更与竹为媒。迥出千林表，真成百卉魁。羞争桃李艳，自是栋梁材。止渴将军智，调羹上相才。风光无着处，吟思发春雷。"}