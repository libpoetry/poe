{"id":"518999","title":"晴郊观麦","dynasty":"明","author":"邹智","text":"天街小雨连三日，坐听一鸠鸣午寂。暖风忽放青山红，满眼春光浓欲滴。呼童羁我槽下骝，散出晴郊破愁的。郊东行尽复郊西，炉锤仰见乾坤力。大麦芃芃碧浪翻，小麦离离翠云羃。今年定合成丰年，不须更检金穰历。忆昔关中恶飙起，赤血横流几千里。草根木叶饥莫充，壮者流移羸者死。剪爪割发虽殷勤，终是车薪点杯水。恭惟帝德同天德，一气薰蒸酿兹麦。黄童白叟生意饶，笑舞笑歌游化国。小臣坐颂歌太平，忧深虑远歌难成。人之应天曰五事，天之示人曰五行。忧勤或以咎徵起，逸乐或以休徵生。君不见文帝之世多灾异，武帝之世多祥祯。"}