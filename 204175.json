{"id":"204175","title":"松下自遣·聚气成此身","dynasty":"宋代","author":"释智圆","text":"聚气成此身，假缘暂寄世。可怜自在性，本无烦恼系。傍水与登山，悠然有深诣。日在林下游，暮在林下宿。供饮岩畔泉，充庖槛前菊。半月一剃发，半年一洗浴。但得恣疏懒，何曾有荣辱。新秋雨初霁，圆月照我屋。扶病起看月，坐久偶成曲。人生天地间，性分各自足。捧檄何必喜，途穷何必哭。容彭不为长，颜杨不为促。四者俱如梦，何为自羁束。彼笑我太狂，我笑彼太俗。彼我更相笑，是非无实录。不如长默默，恬淡过昏旭。渊鱼与林鸟，各得随所欲。举头谁是友，风月与松竹。"}