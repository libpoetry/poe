{"id":"1063843","title":"次韵吴兴宗送弟从沩山空印出家","dynasty":"宋","author":"释德洪","text":"身心俱出家，岂复论家世。一念断攀缘，即入三摩地。珍重大愿王，此法端可恃。若能训此心，是毕丈夫事。君看宏觉师，后身是昙谛。傥欲贮甘露，先将洁令器。自当福人天，岂止能自利。譬如鸡出燖，真复生厌离。空印法门杰，净慈数高弟。初不荷吾法，亦自为□瑞。汝能倾心事，建此平生志。净中有浮念，何异目有翳。内外俱一如，乃称真正士。以此谈妙法，要使天华坠。百里半九十，良医三折臂。果解信此言，不愧甘蔗裔。"}