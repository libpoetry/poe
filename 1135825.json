{"id":"1135825","title":"于氏琵琶行","dynasty":"宋末元初","author":"方回","text":"君不见木兰女郎代戍边，铁甲卧起二十年。不知谁作古乐府，至今流传木兰篇。又不见公孙大娘舞剑器，挥霍低昂动天地。我杜少陵有长歌，每一读之生壮气。汉时昭君颜如花，强令出塞禁风沙。马上无以写愁思，推手为琵却手琶。昭君死作青冢土，琵琶却传来汉家。一弦一字万怨恨，始听欢乐终咨嗟。燕代佳人有于氏，春日黄莺韵桃李。齿犀微露朱砂唇，手荑缓转青葱指。声外调声非杆拨，意中写意自宫徵。曲阑歌罢或潸然，何能动人一至此。有时不用琵琶歌，辩如仪秦勇贲轲。武昌东西说赤壁，洙泗南北誇黄河。一炬一失百万却，古今胜败何其多。拔山盖世亦泪下，骓兮虞兮奈若何。老夫嗜好无它癖，为尔看朱几成碧。白发多情似乐天，衫袖江州司马湿。前身不是木兰旧女郎，今生恐是公孙真大娘。哦此琵琶敲诗肠，尔或因之姓名香。"}