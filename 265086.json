{"id":"265086","title":"水龙吟·庚申中秋，有怀南京、台北诸校友","dynasty":"现代","author":"王季思","text":"故人隔海相望，举杯如见钟山月。乱云散尽，山河表里，清光四澈。桃渡联吟，长桥买醉，素娥能说。问当年俊侣，海桑三见，几人保、如霜发。翘首航天一叶，想银河今宵可涉。碧落无声，双星在望，天容全别。哪有人间，盈盈一水，长教隔绝。待他年此日，三方高会，庆团圆节。"}