{"id":"837921","title":"送林四季丞之英伦","dynasty":"清末民国初","author":"苏镜潭","text":"大风漭漭海西头，大鲸一去海门秋。鲛儿捧泪贝女愁，诗人摇笔凌沧洲。洪涛连天天壁立，明朝挂席此登楼。读书万卷行万里，丈夫四方志弧矢。为君慷慨歌西凉，西凉葡萄倾夜光。翩翩浊世平原君，哑哑娵隅蛮参军。六年客舍忘晨夕，千秋选楼待平分。吾闻海西爱兰岛，江山岸兀拥左纛。又闻海峡千艨艟，当年一炬定东风。恨不手持白玉杖，相从遍踏仙人掌。徒学少文耽卧游，胸罗邱壑纷摩荡。期君快著豫州鞭，别君直上鸱夷船。青鞋布袜吾已矣，拔剑斫地心茫然。此行倘遇鸡林贾，定乞诗篇购洛社。担簦跨马幸未凉，他日从容为君下。归来若问芦中人，依然寒杀孟东野。"}