{"id":"696459","title":"用方同知西山幽居韵","dynasty":"明","author":"郑真","text":"屋下清溪屋上山，碧窗深处玉人闲。岩花掩映春云里，林树参差夕照间。诗律要令如李杜，画图觅得似荆关。平安欲问蓬莱信，夜月天空跨鹤还。地辟严陵山上山，逢时应不许投闲。举头红日层穹上，信步青云咫尺间。果熟山猿来袅袅，花开啼鸟听关关。仙家近傍溪清浅，频许长生炼大还。"}