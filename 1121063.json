{"id":"1121063","title":"问道宜兴二首","dynasty":"宋","author":"岳珂","text":"买田阳羡说东坡，想见溪山胜槩多。曾是中营誇绣帽，尚传遗庙锁雕戈。斩蛟义槩人犹记，化蝠仙踪事易讹。我欲问津先访古，古灵题迹试摩挲。粹仪夹绽盛花钿，人说先朝祀玉仙。罨画有溪春不老，炼丹无灶古空传。乞灵剩拟羞蘋藻，养性何劳学汞铅。书閤苍龙应不远，为君重写白云篇。"}