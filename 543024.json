{"id":"543024","title":"斗鸡曲","dynasty":"明","author":"胡应麟","text":"翩翩五陵少，挟弹游咸阳。万钱饮侠客，千镒招名娼。走马东郊外，斗鸡大道傍。两雄昂然出，五色丽且光。黄金介白羽，绿沈铸玄裳。双眸炯相射，四距翼而张。凭陵壮夫胆，激烈猛士肠。俱呈庆忌捷，竞逞黑卵刚。狞牙攫豹虎，怒臂撑螳螂。先声骤恫喝，后举剧披猖。朱冠碎靺鞨，彩颊掀琳琅。宁论北宫挠，肯避平阳创。回身角伎巧，耸翮驰精芒。初交气方盛，再合势弥强。捐生赴仇国，效命临战场。纵横掣惊电，䟤跋挐秋霜。摧锋若禦寇，逐北如擒王。干旄助踊跃，钲鼓随腾骧。天地黯无色，尘沙剧飞扬。欢呼压廛市，登眺摧山冈。中原逐秦鹿，大陆豗天狼。雄雌久未决，转战益慨慷。迟迟白日堕，两敌为彷徨。安得鲁阳刃，一挥返扶桑。"}