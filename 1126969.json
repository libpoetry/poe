{"id":"1126969","title":"再和元礼春怀十首","dynasty":"宋","author":"黄庭坚","text":"回肠无奈别愁煎，待得鸾胶续断弦。最忆钱塘风物苦，西湖月落采菱船。吴中风物最娇饶，百里春风酒旆摇。往往贵人留骑从，少年丛里贳金貂。行云行雨迷三峡，归凤求凰振九苞。月白花红倾酒满，不将春色等闲抛。红紫欲疏啼百劳，洞宫春色醉蟠桃。虚窗酒病扶头起，强取金钗痒处搔。抹裙彩凤盘宫锦，插鬓真珠络贝多。酒恶花愁梦多魇，灵砂犀角费频魔。玉壶耽耽浸晴霞，庭有三春接续花。准拟只无难白发，金炉谁为煮黄芽。雨馀花色倍鲜明，最是春深多晚晴。美酒壮人如敌国，千金一笑买倾城。风光琰琰动春华，回首烟波万里赊。山似翠屏西子国，溪如罨画越王家。双盘锦带丁香结，窄袖春衫甘草黄。旧赠恐能开宝匣，新年时候梦残妆。滞梦停愁乱性灵，安眠灭念闭幽扃。体中忽觉有佳处，读易一篇如酒醒。"}