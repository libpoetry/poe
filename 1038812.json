{"id":"1038812","title":"黄鹤篇","dynasty":"宋","author":"张方平","text":"黄鹤飞来兮，越沧海之无垠，标格孤高谁与群。风前清啸欲命侣，凝神翘立如含嚬。鹰鹯独矜觜爪利，燕雀止为腥膻驯。扃笼犹负语言巧，堕羽直为依襟珍。杳杳水云上，亦有网罗屯。黄鹤飞去兮，汝无恋此扰扰之尘寰。冲丹霄兮凌紫烟，行啄秀芝咽醴泉。静栖琪树金羽丽，閒舞瑶池菊裳鲜。鹓群凤侣久相待，休随燕雀陪鹰鹯。"}