{"id":"960047","title":"送金簿解官归天台五首 其四","dynasty":"宋","author":"金履祥","text":"自从夫君来，二惠亦骖乘。天台本多贤，君门独何盛。大儿十四龄，神气极凝瑩。温然荆山璆，可续虞磬韵。小儿年十一，磊朗益自俊。壮气已食牛，风蹄期奋迅。两载辱交从，一朝随归?。相见复何时，相别涕其陨。美质不可恃，学问无穷尽。少小日易逾，德业须自竟。执手独徊徨，愧无珠玉赠。归哉各努力，教忠家有训。"}