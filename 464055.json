{"id":"464055","title":"庆宫春 西山旧校场乾隆阅兵楼","dynasty":"当代","author":"郭汉城","text":"遮野蔽冈。逶迤从树，风啸万顷汪洋。荒楼独出，孤寒清冷，踞高难奈凄凉。沉沉旧梦，谁惊醒、雀噪女墙。帝王行处，隐隐护河，草没石梁。白山黑水鹰扬。骏马快刀，基业绵长。世事如棋，繁华难驻，颟顸后代儿郎。提笼架鸟，浑不管、来日茫茫。而今只见，行人笑指，山外残阳。"}