{"id":"641442","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 其四 云门","dynasty":"明","author":"殷奎","text":"经术传家擅代名，著书满屋见高情。楚王争事浮丘伯，汉主方求老伏生。干仞云门青壁峻，一陂秋水玉琴鸣。昆丘台上虹垂月，髣髴蓬山在大瀛。"}