{"id":"686250","title":"叙隐五首","dynasty":"明","author":"卢楠","text":"仙槎隔溟渤，天汉嗟无梁。桂树含丹葩，瑶草限年芳。我生无羽翰，翻飞不能翔。揽衣步宵月，抚剑临秋霜。欲问严君平，此事何渺茫。伯阳柱下史，曼倩金马门。大隐在朝市，何劳避世喧。和璧与隋珠，慢藏盗斯存。投售一失所，按剑足已捐。徒为恻丹心，悲来胡能言。凤鸣千仞岗，苞绿丽天云。高士有奇姿，光华扬紫氛。兰蕙树百畹，琅玕植千寻。托迹在岩阿，悲啸有馀音。歌终忽不见，杖策为邓林。逸翮奋霄汉，高步蹑天关。褰衣在椒涂，长风吹海澜。琼树系游镳，瑶华代朝餐。恣情戏灵景，静啸谐鸣鸾。浮世信淆浊，焉能濡余翰。幽人何髣髴，乘化游丹溪。云裾佩琼璠，焱毂驷苍螭。揉弄绿萝烟，蹀跇紫霞辉。薄言伫山椒，璨齿修羽仪。高举谢尘寰，长揖答夷齐。"}