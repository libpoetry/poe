{"id":"686824","title":"雨中志感寄李太史伯襄","dynasty":"明","author":"伍瑞隆","text":"黑雨动经旬，幽人却未贫。总无身外物，时有意中人。白璧成何用，青云不可亲。从归武陵后，不敢怨强秦。日落雨声歇，远钟来翠微。天长人独立，江远雁双归。雪树果先落，风岩花易飞。遥怜李供奉，吟眺倚荆扉。林泉何历历，雨过转萧然。潦穴通藏蚁，风枝落病蝉。清疏关独解，飞动惬终篇。乘兴今何道，高楼云汉边。"}