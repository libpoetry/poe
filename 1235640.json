{"id":"1235640","title":"城楼暮霭","dynasty":"元","author":"许有壬","text":"楼上烟霏暝欲无，楼前车马正驰驱。幽人不为晨昏迫，只看天然水墨图。玄都道士不栽桃，却爱生红闹树梢。此去东风吹不散，仙家自有凤麟胶。纷纷毂击复肩摩，有此清涟万柄荷。沈水香中宜早赏，秋声不似雨声多。琳宫寥阒子声频，树影初圆局几新。门外茫茫名利海，可怜柯烂竟无人。秋容淡淡映疏云，聊向苍苔散屐痕。欲采紫芝心万里，斜阳尽处是昆崙。霜清水落静无埃，邀得西山入座来。爽气已供朝拄笏，烟光更助暮衔杯。千雉琼瑶琢不开，隐然凹凸混皑皑。皇州寒尽春如海，不似秦淮月过来。树梢斜日下迟迟，啼破荒烟㨂一枝。不为上林无著处，寒林宜画更宜诗。"}