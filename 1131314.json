{"id":"1131314","title":"送黄景声秘丞提举浙西","dynasty":"宋","author":"楼钥","text":"江夏无双第一人，清明久矣动簪绅。心平气劲无偏党，好在皇朝作争臣。宅家亲擢得真才，柏府兰堂更外台。未问遄驱向沟壑，半途应有诏书催。从来轩冕一毫轻，朝迹初收去玉京。打破画瓶无个事，不妨游戏绣衣行。论诗才了便谈禅，鄙吝冰消更豁然。稽首心空先及第，敢将癸未论同年。玉节光华照日曦，扬清激浊正当时。阿连幸出百僚底，正恐翁归不受私。"}