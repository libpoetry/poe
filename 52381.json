{"id":"52381","title":"赠饶平令曹先生","dynasty":"明代","author":"薛蕙","text":"炎方信巨丽，海峤弥光辉。冲波迅交属，断岫&lt;山卒&gt;相围。铜乳隐云穴，金膏被石碕。青林互缭绕，玉草竞芳菲。岭戍接丹徼，县斋当翠微。褰开尽洲岛，偃卧同岩扉。高阁只自闭，鸣琴方独挥。心和物皆定，欲静神来依。灵境邈难测，异人游岂稀。虚无翡翠盖，仿佛芙蓉衣。安邑傥可累，吾将从此归。"}