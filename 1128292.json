{"id":"1128292","title":"九日访张子直承出看花戏书学舍五首","dynasty":"宋","author":"程颢","text":"平日邀相见，过门又不逢。贪随看花伴，应笑我龙钟。下马问老仆，言公赏花去。只在近园中，业深不知处。须知春色醲于酒，醉得游人意自狂。直使华颠老公子，看花争入少年场。贪花自是少年事，沉酒定嫌醒者非。顾我疏慵老山野，却骑归马背斜晖。桃李飘零杏子青，满城车马响春霆。就中得意张公子，十日花前醉不醒。"}