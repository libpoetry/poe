{"id":"280668","title":"南浦·秋水，用碧山乐府韵，同蘅圃赋","dynasty":"清代","author":"李符","text":"好景在沧浪，照乱山、冷枫翠渚红染。前度浣衣人，西风里、安排碧砧初遍。载诗载酒，画船重到风澜浅。藕塘万叶憔悴尽，换了芦花一片。临流曲榭依然，早不见双双，掠波紫燕。远浦夕阳含，秋奁影、但有烟鸿苍点。泠泠绕郭，几曾解洗江南怨。莫愁湖畔停兰拽，梦入鲈鱼乡远。"}