{"id":"215624","title":"估玉·潼关西山古蓝田","dynasty":"宋代","author":"王安石","text":"潼关西山古蓝田，有气郁郁高拄天。雄虹雌霓相结缠，昼夜不散非云烟。秦人挟斤上其巅，视气所出深鑱镌。得物盈尺方且坚，以斤试叩声泠然。持归市上求百钱，人皆疑嗟莫爱怜。大梁老估闻不眠，操金喜取走蹁跹。深藏牢包三十年，光怪邻里惊相传，欲献天子无由缘。朝廷昨日锺鼓县，呼工琢圭寘神筵。玉材细琐不中权，贾孙抱物诏使前。红罗复叠帕紫毡，发视绀碧光属联。诏问与价当几千，众工让口无敢先。嗟我岂识真与全。"}