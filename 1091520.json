{"id":"1091520","title":"独游因胜有怀苏丈信臣时任衡州幕予明年亦官淮上矣","dynasty":"宋","author":"周孚","text":"力田不罪岁，吾犹识斯人。气清色坦夷，可畏还可亲。五年鹿门游，莫辨主与宾。老屋每下榻，寒庖屡分珍。人生会合难，朝吴莫燕秦。忽随湖雁去，坐见江梅春。沧波与天连，音问何由频。向来燕居室，萧然淡无尘。簿书换清谈，叹息生一贫。新阳革故岁，我复效此颦。吾人亦何事，政愧祁孔宾。何时此山南，得与翁并邻。"}