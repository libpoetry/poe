{"id":"816333","title":"由上海启行至长崎","dynasty":"清","author":"黄遵宪","text":"浩浩天风快送迎，随槎万里赋东征。使星远曜临三岛，帝泽旁流遍九瀛。大鸟扶摇抟水上，神龙首尾挟舟行。冯夷歌舞山灵喜，一路传呼万岁声。满城旭影曜红旗，神武当年此肇基。竿木才平秦世乱，衣冠创见汉官仪。中原旧族流传远，四海同家聚会奇。此土此民成此国，有人尽日倚栏思。"}