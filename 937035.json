{"id":"937035","title":"悲歌行","dynasty":"宋","author":"陆游","text":"有口但可读离骚，有手但可持蟹螯。人生堕地各有命，穷达祸福随所遭。嗟予一世蹈谤薮，汹如八月秋江涛。尊拳才奋肋已碎，曹射箭尽弓未韬。形尪骨悴吹可倒，摧拉未足称雄豪。一身百忧偶得活，残年幸许归蓬蒿。时时照水辄自笑，霜颅雪颔不可薅。脱身仕路弃衫笏，如病癣疥逢爬搔。见事苦迟已莫悔，监戒尚可贻儿曹。勉骑款段乘下泽，州县岂必真徒劳。"}