{"id":"844089","title":"登赤嵌城","dynasty":"清末民国初","author":"陈肇兴","text":"嶒嵘山势接苍穹，俯瞰茫茫大海中。此日万家登版籍，当年三度据枭雄。云生蜃气连城白，日照龙鳞满郭红。目极中原天万里，乘槎我欲借长风。混茫一气转鸿钧，独坐危楼迥出尘。帆影远浮双鹿耳，潮声遥控七鲲身。包罗山海誇雄镇，锁钥东南据要津。却喜时清无暴客，重关虽设不防人。"}