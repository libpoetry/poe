{"id":"122057","title":"初冬近飲酒作","dynasty":"宋代","author":"范成大","text":"天水邊陲南接蜀，秦山翠照峨峨緑。世間豈有糞金牛，枉使五丁斧山玉。罷侯置守自蜀始，监郡東來兩成轂。至今芙蓉城上土，邦人猶記张儀築。偏方遠僻坐井底，豈知東國窮鋒鏃。十月为正布時令，方驗水行攺周木。南征北戍幸息肩，洒酒炰豚賀新屬。祖龙妄意一至萬，當道已聞神嫗哭。炎家天子惪編户，政患嬴皇威令酷。急於恩紀緩文法，正歲尚猶傳五六。吾民久已作秦氏，迄今十月猶遺俗。野人何暇論年代，但憶每逢多稼熟。青裾女子翻茜袖，抽鎌穫稻腰如束。三時勤苦一時好，自古有年非汝獨。七雄争戰已遥遠，萬代興亡真返復。洛誦徒勞口囁嚅，不如屡把壼中醁。"}