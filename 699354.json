{"id":"699354","title":"喜苏潜夫至柳浪座上限韵","dynasty":"明","author":"袁宏道","text":"入门檐鸟乱，红叶照青衫。童子初弛笈，花骢乍解衔。瓮头倾滟潋，卷里出巉岩。屡眄跫音至，秋来信几缄。侧帽花垂髻，翻杯酒污衫。骚坛为佐领，曲部是兼衔。话久风掀席，思奇笋出岩。半宵酬和语，题满一封缄。小仄呼藤杖，微喧去皂衫。花头当槛落，鸟影入杯衔。对口浮三爵，他时老一岩。暂来犹有禁，佛语口须缄。"}