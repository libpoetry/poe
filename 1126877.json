{"id":"1126877","title":"荆州即事药名诗八首","dynasty":"宋","author":"黄庭坚","text":"四海无远志，一溪甘遂心。牵牛避洗耳，卧著桂枝阴。前湖后湖水，初夏半夏凉。夜阑乡梦破，一雁度衡阳。千里及归鸿，半天河影东。家人森户外，笑拥白头翁。天竺黄卷在，人中白发侵。客至独扫榻，自然同此心。垂空青幕六，一一排风开。石友常思我，预知子能来。幽涧泉石绿，闭门闻啄木。运柴胡奴归，车前挂生鹿。雨如覆盆来，平地没牛膝。回望无夷陵，天南星斗湿。使君子百姓，请雨不旋复。守田意饱满，高壁挂龙骨。"}