{"id":"192075","title":"忧旱·清和气始交","dynasty":"宋代","author":"李石","text":"清和气始交，候火未可炽。雨师偶失职，焰焰使人畏。东湖冷如水，舍此谁止沸。猊吻呀不吐，浊泥点枯翠。农田不难料，焦灼凛生意。西南有重屯，百万方振臂。自今数秋成，一饱傥可冀。蛟龙卧慵懒，朱鸟夸羽翅。吾生老文园，肺渴不自慰。安得挽天河，并为洗兵气。"}