{"id":"122478","title":"晓发飞乌晨霞满天少顷大雨","dynasty":"宋代","author":"范成大","text":"朝霞不出门，暮霞行千里。今晨日未出，晓气散如绮。心疑雨再作，眼转云四起。我岂知天道，吴农谚云尔。古来占滂沱，说者类恢诡飞云走群羊，停云俗三稀。月当天毕宿，风自少女起。烂石烧成香，汗础润如洗。逐妇鸠能拙，穴居狸有智。蜉蝣强知时，蜥蜴与闻计。垤鸣东山鹳，堂审南柯蚁。或加阴石鞭，或议阳门闭。或云逢庚变，或自换甲始。行鹅与象龙，聚讼非一理。不如老农谚，响应捷如鬼。哦诗敢夸博，聊用醒午睡。"}