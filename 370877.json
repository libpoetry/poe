{"id":"370877","title":"尾犯·坐赵谷林西池泊花槛看新种青芦悠然动江湖之兴","dynasty":"清代","author":"厉鹗","text":"水空云净。见菰蒲丛外，数枝交映。梢梢瑟瑟，无人处、被荷风吹醒。摇波十里，远界破、青山影。作秋声、不到秋来，要君倚槛閒听。最是淡烟低暝。逗渔灯、前浦冷。便移栽荡户，添个根边，鸭雏游泳。捲叶鸣笳，揉花装被，尚迟清兴。又何似、折取横江，相思还踏三径。"}