{"id":"976194","title":"天香 宛委山房拟赋龙涎香","dynasty":"宋","author":"唐艺孙","text":"螺甲磨星，犀株杵月，蕤英嫩压拖水。海蜃楼高，仙蛾钿小，缥缈结成心字。麝煤候暖，载一朵、轻云不起。银叶初生薄晕，金猊旋翻纤指。芳杯恼人渐醉。碾微馨、凤团闲试。满架舞红都换，懒收珠佩。几片菱花镜里，更摘索双鬟伴秋睡。早是新凉，重薰翠被。"}