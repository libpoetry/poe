{"id":"488149","title":"神应篇为方伯刘公作","dynasty":"明","author":"佘翔","text":"潭州有古木，一旦击风雷。正直神逾壮，丹青像乍开。普陀移海岛，祗树拥楼台。云气疑飞佩，潮声觉渡杯。玉毫观自在，金粟现如来。变化原非幻，圆通不用猜。炎精初作祟，力疾久为灾。白马经声出，青莲药裹裁。岿然存夏屋，健矣等童孩。寂灭龙超象，昂藏鹤印苔。青童飞玉液，元女进金罍。解脱春生步，皈依劫作灰。猿猴群习定，鹦鹉故迟回。王母延年术，更生命世才。荆涂钟地脉，淮泗引春醅。诚孝通群帝，勋名播九垓。蘋蘩光俎豆，鼎鼐和盐梅。南斗瞻依者，东闽保障哉。萱庭滋沆瀣，薇省望崔嵬。燕喜称宜寿，鹰扬矫上台。风云乘遇合，天地重栽培。愿拟河清颂，馀波润草莱。"}