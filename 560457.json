{"id":"560457","title":"寿梅图","dynasty":"明","author":"徐庸","text":"梅谷上人居白莲，画梅早得花光传。綵毫神妙夺造化，三昧悟来玄又玄。纤埃不到清幽所，俯仰乾坤傲今古。千葩万萼须臾成，宁学良工心独苦。翠苔干缀鲛人珠，依稀蝶翅粘蜂须。罗浮醉酒旧相像，汉郊解佩心何如。梨云作阵光明减，玉龙唤起嫦娥月。岁寒照见铁心肠，未肯纷纭落香雪。延陵吴君季子孙，传家百世为清门。寸心不使俗尘掩，冰壶瑩彻无纤痕。社里结为方外交，西兔东乌几飞走。生辰赠此祝遐龄，要比三花岁年久。三花比况讵偶然，美人自是瑶台仙。人间寒暑虽易返，春光长在南城边。青青子熟真俄顷，会见调羹入金鼎。核中自存一点仁，何必形容咏香影。"}