{"id":"812426","title":"晨起即事","dynasty":"清","author":"许传霈","text":"结庐在城中，车马寂喧迎。旅人独僵卧，寒恋布被轻。庭前有高树，时来好鸟鸣。转辗不成寐，顿使归梦惊。晓起摘名花，袖湿露华清。徘徊还入室，小窗喜多明。有客来故乡，河梁欣携手。相逢不尽欢，城头沽美酒。帘影压檐低，糟香透屋厚。怀袖出家书，殷勤诉前后。未买故侯瓜，欲种先生柳。言为我辈陈，尘俗扑百年。"}