{"id":"789267","title":"摸鱼儿 虔州重午前二日见秋海棠花","dynasty":"清","author":"王策","text":"正薰风、蒸榴染艾，用心妆点佳节。何来小朵搀先放，袅娜轻盈无骨。姿韵别。是绡泪粘花，裙绿皴成叶。助人凄切。只似笑如颦，尽堪肠断，那待九秋月。娇一捻，粉晕嫩红双靥。檀心点点香洁。生世不谐邻瘴地，薄命果然同妾。真误绝。怎不赴东君，江左莺花牒。只愁抛撇。到苗女钗头，蛮娘鬓畔，幽恨共谁说。"}