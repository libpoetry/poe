{"id":"275656","title":"霜叶飞·同大壮作，和清真","dynasty":"现代","author":"汪东","text":"断烟荒草。征鼙动，栖身还在江表。异乡随处足伤情，况夜深人悄。听淅沥、寒窗到晓。凄风飘荡愁霖小。叹素发成丝，纵贮箧、菱花似旧，不堪频照。空望雁足传书，衡阳峰影，峻极天半难到。几番秋雨涨秋池，甚此时怀抱。待一昔、熢烟静了。开元重访清平调。怕故都、经离乱，化鹤归来，旧人应少。"}