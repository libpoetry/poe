{"id":"236031","title":"承德功仙尉出示直翁感兴之作辄次其韵","dynasty":"宋代","author":"李吕","text":"蝇头蜗角使人愁，贪先务胜如争舟。隐心空逐市朝乐，着眼未省林泉幽。尘埃平时正汩没，出处与世相沉浮。由径反诮澹台子，拔葵仍笑公仪休。怀哉古道久寂寞，凤鸟不至三千秋。孰知名教真乐地，徒以得失为已忧。骑马四驰失其驭，放豚一去何当求。羡君渊源得所自，结交道义相追游。个中有路傥深造，直与古人为辈流。"}