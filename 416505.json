{"id":"416505","title":"暗香  潭秋寄超山观梅诗，报以此什，用白石韵","dynasty":"近现代","author":"胡先骕","text":"练湖月色，听霜风送远，高楼羌笛。照水横斜，尽有梅枝任攀折。超山玉龙夭矫，倍邀得、诗人吟笔。总叹绝、雪蕊冰花，香雾袭茵席。南国，感岑寂。记旧梦前情，恨逐年积。揾衫暗泣，哀乐无端但追忆。何日重倾酒盏，待细说、琼红瑶碧。祇老大，多疾疢，料难见得。"}