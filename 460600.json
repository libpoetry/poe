{"id":"460600","title":"废宅，访沁水柳氏民居作，宅主传为柳子厚族裔","dynasty":"当代","author":"伯昏子","text":"残馆阒寂连峦岗，清风家世泐圮墙。野院杏熟人未采，琅玕葱郁荡浮香。有鹊独立魁星阁，乌衣扬风飘轻萚。琐窗犹可窥闲花，闲花无人悲寥落。石阙高翥双鸱尾，守兽断躯蹲如鬼。迤逦幽草埋旧径，深茂中疑藏蛇虺。莲拱叠叠进士门，铺首衔环日影昏。空庭廊下晒金粟，豆萁翘翘覆阶墩。光宅何其大而伟，鸟虫文藻攀宇邃。中窕不盈梁栋颓，门闼彷徨心迷醉。文宗遗裔今安栖，傍行陇亩白云飞。蛩响偷与足音和，丘山远树眄霏微。"}