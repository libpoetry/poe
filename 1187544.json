{"id":"1187544","title":"奉酬韦嗣立祭酒偶游龙门北溪忽怀骊山别业因以言志示弟淑奉呈诸大僚之作","dynasty":"唐","author":"崔泰之","text":"关塞临伊水，骊山枕灞川。俱临隐路侧，同在帝城边。谢公兼出处，携妓玩林泉。鸣驺喷梅雪，飞盖曳松烟。闻琴幽谷里，看弈古岩前。落日低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登崭绝，夜梦弄潺湲。宿怀南涧意，况睹北溪篇。"}