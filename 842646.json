{"id":"842646","title":"谢珍午招观鉴亭荷花并柬幼点","dynasty":"清末民国初","author":"陈宝琛","text":"村夫累月不入城，旧馆红遍芙蕖茎。主人钩帘忽见省，故假花事要诗盟。褰裳欲从畏火伞，药铛经案前后横。磔禳傩索震衢郭，叩门亲故频相惊。羡君书丛拥香卧，百沴谁敢当墨兵？等閒游赏亦有分，咫步邈若瞻蓬瀛。尔时升堂愧左海，风露自喜愚池清。手莳三岁再被潦，鱼鳌狼藉初华赪。阜比避贤夙勇撤，惧以蹇薄殃黉英。宁知咎徵卒不贳，李既玉折刘珠倾。他时委弃等一败，蓦地摧枉能无情？花前咄咄凭子问，天运如此吾安程？碧栖书来幸安健，多恐笛谱成秋声。"}