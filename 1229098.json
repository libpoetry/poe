{"id":"1229098","title":"和夏学可霞城高韵","dynasty":"元","author":"曹文晦","text":"霞城高，霞城高。城头看霞紫气薄，城下放火红燄交。黄烟腾腾眯人目，炎风烈烈吹鬓毛。台民急起霞城避，回首闾阎化荒址。一旦空悲赤壁风，六丁难挽天河水。霞城高，登不休，四望岂独悲吾州。千岩万壑尽荆棘，置身惟有昆仑丘。物理有穷穷则变，天定胜人人不怨。舂陵三策无路陈，安得时平话《封禅》。"}