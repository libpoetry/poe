{"id":"750883","title":"通明山","dynasty":"清","author":"诸可宝","text":"泰山何巍峨，支尾直北走。百里一起伏，阴阳自分剖。众峰罗儿孙，峻岭试培塿。兹山特权奇，崛然拱岳后。踞形若置箕，圆顶如覆瓿。树燥泉源微，草丰土力厚。苍翠岚色妍，凸凹石骨丑。当阳具二孔，洞达左与右。摩挲至正碑，苔藓蚀螭首。所言山穴中，光明绝昏黝。堕月辉东流，杲日景西受。行云时出入，飘风历前后。谁凿混沌窍，傥辟仙灵牖。为想鸿濛初，造出天地手。徂徕及新甫，平揖与之友。虚中乃生白，秀外或非偶。责实名必循，妙理寓陵阜。荡荡尘翳空，吾以师无垢。"}