{"id":"813565","title":"渡江云二首","dynasty":"清","author":"李慈铭","text":"云容天澹澹，苇痕风影，都上寺西楼。远山青万叠，是处斜阳，来与挂帘钩。雏杨细草，又今年、绿遍瀛洲。偏未许、玉容花貌，深处荡莲舟。凝眸。高城望极，点点宫鸦，正晚钟时候。还认取、栏干遥倚，压鬓红榴。单衫小扇分明在，只锦笺难寄珠彄。归骑杳，凭谁系住闲愁。宫墙斜抱处，盈盈一水，莲叶与天齐。几家楼阁好，隐隐垂帘，偏映绿杨堤。香车满路，怎凌波、怯到湖西。烦唤取、红裙荡桨，窄舫就烟栖。依稀。笙歌小队，翠斝银灯，有鸳鸯能记。谁为拭、盘心露点，铅泪都迷。傍花莫怨汀洲冷，怕秋深难觅红衣。拼醉卧，月明自占鸥矶。"}