{"id":"657275","title":"题通伯先生山水画","dynasty":"明","author":"庄昶","text":"乾坤万物吾一体，此意人间几山水。平生画者知未知，一幅烟云春万里。苍然蔚然神莫涯，动者植者妙何拟。平溪欲静苍天留，白云忽散青山起。世人看尽只是画，眼底谁能会斯理。惧庵天挺观物豪，天地斯人能有几。鸢飞鱼跃忽满前，正契吾心妙斯旨。三十六宫遍挂之，一日一宫春煦煦。明月天心舞邵雍，春草庭前梦周子。先生不鄙痴老翁，持向定山拈一语。老翁高坐溪云亭，春在千岩正红紫。笑将此画聊捲之，更与先生看真此。"}