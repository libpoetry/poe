{"id":"1106894","title":"太师中书令魏国公册赠尚书令追封真定王赵挽歌","dynasty":"宋","author":"王禹称","text":"玄象中台坼，皇家上相薨。大功铭玉铉，密事在金縢。无复同鱼水，空嗟失股肱。若言丰沛旧，陪葬近长陵。经纬千年业，陶镕万物功。藩垣龙节在，禁掖凤池空。卤簿蒙寒雨，铭旌飏晓风。太常草仪注，全似葬周公。重位经三入，高年过七旬。有言皆为国，无日不忧民。温树萧萧影，甘棠漠漠春。遥知神德庙，配飨更何人。国丧三台首，家藏五庙尊。纪功谁秉笔，册赠帝临轩。盛德留千古，贞魂闭九原。皇情弥轸悼，天柱折昆崙。麟丧虚灵囿，凤衰空帝梧。陶镕存庶汇，霖雨润寰区。旧疏同伊训，遗章入禹谟。九原何所恨，犹未灭匈奴。空留遗像在凌烟，谁继堂堂命世贤。将相位高三十载，风云道合一千年。霖收傅说岩前雨，石陨娲皇补后天。见说吾君举哀处，重瞳挥洒泪潺湲。君恩虽听罢居留，官拜维师命更优。异物忽随黄石葬，晚年终负赤松游。凭谁借箸论归马，无复停车问喘牛。唯有功名书信史，肯同尘土一时休。曾拜四章辞相府，又陈三表罢留司。朝廷年德刘仁轨，终始功名郭子仪。印锁黄金尘暗澹，堂闲绿野草离披。吾君若念先朝旧，应似文贞御制碑。忍听咚咚窆鼓声，笳箫呜咽暮云凝。勋劳自合同萧相，谥法还须比魏徵。晓月暗垂丹旐露，夜风轻触穗帷灯。三川父老知何限，尽逐灵輀泪满膺。元老令终归葬日，有司重奏辍朝时。骈罗卤簿三公礼，告赴同盟五月期。何处更求廊庙器，是谁重作帝王师。商山副使偏垂泪，未报当年国士知。"}