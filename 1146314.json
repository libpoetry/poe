{"id":"1146314","title":"奉和行经破薛举战地应诏","dynasty":"隋末唐初","author":"褚遂良","text":"王功先美化，帝略蕴戎昭。鱼骊入丹浦，龙战起鸣条。长剑星光落，高旗月影摇。昔往摧勍寇，今巡奏短箫。旌门丽霜景，帐殿含秋飙。河池水未结，官渡柳初凋。边烽夕雾卷，关陈晓云销。鸿名兼辙迹，至圣俯唐尧。睿藻烟霞焕，天声宫羽调。平分共饮德，率土更闻韶。"}