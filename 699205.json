{"id":"699205","title":"惠山诗次先淮海同东坡先生酬和韵三首","dynasty":"明","author":"秦堈","text":"六丁握神斧，搥破云根苍。嵌空寒液迸，辟此漪澜堂。堂前罗松柏，白鹤从空翔。掬水偶一盥，莹然冰玉光。沦茗色味绝，入口回清香。独立出尘表，旷然百虑忘。空传南朝寺，不见南朝人。松桂日以老，青山日以新。清泉其白石，万古光磷磷。三千珠履客，转眼成灰尘。俯仰今昔事，浩歌问苍旻。搔首月东出，长此烟霞邻。山影落空潭，泉声走长樾。声影两无碍，观听俱奇绝。是名青莲界，所以无生灭。捻残十老髭，踏破一轮月。坐拥竹炉烟，静待岩花发。风韵如在兹，愿言继高辙。"}