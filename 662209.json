{"id":"662209","title":"题瓜瓞图为刘验封","dynasty":"明","author":"石宝","text":"冈头十亩春膏足，晓色和烟放新绿。雕云扑地正离离，忽睹金葩明绣褥。长茎短蔓相钩连，巨瓜小瓞珠璧联。蛟龙得雨欲飞走，虎豹出穴犹联拳。谁言将军印如斗，掇取累累系双肘。分明酿作清冷泉，丹砂玉屑争春妍。士庶不敢轻疐龁，锦幕献将天子前。忆昔名工发毫素，岂乏青山与茂树。长风悠悠度阡陌，平林蔼蔼幪烟雾。谬说根从海上移，直疑家近青门住。文章五色未足雄，子孙千亿将无同。周人昨夜奏丝竹，此意犹播声诗中。瓜瓞兮绵绵，绵绵兮瓜瓞。为君再颂大雅篇，齿颊依稀洞冰雪。"}