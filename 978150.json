{"id":"978150","title":"题陈待制湖楼","dynasty":"宋","author":"徐照","text":"天游观妙化，人世事皆轻。沆瀣藏仙境，津涯截海城。一身凌汗漫，品类仰高明。有道行藏小，无心视听精。上疑灵蜃吐，下觉巨鳌擎。雨气西帘入，月华东槛生。山临左辅近，湖自会昌成。风起僧钟直，村回野艇横。莲枯收绣段，松静发琴声。濠濮观鱼鸟，潇湘欠药蘅。一层休更上，百尺有谁评。昏日寒峰淡，残星远笛鸣。醉如元亮兴，归引仲宣情。阆苑琼为贵，黄州竹过清。郡图添圣迹，画轴记新营。奏乐渔人听，投车坐客盈。八篇移古咏，四字立嘉名。未必终成隐，清朝待秉衡。"}