{"id":"692126","title":"再答元美","dynasty":"明","author":"李攀龙","text":"盈盈猗兰花，深谷何逶迤。秋风凋奇树，陨萚以葳蕤。含英即蔓草，不复扬华滋。岂无王者香，结根非其宜。孤生感霜雪，采折中心知。幸君置怀袖，慰此长相思。亭亭西山柏，自茂凌寒姿。下流难久居，壮士多所悲。采苓首阳巅，青蝇止于棘。结发奉欢宴，柏舟矢靡慝。上堂理琴瑟，上堂视蚕织。眤若形与影，在远复相忆。岂不防未然，萋菲成罔极。爱深生百忧，弃捐衢路侧。贱妾抱区区，中道蒙察识。琴瑟听其真，蚕织五文色。非君胶漆心，群小志亦得。"}