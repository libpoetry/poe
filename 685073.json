{"id":"685073","title":"山中秋夜感兴","dynasty":"明","author":"王渐逵","text":"白日青天迥不沦，帝王中国自传神。庄周万古堪长罪，幻说西方有圣人。汉儒糟粕汨天常，寥落侵侵入晋唐。至宝眼前浑不识，却从胡黠乞馀光。云谷归来夜未央，绕篱黄菊映秋芳。閒陪无极翁迟坐，风月满庭花正香。击壤吟成梦已非，每因康节畅玄机。閒随安乐窝边去，带得先天一片归。洛源清彻溯明河，浩浩春风散碧波。洙泗若为分席坐，不知颜闵竟如何。壁立崚嶒万仞翱，伊川今古更人豪。却怜逐影寻声者，浪说当年帽䇶高。考亭一脉本轲丘，著作遥知为世谋。却怪虚谈狂谬者，摘从枝叶倍寻搜。大道人人本自存，每于居处得真诠。不知扇颂缘何事，却蹈西方竖佛门。万派源头一贯之，入门朱陆未应岐。鸣冤定论浑多事，只向人间管是非。台上阳春日半晖，石翁寻乐已忘机。溪头忽遇程夫子，长笑吟风弄月归。八百僧同了性缘，谁知行者得心传。当时若解真空幻，碓下应须出圣贤。了悟由来迥未融，须知外内本无空。舞雩三省曾家业，到底何人得所宗。六经群圣本宗元，派出新枝尽子孙。翻笑世儒痴自异，错将苗孽作根源。尽逃贤圣向禅求，杨简风狂更可忧。始信象门山径别，卜商流派有庄周。名利滔滔逝不还，是谁于此更开颜。人间尽遂浮生乐，梦觉元来第一关。学圣人人共一班，每当粘滞廓清难。欲知跬步还千里，诚意津头仔细看。此心通道更无穷，休咎由来应不诬。此学千年多不讲，却从悬想着功夫。圣门仁礼立双轮，表记檀弓语更真。我爱关西传此脉，独将遗教觉斯人。常于感应验中和，动处过时静亦过。若是深居资讲说，岂知禅定有头陀。威仪宣著有灵符，义理分明在扩充。立本若为真自了，却如盆上觅栽松。声音之学久相违，养德陶心自不支。不见齐门驱御速，却于韶乐识婴儿。"}