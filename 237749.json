{"id":"237749","title":"题李粹伯晦庵","dynasty":"宋代","author":"曾协","text":"天道有消息，物理兼屈伸。鸟匿定将击，龙蛰以存身。卷舒虽不同，为用常相因。老聃晞发时，恝然似非人。岐体尚可堕，外物真埃尘。信知犹龙姿，涵养知几春。寂寥千载下，裔孙岂其伦。磊落感意气，峥嵘富精神。乃以晦自居，悠然近天真。渔樵欲争席，鸥鸟行相亲。形谍不可掩，眉端已津津。风云一朝便，垂天起潜鳞。"}