{"id":"1108719","title":"三和二首","dynasty":"宋","author":"刘克庄","text":"身叠三绵凛似冬，老农不与壮丁同。饮泉吏鲜能清白，濒海民多有赤穷。晴雨幽人曾候鹳，水风闽囝亦占虹。汉家非有公私积，亨大毋庸说豫丰。世吏宽严若夏冬，欲安欲富此情同。楮先生贱难扶起，桑大夫生计亦穷。渐喜青规舒化日，更烦绛气导晴虹。若教子骏星常照，荒札从今可阜丰。"}