{"id":"742507","title":"不朽","dynasty":"清","author":"李宪乔","text":"古人志不朽，到今朽者半。何况本无志，其朽宁须问。少小尚奇伟，盛壮转庸漫。未夕求安寝，才晓思美膳。不知竟百年，役此得毋倦。喧喧车马会，沸沸丝竹燕。相看如聚沙，转眼已风散。问我何挟持，中夜常感叹。早达输邓禹，固穷愧原宪。不朽藉文字，所托良有限。若更逐靡靡，已矣何足算。"}