{"id":"652813","title":"题画送陈孝廉谦还吴","dynasty":"明","author":"谢晋","text":"余昔在家日，闻子来观光。今余游上国，子欲旋故乡。相逢不忍别，又复留经月。旅馆连秋风，行装拟明发。楚尾与吴头，目断思悠悠。如何同作客，君去我仍留。执手立都门，都门日已暾。绿芜江上路，黄叶寺前村。四望长干迥，却念家山景。亲舍白云边，野渡苍烟瞑。别酒坐来醒，吟馀思颇清。挥毫图小幅，聊复继离情。明朝到泉石，见尽应相忆。烦君好为藏，待我归添墨。"}