{"id":"1003956","title":"人头山肃谒石壁清源真君像","dynasty":"宋","author":"程公许","text":"人头接剑门，濯濯危髻绾。一峰表独立，层崖平若铲。有一伟丈夫，远莫辨眉眼。异闻验清源，奇质自天产。三生旧缘契，邂逅一笑莞。江流怒未平，父功子其僝。坐令老蛙缚，笑看离堆铲。陆海擅两川，利百倍灞浐。神圣杳难诘，事或载编简。明德远矣哉，椒浆酌盈盏。"}