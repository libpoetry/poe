{"id":"843157","title":"四月二十日割额瘤作","dynasty":"清末民国初","author":"陈宝琛","text":"不材而寿乃生瘿，几死散人与木等。初但一粟渐如樱，隆起盥颒动为梗。爱我誉之为肉珠，證以黄檗额发炯。珠名则美疣实赘，坐大谁能摘梅杏？养痈不割且自溃，毒螫内侵恐成眚。饰巾待尽年复年，卒累医师试锋颖。忍痛须臾古恒有，苟全斯世已过幸。愤甚或察贾逵忠，斫取要异杜预颈。天庭顿豁障碍去，还我本来镜中影。寸肤亦是遗体馀，齿发并收共一皿。"}