{"id":"711778","title":"赠别屈翁山二首 其一","dynasty":"明末清初","author":"陈恭尹","text":"落日临大河，游子有叹声。与君结交初，十五侍亲庭。中间一杯酒，各有万里行。飘飖沅湘水，迢递辽阳城。归来何所得，白发三四茎。云中有哀鸟，遗我一尺缯。上言所相思，乘龙冉遐征。呜呼永决绝，况当别良朋。踟蹰欲有言，泪下先承缨。丈夫射桑弧，岂曰期一身。大耻且不雪，独善有何称。"}