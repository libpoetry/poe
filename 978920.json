{"id":"978920","title":"李仁甫和予如字韵诗再用韵寄之","dynasty":"宋","author":"晁公溯","text":"神州久陆沈，遂作蛇豕墟。诸公颇愤激，日上平边书。览书帝震怒，欲下雷霆诛。金城筑三洲，戈船浮五湖。要令境土复，再似祖宗初。谁其为民言，世独无郇模。师克非在众，正当戒不虞。讨论惟甲兵，此岂战所须。代思伊尹相，语忆皋陶都。皮亡毛安附，体肆心自舒。正宜询褐父，难以访绮襦。君今幸得用，出驾班轮车。为民盍尽言，轩冕真块苏。区区但投劾，何贵于为儒。春秋置桉上，开卷一轩渠。傥能遵伯禽，焉在获侨如。"}