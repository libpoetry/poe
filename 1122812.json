{"id":"1122812","title":"次韵王伟文二首","dynasty":"宋","author":"洪适","text":"山城碌碌负鱼符，尺五家园好坦途。可惜光阴迷簿领，漫无惠露到樵苏。鸡豚小社元相接，鸥鹭新盟不敢渝。莫话弹冠仍结绶，祇宜袯襫与夫须。衒石难夸和氏场，挥犀久避盖公堂。笔端风雨真无敌，纸上寒温细作行。结屋竞传千亩竹，奉祠聊对一炉香。朝中环赐无虚月，遥想眉黄已效祥。"}