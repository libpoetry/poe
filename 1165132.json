{"id":"1165132","title":"奉和吏部崔尚书雨后大明朝堂望南山","dynasty":"唐","author":"张九龄","text":"迢递终南顶，朝朝阊阖前。朅来青绮外，高在翠微先。双凤褰为阙，群龙俨若仙。还知到玄圃，更是谒甘泉。夜雨尘初灭，秋空月正悬。诡容纷入望，霁色宛成妍。东极华阴践，西弥嶓冢连。奔峰出岭外，瀑水落云边。汉帝宫将苑，商君陌与阡。林华铺近甸，烟霭绕晴川。既庶仁斯及，分忧政已宣。山公启事罢，吉甫颂声传。济济金门步，洋洋玉树篇。徒歌虽有属，清越岂同年。"}