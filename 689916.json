{"id":"689916","title":"安履山房赠舅氏启孙二首","dynasty":"明","author":"张元凯","text":"黄鹄恣冥翮，寒松挺贞干。纵尔寡谐合，允为明哲叹。舅氏甘隐沦，幽栖抱璀璨。冒枕白云多，隐几青山乱。岩扉暮霭浮，风树空音散。流坎任所止，豕鹿聊为伴。不苦扬雄吃，而爱长卿慢。原阡竭心力，愚谷安昏旦。翻嫌鹿门叟，累彼妻孥爨。横塘度单舸，五湖净如缟。山障疑无路，花曲潜通岛。主人垫角巾，有类郭有道。檐间下尘榻，盘中剥新枣。夕照去庭柯，片月流青昊。千仞览德辉，昭回振远抱。尊酒不及乱，玄言自论讨。道以沉寂超，人与烟霞老。置我丘壑间，宛然似舅好。"}