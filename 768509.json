{"id":"768509","title":"貂裘换酒 送西溟北上","dynasty":"清","author":"李良年","text":"怪煞浮萍聚。乍逢君、酒边花底，又教岐路。跋扈雄才看几辈，可但江东独步。算容得、狂生何处。广陌三条车似水，悔不求、闻达当年误。犹未晚，长杨赋。横波轧轧鸦声去。倚船窗、小帘斜卷，荷香催渡。白袷青衫京洛满，相见凭传一语。有研北、闲身如故。守厕也拚鸡犬笑，怕金台、好梦浑无据。原不是，烟霞痼。"}