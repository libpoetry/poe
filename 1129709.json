{"id":"1129709","title":"次韵吴伯庸竹间梅花十绝","dynasty":"宋","author":"释绍嵩","text":"竹间初拆半斜枝，正是周王二月时。竹映梅花花映竹，主人不剪要题诗。孤芳高节共亭亭，子细相看似有情。春色恼人眠不得，移床换枕到天明。一川脩竹映疏花，穿竹微吟路径斜。更好碧溪深院静，月和疏影上檐牙。自读西湖处士诗，寻芳长恨见花迟。前程笑到山多处，竹里横斜一两枝。携茶时复过幽亭，寄目悠然上杳冥。好是园林争秀发，梅花白白竹青青。雪引春归竹外梅，慇勤今日一时开。知音未出吴公子，长到花时把酒杯。池边梅映竹边池，皎月勾添光陆离。堪笑胡雏亦风味，从教横笛月中吹。一度春来一度新，夕阳花坞净无尘。负暄孤坐松根石，细看横枝间绿筠。日移花影上帘钩，品格堪怜绝比俦。竹外一枝斜更好，眼明端为小迟留。竹与梅花相并枝，月明还见影参差。撚梅细比新诗看，酷似梅花太瘦时。"}