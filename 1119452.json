{"id":"1119452","title":"再赠泽卿商卿道旧三首","dynasty":"宋","author":"陈造","text":"一昨西风散马蹄，肯如接淅去东齐。人家炊玉香馥鼻，禾垄如云高过脐。饮隽不无惊渴虎，醉归同约候鸣鸡。二卿好客家声在，遮莫茅柴荐韭齑。隆污非是莫端倪，瞢蹈觞深试汩齐。荆璞笑渠忘卫足，坞金何策赎然脐。悠悠塞上悲亡马，断断尸乡丛养鸡。可是世纷吾屑去，平生结习晚吹齑。过眼纷纷更问为，幽人生死况能齐。海桑恐碍日车辙，宸极劣为天磨脐。臧谷君方堕书蠹，研桑我亦笑醯鸡。晚知战胜轻千乘，悔厌晨盐与暮齑。"}