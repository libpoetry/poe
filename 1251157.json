{"id":"1251157","title":"王员外赴京","dynasty":"元末明初","author":"陈谟","text":"喜奉纶音至，遥瞻帝里归。秋风辞省掖，海气拂朝衣。参相深分阃，员郎夙赞机。金汤身作固，蛮徼子来依。欲遍群黎德，常勤四牡騑。兵氓同鼓舞，草木悉光辉。留句题丹荔，看花想紫薇。雁从淮浦起，马傍越台飞。未得承芝宇，应嗟锁棘闱。送君霄汉上，綵凤逐朝晖。"}