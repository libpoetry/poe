{"id":"685871","title":"德庆城上高望二首","dynasty":"明","author":"卢宁","text":"迟日危楼闪绛幖，凭高缥缈见龙桥。青山隔座横屏嶂，绿峡回澜纳海潮。五马神清孤月皎，两岐春煦四郊饶。蓬莱东隔沧溟远，夜半如闻玉女箫。舟楫西行款政声，晏游酣下寿康城。春林带雾楼台隐，叠嶂藏风松桂生。陆里耕桑连万井，戍楼烽火熄诸营。长官杯斝疑投水，漱玉寒泉到海清。"}