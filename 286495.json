{"id":"286495","title":"赠余星源·万壑蟠胸故支拄","dynasty":"清代","author":"李锴","text":"万壑蟠胸故支拄，青苍历历纷难数。十年抑郁不可吐，一旦余生能貌取。江有湘，山有岷。青林绿波渺无极，点染万里毫芒分。渔歌牧唱若有闻，或留虚无成白云。野人平生怀，一切无所注。爱山有若麛，爱水有若鹜，手不能写心则悟。我能对君之画图，内役神明日来去。"}