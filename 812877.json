{"id":"812877","title":"读杜工部集四首","dynasty":"清","author":"宋湘","text":"此老愁心极，千秋一擅场。不成为稷契，终得掩曹扬。流落才招取，遭逢事感伤。安排诗作史，有意果苍苍？献赋初心在，参谋百计违。艰难留草履，涕泪说戎衣。谏草无人见，朝班有梦归。十年秦蜀路，又逐楚云飞。满目虽多事，扁舟亦可怜。逢人皆乞食，访道不成仙。兀傲开元老，峥嵘大历年。落花漫新句，风雨暮江前。自许诗堪老，原知死更传。山川书剑过，歌哭日星悬。发岂风尘白，心犹道路怜。千秋江汉月，寂寞亦娟娟。"}