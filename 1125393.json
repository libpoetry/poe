{"id":"1125393","title":"秋兴九首 拟韩退之","dynasty":"宋","author":"秦观","text":"逍遥北窗下，百事远客虑。无端叶间蝉，催促时节去。愁起如乱丝，萦缠不如绪。日月岂得已，还复役朝暮。人生均有得，悲叹我不误。春愁自天时，感愤亦真趣。晓风有暴信，暮蝉无好声。晓风与暮蝉，自与时节争。独客辞故乡，推车谒梁城。梁城道迢递，区区役吾生。不如归旧山，藜藿安性情。坐投林下石，秋声出疏林。林间鸟惊栖，岂独伤客心。物亦有代谢，此理共古今。邻父缩新醅，林下邀同斟。痴儿踏吴歌，娅姹足讹音。日落相携手，凉风快虚襟。鱼鳞甃空排嫩碧，露桂梢寒挂团璧。白蘋风起吹北窗，尺鲤沉没断消息。燕子将雏欲归去，沈郎病骨惊迟暮。浓愁茫茫寄何处，万里江南芳草路。芙蓉露浓红压枝，幽禽感秋花畔啼。玉人一去未回马，梁边燕子三见归。江头白蘋老波底，尺书不来空相望。斜吹疏雨湿秋江，霜风暗引芙蕖香，石上菖蒲三尺长。绿头鸭儿栖萍草，采莲女郎笑花老。木兰船上动江水，不觉鸳鸯带波起。南州有病客，起卧北窗下。玉兔衔光照清夜，故人别我京洛游，不寄一行三改秋。秋色变冷客裘薄，渐觉衣袂寒飕飕。作诗欲寄君，未语先有愁。不如呼童起，危坐北窗下，一杯宽我千日忧。眼前俗事何扰扰，此夕尽向杯中休，何必怀黄金印兮爵通侯。"}