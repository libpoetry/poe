{"id":"692236","title":"送袁止安太常受诰后还馀干","dynasty":"明","author":"杨士奇","text":"清庙沈沈接泰坛，十年斋洁领祠官。奏章屡上红云殿，赐服曾无白玉冠。常有道心如镜净，由来公署带冰寒。新承天上丝纶宠，归及番昜父老看。一鹤南飞自玉京，江东人识步虚声。色分玉井芙蓉秀，气挹金茎沆瀣清。道术不须丹液法，仙家元住白云城。还携龙虎山中侣，共向蓬莱顶上行。萧散浮云流水踪，少年湖海与君同。岂知黄鹤楼前别，又向苍龙阙下逢。圭组有时还暇逸，琴书随意共从容。无应俱傍西江住，独自蒲帆趁北风。"}