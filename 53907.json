{"id":"53907","title":"固穷居士歌","dynasty":"明代","author":"王问","text":"居士幼哭父失聪，长拙生理，以善楷法游于贵卿之门。嘉靖己未，年六十，为作是歌。固穷居士黔娄风，鬓毛毵毵两耳聋。人言世事不可对，揶揄一笑轻贵公。邑中昔日连云第，荒井今朝草不薙。落日萧萧院壁空，凄风入栏花委地。固穷居士心悠悠，暇日常穿敝穀游。人生取足一饱耳，何必营营执算筹。"}