{"id":"817700","title":"春风城南花为丽云作","dynasty":"清末近现代初","author":"黄节","text":"春风城南花，独往得幽恣。羁栖七载中，寂老一隅地。荆卿游酒人，犀首叹无事。赁舂比扶风，侏儒笑厌次。称诗美苌楚，所志玩白贲。嗟哉士大夫，毋若妇宦寺。过从乏向往，一意纵声伎。樊川唱杜秋，少陵爱剑器。听终哀每来，坐对乐无二。三年倏易过，一曲渺难俟。旧事说蓬阁，佳人属吒利。篇终岁暮吟，迹落湖上志。尔来遂萧条，及秋益憔悴。黄花风雨晨，丁沽江海思。深情辄一往，佳遇亦云遂。小小钱塘家，师师汴州泪。是时秋方残，彼美意尤腻。吾怀忻有托，身世姑暂置。渡江河东君，就我上都驷。不赋石榴词，焉寄丁香字。雪夜命巾车，腊尽同尊觯。欢穷意顿改，岁易期不至。固知金缕歌，莫望紫云赐。梅花开更落，春灯灺复炽。人日草堂诗，岁时荆楚记。忧来等闲度，意尽寻常醉。吾生早孤露，世恋悟浮媚。何期淞曲人，巧若广陵值。仿佛识芳华，依稀疑梦寐。云鬟江上路，暮雨城西里。当时数携手，一别各漂芰。重逢且细语，前迹尚留识。自言嫁商人，已分老姬侍。长妇不见容，弱絮乃重坠。如今盛年过，曷补头上翠。言终更低首，我听已酸鼻。世事十载间，沧海几回异。且如改革初，岂谓帝议贰。再造失纪纲，大权落将帅。是非赏罚间，颠倒混淆备。贤豪窘心力，士夫自贪肆。一国在漂摇，与汝共遗弃。眼前事勿论，春半酒还渍。桃梨未坼蕾，南北固殊植。汝来可盘桓，天予以覆被。平生阅世多，馀恨中臆恚。如何逾壮人，不尽看花意。欢情逐去春，凄感发深致。闭门晚雪积，入虑初花稚。即此已低徊，况阻游春骑。"}