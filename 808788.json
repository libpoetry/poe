{"id":"808788","title":"芝女周岁","dynasty":"清","author":"郑珍","text":"忆我去年春，二月初四吉。将就礼部试，束装指京室。酸怀汝祖母，不忍见子别。倚橧饲么豚，泪俯彘盘抹。此时汝小蠢，尚是混沌物。艰苦徒万里，无才分宜黜。岂知出门后，慈念益悲切。前阡桂之树，朝暮指就齧。子身向北行，母目望南咽。旁人强欢慰，止令增感怛。所幸越七日，先生尔如达。半百甫为祖，忻忭那可说。乃令念儿心，渐为抱孙夺。吁嗟赖有此，不尔得今日。生女信为好，比邻不远出。为纪晬盘诗，悲忻共填结。"}