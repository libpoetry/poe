{"id":"690357","title":"张丞相祠","dynasty":"明","author":"张弼","text":"时将小至始凄风，锦树溪山富贵冬。丞相祠前荐浮蚁，将军岭上望高鸿。紫云西北三光近，沧海东南万国通。乐与故人同一醉，欲骑黄鹤从飞龙。张相新祠何处寻，梅花岭上最高岑。云封一室藏金鉴，泉滴层阶奏玉琴。后世竞传开路迹，当时未尽补天心。李猫耸耳青骡远，独立西风慨古今。"}