{"id":"1128151","title":"庆元丁巳十月奉亲如临安宿西菩寺表弟吴克仁俱焉","dynasty":"宋","author":"程珌","text":"熙宁相望百馀年，又有人如古铁顽。日落尚怜今夕路，月明无恙旧时山。朱红野实堆盘里，粉白诗牌满壁间。欲为慈颜供一笑，更留数语任渠删。安车未向都门移，且揽西菩一段奇。路入山腰须种树，泉流石齿莫开池。重来坡老今谁是，出世参寥不记时。结束匆匆出门去，白云明月旧相知。"}