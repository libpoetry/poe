{"id":"1105795","title":"和高守无隐官闲即事","dynasty":"宋","author":"王之道","text":"老去空悲乐事稀，百年浑醉几多卮。虽贫赖有旧栽竹，纵懒未容全废诗。碧草望迷烟漠漠，黄梅看熟雨垂垂。莫嫌芜颣晚相浼，欲换邦君白雪词。谁怜村落笑歌稀，全把茶瓯当酒卮。枯槁又经三月雨，穷愁聊付一篇诗。窗间远岫青千叠，楼外长天碧四垂。何日获陪文字饮，欲翻妍唱入新词。"}