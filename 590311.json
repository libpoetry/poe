{"id":"590311","title":"割股卷为永康陈子明德题","dynasty":"明","author":"张天赋","text":"金华陈氏子，孝母谁能俦。毋忽沾危疾，惶惶为毋忧。吁天杳无应，割股医母瘳。投刀血长流，池面红光浮。一念自真切，焉知为身谋。谁无父与母，子独能全脩。我心见子苦，我面见子羞。我亲昔尝病，无子此念头。我亲今永逝，寒烟锁荒丘。空惭守穷庐，悲风绕松楸。羹墙恍若见，欲觅无踪由。收泪事明主，矮屋邻清浏。寸禄弗及养，徒抱瞻云愁。不如反哺鸟，此恨何时休。为予发长叹，我心思悠悠。"}