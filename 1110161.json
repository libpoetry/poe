{"id":"1110161","title":"城西龙祠二首","dynasty":"宋","author":"吕陶","text":"市桥官柳翠阴垂，路向西郊驻彩旂。故事每从遐俗尚，清欢又送晚春归。留连野色迟迟去，珍惜年华苒苒飞。老杜有诗殊有味，风光流转莫相违。林密溪寒锦浦西，千年灵宇旧凭依。竹村迎路堪行乐，麦垄连云已应祈。诗将早从吟社去，游人暮到醉乡归。隼旟莫倦徘徊久，化日舒长未夕辉。"}