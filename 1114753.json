{"id":"1114753","title":"夜分和郑小山韵","dynasty":"宋","author":"李曾伯","text":"弓剑相随几历年，鬓毛斑剥饱风烟。可怜芦叶胡笳地，又过菊花新酒天。耳听骅骝还紫逻，梦随白鹭过青田。家僮久问谋归未，想笑吾顽不可镌。塞上萧萧雨更风，秋来兴味与谁同。短檠聊和灯前句，长槊休誇马上功。挽二石弓陪一校，操方寸管较诸公。到头等是为形役，尽付掀髯一笑中。"}