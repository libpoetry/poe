{"id":"1111512","title":"送陈治中勿斋二首","dynasty":"宋","author":"何梦桂","text":"天台万丈下灵光，便合乘旗翳凤凰。身在金台天北阙，手提铜柱地南荒。一生许国心如铁，万里封侯鬓未霜。别驾小淹元不恶，公来私得海沂康。箳篂三载诵贤侯，折柳邮亭菊又秋。无翼解随云北去，有心长注海东流。千崖雨意留行旆，七里滩头送去舟。早为苍生题福笔，尚回麾节顾沧洲。"}