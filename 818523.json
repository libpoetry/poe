{"id":"818523","title":"题刘聚卿枕雷图","dynasty":"清末近现代初","author":"陈三立","text":"大小双忽雷，故事越千祀。伐材奉使中，巧制韩滉始。变乱散唐宫，历历兴亡史。收玩几名流，燕庭资嫁女。奇遇到今世，尤物合两美。曾登主人阁，拂拭傲绿绮。戏语失瑞山，谁解一弹指。废拍形歌诗，侧听宁悦耳。搁笔十年间，负诺不愧耻。奈何增二图，未忘顽似鄙。吾衰卧溪屋，坐阅九鼎徙。强咏无好怀，敢与泰娘比。独怜枕上人，跂脚接风轨。终期调黄钟，雌雄凤吟起。"}