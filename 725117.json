{"id":"725117","title":"度关山","dynasty":"南北朝","author":"王训","text":"边庭多警急，羽檄未曾閒。从军出陇坂，驱马度关山。关山恒晻霭，高峰白云外。遥望秦川水，千里长如带。好勇自秦中，意气本豪雄。少年便习战，十四已从戎。昔年经上郡，今岁出云中。辽水深难渡，榆关断未通。折衔凌绝域，流蓬警未息。胡风朝夜起，平沙不相识。兵法贵先声，军中自有程。逗遛皆赎罪，先登尽一城。都护疲诏吏，将军擅发兵。平卢疑纵火，飞鸱畏犯营。轻重一为虏，金刀何用盟。谁知出塞外，独有汉飞名。"}