{"id":"780899","title":"买陂塘 癸卯闰七月","dynasty":"清","author":"林则徐","text":"记前番，明河如练，一双星影才渡。去回真算天孙巧，不待隔年来聚。谁作主？任月帐云屏，再绾同心缕。刍尼解事，看两度殷勤，毛衣秃尽，填出旧时路。含情处。脉脉一襟风露。天涯枨触离绪。追欢早把芳时误。此夕匏瓜如故。愁莫诉！怕再上、针楼又被黄姑妒。何时归去？盼白鹤重来，玉笙吹破，或与子乔遇。"}