{"id":"1234236","title":"赵克敬耘庵","dynasty":"元","author":"赵孟頫","text":"赵子居室名耘庵，不以雨旸为旱潦。寸田尺宅勤自治，稂莠芟夷嘉谷好。平生万事无助长，岁晚所收皆至宝。我托官联几一载，怀抱於人每倾倒。交情雅有古淡风，此意难为轻薄道。况我同姓古所敦，百世可知宜细考。三十年来如一梦，白发相看今尽老。我方告归理墓田，莫怪赋诗殊草草。"}