{"id":"405004","title":"齐天乐·年前何子孟熊自日本京都来东，盛道山阴神社风物之美，宗文卧游，印象弥深。丁未初夏夜坐，爰撮取其意，谱入此阕","dynasty":"近现代末当代初","author":"王韶生","text":"湖山庙貌千秋壮，森森林柏高簇。乍动春幡，遥聆清磬，红焰一双桦烛。二三巫祝。正回雪飘风，和鸾戛玉。落日昏黄，曼声低唱降神曲。平原凭吊战迹，想纵横辙乱，锦绣旂仆。剑斩长蛇，枪挑封豕，都仗鸣尊威福。朱裳素縠。又妙舞蹁跹，鼓音轻速。门外江横，接天云水绿。"}