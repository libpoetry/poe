{"id":"1252684","title":"次韵陈敬初答虞清二子雨中见寄绝句六首","dynasty":"元末明初","author":"钱逵","text":"白箓裁笺带玉纹，乌丝题字寄衡门。风床展玩论书法，何似颜公屋漏痕。积雨孤村水满堤，杏花零乱落春泥。草堂近在桥东路，只借丹丘处士栖。喧喧春鸟报新晴，不遣春愁眼底生。拟约芙蓉洲上坐，暂分私地听蛙鸣。独立春江古岸基，风帆沙鸟总忘机。今朝闻有巢湖信，南陌东阡迟子归。村坞深如华子冈，东风花落涧泉香。故山猿鹤相望久，莫遣濡须草树荒。关河犹未息风尘，孤负春来绿草茵。莫报淮南近消息，题诗且慰白头人。"}