{"id":"104117","title":"会稽妇·食藕莫问浊水泥","dynasty":"宋代","author":"梅尧臣","text":"食藕莫问浊水泥，嫁婿莫问寒家儿。寒儿黧黑面无脂，骥子纵瘦骨骼奇。买臣贫贱妻生离，行歌负薪何媿之。高车来驾建朱旗，铜牙文弩擐犀皮。官迎吏走马万蹄，江湖昼起横白霓。旧妻呼载後乘归，悔泪夜落无声啼。吴酒虽美吴鱼肥，侬今豢养惭猪鸡。园中高树多曲枝，一日挂与桑虫齐。"}