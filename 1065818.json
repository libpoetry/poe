{"id":"1065818","title":"寄题折嗣益袭庆阁","dynasty":"宋","author":"苏过","text":"帝有虎臣司北门，虚弦坐落天骄魂。百年不敢南牧马，草木尚有威名存。平生忠义身许国，不以金玉遗子孙。承平弓剑空在韣，惟有简编遗后昆。不知所活几千人，一门何止十朱轮。满床簪笏不足道，万石家风今复闻。明窗小阁卧晏温，不读孙吴看典坟。坐销杀气边风春，记取大冯小冯君。"}