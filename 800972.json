{"id":"800972","title":"登祝融峰顶宿上封寺","dynasty":"清","author":"刘石龄","text":"梯空蹑晴霓，振衣祝融顶。俯视七十峰，茫然堕烟井。湘流失湾澴，洞庭馀溟涬。目穷日月乡，袖拂天汉影。回首苍梧云，飘飖度前岭。太阳汲新泉，石鼎瀹苦茗。肺腑添清凉，丹元溢光景。麾斥隘八区，幽灵惬孤秉。徘徊会仙桥，晴崖发娟靓。绝壁有行迹，仙路细如绠。虬松生古岩，翠叶光炯炯。灵秀天所钟，应与兹山永。倒景回明霞，大地总澄莹。归来宿上封，一枕山云冷。"}