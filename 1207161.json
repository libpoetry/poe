{"id":"1207161","title":"木兰花慢 寿刘邢公","dynasty":"元","author":"蒲道源","text":"八旬今又八，说尚齿，更谁尊。况赐号司徒，跋封大国，荣及生存。白麻制词新宠，算一家、四世被皇恩。七十儿为内相，斑衣笑捧金尊。近闻迎驾到金门。亲奉玉音温。问父子行年，康宁寿考，定省晨昏。銮坡正须耆旧，道平时、致仕不宜论。这种灵椿丹桂，天公偏养深根。"}