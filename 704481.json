{"id":"704481","title":"落花诗","dynasty":"明","author":"黎玉书","text":"狼藉东风底甚忙，多情应为惜芬芳。香分镜破依然恨，玉瘗珠藏暗自伤。茂苑笙歌悲往事，赵家姊妹妒新妆。西园多少探春客，烂醉纷纷走鞠场。半是闲情半是痴，开时如笑落如悲。墙窥宋玉刚裁赋，观遇刘郎试和诗。锦砌残红愁溅泪，珠帘香粉渍成丝。章台不信芳菲节，弱柳伶仃异昔时。"}