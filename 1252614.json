{"id":"1252614","title":"桐君山二首","dynasty":"元末明初","author":"徐舫","text":"仙驭乘鸾去不停，青山依旧抱荒城。风香药草春云暖，露冷桐花夜月明。县近故庐堪认姓，鹤归华表自呼名。千年往事俱尘土，时听樵林吹笛声。晓上桐君宿雾收，岚光苍翠恣夷犹。丹炉秘诀归仙子，清景吟怀属士流。七里滩横孤棹影，立山钟响五更头。古来潇洒称名郡，莫把繁华数汴州。"}