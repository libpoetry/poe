{"id":"753959","title":"自伤","dynasty":"清","author":"杭温如","text":"木凋花易谢，凋谢各有时。胡为凋与谢，非时独当之。十三学刺纫，十五学吟诗。十七长成身，深闺人未知。忽闻父母命，许字他家儿。十九出绣阁，掩泣父母辞。登堂拜姑舅，妇道始从兹。妾本无所能，妾又何所奇。姑舅同欢悦，明珠掌上持。殷情劝阿郎，读书勿自欺。怀安名实败，奋志凤凰池。那知天夺算，一蹶不可医。十九廿一二，劳燕各分离。舅亦寻年殁，赖姑岁月迟。妾无奉姑孝，姑常为妾慈。一朝姑不顾，乘此茕独姿。吁嗟乎，妾死姑可在，姑死妾何资。不然相继死，姑妇常相随。窃比木与花，凋谢此其期。一何留妾身，受此无穷悲。"}