{"id":"704841","title":"江行三首","dynasty":"明","author":"薛瑄","text":"石城上朝旭，宿雾渐已收。大江何茫茫，柔橹泛中流。钟阜犹在望，白云散岩幽。两载宁无情，湖山忆同游。佳胜邈难即，回想空悠悠。顺流驾长风，挂席何快哉。青山若相送，两岸犹崔嵬。恩召信光渥，报称知非才。贞白有君子，宁不动中怀。我舟既云迈，长风起层波。天水共渺茫，云岫纷嵯峨。石城犹在望，赤岸还经过。远堤秋树小，水国蒹葭多。老遂金陵游，奈此佳丽何。北归已陈迹，江行遂成歌。"}