{"id":"1039180","title":"喜雪","dynasty":"宋","author":"韩琦","text":"朔雪飞残腊，融和变凛严。徐来花出在，骤急霰声兼。数住天应惜，争繁酒易添。积深函久润，济大略微嫌。雅意明书幌，多情入宴帘。舞腰难学转，峰顶尚饶尖。露蕊仙盘挹，风毛鬣囿燖。宫墙胡粉画，梅梗蜀酥黏。影澹三春絮，光寒八月蟾。垣涂谁复辨，巨壑有何厌。狂助诗毫逸，清驱厉气潜。欢谣腾紫塞，喜色上彤幨。凝霤收冰乳，堆庭镂虎盐。吾民无足虑，丰岁可前占。"}