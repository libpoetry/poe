{"id":"817238","title":"琴坞旧庐钱别频伽兼山各赠一诗","dynasty":"清","author":"潘恭辰","text":"枫落吴江可柰何，布帆此去又烟波。新翻艳曲和凝老，旧领狂名杜牧多。一剑耻为州将客，三杯应入饮仙歌。灵峰瀑雨韬光竹，好待春风约再过。不须涕泪洒江皋，二十吴郎气自豪。万里久随山简马，一官剩有吕虔刀。当筵且共倾三雅，对客犹能诵六朝。好去临歧莫惆怅，虞山落叶晚萧萧。"}