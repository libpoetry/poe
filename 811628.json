{"id":"811628","title":"癸巳燕台杂感","dynasty":"清","author":"左宗棠","text":"西域环兵不计年，当时立国重开边。橐驼万里输官稻，沙碛千秋比石田。置省尚烦他日策，兴屯宁费度支钱。将军莫更纾愁眼，生计中原亦可怜。南海明珠望已虚，承安宝货近何如。攘输啙俗同头会，消息西戎是尾闾。邾小可无惩虿毒，周兴还诵旅獒书。试思表饵终何意，五岭关防未要疏。青青柳色弄春晖，花满长安昼掩扉。答策不堪宜落此，壮游虽美未如归。故园芳草无来信，横海戈船有是非。报国空惭书剑在，一时乡思入朝饥。"}