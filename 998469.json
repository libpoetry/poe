{"id":"998469","title":"用廉夫韵招诸友登清微亭","dynasty":"宋","author":"傅察","text":"束带缚吏事，发狂中愤兴。世情多面朋，噂沓恶背憎。缅怀数君子，皎皎瑩壶冰。披云见颜色，洗翠露锋棱。忘形到坦率，高论破炎蒸。蔼然嘉誉在，顾我独无称。文场屡交镝，师老畏侵凌。况复时雨过，绿苗覆千塍。便当共临眺，此兴那可胜。孤亭枕席佳，下有寒潭澄。仰看霞绮散，坐待月华升。嘲咏纵欢谑，明朝期再登。"}