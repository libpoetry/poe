{"id":"741910","title":"赠百十三岁老人王司业南亭先生","dynasty":"清","author":"吴寿昌","text":"国家太平古无比，仁寿纪年百余矣。弧南一星位丙丁，牛斗之墟夜芒指。翁家天台濒小海，风俗淳朴致堪喜。是间淑气厚钟毓，特为盛时彰瑞美。百龄孝子翁先人，秩视更老荣乡里。诸孙膝下罗来昆，共享期颐克家子。自言少时胆气粗，报仇夜斫贼营里。裹疮不辨血模糊，至性所生非聊尔。中年折节伴萤蠹，兀兀穷经作髦士。挥金但学管宁锄，决踵肯惭原思履。阑干苜蓿广文毡，九十六龄得官始。秩满朝天获晋秩，其时岁适逢辛巳。次年属车莅吴会，率先黄发清尘俟。耆儒屡邀天语褒，绰楔宸章钤宝玺。迩来国庆正稠叠，率土普天皆鹊起。去年翁至坐蒲轮，亲祝圣龄习拜跪。箧贮上方麟趾金，衣裁内府鹄头绮。今岁慈宁开八帙，翁切呼嵩复至止。香山图绘今昔同，天子推仁首尚齿。再看头衔赐新换，御题荣宠沾蕃祉。优礼无殊隆宪乞，懿嘉洵足著惇史。翁为人瑞古所无，如云五色芝三蕊。长身七尺清且癯，行不支筇坐不几。擘窠书成惯赠人，箕畴一寿义取此。山程水驿讵云远，十年三踏长安市。长安纷纷聚冠盖，识面篯铿与李耳。我生四十犹壮年，视茫发苍负强仕。苦求急景免凋颜，每乏奇方学洗髓。对翁长松古柏姿，蒲柳凡材安足拟。吾闻天台山高万八千丈，中有石室金庭共峛崺。第一洞天记道书，草多长生药不死。欲从翁觅翁不言，但言神仙之术荒唐非吾以。乃知寿民关寿国，导引延年无其理。不然正当王母介福帝胪欢，岂无控鹤骖鸾先翁降金戺。"}