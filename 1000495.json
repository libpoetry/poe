{"id":"1000495","title":"送王仲显赴琼州","dynasty":"宋","author":"彭龟年","text":"朔风猎猎搜离思，千山木叶飞东西，山声互答轰鼓鼙。日影倒乱摩旌旗，琼山太守行赤帷，父老出饯相扶携。把袂惜别车去迟，仙都散吏挈榼随，洗盏酌酒歌别离。别离之歌歌声希，儿女子态不愿为，圣皇择守先南陲。朱崖况复环生黎，黎山插天海四围，黎人出没如鬼魑。凶鲸蚋集不可羁，无异生缚虎与罴，乃令错处海一涯。一日万变藏几微，赵张缩手龚黄痴，良二千石非公谁。公行南方易如归，公举南事易如携，向来盐筴一局棋。白黑纷乱杨朱岐，公能辨晰是与非，袖有长疏天下知。口不可惜人可悲，鬼魑虎罴日夜伺，此时此事分安危。想公再拜辞玉墀，睿意恳恻亦在兹，九重寄公万里师。纷纷狱讼不足治，从驲遽听东南驰，定知召节封金泥。不然盐筴更畴咨，服岭以南公一夔。与公离别歌此词，愧不以颂而以规。"}