{"id":"402026","title":"鲛人歌","dynasty":"近现代末当代初","author":"徐震堮","text":"持起青天月，照出沧海心。下有鲛人织绡骊宫阴。朝一机，暮一机，鲛人织绡泪作丝。泪珠已竭，织绡成匹，鲛人心苦无人识。大海上，闻有蓬莱、方丈三神山，金银宫阙照耀洪波间。琪花瑶草相回环，姑射仙人冰雪颜。我胡不见空往还？大海上，何所见？但见奔云蹑电昼晦冥，黑风掀浪波千层。中有海豚吹血腥，海神叁目驱水行。帆倾樯折出复没，长江下瞰波涛黑。亦有人间父母心，割肝裂肺顾不得。大海之怒安可测！悲海客，海客良可哀，乘风跋浪天边来。扶桑日出东南隈，梦中幻出金银台。血肉沉埋千丈底，姓名灭没无人记。海水为坟墓，天风作挽歌。海客之梦今醒未？吁嗟海客兮奈尔何！鲛人歌，声凄恻。朝朝海边歌，夜夜机上织。妆得海客梦中黄金丝，织作冰绡寸寸裂。持赠君，君不识。"}