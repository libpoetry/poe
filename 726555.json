{"id":"726555","title":"公馆燕酬南使徐陵诗","dynasty":"南北朝","author":"裴让之","text":"嵩山表京邑，钟岭对江津。方域殊风壤，分野各星辰。出境君图事，寻盟我恤邻。有才称竹箭，无用忝丝纶。列乐歌钟响，张旃玉帛陈。皇华徒受命，延誉本无因。韩宣将聘楚，申胥欲去秦。方期饮河朔，翻属卧漳滨。礼酒盈三献，宾筵盛八珍。岁稔鸣铜雀，兵戢坐金人。云来朝起盖，日落晚摧轮。异国犹兄弟，相知无旧新。"}