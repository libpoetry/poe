{"id":"686374","title":"访江惟诚华林寺并赠同学诸子","dynasty":"明","author":"叶春及","text":"废寺残僧在，寒灯绣佛亲。风尘驱短鬓，意气向何人。白石南山夜，青尊北海春。古来豪杰士，偃蹇见经纶。昔人多寂寞，诸子合丘园。薝卜僧同舍，藤萝客到门。解衣山雨过，移席野云繁。为语张仪妇，吾今舌尚存。山林谐宿好，君况是同心。倚剑昆崙近，搴帷渤澥深。风巢孤鹤唳，云壑一龙吟。夜半商歌意，伊谁解识音。共是金闺彦，同为宝地栖。龙池今日醉，雁塔异时题。坐石苍云满，开尊碧草齐。前村延暝色，应唱白铜鞮。"}