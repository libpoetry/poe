{"id":"525684","title":"将进酒","dynasty":"明","author":"顾璘","text":"今日何日，景媚辰良。嘉客四五，杂坐高堂。主人罗广宴，炮兔炙肥羊。金壶注清酒，放歌笑千场。安能坐愁郁，徒使须发苍。君不见阿房峥嵘高入天，楚兵入关三月烟。又不见柞宫桂馆通沧海，茂陵孤坟竟何在。不如刘伯伦，杯行到手不肯停。天地且以为席幕，睨视贵介如螟蛉。今日乐相乐，急管交繁丝。清歌声宛转，华烛光参差。对酒不痛饮，孤负夭桃枝。拔剑自起舞，向君肝胆披。黄金去还来，国士难与期。男儿堕地抱意气，何用碌碌钱刀为。"}