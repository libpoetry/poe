{"id":"685423","title":"闻同年王淑明何充符因忤税监被逮作四首","dynasty":"明","author":"邓云霄","text":"逼侧徒伤汝，乾坤孰爱才。忤人偏傲骨，对吏已寒灰。剑抱曲城怨，霜飞燕地哀。谁传黄雀语，为雪冶长猜。宦途随燕雀，苦海更豺狼。蜴吐阴云合，雷轰白日藏。八厨元不愧，三木任为囊。万一皇恩转，春生到夜郎。圣人临北阙，君子叹南冠。骥病思千里，途穷恨一官。忧时双鬓白，恋主寸心丹。万国皆涂炭，谁非行路难。中宵兴浩叹，明月入梁虚。有梦疑颜色，无人脱槛车。更裁穷鸟赋，好授狱中书。李杜齐名在，千秋孰尔如。"}