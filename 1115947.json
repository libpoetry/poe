{"id":"1115947","title":"夜游宫","dynasty":"宋","author":"杨泽民","text":"一叶飘然下水。船头转、已行十里。冷落杯盘荐梅子。又经过，岭边村，江上市。那更轻帆底。一路上、翠飘红坠。深夜方眠五更起。说相思，试挥毫，还满纸。泪眼偎人强敛。鲛绡上、尚馀斑点。别后何愁不相见。只愁伊，被旁人，施暗箭。致得心肠转。教令得、神魂撩乱。那更日疏又日远。恁时节，想难为，看我面。"}