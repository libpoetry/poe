{"id":"686640","title":"和白岩二首","dynasty":"明","author":"边贡","text":"济上秋风两棹开，故人传报上公来。沧江虹月先占象，宝匣龙泉故引杯。吏部久悬山岳望，仙槎应拂斗牛回。自怜衰病还乡客，未得从容杖屦陪。蓬窗谁遣一尊开，报道邻船送酒来。涓滴久閒多病手，劝酬虚负合欢杯。坐馀秉烛更相照，话接鸣鸡未拟回。一别忽今惊十载，水乡何得幸深陪。"}