{"id":"686002","title":"次和友人岁暮旅怀十首","dynasty":"明","author":"卢龙云","text":"异地生羁思，残年傍客愁。月馀鳷鹊观，寒满鹔鹴裘。旧侣多离索，新篇负唱酬。帝城春又至，岁序忽如流。旅馆俱无赖，深杯且莫辞。以余方滞迹，犹尔未归时。抚景情俱剧，探春事不迟。品题新岁月，都入郢中词。白社非尘境，青山不世情。浮生俱扰扰，谢俗寡营营。酒破千愁阵，诗高五字城。几人同述作，艺苑识宗盟。白雪知君富，黄金总让人。江湖双短鬓，天地一閒身。萍水长为客，莺花又及春。臈残诗祭罢，喜复岁华新。风流江左地，千古尚依然。世远齐梁后，诗称鲍谢前。微名甘负俗，健翼愧垂天。触物同怀土，登楼有仲宣。玄冬霜雪尽，暖逐琯灰来。寒色旅中夜，春光何处台。青归淮畔柳，红入陇头梅。底事能娱客，深樽有绿醅。片愁消大白，万事倚穷苍。萍梗经漂泊，松筠自雪霜。龙颜燕阙远，雁字楚天长。莫漫悲游子，摊书但满床。礼复朝元会，香分列署含。地同天尺五，人岂象魁三。宾从时投辖，知交未解骖。独谙官况冷，孤月印寒潭。宦思多寥寂，吟怀强自宽。早春将送暖，馀臈尚生寒。求友怀黄鸟，游仙慕紫鸾。更谁如李白，被酒赴金銮。光阴催改岁，日月惜徒过。世事长如此，年劳较孰多。祗应骚客咏，都付雪儿歌。伫听阳春曲，凭陵更若何。"}