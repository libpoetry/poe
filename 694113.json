{"id":"694113","title":"恣遨游，适情性，明月清风随所咏。安能呼起谢元晖，相从得句澄江净。","dynasty":"明","author":"陈烓","text":"真率会，年复年，清才藻思两逋仙。停杯琢就惊人句，白露横江秋满天。歌丽曲，斟浊醪，鱼龙水底避诗豪。莼美鲈肥无限兴，青云何似白云高。高低树，远近洲，太平身世两悠悠。洞箫吹醒坡仙梦，仰看一鹤横清秋。双杵鸣，孤鸿没，仰视方山青一发。良夜迢迢何以娱，扣舷更酌歌明月。夜将半，潮正平，儿童告我玉壶倾。宾主分携各归去，犹有隔江渔火明。"}