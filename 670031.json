{"id":"670031","title":"代建安从军公燕诗并引 其七 代刘公干","dynasty":"明","author":"李攀龙","text":"我后赫斯怒，整驾东南征。六军如飞集，列植龙陂城。皑皑霜风至，肃萧戈甲鸣。长飙转沙砾，仰视白日冥。流波一何劲，金鼓悲且清。连鸢下青云，毛血洒隰坰。发机入微妙，观者无不惊。壮士以慷慨，各奋先登情。释此荐嘉客，濡翰叙平生。篇章信绮丽，新诗雅以精。小臣在缇幕，起坐怀同声。戎事谅非难，但恐沈痼婴。"}