{"id":"608390","title":"双节篇","dynasty":"明","author":"区大相","text":"严霜一夕殒庭梧，洞房风凄兰蕙枯。含啼两两谁家姝，中夜起坐泣故夫。昔事君子结发娱，百年生死同衾襦。奈何辞君岁月徂，荆花零落委路衢。不惮从君下黄垆，一身俯仰多艰虞。上堂吞声奉老姑，下堂呱呱抚诸孤。大妇善哭崩城隅，小妇香泪纷鲛珠。中庭灯影伴将雏，后园啼杀羁栖乌。吁嗟二妇烈士徒，青春誓志白首俱。金石可毁节难渝，冰日皎洁双璠玙。朱颜岂受粉黛污，绣闼实使纲常扶。史家列传增烦纡，吁嗟二妇良女模。"}