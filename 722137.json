{"id":"722137","title":"汪右湘以银卮为寿诗以酬之","dynasty":"明末清初","author":"屈大均","text":"汪伦最爱酒仙人，金屈相贻酌老春。形似海棠香朵大，色宜秋露白光新。独清未敢长中圣，难老惟须善葆真。知尔踏歌情不浅，欲将潭水变芳醇。徽州螺钿酒杯轻，偏寄乌银接紫琼。日出一双飞在手，风流千载饮知名。墨烟兼惠分儿女，胶漆频忘是友生。岁岁有书还唱和，天涯咫尺枕中行。"}