{"id":"798092","title":"沁园春  广陵客邸送纬云弟之归德","dynasty":"清","author":"陈维崧","text":"客里送行，萧统楼头，且尽一杯。正节近清明，柳丝渐长，时逢上巳，燕子将来。兄往淮阴，弟游河北，两地翻飞立马催。斜阳外，见各天鸿雁，顾影徘徊。市楼轰饮如雷。笑我辈岂常贫贱哉。奈花号将离，尔心欲碎，地名芜苑，我赋偏哀。此去睢阳，也知怀古，有日经过古吹台。还应问，有兔园上客，狗肆奇才。"}