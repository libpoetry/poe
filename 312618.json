{"id":"312618","title":"水龙吟·麓山红叶","dynasty":"现代","author":"刘鹏年","text":"西风吹瘦黄花，斜阳更染胭脂树。绚如蜀锦，澄如海日，灿如莲炷。错认玄都，刘郎重到，繁英迷户。想赤城霞起，江南豆发，应难拟，停车处。眼底清湘犹故。把秋光、尽情笼护。闲云弄影，疏钟引籁，登高宜赋。珍重朱颜，肯随沟水，羞同泥絮。望关山万里，啼痕反映，入新词句。"}