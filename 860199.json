{"id":"860199","title":"啄木鸟","dynasty":"宋","author":"王迈","text":"啄木复啄木，汝啄抑何毒。千株万株端明松，五月六月来清风。木于汝何恶，朝朝暮暮啄。劝汝利觜宜少停，戕木之生吾忍听，已有弋者在后亭。微虫初何识，亦能对以臆。天子爱元元，宵衣念艰食。连年值禾饥，穷闾多菜色。县官急督租，吏饕饥需索。啄木比刻木，何者为可疾。木生与民生，何者为当恤。可弹者不弹，为我谢彼弋。"}