{"id":"746783","title":"放歌","dynasty":"清","author":"徐大镛","text":"唐衢痛哭清猿哀，孙登大笑山花开。至情流露出肺腑，一哭一笑真千古。世事悠悠良可嗔，常垂青白眼看人。人心不同如其面，可怜哭笑皆非真。君不见，羊志负眼泪，双双岂为贵妃坠。又不见，太傅读仪文，冷笑难逃国士刺。三代直道不可留，我今闭户谢交游。无端晚岁投荒壤，霜雪欺人半白头。白头不用伤迟暮，庐山真面独如故。"}