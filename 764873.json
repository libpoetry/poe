{"id":"764873","title":"百字令 舟出吴门沈书森太守玮宝招同潘玉泉廉访曾玮钱芝门太守恩棨宴集桃花坞即言别","dynasty":"清","author":"薛时雨","text":"春申江冷，甚莺花烟月，游踪都扫。八咏楼前重聚首，落落红裙乌帽。梦影才圆，离襟已促，制泪成欢笑。小红大白，坐中何客倾倒。偏我落拓江湖，萧萧瑟瑟，蒲柳惊秋早。十载名场如一梦，心事春婆知道。鼓打回帆，诗成画壁，绮障真难了。酒阑惆怅，美人名士俱老。"}