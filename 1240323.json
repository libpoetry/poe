{"id":"1240323","title":"如皋县","dynasty":"元末明初","author":"陈基","text":"晓行过如皋，草露凄已白。井邑无人烟，原野有秋色。缁褐两三人，牢落徒四壁。似讶官军至，拱立衢路侧。伊昔淮海陬，土俗勤稼穑。潟卤尽桑麻，闾阎皆货殖。及兹值兵燹，道路分荆棘。十室九逃亡，一顾三叹息。王师重拯乱，主将加隐恻。戒吏剪蒿莱，分曹理盐筴。眷眷恤疮痍，迟迟历阡陌。上天合助顺，九土期载辟。白首忝戎行，临风增感激。"}