{"id":"693387","title":"岁晏漫成四首","dynasty":"明","author":"苏葵","text":"天地无心日月流，寒寒暑暑自悠悠。才将风色分花信，便有年光换历头。混沌是亡还是在，神仙堪爱亦堪求。等閒识得盈虚意，未许庄生据上游。乾坤消息本无穷，渠自儿童我自翁。黄帝向谁闻至道，伯阳徒尔注参同。生生化化机先定，去去来来信默通。明日鬓丝添几寸，肯将催促怪东风。不匆匆处也匆匆，残腊迎春又送穷。双眼老看狂世态，一官终坐冷家风。冰壶天蘸诗坛外，玉烛阳回宦海中。闲把曲生倾数斗，肯教憔悴到颜容。交还残腊与洪钧，唾手风前换得春。且喜花枝浑改旧，不妨霜鬓漫添新。拚倾仪狄千钟酒，谢绝元规半点尘。把定壮心偏忘老，轩昂天地任吾人。"}