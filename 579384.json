{"id":"579384","title":"凤台歌","dynasty":"明","author":"陈用原","text":"凉风起天际，遐思凤凰台。忆昔神游纵清赏，今披云雾登临来。嵯峨楼观相隐映，啸歌骋望心神开。于时仙人凤台坐，酌我潋滟流霞杯。酒酣吹箫兴未已，招邀相与游蓬莱。鸾骖飘飘渡弱水，笙鹤玉节纷追陪。一从离群落尘世，碧山回首空崔嵬。花开叶落秋又晓，俯察品汇如轮回。千年沧海几变易，劫风吹冷昆明灰。凤兮凤兮传书来，仙人怀予兮予将回。梧桐枝上秋月冷，毋使惆怅增徘佪。"}