{"id":"1108572","title":"又和六首","dynasty":"宋","author":"刘克庄","text":"浃日甘霖遍履封，悬知苍昊鉴丹悰。蔬肠贤牧通斋禁，菜色愚民有喜容。鬻马余犹堪买犊，刑鹅公不更祠龙。去年恨杀茅柴薄，惭愧而今琥珀浓。四山犹被乱云封，卧听檐声洗病悰。焦谷萌芽非尔力，晚花膏沐为谁容。水田渺渺飞双鹭，晹谷徐徐起六龙。莫道农家无供帐，扶疏绕屋绿阴浓。曾抗归田疏几封，天高殊未察微悰。时人今雨谁相过，地主春风独见容。取友肯遗沮桀溺，论功不下弃勾龙。眉间黄色元无事，因拆诗筒一点浓。乡县俱叨析爵封，弟兄麾节愧慆悰。腐红有兆宽枵腹，新渌无端照丑容。青草池荒休去蝈，黄梅雨歇近分龙。即今诸老调元手，野叟閒愁浪自浓。薰蔷薇水启函封，妙语端能破闷悰。自请把麾行雅志，渠能腰扇障羞容。居然雄狡伏麟凤，何止杰魁如虎龙。致了丰年归未晚，西来诏墨似鸦浓。昨闻英断有烹封，泽畔累臣抱寸悰。巧智不如葵卫足，曲蟠谁与木为容。祠官失职惭虚蠹，野老无知祷象龙。欲上高楼瞻魏阙，乱山千叠暮云浓。"}