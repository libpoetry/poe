{"id":"684372","title":"次栾子仁韵送别四首","dynasty":"明","author":"王守仁","text":"从来尼父欲无言，须信无言已跃然。悟到鸢鱼飞跃处，工夫原不在陈编。操持存养本非禅，矫枉宁知已过偏。此去好从根脚起，竿头百尺未须前。野夫非不爱吟诗，才欲吟诗即乱思。未会性情涵咏地，《二南》还合是淫辞。道听涂传影响前，可怜绝学遂多年。正须闭口林间坐，莫道青山不解言。"}