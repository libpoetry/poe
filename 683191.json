{"id":"683191","title":"秋怀","dynasty":"明","author":"王元俸","text":"百年身世似飘蓬，门掩黄花一径通。雨过悬崖霜叶坠，雁归沙渚夕阳空。閒知有味心难肯，老去悲秋赋转工。无限故人头已白，怀思应在月明中。最团圆处是中秋，好月那堪独上楼。尘世总经沧海变，烟波仍驻古今愁。芙蓉欲绽溪边脸，鬓发还应雪满头。笑倚阑干吹铁笛，夕阳惟见水空流。庭锁荒芜独夜吟，茂陵扶病卧西林。素书千载留孤影，碧落片云生远心。水落平沙低度雁，月当高竹见栖禽。寒衣处处催刀尺，又听西风一片砧。日下繁香不自持，红泉翠壁薜萝垂。鹤和云影巢高树，蝉曳残声过别枝。万古风尘供醉咏，一轩秋雨对僧棋。分明更想残宵梦，暗指遥山学画眉。十里蒹葭雨尽收，坐深河汉傍人流。萤低夜色栖瑶草，柳送乡心入酒瓯。山石断云迷旧路，石门斜日到林邱。芙蓉帐冷孤舟暮，怅望空怜季子裘。年来踪迹近何如，依旧风尘一客裾。江塔眺山青入佛，池荷覆水暖依鱼。逢人耻作千金赋，杰阁空藏二酉书。世事浮云何足问，起挑残烛独踌躇。道似危途动即穷，寂寥谁与此身同。三秋落木清霜下，万点流萤秋草中。绛叶从朝飞着夜，苍苔因雨却成红。往来欲学张奇翰，南渚未明寻钓翁。每到高斋强展眉，閒身事少只题诗。石床扫叶安茶冷，渔浦惊风下钓迟。客路远依红树宿，深山长与白云期。潸然回顾难消遣，花落月明空所思。江亭野色静年芳，节序催人昨夜霜。秋馆残池荷叶歇，柴门临水稻花香。半溪细雨敲寒竹，万里沙鸥弄夕阳。取次花丛懒回顾，海天愁思正茫茫。重叠愁肠只自知，多情兼与病相宜。寒泉泻意琴三尺，花影横窗月一枝。为客正当传雁日，前程况是听猿时。山行水宿水知远，空向沧江梦所思。丘壑偏宜隐者居，萧疏短发映清渠。从来裘马饶攀桂，不道山林笑学竽。花覆残棋人散后，酒醒孤枕雁来初。茫茫归路在何处，空有西风锁敝庐。数亩池塘近杜陵，西岩一室映疏藤。水声入夜静堪听，山色逢秋始可登。松下恋巢寒雨鹤，溪边扫叶夕阳僧。尘冠却挂知閒事，移住中峰再上层。山城静土隔尘寰，高敝吟轩近钓湾。水露沙头无客泛，春来江上几人还。烟波惨淡戎衣满，花鸟微沾岁月閒。衰飒不堪频对镜，鬓毛殊改旧时斑。年少风流去不回，红颜白发递相催。误攻文学身空老，潦倒乾坤酒数杯。何处马嘶残麦长，一声蝉送蚤秋来。牵情景物堪惆怅，独抱瑶琴扫石台。不知何处写离忧，剑气徒劳望斗牛。山色遥连云树晚，溪声凉傍客衣秋。情多莫举伤春目，句妙相容隔岁酬。故国别来桑柘尽，前程惟有一登楼。两见芙蓉映水开，孤城游客独徘徊。壮心暗逐高歌尽，吟苦频惊白发催。门掩残阳鸣鸟雀，寺临秋水见楼台。微茫淡月钟声下，潦倒新停浊酒杯。竹冈藤树小跻攀，未报深恩鬓已斑。凿壁犹怜前日事，望云空见暂时閒。烟霞正值萧条候，亲友相逢梦寐间。多病独愁常阒寂，半帘初日未开关。秋山铙吹拥登台，摇落谁怜作赋才。柳巷任疏容马入，残花怅望向人开。别来朋旧长相忆，客里风霜暗自催。酒罢消愁消不得，隔篱呼取尽馀杯。眼前今古泪交颐，天远楼高宋玉悲。满院落花从覆地，旧山残烧几侵篱。风飘玉笛凄初断，云破霜鸿欲度迟。纵有芳尊心不醉，更应无处展愁眉。生涯心事已蹉跎，敢向明时叩角歌。游客寂寥缄远恨，故园零落泣沧波。晴云古木月初上，残角山城晚更多。旧里若为归去好，破斋残径闭烟萝。"}