{"id":"521257","title":"季本清给事父母双寿","dynasty":"明","author":"顾清","text":"画帘花暖春云香，金尊酒满蒲萄光。玉童双歌按清商，门前珠履来成行。凤生三雏一雏翔，淩历紫清栖柏梁。两雏膝下斑衣裳，春风对舞送霞觞。山中之臞炼铅霜，洁身独立遗天常。槁项黄馘同枯桑，人生七十齐高堂。腰有绿绶怀银章，俯仰无愧终康强。滑甘滫瀡供时尝，三山弱水是何方。"}