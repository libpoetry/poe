{"id":"1117530","title":"中秋日泛湖杂诗","dynasty":"宋","author":"邹浩","text":"高柳茏苁暝晚烟，拍堤秋水远连天。恨君不见桃花盛，十里红波送酒船。赏心自与月俱圆，今夜晴阴莫问天。秋色向人方有意，不逢星女不回船。望中白鸟点青烟，秋意交情两薄天。仙李骑鲸不知处，高吟谁继岳阳船。晚风知我兴飘然，力战浮云露远天。判却明朝官长骂，与君彻晓引金船。从来笔力扫千军，卷舌无声岂不能。欲似元戎耀奇策，故令偏帅作先登。荷花影里逢君辈，棋子声中愧我能。拟上高楼对殷浩，更凭长啸引孙登。胡床兀兀坐忘情，似向曹溪见老能。若处樵歌好消息，妙高峰上许人登。路转城隅更可怜，尽桥横处响潺湲。篙人不会凭舟意，径逐西风过水源。灵隐山前独子知，清溪浑似颍川湄。何当把手东南去，却向山前话此时。士龙拥鼻时一笑，司马忘机只言好。野人浪测君子心，应为狂吟分枯槁。舟去舟还秋半时，孤花细草雨霏霏。怪来诗句无清思，不见沙头双鹤飞。每将冲韵拟琴高，不值飞鸣心更劳。邂逅诗成似招隐，稻花深处举霜毛。谁家脩竹拂云电，影带晴光漾渌漪。风日无情促归楫，不教閒客共题诗。早觉鸣鸠啼木杪，晚来晴日破天颜。不愁今夜云遮月，且凭阑干一看山。乍疑绝岸行飞鹜，还误游鱼出听琴。公子自随星斗去，水声他日是棠阴。滥巾文会出重城，把笔时为蚯蚓鸣。日暮归来理章句，低头惭愧楮先生。兴尽归来潩水边，翠阴亭上奏繁弦。龙媒耳接新声惯，驻足西风不受鞭。"}