{"id":"707219","title":"大云山歌","dynasty":"明末清初","author":"王夫之","text":"湘山之高云山高，朱鸟回翮蟠云翱。群仙握符顾九寓，翩然来下挥旌旄。我闻石笈金扃在峰顶，绿苔不掩珠光炯。迩来六百四十六春秋，紫金液老三花鼎。鼎里刀圭人不识，悬待其人烹太极。静如止水㬉如云，即此金壶贮春色。我欲从之君许否，愿酌红泉为君寿。松云萝月数峰前，玉露凝香挹天酒。"}