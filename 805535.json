{"id":"805535","title":"金缕曲 阑干","dynasty":"清","author":"杨芳灿","text":"梵字玲珑极。绕回廊、行来约略，旧曾相识。不似寻常閒院落，十二琼楼寒色。正一把、柳丝无力。约束春情教宛转，拗明蟾、肯放花阴直。蓬山路，万重隔。当风不碍疏香入。荡湘波、帘纹窣地，翠烟如织。回首游仙成昨梦，记否曾调钿笛。更几度、弓弓点屐。多少啼痕纤指印，待重来、觅遍全无迹。苔花老，满阶碧。"}