{"id":"1120323","title":"端午帖子 太上皇后阁","dynasty":"宋","author":"周必大","text":"艾叶双人巧，菖花九节荣。玉皇膺曼寿，金母共长生。池药风烟净，壶天日月长。宝书翻蕊笈，碧穗袅炉香。得道本无为，加餐亦应时。雕盘初荐冰，玉食更菹龟。槛有榴花沼有莲，瑶池欢宴晚凉天。一年一度为重午，此去应须过万年。暑衣初进满宫床，雾縠云绡五月凉。化洽周南无一事，尚吟絺绤葛覃章。清晓宫中献綵丝，盘龙结凤斗新奇。欲教嫔御知勤俭，閒说当年茧馆仪。"}