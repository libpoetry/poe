{"id":"793121","title":"吴甥梦徵以诗索画时有投句戒之者戏次其韵","dynasty":"清","author":"陈式金","text":"人性要同顺杞柳，曲折随人陋株守。吾曹戏墨亦韵事，廿载优游得心手。玩物丧志审所玩，以诗易画良可偶。出奴入主互憎嫌，面誉背诋不我厚。杜渐防微岂此律，燃犀太迫君知否。博弈犹贤鲁论云，好尚终当别妍丑。欧苏好画非偏嗜，六籍同功前哲有。"}