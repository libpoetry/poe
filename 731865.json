{"id":"731865","title":"早发华阳镇","dynasty":"清","author":"魏禧","text":"七月五日阻北风，江头白浪高于篷。中秋夜泊华阳镇，琵琶琥珀声瑽瑽。月高鸡啼天不曙，官船吹金起击鼓。不闻江上人语声，惟闻满江动樯橹。北风渐软江水平，高帆一一出前汀。估人利涉争及时，何能熟寝待天明。披衣出舱我看月，波黑天低光明灭。梦中每爱放江船，月落空江鸣鶗鴂。"}