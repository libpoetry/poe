{"id":"1079977","title":"赠岭东陈秀才","dynasty":"宋","author":"吕本中","text":"风吹贺江浪如雪，浮梁左右行人绝。病夫坐稳懒出行，破屋只愁吹瓦裂。东县陈卿忽叩门，笑语欢然相暖热。怪我长贫走道路，所至不安宁有说。邻州贼报又警急，欲泛扁舟穷百粤。如君长才亦未用，独守区区负奇节。未能俯首效儿辈，肯便出门探虎穴。马群时致千里足，烈士宁无一时杰。我复何人敢言事，一世摧颓甘短拙。幸君无事时一过，喜听高谈健其决。瘴疠参差畏久留，岁月峥嵘惜轻别。"}