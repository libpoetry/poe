{"id":"1125249","title":"南乡子","dynasty":"宋","author":"晏几道","text":"渌水带青潮。水上朱阑小渡桥。桥上女儿双笑靥，妖娆。倚著阑干弄柳条。月夜落花朝。减字偷声按玉箫。柳外行人回首处，迢迢。若比银河路更遥。小蕊受春风。日日宫花花树中。恰向柳绵撩乱处，相逢。笑靥旁边心字浓。归路草茸茸。家在秦楼更近东。醒去醉来无限事，谁同。说著西池满面红。花落未须悲，红蕊明年又满枝。惟有花间人别后，无期。水阔山长雁字迟。今日最相思，记得攀条话别离。共说春来春去事，多时。一点愁心入翠眉。何处别时难，玉指偷将粉泪弹。记得来时楼上烛，初残。待得清霜满画阑。不惯独眠寒，自解罗衣衬枕檀。百媚也应愁不睡，更阑。恼乱心情半被闲。画鸭懒熏香，绣茵犹展旧鸳鸯。不似同衾愁易晓，空床。细剔银灯怨漏长。几夜月波凉，梦魂随月到兰房。残睡觉来人又远，难忘。便是无情也断肠。眼约也应虚，昨夜归来凤枕孤。且据如今情分里，相于。只恐多时不似初。深意托双鱼，小剪蛮笺细字书。更把此情重问得，何如。共结因缘久远无。新月又如眉，长笛谁教月下吹。楼倚暮云初见雁，南飞。漫道行人雁后归。意欲梦佳期，梦里关山路不知。却待短书来破恨，应迟。还是凉生玉枕时。"}