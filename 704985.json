{"id":"704985","title":"寄沈尹四首","dynasty":"明","author":"霍与瑕","text":"寞寞山中居，望君出山坂。绿叶脱稠枝，涸水归低涧。萧萧秋已深，冉冉岁将晏。相思久不瞻，清泪落如霰。欲将尺素书，天高少鸿雁。南海古伯郡，土沃民亦淳。迩来阨会并，饥馑岁荐臻。小穷诈长官，大穷寇比邻。所赖圣明君，再为借寇恂。悯民太艰难，仁言何谆谆。步武古先贤，脚底生阳春。赫赫清军吏，百县罹疾威。伛偻入公堂，出门无完肌。亦有在中庭，顷刻毙鞭笞。肫肫涖川子，骏奔立阶墀。悯民太无辜，委曲陈哀词。上官为平反，南海免疮痍。清风驱溽暑，人今有口碑。朝步出西园，百物少生意。细草苦秋风，颜色多憔悴。亢旱四周旬，田禾无坠穗。寒江鱼下矶，河梁清见底。哀哀民孔艰，谁播阳春惠。寄语五河公，努力及壮岁。仁言与仁声，沛此恩波濊。寥寥甘棠歌，凭君一扬袂。"}