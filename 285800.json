{"id":"285800","title":"念奴娇·客中风雨","dynasty":"清代","author":"李慈铭","text":"客中风雨，又凄凉过了，清明寒食。小屋荒灯扶病坐，形影暂相怜惜。水市笙箫，山厨饧粥，故国三年别。杜鹃难到，夜深何处啼血。愁绝海北孤儿，江南老母，两地无消息。更念松楸行垄在，浊酒一杯谁滴。冷月山花，天涯魂梦，应有归时节。长饥弟妹，今朝知倍悽忆。"}