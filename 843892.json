{"id":"843892","title":"点绛唇","dynasty":"清末民国初","author":"宋育仁","text":"旧时驿路，荒烟断水无人渡。角声悲苦，吹落谯门戍。寒雨荒鸡、人在山深处。秋镫语，营魂知路，傍绕台城树。荒村独树，伤心残骑经行路。殿鸱铃语，似说无生误。残梵鱼山、更听清钟苦。深山雨，漏声何处，春辇当年驻。燕飞传语，纸鸢风断秋来路。青烽魂诉，似唱公无渡。月黑乌啼、斗挂城南树。休回顾，夜潮津鼓，易水萧萧去。草间蛩语，离宫吊月伤心处。乱山无数，不见高城暮。极目桑乾、肠断回潮去。咸阳炬，可怜焦土，泪洒燕山路。"}