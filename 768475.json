{"id":"768475","title":"念奴娇 送无定归黄山，用曹顾庵原韵","dynasty":"清","author":"李良年","text":"旧山何处，想紫阳天半，溪潭幽绝。市隐扬州挥手去，一任雨玲风铁。水渌新安，花浓樵贵，处处雏莺舌。草堂云闭，且教俗士回辙。试听榜曲催人，乍怜倾盖，又作离亭别。望里峰峦三十二，丹灶请君重热。晓露船窗，春泥马足，我悔饥驱拙。子猷兴在，买舟还弄晴雪。"}