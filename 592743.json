{"id":"592743","title":"赠张子畏","dynasty":"明","author":"欧大任","text":"汝南富才窟，若人更清朗。蕴秀玄璞珍，凝姿白云爽。竹素游神深，金石流音响。衿情许标鲜，风流见弘奖。夙登鹓鹭朝，屡迁外台长。何当返初服，翛然谢尘鞅。隐同岳上耕，渔狎淮西桨。濯缨无世情，倒屣及吾党。余也握剞劂，海内慕倜傥。荣羡长公辞，志嘉季鹰往。相逢班荆言，泠然契清赏。澄醪劝挥觞，奇帙欣披幌。晤对不可常，睽离益瞻想。凭轼申赠章，绸缪太丘访。"}