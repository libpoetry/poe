{"id":"693846","title":"耕籍礼成恭祀","dynasty":"明","author":"陈子壮","text":"天子亲行亩，微臣相秩宗。清尘传跸静，瑞霭出郊浓。高柳喧灵鹊，华芝结衮龙。普天应有兆，九谷在三农。鸡声传紫陌，雉尾下青阳。列宿辉庭燎，和风袅御香。农臣呈耒耜，田畯卜仓箱。不惜三推力，从此食万方。南坛将十里，节候届春分。驾拂苍龙气，旗翻白鹄云。金鍪环七萃，玉勒控千群。再睹胼胝后，教人四体勤。农歌唱复和，仙乐奏还停。燕享群工悦，讴吟万国宁。礼成沾既醉，德洽展惟馨。大有年先祝，桑田雨既零。"}