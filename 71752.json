{"id":"71752","title":"无俗念·迎今送古","dynasty":"元代","author":"丘处机","text":"迎今送古，叹春花秋月，年年如约。物换星移人事改，多少翻腾沦落。家给千兵，官封一品，得也无依托。光阴如电，百年随手偷却。有幸悟入玄门，擘开疑网，撞透真欢乐。白玉壶中祥瑞罩，一粒神丹挥霍。月下风前，天长地久，自在乘鸾鹤。人间虚梦，不堪回首重作。"}