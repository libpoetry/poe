{"id":"1113317","title":"挽张全真诗二首","dynasty":"宋","author":"张嵲","text":"辱遇本非因绍介，登门不谓便无期。倾心问及言犹在，投贽书成事已悲。作镇方甘建邺水，惜贤尤在中兴时。伤心无复咨疑事，还似当年徐孺碑。玉质清臞似列仙，人间亦合得长年。功名不竟如壶遂，冲淡空嗟似乐天。胡不慭遗缘国老，忧深殄瘁为时贤。含毫谁作名臣传，要使风流后世传。"}