{"id":"405169","title":"高阳台 绿阴","dynasty":"近现代末当代初","author":"白敦仁","text":"倦蝶迷枝，新蝉抱叶，落英犹恋芳根。乱碧池台，寻常易扫春尘，残鹃不解红香改，傍虚檐、啼到黄昏。叹匆匆，过了斜阳，谁与温存。天涯别有凭栏意，算江关赋笔，从此无春。旧国年芳，换将断雨微曛。青青不辨兰和艾，仗西风、为刬愁痕。怕东君，隔岁相欺，不返花魂。曲槛招凉，虚檐借影，谁家飘麝池台。无限离愁，斜阳楼下新灰。朦胧几树暄禽弄，是当时、手种官梅。任暄风，换叶移枝，犹梦花开。云阶月地从伊阻，叹无春院落，更费安排。苦雨凄烟，天边消息难猜。伤心最是垂杨陌，燕辞巢、客未归来。近窗纱；怕听商歌，寒水楼隈。"}