{"id":"1144062","title":"次韵仇仁近用韵见示五首","dynasty":"宋末元初","author":"方回","text":"时惊驿走听庭宣，老朽于予孰使年。鸣玉久忘綪结佩，穿花空忆锦连钱。愧非今代王摩诘，许识能诗孟浩然。野服幅巾亦堪画，丹青何必上凌烟。眼过登伽皱面羞，湖山信美为谁留。开通不办多王老，下泽唯思侣少游。行役自量非得已，食贫能忍复焉求。馀生至此当知命，壮事虚抛更老谋。久已休官卧紫阳，故园稍复葺荒凉。虽无厦屋千间广，尚有书檠二尺长。清赏五更花过雨，珍烹十月菜经霜。客游漫惹兴亡恨，早觉归心晓夜忙。治任犹近旦中觿，旅次今移日至圭。恶况味逢佳节序，懒情怀怯好诗题。向来守黑元知白，几辈平东复镇西。定是仇仙知此意，卜邻端欲共花溪。褒衣全觉近人轻，击柝鸣鼙满万城。士气欲如枯草死，文声未见蛰雷惊。绛侯岂识长沙傅，秦宓能非棘子成。当复夜窗抱吟膝，百年长与一灯盟。"}