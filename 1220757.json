{"id":"1220757","title":"饥相食","dynasty":"元","author":"周霆震","text":"转输饷官倾富室，米石万钱无处籴。连村鬼哭灶沉烟，野攫生人腥血赤。九疑对面森可畏，弱肉半为强者食。旋风吹棘昼枭鸣，缺月衔山虎留迹。提携匕首析扊扅，狼藉剔剜碎燔炙。恍疑逆祀祷恣睢，复恐老饕侪盗蹠。幽幽怨魂忍葬心，腐胁穿肠愤无术。髑髅抱痛宜有知，上诉帝阍吐冤抑。我生白头骇见此，矫首苍穹泪沾臆。北山有蕨南涧蘋，旦暮可湘心匪石。青春鸠化逐苍鹰，黄口蛇吞来义鹘。物情感召尚如此，同类何辜自相贼。兴言使我立废餐，推案拊膺衷奋激。鞠囚谁料殒炭瓮，立法竟嗟离舍匿。后人几度哀后人，万劫相寻岂终极。昨来偶值邻翁坐，且说舟航好消息。浙江白粲载如山，相送大军来有日。一朝菜色变欢颜，怪事书空自冰释。"}