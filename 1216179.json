{"id":"1216179","title":"纪行诗十首 其三 兴和郡","dynasty":"元","author":"周伯琦","text":"我行已旬浃，所历皆朔漠。兴和号上郡，陂陀具城郭。滦阳界东履，汾晋直西略。提封广以遐，编氓半土著。连甍结贾区，层楼瞰寥廓。要会称雄丽，势压诸部落。兴王远垂裕，百载承制作。北巡必西还，远儗东邑洛。供亿颇浩繁，抚循在恭恪。四邻慎备虞，三辅严寄托。贤愚不同调，虫沙与猿鹤。长愿四海清，汉仪岁辉烁。"}