{"id":"825472","title":"二月初一日雪中作","dynasty":"清末近现代初","author":"郑孝胥","text":"惊蛰昨已过，草根青欲活。北风忽一怒，作此漫天雪。散花塞空际，著地亦不灭。松竹各离披，残梅亦妍绝。楼窗明耀眼，终夜疑月出。冻云压曙光，日气为之夺。密林如蘸粉，淡墨妙新泼。庭除止勿扫，独赏留皓洁。寒雀何毰毸，聚语俄惊瞥。欲为体物语，盐絮孰工拙？不须效白战，谁可假寸铁？"}