{"id":"688400","title":"闲居感兴六首","dynasty":"明","author":"江源","text":"忆归休上越王台，欲写愁肠愧不才。跨马出郊时极目，谁家桃李乱中开。家在枚皋旧宅边，浊醪粗饭任吾年。是非莫问门前客，万古知心只老天。往事空成半醉来，寸心争忍不成灰。眼看朝市为陵客，莫遣黄金漫作堆。兵书一箧老无功，独倚栏干怅望中。几处松筠烧后死，等闲桃李即春红。道非身外更何求，一室无喧事事幽。试问繁华何处在，石家金谷水空流。万古交驰一片尘，每回回首即长颦。终军壮节堆黄土，何用浮名绊此身。"}