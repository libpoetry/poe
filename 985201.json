{"id":"985201","title":"送韩美成都大赴夔帅","dynasty":"宋","author":"郭印","text":"公来雪山重，公去雪山轻。少陵有是语，申言饯公行。公初来蜀时，豺狼浩纵横。剪除二三辈，百兽弭耳惊。坐令坤维地，众醉稍稍醒。仁风被动植，德泽覃幽明。咸云真使者，有眼未曾经。今将夔子去，方面倚长城。虽分阃外忧，三川难为情。岷山黯无色，锦水咽无声。政恐狐狸出，依然扰吾民。鄙夫为之言，汝曹且静听。我公非常人，夷夏知威名。平生活国心，须臾不少宁。天欲靖乾坤，平步公与卿。大摅康济学，引手援生灵。"}