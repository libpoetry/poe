{"id":"1054728","title":"送林疑独教授","dynasty":"宋","author":"黄裳","text":"犹记龙津曾把手，閒对云山一樽酒。谈高稍犯禅师疆，遥指青尖露疏牖。璧水起人新思浓，旁释奇文到科斗。自笑山翁缄默多，来处长疑抱真叟。君虽健语犹相知，乃欲同归上忠厚。假合此生尘已多，肯复随流逐人后。再喜相逢春意中，忽见天机在杨柳。幽花野水时可寻，赶马长须有罍鋀。柰何汴洛贪送人，扫荡顽冰一梭走。义在人心难可欺，浮玉山南望风久。"}