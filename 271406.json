{"id":"271406","title":"卜算子慢·过复成桥有感，倚子野体","dynasty":"现代","author":"吴梅","text":"江城一带，春树万家，极目采兰天远。碧草晴波，载尽画船歌扇。频看，白头人苦恨韶华短。问旧日风花，可惜王侯第宅都换。古柳斜阳馆，但静坐听钟，客尘先浣。六代云山，黍梦匆匆休管。轻暖，正幽栖地僻衣冠懒。又芳节樱桃荐食，对南园浩叹。"}