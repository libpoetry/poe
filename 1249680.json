{"id":"1249680","title":"题金陵陈时举宅画壁","dynasty":"元末明初","author":"谢应芳","text":"双松岁寒姿，卷石太古色。我昔山中游，憩此松下石。松花雪霏霏，松叶风瑟瑟。安知此清景，相对复今日。撑空两髯龙，还在书中室。主人罢鸣琴，宴坐室生白。客来苦炎热，倚树欲挂帻。不闻天籁鸣，但见空翠滴。烦襟顿如洗，林壑幽兴适。经月数相过，明朝有行役。黄埃赤日中，令人转相忆。"}