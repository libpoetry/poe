{"id":"1114344","title":"次颜博士游紫罗洞五首","dynasty":"宋","author":"李若水","text":"爱君秀句轻封侯，恨不捧杖从君游。高人岂合世间著，紫罗洞边能少留。我今痴坐数椽底，饱阅炎凉祇如此。何当一叶弄云涛，鸥鸟请盟波影里。颜郎才思天下无，亦与我辈同朝晡。故乡萧疏不堪说，秋风落日号群狐。百年骎骎行且乐，不必华堂围绣幕。烂醉出门霜月孤，荷锸休随任填壑。长藤呵路多公侯，我辈不应来宦游。平生流涎向云水，此心已往形独留。黄沙霏霏乌帽底，三载长安饱尝此。何如闲把一茎丝，坐钓澄江月明里。采芝仙人今岂无，踏遍山腰日已晡。白云可衣兰可佩，禦寒不必思丰狐。人生此段差可乐，风御径须游六幕。夜深何处凤箫声，留得馀音传万壑。休著青衫谒五侯，径觅拄杖山中游。故山别来鬓毛秃，一饱累人成久留。碧嶂巉巉云影底，傥得破茅甘老此。孤猿野鹤旧时声，却到主人清梦里。囊中试检一钱无，但吟秀句忘朝晡。子夜沈沈瓮无蚁，秋风策策裘非狐。得遂清闲贫亦乐，矫首飞鸿度天幕。隔溪应复有幽人，踏月相从啸林壑。自怜无骨可封侯，漫来学省陪英游。逸兴未忘河朔饮，羁踪已分周南留。久负云山竟缘底，百指饥寒良坐此。鬓毛苍苍已难拣，何时却到云山里。休问归囊金有无，采芝酌水延朝晡。未要学仙跨威凤，况肯作诗嘲训狐。藜杖芒鞋乐复乐，老藤悬花当罗幕。月明须上最高峰，横竹一声秋万壑。金印如斗封王侯，何如烂漫江南游。山能不老阅今古，云自无心忘去留。我似孤松蟠涧底，斤斧之馀流落此。轻便却羡无根蓬，随风直上青霄里。壶中变态何所无，色色略同朝与晡。千里飞蝇政缘骥，百兽畏虎元非狐。置是休论且行乐，明月张灯天展幕。更持北斗?酒泉，浇我胸中万丘壑。"}