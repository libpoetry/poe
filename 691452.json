{"id":"691452","title":"秋兴歌","dynasty":"明","author":"李畅","text":"杨柳悲兮波练练，萸菊芳兮霜片片。暑往急宾鸿，秋来归社燕。驱人形役困红尘，眼底光阴奔赤电。人生得丧恒有时，天道循环沧海变。机心世态任如钩，鄙性吾生本如箭。君不见九衢遢邋何贤豪，倾夺经营互矜艳。相逢浩饮但高歌，莫问荣华与衰贱。秋波澹澹澄如练，古木寒枝霜霰片。长坂嗟驽骀，卑栖嘲雀燕。蛰龙大泽困泥滓，会得春风起雷电。吾生蹭蹬道路中，敢拟飞腾望迁变。俯仰空怜头上冠，机栝何能弦上箭。君不见买臣半世恒负薪，一朝遇合争奇艳。人生七尺何昂藏，尘埃且莫轻贫贱。"}