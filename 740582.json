{"id":"740582","title":"黄文节草书太白忆旧游诗卷","dynasty":"清","author":"翁方刚","text":"鱼子笺纸追零陵，墨禅输此有发僧。石郎戎州观落笔，张通何似李展能。歌罗驿舍一觉梦，《竹枝》三叠鹃啼应。摩围峰下寂无物，幻作怪石缠枯藤。平生独立万物表，岂有迹象侔超腾。电掣飙回摄以息，阴帅阳霅夫谁徵。咫尺神灵雷雨至，处处回向真源凭。钱穆父言久弥笃，丰人翁赋聒可憎。华阳楼入补庵鉴，彭泽园拟光禄丞。吾尝手披祝老记，精楷不比痴冻蝇。尔日来观目为眩，亦拟草势心兢兢。折钗屋漏岂二义，科斗籀篆原相承。不胶于心不名技，尚恐祝老非其朋。三年匡庐我梦想，太白吟处云锦层。谷园书屋索恍忽，夜夜挑尽东轩镫。瓣香私淑吾岂敢，一波一策皆矩绳。西江归来又四载，晤此真面寒崚嶒。石田可耕海可钓，虬螭骖驾云涛乘。始来吾斋寻宿诺，木犀香泛茶瓯蒸。黄龙山中三昧出，银河飞瀑禅窗凭。"}