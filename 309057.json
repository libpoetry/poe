{"id":"309057","title":"贺新凉·竟有吞声别","dynasty":"清代","author":"陈衍","text":"竟有吞声别。怪连宵、风房露槛，云旗明灭。十载回肠无一语，已透中边洞彻。却不道、催花时节。纵有鹃声啼不断，顿西楼、月黑天如铁。曾不见，鹃之血。百身莫赎三良穴。甚池塘、荆榛栉比，都无磨折。拚却晓风残月苦，英发雄姿休说。况细数、灯光香热。耿耿当熊占鹊感，总星辰、昨夜明河澈。又岂啻，牙琴辍。"}