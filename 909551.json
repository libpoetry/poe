{"id":"909551","title":"水调歌头 其二 蒲制帅以喜雨韵为寿，和以谢之","dynasty":"宋","author":"李曾伯","text":"两岁是六秩，万里客他州。一眉新月西挂，又报桂花秋。想见吴中稚子，已办秫田数顷，更种橘千头。堪笑新亭酒，空效楚人囚。饭甘粗，衣任恶，屋从湫。世缘道眼看破，闻早问先畴。这服清凉散子，多在病坊弗悟，美疢甚时瘳。膏秣归盘去，无乐亦无忧。"}