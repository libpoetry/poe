{"id":"581661","title":"观行台粉壁獬豸","dynasty":"明","author":"苏葵","text":"间气产奇兽，不与百兽同。视人不视面，洞然见心胸。角端盈尺不乱触，英风凛凛奸回肃。古来朝著重台臣，绘绣昂昂耸冠服。台臣从古真有谁，莽恭府笑能先知。知之不明安敢触，触之不力徒尔为。倚行台，观粉壁，几人对此无惭惕。呜呼使兽如有知，十中八九不敢逼，况易以之供服饰。"}