{"id":"487592","title":"水龙吟 秋思，次母忆旧之作，时父在都门 之二","dynasty":"明","author":"叶小鸾","text":"芭蕉细雨潇潇，雨声断续砧声逗。凭栏极目，平林如画，云低晚岫。初起金风，乍零玉露，薄寒轻透。想江头木叶，纷纷落尽，只馀得、青山瘦。且问泬寥秋气，当年宋玉应知否。半帘香雾，一庭烟月，几声残漏。四壁吟蛩，数行征雁，漫消杯酒。待东篱、绽满黄花，摘取暗香盈袖。"}