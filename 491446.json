{"id":"491446","title":"秋夜南溪席上听邬和卿胡琴歌时和卿留袁城将归西昌","dynasty":"明","author":"刘崧","text":"空山无云风叶静，酒行高堂烛垂烬。邬郎起控二弦琴，一曲新声发孤咏。泠泠滴滴弦初调，欲语乍吞声忽飘。龙头宛曲转秋玉，马尾振荡回春娇。萦纡往复腾袅袅，宫换商移破清悄。綵鸾笑侣出花间，断雁呼群入云杪。满堂宾客惨不哗，侧耳如到仙人家。乃知胡中歌敕勒，不独马上传琵琶。我从往年客燕蓟，羌笛戎歌乱人意。归来华发映清尊，坐感商音一流涕。邬郎好手早得名，岂可久滞宜阳城。太常此去徵绝艺，会奏法曲升天行。"}