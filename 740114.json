{"id":"740114","title":"龙池鲫歌","dynasty":"清","author":"沈大成","text":"灵岩山阳白龙池，中有神物不敢窥。风雨变化产金鲫，腹腴修凸甘而肥。常时䱷者触龙怒，辟历往往随人驰。岁寒霜雪老龙蛰，罾网乃敢临渊施。一尾入市一金直，物少嗜众宜居奇。犹忆童时侍膝下，阑干苜蓿同尝之。荏苒五十有余载，食指虽动杳难期。今兹中孚交卦气，旅馆大雪飞如筛。老夫瑟缩蚕在茧，忽见银鹿褰书帷。素鳞翕翕眼犹动，柳枝脱叶横穿腮。曰此良友自远致，主人相馈佐酒卮。纵之盆盎始圉圉，斗升之水亦扬鬐。金齑玉鲙吾所欲，灶觚况复劳相思。亟呼饔人煮冰水，芼以葱兼姜桂滋。上箸白于剖良玉，沾唇腻若含凝脂。尤爱鱼脑及鱼尾，水晶碎嚼吞胶饴。巷南同志招共食，既醉捉笔还为诗。冯煖弹铗古无取，蒙庄涸澈亦足嗤。乐王羊舌皆何在，且微昏礼观爻辞。"}