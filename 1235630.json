{"id":"1235630","title":"閒居杂诗","dynasty":"元","author":"许有壬","text":"鬓发苍浪齿动摇，自知宜退待谁招。茶馀引鹤消春昼，酒醒闻鸡记早朝。肥截玉肪羹缩项，香翻云子饭长腰。尚嫌门有徵诗客，时与山人破寂寥。半山云树接修篁，镇日无尘到草堂。瓮牖风来书叶乱，胆瓶花落砚池香。壶觞自酌教微醉，松菊犹存及未荒。护果灌园常不暇，谁知閒里更多忙。鹄山东北接郊墟，郭影岚光画不如。九十日春朝暮雨，两三间屋古今书。庭花红碍经行处，园竹青回剪伐馀。满地苍苔愁踏破，年来深喜故人疏。窃禄多惭号具臣，归田何幸作閒人。登山临水今非客，病酒愁花又过春。梦断紫霄黄阁远，眼明青镜白头新。芥薹竹笋来相续，不道茅柴味更真。"}