{"id":"157899","title":"十二月十七日归故园酌红梅花下","dynasty":"宋代","author":"舒岳祥","text":"今年剩有冬一月，今冬先得半月春。留春借冬皆乐事，但苦世上无閒人。平皋梅花如雪浪，夜色晨光迷滉漾。就中红香清且妍，风流故在海棠上，昨夜月天不寒，梦中走马来花前。旧时都下千金买，翻弃草莽不值钱。性情贵远初厌近，久不见之端可怜。今朝起拣白髭须，未能免俗为花娱。小车駊騀溪石滑，一竿挂酒悬长鱼。无人对饮花为伴，小奴亦解吹长管。花应怜我老而狂，起舞踏影月凌乱。"}