{"id":"404214","title":"秋霁·癸未，一九四三年。和慈博市桥候潮，用梅溪韵","dynasty":"近现代末当代初","author":"黄咏雩","text":"结梦桐阴，又叶瘁云寒，渐老秋色。苇折鸠移，柳枯蝉噤，薄寒中人犹力。故山倦翼。海天南尽伤心碧。渺讯息。谁念白头多病茂陵客。听说夜语，几度潮生，半江鱼龙，依旧岑寂。夜何其、鸡鸣未已。潇潇风雨此何夕。蕙怅芰裳应记得。说与猿鹤，遮莫为我惊疑，草堂归去，露驰烟驿。"}