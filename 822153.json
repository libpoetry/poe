{"id":"822153","title":"夜合花","dynasty":"清末近现代初","author":"汪东","text":"云蔽遥岑，风回浅渚，起看天际层阴。秋来未几，新凉渐满衣襟。疏叶落，断蝉吟。似巴山、山馆深沈。最难忘处，篝镫夜雨，同话羁心。还家欢聚朋簪。其柰流光急驶，华发交侵。重弹苦调，相思怨入青秦。关塞杳，海波深。又何妨、魂梦追寻。向知音道，佳期纵晚，犹胜而今。"}