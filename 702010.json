{"id":"702010","title":"次元善韵奉答见怀之意共得二首","dynasty":"明","author":"储巏","text":"旧京文藻剩才贤，转眼春风巳十年。载酒动陪云谷燕，移床忆就水亭眠。别来城郭应无恙，老去头颅底是仙。曾把平生商略尽，不将名托故人传。谁赋缁衣好此贤，枉教他日论当年。万金帚敝真难鬻，百尺楼高不借眠。落落蓟门聊作客，飘飘吴市拟成仙。著书莫念头空白，留在名山也自传。"}