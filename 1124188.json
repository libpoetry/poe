{"id":"1124188","title":"留别成父弟以贫贱亲戚离为韵五首","dynasty":"宋","author":"赵蕃","text":"秋日苦易暗，秋宵苦难晨。虫号鸡不已，我亦长吟呻。哀哉念何深，出处累一贫。在家庸可忍，行旅计愁人。今年岁大熟，谷价率以贱。富家积囷仓，贫自无饱饭。悲哉五斗图，去矣千里远。四民士为先，今乃愧工贩。木落山有骨，水落河有津。扁舟所常经，大半迹已陈。身非鸿鹄举，心乃鸥鹭亲。胜处自属我，尘事勿败人。我家如陶舍，幼稚有盈室。汝家亦十口，持去何可得。嗟我寡兄弟，至此得无戚。虽尔敢或忘，呴濡期沫湿。人事苦好乖，咫尺当语离。及乎中年后，畏与亲友辞。陶谢得道者，其言且如斯。况我乃畸人，呜呼得无悲。"}