{"id":"459273","title":"连云山绝顶作","dynasty":"当代","author":"卢青山","text":"“离地球远太阳近”，肖生一语何奇警。我无才思状斯怀，捧手为喇啸峰顶。远山军舰破浪飞，雾海苍茫露半影；近山八面相推托，欲举此峰入云挺。此峰似识我将临，髡尽树竹预相迎。使我豁览周天地，千里万里穷眸睛。昔年作诗惭未工，久已忘失忽在胸。诵出回头更复失，散入乾坤随飘风。肖生急觅旧刻石，分茅剔草头及膝。掘地成尺十指红，颓然四顾心空蒙。叹息石石皆有字，非吾所刻纪吾踪。我知此石已仙去，安用凡态为忡忡。更凿新文下山去，他年相访骑茅龙。"}