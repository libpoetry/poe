{"id":"562431","title":"送郑通判还襄阳","dynasty":"明","author":"丘浚","text":"我昔游新河，君时犹未冠。有如金在镕，气燄巳光烂。京华再见之，风采殊旧观。青松既出壑，势愈凌霄汉。对庭违夙心，佐郡试新宦。政声如江潮，日日临堤岸。况当有事秋，一日百趣办。事机纷以沓，无不迎刃断。骥足虽可展，犹自困羁绊。去去宜努力，莫起贤劳叹。时方需异材，九重正宵旰。"}