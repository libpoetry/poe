{"id":"1121263","title":"月色不可扫","dynasty":"宋","author":"林希逸","text":"此夜一轮满，骚情不奈秋。月非人可扫，人与月俱愁。素魄凭谁问，寒光为底留。拟随风叶去，还似雪花浮。竹影摇仍在，波明散未收。嫦娥如戏我，移照读书楼。皓色一轮满，吟看独倚楼。伊谁能扫月，使我不悲秋。处处寒光共，娟娟素魄浮。竹知空弄影，帚岂解驱愁。露重应徒洒，云行却暂收。谁疑门外雪，谩欲课苍头。"}