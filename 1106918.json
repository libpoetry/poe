{"id":"1106918","title":"和庐州通判李学士见寄","dynasty":"宋","author":"王禹称","text":"北门西掖久妨贤，出入丹墀近八年。且把一麾淮水上，敢思三接浴堂前。将何政术称循吏，岂有文章号谪仙。除却清贫入诗咏，山城坐客冷无毡。金銮失职下蓬瀛，也向淮边领郡城。堆案簿书为俗吏，满楼山色负吟情。庐江地近音尘断，何逊诗来格调清。未得樽前一开口，可怜心绪独摇旌。"}