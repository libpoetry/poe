{"id":"678690","title":"梦亲堂","dynasty":"明","author":"周忱","text":"人心昼所思，夕暮形梦寐。感通在积诚，默默恒相契。怜君七尺躯，失怙自童稚。庭训不及闻，甘旨何由致。昨来荐蘋藻，焄蒿格诚意。音容接髣髴，綵服疑趋侍。鸡鸣恍惚间，枕簟空流涕。羹墙与手泽，触目多悲思。梦时此心存，梦觉心岂异。永怀罔极恩，欲报知无计。勖哉期立身，显扬绍先志。"}