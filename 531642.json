{"id":"531642","title":"观金润甫画壁歌","dynasty":"明","author":"杨慎","text":"寿亭侯庙苍山傍，金生画壁真擅场。只今一百五十载，火旗云马神扬扬。古来好手吾能说，开元之中三昩绝。左卫将军李思训，右丞才子王摩诘。金生动笔师王李，古法不坠今罕比。有时放遣来滇水，寻奇亦过苍山址。乘兴欻然扫素壁，蛟龙抃舞长风起。千年战功犹昨日，䬃爽英姿烱不死。想见解衣槃礴时，寂寞后代觅心知。蛛丝虫网日凋坏，赏者何人护者谁。翻嗟古来才士芜没亦何限，感慨为尔击节生遥悲。"}