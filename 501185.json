{"id":"501185","title":"舟中顺风纵笔呈王子懋县尹赵德明知事","dynasty":"明","author":"张以宁","text":"行舟难逢万里风，同舟难逢两诗翁。长风驾舟似走马，诗翁饮酒如长虹。三年落魄琼花月，去年蹑蹀金台雪。美人一笑舞罗衣，酒上貂裘雪花热。漳河归来二月春，河头柳色黄金新。玉浆浮盌泻碧酒，银尺出网跳鲜鳞。平原苍莽生晚霭，上党飞狐落天外。诗成举酒须饮之，君看漳河走东海。"}