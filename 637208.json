{"id":"637208","title":"卷丹花","dynasty":"明","author":"祁顺","text":"山城地僻嘉卉悭，居人植花多卷丹。何年分种入官舍，占断地位殊宽闲。蔷薇一架伴幽独，亦有中黄数株菊。只兹便可结三友，奚但清松与梅竹。春风桃李初阑珊，此花吐艳当晴轩。芳心寂寞凝丹粉，锦片分明洒墨痕。一年一度逞颜色，秋去条枯了无迹。根藏生意待东风，又见亭亭高数尺。旧闻此花今见之，却怪古人知者稀。君不见山矾未逢黄鲁直，槁死林间孰能识。"}