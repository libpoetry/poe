{"id":"1180898","title":"和杨使君游赤松山","dynasty":"唐","author":"贯休","text":"为郡三星无一事，龚黄意外扳乔松。日边扬历不争路，云外苔藓须留踪。溪月未落漏滴滴，隼旟已入山重重。扪萝盖输山屐伴，驻旆不见朝霞浓。乳猿剧黠挂险树，露木翠脆生诸峰。初平谢公道非远，黯然物外心相逢。石羊依稀龁瑶草，桃花彷佛开仙宫。终当归补吾君衮，好山好水那相容。"}