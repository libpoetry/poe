{"id":"938793","title":"朱明洞天","dynasty":"宋","author":"陈元晋","text":"南来大艑凌空浮，卸帆试略罗浮秋。胸中无机神仙喜，笔底光怪山灵愁。山泉夜作糟床滴，风松闪冉青旗色。招我三啜玻璃觥，峰头飞上八千尺。星微月壮海茫茫，蓬莱仙袂遥相望。铜龙夜吼风雾香，石桥跨空河汉长。千岩笙籁奏清曲，万树醴露如天浆。金鸦海底初刷翮，云拥扶桑一枝出。群仙拍手叹绝奇，坐中相顾属谁笔。阿翁曾是夹日飞，公孙请赋五色日。"}