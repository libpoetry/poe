{"id":"637226","title":"丁酉岁五月二十四日除江西参政八月到任","dynasty":"明","author":"祁顺","text":"少年读书不出户，壮岁登庸践郎署。幸膺宠擢出薇垣，玉殿前头拜天语。秋初买船经漷水，秋半遥临豫章路。解缆湖边信便风，驱车境内逢甘雨。此邦从来称巨镇，雄跨西山压南浦。诸州民物最繁盛，况有诗书比邹鲁。微才赞政遭太平，太仓饱食知何补。惟宣德泽安吾民，永保忠贞答明主。"}