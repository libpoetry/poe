{"id":"423510","title":"寿楼春·沚莼丈重示此调，用吴中社集旧韵。追忆曩游，忽忽如梦，朋辈星散，谁共赏音。时局侵寻，长歌当哭，轻装临发，辄复继声","dynasty":"近现代","author":"吴昌绶","text":"又惊回花魂。看绳河摇漾，几点残星。还听寒鸦啼晓，角声谯门。婵娟思，长依君。斗舞裙、归来王孙。奈容易新欢，迷茫旧约，台榭黯凝尘。春芜老，催斜曛。记故人此去，挥手离尊。无限英雄血泪，宝刀宵鸣。鸾凤翮，凌空冥。忏再生、消磨愁根。但莽莽中原，遥山万重余梦痕。"}