{"id":"549115","title":"初夏宴集张华东年兄黄山会景园","dynasty":"明","author":"毕自严","text":"副岳临玄圃，高梧隐绛房。几拳凝翠霭，一勺聚沧浪。恰遇清和日，欣逢正觉场。灵椿推总宪，丹桂羡诸郎。谱牒招曹偶，姻联萃绣裳。阳丘三璧玉，桓邑两琳琅。邂逅及参佐，丰标俱激昂。嗟余惭朽质，亦幸齿班行。野旷容疏放，时暄荫晚凉。雄风多岸帻，霁月在雕梁。歌啭雪儿艳，屏开云母光。呼卢情愈浃，下榻兴弥长。高论窥今古，清言洒肺肠。凌晨瞻法座，孤峭礼空王。兔柴峰峦秀，仙踪石印彰。青精煮作饭，松蕊啖生香。金谷堪同咏，兰亭可媲芳。驱车薄暮去，寤寐忍相忘。"}