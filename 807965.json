{"id":"807965","title":"多丽  清明兼上巳作","dynasty":"清","author":"陈维崧","text":"算风光，依稀才过传柑。又取次、韶光媚眼，今朝三月逢三。映一行、水边粉屧，立几簇、桥上红衫。皂荚园中，丁香树下，春人影落百花潭。又何处、东风作阵，吹绽碧桃缄。从古是、清明上巳，两好难兼。恰经过、幽坊小市，衣痕鬓缕廉纤。翠蛾招、流觞巷北，黄莺唤、泼火城南。艳粉墙头，红香帽底，花枝婉娩碍晴檐。争留住、饧箫戏鼓，准拟待新蟾。归来晚、梨花院宇，情绪恹恹。"}