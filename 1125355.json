{"id":"1125355","title":"泉州贡院举梁八咏","dynasty":"宋","author":"真德秀","text":"万间贡宇旧巍巍，更辟新楹广旧规。岂为儒生决科计，要培宗社太平基。云斤初运日逢甲，虹影乍横星值奎。天相斯文兆先见，不须佳谶指金鸡。棘闱曾辟大江东，唤起秦淮两蛰龙。况是此邦饶俊彦，何愁盛事不重重。明年丹诏下枫宸，定有英材起海濒。勉取梁公旧衣钵，从今人说两庚辰。梁脊伊谁姓氏题，梅溪去后有苕溪。自惭拙守何为者，强策驽骀继駃騠。忆昔文闱创造初，挥毫纪实有鸿枢。乃今盛观重辉赫，试问他邦有此无。簪橐联辉三大老，节旄相映四贤侯。作成后进须先进，引领时流作胜流。策足巍科亦漫然，当知致远识为先。丁宁莫负梅溪祝，名节岧峣共勉旃。"}