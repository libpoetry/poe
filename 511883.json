{"id":"511883","title":"杏林春意为医士凌永诚赋","dynasty":"明","author":"童轩","text":"岂不闻董仙昔日居庐峰，医全造化通神功。功存利济不责报，年多植杏成芳丛。君家亦是岐黄学，金匮名方绍高躅。拯世宁论子母钱，活人剩贮君臣药。一来卖药知几年，声华不减匡庐仙。回生起死亦无数，深林种杏如公田。绮疏春暖涵晴日，赤箭青芝正初出。都人争植不辞劳，斲碎香苔破春碧。土脉阳和雨露肥，青枝茁出皆蓓蕾。忽然一夜春风动，千树万树红霞开。年年二月复三月，儿女争看好颜色。不羡玄都观里花，宁誇太华峰头叶。看花曾记上林游，花压乌纱照醉眸。晴雪堕霞粘翠箔，綵云飘影下朱楼。于今南国暌违久，惆怅东风一卮酒。卧病闭门春色深，长吟北望频搔首。感君为我活沉痾，援溺扶危惠实多。五株岂足报君惠，为赋杏林春意歌。"}