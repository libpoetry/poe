{"id":"409798","title":"残岁久阴苦寒，独抱幽感，五叠雪字韵寄江上诸友","dynasty":"近现代","author":"方守敦","text":"苍苍竹覆经冬雪，穷阴冱寒天日绝。孤松抱节冷愈青，玉梅含芳萼未裂。此时乾坤但一冻，万险千威迫纤屑。那能默默见天心，徒有哀哀苦语缀。传闻江南新鬼众，冷入苍生骨透彻。阴机喜舞最玄冥，吐火何当来列缺。吾曹保命顺天时，不敢非俊复疑杰。取暖速祝阳乌升，作废可怜阴兔洁。汉腊还馀几辈欢，坐想江头文酒热。"}