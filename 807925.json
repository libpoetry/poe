{"id":"807925","title":"贺新郎  辛酉除夕恭遇两宫徽号覃恩臣妻亦沾一命感怀纪事仍用前韵","dynasty":"清","author":"陈维崧","text":"一岁将阑矣。怅年华、挽他不住，滔滔似水。五十馀番婪尾酒，愁类今番有几。蜡烛也、替人流涕。痴绝客冬逢是节，盼征轺、尚冀人来此。浑不道，竟成雨。栖迟只为君恩耳。宁不念、茶香笋滑，铜官故里。今日五花沾一命，波及臣之妻子。敢尚诉、臣饥欲死。倘比黄花人尚在，制翟衣、寄到深闺里。虽病也，定然起。"}