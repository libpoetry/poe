{"id":"1129496","title":"持钵","dynasty":"宋","author":"释居简","text":"未必腰缠把鹤骑，可堪青女奋全威。推蓬教密寒尤重，挟纩虽重煖尚微。沓足敢忘偎叶记，屈身不与曲肱违。船头亦有茏葱日，水激风回作雪飞。乐岁持盂尚许艰，有求那解破人悭。立残穰草堆头日，撑尽苹芜断处湾。钟鼓敢嫌贫指众，斗筲庸恤老腰顽。归舟只载华亭月，不作华亭误夹山。"}