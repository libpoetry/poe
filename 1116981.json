{"id":"1116981","title":"王君贶宣徽挽词三首","dynasty":"宋","author":"苏辙","text":"妙年收贾傅，白首贵王阳。志气文章在，功名岁月长。遗孙依旧德，故吏满诸方。河朔三持节，斯民定不忘。谪堕神仙侣，飞翔鸾凤姿。旧逢黄石老，阴许赤松期。历历僧伽记，申申邓傅词。翻然归海峤，无复世人知。从军在河上，仗钺喜公来。幕府方闲暇，歌钟得纵陪。它年老宾佐，过国泣楼台。犹有坟碑在，仍令故客开。"}