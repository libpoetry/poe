{"id":"1129076","title":"行住坐卧三十二颂 卯粥","dynasty":"宋","author":"释印肃","text":"普目不拘开合眼，意光何必待天明。众人未起我周布，行益资他腹自膨。澜浑汤水熟淘沙，不著油盐酱醋茶。饥渴随时餐少许，只思因甚悟桃花。割爱辞亲如是行，岂求衣食及为僧。步步澄辉无别想，卓然独立妙明生。夜静风悲人悄悄，众缘事办寂寥寥。趺坐结跏云汉定，谁知卧月忽明朝。生老病死苦相煎，唯我能知速弃捐。十二时中常念佛，闻师一举耳无边。闻道真空不著言，信心清净在拳拳。只将此性光明遍，语默行藏岂离禅。了身如幻向谁言，运水搬柴化有缘。忽遇浴堂人指水，轻清妙触转光鲜。云冻风弥鸟绝踪，洞山只道没西东。等闲目击谁相委，赖遇丹霞作炭红。将勤补拙入厨中，不问青泥事事充。拾得寒山明此意，如今成佛满虚空。恒河沙劫奉如来，功未全时眼不开。自知本有灵光物，香灯不绝警痴呆。不亏扫地与煎茶，门户开关用法华。云迹雨踪来不住，个中谁肯速还家。心地光明净土圆，一切人见我无言。只拈扫帚东西拨，震动三千及大千。百里千乡信未圆，到来空爇一寻烟。我今朝夕时闻见，粉骨碎身报未全。主宾交接未开言，便过茶汤应口边。察理聆音非外物，结他欢喜万千年。护净烧汤不离坑，慈和三昧益群盲。十方诸佛皆如是，岂效披毛业报生。众生垢重汩尘缘，岂自收心向觉源。挈水拾薪时节至，三通鼓罢物皆鲜。千年枯木老纵横，鬼怕神疑夜叉灯。不是道人谁敢动，如斯应不是众生。火出木烬灰烟灭，黑白无纤可作师。喻若春风融腊雪，普令冷暖□偏枯。几番舒卷济群迷，马祖升堂百丈知。由是那时通一线，而今收放莫令迟。引领搬徒访万山，深明下手处艰难。圆成满目莲宫现，风铎声清意自闲。绿节闲云间古风，茂林浓处没西东。子猷消息无人问，鸾凤飞来足印空。和泥合水实辛勤，不遇明师事不成。今已连天铺满地，顺缘无漏必通津。密迹弥纶不露尘，天龙八部喜还惊。劫火洞然无变朽，此中人转普门经。历劫尘沙积窦岩，十方诸佛共同参。多宝闻经亲涌现，故非柏梓与松杉。扁鹊卢医速退边，大家饱吃普庵圆。解冤释结消诸病，感应无方不用钱。如今无缝古棱层，透石穿云度有生。普纳众缘无住著，状如一室百千灯。黄金布地非为富，白玉横街惹寇徒。心地平坚尘不入，修罗万亿手难摸。直截无根树子铺，超凡越圣大心粗。忘躯为法方如此，担板真如大丈夫。轰雷吼电警昏蒙，雨歇风清似脱空。佛教众生弘大道，资家报国续宗风。千百年前老古锥，锄山钁圃示箴规。蛇儿挑起无人会，直截横抛更勿疑。灵源车辙显来由，一粒穿时快疾收。莫待庐陵高索价，临机下口卒难酬。摩尼无价汝当收，金玉浮财誓莫求。戴角披毛从此入，百千万劫作驴牛。"}