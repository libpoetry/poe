{"id":"1093149","title":"次韵昌甫","dynasty":"宋","author":"韩淲","text":"论交与谁语，忽厌来者众。山林恨不深，万事祗一鬨。秋风吹衣裳，憀慄薄寒中。幽忧诵离骚，此意千载共。世岂无升沉，人自有轻重。匪惟物所移，即以势之动。吁嗟奈若何，得句且吟讽。吾侪聚集地，绝倒颇闲纵。虽作三日留，尚觉归倥偬。长歌固云哀，恸哭未为痛。迁书并屈贾，班史传王贡。甚矣孔仲尼，不复周公梦。"}