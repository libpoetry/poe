{"id":"1059022","title":"次韵邓州范仲成秘校见寄","dynasty":"宋","author":"邹浩","text":"落笔文章真宋玉，八面纵横欺炙毂。潜藏头角卧南阳，刖足岂是王骀辱。每嗟愚贾谩操金，他日辛勤只书簏。丈夫事业会惊人，谁知范叔成张禄。相逢怜我再齑盐，不羡高门厌粱肉。追惟吴国旧时踪，山澹晴烟水输渌。几年嵇阮作参商，漠漠茂林空自竹。欢然一笑换凄凉，端遇牛公容杜牧。尔来日月更中天，未应寂寞餐秋菊。"}