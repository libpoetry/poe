{"id":"856279","title":"次韵孙兴宗秋怀","dynasty":"宋","author":"王之道","text":"秋山赫赫明丹枫，秋天隐隐分玄鸿。不知眼界阔多少，九华突兀撑晴空。嗟予老病百事懒，谁能强勉追儿童。读书既苦齿多豁，属文益觉心如蓬。年来衰甚更龃龉，乘舟卖面皆遭风。茫茫有类堕云海，踌躇四顾迷西东。感君赋秋肯寄我，开缄反覆歌三终。如痿忽起盲忽视，角力未易分雌雄。寒乡冰雪正凝冱，暖回爱日何烘烘。惊涛巨浸浩无际，安流利涉输艨艟。荜门圭窦仅容膝，规模敢拟阿房宫。生平未惯新斧凿，斲削便许从共工。伟哉欧梅两黄鹄，逃名诗酒俱称翁。余生顾后八十载，贤愚虽异襟期同。知君尚友取前哲，言之聊复输丹衷。何为规规事骚雅，乃欲索我章句中。舂容大轴烂锦绣，令人一睹情融融。清新妩丽似鲍谢，岂徒奥学称淹通。人能平地覆一篑，不辍会致邱山崇。披云俛仰三百日，相逢底事常匆匆。去年江上识君处，凿冰初见阳冲冲。分携不觉秋又晚，向来旱气方蕴隆。君如镇西我淝水，我往无事还何功。而君被檄试多士，考覈曲尽权衡公。作诗恶用求好语，好语正自添诗穷。有时嗣响姑趁韵，兹意祇欲安微躬。争如闭门绝庆吊，著书远继吾家充。静言培塿亦何罪，不韪正坐睎衡嵩。茅斋雨过风露肃，青灯夜讽赓秋虫。更阑耿耿不成寐，卧听江城鸣画筒。"}