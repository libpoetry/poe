{"id":"764089","title":"绮罗香 闺怨","dynasty":"清","author":"邹祗谟","text":"礼佛金幢，焚香绮阁，冷落玉温香腻。半掩湘帘，红雨送来花气。教绣婢、花样初描，问厨娘、药方新忌。海棠园、辜负韶华，临风洒尽鲛珠泪。无言独傍雕栏，奈芙蕖两朵，偏教并蒂。锦水鸳鸯，更向绿蘋游戏。结罗带、杏子单衫，簪宝珀、牡丹新髻。恨银蟾、一点窥人，斜向流黄倚。"}