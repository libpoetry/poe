{"id":"556451","title":"自乍浦下海至舟山入舟风恶四鼓发舟风恬日霁波面如镜舟人以为海上罕遇是日行六百五十余里","dynasty":"明","author":"唐顺之","text":"岛夷频不静，玉节远何之。誓清万里寇，敢惮一身危。闽卒精风候，吴儿惯水嬉。黄头纷百队，白羽扬千旗。击鼓灵鼍应，挥戈海若随。龙惊冬不蛰，鲛畏昼停丝。昨夜波朝怒，中宵云雾披。天澄镜光发，风嫩縠纹滋。邹衍瀛洲数，庄生秋水词。乾坤元莽阔，人世自牵羁。已傍渔山泊，还寻马迹期。日升看晷转，途变识针移。双屿厓门险，半洋礁石奇。从来惟贼路，今日有王师。待献经营绩，三山勒一碑。"}