{"id":"70948","title":"八归·秋夜咏怀寄钱南金","dynasty":"元代","author":"邵亨贞","text":"清蟾半露，惊乌三匝，城上漏水乍滴。微淳已透潇湘簟，还见小帘摇砌、澹镫垂壁。夜色迢迢人睡去，正想到、山阳吹笛。做弄得、客里文园，病后更无力。还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟容与，醉帽飘萧，亭皋清望极。"}