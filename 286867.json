{"id":"286867","title":"惜余春慢·慈仁寺双松","dynasty":"现代","author":"夏孙桐","text":"佛国沧桑，仙根陵谷，太息树犹如此。摊书客去，题障诗传，都付洛阳残记。龙蜕何年复生，溜雨皴痕，拿云腾势。纵苍髯非古，也曾亲见，贞元朝士。凭吊劫火迷茫，梵香零落，栖鹤仅留孤翠。空王殿宇，故国风烟，谁省眄柯深意。门外垂杨送春，分到新阴，炊羹堂里。任行吟、庭静清涛，凄影夕阳铺地。"}