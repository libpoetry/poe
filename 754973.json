{"id":"754973","title":"芋园即席赠幼梅童子","dynasty":"清","author":"张恩泳","text":"江城对面青崔嵬，群峰一一随城来。名园花柳竞夺秀，池光映日波潆洄。豪竹哀丝最激越，主人爱客清樽开。公子翩翩乃雏凤，新诗示我何累累。却看华藻集毫素，有如肺腑藏琼瑰。即今世故多丧乱，俯仰古今萦襟怀。红羊浩劫经十载，馀生获免亦幸哉。汝当努力惜佳日，譬之种树宜灌培。春华秋实成大器，庙堂待取梁栋材。"}