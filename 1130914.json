{"id":"1130914","title":"次韵五叔梅花","dynasty":"宋","author":"韩淲","text":"衡门终日掩荒苔，岁晚寒梅取次开。斜入倒窥霜雪后，嘉平腊近有春来。漠漠繁香为倚风，一枝藏白更舒红。稀疏固喜山容淡，零落惟愁涧影通。行歌时与发天和，模写工夫苦未多。忽到酒边聊贾勇，衰颜如许亦红酡。不须回梦入池塘，对雪逢花且醉香。纵御铅华那可拟，涂黄空说旧家妆。千里民熙岁熟时，使君应为把芳卮。浮香亭上诗成处，一片官梅意已知。花仙依约艳轻腮，幽爽何由染世埃。只道云阶连雾牖，岂知月观与风台。江头千树白茫茫，空谷佳人未洗妆。一曲霓裳舞初破，寿阳春色到宫嫱。细酌微吟苦未休，气酣名酒思方抽。一年心事梅花白，留落江南第几州。皂盖难忘近所稀，晚香初落少人知。讼庭既简无过酒，官路何嫌不到诗。孤静清新才半树，香凝兵卫独来时。十诗说尽花间句，未必黄昏浅月知。"}