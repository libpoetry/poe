{"id":"118407","title":"去年冬辙以起居郎入侍迩英讲不逾时迁中书舍","dynasty":"宋代","author":"苏辙","text":"迩英肃肃晓霜清，玉宇时闻槁叶零。风过都城吹广内，万人笑语落中庭。铜鉼洒遍不胜寒，雨点匀圆冻未干。回首曈昽朝日上，槐龙对舞覆衣冠。〈迩英前有双槐甚高，而柯叶拂地，状若龙蛇，讲官进对其下。〉早岁西厢跪直言，起迎天步晚临轩。何知老侍曾孙圣，欲泣龙髯吐复吞。〈辙昔举制策，坐于崇政西廊，盖迩英之北也。是日晚，仁皇自延和步入崇政，过所试幄前。瞻望天表，最为亲近。〉讲罢渊然似不胜，诗书默已契天心。高宗问答终垂世，未信诸儒测浅深。"}