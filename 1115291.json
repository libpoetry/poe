{"id":"1115291","title":"春日六绝句","dynasty":"宋","author":"杨万里","text":"远目随天去，斜阳著树明。犬知何处吠，人在半山行。春醉非关酒，郊行不问涂。青天何处了，白鸟入空无。雾气因山见，波痕到岸消。诗人元自懒，物色故相撩。江水夜韶乐，海棠春贵妃。殷勤向春道，莫遣一花飞。日落碧簪外，人行红雨中。幽人诗酒里，又是一春风。春色有情意，桃花生暮寒。只应催客子，不遣立江干。"}