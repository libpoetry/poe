{"id":"835500","title":"长亭怨 为俞廙仙题卧游图","dynasty":"清末民国初","author":"王闿运","text":"记曾探、山阴春晓。思发花前，兴先云到。王谢风流，远情都说宦游好。玉骢珠舫，刚一洗、酸寒稿。况鹤畔琴边，自指点、年时游钓。吟啸。正汾阴听雁，又是洞庭秋早。渔蓑豸绣，总不负、江山文藻。更到处、胜侣高朋，闲添入奚囊诗料。但展卷看题，空想图中三妙。"}