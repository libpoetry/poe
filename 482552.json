{"id":"482552","title":"周玄初祈晴诗","dynasty":"明","author":"孙蕡","text":"江南仙山天下无，峰峦屹立龙虎都。赤城嵯峨敞灵区，中天秀色光盘纡。紫极曲密交绮疏，郁萧弥罗玉渠渠。宸严中高天帝居，璇题丹篆双蛟扶。美人风鬟绣罗襦，华容绰约春花敷。星为华盖霞为旟，列缺丰隆一字趋。文昌司勋丹桂厨，廷尉执法森雕殳。真人狞色虬髯须，华岳攒云冠翠岨。雪山青城角井孤，碧桃吹香蜀锦如。先生丰度常人殊，苍姬为姓字玄初。携琴南来访华胥，神清骨冷惊座隅。琅函石室启秘图，谷神天机守若愚。经巢重营向姑苏，绿树荫屋江循除。何年声名达銮舆，入陪夔龙达天衢。天颜津津降都俞，御炉雾绕青霓裾。东溟巨涨吞三吴，秋阳化霖没菑畲。堂筵产蛙釜生鱼，平陆滉漭成江湖。妖霾阴霏塞四墟，洪涛墨汁翻舳舻。老农仓惶忧国租，百万伛指将沦铺。先生被发骑于菟，俯为苍生出蓬壶。手扶芙蓉绿湛卢，灵蛇穿星胆气粗。蘸笔露叶书阴符，封章奏伏红氍毹。天坛赤脚踏斗觚，叱喝百鬼如佣奴。千山万山雨模糊，划然清空见杉槠。阳侯擎盘献金乌，若木散彩干泥涂。飞廉崩腾运飙车，海屋撼折青珊瑚。冯夷首缩寒蟾蜍，天吴却走尾毕逋。欢声如雷隘皞阇，鹑衣鹤发歌里闾。我本逍遥山泽臞，不才分比栎与樗。颜面偶出应时需，勃郁坐困尘土拘。石床蕙帐松菊枯，铁桥流水空罗浮。藜羹不充出无驴，况望宦达高名誉。沧波东深芳景徂，惊禽不定林木疏。羊肠九折方崎岖，我行欲进仍趑趄。纷纶世事集眇躯，有若万弩向一狙。逝言乞身承明庐，分我水竹出南嵎。清泉白石邻樵渔，松花春酝倾浮蛆。呼龙画江种金蕖，倩鹤渡海传丹书。玄言五千味道腴，妙香萦帘日欲晡。凝神坐忘隐团蒲，关元晃朗天为徒。坎离匡郭太一炉，黄庭有士身衣朱。白虎啸风作熬枢，苍虬摧鳞与之俱。龙喑虎哑不须臾，虚室发白延居诸。泥丸三花暖将舒，蜩蝉蜕壳鸡抱雏。长吟洞章夜冲虚，左骖翔鸾右飞凫。班行朝回步虚徐，琅风清微韵笙竽。蚩尤卷旗枉矢袪，立召霹雳诛猰貐。丹砂如粟仓箱储，一粒入口千年余。颠崖赤子凋瘵苏，四海尽化为唐虞。五星聚奎贯联珠，麒麟游郊凤栖梧。崆峒影掠周八驹，龟台阆风宴仙姝。归来松阴倚蜘蟵，酡颜谑笑解玉琚，与君岁晚同游娱。"}