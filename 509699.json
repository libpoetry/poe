{"id":"509699","title":"和杨龟山此日不再得韵","dynasty":"明","author":"陈献章","text":"能饥谋艺稷，冒寒思植桑。少年负奇气，万丈磨青苍。梦寐见古人，慨然悲流光。吾道有宗主，千秋朱紫阳。说敬不离口，示我入德方。义利分两途，析之极毫芒。圣学信匪难，要在用心臧。善端日培养，庶免物欲戕。道德乃膏腴，文辞固秕糠。俯仰天地间，此身何昂藏。胡能追轶驾，但能漱馀芳。持此木钻柔，其如磐石刚。中夜揽衣起，沉吟独徬徨。圣途万里馀，发短心苦长。及此岁未暮，驱车适康庄。行远必自迩，育德贵含章。迩来十六载，灭迹声利场。闭门事探讨，蜕俗如驱羊。隐几一室内，兀兀同坐忘。那知颠沛中，此志竟莫强。譬如济巨川，中道夺我航。顾兹一身小，所系乃纲常。枢纽在方寸，操舍决存亡。胡为谩役役，斲丧良可伤。愿言各努力，大海终回狂。"}