{"id":"1246036","title":"为张生题赵仲穆画马","dynasty":"元末明初","author":"刘基","text":"天厩之马高且肥，王孙貌出真绝奇。杜陵寒儒恒苦饥，枉使韩干遭诮嗤。渥洼天马龙象力，朝发太蒙暮西极。豆刍五石充一食，力由食生非外得。地黄苜蓿美如饴，咽以甘泉清肺脾。神完气定吪止时，素餐立仗马耻之。高风吹雁酸枣红，狼烟夜半通回中。为君长鸣起杛公，斩取郅支归献明光宫。"}