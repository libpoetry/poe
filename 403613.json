{"id":"403613","title":"满江红 瞿禅游燕，过柴市，赋词怀文信国，和者甚众。余亦继作","dynasty":"近现代末当代初","author":"徐震堮","text":"地坼天崩，看多少英雄缩手。豺虎里，扁舟南指，传车北走。一片丹心扶日月，千年浩气冲斗牛。读从容衣带数行书，真无负。吟啸集，商歌奏。广陵散，悲风吼。仗精金百炼，撑持宇宙。异代颜张真莫遂，满朝朱紫俱堪呕。又巍峨庙貌一番新，如公寿。"}