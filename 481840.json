{"id":"481840","title":"赠吴六","dynasty":"明","author":"王称","text":"少年结客游五陵，布衣落魄喜谈兵。是时氐羌杀主将，边庭一夕烟尘生。当筵意气许君死，饮血报仇为知己。一生猿臂挽两弧，三尺鱼肠走千里。穷秋绝漠羽书飞，轻身陷阵解重围。眼看旄头关塞落，手持虏首辕门归。帐下三杯跃紫燕，众中万岁瞻白衣。功成幕府失姓字，扁舟归钓沧江湄。尔来时平复何有，万事蹉跎付杯酒。昔年莲锷吐星铓，今日茅茨闭虚牖。丈夫感激惊心魂，平原食客有谁存。临风夜夜吊孤月，长歌击筑声俱吞。閒来遇我何所为，未言往事先凄其。鬓毛零落已如此，心迹悠悠谁复知。"}