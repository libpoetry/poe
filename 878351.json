{"id":"878351","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 登封泰山","dynasty":"宋","author":"刘克庄","text":"天下名山众，岩岩独岱崇。圣朝久熙洽，天子乃登封。清跸临危顶，钩陈备祲容。下观红日出，中起白云浓。太史陪祀见，燕公载笔从。安知千载后，樵者斧坛松。"}