{"id":"1121044","title":"送乔江州将漕江右","dynasty":"宋","author":"岳珂","text":"猎猎英声世少双，两年乡国望麾幢。才猷牛蔡硎初试，笔力龙文鼎独扛。风节又新唐十道，恩波仍浃禹三江。澄清何事先经济，尚使尊贤志未降。昔日东州看阵图，武昌陆续拜鱼书。我归旧齿邦人版，公去新乘使者车。但愿世官居鼎鼐，从教野老自犁锄。西风鸿雁方遵渚，时有音尘接里庐。"}