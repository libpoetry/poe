{"id":"789243","title":"透碧霄 羽良过话近事，兼悼云期，用查荎韵","dynasty":"清","author":"王策","text":"记扁舟。马鞍落叶对言愁。山阳痛泪，黄垆苦语，霜月低留。无端别去，芙蓉冷香，又报新秋。念经年、鱼雁沈浮。况嵇亡阮夭，只君还是，吾党风流。愿长镵对把，开云锄雨，岁月两悠悠。怕盲飙、翻海岸，鲸浪猛、铁堤柔。泽中鸿雁，梦中风鹤，易阻清游。倍思量、旧日苏州。共徐陵把臂，寻诗柳市，买醉花楼。"}