{"id":"1239067","title":"沁园春","dynasty":"元末明初","author":"舒頔","text":"闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。"}