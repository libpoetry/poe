{"id":"722049","title":"赠林孟阳新筑","dynasty":"明末清初","author":"屈大均","text":"之子端居亦学禅，新闻丈室市亭边。光吞万象非明日，香散千葩是净天。大小罗浮当户外，东西江水到门前。天亲无着多兄弟，共话无生及暮年。嗟君独有惠芳妍，才咏桃夭即断弦。从父早敦黄鹄节，教儿先补白华篇。维摩座侧惟天女，王母池头是萼仙。他日尚书劳口授，汉皇恩赐及婵娟。"}