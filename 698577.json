{"id":"698577","title":"赠都督万鹿园四首次思节韵","dynasty":"明","author":"唐顺之","text":"几年枯寂学全真，一握兵机运鬼神。骄养义儿皆判死，灰心禅客亦投身。独承利镞生如剩，遍散黄金家益贫。直欲填桥跨沧海，先声万里走波臣。暂脱荷衣事鼓鼙，从军亦复有新诗。犯难甘为智士笑，还山肯顾道人期。申胥自信知天定，李广何心计数奇。尊伦运筹今巳就，潢池跳跃欲奚为。许国谁能似尔真，每忧时变几伤神。试看养乱偷生□，共是腰金拖玉身。杼轴千家愁命尽，转输万里叹师贫。饥馑干戈今并急，谟谋全仰二三臣。寒宵清啸杂征鼙，抚剑刘琨本善诗。开幕待降收死力，隔江遣谍刻还期。功须因败番成巧，算恰当机不见奇。长子帅师今在尔，道傍筑室莫轻为。"}