{"id":"1231165","title":"送江阴郡博周元浩归平阳","dynasty":"元","author":"郑东","text":"君不见苏秦昔上秦王书，嫂不下机妻不炊。青灯长夜股流血，黄金六印何累累。又不见陶渊明，富贵视之鸿毛轻。腰宁不折五斗米，归来篱菊秋盈盈。周君妙年江海客，几度吴花醉中摘。蒲帆半幅风飕飕，长啸一声江月白。我家亦在蒲海头，此时春酒浓如油。堪怜千里尚飘泊，恨不共买东归舟。"}