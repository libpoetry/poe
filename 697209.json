{"id":"697209","title":"寿王司寇元美六秩四首","dynasty":"明","author":"胡应麟","text":"玉佩曾闻下帝都，金丹此日兆悬弧。千秋事业周司寇，六秩行藏卫大夫。伯仲埙篪麟是友，孙枝兰桂凤为雏。吴门乍夜麻姑到，仙酿何妨醉百觚。红颜纡玉上彤墀，秇苑纵横大将旗。万古文章尊泰岱，三朝名誉盖华夷。灵光突兀云霞拥，兜率高寒日月迟。七十二峰元宅畔，从教鸾隺醉中骑。安车迢递出枫宸，侧席明光问老臣。独步诗名齐大雅，高悬文价重先秦。追随隺驭三天客，出入龙门四海人。漫诧蓬莱云色里，西园台殿尽金银。曾从弥勒问三禅，更逐方平炼九还。寄迹乾坤中土外，飞身云雾大罗前。桑弧想像庚寅日，花甲周回乙酉年。莫笑骑羊人老去，抠衣常侍玉华筵。"}