{"id":"1112301","title":"重展西湖二首","dynasty":"宋","author":"宋庠","text":"绿鸭东陂已可怜，更因云窦注西田。凿开鱼鸟忘情地，展尽江河极目天。向夕旧滩都浸月，过寒新树便留烟。使君直欲称渔叟，愿赐閒州不计年。西北云波逗异津，两陂相合到城闉。桥横断岸才通舫，路转新洲不踏尘。倒影剩容霞底日，暖光平展鉴中春。摧颓病守时无用，堪与鸥鹇作主人。"}