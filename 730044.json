{"id":"730044","title":"蟠龙石","dynasty":"清","author":"俞樾","text":"两龙夭矫戏宫柱，一龙飞上九天舞，一龙不胜堕泥土。何时蜿蜒来此山，山中之石遂千古。我思劫运当年遭，骨肉竟尔干戈操。雨中羊毛打更湿，城上燕子飞逾高。燕子飞来龙遁去，莽莽风云竟何处。金陵形势空复雄，不是龙蟠是虎踞。何如此山清且幽，道旁片石龙来游。白笼之庵一炬烬，龙兮龙兮何不长此留。云冥冥，风谡谡，怒捲松涛满山谷。龙虽失水尚有神，长使蚊雷静三伏。我来问石石不知，但惊此石何离奇。至今父老石边坐，犹话龙衣指地时。"}