{"id":"1068025","title":"同子苍放船南山石壁下","dynasty":"宋","author":"李彭","text":"南山修源何所似，顾痴铺张侧釐纸。酒酣漱墨风雨来，咫尺烟昏生万里。韩侯静者妙英姿，乃呼扁舟共遨戏。我曹竟堕善幻中，叩舷歌呼但沾醉。寺下回潭凝不流，中有卧石如潜虬。孤峰已衔半规日，连山倒垂波底浮。韩侯风雅才甚优，胸中何止吞万牛。未向承明草莲烛，小留南国驯沙鸥。会须唤仗入天陛，尚忆溪边横小舟。但愿故人俱厚禄，平子不妨吟四愁。"}