{"id":"1113110","title":"次太守郑安恭探梅过西湖韵","dynasty":"宋","author":"张栋","text":"亭亭冰质照溪明，㶁㶁如闻环佩声。初讶玉妃游月地，但无他仗引霓旌。使君再约慇勤赏，天意从教烂漫晴。诗律清严谁敢犯，七言今始见长城。金方正位凿平湖，物景堪将入画图。两岸雨垂杨柳重，一汀沙立鹭鸶孤。泓澄良夜摇明月，潋滟高秋蘸碧芦。寓目潇湘徒有约，残阳归去独踌躇。"}