{"id":"440600","title":"恒文兄以所作册页一帙见惠，书画并美，清气逼人。良友佳贶，何以为报？爰作俚句以铭感焉","dynasty":"当代","author":"汪茂荣","text":"我本樗散人，劣知好书画。虽无千金藏，退能求瓜代。插架八百轴，差堪敌宝绘。晴窗展玩之，惬意斯为最。岂惟赏翰珍，用可外利害。尚友百代前，斋心生天籁。有贤者倪君，潜知吾所爱。锦帙十三帧，嘉惠殊慷慨。开卷惊二妙，清气沁腑肺。元画尊逸品，斯能入其内；苏书殊烂漫，斯亦承其派。画从书中出，力可透纸背。铭心真绝品，嗫嚅敢置喙？坐慑南宗神，奕奕端此在。书画君家学，数典吾能对。君家清閟阁，寄迹人境外；惜墨每如金，萧散淡无颣。继之倪文贞，岳岳重鼎鼐。端严生狂放，理新饶异态。远绍属云礽，振起得无再？方今艺苑中，不乏欺世辈。笔墨等于零，躐等饰芜秽。其言伪而辩，翻使真传晦。国画视笔墨，江河有不废。诐辞乱俗耳，力辟能少贷？书画贞一理，可惋在破碎。诸艺当兼修，此意君最会。写尽三千纸，骎骎无暂懈。间游京师还，优入新境界。大成直可期，胡须待蓍蔡。庶几振家声，进无远弗届。文章出桐城，书画宜克配。摩垒树别帜，君其奋一介。三立固足贵，游艺亦堪佩。是可宝斯册，即小赏大块。"}