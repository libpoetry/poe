{"id":"765087","title":"满庭芳 元夕陪司农公观灯小饮","dynasty":"清","author":"徐釚","text":"鸳瓦楼明，水晶帘捲，踏歌声正喧哗。金凫银燕，曲曲小屏遮。掩映蕉林书屋，照牙签、玉轴堪誇。还妆点，六朝胜事，移上碧笼纱。开元全盛日，传柑灯市，渔鼓频挝。且衔杯低唱，追数繁华。最喜九衢灯烛，阑珊也、尚拨琵琶。朱阑转，星毬万点，大树烂银霞。"}