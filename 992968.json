{"id":"992968","title":"送曾子固苏轼","dynasty":"宋","author":"梅尧臣","text":"屈宋出于楚，王马出于蜀。荀杨亦二国，自接大儒躅。各去百数年，高下非近局。钩陈豹尾科，登俊何炳缛。楚蜀得曾苏，超然皆绝足。父子兄弟间，光辉自联属。古何相辽阔，今何相迩续。朝廷有巨公，讲索无遗录。正如唐虞时，元凯同启沃。何言五百载，此论不可告。二君从兹归，名价同惊俗。"}