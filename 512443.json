{"id":"512443","title":"钱士弘以东坡船邀汎月病阻因答","dynasty":"明","author":"沈周","text":"东坡新船高似屋，两舷开窗三十六。昨乘缺月汎昆湖，今汎杨湖月方足。老夫不及困河鱼，到月足时人欠福。莫能扶惫踏高筵，马不进兮人累俗。翠盘露酒白玉香，一饮之缘惜难卜。月从水上忆车公，还能入户寻幽独。枕前只作卧游人，亦有清华烂双目。高吟不寐待回船，输却醉乡诗可赎。"}