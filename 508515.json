{"id":"508515","title":"应制宁戚扣角图歌","dynasty":"明","author":"倪谦","text":"齐桓有国东海头，贤声藉藉闻诸侯。会盟歃血霸中土，能以大义尊宗周。当时左右赖良弼，弓旌不惜频招求。君门万里孰能达，犹有隐沦甘饭牛。宁生驱车卧牛下，夜叩牛角商声讴。南山白石发高兴，坐叹尧舜逢无由。短衣至骭老贫贱，壮志功名行且休。公闻歌声加敬礼，知乃异士非常流。一朝振拔置相位，宵旰与之图治谋。功光赐履保民社，麟笔曾经宣圣修。攘夷匡世岂不美，惜假仁义无弘猷。何如圣主建皇极，钓渭耕莘俱见收。群贤致主迈三五，宁有耆畯居林陬。赓歌响荅在庭陛，永固皇图千万秋。"}