{"id":"132434","title":"水图诗寿王丞相","dynasty":"宋代","author":"项安世","text":"水于天地间，体物而不倚。其数为天一，众有之所始。其辰为壬癸，重任之所揆。其德为智端，非非而是是。其声为羽音，宇覆而物止。精为九霄月，脉为百川水。上为云千峰，下为雾五里。春雨散膏腴，秋霜敛华靡。露滋夏畦活，雪唤冬麦起。五行虽异生，宰割田一轨。火蒸妃合卺，金铸母生子。凿土得乱泉，斲木出脂髓。瀑垂石山巅，汞出砂坑里。盛德其神乎，有生皆具此。虽然此其源，万变难比拟。盍往观其流，庶几有穷已。前稽夏书意，后考周雅旨。河为中国经，江作南邦纪。济溢陶邱阴，汉合武昌涘。桐柏濬灵源，鸟鼠导幽趾。弱水沈一毛，泾泥灌水埤。八水壮函秦，三川贯熊耳。汾潞表参墟，睢漳雄楚芈。洞庭汨南放，彭蠡浩东迤。震泽古垂声，巢湖晚呈诡。东南有巨海，万派所奔委。有海无乾坤，朝昏浸渊燬。或云尾闾泄，难测大荒理。源流皆莫究，却立但瞪视。小人竟何如，但识农圃技。蓄为陂与塘，凿为沼与沚。大者川浍储，小者沟洫偫。蔬畦行溉泽，花径分汛洒。麦畴散馀润，稻犬入清瀰。掘井资釜鬵，渔溪得鲂鲤。暑饮救行暍，舟泛苏{左足右斤}履。温瘳病夫痬，寒漱居士齿。追惟平生事，日用无不以。誓言报之德，反复谋诸已。嗟叹之不足，咏歌聊复尔。形容万分一，赖有真画史。淋漓元气湿，浩荡入神鬼。朝瞻首九顿，暮拜膝再跪。置之茅檐中，惊嚇走童稚。共惟大丞相，盛德宜此比。智如源之深，泽如委之被。穷测理难言，沾丐人自喜。清台候鹑火，成数肇弧矢。小人有溪芹，不敢持送似。"}