{"id":"508539","title":"双松图为陈叔谦赋","dynasty":"明","author":"倪谦","text":"几年游宦红尘陌，处处垂杨荫华宅。东风吹春入绮园，名花旖旎饶颜色。东家锦幄笼牡丹，西家红药围雕阑。髯松偃蹇挺孤秀，诗人移植庭前看。陈生好事者，家有琴月楼。绕楼不种閒草木，从人貌得双苍虬。弹琴玩月有真趣，岁寒对此情夷犹。披图一见之，如向徂徕野。天风飒飒毛骨寒，恍讶奔涛座中泻。却嗟举世爱妍华，得似陈生怜丑䰩。抽毫为生赋，思与神俱清。何当登生楼，试鼓三尺冰。洗我平生尘土梦，刁萧听作松风声。"}