{"id":"908839","title":"极乐寺","dynasty":"宋","author":"李堪","text":"空门出白云，梵宇依苍岫。天色湛瑶光，春花结野秀。檐间绮罗被，池底星珠漏。香沉烟篆馀，文兼雨碑旧。恬智静可养，寂寞谁复扣。逍遥隐叶猿，盘薄穿花溜。团团草露晞，瑟瑟空香逗。层台太虚半，双壑瀑泉透。苔空绿钱死，松老清阴瘦。独鹤倏飞骞，深萝苦纷构。归涔待沃洲，芥子观灵鹫。净土人不来，尘寰廓然昼。"}