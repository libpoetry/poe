{"id":"780165","title":"金缕曲 五日 二十六叠前韵","dynasty":"清","author":"叶绍本","text":"过了樱厨酒。又兰风、吹来暑节，岁如流否。小圃榴红萱草绿，桃印新悬室斗。饷益智、粽粘子九。五色丝穿长命缕，捣丹砂、试验蛇医守。灵符小、戴钗首。朱旗画楫波心走。记凭栏、个人蓦见。玉垂双手。凤尾香罗衫子薄，如燕身材恰受。擎宝扇、凉生袖口。道了胜常闲试剪，看艾人、茧虎争妍丑。粉团射、唐宫牖。"}