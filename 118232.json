{"id":"118232","title":"四十一岁岁莫日歌","dynasty":"宋代","author":"苏辙","text":"小儿不知老人意，贺我明年四十二。人生三十百事衰，四十已过良可知。少年读书不晓事，坐谈王霸了不疑。脂车秣马试长道，一日百里先自期。不知中途有陷阱，山高日莫多棘茨。长裾大袖足钩挽，却行欲返筋力疲。蝮蛇当前猛虎后，脱身且免充朝饥。归来掩卷泪如雨，平生读书空自误。山中故人一长笑，布衣脱粟何所苦。古人知非不嫌晚，朝来闻道行当返。四十一岁不可言，四十二岁聊自还。"}