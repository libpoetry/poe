{"id":"684011","title":"李驸马歌","dynasty":"明","author":"王世贞","text":"花底红藤引碧油，青春都尉正风流。妆成弄玉俱调管，埒就铺金对赌筹。却笑大功坊里客，犹烦十指觅封侯。白玉双侵鬓底鸦，含桃的的破莲花。黎明澡盌金平脱，薄暮温汤玉辟邪。最耐内人俱国色，不知若个是家家。谁家青衣鬓欲皤，秋天一曲胜韩娥。初疑夕籁流银汉，复似松飙写绿波。君问长安环佩客，几人曾解听吴歌。"}