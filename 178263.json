{"id":"178263","title":"秋怀·前山跻暮气","dynasty":"宋代","author":"张嵲","text":"前山跻暮气，虚檐纳轻阴。沉疴稍轻体，徐步望遥岑。泬寥天宇净，斐亹秋云深。原野旷萧条，岗阜何崎嶔。微霜被群物，悴叶声萧森。游鳞奔巨壑，翔鸟候穹林。结念非一端，滞思纷相寻。伊昔抱微尚，夙怀尘外心。风波一震荡，飘流安可任。廉颇思赵士，钟仪怀楚音。往愤既切古，来忧方在今。安排谅{上卫下足}言，委顺亦虚襟。由来穷达士，万古同堙沉。聊申悽断意，持和双南金。"}