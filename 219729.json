{"id":"219729","title":"国士·五陵少年铜乳臭","dynasty":"宋代","author":"苏籀","text":"五陵少年铜乳臭，哲肃何甘作牛后。曲合汙世乡愿徒，俗学聋瞽纷芜莠。文士规模正始间，风流可喜未曾有。志士机繁常济务，斡旋金谷捷趋走。取乱尤须见兵势，料敌先应决攻守。至言硕画安危机，却顾前思能审究。服戎角力乃兵耳，入幄造膝直御寇。人心天意归有道，务穑训学臻富寿。自古迂儒无益算，盖世奇才实天授。谁能剡牍出公言，明年定取单于首。"}