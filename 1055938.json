{"id":"1055938","title":"得常州感慈邦长老书求诗兼寄邻老","dynasty":"宋","author":"李之仪","text":"清晨得君书，远意来吴中。开缄一见面，顿觉百虑空。书词若萧屑，怪我情不通。我岂逐物者，君亦如冥鸿。便当永相忘，何计騧与骢。闻君奋钤槌，喝下分华戎。晚鱼会千指，一一麻中蓬。朝参月破牖，暮请灯在笼。坐令万折异，沛然俱向东。缘契乃如此，想见圭璧丛。胡为特垂手，千里寻庞公。庞公无伎俩，只这是家风。复如多闻师，亦在兜率宫。人间最胜处，何必颜如童。会当谢朝谒，烂漫游无穷。"}