{"id":"1062179","title":"闻师川谏议至漳州作建除字诗十二韵迓之","dynasty":"宋","author":"洪炎","text":"建武下诏书，海峤识明主。除吏得阳城，所喜逸民举。满腹怀经纶，笔间含露雨。平生相期心，中兴尔乎取。定交自畴昔，契阔及再暑。执热子南来，五月憩漳浦。破啼谋一笑，预置风月俎。危言傥可陈，正学当尽吐。成亏在须臾，得失宜熟数。收功谢王魏，取道迹傅吕。开兹众正路，慰彼苍生苦。闭关拒他盗，拂席招巢许。"}