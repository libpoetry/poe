{"id":"755523","title":"春日杂诗","dynasty":"清","author":"柯劭慧","text":"仲春多清和，喜逢新雨后。驾言出行游，徘徊顾我囿。缟李被素锦，夭桃著丹绣。交交仓庚鸣，青青垄麦秀。谷晨亮可欢，客怀难为候。理来物非昔，感往情如旧。空怀淇颍心，徒羡松乔寿。此志未云就，俯仰终宇宙。焉得鲁阳戈，勿使曦娥骤。神仙非力求，富贵自天授。不如秉烛游，聊以慰昏昼。"}