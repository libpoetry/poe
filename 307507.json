{"id":"307507","title":"忆旧游·丰台芍药","dynasty":"清代","author":"陈宝琛","text":"看群芳代谢，占断春光，婪尾连畦。过草桥南望，恐扬州盛日，无此华滋。向时祖园王墅，芜废属场师。问碧玉谁家，销魂值得，留视图诗。噫嘻。驻车处，忍千梢茧栗，卖与凡厮。岁岁兵尘里，恁轮蹄交遝，虐甚风姨。永随洛花先后，名品旧京遣。奈短发羞簪，还怜欲插无古瓷。"}