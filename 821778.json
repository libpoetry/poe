{"id":"821778","title":"风流子 和清真","dynasty":"清末近现代初","author":"汪东","text":"楼前沧海碧，空凝想、远客几时归。记独窥藓径，砌花萦绕，半遮栏角，墙柳参差。旅飞燕、断筝留爪迹，阿阁垒香泥。一夕叙情，顿成閒话，十分持酒，难减深悲。伥伥临岐处，烦相赠、珍重手制禅衣。凭借制时，刀尺聊寓心期。看素衬柔肤，鸦黄轻染，带交文绮，蝶绣双垂。中裹细书，密字羞被人知。"}