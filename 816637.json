{"id":"816637","title":"六安遇周八即送之临淮","dynasty":"清","author":"游智开","text":"故人今日来，沈疴今日起。秋风满庭阶，握手各相视。子容较昔丰，我病瘦何似。欢会叙离忧，乱绪纷难理。忆从去年春，同舟泛江水。翩若南翔鸿，双飞复双止。中忽隔一隅，盗贼惊突豕。逾年患未消，信息殊生死。觌面良可欣，征车嗟复驶。檐端亘明河，絮絮犹未已。往离日苦长，来别日虞久。相依晨夕间，属子一樽酒。志趣各有存，大节期不苟。讵以恃爱深，而负厥身咎。世事方艰虞，勋名惧衰朽。金飙卷淮流，花骢嘶岸柳。努力舒远猷，金印行系肘。当路急需才，况有平生厚。短策余顾惭，清操誓终守。临河濯长缨，愿言告良友。"}