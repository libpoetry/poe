{"id":"205994","title":"松皮香鼎·南山长鬣五大夫","dynasty":"宋代","author":"李洪","text":"南山长鬣五大夫，峨冠织翠华襟裾。老藏山泽骨相臞，捐躯鼎鼐计不疏。偶向寒窗伴腐儒，坦腹耸身止坐隅。鼻观如与芝兰俱，非烟非雾时有无。愧尔不及清庙瑚，窃蒙顾盼承吹嘘。弥明不解世俗书，哑然尚能赋此乎。我惭刘侯敢诋渠，明窗昼永勤三馀。三生结习痛扫除，尚馀闻熏六凿俱。篆烟起灭凌太虚，嗒然隐几兼忘吾。"}