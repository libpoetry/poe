{"id":"1089361","title":"上南轩先生寿","dynasty":"宋","author":"许及之","text":"岷峨一线江滥觞，意行万里无留藏。五湖洞庭洑熊湘，衡岳岿然锁其旁。离堆砥柱屹相望，湍流横溃不得狂。挽回断港济绝航，一齐众楚势莫当。三芝五饵别有方，狂简痼疾滨膏肓。天遣奔波赴洄湟，回视坎井足跳梁。三浴薰之惊望洋，一语咽口成周章。昨夜太白垂光芒，皎然松柏凌雪霜。向来十袭一瓣香，再拜斯文寿无央。愿回帝力超羲皇，无怀大庭还我乡。"}