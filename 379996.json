{"id":"379996","title":"摸鱼儿·问西湖","dynasty":"清代","author":"赵庆熹","text":"问西湖、花天月地，晨星几点何处。玉川渐老元龙死，大半天涯羁旅。君且住，听五鼓灯鸡，起作刘琨舞。侠肠快吐。算枥马腾蹄，韝鹰脱臂，莫便怨迟暮。年来事，聚散波萍几度。华筵那得千古。读书容易多情累，红豆相思最苦。今渐悟。把别调琵琶，翻入伊凉谱。他年遇汝，认画壁旗亭，双鬟叠唱，贳酒两人赌。"}