{"id":"1114446","title":"次韵子都兄鲍庵芍药","dynasty":"宋","author":"李洪","text":"春归莺老禁无音，天为红芳著意深。姝色自应倾一国，多情向惜费千金。如迎如舞缘风拆，不淡不深愁雨侵。宜与花王为辅佐，欲传彩笔继高吟。国香沦落在天涯，常畏人知使护遮。雅韵曾翻西掖砌，佳名宜亚子亭花。野僧好事勤栽植，北客思乡倍叹嗟。安得花前还醉倒，可怜不属五侯家。"}