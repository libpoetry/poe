{"id":"810626","title":"西州恸","dynasty":"清","author":"方祖荫","text":"西州铭一恸，乃兄哭舅词。谁知哭舅处，翻见哭兄时。宦海恶风波，况复遭乱离。功名殉五斗，身世弃涂泥。高岗步猛虎，洪波拔蛟螭。由来瘴疠地，险恶盗所资。当时覆大军，登城捲黄旗。人鬼号失声，呼天天罔知。谁当临难日，为收绝命词。吾舅被祸时，兄犹归舅骨。吾兄更惨伤，遗骸荒草没。碧血化青燐，千人共一窟。阵云蔽日光，荧惑蚀圆月。草木失芳菲，阴崖阗霜雪。夜夜啸孤魂，关山悲难越。生前骨肉恩，出门使永诀。岂无梦魂来，一为江上别。惟应九泉下，甥舅同呜咽。"}