{"id":"692809","title":"何满子","dynasty":"明","author":"杨慎","text":"玄灞长松繫马，青门高树藏鸦。红雨秋千香径软，乐游原上谁家。客里心情缭乱，愁看风外杨花。夜夜遥钟促漏，朝朝急莞清笳。行见月圆还月缺，乡关犹隔三巴。客里形容憔悴，愁看匣里菱花。欹枕梦回春晚，倚阑人在天涯。迢递关山千万里，佳期水渺云赊。记得罗巾别泪，愁看带雨梨花。韪鴂催成绿雨，鹧鸪啼破红霞。马上韶华真似梦，恼人春思交加。记得晓妆临镜，愁看映水桃花。"}