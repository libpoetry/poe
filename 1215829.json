{"id":"1215829","title":"宿苍岭绝顶","dynasty":"元","author":"洪焱祖","text":"行穷涧百折，始上深山高。峥嵘岁年晚，蹭蹬人马劳。积雪冻如铁，寒雨细于毛。但见石荦确，而闻草萧骚。亘古无日色，白昼有鬼号。谷氓惊过客，奔窜捷猿猱。商贾虞剽劫，出没森弓刀。岭半乃有店，三州犬牙交。历险得一息，讵敢轻衡茅。饥炊甘如饴，况觊丰馔醪。嗟予本孱儒，早与世故鏖。欣怖从何生，梦幻随所遭。昔贤仗忠信，岭海气愈豪。矧此奚足云，内视固有操。窗开风灭烛，松响鹤归巢。思诗夜无寐，霁月生林梢。"}