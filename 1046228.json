{"id":"1046228","title":"景灵宫","dynasty":"宋","author":"杨杰","text":"仙宗司玉历，帝系出璇霄。功业超千载，威灵会六朝。圣孙严子事，神武耀文昭。游渭衣冠在，违颜咫尺遥。奉安先上衮，守卫肃中貂。重屋华天篆，棂星屏俗嚣。麾幢迎宝辇，象魏起祥飙。霞醴充流瓒，芝房陋焫萧。降升瞻穆穆，謦欬听寥寥。复道悲追汉，灵旗想伐辽。荐新随四孟，观德序三昭。养慕谐虞氏，声明格有苗。庭分五行舞，乐奏九成箫。将相旌遗烈，松筠鉴后彫。肖岩非特说，画阁岂惟乔。寰海名王聚，江湖王气销。基图传久大，宫阙壮嶕峣。皇泽弥霶霈，群生荷益饶。侍祠叨旅进，赓颂仰材翘。孝治光青史，琼瑶合瑑雕。"}