{"id":"820554","title":"江城梅花引　日内瓦Geneve湖畔樱花如海，赋此以状其盛","dynasty":"清末近现代初","author":"吕碧城","text":"搴霞扶梦下苍穹。怨东风，问东风。底事朱唇，催点费天工。已是春痕嫌太艳，还织就，花一枝，波一重。一重一重摇远空。波影红，花影融。数也数也，数不尽、密朵繁丛。恼煞吟魂，颠倒粉围中。谁放蜂儿逃色界，花历乱，水凄迷，无路通。"}