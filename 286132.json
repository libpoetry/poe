{"id":"286132","title":"焚诗歌为石东村作","dynasty":"清代","author":"李锴","text":"古诗旧说三千篇，未必皆是宣尼删。河清菅蒯颇可诵，春秋交聘犹能宣。逸而不逸谁则主，少者为贵翻争传。石君一旦过我门，道腴义胜来骄人。生平为诗不知数，告我草稿今通焚。丈夫猛捷贵有断，龙蜕不惜黄金鳞。君看《笙诗》无一字，束氏补之成赘文。我闻此论骇卓绝，至人之迹神其灭。白贲无咎世莫讦，脱身天外穷毫末。吁嗟乎，君休矣！宝华玉气恐不死，或有人间传片纸。"}