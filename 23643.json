{"id":"23643","title":"陪宣城大夫崔公泛后池兼北楼宴二首","dynasty":"唐代","author":"许浑","text":"陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。江上西来共鸟飞，剪荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。"}