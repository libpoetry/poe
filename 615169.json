{"id":"615169","title":"初赴公车亲友子弟饯送江上","dynasty":"明","author":"罗奕佐","text":"汉帝徵贤日，长卿入洛年。祇应乘遘会，非敢薄云烟。万里辞亲苦，连枝恋弟偏。稚儿犹解别，诸友亦相牵。送送临江浦，迢迢望斗边。风尘双剑里，云树一杯前。兔影分行帐，鸡鸣理去船。寒灯投夜宿，孤桨入云穿。旅食凭兄在，长途仗仆怜。过邦非土俗，度岭异山川。腊去年应改，舟移月几圆。微名如可就，重聚小阳天。"}