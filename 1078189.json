{"id":"1078189","title":"自海外归间关万里经涉五载初抵家与诸季会饮成长句兼简邹德久昆仲","dynasty":"宋","author":"李纲","text":"楚氛未静狼烽起，翠华摇摇无定止。谋臣猛将如云屯，坐视胡雏渡江水。我归自南时正艰，缭络间关万馀里。问津处处皆战场，访旧往往成新鬼。伤心不忍顾浙河，故园已在荆棘底。幸然家寓大江东，窈窕精庐山谷里。当时百口还满前，况复添丁长童稚。衣冠南渡多流离，骨肉无虞能有几。生还已荷皇天慈，见汝更使清愁洗。夜阑秉烛疑梦中，破悲为笑且欢喜。在原真赴鹡鸰难，玉树还许蒹葭倚。眷言兄弟同友生，风雨鸡鸣未云已。闽山深处是吾乡，携幼扶衰又将徙。安得庙社固根基，一使寰区尽蒙祉。"}