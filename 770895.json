{"id":"770895","title":"安平乐慢","dynasty":"清","author":"王时翔","text":"谁遣先生，飘然谪宦，如舟学舍中来。非防气屈，终恨头低，岧峣自筑高台。万事悠悠，付一湾流水，隔住黄埃。别驾语诙谐。须知含讽含哀。念天末佳人，锄兰佩艾，石城焰压奇才。料理故书堆。楚骚多怨忍频开。江左王郎，闲登眺、系马林隈。晴波点、柳花如雪，袖携落日方回。"}