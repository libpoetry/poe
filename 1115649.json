{"id":"1115649","title":"雨作抵暮复晴五首","dynasty":"宋","author":"杨万里","text":"栖鹊无阴庇湿衣，行人仄伞避斜丝。船兵归后轿兵去，独立淮河暮雨时。细雨如尘复似烟，两淮渡口各收船。南商北贾俱星散，古庙无人烧纸钱。雨痕拂水有如无，雨点飞空密复疏。白鹭窥鱼浑欲下，被风吹起不由渠。清平如席是淮流，风起雷奔怒不休。一浪飞来惊落胆，早知祇要打船头。风伯颠狂太劣生，雨师懒困洒来轻。若言不被云君误，谁放斜阳作晚晴。"}