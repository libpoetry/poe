{"id":"135843","title":"齐天乐·辘轳声破银床冻","dynasty":"宋代","author":"洪瑹","text":"辘轳声破银床冻，霜寒又侵鸳被。皓月疏钟，悲风断漏，惊起画楼人睡。银屏十二。欢尘满丝簧，暗消金翠。可恨风流，故人迢递隔千里。相思情绪最苦，旧欢无续处，魂梦空费。断雁无情，离鸾有恨，空想吴山越水。花憔玉悴。但翠黛愁横，红铅泪洗。待剪江梅，倩人传此意。"}