{"id":"270670","title":"百字令·同王北山、叶讱庵、王阮亭过张晴峰寓斋，听金山人弹琴。晴峰出藏书鉴定","dynasty":"清代","author":"宋荦","text":"消忧何处，爱张融、舟屋轩窗偏阔。绿树阴深新雨后，一架藤花争发。文酒移情，云烟过眼，俯仰尘襟豁。枯桐挂壁，鞠通隐隐曾啮。客有江左风流，郢中高调，抱取金徽拂。四座无言灯影静，清响传来超忽。曲奏离骚，肠回冰炭，宿鸟惊林樾。嗒然相对，当檐飞出明月。"}