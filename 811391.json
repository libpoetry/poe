{"id":"811391","title":"题菊花诗卷","dynasty":"清","author":"丘逢甲","text":"北痛逆胡南篡贼，渊明心事菊花知。看花不尽千秋感，残照西风又一时。谁吟金甲战秋风，黄败朱成事不同。傥有閒情来吊古，合编花史记英雄。宁向枝头死抱香，不曾吹坠北风凉。如何海上新花样，化作东夷大宝章。也知晚节留香好，独惜军中少一韩。任是黄花比人瘦，西风还拟卷帘看。百尺澄台对落晖，旧吟花处地都非。重寻十七年前梦，飘尽黄金泪满衣。"}