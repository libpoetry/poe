{"id":"693613","title":"题阳明先生像六首","dynasty":"明","author":"邹元标","text":"登坛济济说良知，不著丝毫更数谁。抛却语言诸伎俩，日星千古自昭垂。群贤列圣无他语，惟一惟精只此中。腊底雪消山尽处，柴门夜夜领春风。辛苦平生几问津，迟回歧路倍伤神。于今识得先生面，野草閒花一样春。吾心宇宙有同然，却道金溪是学禅。不是先生勤指点，谁令吾道日中天。吾乡先辈盛流传，疑信相参苦未坚。踏破草鞋无觅处，始知吾道有真诠。人疑此道大圆通，规矩方圆妙不穷。效地法天无两事，圆神方智总吾宗。"}