{"id":"686477","title":"即事","dynasty":"明","author":"申佳允","text":"世事今寥阔，春风且客杯。天高云澹宕，客静鸟徘徊。海国烽烟剧，西山翠色开。悠悠薄宦意，倚徙荡尘埃。峥嵘双阙迥，缥缈宦情微。扫榻春深巷，扶筇日掩扉。江湖犹汗漫，琴酒亦清徽。往事看炎雪，浮云澹客衣。名岂山公著，疏狂曼倩同。塞云怜失马，鸟羽悟伤弓。万事春烟外，孤亭细雨中。病看山远近，倚槛慰飘蓬。赤羽孤城合，黄尘野兽悲。乾坤何觱栗，风日自逶迤。官冷禽鱼狎，庭閒草树滋。天涯悬客梦，渺渺浊漳湄。"}