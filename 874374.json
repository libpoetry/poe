{"id":"874374","title":"寄竹隐先生孙应时","dynasty":"宋","author":"刘过","text":"苏州酒滴如真珠，公能醉之酒百壶。得閒政恐不来尔，来则倒屣相与俱。江山绕楼诗句好，奔走万变同驰驱。大书小草各有能，雷雹震耀莺花姝。当其半醉尚醒在，宛若处女未嫁夫。杯行到手湖海歇，翻覆云雨来须臾。羲之屈使坐北面，命骚如役仆与奴。角巾斜飘鬓毛出，笔墨颠倒衫袖乌。回旋左右如有碍，归路不记长须扶。宾侪指摘士窃笑，亦有好事描为图。或云先生郁于用，浮沈欲以酒自娱。实非能饮姑好客，不时斗酒由人须。若予乃是真饮者，糟丘日日乡无何。虽然人亦难意料，未可目以为酒徒。相逢摆略边幅尽，胸次开豁无城郛。敛藏穷达付之酒，不以礼法自束拘。情归一真举无伪，滑稽玩世为通儒。饮与不饮无不可，醉醒醒醉同一区。痴人之前莫说梦，梦中说梦愈阔迂。客来辄饮饮辄醉，此其所以为竹湖。不然他人岂无酒，欲去此脚自懒趋。计公之客日百数，结束冠带纷座隅。欲言喉牙物如梗，中怀腹非外示愚。不如鄙性好诚实，退无取议进不谀。欧公自爱曼卿放，昌黎亦喜刘叉粗。满城风雨重阳近，黄花篱落金英敷。山高凛风吹客倒，公楼虽小主者殊。狂当相就取一醉，有酒饮我无酒酤。此即虽狂亦可喜，我去俗子畴当呼。世无人兮亦已久，公不容我谁容乎。"}