{"id":"1120297","title":"邦衡再送二诗一和为甚酥二和牛尾狸","dynasty":"宋","author":"周必大","text":"金谷烹煎岂我徒，磨舂争语夜阑厨。六年不赐汤官饵，除日犹分刺史酥。小惠无多真画饼，大篇有味胜清醐。遥知发羃烘堂处，不见蒸鹅只瓠壶。追迹犹应怨猎徒，截肪何敢恨庖厨。鲙鲈湖上休誇玉，煮豆瓶中未是酥。伴食偏宜十字饼，先驱正赖一卮糊。却因玉面新名字，肠断元正白兽壶。"}