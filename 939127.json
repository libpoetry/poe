{"id":"939127","title":"白鹿洞谒先生祠堂呈李梦开教授是日李入洞讲书","dynasty":"宋","author":"陈文蔚","text":"先师紫阳翁，雅爱穷幽微。前贤有遗迹，所至皆发挥。千古庐山高，白鹿遇亦希。何人实经始，閟藏启天机。临流勘书台，隐然钓鱼矶。圣朝始加贲，泉石生光辉。榛莽百年中，潜长虎豹威。衣冠固不论，樵牧亦寥稀。今昔有显晦，山川无是非。先生适剖竹，按图重歔欷。斩荆得遗址，涧绕山合围。买田敞堂塾，岂将终遁肥。学子共栖集，相与咏而归。继圣讲绝学，咳唾落珠玑。此理忽森著，鱼鸢真跃飞。小子恨晚遇，讲席吊及依。升堂拜遗像，泫然涕沾衣。幸今主盟人，高识可与几。光风霁月意，端欲贤圣希。时来一讲订，诸生佩弦韦。超然此会意，规范喜无违。徘徊不忍去，暮宿留山扉。因极昔游处，恍如身泗沂。矧复洞中友，进步方騑騑。永矢忘世味，来食此山薇。"}