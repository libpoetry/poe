{"id":"432046","title":"阳台梦 鱼囊牡丹","dynasty":"近现代","author":"张克家","text":"钓鳌人去竿儿在。雨淋日炙经千载。余鯹化尽发幽香，又高低蓓蕾。汉皋排一一，将解罗襦有待。游蜂閒蝶总相知，怕恨天情海。传闻梅尉神仙去。药档茶鼎迷烟雾。却留金磬在枝头，放教凡眼觑。无声圆个个，为厌人閒聒絮。有时风送好香来，是木犀禅欤。"}