{"id":"1223380","title":"贯州","dynasty":"元","author":"贡奎","text":"扁舟放河流，骤暑消雨馀。既忻归计谐，矧与佳士俱。云雾重回首，葱茏郁瑶居。微波散碧縠，簸荡明月珠。风急帆满张，猎猎病股舒。亚树花换叶，离巢燕将雏。眷彼别时语，不知今何如？简书岂足畏，青山念吾庐。勿谓道路遥，坐觉山川驱。华樽方自持，相思少欢娱。缄情何以写，揽情起踟蹰。"}