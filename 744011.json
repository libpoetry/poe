{"id":"744011","title":"少陵草堂","dynasty":"清","author":"周有声","text":"诗人未合享茅土，少陵草堂竟千古。逾阡度陌一相寻，此间亦是城南杜。乔林森森径旁取，隔断钟鱼同法鼓。短垣曲路转修蛇，十丈青鸾作行舞。升堂气象自完肃，廊榭欹斜尚枝柱。虽然雕落余结构，譬过衰门剩规矩。浣花溪水碧溶溶，还照高寒好眉宇。传闻此堂昔颓废，往往鼯鼪窜榛莽。邸舍闿从异姓王，新宫焕作神仙府。一时奔走盛簪绂，供张纷纶杂牲脯。行厨花里玉盘来，犹似江干驻严武。转眼繁华顿消歇，空令胜迹随风雨。客谈往事殊叹嗟，窃念古今增仰俯。人生岂藉势力存，姓名不共榱椽腐。秋风当年竟卷却，百代诗城自坚树。那须唧唧效寒禽，戢翼卑栖计毛羽。君不见马家宅与奉诚园，毕究迁移谁是主。"}