{"id":"131581","title":"后圃侍郎芍药酴醾三花竞发戴时可载酒来同酌","dynasty":"宋代","author":"陈著","text":"前日对花赋三诗，醉后谁复记当时。雪溪公子忽呈似，一见如梦中见之。世閒何事非虚妄，啸里著句岂狂痴。富公园有凌霄树，独立不蔓今古希。碧鸡坊头海棠花，共开如屋树丈围。洛与蜀，今已非，虽欲胜赏将何归。我家贫极花未厌，我亦未敢轻抛离。茶一盏，酒数卮，邀朋命友长娱嬉。今日何日晴且暖，三花相得心自知。旁观索赋不须讶，要问底蕴自有造物儿。"}