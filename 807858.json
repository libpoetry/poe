{"id":"807858","title":"贺新郎  题孙赤崖小像用曹顾庵学士韵","dynasty":"清","author":"陈维崧","text":"入洛人如璧。记当年、才名争数，江东孙策。况值贤兄新夺帜，细马春游禁陌。看两两、油幢绣戟。倏忽浮云生宫殿，十九年、罚作长流客。才出塞，鬓先白。京华握手鸣珂宅。剧悲歌、蛾眉劝酒，驼酥行炙。今日阊门重见面，更尽杯中琥珀。总莫问、鸿泥雪迹。一笑披图三珠树，羡儿皆字猘奴呼释。万户乐，君休易。"}