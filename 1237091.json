{"id":"1237091","title":"画  子陵","dynasty":"元","author":"凌云翰","text":"世祖中兴忆故人，风云不应应星辰。一丝九鼎关轻重，未必丹青写得真。清谈又复到巢由，洗耳元非况饮牛。尧舜得人天下事，画师那识帝心忧。仁知微分动静间，不师端木即师颜。图中隐者无名姓，乐水何妨更乐山。渔罢樵林岂惮劳，溪头闲话偶相遭。会稽太守诚何事，不及严陵隐最高。"}