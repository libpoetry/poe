{"id":"855079","title":"久客","dynasty":"宋","author":"毛滂","text":"平生故人同偪仄，近者不见云泥隔。男儿命好百不忧，封侯起第如戏剧。我痴正亦坐命穷，眼暗头童守书策。风吹破屋雪入怀，独与蜗牛夜争席。旧雨人来今不来，唯有五穷充上客。人生羁旅谁过我，欲归岂惜还乡帻。腹中郁勃不耐事，何用使人轻跛瘠。登山未厌日月流，掩关但恐功名迫。读书岂从升斗计，劳生却为精神惜。不能与君争上车，主人未必如车泽。但烦东风送帆脚，摇竿鼓枻三江碧。"}