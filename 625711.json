{"id":"625711","title":"读长乐志纪文文山集师南岭有乾坤一统寄苇航之句诗以唁之","dynasty":"明","author":"谢元汴","text":"崎岖忠孝路，荟蔚瘗秋草。龙唐蒙不洁，千秋无人扫。此亦布帛理，遂成五丁道。不敢诤何童，不敢规黄媪。帘紫一尺天，能补大小漏。贤愚同一血，饱餍梗河肉。指星木不韧，徒使咆鸣兽。朱丝胁日食，敬以庶人走。儿妻火灰耳，父母何可叛。乱臣与贼子，白骨羌流汗。人者阴阳秀，鸳雉化獾豻。天曰吾为之，俾作圣贤碬。余也失路悲，冷涩如寒蚖。去公五百年，相望于在原。仙字充饥肠，青灯泣夜猿。扛鼎力不任，固宜禦魍魉。牛蹠莫蔽鳞，谁云汉之广。手扪日月罅，懔懔不可上。后公陟兹山，公岱我则凫。炎娃所誓水，古色照须眉。酌之以玄酒，荐之以生刍。"}