{"id":"811066","title":"九月既望蔡氏景贤书屋张筵赏菊率成七绝六章并五排一首","dynasty":"清","author":"王恩浩","text":"桃李鲜妍久厌看，未厌风雨已阑珊。争如千朵君家菊，洗尽铅华独耐寒。种分虎齿与狮毛，瘦影亭亭品自高。傲骨崚峋难入世，恰宜清供对吾曹。主人位置各相当，绛白分明配紫黄。中有一枝倍奇特，花开并蒂宛莲房。叠盆为架烛为台，已载山翁载酒来。何事天公弄狡狯，雪花偏逐菊花开。酒酣耳热尚能狂，拇战争衡閧一堂。人意争如花意淡，骤经风雪识炎凉。酸风瑟瑟怯衣单，烛灺羹残兴亦阑。天似怜人归去晚，故教冷月出云端。"}