{"id":"1057928","title":"滑家桥逢坏舟者有感而作","dynasty":"宋","author":"刘跂","text":"桥倾若车翻，舟破如瓦解。二祸适相触，生此大狼狈。齐生海边人，试吏今得代。乡闾恍在望，舟楫信所快。颇知大道夷，不避小物碍。撑夫虎豹健，力出驰突外。何其一跌伤，脱若葱与蒯。疾雷不及听，生理欻焉坏。瓦飞昆阳战，鹤唳淝水败。身非吕梁叟，沈没岂不殆。娇儿年十五，八岁又其妹。岂伊瞬息间，生死不相赖。死者长已矣，生者心破碎。泣尽继以血，耳目坐盲聩。哀哀天无情，皦日为昏愦。徐观水中意，波浪自澎湃。我来独心恻，涕出增感慨。顷年岳阳下，忧患亦颠沛。豗颓万死中，血肉偶俱在。今此沟浍狭，岂复江湖大。咄汝岂不仁，曾独与祸会。冥冥倘有主，焚溺甚菹醢。不然遭无辜，神理良汝绐。从今十手指，永是后车戒。灵均苦谗舌，颍士厌沈瘵。良时不似昔，努力善自爱。我亦乘小艇，兀兀信所届。搜求得馀尊，聊以劳疲惫。虽微西江阔，勿厌升斗隘。歌阕从此辞，人生慎行迈。"}