{"id":"821667","title":"诉衷情近 庞蘅裳家鹤园屡易主矣。其中有石名掌云者，余所题字尚在","dynasty":"清末近现代初","author":"汪东","text":"好春媚景，步屐经行旧处。繁花绕槛成行，文玉甃苔为地。时向小桥閒伫，三两鱼游，镜沼无波起。幽篁底。峭壁苍然自倚。片云孤秀，静与轩窗对。临风际。乱披翠缕，纷承露滴，恍疑山鬼。被薜含愁睇。"}