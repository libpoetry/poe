{"id":"543435","title":"卧游室午睡起题","dynasty":"明","author":"胡应麟","text":"东方谈十洲，尚子怀五岳。玄览岂不遐，浮踪竟安泊。伊余实蹇劣，禀赋孱且弱。迟回三十年，强半客京洛。风沙蔽颜面，神明日凋落。虽窃文苑声，未睹寰中乐。朅来卧一丘，晨昏课耕凿。卜居邻莽苍，筑室事恬漠。轩窗不盈丈，周遭艺兰若。游目惟图书，怡神匪丹雘。时援白雪琴，三弄对猿鹤。泠泠众山响，一一度林薄。五鼎非我荣，万钟亦奚乐。达哉宗炳言，先民有遗矱。"}