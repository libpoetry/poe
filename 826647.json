{"id":"826647","title":"木兰花慢·乱后渡江感赋","dynasty":"清末近现代初","author":"俞陛云","text":"莽秋怀无际，又孤艇，石头城。看风猎牙旌，霜沈朔吹，萧飒堪惊。鸥群。乱翻雪羽，掠寒涛、欢舞逐船行。故国周遭山色，新塘日夜潮声。残兵。剑底抚余生。往事感东征。念磊落勋名，循环劫烧，天意难凭。惊魂。畏唯鼙鼓，任千畴、衰草罢春耕。极目荒荒波路，一丸海月孤明。"}