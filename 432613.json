{"id":"432613","title":"戏用欧阳修《狂来》韵抒怀三首","dynasty":"近现代","author":"单人耘","text":"颠连百事不堪争，看水看山诩独能。几叠澄波含远濑，一拳兀石摄风棱。墨痕自泼烟岚董，笑语还调燕赵渑。晴日小斋有别趣，腊梅枝上数寒蝇。一字新奇矜所争，痴吟不倦亦难能。灯帏光落宵三鼓，窗雨墨霏砚一棱。强乞珠犀非颂海，只逢樽俎或盟渑。铿然古瑟拨繁响，聊补长年噤似蝇。春波篙影复谁争，不憾廛间百不能。诗可惊人天侧耳，画方避俗石呈棱。驰毫簌簌松鸣镝，入盏漻漻酒似渑。一笑洒然慰所爱，琼瑶天地有青蝇。"}