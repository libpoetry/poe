{"id":"710548","title":"美女篇","dynasty":"明末清初","author":"邝露","text":"美女灿明珠，容光照一室。蕙若拆新霜，芙蓉上初日。九疑约眉黛，肌肤若冰雪。双鬟揥朝光，清扬散秋月。丹铅覆不御，藻绘污颜色。皓腕揄檀梭，婀娜当窗织。褕作百翟文，裳亚缃荷襞。琅玕络外帔，兰茝结衷衵。凌晨采桑游，薄暮浣纱出。五都竞来睨，荣华生紫陌。上客绿琴挑，使君五马立。浅笑还深宫，闲邪抱贞一。敷席礼瑶英，戛拊湘妃瑟。袅袅洞庭波，眇眇愁余目。轻身波上荇，参差俨相匹。奈何鸩使囮，重以荓蜂诘。佻巧丹青中，按图坐相失。红颜令人老，美玉令人泣。寝丘十五城，岂足观荆璧。硕人宽知命，威仪日恂慄。窈窕浚寂寥，岑岑保昭质。"}