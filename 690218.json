{"id":"690218","title":"塞下曲","dynasty":"明","author":"张应申","text":"宣府城边战鼓殷，居庸关下夜移军。营开不辨旌旗色，猎猎黄沙捲阵云。剑花新染鸊鹈膏，踏入沙场胆气豪。斩得楼兰报天子，生来不晓虎龙韬。秣马初辞插箭岭，荷戈又戍受降城。夜阑纵有还乡梦，无奈鸣笳断续声。塞月秋圆白雁飞，五侯池馆醉光辉。清歌夜夜缠头锦，谁念征人铁作衣。漠漠阴风朔气新，单于台上望征尘。世间只有边城路，白草连天愁杀人。芙蓉宝剑耀腾装，鹊血雕弓控骕骦。昨夜旄头光渐短，山前校猎射黄羊。河水车流占孟津，征夫立马泪沾巾。总怜似雪河边骨，尽是生前意气人。愁入银缸秋夜长，金刀玉尺总凄凉。从来闺里流黄月，不减卢龙塞上霜。"}