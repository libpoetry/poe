{"id":"703663","title":"怀栖贤二首","dynasty":"明","author":"释函是","text":"卜隐匡山曾六年，玉渊金井坐流泉。出头已讶盘空势，拭眼谁怜避世禅。生客久拚青草里，孤踪犹滞白云边。存亡去住知何定，怪石长松亦有缘。石人岩下草萋萋，洗马池边日渐西。故山猿鹤梦中觉，千里风烟望里迷。便拟梅花同雪早，难将海色共潮齐。时危两负青门客，招隐迟回黄叶溪。"}