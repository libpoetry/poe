{"id":"793195","title":"家藏书画乱后云散","dynasty":"清","author":"陈式金","text":"吾家蓄真迹，至宝千百计。藉作烟云观，自娱期勿替。谁料风尘生，角声遍吴地。食肉鄙者多，吾侪孰为庇。因念悬堂轴，性命倚难弃。旁人为我谋，捆载速远递。家庄有凤凰，强半与藏置。一夕忽通神，迥作流水逝。神物难久常，久常自生弊。素书绝嗜欲，谓所以除累。盛乃衰之源，春芳秋自悴。熊祥宝玉杯，转转牢狱繫。娄东翠华居，翰墨曾为厉。何况值乱世，长物非所利。早愿奏凯歌，故剑得合契。早愿归故乡，旧物得更睨。人获与我获，取舍听其意。作歌聊自解，无用生怨怼。"}