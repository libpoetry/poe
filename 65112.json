{"id":"65112","title":"营建纪成诗","dynasty":"明代","author":"岳正","text":"天眷，美营建也。修焉创焉，民弗知也。天眷皇明，诞命高祖。俯监万方，定都江浒。如龙斯蟠，如虎斯踞。以朝以会，以享以祀。逖矣厥谟，钦于世世。天眷皇明，亦启文祖。为厥孙谋，聿又胥宇。碣石之西，太行之东。有严厥宫，四海是同。维帝即阼，夙夜顾諟。神既受职，民亦冒祉。乃继乃述，乃经乃营。戢此土工，为万国宗。乃召大臣，出任予重。曰某尔总，曰某尔董。役夫总总，工师傱傱。鼛鼓&lt;壴董&gt;々，人心悀々。有赫朝堂，有翼庙庭。琐琐公府，欻忽偕兴。士方耕矣，女方筬矣。曾不惊矣，奏功成矣。匪臣之功，伊民之力。匪民之力，维帝之德。帝曰匪予，文祖之志。天相文祖，烂其营室。"}