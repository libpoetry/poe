{"id":"1123319","title":"和寄西山","dynasty":"宋","author":"赵希逢","text":"寥寥千古一西山，望著令人脚便酸。充腹野薇当日事，照人清节至今寒。未闻治世饥而死，留与凌烟画出看。厚卫生经非浪语，欲安家国在身安。残胡妄欲肆穿窬，愤激英雄起草庐。广也数奇穷亦命，括之一败罪非书。梦魂北阙常倾霍，饿死西山未分蔬。奋志鹰扬正吾事，谁能闲立作舂锄。"}