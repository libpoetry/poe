{"id":"1129708","title":"赠闻人必大","dynasty":"宋","author":"释绍嵩","text":"未遂青云一挂科，科名成后竟如何。贫疑陋巷春偏少，学办痴龙艺最多。剩把文章鸣圣代，却思猿鸟共烟萝。高吟大醉三千首，他日阳春白雪歌。长日林皋独醉吟，久贫如得顾家金。属文想见翻新样，执卷犹闻惜寸阴。世上纷纷蛮与触，胸中历历古兼今。有时出纵风烟步，多谢携筇数访寻。"}