{"id":"690820","title":"陪郑明德倪元镇游天平山四首","dynasty":"明","author":"时太初","text":"官河春水绿悠悠，水上人家尽画楼。买取吴娃三日酒，放船直到百花洲。高台千尺对层峦，只许吴王醉里看。山色不随勾践去，游人还得倚阑干。郑监风流老不衰，倪宽头白更应痴。吴越英雄已泥土，欲从江海问西施。百花洲上百花开，花是吴王旧日栽。吴王去后无消息，岁岁看花人自来。"}