{"id":"832417","title":"玉蝴蝶 摺叠扇，同六禾赋","dynasty":"清末民国初","author":"陈洵","text":"乐府惯闻流怨。几时宫体，不拟齐纨。小摺泥金，怀袖又总凄然。试临风、艳歌抒感，如揽结、群幅留仙。宛相怜。叠纹绫被，收泪银笺。尊前。为他重省，江南旧事，叶格流连。半额蜂黄，惹香谁见靠腮边。记却立、断肠阑曲，嗟面隔、不当屏山。卷舒便。无凭凉热，直恁情牵。"}