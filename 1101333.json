{"id":"1101333","title":"次彭介山韵","dynasty":"宋","author":"萧立之","text":"丹崖老屋金精秋，玉虬驾我万里游。黄岑山下有小洞，北湖一曲三年留。山猿无声鹤不舞，种玉田荒长琪树。仙人惊怪不归来，闲却刘郎金掌露。蛩音忽尔闻空虚，吟交忆此湖上居。赋诗系贼喙三尺，愧死李志羞曹蜍。玉雪亭边无点热，飞升台上留仙辙。讯速相就君不来，射工含沙能宗孽。大篇隽永西风前，谷帘水共曾坑煎。半生吟事入勋业，力田那不逢丰年。十八滩头唤归棹，彫胡米香蘋叶老。簿书尘里眼生花，径欲推敲寻瘦岛。"}