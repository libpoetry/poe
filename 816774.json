{"id":"816774","title":"思佳客  和梦窗咏半面髑髅","dynasty":"清","author":"董俞","text":"云雨巫山已渺茫。尚余粉靥费端相。细腰犹想藏衾内，高髻还疑坠枕傍。桃叶艇，杏花墙。一般微露断人肠。而今青草斜阳里，漫学徐妃半面妆。蝴蝶芳魂那可招。无端半面尚含娇。香埋秋藓藏罗袜，影断春波失翠翘。金凤慧，玉环妖。剩留双妩待人描。劝君莫作繁华想，细雨飞花一夜消。人面桃花一样残。东风孤冢不胜寒。移时莲步空余窄，啮处樱桃已损丹。寒食路，北邙山。荒榛长夜雨漫漫。当时无限相怜惜，觅取情人试一看。杜宇啼残一夜风，棠梨犹剪嫁衣红。曾于帘内匆匆见，却向溪边草草逢。山静悄，月朦胧，青燐数点蜡灯同。从今落尽铅华色，天女鸠荼总是空。"}