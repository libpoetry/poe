{"id":"421003","title":"摸鱼儿","dynasty":"近现代","author":"黄祝蕖","text":"记当年儿时钓弋，旧游多半零落。风尘卅载人空老，赚得鬓丝萧索。归路搁。忆玉镜桥边，酒艇垂杨缚。江天杳邈。问芦市观灯，木湾修禊，乡社事谁作。浮生梦，至此几人方觉。湖山如画犹昨。文章身后虚名耳。底事更番商略。生计薄。拟变卖貂裘，换取烟蓑著。惹人笑谑。又春水虾肥，秋风鲈美，负了故园约。"}