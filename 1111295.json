{"id":"1111295","title":"挽节使少保","dynasty":"宋","author":"许应龙","text":"一节忠勤绍祖风，貂蝉七叶擅华宗。版曹羡利巍迁秩，强敌知名特敛容。荐士半跻青琐闼，为民数奏皂囊封。龙旂虎节今何在，纪绩还须仗蔡邕。衮衣赤舄我公归，共傒登庸翊政机。枫禁荐颁天语渥，薤歌我叹露华晞。真王未复青毡旧，亚保空馀紫诰辉。突兀麒麟图绘处，仰瞻遗像倍歔欷。"}