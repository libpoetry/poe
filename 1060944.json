{"id":"1060944","title":"送愿上人归龙山省侍昭默老人","dynasty":"宋","author":"释守卓","text":"我省老师未尝病，汝行亲省病老师。汝我同门无异路，彼彼步步不相随。肯谓长行无伴侣，正宜念念念在兹。我惭塞责成拘局，心虽默堂身远离。尔能急义重去就，身心俱往更由谁。千里龙山不日到，归心犹恐锡飞迟。无病病师力奉侍，不亲亲者真其资。双溪幕阜不相远，一往一来皆妙期。"}