{"id":"585304","title":"望钱塘忆会稽寄王阳明","dynasty":"明","author":"方献夫","text":"东望钱塘水，南忆会稽山。钱塘之水阔如许，举目可望不可度。会稽之山杳何处，引首见云不见路。钱塘之水犹可航，会稽之山岂终阻。阳明洞中无主人，默默此情欲谁语。天台在山西，雁荡在山东，会稽之山天下雄。君居此山南，我居此山北，天台雁荡皆吾宅。噫嘻此志不可违，阳明主人何时归。阳明主人何时归，我欲终身夫子依。"}