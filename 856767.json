{"id":"856767","title":"答盈盈","dynasty":"宋","author":"王山","text":"东风艳艳桃李松，花园春入屠酥浓。龙脑透缕鲛绡红，鸳鸯十二罗芙蓉。盈盈初见十五六，眉试青膏鬓垂绿。道字不正娇满怀，学得襄阳大堤曲。阿母偏怜掌上看，自此风流难管束。莺啄含桃未咽时，便会郎时风动竹。日高一丈罗窗晚，啼鸟压花新睡短。腻云纤指摆还偏，半被可怜留翠暖。淡黄衫袖仙衣轻，红玉栏干妆粉浅。酒痕落腮梅忍寒，春羞入眼横波艳。一缕未消山枕红，斜睇整衣移步懒。才如韩寿潘安亚，掷果窃香心暗嫁。小花静院酒阑珊，别有私言银烛下。帘声浪皱金泥额，六尺牙床罗帐窄。钗横啼笑两不分，历尽风期腰一搦。若教飞上九天歌，一声自可倾人国。娇多必是春工与，有能动人情几许。前年按舞使君筵，睡起忍羞头不举。凤凰箫冷曲成迟，凝醉桃花过风雨。阿盈阿盈听我语，劝君休向阳台住。一生纵得楚王怜，宋玉才多谁解赋。洛阳无限青楼女，袖笼红牙金凤缕。春衫粉面谁家郎，只把黄金买歌舞。就中薄倖五陵儿，一日冷心玉如土。云零雨落正堪悲，空入他人梦来去。浣花溪上海棠湾，薛涛朱户皆金镮。韦皋笔逸玳瑁落，张佑盏滑琉璃乾。压倒念奴价百倍，兴来奇怪生毫端。醉眸觑纸聊一扫，落花飞雪声漫漫。梦得见之为改观，乐天更敢寻常看。花间不肯下翠幕，竟日烜赫罗雕鞍。扫眉涂粉迨七十，老大始顶菖蒲冠。至今愁人锦江口，秋蛩露草孤坟寒。盈盈大雅真可惜，尔身此后不可得。满天风月独倚阑，醉岸浓云呼佚墨。久之不见予心忆，高城去天无几尺。斜阳衡山云半红，远水无风天一碧。望眼空遥沈翠翼，银河易阔天南北。瘦尽休文带眼移，忍向小楼清泪滴。"}