{"id":"813914","title":"病中感怀","dynasty":"清","author":"陆祖瀛","text":"课子无期志渐衰，频年浪枻有馀哀。客中归梦云无定，病里离愁雨送来。倦眼怕看灯檠火，名心冷拨药炉灰。何年竹屋茅亭建，门对芙蓉九朵开。气血将衰事易忘，中年无志转荒唐。悔抛书卷求名懒，误逐风尘为口忙。抱子未知能式谷，娶妻差喜识糟糠。从头想到亲恩厚，未报涓埃暗自伤。"}