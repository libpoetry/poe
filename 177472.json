{"id":"177472","title":"风流子·结客少年场","dynasty":"宋代","author":"康与之","text":"结客少年场。繁华梦，当日赏风光。红灯九街，买移花市，画楼十里，特地梅妆。醉魂荡，龙跳撝万字，鲸饮吸三江。娇随钿车，玉骢南陌，喜摇双桨，红袖横塘。天涯归期阻，衡阳雁不到，路隔三湘。难见谢娘诗好，苏小歌长。漫自惜鸾胶，朱弦何在，暗藏罗结，红绶消香。歌罢泪沾宫锦，襟袖淋浪。"}