{"id":"432394","title":"谒灵泽夫人庙","dynasty":"近现代","author":"汪石青","text":"一叶轻舟趁晚凉，吴江枫落点秋光。山川几度烽烟劫，禋祀千年姓字香。地接新关临钜市，人来旧庙荐清觞。芦花两岸风萧瑟，寂寞寒林映夕阳。一锁深宫望翠华，巫云梦断哭天涯。徒劳上将安刘室，终见阿兄负汉家。此事已成千古恨，长江犹抱数峰斜。水天岑寂松楸冷，惆怅垂杨宿暮鸦。"}