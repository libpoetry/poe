{"id":"806075","title":"贺新郎二十首 其十七","dynasty":"清","author":"李慈铭","text":"三月临平路。趁濛濛、好风十里，吹成香雾。山里花光三百顷，山外一帆人去。更多少、夕阳洲渚。无奈碧波回眼看，恁多情、不解留侬住。旖旎煞，数声橹。故园节物谁堪语。正清明、莺歌巷陌，燕泥庭户。料得花前同上寿。细数行程何处。说客里、风光偏苦。手把柳枝从头记，叹何曾、此物供羁旅。者离别，忒无绪。"}