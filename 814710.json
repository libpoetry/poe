{"id":"814710","title":"和黄农部尖叉韵","dynasty":"清","author":"郑翰谟","text":"悄悄羁怀烛影纤，更听诗令戒申严。春风已啜醲膏粥，冬雪初消著水盐。塞北征辀尘满袖，巷南门幰树捎檐。巴音愧和峨洋曲，虚把瑶琴弄玉尖。凤闉日暮下啼鸦，译馆行人久驻车。深契待看香挹?，新诗留玩笔生花。沧洲经济应需世，工部苍茫岂问家。翘首仙庄还入望，停云远树忆镏叉。"}