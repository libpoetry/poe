{"id":"134819","title":"送吴耿先生","dynasty":"宋代","author":"司马光","text":"懦服若烟海，几人潜圣心。难才诚自昔，贱学况于今。夫子独神解，明时何陆沉。大羹无和味，至乐寡知音。磳磴貂裘弊，飘萧鹤发侵。游秦不得意，思越动长吟。甑米难求玉，经囊益少金。拂衣谢宾友，纵棹指云岑。积叶迷幽迳，荒藤络旧林。涧猿惊重至，野老喜相寻。山色犹当户，弦声不变琴。人生贵适意，何必慕华簪。"}