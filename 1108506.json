{"id":"1108506","title":"过建阳二首","dynasty":"宋","author":"刘克庄","text":"溪上重来两鬓丝，岂知拙政久犹思。旄倪欲见叶公面，香火共存朱邑祠。争劝令君持酒盏，不容老子闭车帷。谁言俗薄今非古，我与斯民各秉彝。白布裙襦雪满颠，携扶伛偻拜车前。皆言庾氏相因粟，犹是君侯不饮泉。自昔活民须有备，即今去客愧无权。愚公老矣痴如故，长把心灯望后贤。"}