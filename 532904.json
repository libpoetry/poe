{"id":"532904","title":"夏仲昭万竿烟雨图为刘仲恭题","dynasty":"明","author":"黎民表","text":"洋州墨竹曾传谱，东吴夏卿亦其伍。常扫风枝及雨叶，世人往往倾赀取。此幅离奇动万竿，烟岚灭没蛟龙蟠。碧鲜下拂彪池浅，翠葆阴生洞壑寒。天籁刁骚忽然起，水意山情落棐几。窗前作赋戛金声，林下挥觞助玄理。烦襟俗状借解纷，始知不可无此君。写真已足轻尺璧，何况溪边十亩云。愿君宝之勿轻掷，城南僦舍胜泉石。藉苔瀹茗时展观，洗予肮脏风尘色。"}