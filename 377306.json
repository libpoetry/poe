{"id":"377306","title":"拜星月慢·腊酒馀寒","dynasty":"清代","author":"蒋春霖","text":"腊酒馀寒，春灯残雪，地僻还闻箫鼓。帖翠黏红，是年时情绪。念前梦，顿觉、啼痕唾碧都化，半渍征衫尘土。马影鸡声，又韶华催暮。隔帘栊、旧是相思路。阑干角、似有东风度。便觅象管鹅笙，奈凄凉难谱。抱孤琴、泪洒无人处。梅花外、强琢宜春句。怕冻草、暗长愁苗，滞游鞍不去。"}