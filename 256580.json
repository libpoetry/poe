{"id":"256580","title":"赠中山杨正卿","dynasty":"金朝","author":"李遹","text":"士道彫丧愁天公，阴霾惨惨尘濛濛。三冬不雪春未雨，野桃无恙城西红。春光为谁作骀荡，造物若我哀龙钟。数行墨浪合眼死，一包閒气终身穷。中山公子文章雄，雅随童稚为雕虫。祢衡不遇孔文举，坡老懒事陈元龙。唯之与阿将无同，乾坤万里双飞蓬，飘飘南北东西风。"}