{"id":"759621","title":"韩祠歌同夏季平作","dynasty":"清","author":"丘逢甲","text":"前溪后溪海气黄，东山西山山色苍。临昆邑徙新兴乡，谁欤主者韩侍郎？辟佛不得来南方，其年元和国号唐。八千里路嗟潮阳，岭云不热关雪凉。泰山北斗公文章，安知天使文蛮疆？畀易椎结为冠裳，止八阅月教泽长。风雷驱鳄宵奔亡，祷雨大湖岁乃穰。两至相度溪山旁，乃移新邑居中央。先立学校登秀良，馀事更为游山忙；去乃留衣老僧堂。公德在民民不忘，千年雄邑成金汤。祠公东山慰民望，青山碧海开堂皇。公衣冠坐清而刚，森森古木皆甘棠。官吏习礼交趋跄，春秋荐馨如烝尝；推公遗教道益彰。讲院前辟环书廊，后翼以楼奉文昌。祀朱子兼周程张，斋舍书声夜琅琅。我归黔突初不遑，前年韩山留瓣香，今年东山陈脩羊。为赵天水何敢当，海南閒弄明月光。海水四立天苍茫，山精白日争披猖。安得巨刃摩天扬，手馘长鲸剸封狼。思公不见心徬徨，骑麟披发下大荒。狮山山人何昂藏，万里访我浮海航。宝剑夜解千金装，出示肝胆腾光芒。相与谒公神慨慷，誓继公志回澜狂。骨蕝仇国无能强，磨蝎厄宫无能殃。手持芙蓉方南翔，中天霞拥双凤凰。前山龙首扶云骧，南风吹雨声浪浪。"}