{"id":"1121584","title":"依韵酬吴春卿二首 鹤","dynasty":"宋","author":"范仲淹","text":"华亭孤立病时身，终日徘徊尚海滨。露掌思高还警夜，芝田音断欲伤春。千年灵气何求药，八变奇姿已过人。莫厌在阴犹寡和，九皋非晚见精神。亭亭百尺栋梁身，寂寞云根与涧滨。寒冒雪霜宁是病，静期风月不须春。萧萧远韵和于乐，密密清阴意在人。高节直心时勿伐，千秋为石乃知神。"}