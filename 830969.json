{"id":"830969","title":"水龙吟  得碧栖临没手札感痛代哭","dynasty":"清末民国初","author":"陈宝琛","text":"十年望断来鸿，发函乃出弥留顷。苍凉掩抑，死生之际，一何神定。我欲招魂，海天兵火，巫阳焉讯。念百回千结，那时情味，盈眶泪，如泉迸。石帚清狂无命。恁荒波、日亲蛙黾。颓唐尔许，不应真个，江郎才尽。丛稿谁收，审音刊字，吾犹能任。却自怜老耄，君还舍我，就何人正。"}