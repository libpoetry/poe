{"id":"745790","title":"己巳七月昌邑途中遇水以车作舟行三十里赋诗纪事","dynasty":"清","author":"徐基","text":"少年尚意气，到处学游仙。见险不知止，日暮犹加鞭。破浪江湖里，独泛木兰船。壮志凌山岳，雄襟贯百川。古人难行路，我意殊不然。策马走山左，平坦可安眠。和雨忽淋漓，墟社成深渊。茫茫围天住，浩浩渺无边。征车息古寺，借榻且迁延。寺僧为我说，前流难寻沿。五龙新决口，柳沟势相连。欲渡无舟楫，不如且言旋。踌躇正乏策，夜雨复连绵。点点滴心上，客况倍忧煎。秋虫声唧唧，若亦为予怜。辗转不成寐，起坐看云天。朝聚土人谋，不惜杖头钱。沽酒供一醉，聊作欢喜缘。土人俱踊跃，愿共涉沦涟。旋即驾我车，驱之入清泉。或者推其尾，或者挽其前。马亦奋两耳，努力渡云烟。以车代舟筏，居然行之便。途长马力乏，车内水涓涓。喘息复前征，飘飘到陌阡。仆人长叹息，此行尚勉旃。我唯顾之笑，水下尽原田。并无蛟龙窟，何必畏其颠。吁嗟乎！人世风波险十倍，兀坐尚可被拘牵。似此清流殊不恶，相对长吟《秋水篇》。"}