{"id":"1063900","title":"次韵曾机宜题石桥","dynasty":"宋","author":"释德洪","text":"公才受斧斤，鼻端有馀地。一官游人间，穷达置度外。著屐登名山，眺览吞眼界。倒倾蛟龙室，聊为翰墨戏。搏取华藏海，几间日相对。石桥亦何有，万峰作阶陛。平生冠世境，胜践得君辈。坏壁题新诗，一洗俗眼眦。我本个中人，久负未归债。我自负名山，名山岂余弃。"}