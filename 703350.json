{"id":"703350","title":"寿金国瑞都阃","dynasty":"明","author":"释今无","text":"白璧无瑕方寸心，十年岭海振清音。行间战垒龙泉壮，夜柝诸门虎钥深。鸑鷟舞回蓬岛月，麟麒高夺泰华阴。交情千古齐仙佛，意气知君不可寻。箫管中宵佐酒卮，不须更问夜何时。乾坤落落双旗健，星月煌煌万里宜。守道拜除甘执戟，书空劘盾陋题诗。登仙惯挟还丹术，炼就刀圭到凤池。閒烧龙脑炙金仙，只手凭君梵宇悬。玉笛暗吹梅调冷，碧波频渡月华圆。移来椿树遮新甓，唤醒灵犀见别天。只道赤松能辟谷，此中底事竟谁传。"}