{"id":"95214","title":"谢王使君·卧痾衡茅下","dynasty":"宋代","author":"赵蕃","text":"卧痾衡茅下，谁顾疾作门。忽传故人书，犬吠鸡争喧。书陈使君贤，有好罔不惇。念子药物须，万钱致深恩。我未谒使君，此馈曷见存。是风久寂寥，当于古人论。亟起欲下拜，展转足但扪。事殊送酒家，孤负老瓦盆。食粥已数月，政类颜平原。呼僮籴新粳，洗甑汲井浑。邻蔬价不二，取足充盘飧。岂止饱妻孥，自可留弟昆。聊宽口腹累，姑置襦袴温。惟我困流落，寄迹无田园。东南数十州，遍走如乞墦。今者属有役，病缚不得奔。几思出入劳，复虑霜雪繁。使君傥思惠，兹又何足言。屡将入城府，跼蹐驹在辕。因风道感谢，情至笔载援。"}