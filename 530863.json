{"id":"530863","title":"大中丞百川张公招饮静居寺十四韵","dynasty":"明","author":"杨慎","text":"韶序届仲春，迟晷正骀荡。好音流晛睆，时服改纤纩。英衮枉嘉招，夙驾东闉仗。祗园敞静居，香灯护龙象。名言析秋毫，陆海披珍藏。稔岁华黍礼，乐郊天丝飏。曲水迹非陈，斜川图可仰。披雾吟泬寥，谋野乘闲矌。晏粲倚文翁，式遏怀葛亮。下走本陈人，汎爱容衰恙。芰制厕端旒，尘容醉清?。信宿枉仙翰，何以酬台贶。杲旭烛覆盆，灵籁鸣塞巷。永言讵能殚，镂膺矢无忘。"}