{"id":"1059010","title":"送黄元明赴梁县尉","dynasty":"宋","author":"邹浩","text":"豫章控江南，山高水沄沄。钟此千里秀，君家贤弟昆。文采映诸父，鸾凤争腾骞。伯氏晚相遇，许我游其藩。聪明置不用，道术臻忘言。妥然稠人中，容貌白玉温。求之古君子，端若李仲元。一尉聊尔耳，谁识君所存。霜风惨黄叶，雪雨埋朝暾。柴车竟行哉，我心忧聋昏。"}