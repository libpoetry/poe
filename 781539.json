{"id":"781539","title":"献玉篇","dynasty":"清","author":"钱澄之","text":"端州城中驻黄屋，南海士人献双玉。上言得自南海旁，渔人海上夜见光。明晨网鱼鱼眼动，剖鱼得玉如玺方。是时天子新御极，玉献满朝动颜色。诏出此玉付玉工，琢成纽鼻蟠蛟龙。篆作皇帝受命宝，髣髴传国玺与同。我闻此玺秦世造，当时刀笔何精妙。胡主驮入沙漠亡，亡国物存安足道！帝王应运非偶然，中兴必有符瑞先。玺亡沙漠胡运尽，玉呈南海天意旋。小臣且收卞和泪，抃手恭陈献玉篇。"}