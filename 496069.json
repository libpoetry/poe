{"id":"496069","title":"大江东去 其五 再咏葡萄","dynasty":"明","author":"夏言","text":"一种灵株，细摩挲、不似人间之物。偃蹇虬枝连密叶，风雨暗生墙壁。的的悬珠，汇景如贯，颗颗凝霜雪。交梨火枣，品题未许称杰。绝怜白玉盘行，黄金笼贮，瑶席清辉发。凉沁诗脾甘露爽，坐使襟尘消灭。玉女盆头，仙人掌上，直欲披玄发。夜深苍海，骊龙吐出明月。"}