{"id":"171846","title":"念奴娇·重门翠锁","dynasty":"宋代","author":"赵以夫","text":"重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千忆。百花过了，游蜂将次成蜜。追思共醉西湖，诗朋馀几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。"}