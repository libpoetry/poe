{"id":"708034","title":"归朝欢 除夕","dynasty":"明末清初","author":"梁清标","text":"帝里又惊斟岁酒。世事浮云空白首。庭前历落拥冰霜，江头寂寞舒梅柳。东风何太陡。京尘虚负渔樵耦。剪灯红且倾柏叶，莫问经纶手。六街爆竹喧阗久。轻暖轻寒门闭后。丽谯已听漏声频，绮窗赋得椒花否。春光来户牖。明朝可保朱颜旧。谢东君，一年尽也，此夕拼相守。"}