{"id":"1124065","title":"曾裘父寄二绝并呈审知一再次韵前以寄曾后寄审知四首","dynasty":"宋","author":"赵蕃","text":"向来共和有羊何，今见公才十倍过。可念此身如垢镜，要须著手为揩磨。纷纷竞说杜陵翁，此老真能数百容。我亦几同叶公好，骇然今日见真龙。安否别来端若何，尺书可是雁无过。南丰惠我新诗什，亦复怀君旧琢磨。南丰鬓发已如翁，子盖他时冰雪容。长少结交端有道，我凡何处滥登龙。"}