{"id":"745153","title":"邓完白登岱图","dynasty":"清","author":"李兆洛","text":"日观峰颠置完白，人奇境奇两难得。画之又得罗两峰，叱石驱云致不同。斯游奚止四十年，我今展图犹眼前。先生精彩固不敝，奋袂盱衡见其概。今我老惫复坎坷，行吟一室茧缚窝。夜来有梦尚磈磊，倚杖黄山看云海。呜呼完翁那可再，泰山鬼卒今安在？独立远想成苍茫，情恻语悄何能长。会当寻君还大荒，收揽魂魄从云将。"}