{"id":"1131183","title":"陈文懿公挽词","dynasty":"宋","author":"楼钥","text":"众口推文伯，何人识吏师。义襟惟古有，心地只天知。至死终无玷，平生本不欺。在公亡可憾，犹恨哲人萎。文最宜为诰，尤能简上心。周旋銮掖久，惆怅玉堂深。去国身仍远，还朝病已侵。三山风引去，云海竟沉沉。珍馆径归鄞，人犹望秉钧。邮传千里讣，哀动五州民。躄踊森贤嗣，攀号感路人。公乎不亡矣，衮衮看簪绅。宅相惟公久，伊余忝后尘。十年追桂籍，两禁踵词臣。接武参吾舅，承颜奉老亲。幸成三学士，何意失斯人。一别屡经岁，归舟已及门。方期情话悦，空讶语音存。善行传千载，芜词愧九原。伤心歌楚些，无地可招魂。"}