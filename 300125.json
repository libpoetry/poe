{"id":"300125","title":"离别难·云散雨收一霎","dynasty":"现代","author":"乔大壮","text":"云散雨收一霎，催花外分张。倚阑干、倦客神伤。水西楼、高处阅斜阳。记初见、绣陌前头，盈盈无语，攀折垂杨。暮春初、冶蝶游蜂来去，时世巧梳妆。歌宛转，赋荒唐。梦罗巾、锦带成双。待千红万绿都尽，画屏风、天远水流长。命小饮，倒盏垂莲，微波心事，迅羽年光。柰此际、宝马钿车不见，镫火旧平康。"}