{"id":"770985","title":"大酺","dynasty":"清","author":"蒋敦复","text":"问一重山，两重水，天涯知在何处。春来惯消瘦，尽罗衫宽著，黛眉愁妩。陌上花开，楼头燕过，芳讯玉关通否。无情终不信，把前番已悔，后期还误。记杨柳阴中，封侯人远，白头飞絮。最怜香梦苦。夜来恨、隔断长亭树。漫注念、踏青斗草，寒食清明，画罗裙底城南路。东风卷尘去，任一片、马蹄红雨。奈多病、伤迟暮。相逢须早，纵是倾城颜色，华年那堪细数。"}