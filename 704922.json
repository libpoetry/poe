{"id":"704922","title":"二月二十一日清明如樵展扫","dynasty":"明","author":"霍与瑕","text":"久负西樵约，今朝见四峰。日中星正鸟，春晚月初笼。绝径宜山屐，缘溪可水舂。桃源知不远，花气霭溶溶。冲云迷咫尺，不记旧山腰。雨骤便高帽，溪深得短桥。岩花红楚楚，野竹绿萧萧。多少来游客，春心可奈骄。清明山务急，四远集纷纷。雾里縠如雾，云中女似云。采茶歌自细，隔叶语微闻。断尽征人目，罗敷正不群。野鸟歇芳晨，黄莺失暮春。云深偏足雨，雷细不惊人。峻壁存三户，穹岩绝四邻。到时近昏黑，衣袂湿纷缤。天晚度山南，荒邱歇小骖。雨花封短砌，烟树锁澄潭。邃阁盈新藓，遗书忆旧函。童年庭训地，悽断可能堪。天皇垂世泽，高冢赐封题。手植雪梨在，眼看风木萋。香灯春雨涩，拜跪少年齐。信有流光远，跄跄执币圭。本源同水木，雨露总遐思。白纸山山簇，红花帽帽欹。舟车随远近，坟墓遍高卑。开凿何为者，苍空鉴不迟。独上高楼上，清歌一拊阑。鬓斑春冉冉，心远路漫漫。旧壁留题壮，新亭纵饮难。吾衰知己甚，天暖觉偏寒。"}