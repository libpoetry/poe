{"id":"811498","title":"说潮","dynasty":"清","author":"丘逢甲","text":"翰院祀韩公，神之为土地。或讹有更替，文人惯游戏。乡贤殁祀社，斯乃犹古义。韩山土地祠，云最著灵异。祀者周先生，瑶名伯玉字。夫人郭贞顺，附祀为配位。我为书双主，揭壁言其事。贤哉郭夫人，桑梓怀大计。万命脱兵锋，一诗动戎帅。此邦论贤媛，兹事良足志。人生值乱离，万念苦难遂。乡闾未能保，愧此妇人智。昔闻安济王，乃祀恶水神。是在梅口镇，有庙当江滨。维潮亦祀王，实以季汉人。峨峨永昌守，屏汉为贞臣。碧鸡金马气，飞作瘴海春。水旱祷辄应，灵异惊潮民。时或值奇灾，神若与人亲。蜿蜒下神座，苍苍之而鳞。维神变不测，诚否验喜瞋。毋谓民多顽，见神顽者驯。毋谓民多贫，祀神富不贫。乃复祀三山，是曰明独巾。昌黎实祀之，山界潮梅循。山神或为蛇，于水龙其身。一龙而一蛇，是乃见道真。神泉生神童，实祀乡贤祠。乃复有仙童，化作云雨师。神童不得见，吾见神童诗。仙童不得见，石有仙迹遗。牛背明斜阳，想见横笛吹。至今圣者庵，背笠短发披。祷云云即生，祷雨雨即施。飞霖沛五羊，灵寝仙来嬉。夜半三元宫，朝天骑文螭。潮人说孙仙，感德非徵奇。人生无后名，老死将何为？生而不济物，高官惭牧儿。"}