{"id":"833107","title":"霓裳中序第一","dynasty":"清末民国初","author":"樊增祥","text":"江头黯送别。隐约遥峰愁黛结。飘落渚莲似雪。剩瘦雁啼花，素波流叶。残红半涅，是麝巾、清泪凝血。飘零恨、小篷单烛，屡照旧衾褶。凄咽。暗开金箧，有远道、芳音未灭。风流争似小谢。露下吹笙，柳边晞发。素蟾看又缺。想湖上、菱歌也歇。芳洲畔、翠绡裙幅，可似雁云裂。"}