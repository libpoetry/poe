{"id":"512787","title":"义商行","dynasty":"明","author":"沈周","text":"商程无山川，逐利是所征。商车无岁月，徇义岂其情。程君倜傥怀，久矣客辽城。前年聘少房，镒金酬娉婷。娉婷来归际，掩面泪纵横。谓翁坐逮赇，鬻夫未能盈。失身驯及妾，包羞履君庭。彦宽未毕说，毅遣诫亟行。人妻我可夺，人急我可乘。酬金弗汝责，毁券迹亦平。既以赎伉俪，复以赎笞搒。父子与夫妇，载造遂欢迎。义利在天地，有若水火争。达人识所向，遐迩腾芳声。我闻诘彦宽，辗尔无答应。徐云勿多扬，我初不为名。我即低头拜，古谊重光荣。赞言欲劝薄，拙斐惟勉成。"}