{"id":"722572","title":"垂老","dynasty":"明末清初","author":"屈大均","text":"垂老心多忧，饮酒未尝旨。上忧忧老亲，下忧忧稚子。稚子始匍匐，其一六龄耳。长者及九龄，已赴黄泉矣。次者葬秦淮，下殇以疮痏。两女亦婴孩，饥寒殊未已。呱呱满膝前，无钱致饼饵。我生拙经营，甘贫已三纪。采薇成不仁，洁身累妻子。谁使廉夫刚，鲍焦终槁死。死者日以安，生者日以危。旻天何不怙，人命轻如泥。玄云一蓊郁，白日去安归。长夜终不晨，胶胶劳鸣鸡。我生慕夷皓，垂老益调饥。苦节同妻孥，捃拾难自资。絮巾布襦裙，单复亦随时。薄馔荐先公，泪下如绠縻。不义而富荣，毋乃辱亲为。衣敝何尝补，履决何尝组。勉力糜粥间，艰难事慈姥。叱咤及犬鸡，亲前敢有怒。深爱在婉容，白头若孩乳。有妇布襦裾，割烹未为苦。膝前黄口儿，不使分馀脯。"}