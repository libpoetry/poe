{"id":"722794","title":"惜馀春慢·吴城雨中","dynasty":"明末清初","author":"梁清标","text":"树隐千章，风轻五两，堤畔人家容与。柴门照水，沙岸连樯，一片吴城烟雨。遥望晓捲疏帘，小妇凝妆，映窗眉妩。叹天涯客子，三千余里，雁沉江浦。空闻说、白苎江东，锦帆南国，颠倒醉乡歌舞。寒林半落，霜叶犹红，愁见凫鸥孤屿。更羡高风，此邦孺子荒亭，云卿黄土。问江山、万古茫茫，今夜梦回何处。灯夕才过，芳原九日，仙阙白云遮断。帘青酤客，草绿王孙，迤逦暖风轻扇。驰骤侠少青骢，玉勒金羁，雕弧长箭。走珠軿隐隐，水边红袖，笑声来远。犹记忆、朋辈开樽，桥西清眺，沾醉春衣痕染。习池倒载，兰若停骖，人事倏然多变。悬想旗亭旧游，一样韶光，柳娇莺倩。怅离群、数载极目，苍山几点。布谷啼残，野棠开尽，见说绿肥红瘦。何方系马，是处提壶，输与五陵豪石。暗想南陌东阡，草乱青袍，飞花眠柳。似徐娘老去，风情今日，可还如旧。犹忆得、锦瑟相偎，画楼频倚，低唱翠眉微皱。软红满目，风雨无端，断送韶华太陡。试共东君细论，何似休来，来须相守。未寻春春已先归，愁煞晓钟时候。晓气凝寒，春阴酿雨，庭院陡然凄绝。钩闲斗帐，奁闭金虫，儿女麻衣如雪。追忆私语清宵，世世生生，肯教孤孑。叹同林栖鸟，一朝分影，空余鹃血。那忍见、花发新枝，枕回残梦，几阵廉纤未歇。雕檐淅沥，万缕千丝，滴入愁肠百结。谁料魂消好春，半臂犹温，三生重说。最伤心又报，芳原打取，榆钱时节。"}