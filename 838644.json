{"id":"838644","title":"题李淩洲为陈雨三画美人纨扇","dynasty":"清末民国初","author":"许南英","text":"淩洲道人老曹掾，丘壑胸中千万变。从来名士悦倾城，道人下笔开生面。肥环瘦燕是前身，石上含香想旧因。莫是汉宫同伴妒，昨宵谪贬落风尘？陈子无端生艳羡，乞画蛾眉入纨扇。祗爱空中见色身，岂真肉髅堪系恋？自从小劫历沧桑，廿年自据一胡床。美眷如花间列屋，好龙竟似沈诸梁。我正与君反比例，乞图作佛书揭谛。忏除结习净尘根，寡过未能思强制。目中有色心中无，如君亦自非凡夫！情丝到处如罗网，谁脱人间地狱图？"}