{"id":"1117516","title":"题仁老所画枕屏 其五","dynasty":"宋","author":"邹浩","text":"身在九疑麓，门当二水流。谁知剡中胜，朝夕助嬉游。昔侍先君官四明，往来皆向此中行。昊天欲报嗟何及，空对小屏无限情。万顷红蕖照落晖，五云门外贺家池。别来无复当时兴，二十四年空自知。古堰横空舟楫回，曹娥江上候潮来。全家弥月寒光里，日日鲜鳞醉泼醅。天华寺前维小舟，僧窗轩豁留清眸。平湖秋霁净如镜，时复轻轻飞白鸥。"}