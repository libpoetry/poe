{"id":"264625","title":"陂塘柳·与李古馀","dynasty":"现代","author":"王易","text":"望长安、一囊书剑，匆匆几度寒暑。忧来何事堪消遣，托意麝煤琼楮。乡梦苦。记每到、愁时但恨风和雨。凄悽楚楚。算零落天涯，二三知己，便足慰羁旅。梁园暮，蓦地闻君才富。吟怀澄澈如许。邹枚韵事今安在，碌碌大都尘土。君记取。看寂寞、当时谁是骚坛主。英华含咀。喜风雅今存，阿龙年少，可许共挥麈。"}