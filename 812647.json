{"id":"812647","title":"鹊桥仙 夜怀","dynasty":"清","author":"佟世南","text":"影迷银蜡，光凝玉乳，梦被彩云邀截。低鬟障袖不闻声，比中酒、心情还怯。帐绡隐约，帘钩摇漾，残漏沉沉未绝。忽惊风雨夜来多，认一派、朦胧花月。閒庭雨过，画阑风暖，带湿海棠红腻。夜来香雾暗朦胧，唤不醒、杨妃春睡。棋敲玉局，杯浮绿蚁，喜与故人相对。残春行客去难留，那得共、花前长醉。蜀葵似锦，海榴如火，风拂小亭无暑。菖蒲绿映酒杯红，早知是、明朝重午。新题相和，良朋快聚，莫问天边晴雨。客中有酒可销愁，且随分、钗符艾虎。"}