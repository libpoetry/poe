{"id":"600318","title":"岁莫太学宴集分韵得天字","dynasty":"明","author":"王弘诲","text":"玄冥送残腊，青陆启祥烟。报祀礼既彻，绎燕开宾筵。百蜡尚一泽，斯义古来然。况当献岁初，阳和普尧天。芳辰逗嘉会，庆赏非流连。太学徵故事，赓和有遗编。以吾一日长，言念聚星缘。清晨肃虚馆，寮友罗英贤。馂馀饫神惠，骀荡分春妍。忘形露悃愊，涤虑谢纷缠。盘有椒花献，杯有竹叶传。佐食增家酝，经费俭缗钱。酢酬既有秩，度矱胥无愆。酒半出素帙，探韵续新篇。载手祈康爵，既醉歌万年。缅怀皇祖时，人文此地偏。大烹隆鼎养，衿佩集蝉联。列圣久熙洽，儒风不昭宣。旷典幸兹在，风韵同后先。吾道有深羡，温饱非所怜。君看解嘲人，默然守太玄。亦有广文者，坐客寒无毡。其人虽往矣，其名犹著焉。浅薄诚滥叨，酹酒诸公前。愿言各努力，策足步英躔。帝德何能报，沧海输涓涓。稽首陈三雍，弦歌畅八埏。"}