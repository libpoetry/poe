{"id":"310875","title":"泛清波摘遍·残夏偕友人游桂湖","dynasty":"现代","author":"邓潜","text":"芳原似掌，种水通城，分得西湖西畔好。算程非远，消夏刚宜趁清晓。前年到。烟扉蟋蟀，风叶玻璃，今度绿阴天变了。略惜红衣，含意如人感秋早。听人道。城钥旧扃战云，寺碣半埋荒草。谁分招携素心，竹林同调。老颠笑。身世醉梦一场，尚劳古今凭吊。说与閒僧，不管木樨香妙。"}