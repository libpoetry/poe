{"id":"466506","title":"鹊踏枝四首","dynasty":"当代","author":"刘斯翰","text":"星汉西流明月坠。双雀喧晴，炯炯愁无寐。谁见寒宵眠复起，孤衾清泪如铅水。绞恨为经悲作纬。悲恨千寻，难挽重泉闭。何日旧欢新怨地，缠绵心事埋憔悴。似割柔肠深几许。影事前尘，枕上来还去。无我无伊都够苦，思量早被姻缘误。雨散碧天云片缕。灵鹊牵情，星侣愁归路。终胜人间无聚处，重疑地下相思否。愁里愁闻春又去。不管多情，两鬓垂垂暮。蝶舞花飞香满路，西园斜日藏深树。朝夕逢人谁可语？细事当前，泪下能明否。睡起心情如败絮，不随风上粘泥处。半世因缘天已许。只笑痴人，梦里何曾数。玉醉珠倾生死处，雨横风恶迷前路。浩浩春流朝复暮。似水流年，毕竟留难住。含泪却闻新燕语，弄晴飞过西园去。"}