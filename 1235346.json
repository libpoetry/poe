{"id":"1235346","title":"云林清远四时词四首","dynasty":"元","author":"冯子振","text":"花分石径蝶衣裳，蜂恼晴檐燕雨香。解事野桃吹绮片，谁教赚到鹄仙乡。脱箨斑筠绿节明，霖收梅子麦寒轻。诸峰隔截高低树，忽听初蝉第二声。月湿流萤歇懒烟，西南峰缺露原田。冰帘不倩匡山瀑，万丈银潢泻玉天。嘉平腊酿渴茶铛，直待龙沙雪水烹。舞彻瑶台千岁翮，鹤丹回施范长生。"}