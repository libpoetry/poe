{"id":"1231890","title":"玉山佳处联句","dynasty":"元","author":"于立","text":"玉山山中清昼长，偶来池上据胡床。桐阴竹色不见日，水气荷风多是凉。鱼度波心行个个，鹤来林下舞跄跄。嫩篁承宇清摇帻，文藻萦波绿映裳。每爱汤休诗句好，独怜贺监醉时狂。饭输香积真成愧，酒送金茎或可尝。冰盌泠泠寒欲冻，莼丝细细滑仍香。濯缨聊复?清溜，结佩还须撷野芳。世上黄尘方没马，山中白石忽为羊。诗成醉卧不知处，翠雨霏霏满竹房。"}