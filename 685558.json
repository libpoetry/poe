{"id":"685558","title":"冬日朱惟四同周陈李三君枉顾小斋时予方卧病强起留酌品诸名家画卷朱君谈家园小青林之胜索予题咏漫赋二章","dynasty":"明","author":"邓云霄","text":"萧条禅榻似维摩，荒径烦君结驷过。丹乏九还淹病骨，谈高七发起沉疴。醉乡天地杯中阔，胜景烟霞画里多。借问青林饶水石，何如小院静垂萝。一区吾欲理菟裘，闻道青林景更幽。丘壑自藏三径僻，壶觞惟许七贤游。清言对客时挥麈，爽气看山独倚楼。寄语栏前好花鸟，春来烟水待移舟。"}