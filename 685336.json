{"id":"685336","title":"送李端彝端行昆仲还嘉鱼","dynasty":"明","author":"王鏊","text":"二李高风挽不回，巫山衡岳漫崔嵬。凭将一掬怀人泪，洒向黄公旧钓台。自楚来吴几千里，五湖风月得同游。片帆明日人何处，怅望长江日夜流。乌林有鸟不安巢，闻有搀天赤壁高。我欲因之访遗迹，侧身南望首频搔。武昌西去是嘉鱼，纵有鱼来不寄书。林屋天高无去雁，他年何处问何如。"}