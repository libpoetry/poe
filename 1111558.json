{"id":"1111558","title":"远游丞樵隐王德甫寄诗辄和二章以谢","dynasty":"宋","author":"何梦桂","text":"白日过驹隙，玄发成衰翁。升天无八翼，苦志怀晨风。晨风不可企，下界尘冥濛。去去藐八极，安能离彀中。为马或为牛，吾将安适从。宿昔梦见君，晨起得诗册。诗中意如何，闵我远行役。上言久别离，下言长寤擗。世无鲁阳戈，谁能回白日。白发一夜生，为君隐陫侧。"}