{"id":"199693","title":"予长女归叔尚偕往江津作诗送之","dynasty":"宋代","author":"晁公溯","text":"薛郎吾娇客，昨肯过彭濮。相从虽云久，一岁如转烛。外堂忽有请，归驾行当促。自称先君子，嗣以病家督。焉能主烝尝，我祭则受福。吾诚爱吾女，抚视长不足。人皆念其子，此事非我独。敢欺泉下友，已拱宰上木。论情夫何远，守墓亦所欲。老夫怀津乡，山好田土沃。寻穿蜂窠硖，但种鸦铁谷。先营五亩宅，仗尔今往卜。"}