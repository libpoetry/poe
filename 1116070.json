{"id":"1116070","title":"奉和族祖紫岩翁谩兴十首","dynasty":"宋","author":"汪炎昶","text":"九州落编简，愁来得眺望。古人果有无，名存实全丧。去古日已邈，来期方浩荡。古圣道虽周，莫能保兴废。鼎中著乾坤，堂上纳边鄙。万古递相扇，征伐与侈靡。铿锵国风始，孰云堕微茫。祇今寂寥中，满耳犹洋洋。聋俗自无闻，此音初不亡。地卑山故崇，河黄济故清。彼岂超世才，但愧吾无能。我家壁中书，不如相牛经。众心异向背，如口纷嗜好。竞守一隅僻，不悟竟至老。何由破其惑，所贵皆为宝。气节固难量，出处已可视。一挽即致之，定非栋梁器。文王不亲屈，渔竿老于渭。愚夫恬其愚，智者役于智。宁为坎井蛙，勿作盐车骥。扰扰誇健捷，才堪一噱耳。寒士励苦行，不能动邻里。彼或外貌饰，即与时髦齿。激奖道已微，孰振颓波起。桃李贵以色，兰蕙贵以香。蚌胎秘奇彩，萤火耀寸光。中心固了了，竟莫辨否臧。兀兀守陋说，依依望奇功。适秦辙东首，欲至当何从。为谋止一身，茫然如捕风。"}