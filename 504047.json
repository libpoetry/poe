{"id":"504047","title":"患足行","dynasty":"明","author":"管讷","text":"晚朝骑马归，风雨忽萧瑟。中涂虽泥泞，马稳幸无失。到家下马灯火明，妻子见我欢相迎。开筵举酒饮未已，刁斗城头敲二更。我因良马蒙君赐，长恐官奴疏喂饲。寒槽刍粟夜频看，恩极那能有全寐。促灯下堂催上刍，泥滑失脚嗔人扶。苍黄不知骨已折，始信人间无坦途。乌乎生死固有时，祸福岂无命。塞翁塞翁勿复论，卧看杨花风不定。"}