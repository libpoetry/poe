{"id":"741825","title":"雨后望千佛山","dynasty":"清","author":"王汝璧","text":"岩岩神岳开朝霞，冠裳罗列天孙家。曾峦北拱作屏卫，日稽帝力钦重华。山人终古事耕凿，深居时复游麇。题名千佛昧所始，神斤鬼斧谁搜爬。十方刹土不可计，各各会合来无遮。自然师子交露帐，一尘一佛参兜沙。祇洹具足曼陀雨，大地涌出青莲华。我来渴仰一无语，两行古柏森排衙。堂皇愔愔似方丈，指麾灋雨驱药叉。此邦吏敝民亦窳，如一箴艾砭症瘕。刑期无刑辟止辟，我闻如是非毗邪。但咒钵云作甘?，长我黍稷滋桑麻。河灉濋澜各遵轨，毋使赤子为鱼蛙。佛天锡福我弭患，茫茫愿力真无涯。"}