{"id":"291193","title":"贺新凉·余四十五初度之时，亲故之宠皆敬受之，以母在也","dynasty":"现代","author":"马叙伦","text":"又二分春去。任枝头、媵娇输媚，闹红如雾。难解回肠千百结，只为余生孤露。记雪闼、寒檠一炷。尽费千钧狮虎力，纵长绳、莫挽神仙驭。每回首，重泪雨。怀中十月三年哺。又恩勤、堂前窘下，负携朝暮。刚补换穿衣又破，眠食时常失故。更小疾、忧惶无措。寸草春晖空恋恋，况茫茫、笑语平生处。逢此日，忍酬酢。"}