{"id":"560533","title":"翠微书舍为卞庭阑作","dynasty":"明","author":"徐庸","text":"华盖香炉连五老，别有芙蓉峰穷小。何年移得到君家，半空突兀烟霞绕。浮岚滴露空翠飞，世纷断处开岩扉。经书万卷喜充栋，朝探暮讨求精微。桂花香冷芸香煖，碧纱窗下韩檠短。未容豪饮进螺杯，且备清吟挥象管。风光满眼乐泰和，草色一庭生意多。圣贤心事静中得，不使寸阴容易过。邺侯收积频年月，昌黎赋咏曾称说。满嬴何必重黄金，珍藏只此传贻厥。"}