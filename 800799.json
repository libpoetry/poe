{"id":"800799","title":"试儿行为天标令子赋","dynasty":"清","author":"吴廷桢","text":"璇源照夜凝冰壶，老蚌就掌生明珠。翠眉玉颊瞳点漆，人间又见徐卿雏。去年汤饼会众客，郁葱佳气方充闾。走邀温峤辨英物，耳畔仿佛闻啼呼。今来周晬露头角，矫矫自与群儿殊。豪鹰崱屴毛骨异，敢以凡鸟题门枢。云屏翠幕好遮护，抱持保姆颜敷腴。图史百物罗左右，满堂坐展红氍毹。排窗穴壁竞觇矕，亲戚笑问儿何须。径前握管随手抹，似寻字画摹之无。诸馀玩好不挂眼，岂羡取印提戈殳。乃翁雅素耽词翰，吮毫舔墨勒咿唔。儿生堕地有同嗜，端能读父盈车书。草牍方当等曼倩，临书且为留官奴。几人有儿得宁馨，万金之产良非诬。我归责子坐叹息，提孩便已趋殊途。朋来虽有四男子，森如立竹僵墙隅。懒惰总不好纸笔，召令吐记常含糊。正应坐我老伏枥，顾后驹齿皆顽驽。韩子不免简教示，陶公终是分贤愚。诗成聊复使之写，得不愧汗沾肌肤。生儿当如李亚子，尔曹碌碌何为乎？"}