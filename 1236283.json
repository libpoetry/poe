{"id":"1236283","title":"次韵袁伯长舟中杂书三首","dynasty":"元","author":"贡奎","text":"百里长堤上，茏葱夏木清。山云含雨重，溟浪挟风轻。弱质辞官责，归心数驿程。江湖眼前阔，点点白鸥明。忆昔相逢日，维舟夕树边。岸花飞别酒，江雁落鸣弦。梦断三年客，云分万里天。因君共行役，抚卷重悽然。渐老惭何益，扁舟稍涴尘。贴云鹰翅阔，浮日草光匀。坐侧民风歉，行甘客计贫。遥知故园竹，新绿半成筠。"}