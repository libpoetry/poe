{"id":"580707","title":"寄庵为黎景阳题","dynasty":"明","author":"江源","text":"万物寰中我一物，寄生天地如蜉蝣。百年光景一瞬息，至人已矣曾不留。彼美人兮□斯理，非狂非狷达者流。有庵曰寄在人境，栖迟偃仰何优悠。庵云庵云大如许，不假班郢手，不用土木脩。不为寒暑变，不为风雨愁。此庵一逆旅，无乃亦传邮。美人此寄迹，吾心复何求。一生存省忠与孝，四时寒暑葛与裘。仰观一世如一日，乐天知命夫何忧。寄庵寄庵云尔矣，乞墦登垄宁知休。钟鸣漏尽亦何益，回视百年同土丘。我作寄庵诗，寄与寄庵子。聊以示世人，贪饕亦徒耳。"}