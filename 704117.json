{"id":"704117","title":"挽郭驸马","dynasty":"明","author":"解缙","text":"凤池当日掌丝纶，亲侍红云选玉人。华盖早辞占瑞鹊，春和赐带绂龙麟。新诗每到蓬莱和，高论时将古议陈。蜚仗竟违成死别，东风将泪洒车尘。前年草草生离日，竟是平生死别时。屡遣小诗将问讯，何堪飘泊在天涯。归期只拟同携手，觅句应同一解颐。几许月明禁不得，满江春水伴愁思。"}