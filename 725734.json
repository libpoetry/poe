{"id":"725734","title":"和赠逸民应诏诗","dynasty":"南北朝","author":"萧纲","text":"紫微垂象，常居为政。司牧则之，以膺天命。明明我皇，乃神乃圣。功韬玉检，道光金镜。爰昔在田，君德夙盛。逖矣西土，惟天有汉。姬实剪商，刘亦拨乱。赫然浮夏，同符共贯。乾回龙动，云蒸冰涣。一戎定齐，二仪贞观。轩衣禹食，以服以膳。舜漆尧厨，匪耽匪盻。夤畏上天，丕显无倦。百神效职，群祀岁遍。瑞草晨开，德星昏见。铿锵六乐，昭彰七艺。白兽谈经，石渠称制。齐稷罢疑，鲁洙忘滞。南风庆云，禹谟汤誓。不有今弘，安知昔细。谷稼斯重，珠玉为轻。我畯既乐，我忆已盈。贡田靡撤，讥关不征。四人迁贸，百货社行。楼船举帆，卖药藏名。方叔率止，军幕洞开。如?如兽，如霆如雷。呼韩北款，楼兰南摧。威加四海，武詟九垓。有苗已格，徐方不回。悯兹五浊，矜此四流。既开慧海，广列檀舟。金轮宝印，丹枕白牛。率土祛惑，含生离忧。大罗网息，作士刑休。三兆验佃，百工写质。既盛商年，且高周日。嘉谋沃心，王道乂密。圣猷独照，运兹得一。君唱臣从，无违何弼。负壶井谷，击壤衢中。犹纡帝念，歌咏自衷。思诸举逸，美彼淳风。国献选士，乡荐教忠。论才司马，试射郊宫。准测天度，钟应星玑。风除总至，草复具腓。冰轻寒尽，泉长春归。射干先动，载胜行飞。千门照日，五达含晖。伊臣不佞，叨备元子。传训弦颂，司教诗史。朱绶傍垂，安车高跱。膳则不会，宴则以齿。泽优礼博，兢惧何已。圣亲明主，千载一逢。子法臣道，竭诚思恭。周记希习，齐葴愿从。虽加砥砺，顾揆愚蠢。匪躬斯鉴，孰肯为容。"}