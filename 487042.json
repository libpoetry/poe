{"id":"487042","title":"潇湘逢故人慢 拟王和甫","dynasty":"明","author":"韩洽","text":"园亭晴敞，正梁飞旧燕，林唱新蝉。望清景无边，有青峰回合，碧渚相连。葛衣纱帻，对南薰、一曲虞弦。起无限、乡心别恨，潇湘夜雨朝烟。曲终也，余韵在，见游鱼浴鹭、出没波间。爱褥草芊绵，更秾柳垂池，翠柏参天。日长人倦，向北窗、欹枕高眠。愁魂绕、沧浪云梦，片时行尽三千。"}