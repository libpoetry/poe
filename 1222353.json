{"id":"1222353","title":"番禺杖","dynasty":"元","author":"王恽","text":"异种来番国，知名自老坡。杖才任操倚，节目喜摩挲。尺度天然足，柑黄气色和。奇姿含海雾，孤植映江沱。物眇离乡贵，材稀审实讹。声音铿爪甲，鳞介讶鲛鼍。鞭驭真雷策，批亢格鲁戈。重轻欣得所，长短称闲拖。扶老携行便，持危得力多。金蛇僵自劲，鲐背痒忘苛。不自浮槎使，来从老伏波。见归情郑重，未许老婆娑。入手嗟神物，传看骇玉柯。支颐看月出，横膝伴诗哦。选胜寻泉石，穷幽入薜萝。有时儿女触，却恐鬼神呵。盖节空筇竹，神锋黯太阿。笑挥堪解虎，静倚可降魔。灵寿轻无赖，梅条皱可捼。花藤昏玳晕，斑点惨湘娥。桃竹那能比，桃榔未足歌。望尘甘却立，敛迹总无过。用舍时当审，敲撞责果何？更防雷雨夜，冲屋学陶梭。"}