{"id":"359020","title":"摸鱼儿·送春","dynasty":"清代","author":"黄永","text":"怪当初、春来何意，今送春归何处。游丝绕地漫天絮，顷刻莺花无主。留不住。那复管、黄鹂啼断斜阳树。算谁相顾。只纨扇儿郎，红衫小女，饯却东郊路。从今后，总任梅黄杏紫，别换一番风雨。牡丹亭畔梨花院，也自锦围玉聚。空延伫。长冷落、王孙宝骑笙歌墅。此情休诉。羡蝴蝶颠狂，花间栩栩，不问伊来去。"}