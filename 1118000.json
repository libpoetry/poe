{"id":"1118000","title":"遣兴四首","dynasty":"宋","author":"陆游","text":"几看人间岁月新，钓船犹系镜湖滨。曾穿高帝朝元仗，却作山阴版籍民。留病三分嫌太健，忍饥半日未全贫。早知画绣能为祟，翁子终身合负薪。湖海元为汗漫游，误恩四领幔亭秋。扫空薄禄始无愧，闭上衡门那得愁。汤嫩雪涛翻茗碗，火温香缕上衣篝。床头亦有闲书卷，信手拈来倦即休。扫尽衣尘喜不胜，村居终日醉腾腾。闲投邻父祈神社，戏入群儿斗草朋。幽径有风偏爱竹，虚堂无暑不憎蝇。悠然又见江天晚，隔浦人家已上灯。久矣微官绊此身，柴车归老亦逢辰。阮咸卧摘孤风在，白堕闲倾一笑新。万里驰驱曾远戍，六朝涵养忝遗民。清闲即是桃源境，常笑渊明欲问津。"}