{"id":"682931","title":"赵太仆脩醉翁亭成招游有赋二首","dynasty":"明","author":"尹台","text":"醉翁亭倚碧山幽，丽搆新成此共游。一代文章传述作，千秋祠馆寄风流。水寒石窟鱼能聚，客散林坳鸟未休。欲访琅琊更深处，野风吹暝下前丘。前辈高风宇宙垂，昔游山水动遐思。弦歌已并烟云散，文采空遗草木知。白发吾衰怜几过，苍林翁醉忆当时。忻逢旧日清吟侣，漫引香醪注玉卮。"}