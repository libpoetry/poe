{"id":"924491","title":"次韵子瞻和陶公止酒","dynasty":"宋","author":"苏辙","text":"少年无大过，临老重复止。自言衰病根，恐在酒杯里。今年各南迁，百事付诸子。谁言瘴雾中，乃有相逢喜。连床闻动息，一夜再三起。溯流俯仰得，此病竟何理。平生不尤人，未免亦求己。非酒犹止之，其馀真止矣。飘然从孔公，乘桴南海涘。路逢安期生，一笑千万祀。"}