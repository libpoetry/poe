{"id":"730579","title":"黄浒镇有怀叔峤却寄留别","dynasty":"清","author":"毛澄","text":"平尽见鹿头，雄镇古绵竹。水自君家来，百里送寒绿。伊人玉堂彦，有文照巴蜀。相从非一时，相见苦不足。采芝紫岩畔，探梅白沙曲。古道迷高尘，层阴障远目。穷冬市易散，行人在乔木。孤烟带长阜，落日隐平陆。征鸟飞不前，惊麇走相逐。傍晚更黯然，独向寒山宿。"}