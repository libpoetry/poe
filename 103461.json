{"id":"103461","title":"次韵和司马学士虑囚","dynasty":"宋代","author":"梅尧臣","text":"缧囚往虑问，勤恤意不息。猛虎在陷穽，挑尾尚求食。常忧有诖误，非罪罹暴迫。蔼蔼万乘都，憧憧四方客。一遭纤微衅，监垢莫磨拭。是以大君心，惟恐横抵摘。前法著以律，後法编以册。每当炎蒸时，狱器用刷涤。应无古冤血，地下化为碧。我今因牵吟，聊以肝胆沥。刑人皆得辜，不以尤地脉。间归即解鞍，浣手嫌控靮。昔言善烹鱼，必先溉釜鬲。愿言保兢慎，切勿厌此役。夜月可留翫，清樽可独适。一榻宽且平，群动都已寂。可用休其劳，不休庶终夕。"}