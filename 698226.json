{"id":"698226","title":"哭内八首","dynasty":"明","author":"倪岳","text":"结发相从二十年，怀君遗行转凄然。孝轻刲股心元切，义重持身志独坚。樛木久推闺壸化，夭桃常诵室家贤。伤心太史浑无奈，珍重铭文手自编。长忆书斋把卷时，每聆清论解人颐。少君已有推高行，淑女应无愧此诗。画纸馀情仍对局，挥毫佳兴正临池。于今夜雨青灯外，无限穷愁秪自知。怪底年来远别离，不堪南北动遐思。灯前空堕无穷泪，箧里犹存绝妙词。乞米但教廚有粥，检方非为市无医。安贫忍病嗟谁及，一任时人死后疑。鹤骨清癯可奈何，半生岁月病中过。泪珠缘别伤心久，头雪因愁入眼多。晓阁青鸾悲掩镜，天机紫凤忆停梭。绣帷寂寞秋风老，惊见薰香旧绮罗。长恨孤踪客帝州，归来心事转多愁。珠生老蚌元难料，剑化神龙岂易留。春色已随萱草暮，晚香空对菊花秋。怀中掌上惟珍护，他日劬劳或可酬。瀛海仙游拥翠轩，可怜梦断已无言。三年饱历今生苦，千古难明此日冤。夜壑移舟空自恨，煖田生玉共谁论。凄凉一掬伤心泪，不及狂歌对鼓盆。高城寒漏正迢迢，太息吟䰟黯欲销。海上龙孙空有梦，人间凤侣故难招。东风枉报春消息，苦雨生憎夜寂寥。千载谁怜生死别，手携稚子却还朝。恨压双眉百感增，生平偕老竟无凭。图书空对春风笔，帘幕深愁夜雨灯。落落金瓶沉翠绠，泠泠瑶瑟断朱绳。嗟予命蹇怜君薄，永诀心知两不胜。"}