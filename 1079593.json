{"id":"1079593","title":"往岁在白沙见江上往来祀神者杀猪羊鹅鸭日夕相属也有感于心后至济阴因成长韵当托白沙故人投之庙前庶几神少知自戒乎","dynasty":"宋","author":"吕本中","text":"今日杀一羊，明日杀一猪。问神何所乐，而必为此欤。羊死噤无声，猪死足号呼。伤哉鸭与鹅，闭目颈已朱。问神此何负，神亦何所取。吾知斯民愚，非是神所许。江船一帆风，江田一犁雨。民或谢神劳，尚使相告语。但采涧溪毛，足以荐筐筥。何须污刀几，而后羞鼎俎。于物固无怨，于神亦无苦。更令呜呜歌，时送坎坎鼓。"}