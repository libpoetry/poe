{"id":"623325","title":"无用","dynasty":"明","author":"郭之奇","text":"儒有真无用，毕世守诗书。但希前轨合，而与世情疏。朝朝含瓦石，忽忽老居诸。我生终未得，大业久成虚。抗言方在昔，即事古何如。前亨有人籍，后蹇逢天除。歌商惭驷马，吟泽稿三闾。饥仰西薇剩，寒思陵织馀。枳途愁步局，云路苦飞徐。欲济川无楫，将驰辙败车。自敛生刍束，寄身逆旅庐。弃置勿重陈，退修吾服初。"}