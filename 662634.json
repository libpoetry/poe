{"id":"662634","title":"北望瀚海歌","dynasty":"明","author":"石宝","text":"北望瀚海何艰哉，龙蛇杂糅兼风霾。排天巨浪声如雷，长船大舰为之催。凌空喷石杂飞雨，幽岩白昼号鬼妪。砥柱顿折崩沙流，惊人骇兽相视莫先语。我亦欲乘桴凌此万里渚，颠猿僵踣不敢前。孤鸟却顾愁铩羽，嗟哉海势奚尔然。历姬不扬波，当尧乃滔天。坤灵海若不尔谬且颠，岂有黠蛟老毒潜深渊。谁能豁浮云，扶日当空悬。斯道果流离，举世多瓦全。及此始知大禹功不细，孟轲拯溺称大贤。九原大叫不可作，伊当为谁者执鞭。鞭亦不可执，意亦竟不舒。浊水会有清，上智本非愚。哀哉岌岌乎，谁能下坂回奔车。"}