{"id":"690957","title":"杂怀","dynasty":"明","author":"李之世","text":"羁兽走索群，离禽恋俦匹。以兹蓬藋心，钦子蕙兰质。雄谈驱今占，高谊薄云日。何以表余衷，以胶投于漆。世途多陷缺，倾覆有千端。悠悠复悠悠，贫交古所难。苍蝇施点缀，白壁滋其盘。素心苟不渝，相视但忘言。西方有一鸟，五色美而都。非鸿亦非鹄，曰凤乃其雏。群鹗甘腐鼠，嚇嚇竞噪呼。相将厉六翮，一举凌天衢。屏居谢尘营，委志事文艺。一语破鸿濛，便欲当吾世。名山无改移，金石有刓敝。落落千秋情，伊谁得深谛。鸷百不如鹗，于人亦复然。一人是知己，胡用客三千。悠悠行路间，凉炎迭为权。去去勿复道，索居且自全。岂无绿绮琴，尘埃不复理。拂拭向君弹，泠然中宫徵。古有钟子期，斯人今已矣。抱琴试问君，高山定流水。峨峨百尺台，高高与云齐。中有千仞松，飒飒凌丹梯。清夜不能寐，揽衣步空阶。徘徊复徘徊，皓月照苍崖。方舟溯浅流，息棹临河岸。深雨洒轻飔，滴滴珠光乱。薄言采菲芷，聊以恣燕婉。盈盈衣带水，一望肝肠断。翩翩谁家子，玉勒青骢马。经过大道旁，鲜服都而冶。杯酒矜豪雄，颜色轻相假。而我独閒居，闭户寒窗下。少年学书剑，老大无成名。黄金结客尽，白眼递相轻。薄有盈尊酒，与子话寒盟。一斟复一酌，悠悠见平生。"}