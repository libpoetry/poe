{"id":"755629","title":"琼花","dynasty":"清","author":"严永华","text":"海山仙人玉炼颜，峨峨高髻齐桃鬟。蛮烟瘴雨侵不得，时有天风吹佩环。芳姿独立映南极，姑射肌肤谢莹饰。月殿霓裳自一奇，仙家琪树应无色。飞琼姓字蓬莱注，步虚声里银河度。但觉瑶台露气清，焉知尘世风光暮。秦女骖鸾凌紫霞，奇馨曾引七香车。烟霏鹤唳渺何处，犹忆唐昌玉蕊花。"}