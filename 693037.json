{"id":"693037","title":"偶题主敬陶参政所论诗经小序后","dynasty":"明","author":"汪广洋","text":"二十年前绝可嗤，逢人啜啜便言诗。只今羞涩无多语，政恐门前匡鼎来。前贤已往后贤来，掇拾遗编要释疑。便使李黄今日在，也须三叹有馀师。诗从删后更无诗，美刺还他熟虑思。若止誇多名物辨，古人馀憾不无遗。大手文章不费辞，眼明理到自无疵。客窗三复忘休寝，细酌清泉夜半时。"}