{"id":"505680","title":"甲辰岁九月一夜梦外舅天趣郑先生问幽冥之事但云海天月色秋茫茫觉而衍其语以寄哀情","dynasty":"明","author":"李昱","text":"外舅实天迈，神采冰玉相。明经擢巍科，气劘贾董场。骅骝自超诣，鸾凤必高翔。辙环湖海间，著述成数囊。弟子满京国，所至留馀芳。晔也樗栎材，谬选膺东床。提撕感恩厚，取别亦已长。今夕复何夕，漏永犹未央。分明入我梦，言笑如平常。载拜问所从，面诲辞慨慷。海天既无际，月色秋茫茫。魂来波浪白，魂去云山苍。音容遽相失，辗转何由忘。天地一蜾嬴，死生等行藏。游魂乃其变，浩荡随飞扬。去来本无迹，暂寓无何乡。情深自难已，揽衣涕泗滂。"}