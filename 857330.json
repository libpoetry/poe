{"id":"857330","title":"楼上曲","dynasty":"宋","author":"王令","text":"逆口不唱当时歌，当时笑声与曲和。忍目不视当时字，当时字写当时意。当时意断字空存，纵有前歌不忍闻。楼凭西北栏干暖，病眼看天泪瘴昏。望望行云迷笑电，晓梦依稀有时见。双眉聚绿眼揉红，犹似临归别时面。秋夜迟迟夜灯短，翠被孤眠不成暖。旧时笑月不长圆，如今愁看月空满。武陵几欲寻归路，桃花迷人不知步。霜馀芳草不成青，暮鸿飞入斜阳去。"}