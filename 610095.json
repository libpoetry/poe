{"id":"610095","title":"同李长度甘士圣游石佛寺","dynasty":"明","author":"韩上桂","text":"石崖古佛依石搆，丈六金身传已旧。庄严半现露两肩，璎珞斜悬文似绣。两旁险磴列诸天，跨象乘狮据岩窦。恒河沙数谁能名，百千万亿载无漏。侧径盘桓到上头，攀援可出石佛后。游人逐队嬉相从，前颠后堕迫常凑。旋转何如蚁磨随，喧豗更似鼠穴斗。蠹梁屼峗靡敢缘，飞削往往牵衣袖。隙孔如堪任足扪，摩挲滑腻不能受。欲退转视已怵魂，稍前首与膝相叩。最苦形骸夙碍肥，却羡绝粒偏宜瘦。余辄贾勇试先登，甘生后至超吾右。长度须长数藉身，以手上拂如龙吼。当险时呼一助予，平步却誇容吾骤。咫尺翻函九折艰，远势恍接流云岫。不因险阻易生愁，转觉幽怀缘逗遛。尘路驱驰不暂停，稍暇偶过耽美昼。共惊佛力广无边，怪象幻出非常觏。何时浪迹学无生，诃林数诣持清咒。"}