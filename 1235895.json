{"id":"1235895","title":"詹事府承宣使方君恕还岳阳（四首）","dynasty":"元","author":"宋褧","text":"银榜宫前近识君，当时悔不早知闻。相逢未尽忘形话，又逐燕鸿度冥云。古来词客不胜愁，感慨悲歌谩白头。君若到家无事日，等閒莫上岳阳楼。腊酒浓斟白玉卮，寒梅香缀碧苔枝。知君不作京华梦，睡到山城日出时。江南才子总知名，久别烦君为寄声。说道头颅将四十，髭须先白两三茎。"}