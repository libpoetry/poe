{"id":"61783","title":"与王忘机饮观音阁时忘机将访友楚中","dynasty":"明代","author":"尹伸","text":"三日不对客，五日不登山。摊书纵过千余卷，眉颖心灵了不关。莫嫌欹峭一痕石，百顷澄光娇软碧。雨天胧胧七点峰，烟霄翠滴寒楼脊。如渑之酒力不轻，谈锋戛戛当坚城。未知鹿角中宵折，已觉鸿毛万事轻。君向鸡群寻野鹤，余亦人中称寂寞。逢君如斯恨其晚，出峡恐君亦思返。"}