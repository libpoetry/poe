{"id":"1109849","title":"如意院井诗二首","dynasty":"宋","author":"华镇","text":"太平兴国古佛刹，小院得名如意轮。何人默识原地脉，凿井正会甘泉津。阔容三尺白银瓮，深可二丈青丝缗。夏凉未觉冰雪冷，味美不啻醍醐珍。寺僧知爱不忍惜，汲引无间都城人。鸣钟声歇更漏促，天鸡初报扶桑晨。侧肩接足负担者，排闼争凑苍苔唇。丝瓶上下掉孔急，语笑嘈杂春雷振。永日迢迢既云暮，健夫噏噏皆嚬呻。万人已喜用周给，一泓依旧清奫沦。井德本来无得丧，居迁乃见井有仁。深穿阔甃世不少，闻名索实多非真。潢污方集已登干，骄阳未久先飞尘。盈虚既与阴晴变，安用华屋床雕银。崇宁元年五六月，僦居偶在寺井滨。曾经畏日曝累朔，亦见霖雨倾弥旬。碧痕澄澄古甃上，消长不改苍龙鳞。莫嫌营置近阛阓，莫厌资取多纷纶。深院无人辘轳静，焉知此井常清新。"}