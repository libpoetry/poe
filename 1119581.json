{"id":"1119581","title":"再次寄肯堂韵五首","dynasty":"宋","author":"陈造","text":"住山今日得宗师，妙与缁徒示总持。衣钵更缘延客尽，衲衣包却郑当时。丈室云趋彼岂徒，拳拳此意忍容孤。即今又举二三语，说似当年邑大夫。共谭诗律更谭禅，人指昌黎接大颠。屏叠葛藤烧笔砚，息阴休影了残年。眼向朱门每懒抬，今朝笑口为君开。别来却喜人争席，浪遣长须扫径苔。好在新居胜旧居，右连灵隐面西湖。东南胜境谁同领，我亦闲官一事无。"}