{"id":"698269","title":"观史而倦辄成短句意或有在不复次第览者幸贷其拙云","dynasty":"明","author":"倪岳","text":"妖艳承恩粉黛羞，君王一笑老温柔。须知祸水皆堪戒，岂特当时秪灭刘。纨扇西风日日凉，凄清光景断人肠。慈帏供奉身何托，冷眼閒看岁月长。失宠心怜梦亦惊，长门词赋若为情。东风别院笙歌醉，遥听春游翠辇行。鳌极虽倾力可全，古来遗事已茫然。空怀五色山中石，大手何人解补天。行自因循位自崇，空劳天下说中庸。一时碌碌成何补，怪底偏为世所容。五代悠悠转盻间，安荣不动却如山。但知长乐全身地，大节孤忠总是闲。杵臼程婴事不同，托孤犹足亚桐宫。高风千载无人继，一节还宜数霍公。肉食谁能与国谋，庙堂风采自优游。却怜漆室民间女，独抱深忧为鲁侯。抗疏殷勤十九章，一时须发总如霜。不知干进希名者，今日何人可颉颃。闰月张灯已异常，无端灾乱起萧墙。仓忙烂额焦头者，剪发酬功计亦良。"}