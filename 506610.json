{"id":"506610","title":"题王孟端画竹","dynasty":"明","author":"王洪","text":"王郎昔年爱画竹，兴至不须求者促。清湘淇澳入壮怀，白昼云雷起平陆。鹓鸾冥冥晓垂翅，佩玦落落锵鸣玉。建章朝回凤池静，几掷霜毫自扪腹。祗今此图尤绝奇，萧然独立清秋姿。长江水深沧溟阔，几时斫得珊瑚枝。绿窗坐对清昼迟，凉风吹香入砚池。乃知好手不可得，凡画纷纷徒尔为。"}