{"id":"1104560","title":"元符亲郊五首 降神用《景安》，六变辞同。","dynasty":"宋","author":"郊庙朝会歌辞","text":"无为靡远，深厚广圻。祭神恭在，弁冕衮衣。粢盛丰美，明德馨辉。以祥以佑，非眇专祈。神灵拥卫，景从云随。玉色温粹，天步舒迟。周旋陟降，皇心肃祗。千灵是保，百福攸宜。陟彼郊丘，大祀是承。其豆孔庶，其香始升。上帝时歆，以我齐明。卒事而彻，福禄来咸。馨遗八尊，器空二簋。至祝至虔，穹祇贶祉。"}