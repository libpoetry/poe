{"id":"1226455","title":"送张清夫","dynasty":"元","author":"大欣","text":"袁子平生妙斲轮，未必俱化随埃尘。十年读诗不相识，斯文义与骨肉亲。遍搜遗稿走江城，吴人往往未知名。钱唐晚值张公子，为我开箧金石鸣。昌歜尚须论所好，惜哉已往空恋嫪。况有张公德业崇，欣也敢不摅怀抱。去年湖阴三日雨，饥吟待旦听五鼓。风水愁催画鹢飞，松杉喜作龙虬舞。别后寄书能几回，搴裳有约今雨来。高歌击节孰不乐，空山井塌生秋苔。王门曳裾三十载，只今鬓影霜皑皑。风流何止一丘壑，置之烨烨黄金台。"}