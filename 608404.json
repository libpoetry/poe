{"id":"608404","title":"过真定李巡抚出访谈岭海旧事","dynasty":"明","author":"区大相","text":"南逾梅鋗关，北涉滹沱水。井陉桑柘挂斜阳，云是尉佗旧时里。尉佗当日窥南服，黄屋乘舆连左纛。老夫帝号窃自娱，汉世玺书勤讲睦。陆生片语何雄哉，北首同登朝汉台。全胜楼船南下日，好过终军系颈来。中丞熊轼抚全赵，越王旧里几临眺。忆昔提戈静海烽，此日登楼共长啸。草莽遗踪何用伤，铜标旧事转荒凉。天书倘借前矛去，更上高台吊越王。"}