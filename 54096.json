{"id":"54096","title":"南园歌寄王河东彦举","dynasty":"明代","author":"孙蕡","text":"昔在越江曲，南园抗风轩。群英结诗社，尽是词林仙。南园二月千花明，当门绿柳啼春莺。群英络组照江水，与余共结沧洲盟。沧洲之盟谁最雄？王郎独有谪仙风。狂歌放浪玉壶缺，剧余淋漓宫锦红。青山日落情未已，王郎拂袖花前起。欢呼小玉弹鸣筝，醉倚庭梧按宫徵。哀弦泠泠乐向终，忽看华月出天东。裁诗复作夜游曲，银烛飞光如白虹。当时意气凌寰宇，湖海诗声万人许。酒徒散落黄金空，独卧茅檐夜深雨。分飞几载远离群，归来城市还相亲。闲来重访旧游处，苍烟万顷波粼粼。波粼粼，日将夕。西风一叶凌虚舟，犹可题诗向青壁。"}