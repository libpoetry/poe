{"id":"997070","title":"送钱一杲卿","dynasty":"宋","author":"黄庭坚","text":"钱君佳少年，濯濯春月柳。开谈屡逼人，落笔若挥帚。凫雁菰蒲中，英材颇时有。同声倾夙期，异姓接婚友。冷官国北门，会面始八九。时时过薄饭，卯坐常至酉。今日得休沐，方醺步兵酒。闻子车马南，欲饯辄掣肘。温风媚行色，绿净无尘垢。鱼轩迎少妇，能献二亲寿。到家春已融，柔条可结纽。菱藻蔓平湖，钓船先入手。南雁正北来，蚤寄诗千首。"}