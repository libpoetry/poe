{"id":"284247","title":"奉题王伯祥先生书巢图兼寿六十","dynasty":"现代","author":"施蛰存","text":"吴戈越箭纷乘除。秦皇汉武争弃儒。青藜照壁芸袭裾。龙威丈人犹典书。缥缃秩秩盈草庐。淞滨便是包山墟。客来欲入艰觅途。既入而出颠其趺。丈人微笑频撚须。摩挲万卷心自娱。放翁书巢宁有殊。袭名窃号传以图。石林题序德不孤。方回佳句赓璠玙。丈人垂青及下愚。强要南郭同吹竽。受图再拜深踌躇。文无师法书枝梧。佛头雀矢不可污。鲇鱼上竹人所嘘。方携赵璧还相如。忽逢胠箧怀以趋。上天入地追亡逋。零丁露布张通衢。居然神物相持扶。月明合浦归灵珠。展卷拂拭三叹吁。折足覆餗安敢虞。因缘会合公与余。此图此事将弗渝。公今六十健有馀。晨钞冥写诠虫鱼。巢中坟典供走驱。浊醪苦茗相沾濡。明时徵取山泽臞。书巢为券图作符。吾诗虽拙不可诬。为公介寿赢轩渠。"}