{"id":"1142524","title":"读白乐天诗","dynasty":"宋末元初","author":"方一夔","text":"渊明避俗士，出语未必俗。冲口吐奇伟，往往写心腹。外韬中劲刚，芒刃不堪触。如渠不弦琴，非丝亦非木。乐天后此翁，逸驾追奔躅。未知沟中断，孰与朱与绿。吾观外国风，雅丽岂不足。自从受绳削，稗语弃不录。嗟彼千载人，何但诗可续。谁能学柳下，不受嫠也宿。"}