{"id":"49966","title":"刈圃·草蘖始一寸","dynasty":"明代","author":"徐渭","text":"草蘖始一寸，及壮丈有余。岂直薮即带，兼以馆蚊胥。夜热不可寐，宁止不露居。窃恐值此辈，股髀遭其咀。就中拟厥罪，蚊也尤其渠。其他不出境，惟此远追趋。穿帏眇纨麈，打扑不胜劬。更番以迭进，安得尽屠诛。聚响苦不震，万緌啾婴雏。工者搅梦寐，一夕百起呼。蚊孽固莫逭，草实主其逋。呼童问腰镰，不用安所须。薙此忽如扫，一翅不得储。譬彼塞垣莽，往往伏戎胡。打冰烧其荒，窟穴空妖狐。莫谓野人贱，刈圃非雄图。"}