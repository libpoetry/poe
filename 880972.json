{"id":"880972","title":"与李叔夔钱子云同游兴教寺约齐都巡","dynasty":"宋","author":"刘黻","text":"古寺坏壁存菩提，又有达磨苍龙如。我来问讯若旧知，宇宙中间真蘧庐。朋侪邂逅谁亲疏，秋风相对一笑醵。杯行草草复徐徐，山僧野朴谈古初。谓元城老当此居，浩叹不足歌继之。满庭灿灿木芙蕖，疑是莱柏邓栟榈。人多病俗不可医，天欲废道还从渠。儒生腹大能几围，但教盛酒勿盛书。"}