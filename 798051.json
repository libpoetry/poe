{"id":"798051","title":"念奴娇  酬归德侯仲衡","dynasty":"清","author":"陈维崧","text":"天阴岁暮，正情如中酒，人初赋别。忽接繁台书一纸，飞下梁园白雪。悼远伤离，抚今追昔，字字皆辛切。狂歌数阕，唾壶之口都阙。每欲窄袖轻衫，碻磝道上，小犯寒风洌。耳后弓弦声霹雳，一片风毛雨血。雅愿终违，壮游未果，世事多枝节。中宵辗转，布衾今夜难热。"}