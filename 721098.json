{"id":"721098","title":"宫人入道","dynasty":"明末清初","author":"王邦畿","text":"蚤抛铅粉卸胭脂，珍重威仪步较迟。金殿正辞方宠日，玉颜人惜未衰时。平明西院尽门开，敕赐宫人送别台。粉黛一时皆出送，众中香引玉冠来。昨宵初学颂金经，围匝多人白玉屏。不觉旧腔时露出，急敲声磬盖人听。蚤时曾侍御屏东，上苑新花赐晚红。不信仙人乘鹤去，绝无馀梦入宫中。玉坛琪树洞门开，为恐君王朔日来。碧砌有花皆北向，长幡高挂七星台。"}