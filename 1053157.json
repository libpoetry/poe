{"id":"1053157","title":"次韵黄子理宣德田居四时 其二","dynasty":"宋","author":"释道潜","text":"离离小麦黄，习习南风度。桑枣暗蓬麻，耘锄困朝暮。种瓜屋东隅，翠蔓已分布。黄花引疏篱，冉冉欲横路。白水漫青秧，联翩下鸥鹭。新丝换浊酒，肴蔌羞薄具。扫洒聚比邻，环坐荫高树。稚子羡赢馀，牵衣傍翁妪。牛羊岭外归，落日林梢去。饷妇亦还家，笑言隔烟雾。"}