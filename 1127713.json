{"id":"1127713","title":"自入南与二陆丈游知其为侍郎族也小陆丈除钦未拜命而大陆丈丙午六月既望赴德庆","dynasty":"宋","author":"曾丰","text":"屈指江山好，南中古晋康。龙潜开王气，燕寝贮清香。恩数优新守，君王奉太皇。政成归奏最，小陆亦为郎。郡有宣公集，焚香手自翻。要酬民所望，须践祖之言。牛岂嫌途坦，鱼那厌水浑。不将渔废牧，亦足报君恩。叔侄岭南边，熊车相后先。同时持紫橐，指日复青毡。契分胶投漆，离情雨带烟。吾穷公富贵，勿废往来笺。"}