{"id":"1122348","title":"寄赵东野时以帅檄抚定赣叛","dynasty":"宋","author":"姚镛","text":"东野山人有晋风，归来三径自栽松。锦囊句好闲中趣，铅鼎丹成静处功。无事杖藜随野鹤，有时隐几看晴峰。长江近日风波恶，莫向深渊下钓筒。清晨闲上郁孤台，鼓咽谯楼角更哀。病叶满山难独扫，狂花一树为谁开。泉枯石井狮空吼，雨暗荒池凤不来。欲向江东问仙老，海风吹浪驾舟回。"}