{"id":"54115","title":"次归州·归州城门半天里","dynasty":"明代","author":"孙蕡","text":"归州城门半天里，白云晚向城下起。市廛架屋依岩峦，妇女提罂汲江水。巴山雪消江水长，城中夜闻滩濑响。客船树杪钩石棱，渔父云端晒缯网。家家芜田山下犁，倒枯大树烧作坭。居人养犬获山鹿，稚子缚柴圈野鸡。楚王台高对赤甲，四时猛风长飒飒。柁工鸣板避漩涡，橹声摇上黄牛峡。"}