{"id":"1019548","title":"送宝相长老","dynasty":"宋","author":"释重显","text":"奥域灵区存物外，独标台岭为绝槩。掩胜潜奇列作屏，堆青写碧深如黛。彤霞暖影生岩壁，香桂茂阴笼藓石。赤松子也浪虚闲，白道猷兮太轻掷。曹溪有叟归其中，风从虎兮云从龙。乘兴正值二三月，坐断还依千万峰。花飞飞，日迟迟，清飙??吹无时。玲珑八面自回合，峭峻一方谁敢窥。窥来须得乾坤眼，照古腾今谓非间。若能此去副全提，开发人天有何限。"}