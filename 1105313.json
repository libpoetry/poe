{"id":"1105313","title":"山居十六咏 入山林处","dynasty":"宋","author":"方岳","text":"穷涂一何恸，多岐一何泣。指似世间人，路头从此入。入林不厌深，避世不厌独。倦飞鸟知还，毋惮下乔木。东皋或巾车，西园亦飞盖。以我方古人，两脚大自在。山险者夷之，梯以石齿齿。于间遂成台，有梅适堪倚。山林有灌木，其大可蔽牛。藓石眠清阴，坐间天地秋。若以雪见我，以林为吾家。君其非诗人，不能识梅花。拳石以为山，勺水以为池。我观于世间，何者非儿嬉。竹径转西麓，山花能白红。要知造物心，政在无言中。归来遽云出，既出又归来。自处苟如此，渊明安在哉。钟乳三千两，胡椒八百斛。笑杀山中人，破纸塞故屋。烟低一片春，留与贫受用。阿连自能诗，吾衰不复梦。佳日春酣酣，一色锦步障。谁知山中人，如此富贵相。子盍观于泉，遇险维其止。流行非所知，一寒清到底。宁与厓下人，烟雨耕荦确。读书亦何为，谨勿累吾角。凿空为此名，忽已落众口。聊结一间茅，承当作厓叟。秋风新饭香，蔬亦美可茹。宁知世有人，万钱无下箸。"}