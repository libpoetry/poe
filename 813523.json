{"id":"813523","title":"苦雨谣","dynasty":"清","author":"李慈铭","text":"秋霖积日惨不开，太行黯黯愁西颓。农夫九死补田作，坐看辛苦成污莱。黍子垂头万黄粒，丈半红竿飐秫秫。方觊暂饱偿积饥，讵料垂成委枯铚。天公爱物称无私，朝廷旰食施淖麋。天心君心本一体，始知灾沴民自为。我釜无鱼瓿无粟，谒鬼不通日炊玉。饱看两脚愁向天，岂惟野老吞声哭。桑乾水自楼烦来，挟沙横决如奔雷。缗钱告绌外繇困，危堤堤常奔摧。神畿南北一河绕，南岸乘危北岸倒。积年??眄雨工，十室一归复逃涝。我乏羡卒半亩田，太仓斗食饕无缘。蜚鸿满野心悄然，岂但墨突无炊烟。顽云缺兑现雌霓，雨势骑月夜益急。东荣震裂西梠倾，昏巷沈沈万忧集。盖头未得三重茅，泷泷檐霤百窍号。四壁股栗撼床动，一镫危与神魂摇。佣书力赁三间屋，流潦满庭带沟渎。何事复取造物嗔，童仆愁冤爨婢哭。人生呼吸皆由天，几家高枕能安眠。排墙死亦等化耳，蘧蘧安必非真仙。君不见东华门外火城湿，千官陛楯雨中立。马蹄腾踔绝淖行，漆室遑知有人泣。"}