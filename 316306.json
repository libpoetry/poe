{"id":"316306","title":"百字令·寄题南昌东湖明季六忠祠","dynasty":"现代","author":"魏元戴","text":"妙年读史，叹文山慷慨，殁争尊俎。异代苾芬沆瀣气，光照朱明之祚。岸柳千条，湖光一片，永奠栖神宇。生者不愧，伤心三百年耳。眼底入洛翩翩，裂冠毁冕，哙等宁容伍。吞炭漆身酬国士，谁识此情最苦。落月怀人，西风换世，毅魄天南聚。漫漫长夜，梦魂飞傍烟雨。"}