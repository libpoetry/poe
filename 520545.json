{"id":"520545","title":"汎舟登郡西诸山作","dynasty":"明","author":"祝允明","text":"西岩蔚春气，丹翠绚长霭。结驷出阊门，日华浮羽盖。晓市凑万响，方言九州会。青翰迅妍洲，遥遥背城迈。中流箫鼓鸣，连甍夹堤起。莺吟方树底，鸥舞澄沙际。柳坂少依依，花溆始綷䌨。逶迤度重岭，宛转入蒙荟。欣遭胜域奏，虑遣俗累解。薄暮风咏归，华月漾玄濑。鸣笳震水关，登陆且回憩。遨翔吁可乐，来往日月代。"}