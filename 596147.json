{"id":"596147","title":"寄文德承","dynasty":"明","author":"潘光统","text":"岞崿高且长，云霞带修陆。间有神仙人，悠然在空谷。高视轹今古，修词媲坟竹。中年结冥契，遐音赠金玉。侧身日长望，戚戚转颦蹙。兴言欲奋飞，沉吟徒踯躅。庭前有芳兰，绿叶散清馥。白露已成霜，灼灼黄金菊。采之遗所思，将以写心曲。路远莫能致，馨香自结束。轩车不可驱，四顾成局促。出门见飞鸿，掩洟缄尺牍。愿为云端月，流照入君屋。"}