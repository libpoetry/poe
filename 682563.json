{"id":"682563","title":"赠别林宫赞咨伯","dynasty":"明","author":"区大相","text":"平昔寡俦侣，与子分弥敦。班联通禁掖，居止隔墙垣。壮怀夙有契，微尚颇亦存。亭皋一回首，落日眺川原。川原何迢迢，我思郁以烦。良友远行迈，何用展心魂。终同沧海去，未报紫宫恩。独有临期泪，要之平生言。秋山何苍苍，四顾尽萧索。临水送将归，离心对摇落。摇落难为欢，芳游宛如昨。时菊掇紫茎，霜筠飘素箨。去雁影离离，轻烟生漠漠。归骖陌上转，别词酒间作。未酬匡世志，共想还山乐。我怀良不虚，君情岂有托。何以赠前期，功名在麟阁。"}