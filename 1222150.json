{"id":"1222150","title":"纬亢行","dynasty":"元","author":"郝经","text":"岁临鹑火斗插子，稚阳欲复老阴死。朱灵南极元龟首，望舒北至明堂里。乾坤翻覆变已穷，气数朝元将有启。旄头日没正当中，五纬将且躔苍龙。群阴已伏众星没，玄天变白生清风。两角在南大角北，龙头半妥朝上宫。谁知总向亢中聚，同舍参差不同度。岁镇荧惑共光明，金水煌煌俱不怒。东西络绎似连珠，色正芒寒共昭布。往年长星扫金源，前年孛入紫微垣。欃枪妖客不时出，天狗枉矢还惊传。今朝太平有此象，不久再见成康年。昔时曾闻入房驷，兆启金商六百祀。同来东井汉元年，四百年中称帝制。后来丁卯焕文章，二百馀年方季世。曾逢丙午当百六，今日重逢又重六。五星忽来会辰前，不知谁祸谁为福？纲纪梁栋两摄提，招摇玄弋动光辉，马祖直欲饮亢池。星翁历史休相欺，正是君臣会合时。"}