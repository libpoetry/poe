{"id":"1236333","title":"野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书 诸葛孔明","dynasty":"元","author":"陈孚","text":"当涂哮吼健于虎，卯金一脉如寒土。民间只有大耳儿，真是高光宗祏主。南阳笑脱青萝衣，出试乌林万火炬。永安受遗辅太子，汉贼未诛忠胆苦。峨眉山高锦江寒，白旄一麾招摇怒。出师两纸流涕书，三代而下无此语。中营若不坠长星，何止逆雏衅征鼓。定知盛事继苍姬，礼乐光华曜千古。典午叔世失纲纽，紫髯老奴垂涎久。谢公笑麾九锡文，姑熟一夜骨已朽。继以草付臣又土，九十六万猰㺄吼。白羽从容别墅棋，破贼只在一尊酒。长淮西风夜鹤鸣，坐阅兵车见云母。自古医国到危殆，始见擎天活人手。谁能白刃在颈时，正色毅然以死守。如公信是社稷臣，定论要期千载后。唐自天宝藩臣强，关东割地尊犬狼。宪皇赫怒思贤佐，十载始得绯衣郎。六龙夹日升黄道，魑魅谁敢争天光。惟有蔡州煽逆焰，假钺一指孤臣亡。瘦骨昂昂五尺长，四夷闻名惊欲僵。垂绅搢笏坐台席，隐然一身佩巨唐。唐家太常纪勋烈，后有西平前汾阳。谁如公探皇王秘，笑睨伊召跻羲黄。熙宁误相老安石，恶政变尽法三尺。头会箕敛祸尚可，动驱赤子陷锋镝。端明相君从西来，大梁草木亦动色。紫帘中坐女尧舜，甘雨一洗大地赤。平生受用惟忠贞，妻无完裙面如腊。十年布衾二顷田，走卒儿童服至德。谁将诬语仆魏碑，丹心自有苍苍识。至今涑水一卷书，尚为乾坤立人极。"}