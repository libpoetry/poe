{"id":"168223","title":"张宣公书简帖赞","dynasty":"宋代","author":"岳珂","text":"紫岩之传，原委一忠。遡而伊濂，根本一中。事君致身，其用则同。自我淑人，派于五峰。力久积真，至公而充，淳熙之间，天下为公。守道彬彬，洙泗之风。公于是时，不下禹功。据德游艺，言立志家。故其遗书，笔意俱工。我得而藏，敢忘所宗。渊渊其心，皜皜其容。学冠穹壤，名侪岱嵩。万世仰之，曰人中龙。"}