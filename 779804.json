{"id":"779804","title":"忆旧游 秋寺","dynasty":"清","author":"戴延介","text":"记拨云寻径，和叶敲门，琳宇萧寒。小憩招提境，看衔花鹿瘦，补衲僧闲。嬉游渐疏裙屐，香火已萧然。剩宝座灯昏，珠幢尘暗，供养枯禅。流连。参寥话，合两三秋士，结社分笺。寂寞经台畔，听一铃吹语，声更凄圆。折取黄花呈佛，心事冷炉烟。待送客昏黄，栖鸦轧轧啼正喧。"}