{"id":"1130378","title":"不显名大檀越请偈","dynasty":"宋","author":"释慧远","text":"大机圜应脱名模，极目风光满帝都。昨夜酒楼春洞晓，当头彻见大毗卢。逆顺机中总是禅，在家不碍出家缘。庞公父子团圞坐，顿觉无生话已圜。单提直指若为参，贝叶灵文满宝函。无我无人无寿者，尘尘刹刹是瞿昙。若能转物即如来，粪扫堆头正眼开。随顺众生颠倒见，庶几随处显灵台。报应差殊事不同，劳生何用出樊笼。欲知自性天真佛，尽在朝昏一念中。"}