{"id":"1108732","title":"戏题山庵二首","dynasty":"宋","author":"刘克庄","text":"曾批龙鳞捋虎须，君恩天大偶全躯。入华胥国浑成梦，移太行山得许愚。无剑拄颐但樵服，有衾覆首胜珠襦。他时只著深衣去，不必防闲发冢儒。封高四尺宁从险，穴锢三泉岂不愚。客过唐陵悲石马，盗穿秦冢得金凫。蛩吟不必人歌挽，鸡絮那无客吊孤。自作铭诗差实录，免教人谤退之谀。"}