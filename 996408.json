{"id":"996408","title":"元翁坐中见次元寄到和孔四饮王夔玉家长韵因次韵率元翁同作寄湓城","dynasty":"宋","author":"黄庭坚","text":"雨罢山泽明，日长花柳困。游丝上天衢，观物得无闷。时从顾曲人，笋馔酌春酝。季子未识面，想见眉目俊。新诗如鸣弦，快读开鄙吝。铜官鲁诸生，事道三无愠。比来工五字，句法妙何逊。枯棋覆吴图，青简玩秦烬。叶暗黄鸟时，风号报花信。遥仰吟思苦，江锦割向尽。应烦王公子，又破黄封印。"}