{"id":"836342","title":"一萼红 重游郭园","dynasty":"清末民国初","author":"聂树楷","text":"径通幽。正西风料峭，别墅小淹留。老柳抱烟，败荷欹水，倩他妆点残秋。亿季鹰莼鲈归兴，傍城隅拓地作菟裘。竖佛谈禅，焚香征道，岁月悠悠。何事红羊罹劫，痛魂飞北市，泪洒西州。半世清名，一场恶梦，剧怜华屋山丘。是几时亭台易主，感人琴，那忍话前游。数点昏鸦残照，暝色生愁。"}