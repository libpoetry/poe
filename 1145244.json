{"id":"1145244","title":"老君十六变词 其十三","dynasty":"隋","author":"无名氏","text":"十三变之时。变形易体在罽宾。从天而下无根元。号作弥勒金刚身。胡人不识举邪神。兴兵动众围圣人。积薪国北烧老君。太上慈悯怜众生。渐渐诱进说法轮。剔其须发作道人。横被无领涅槃僧。蒙头著领待老君。手捉锡杖惊地虫。卧便思神起诵经。佛气错乱欲东秦。梦应明帝张愆迎。白象驮经诣洛城。汉家立子无人情。舍家父母习沙门。亦无至心逃避兵。不玩道法贪治生。搦心不坚还俗经。八万四千应罪缘。破塔怀庙诛道人。打?铜像削取金。未荣几时还造新。虽得存立帝恐心。"}