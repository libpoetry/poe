{"id":"843636","title":"望江南 青岛聊居作","dynasty":"清末民国初","author":"刘泽湘","text":"聊居好，长夏似深秋。薄雾沈沈迷屋角，轻风剪剪逼楼头。垂钓欲披裘。聊居好，绕屋碧纱笼。树枳为篱潘岳赋，纫兰做佩屈原风。花笑满园红。聊居好，退食值公余。郁郁园中辉夕曜，殷殷户外响雷车。雅集夜樗蒲。聊居好，人世拟仙乡。双舄轻飘飞叶令，十眉纤巧绘张郎。金屋阿娇藏。聊居好，乐事渺无涯。诗派王杨标艳帜，天台刘阮饭胡麻。窥玉况东家。聊居好，退食一炉香。跌宕英雄拚痛饮，娇痴儿女捉迷藏。抑塞慰王郎。"}