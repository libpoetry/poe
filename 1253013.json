{"id":"1253013","title":"感寓六首","dynasty":"元末明初","author":"刘基","text":"暑退生夕凉，褰衣步微月。风来竹阴动，草暗萤光发。伫立忽怀人，江河渺难越。庭前金凤花，向晚争媚妩。但见白露滋，岂知繁霜苦。芳时良可惜，此物何足数。白露下木叶，凄凉江海秋。江皋有鸣雁，噭噭安所求。稻粱日萧索，风雨徒离忧。一日复一夕，一夕复一朝。青灯向暗壁，光燄坐自消。鞲鹰铩六翮，绝意于云霄。严霜陨奥草，蛇虺去所依。可惜蕙兰花，与之共颓萎。顾此悲世运，泫然涕交颐。凄凄素秋霜，苒苒高原草。运穷相值遇，黝颜就枯槁。浩叹采薇歌，惭愧商山老。"}