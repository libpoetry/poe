{"id":"1130207","title":"病中寄山中故旧八首","dynasty":"宋","author":"释德洪","text":"室空无侍者，唯置一匡床。万事俱衰落，但馀常寂光。身心俱寂灭，想念亦纷纭。此是维摩老，无生不二门。我心若有生，梦境堪把玩。目前今洞然，底处藏忧患。云门达法空，玄沙见根蒂。两翁脱生死，一味多爽气。心光本无碍，悭贪空盖缠。一切但仍旧，自然常现前。灵源坐痴兀，万事付天真。何事禅和子，相逢碍塞人。临济十世孙，泐潭克家嗣。一唱主中宾，不容留意地。本色出家儿，机轮盘珠走。须学老华亭，用处无渗漏。"}