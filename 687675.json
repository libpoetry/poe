{"id":"687675","title":"忆得四首","dynasty":"明","author":"孙蕡","text":"忆得垂髫少小时，青灯黄卷日相随。于今放浪江湖上，一段閒情总付诗。忆得初年不解愁，药栏花径日风流。临池书罢黄庭帖，走马城南觅旧游。忆得栖迟泉石间，衡门无事锁常关。日长书困南窗下，燕子惊回梦里闲。忆得曾陪紫府仙，风流儒雅兴翛然。夜来贪玩西窗月，花影侵阶尚未眠。"}