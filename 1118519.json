{"id":"1118519","title":"秋思绝句六首","dynasty":"宋","author":"陆游","text":"烟草茫茫楚泽秋，牧童吹笛唤归牛。九衢不是风尘少，一点能来此地不。荣悴元知岂有常，纷纷草木占年光。霜风一扫知何在，楚客从来枉断肠。一片云生便作阴，东轩草树共萧森。秋风岂必关人事，自是衰翁感慨深。枳棘编篱昼掩门，桑麻遮路不知村。平生诗句传天下，白首还家自灌园。胸次本来容具区，自私盆盎一何愚。片帆忽逐秋风起，聊试人间万里途。黄蛱蝶轻停曲槛，红蜻蜓小过横塘。老人未肯杀风景，睡起熏笼重炷香。"}