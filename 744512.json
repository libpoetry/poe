{"id":"744512","title":"阮芸台司农师命作铁笛歌","dynasty":"清","author":"吴荣光","text":"仙风泠泠吹八关，古调入破秋风弯。何来风泉流淙潺，苍龙垂天虹挂山。我欲抚之纷斑斓，飒然元霜生指间。此笛不取终南竹，{钅硐}隤坠材碌碌。此笛不入季长赋，气出精列节齐赴。恐是西池九层室，云璈琳琅中之一。请看百炼古纯钢，瓜绿萍青岂凡质。雍狐山头夜气冲，百灵奉炭鬼扇风。铸成不独得金气，请看商角徵羽宛转相为宫。小声远引何凄切，孤臣苦心六月雪。忽而激烈大声起，侠士壮怀歌易水。忽而和缓声安翔，萋萋菶菶集凤皇，前无丘仲后郭张。咸阳玉琯长已矣，梅花空说飘含章。我闻刘兼道，穿云裂石山中老。又闻孙守荣，能以音律推五行。夜游张元奕豪士，一吹尽使群盗惊。一吹尽使群盗惊，众音啾啾不敢鸣，涤荡邪秽天寰清。"}