{"id":"645032","title":"题松竹白鹤图","dynasty":"明","author":"解缙","text":"松寿千年龄，竹苞四山植。仙驭何方来，偶此共栖息。东游扶桑略西极，下上九天仅咫尺。时回啄食向苍苔，会见培风展轻翼。松花雪落金粉香，竹食贮以供鸾凰。九皋一声彻云表，怪此人立何昂藏。临皋梦断洞箫谱，但见赤壁山苍苍。丹砂作顶耀朝日，白玉为羽明元裳。金芝瑶草尚厌饫，肉食岂足充君肠。清风徐来山月白，起舞琪雪参差光。乘轩肯受淇澳侮，携琴羞与西山将。天长地久护松竹，凤鸾备驾天门翔。松为栋梁竹为簜，羽衣常侍北斗傍。北斗斟酌白玉壶，南崖灿烂沧海枯，万寿千年应瑞图。"}