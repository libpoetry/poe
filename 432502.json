{"id":"432502","title":"感事四首","dynasty":"近现代","author":"连横","text":"天上威弧且莫张，万方争集太平洋。可能玉帛修盟府，自免干戈启战场。兄弟比邻亲鲁卫，提封绝域失江黄。春秋据乱谁称霸，秦穆齐桓在一匡。拒楚宾秦计早成，竞传韩魏是同盟。已闻古佛生天竺，复见蚩尤出汉城。南极一星朝北斗，东风万里接西溟。烂柯山上傍观懒，胜负纷纷判此枰。横海楼船壮伏波，且骑天驷渡天河。弭兵有客疑衷甲，耀武何人肯止戈！侵略雄心排彼得，平和遗训守门罗。鱼龙寂寞江湖冷，愁听阴山敕勒歌。雄关百二郁崔嵬，越水燕云眼倦开。同室称戈争割据，登台杖剑且徘徊。可怜苦雨凄风夜，谁是经天纬地才？莽莽中原秋欲暮，伤心忍对菊花杯！"}