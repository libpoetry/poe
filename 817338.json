{"id":"817338","title":"秋蝉","dynasty":"清","author":"戴亨","text":"秋来偏尔独知机，几处寒声咽落晖。云树若愁时渐晚，市廛虽到迹仍稀。但餐清露宁求饱，偶得閒枝欲罢飞。节操如君何太苦，稻粱生性已全非。清风凉露忽成啼，林远烟深望欲迷。黄叶空山秋色里，断桥古渡夕阳西。声闻已接犹难见，地步宁藏不肯低。听汝去年曾醉后，黉宫松畔亦留题。"}