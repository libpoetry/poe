{"id":"740236","title":"河津寺歌","dynasty":"清","author":"朱琦","text":"盘陀高不极，碧水环其根。其上有古寺，其阳为寺门。松桧昼阴龙象閟，藤萝岁久浮图昏。老僧四五辈，见客如惊麇。孤烟出香积，破衲缝秋云。山长水远何寥廓，况复边秋木黄落。钟梵空余出世音，风尘谁展匡时略。宦海飘飘一叶身，东西南北久迷津。出门上马欲有问，寺里山僧应笑人。"}