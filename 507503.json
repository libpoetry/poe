{"id":"507503","title":"送张生游金台","dynasty":"明","author":"李昌祺","text":"幸遇太平日，观光快嬉敖。春衣白鸠舞，煖帽青貂袍。都城列雉森崇墉，荣光喜气何葱葱。风云观阙异人世，皞熙自与华胥同。张郎英年频此游，凭高吊古穷冥搜。卢沟晓月带冰渡，易水秋风终岁留。豪来得意金不惜，秦楼楚馆皆相识。飞觞醉杀青蛾眉，红锦缠头恣抛掷。词垣銮坡总钜公，古文奇字比扬雄。填门请谒不轻予，挥洒淋漓盈卷中。卷中题咏真奇绝，珠贝晶荧玉重叠。夜郎谁数李青莲，湖海诗声久消歇。南来北去屡往还，半生多在江淮间。经行到处且歌笑，莫教辛苦愁朱颜。愁朱颜，易萧索，大夫慎勿念功名，紫马驮钱买欢乐。"}