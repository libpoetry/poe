{"id":"562006","title":"张静婉采莲曲","dynasty":"明","author":"贝琼","text":"妾长平康里，能舞复能歌。髻斜梳堕马，眉浅约弯蛾。陌上游人顾，日前侯客过。涂黄初拜月，拾翠欲凌波。已知一身重，不受千金唤。十五事秋娘，十六归羊侃。愿妾比双莲，为君朝暮鲜。君能重妾绸缪意，别起高楼大道边。春乘油壁香车出，夜入流苏甲帐眠。高楼下俯平湖阔，照妾浓妆并淡抹。五月平湖水正深，荡舟相逐起双禽。莫学藕丝容易绝，试将莲子托同心。"}