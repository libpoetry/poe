{"id":"57222","title":"题荆南精舍","dynasty":"明代","author":"张掞","text":"结屋近荆溪，茅檐绿树齐。竹阴门内外，草色路东西。山翠钩帘入，岚浓扫榻迷。雨侵琴荐湿，花覆笔床低。引涧滋瓜圃，开渠灌药畦。萝穿牵石树，鹤步落花泥。听鸟停杯酌，看云倚杖藜。柳深频见燕，村迥不闻鸡。妇足蚕千箔，儿勤雨一犁。著书藏箧笥，写偈寄招提。日落兵尘起，烟横战马嘶。移家同雁逐，择木羡禽栖。绘景娱亲忆，装潢命客题。邸窗时展玩，归思倍凄凄。"}