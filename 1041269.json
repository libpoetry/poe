{"id":"1041269","title":"初秋病中作五言呈君锡待制介夫学士","dynasty":"宋","author":"刘敞","text":"蹇浅闇闻道，螴蜳自焚和。负兹岁阴改，闭阁秋风过。浓露变园草，号蝉翳庭柯。览时怅颓暮，顾影惊婆娑。平生江湖尚，薄游不愿多。奚为役外物，况乃淹旧疴。徂西识艽野，采菽聆悲歌。今昔容不同，情感殆靡他。劳生共逆旅，驰景均腾波。行矣自免归，息阴安薜萝。"}