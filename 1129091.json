{"id":"1129091","title":"金刚随机无尽颂 持经功德分第十五","dynasty":"宋","author":"释印肃","text":"功德无边量，不及如回向。回向理不如，妄想颠倒诳。持经力荷担，忘机越圣凡。深心奉尘刹，古佛共同参。施身空造作，欲求无上觉。勤苦历僧祇，对面还失却。小法勿贪婪，无二亦无三。唯此一事实，何用广言谈。室内交珍宝，方悔初颠倒。白日上云霄，帝里风光好。门前废草庵，平常不离方。失却庵中主，犹是雅郎当。信心才不逆，心外非他觅。一体更无馀，无馀也不识。当处即瞿昙，骨董两头担。头长三尺二，身著七斤衫。"}