{"id":"1122826","title":"次韵李举之立春四绝句","dynasty":"宋","author":"洪适","text":"东皇先遣雪清尘，一夜山川眼界新。共喜太平今有象，更将歌舞为迎春。三冬文史总空虚，独有施行宽大书。坐对南墙千个竹，何妨留客煮园蔬。雪后疏梅正压枝，春来朝日已晖晖。痴儿公事何时了，一醉花前心似飞。他乡春日思如何，屏去茶瓯任睡魔。且得小窗成好梦，片时江上逐烟蓑。"}