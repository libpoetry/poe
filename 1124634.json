{"id":"1124634","title":"和黄鲁直游百花洲盘礴范文正公祠下以生存华屋处零落归山丘为韵赋十诗","dynasty":"宋","author":"夏倪","text":"神文秉周礼，庙乐奏九成。当时夔一足，不待鲁诸生。啧啧鹊噪屋，愔愔蛛网门。我来九顿首，生气凛如存。堂堂古遗直，心严貌无华。人见不妩媚，何以娱大家。朴蔌复朴蔌，何以栋我屋。风雨莫轻摇，南山无老木。有酒当自醑，有室莫共处。古今一丘貉，何能坐飞语。梦回四贤篇，长风吹人醒。嗟哉不我见，泪与秋露零。百代无几人，九原何可作。不必温御史，解令君胆落。宝元乃多故，公时总戎机。胸中百万兵，要取横山归。公归今几时，遗懿何斑斑。公议要难没，言波可怀山。我心不可规，滔滔谁与游。向来秉大雅，今复成一丘。"}