{"id":"1226850","title":"望峄山","dynasty":"元","author":"鲜于枢","text":"东方巨镇宗岱宗，群山列侍臣妾同。西南崛起一万仞，却立不屈如争雄。何年天星下天宫，坠地化作青芙蓉。外如刻削中空同，阆风玄圃遥相通。我昔东游访青童，群仙招我游中峰。悔不绝粒巢云松，失身误落尘网中。如今可望不可到，舣舟空羡冥飞鸿。神仙可学事亦晚，安用屑屑悲秋蓬。吾闻峄阳有孤桐，凤皇鸣处朝阳红。安得斲为宝琴献天子，为民解愠歌《南风》。"}