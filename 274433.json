{"id":"274433","title":"永遇乐·贞白行役福州，归述所历，以词纪之","dynasty":"现代","author":"汪东","text":"闽峡波涛，武夷深秀，此行经遍。才卸征衫，且呼杯茗，为道亲闻见。好山当户，明湖绕宅，未减江南心眼。最豪华、南台高处，望中灯火如练。炎方候，温泉涌出，却笑华清池浅。可惜来迟，荔枝摘尽，雕俎涎空咽。归装应有，锦囊佳句，供我细饮闲遣。但频探、烟尘涨海，几时尽散。"}