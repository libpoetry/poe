{"id":"831556","title":"归里书怀，答赖二、悔之、绍尧，即次原韵","dynasty":"清末民国初","author":"林朝崧","text":"避地四五年，转徙江湖间。落拓愧书剑，风尘凋玉颜。游子念旧国，高堂念家山。进退羝触藩，去留两为难。飞蓬寻本根，目前虽苟安。伤哉鱼跃渊，将为鸟入樊。神州又破碎，瓜剖议早传。既无中流柱，何以回狂澜！峨冠食肉人，大抵袖手看。徒令草茅士，痛哭天步艰。沈吟复沈吟，五噫归故关。直将蓬莱岛，视作武陵源。轩冕非吾愿，世事誓不言。夸叔久绝踪，黄绮犹可攀。已矣趹踶马，从此解征鞍。愿言采紫芝，分与同心餐。"}