{"id":"740780","title":"题家藏仇十洲画马","dynasty":"清","author":"杨垕","text":"官马满枥一匹无，手持尺绢走且呼。老奴旁捋白髭须，此马宁与凡马殊。可记当年全家迁播下成都，郎君初骑果下马，青丝络头老奴扶。就中主人汗血驹，垂鞭缓辔从者趋。指似此马百不如，何不出易斗米供朝餔。我忆仇英下笔时，全身学马无不为。身不著地头尾蹄，马仰视天鬃横披。叱之不起神犹夷，四围浅草官无奚。嗟我八千里外身孤羁，道逢驽马不能骑，无人知是边城儿。"}