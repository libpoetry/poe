{"id":"276558","title":"东风第一枝·牡丹","dynasty":"现代","author":"汪石青","text":"绿意红酣，红妆醉软，韶华绮丽如昨。燕痴未减柔情，蜂狂已钻新萼。檀心娇怯，谁相伴、雨酥烟弱。但风前独步行吟，花下一杯斟酌。情旖旎，看开绣箔；春酝酿，替遮翠幕。咏诗喜对天香，延宾共寻芳约。燕支点染，盈盈处、粉痕轻剥。任东君开到酴醾，肯逐媚桃零落。"}