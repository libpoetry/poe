{"id":"1221896","title":"渡白沟","dynasty":"元","author":"刘因","text":"东北天高连海屿，太行蟠蟠如怒虎。一声霜雁界河秋，感慨孤怀几千古。只知南北限长江，谁割鸿沟来此处。三关南下望风云，万里长风见高举。莱公洒落近雄才，显德千年亦英主。谋臣使臣强解事，枉著渠头污吾鼓。十年铁砚自庸奴，五载儿皇安足数。当时一失榆关路，便觉燕云非我土。更从晚唐望沙陀，自此横流穿一缕。谁知江北杜鹃来，正见江东青鸟去。渔阳挝鼓鸣地中，鹧鸪飞满梁园树。黄云白草西楼暮，木叶山头几风雨。只应漠漠黄龙府，比似愁冈更愁苦。天教遗垒说向人，冻雨顽云结凄楚。古称幽燕多义烈，呜咽泉声泻馀怒。仰天大笑东风来，云放残阳指归渡。"}