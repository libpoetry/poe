{"id":"708239","title":"玉蝴蝶 其一 雪窗忆卿谋","dynasty":"明末清初","author":"尤侗","text":"淅淅萧萧瑟瑟，疏疏密密，整整斜斜。算有三分墙角，数点窗纱。响茅檐、风敲断竹，迷野渡、月上平沙。浪相誇。瑶林琼树，种玉人家。嗟嗟。闭门高卧，羔儿无分，且吃团茶。翘首天涯，空吟冰柱忆刘叉。盼书邮、浮沉征雁，寻驿使、冷落梅花。问君家。剡溪不远，可泛星槎。"}