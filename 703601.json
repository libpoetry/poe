{"id":"703601","title":"读未央上黄岩诗有感用原韵三首","dynasty":"明","author":"释函可","text":"联袂登飞云，婆娑云顶树。夜半雨淋漓，倏忽千愁聚。激发多微言，感君药石句。黄岩有金仙，相期此生遇。我往匡庐日，君乘江上涛。金轮雾欲散，巫山云尚帱。行藏从此异，贡水忽相遭。学道如积薪，内顾发呼号。良切斯民忧，岂曰邀世福。调达佛之仇，车匿佛之仆。见身各自殊，宁必恋空谷。令我忆斯人，深山长痛哭。"}