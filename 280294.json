{"id":"280294","title":"吊古木·我来古原观涨痕","dynasty":"现代","author":"宗远崖","text":"我来古原观涨痕，原上古木昨断魂。徘徊伫立抚且叹，心悲欲荐无盘樽。百年羡尔常美好，一浸沧波胡不保。风过犹闻清籁鸣，烟生漫想长阴扫。莫道明年不复春，尚馀高干出风尘。根枯尽有轮囷态，枝落能无老大身。材与不材孰自免，庄生困惑徒分辨。掉头回望天际云，来去无心自舒卷。"}