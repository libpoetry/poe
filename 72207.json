{"id":"72207","title":"木兰花慢·渺高情公子得真隐","dynasty":"元代","author":"白朴","text":"渺高情公子，得真隐、信悠哉。占上下壶天，中间隙地，凿破莓苔。移将鉴湖寒影，放微风、滟滟翠奁开。便有一番荷芰，都无半点尘埃。夜深明月晃闲阶。不负小亭台。尽罗袖盛香，碧筒吸露，一洗胸怀。红莲故家幕府，看新诗、题咏满南斋。好听萧萧风雨，老夫从此须来。"}