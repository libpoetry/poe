{"id":"814533","title":"远行","dynasty":"清","author":"欧阳辂","text":"贫贱不可久，志士思远行。登堂拜母氏，殷殷询所经。心知去无期，强言计归程。驱马出里门，渐见井邑更。挥手谢宾友，欲以致中情。心牵慈母爱，哽咽难为声。儿生老乡闾，身世终何成。庶几取令望，归以为亲荣。行行何所至，乃至长安道。长安古都会，托迹非草草。朝见冠盖集，暮见歌舞巧。裘马饰轻肥，姻戚多姣好。顾我山泽姿，夷之等佣保。穷年抱名刺，四顾无可造。人生各有得，于义未容挠。安能随波流，弓身以求饱。"}