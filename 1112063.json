{"id":"1112063","title":"遣兴十首","dynasty":"宋","author":"员兴宗","text":"好在青山成独往，无端赤县拥清曹。会须披草对田叟，岂问无豪即易高。闭门不出我何为，词之洽矣昌其诗。暗边沈谢可摸索，高处曹刘任指挥。月锻便驱诗入社，年侵何赖酒为徒。而今便作顾夫子，白绢搭头閒著书。文到黄初扫地无，我辈乃欲窥唐虞。崇崇笔冢遽如许，劫劫饥坑有是夫。草色当阶绿渐侵，我观物化岂无心。风轩纳絮春无赖，雨屋关愁夜不禁。墙外遥峰列黛眉，堂开尚友好栖迟。且栽筠筱成千个，与管烟霞当一司。手弄茶月玉川子，肠入诗星贾浪仙。寒吟苦饮息万动，两公等是区中贤。陕府东郊魏仲先，曾言无事小神仙。而今懒残浑到我，去子百年仍著鞭。一秋病暑暑才退，终日倦书书不翻。生怕朝衫誇若若，且容居士号闲闲。舍南百尺树骇绿，篱外一梢梅破春。不须访我伶俜事，尽有幽花料理人。"}