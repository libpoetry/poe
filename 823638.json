{"id":"823638","title":"望梅 次王碧山韵，本意","dynasty":"清末近现代初","author":"吴湖帆","text":"小园春寂。乍东皇布暖，冻梅初坼。道汉宫、佳话新妆，被烂熳花风，堕飞芳额。奖绿催红，觑偷绽、阿娇颜色。但携尊不语，踏雪自寻，莫教轻掷。昭君早经去国。对胡沙恨远，何计重忆。想月明、先照谁家，报聊赠江南，一枝消息。淡影朦胧，却怕听、玉龙哀笛。怨归迟、素心一点，梦回画驿。"}