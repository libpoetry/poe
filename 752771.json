{"id":"752771","title":"宝刀篇","dynasty":"清","author":"翁延年","text":"宝刀未磨洗，形与凡铁同。土花久斑驳，拂试须良工。唐砖汉镜有时售，此刀弃掷都市中。赏识之人亦无意，摩挲怪有数番字。贱市携回心不珍，旁人怂为千金器。装潢重复入五都，明珠作饰兼珊瑚。锋锷一新宝气吐，山鬼走泣狐潜驱。吁嗟时事已沸鼎，此刀杀贼利无并。闭置匣中贵谁识，至宝仍与顽铁等。"}