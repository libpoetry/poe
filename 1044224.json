{"id":"1044224","title":"游渶川石桥","dynasty":"宋","author":"范纯仁","text":"英山富泉石，翠岩映清涟。近可杖屦及，寂无市井喧。良辰惜虚过，幽寻忍空还。幸接鸿雁序，愧在骅骝前。一径入岚霭，遍野皆兰荃。洗耳慕颍曲，散发非伊川。芳意动宿楚，暖脉通幽泉。遥源发何所，积流浩成渊。断岸矗苍壁，澄瀛印晴天。人稀石有彴，村远鱼无筌。初开腊瓮酒，乍减春衣绵。风光入雩咏，暄和临禁烟。柔莎当茵席，轻漪泛觥船。天日正清润，水云共澄鲜。灵苗恣采撷，古迹皆穷研。高会屏纷杂，野具无荤膻。繁英落如糁，幽禽语如弦。嫩香小杏肥，深碧新荷圆。游鯈忽上下，戏蝶时翩翾。芳树荫坐钓，平石醒醉眠。共得真隐趣，勿为豪华传。满目是图画，在处皆潺湲。春风拂归袂，暮景生吟鞭。恨不见山月，月晓山南边。"}