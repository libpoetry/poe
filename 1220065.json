{"id":"1220065","title":"题苏上人庵前古松","dynasty":"元","author":"朱晞颜","text":"人生百岁间，忧患长苦半。况乃万境殊，天咎不可玩。每思山水佳，安得一汗漫。信知樗散姿，天意良有惮。日师古佛流，一慧破诸暗。颇资象教力，春花悟空幻。露袒憩长松，老结林下伴。风寒梵呗腾，日夕钗影乱。谁将露电身，植此冰雪干。似闻入山初，苍髯手堪挽。只今根下苓，磊砢凫鹤满。颓光倘能延，俗骨安可换。慎勿假斧斤，绋缚共一爨。"}