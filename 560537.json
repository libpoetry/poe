{"id":"560537","title":"广仁堂为张用宜作","dynasty":"明","author":"徐庸","text":"本心全德今古稀，颜子三月能不违。唐虞尧舜犹有病，博施济众其庶几。君家搆堂最高爽，杏花深处通来往。不求名利只探医，孜孜方寸为仁广。世传□药如宋清，参芩附术收来精。囊中积券焚已欠，炉内养砂功已成。刀圭入内沉疴释，百年庆泽由君积。谁云卢扁独超群，会看青史书奇绩。"}