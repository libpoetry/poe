{"id":"766375","title":"宴清都 其二","dynasty":"清","author":"周之琦","text":"候馆騑骖驻。苔岑合、夜阑前事重数。晨星半落，闲云独往，乍欣萍聚。长安片月回看，奈过眼、徒惊迅羽。枉羡忆、紫陌吟身，年华驷隙空度。南来第一消魂，凄凉况指，江上鹦鹉。春晖寸草，秋风断梗，此情谁语。陵陬绛萼馀恨，更忍问、循陔旧处。但与君、剪烛同听，西窗暗雨。"}