{"id":"1069552","title":"升堂颂古五十二首 其十一","dynasty":"宋","author":"释怀深","text":"焦山旧日时，堂安百馀众。笊篱与木杓，如今不足用。多谢诸禅人，各出一只手。南北与西东，面南看北斗。厨中一个锅，煮粥又不多。若非宪上座，谁人奈尔何。水陆会街坊，六人为总领。但看正二月，夜夜香花请。二人同一心，打围要种菜。意在钁头边，两彩都一赛。腊月冷如冰，众僧犹卧簟。二人去化席，姑苏也不远。漆桶要打破，深禅却要光。但教无渗漏，得个也无妨。镇州萝卜头，今年到处少。奇公去打钱，典座呵呵笑。法真小比丘，去觅沩山牛。绳头须紧把，鼻孔要牢收。迹在牛还在，无心终易求。要得十分好，更造一层楼。更有一件事，不小亦不大。擘也擘不开，跣也跣下过。常在动用中，未有人担荷。你若肯发心，我为你说破。"}