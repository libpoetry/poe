{"id":"1070105","title":"题滕司户虚舟庵和韵","dynasty":"宋","author":"程俱","text":"万族同一海，至人乘桴浮。狂风鼓溟壑，安问蜃与鳅。扰扰堕浊水，蚩蚩守藏舟。其谁善游者，动寂两不侔。纷纶万境前，了了转处幽。爱君虚舟句，勿逐虚舟求。徜徉曹掾中，聊作虚舟留。长维五蕴山，亦泳爱水流。飘摇度夷险，不喜亦不忧。我乃蹇浅人，褊心屡招尤。君心果空旷，永矣从君游。"}