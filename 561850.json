{"id":"561850","title":"被命灵济岱岳二宫庙上香夜行作","dynasty":"明","author":"严嵩","text":"列骑骋浮壒，秉炬粲繁星。京陌何迢迢，逦迤记所经。初辞苑西直，忽逗城东坰。祗栗承宸命，宵驾不遑宁。清都閟真境，琼阙入紫旻。云径深窈窕，楼观郁亭亭。岱岳崇祠祀，容卫俨百灵。松桧罗茂荫，鬼物多狞形。伐鼓闻层阁，焚香趍广庭。夜久新雨歇，河汉转晶荧。迟漏渐巳彻，严城犹未扃。于焉纪于役，聊以奉惟馨。"}