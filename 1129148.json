{"id":"1129148","title":"偈颂二百零五首","dynasty":"宋","author":"释正觉","text":"阴极而阳生，力穷而位转。苍龙退骨而骧，玄豹披雾而变。要将三世佛髑髅，穿作数珠子一穿。莫道明头暗头，真个日面月面。直饶你斗满秤平，也输我卖贵买贱。槃里明珠，不拨自转。妙存湛湛不为无，真照灵灵不为有。更向其间退步看，白云断处青山瘦。恁么去底错，恁么去底亲。错时错到底，亲时亲见真。相识满天下，知心能几人。生也死也，不道不道。只知憨狗怒逐块，谁见死蛇惊出草。著眼家林里许看，不萌枝上春阳早。来来去去山中人，识得青山便是身。青山是身身是我，更于何处著根尘。溶溶曳曳山上云，潺潺湲湲山下水。试问其间云水人，更于何处求诸己。吸尽西江向汝道，马师不肯落荒草。三千刹海一成秋，明月珊瑚冷相照。孤筇长作水云游，底事而今放下休。一点破幽明历历，十分合体冷湫湫。暗中须透金针穴，转处还藏玉线头。劫外家风兹日辨，渠侬真与我侬俦。劫前机，肘后印，用而无痕，空而不尽。是谁造作大千，出自虚明方寸。你侬欲去泥瘢，匠石不悭斤运。五月五日天中节，百草头上看生杀。甘草黄连自苦甜，人参附子分寒热。薰莸难昧双垂爪，滋味那瞒初偃月。圆明了知心念閒，摩诃迦叶能分别。你也住，我也住，十方三世一时捏。聚月醉云酣离水犀，转身触倒珊瑚树。万里西来坐少林，灯灯相续至如今。泥牛斗里同归海，玉线联时妙契针。未坠绵绵吾祖绪，不忘切切老婆心。风前一弄无弦曲，会有丛林人赏音。菩提无树镜非台，虚净光明不受埃。照处易分雪里粉，转时难辨墨中煤。鸟归无影树头宿，华在不萌枝上开。际会风云底时节，寒梭出蛰一声雷。开炉岁岁是今朝，暖气潜通称我曹。可惜丹霞烧木佛，翻令院主堕眉毛。蛇钻不入，鸟飞不度，我道人人在里许。三更明月下西山，一阵清霜脱寒树。阿那是祖，位崇家谱。二仪之根，万象之母。建化门未要转机，实际地如何进步。青山一线路相通，月落寒猿啼断处。肉团无主，空劫有家。清白十分活计，丕平一段生涯。月户风高兮云凝古路，星河浪静兮夜泛灵槎。唯心成万法，化佛现千华。快须拽鼻回香象，切忌当头触死蛇。劫火炎炎是事灰，劫空空处有灵台。更无妍丑成痕垢，妍丑俱从个里来。夤缘心，和合相，傀儡棚头呈伎俩。打破画屏归去来，家山田地还清旷。扫断情尘，沥乾识浪。虚明游践兮风月一壶，梦冷转身兮雪云万丈。舌头一脔肉，口唇两片皮。其间无固必，分外莫猜疑。赵州古佛，云门圣师，历历机头不挂丝。自然桃李成蹊去，那是春风作意吹。深明无底，灵异无根。案山行尽，不见有家。识浪沥乾，不见有己。石女掣开金锁钥，木人拨动玉轮机。方信道从佛口生，法化生得佛法分。柳线垂金莺语滑，华棚张锦蝶飞忙。见闻里许通消息，谁得先生点铁方。露，超宗越祖。人言渠爇返魂香，我道伊挝涂毒鼓。苦苦，更若咬文嚼字，规行矩步。上唱下随，前瞻后顾。张三裹帽新有钱，富汉不是恁么做。巢知风，穴知雨。不用安排，自成规矩。历历靡缘，閒閒何偶。乐哉林鸟渊鱼，一笑相忘尔汝。衲僧舌头真个自由，浑仑里许没锥钩。轮扁斲工不授子，庖丁游刃无全牛。身非尘聚，卓卓妙存。心非情缘，冥冥独尊。其体也出诸障碍，其用也得大自在。无去无来，非显非晦。应色应声，亡对亡待。馒头胡饼观世音，还我当行家卖买。华鸟不来空过春，牛头山上懒慵人。自心净故元无作，放下许多閒苦辛。眼里拈却翳，空中那有华。路不拾遗君子事，民无侵扰太平家。檐头雨滴声，问你要惺惺。直下成己事，途中作主盟。刹刹见佛，尘尘出经。擘开华岳连天色，放出黄河到海声。只个家风，八面玲珑。斗柄横而河淡，梦鹤起而巢空。功中退步就位，位里移身借功。灵灵了了处同中有异，湛湛澄澄处异中有同。随宜也机轮宛转，妙应也关捩虚通。佛子住此地，即是佛受用。经行及坐卧，常在于其中。玉麒麟，铁昆仑。金绳在渠手，归步月黄昏。九重尊贵位中人，灿灿星图拱北辰。活计四时调玉烛，家风万世运金轮。区分群象布淳化，囊括二仪怀至仁。算数不能穷寿量，南山苍翠镇长春。人平不语，水平不流。风定华犹落，鸟啼山更幽。只么天真无少剩，莫于里许著丝头。不居功，不合伴，脱体其间过一遍。梦觉船浮明月波，眼寒雪拥芦华岸。祖华五叶发灵根，端的知恩解报恩。大仰未忘东寺会，玄沙相继雪峰存。机梭传处难通路，针芥投时有妙门。鼻孔放光出气快，当年一斲尽泥痕。一月雨，半夏凉，蒲团禅板坐相当。泥牛踏破澄潭月，光影芒芒夜未央。黄河九曲，七斤布衫。胡马嘶北，越鸟巢南。衲僧恰到真常处，语不欺人面不惭。直到劫空明自己，有无不堕超生死。夜船载月钓沧浪，清白传家只如此。大众退后，妙超窠臼。不用安排，何须饤饾。动弦别曲孰知音，舒肠沥胆渠开口。丛林切莫乱商量，三世诸佛不知有。主中之主天中天，家势金轮万代传。退步不居尊贵位，借功却作诞生缘。廓虚印上无瑕垢，明白机头有转旋。劫数不能知寿量，湛存象外自绵绵。爱结成身，想澄成界，从此漂流生死海。照彻灵源湛不浑，方知幻泡同无碍。六门气秋，四大缘坏，了了一真常自在。明月混融兮雪芦眼迷，清风相送兮夜船归快。藏山于泽，藏舟于壑。一真不可藏，怕尔满寥廓。传家清白有风规，圆陀陀地无棱角。朔风拂旦吹秋过，时节薄寒宜就火。拱默威音世外游，放闲枯木堂中坐。尘劫空时却有家，道环虚处元无我。灵灵不昧寂而知，衣钵少林分付可。青山不用白云朝，白云不用青山管。云常在山山在云，青山自闲云自缓。去时还复似来时，明月芦华夜不迷。转棹又归何处去，秋光目断水天低。去也五年，分疏不下，一句元无缝罅。只知推过商量，谁信分明酬价。玲珑底相知，莽卤底相讶。宁可与晓事人相骂，不可共不晓事人说话。忒团圞，不相瞒。冬不寒，腊下看。一阵清霜，千峰寒色，里许是谁看转侧。家风克绍绍非功，抚背忽惊儿脱白。不习禅，不论义，铺个破席日里睡。想料上方兜率天，也无如此日炙背。唯只一真心，三缘坐断谁升沉。遂成十法界，六道轮回自障碍。不见一法即如来，方得名为观自在。见怪不怪，其怪自坏。灵从何来，圣亦何在。拄杖敲时灶堕摧，一片虚明绝中外。凛凛将军令已行，八荒四海要澄清。提来剑气干牛斗，洗荡氛埃见太平。春雨洗园林，春风动帘箔。百城人已归，弹指开楼阁。入门俱是佛家风，帝网光明相映夺。三十六物一时空，空空空处自光通。转侧末山不露顶，非男女相主人翁。主人翁，借伴能来用莫穷。百草头上俱胝老，尘尘刹刹是家风。拽石般土，打鼓作舞。意不立玄，机不停午。踏破草鞋赤脚行，见成底事休回互。不回互，大龙不受玄沙瞒，前面斑斑元是虎。心心相印，叶叶联芳，自己光明不覆藏。刹刹尘尘如是说，广长舌相解敷扬。钓尽沧波月一钩，月低烟树夜维舟。寒鸡抖擞呼天晓，笑对春风百草柔。中外夷犹，纵横自由。志公不是閒和尚，刀尺相将拄杖头。无事题取一首，我侬不落他人后。略略绰绰思大口，醇醇酽酽白家酒。醉中犹道未沾唇，被人问著还打手。不打手，三年一闰，冬后数九。小雪纤纤洗霁色，新春冉冉入烧痕。三千界现非佗物，百亿分身有妙门。白云儿是青山用，青山父是白云根。寄语白云数回首，青山免见瘦棱棱。一雨一晴，盖载生成。桃华濯锦而丽，杨柳弄风而轻。决决野泉发响，关关林鸟和鸣。历历见闻中得妙，更嫌何处不分明。云开青山横屋头，雨住流水涨门底。南无家家观世音，回避不及鼻相抵。非唯鼻相抵，亦乃同见同闻，同嗅同舐，同身同意，同得同智。果满菩提圆，华开世界起。灵云却解见桃华，老眼如今冷淡些。拈却面前案山子，柱门路直不横斜。乳粥当年得善生，心开成道见明星。而今各各恁么去，犹较瞿昙半月程。人平不语，水平不流。嘉州大象，陜府铁牛。莫怪扶桑最先照，大都家住海门洲。风不鸣条，雨不破块，会不会兮还信采。廓廓落落兮大方无外，跛跛挈挈兮大功不宰，稳稳密密兮心安如海。功勋密处转身难，转后家风又觉宽。黯黯旧山青落眼，涣然霜雪洗蓑寒。空劫威音前，别有一壶天。御楼观射猎，不是刈茅田。生灭去来，本如来藏。清净妙明，虚融通畅。六门我绝，攀缘三界。渠无身相，无生路上。底人识取，万回和尚。持钵归。不可得一，不可得异，我如是也彼如是。两茎眉现燄光身，百草头扬祖师意。归云谁使就青山，落华自得随流水。密密住其中，灵然空不空。一牛才饮水，五马不嘶风。位里亡消息，机头有变通。三千大千事，弹指入圆融。三界唯心，唯心三界，一切法空观自在。处处光明处处身，者回泡幻同无碍。吐云如山，吞川如海，了无毛发居其外。万象森罗尽我家，只个虚空肚皮大。佛身光明了无垢，性水清净常不浑。降生沐浴吉祥事，要以大开功德门。哆哆和和增口业，胶胶缀缀添尘结。大家净洗佛浑身，彻底洞然明皎洁。长时诸佛洗我身，今日众僧洗我佛。时行即行卓然何倚，时止即止廓尔独灵。历万变而不我求功，住一如而不我藏用。渊默之津，皓然之色。混处功齐，细看转侧。昆仑脱手黄金绳，鼻孔累垂收不得。长者长法身，短者短法身。虚空已是色，大地却非尘。觑得破阿那律祖，放得稳舜若多神。飘飘闲戏白鸥水，栩栩梦游蝴蝶春。拶头拶面推来也，眼里无筋一世贫。不可得而有，不可得而无。寂寂十方坐断，寥寥一境清虚。妍丑那能瞒净镜，青黄莫我染明珠。刹海不能关锁月，夜来流影在珊瑚。渠非老朽，不礼不受。威音世前，毗卢顶后。把定壶中白日长，触著匣内青蛇吼。良医叮嘱病人，服药不如忌口。不是心，不是物。非天非人，非僧非俗。南北东西莫我寻，长短方圆莫我测。牛饮星河，兔眠月窟，彻底灵明破昏塞。末山超拔兮顶相不形，铁磨变通兮舌头无骨。吾家日日选场开，及第心空有大才。莫把桂枝零碎折，为佗和月抱将来。十方大地是我一个身便能禁足，十方众生是我一个汉方解护生。禁足也步步不妄行，护生也心心不妄动。十方法侣共安居，云月身心照处虚。转侧芦汀飞鹤鹭，亡机林壑混樵渔。瘢痕若尽光无际，丝糁才萌念有馀。廊下相逢休放喝，且容兴化撒珍珠。踏破草鞋赤脚走，拄杖头上挑日月。智门真得祖家风，放出云门广长舌。大智如愚，大功若拙，用尽工夫参不彻。莫于平地上增堆，休向虚空里钉橛。途中久客忆家山，一线蹊通入翠寒。望处霁云收素练，跨门残月堕金盘。十虚俱殒眼方阔，三世齐吞肚觉宽。变化鲲鹏底时节，霄程九万看风抟。正昼热，深夜凉，冰壶谁复到中央。身心直许摩云月，脾肺都将洗雪霜。莫守一色处，莫坐万年床。玉人转侧机梭动，细辨里头偏正方。身里出门，门里出身。白云能作客，明月解随人。一句超然，良马影鞭。道出语默，理合方圆。运斤之妙，宾主可怜。斲轮之伎，父子不传。莫将爻象兮相求龟壳，才落是非兮底事驴年。鉴像谷神，云心月影。閒閒不宰于功，历历无私于应。莫问正偏，谁论动静。自方自圆，谁欠谁剩。能来异类中行，常处那伽大定。云水丛林自恣人，果如是也须相庆。父母所生眼，悉见三千界，拈却案山谁我碍。直饶全象无全牛，未免依前还碍塞。衲僧家，真庆快。物我虚空，混成一块。更于何处著根尘，祇个堂堂观自在。不展事，不投机。不徇缘，不答话。个是出格，辙脱窠臼。平生肝胆向人倾，相识犹如不相识。雨从何来，不离问处。森罗大千，出乎方寸。照中之虚，静中之动，衲僧分上常相共。寒露濡松夜气清，皋禽惊起月巢梦。举刘端公问云居：雨从何来？居云：从端公问处来。主中主，须辨取。动犯威严，细看规矩。贵不可得其名，寿不可穷其数。四溟潮落露仙山，万里云开廓天宇。苏秦尝佩六国印，许由还厌一瓢风。了无佗相能通变，可笑僧繇画志公。灵机未动，道环先入。极理也妙得穷通，顺事也聊分借借。无象无私，何固何必。娟娟印水之月魂，冉冉在华之春律。巍巍堂堂兮炜炜煌煌，三千大千兮周行独立。几许欢心几许愁，好看野老两眉头。家风平贴清如镜，水瘦山空一样秋。手段通变，身心自由，不怕风涛雪拥舟。海上三山颓一掣，六鳌连落上金钩。华岳连天秀，黄河辊底流。大而无外，小而无内。合虚空而无欠无馀，混万象而成团成块。不出不在，不失不坏。我不与物争，物不为我碍。路逢达道人，不将语默对。三千界里放光明，双六盘中休喝彩。里头看，勿暑寒，直下沧溟沥得乾。我道巨鳌能俯拾，笑君沙际弄钓竿。云门老子能施设，胡饼佛祖俱超越。哆哆和和两片皮，狤狤獠獠三寸舌。不是特地展家风，也非投机应时节。生铁铸成无孔锤，忒团圞兮难下楔。皓然雪月净无埃，一色功中更放开。唤起牧童蓑底梦，白牛鼻孔拽教回。阴阳爻象此为宗，杀活机头看变通。玉女退身功后位，木人引步异中同。一尘不受能虚廓，万像无遗却混融。借得因缘成现用，玲珑八面尽家风。饮乾巨海，推倒须弥，廓大灵通更是谁。馨香秀林栴檀枝，哮吼出屈师子儿。三千界现一弹指，八万门开双用眉。知不知，为不为。道满十处兮心超亿劫，影流万象兮气分二仪。宿雨洗去山面尘，东君料理山家春。浩劫壶中勿新岁，枯木岩前有古人。寒暑不到以法界为处，齿发不老以虚空为身。坐间默有相传意，川上乾无逝去津。生灭夤缘不著人，一年才尽又逢春。森罗借得为他用，法界浑仑是我身。不受杂毒，自然纯真。拈却千差亡彼此，打成一片没根尘。非男女之相，出有无之量。透万机之前，超三界之上。穷而通，简而当。松含月兮夜寒，溪带雨而春涨。管籥真风暗度韶，春恩如许在芳条。志公不是闲和尚，拄杖头边有剪刀。莺弄歌喉华弄妍，如许春事在门前。道冲而用亡机者，买尽风流不著钱。寿等南山，位崇北斗。机运象先，体同道久。明逾日月兮普及幽深，德合乾坤兮廓无前后。清彻性空水，圆明净智身。个中不洗体，直下了无尘。有成佛，有降神。有彼岸，有迷津。哆哆和和此其始，胶胶缀缀此其因。底时节，释迦文，恶水蓦头浇莫嗔。何须念彼观音力，自然还著于本人。不起一念，向道须弥。舌头一脔肉，口唇两边皮。云门得用妙如许，不落是非知不知。萧然一念未萌初，露柱怀胎辨得无。风扫馀云月未上，霁虚廓净绝方隅。岭头功德眼，倦足等闲垂。红炉一点雪，直下廓亡依。百草头上平生事，闹市门前百亿身。及尽如许闲影响，体明空劫那边人。那边人，何所有，白云断处青山秀。绝他缘，唯自守，结夏须教醭生口。有说便是野干鸣，无说自然师子吼。凡圣通同共一家，寂光田地看生涯。而今选佛心空去，自有丘园开觉华。三千世界出弹指，百亿庄严集化身。寿域无疆同道久，河沙劫数一成春。世尊无说说，迦叶不闻闻。默默到时良自庆，家山元在白云根。归根得旨，叶落知秋。拈得鼻孔，失却舌头。照彻三世佛之顶?，把定历代祖之襟喉。玉井涵碧，冰壶断流。诸法空寂为之座，是须坐处不停囚。当处出生，当处灭尽。三世如来，相授此印。石人放意卧烟寒，玉女摇头看晓信。雪峰之子，德山之孙，葛藤牵转难穷根。截断众流见源底，相应函盖同乾坤。长长短短无节奏，绵绵密密忒鹘仑。随波逐浪恁么去，上船便到家前门。端公问处来，径直勿迂回。善财处处逢弥勒，弹指作声楼阁开。冰鉴净，玉壶寒。一亘清处抬脚易，十分明白转身难。混身转却舌头短，转却浑身鼻孔宽。一人之父，百王之师。道机有馀兮，动若四时。寿域无疆兮，量同二仪。大功不宰，至化无为。妙兮虽喻，智也不知。权挂垢衣云是佛，却装珍御复名谁。耳应声而无响，眼有照而亡缘，旷劫清规里许圆。生死死生不到处，云磨秋色水连天。寒林濡露，明月濯波。时节恁么，衲僧如何。廓一念不见有自，极十方不见有它。遍界通身无背面，莫教丝绪落机梭。十月朔，风雨肇寒天意作。丛席地炉今日开，免烧木佛无斟酌。丹霞将错就错，院主眉须堕落。如聋如盲大家翁，搅扰杀你不要恶。深深处，细细行。隐隐时，密密觑。若能恁么彻根彻，源旁参回互宛转。虚玄不触尊贵机，横梭度针露线穿。一日不作，一日不食，歇者无心穫者力。分明只个是家风，会得种田博饭吃。唯心唯识，平出平入。金刀之齐，玉尺之直。你唤甚么作三界，真个不曾遗颗粒。王老师，足意气，是是非非荡情谓。倚天照雪烂光芒，扫尽搀抢千万里。一枝秀出栴檀林，想见馨香慰众心。不负老兄开凿力，当风子和鹤鸣阴。影略门前倒刹竿，个中消息授传难。玲珑侍者能相委，盘走明珠珠走盘。功勋消，阶级尽。尊贵不知名，威严莫得近。子退步而就父，臣转身以合君。机转玉轮侧，妙叶正当风。湛湛不昏，绵绵若存。三世佛护持为之顶相，历代祖传受为之命根。苍头祖父寒居位，白发儿孙夜过门。道契如如，非有非无。静也神之在谷，应也像之在珠。了无所住，照不失虚，无影杖子两人扶。清华临于至鉴，深密守于元枢，机轮文彩妙穷初。霁色廓澄兮秋怀月满，秀棱重叠兮云卷山癯。不即不离，非取非舍。自东自西，谁上谁下。委曲也顺俗亡功，蓦直也应真不借。珠中有火君须信，休向天边问太阳。只者一缝大小，饱丛林汉分晓。点头言语，丁宁摆手。舌头狤獠不狤獠，人人脚下长安道。不问维摩经，看底甚么经，大千卷出破尘情。水中盐味，色里胶青，机前有路妙难名。才形言像迢然去，又是泥团换眼睛。一阳生，万物潜萌。隐隐有像，寥寥未形。蚌肠含妙蕴，犀角晕通星。密密用，细细行，本智虚融与理冥。露地白牛肥腻饱，拥蓑人驾雪山耕。今朝腊月二十五，衲僧一曲和云门。谁将节奏乱孔窍，不到瘢痕伤斧斤。舌无骨，眼有筋，方见韶阳老子能。拍拍元来浑是令，哩鸣啰了逻鸣棱。吃茶去，吃茶去，明明指人无异语。家风平展没机关，谁道赵州谩院主。苦苦苦，往往邯郸学唐步。恰恰长安道上行，分明有眼如天瞽。岁朝坐禅，万事自然。心心绝待，佛佛现前。清白十分江上雪，谢郎满意钓渔船。明月芦华四望连，转身人上合同船。借功自有旁参事，历历机头看正偏。净不涉缘，照不对物。用无去来之相，混无彼我之心。稳稳密密，玲玲珑珑。宛转虚玄事不彰，明暗只在影中圆。云无心成何处雨，蜜有味是谁家华。一钵上方分得饭，归来香气满毗耶。轻烟羃羃衲僧家，节物迎春气象华。流水落华无限意，游山消息付长沙。世梦短，劫壶宽，底人退步里头看。豹变文而雾重，龙不卧而潭寒。欲使人人双眼冷，要须先沥髑髅乾。桃华浪里振脩鳞，一跃龙门看化身。谛了十方三世事，无始的的自家春。吸尽西江向汝道，马师家风不草草。截流一棹破烟寒，天水同秋清渺渺。白云之宾青山伴，位里借功看互换。无底合盘转手擎，穿心碗子通身饭。春云堆絮，春雨散丝，华开笑口柳申眉。翻紫燕，嚼黄鹂，声色丛中有路歧。家风鼻孔相摩触，不独观音大士知。差之毫釐，失之千里。会也打草惊蛇，不会也烧钱引鬼。荒田不拣老俱胝，只今信手拈来底。主中宾，宾中主，相合回头看里许。明月团团夜正央，昆仑抱出珊瑚树。水不洗水，金不博金。眼不见眼，心不用心。不堕根境识，那涉去来今。迷里忽然逢达磨，何曾特地作丛林。我住汝亦住，我行汝亦行。结制顺诸佛，禁足护众生。金锁无须两头动，灵犀有晕中间明。泥牛入海恰半夜，木鸡唤月看五更。云倚山是父子，眼约眉为兄弟。三世同参或一段合宗家之事，大千等量破微尘出自己之经。琼林寸寸宝，旃檀片片馨。物物头头有平出底多许，心心法法无外来底一星。抹抹挞挞憨皮袋，跛跛挈挈常不轻。无是无非长默默，非凡非圣独惺惺。蒲团坐倚无他事，永日寥寥谢太平。笊篱木杓，钱贯井索。受用见成，家风廓落。生涯放得信缘看，佛法更于何处著。不用安排只么从，自然心地常安乐。默默相投时节，灯灯不断光明。其间著脚浑无地，望尽玉壶连底清。句里明宗则易，宗中辨的则难。也须是到个时节，始得色转不见身。功亡不知位。绝怜大匠一斲泥，不犯祖师三尺鼻。儿孙去后阿谁共守清贫，臣庶退时独自难称尊贵。寻常撞搕，当面讳却。可怜傅大师，处处失楼阁。来问此经低声，大千卷自尘中出，三世佛从口里生。天得一以清，地得一以宁，空无依兮谷不盈。摩诃般若波罗密，落日渔樵歌太平。尘尘三昧，彼彼不外。千峰向岳，百川赴海。更无一法不如来，只个堂堂观自在。百城游遍，遍诣文殊。不见其身，唯摩其顶。老眼就看青嶂骨，败鞋行到白云根。地藏栽田博饭，南泉买镰割禾。六祖负舂明历历，金牛棒钵笑呵呵。古人得恁饱参煞，尔辈莫嫌辛苦多。难难难是遣情难，情尽圆明一颗寒。大法眼，不相谩。面前不破案山碍，直下无津识浪乾。木有火伤身，人有火伤神。木无火不生，人无火不成。地水风火，亦复如是。四大普周同法界，各各普周无障碍。只者普周无碍时，自然无坏无不坏。只者便是，非像非镜。谁主谁宾，何偏何正。缝罅莫我欺无孔之槌，锱铢莫我定无星之秤。聊将柱杖搅沧溟，令彼鱼龙知水为命。须知风动心摇树，果见云生性起尘。雨霖霖兮日杲杲，点头弥勒解分身。玉壶著脚四围宽，妙处其中转侧看。顾鉴功忘鼻孔直，津流识尽髑髅乾。夜横河汉白，霜洗斗牛寒。休去歇去，绝言绝虑。廓无所依，妙无所住。转历历之机，运绵绵之步。神游方外灵台，道契环中虚处。藏身白云云外家，著脚青山山下路。宛转穷通，旁参回互。十成收得返魂香，一等来挝荼毒鼓。肯触气于死蛇，要捋须于猛虎。却借其功，不谋而遇。枯木龙吟而起云，南山豹变□披雾。律入春筒，影流晓户。百亿仪分，三千体露。大经掇出于微尘，古佛相交于露柱。历代诸祖只个生涯，一切众生同时灭度。大用石火迟，全机电光遽。哆哆和和也问若剪答如裁，轰轰磕磕也喝如雷棒如雨。洞山佛对三斤麻，赵州衫重七斤布。道火不我烧唇，道水不我濡裤。无是无非，何规何矩。柱杖子里许将来，钵袋子那时分付。无对无待，有兼有带。历历物机，空空眼界。绵绵相柱兮箭锋，恰恰相应兮函盖。巨海饮毛，妙峰纳芥。彼不见其有馀，我方知其无外。普明照世约同参，补怛落伽观自在。静沉沉，明荡荡，雪满十方，云迷四向。一色影里是谁坐著功勋，百尺竿头阿你变通伎俩。恁么时须辨几微，恁么处须明的当。趁不去露地白牛，透得过流河香象。彻见其源，如指诸掌。恁么尽去也无法可传，恁么却来也有人相亮。三世诸佛不知有，忉忉怛怛扬家丑。狸奴白牯却知有，跛跛挈挈能自守。弄鳖鼻兮忆南山，透法身兮藏北斗。风飘白雪岭头梅，春撚金丝堤上柳。天童也要不沾唇，三盏清源白家酒。你也恁么住，我也恁么住，作业相似贫相聚。十方无壁，四面无门。遮丑无衣，禦寒无絮。直下不居功，个中看转处。采华蜂集萌不枝，卧月鸟栖无影树。三寸舌，两片唇，无始时来赚杀人。解弄不教圭角露，阿谁参见跛云门。老大丛林快说禅，不将禅拄口皮边。谷深山远空无像，何处人呼应不圆。一头白发几回春，方信闲身似痴人。直下放教平稳去，更将何法作根尘。法无根尘，心无向背。心无向背，道合自然。道合自然也，日日好日，年年好年。东君刀尺裁华木，付与过头杖子禅。三界无法，何处求心。风生虎啸，雾起龙吟。泥中有刺，绵里有针。华鸟隔墙相唤甚，十分春事到家林。不堕前后，独超古今。唤回千岁梦，飞出九皋禽。无栖泊，勿猜斟，只个虚空等样心。直下一槌光迸散，斩新弹子出炉金。山谷之响，水监之像。白云之心，太虚之量。应机也乍卷乍舒，据令也全收全放。三千世界你夤缘，百亿分身君伎俩。风行空，船驾浪，施受通同无住相。一言相送知不知，千僧在你钵盂上。家法简严，非二非三。月来明湛水，云退露寒岩。真机自得妙处，谁参不是文殊。白槌后也应，千古屈瞿昙。清净性空水，光明法界身。依俙辨白处，便是诞生人。不洗体，不洗尘，妙触宣明悟水因。借问当年向去事，如何今日却来亲。二千年前此时候，指天指地师子吼。云门居乱思太平，打杀不妨将喂狗。指东话西，将无作有。恶水泼君君莫嗔，而今看你如何受。吃粥了，洗钵去，法尔圆成正规矩。可怜叶氏怕真龙，却怪谢郎欺猛虎。本常路，真实语，这僧且问如何悟。从来鼻孔大头垂，不用安排兮自著处所。泥泥水水一年农，收拾将来碓下舂。炊软香分千钵饭，肚皮参饱放颓慵。一色是须转，大功不我居，珠走碧盘盘走珠。直下沧溟取明月，吾家自有昆崙奴。天宇豁空云卷雨，溪容澄澈水怀秋。乞食浙西苏与秀，人人奉佛家家富。收拾几成三万缗，尚自不能供众口。却请和尚道，三世诸佛也靠倒。释迦师，净名老，毗耶摩竭心相照。倦鹤夜移巢，灵蛇寒入草，正偏转侧兮妙圆兼到。作么生行，履得十成，去功业力争英雄。刘项时，将太平。坐亨朴懋，羲轩世人。莫向枯龟版上钻，衲僧开口见心肝。莲华荷叶出未出，做尽工夫转觉难。不得讳，有头底。当时你带累别人，而今别人带累你。来生我家，作业相似，针线穿联细中细。迦叶阿难不相知，人人各自住三昧。里许转功勋，这边得游戏，到底还须彻根蒂。望断冥鸿没处秋，苍苍一色天连水。地藏栽田做活计，南泉镰子能收刈。日用平怀稳便休，自然颗糁无遗弃。无遗弃，不容易。你也莫亏我，我也不亏你。两家宾主平，四棱齐塌地。风不鸣条，雨不破块，个是丛林饱参底。牧来纯熟水牯牛，检点将来堕随类。仲秋渐凉，蒲团放稳长连床。身心澄彻见渊底，河汉淡淡秋磨光。二祖不短，少林不长，相传笑杀威音王。你无所得，我无所藏，四无壁落浑大方。万世清规信明白，夜寒吐月山苍苍。经归藏，禅归海。稽首归依，合掌顶戴。王老师，超物外。二十年前恁么来，而今去尽閒光彩。九月又重阳，菊华依旧黄。渊明是醉不是酒，荡荡游心于大方。无人接得渠，贵逼马相如。果来桥上也，记得柱头书。无人识得渠，棋局醉樵夫。回头斧柯烂，大海一成枯。玉女依稀夜动机，锦丝历历吐梭脐。水天湛碧全功堕，雪月寒清一色迷。释迦自是释迦，然灯莫要添些。不用烧钱引鬼，何须勾贼破家。你那里针劄不入，我这里石上栽华。诸见若尽，慎勿追寻。才有是非，纷然失心。不落阶级，卓卓超出三际。曷用安排，十方自然畐塞。五色线不我羁縻，七宝冠是谁严饰。香林腊月火烧山，关楗如今透底难。无碍机锋能自在，虚空挥剑不成瘢。若恁么，也难得，清光浩荡无瑕隙。人言千里本同风，我道十方浑一色。浑一色，须转侧。才转侧，透关隔。透关隔，酬尔平生今脱白。侬家龟鹤自成仙，昨夜龙门无宿客。清白传家雪月光，玉壶中有转身方。情乾识尽功勋断，不觉全身入帝乡。一著能回一局棋，仙即妙处只些儿。点开活眼分生杀，不作穷忙死马医。倒却门前刹竿著，一把推出谁藏缩。工夫磨琢老成人，圆陀陀地无棱角。一灯分耀百千灯，个事宗家谁也曾。少室相传断臂可，黄梅分付坠腰能。闻说英雄苦战争，四方歧路自难行。而今踏著长安道，始信家邦久太平。曾到家山里许看，星河濯月霁天寒。个时失却娘生口，始信从来鼻孔宽。演出一大藏，明明超过诸缘上。随曲随直也流水转山，随高随下也虚舟驾浪。灵云悟桃华，玄沙旁不肯。昭昭然此心分明，隐隐也放身未稳。放得稳，八两元来是半斤，钩头秤尾能平等。一物长灵，十方普应。骑声跨色，超眺越听。浩浩也能纵能横，如如也能动能静。参饱丛林个样人，取饭不问谁家甑。佛云常乞是清规，一切食中斯正命。一雨沾濡，诸根萌动。青黄各成其姿，长短各随其用。绵绵也妙有机丝，混混也廓无棱缝。若人问我如何，敢道不快漆桶。若于一切法上通，身去亦是有所得。若于一切用处豁，落去亦是有所得。心心智通，佛佛道同。十方圆满，八面玲珑。施时也三乘教备，坐处也一切法空。应供而来有不受之受，度世而出得无功之功。动而常静，用时弥冲。处处不乖兮水中夜月，物物斯应兮华上春风。因缘和合而生，生不可生生。影生于形，响生于声。森罗万像从峥嵘，虚空廓落无亏盈。杳杳冥冥，灵灵明明。是其中之精，非其外之情。见本家旷古之佛，得自己广大之经。湛兮若存无迹像，善恶不我相随行。物物现成观自在，人人具足常不轻。"}