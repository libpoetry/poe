{"id":"1114838","title":"和郑十三东斋言事二首","dynasty":"宋","author":"李廌","text":"为贫轩冕未忘情，宁使栖迟抱六经。安得神仙断鲸剑，拂开云翳露天青。雾浓玄豹终朝隐，冰薄猜狐抵夜听。昏垫直疑皆饮鸩，沉冥何苦辨清醒。春光故故恼人情，新葺茆茨欲醉经。积雨水衣龙颔滑，晚晴山翠佛螺青。月边柳色疏疏见，风外梅花细细听。半夜白云生石枕，润珠蒸湿醉魂醒。"}