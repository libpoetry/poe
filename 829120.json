{"id":"829120","title":"大风连夜起七首","dynasty":"清末近现代初","author":"吴妍因","text":"大风连夜起，格格震筐楼。吹得凝尘散，缘何不散愁。大风连夜起，猎猎撼蕉林。吹破张张叶，焉能不碎心。大风连夜起，泛泛荡湖波。身世波间月，浮沈时几多。大风连夜起，磔磔袭林峦。妻子同林鸟，巢倾奚所安。大风连夜起，虎虎掠郊原。草木惊残梦，时疑兵马喧。大风连夜起，斗室似扁舟。安得平吹去，飘然更远游。大风连夜起，草阁欲鹏飞。盍展垂天翼，逍遥复北归。"}