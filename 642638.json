{"id":"642638","title":"贫女叹","dynasty":"明","author":"胡奎","text":"妾年八九龄，始知男女别。十三学女工，穿针向秋月。十五绣得双鸳鸯，自小不离慈母傍。有髻不簪金雀钗，有耳不悬明月珰。朝朝画眉临古井，爱渠百尺波澜静。水底桃花不见春，愁心乱若青丝绠。东家女儿花满头，问妾不嫁心焉求。鹦鹉愿依丹桂老，蟪蛄安识青松秋。乾坤无情白日短，寂寞空闺绿苔满。何当约取许飞琼，月明夜夜吹琼琯。"}