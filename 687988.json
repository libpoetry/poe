{"id":"687988","title":"送李方水还临高学署","dynasty":"明","author":"成鹫","text":"三年一别一番新，几度相逢笑有因。僧未参方官未擢，闭门人亦出门人。停车惘惘不胜情，斟酌前岐旧路程。古道至今成鉴辙，那堪重过辨州城。海南海北总春风，处处行吟似粤中。想到官衙梅雨候，槟榔红遍荔枝红。啼莺恰恰燕喃喃，欲别难为越俎谈。我纵无言君也会，十年不枉是同参。"}