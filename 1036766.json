{"id":"1036766","title":"衡永之间山路艰涩薄晚吏卒鬨云渐近祁阳路已平夷皆有津津之色","dynasty":"宋","author":"范成大","text":"朝登赤土岭，暮入黄泥谷。春江弄花月，归梦恍在目。觉来行路难，杜宇叫高木。凹中泥没踝，凸处石齧足。坐舆我尚病，想见肩舆仆。衡阳复祁阳，可暂不可宿。晚来出前冈，路坦亭堠促。将士走相贺，喜色如膏沐。人生本无闷，逆境要先熟。不从忧患来，安识平为福。夷涂不常遇，历险始知足。"}