{"id":"683066","title":"某比以笔劄逋缓应酬为劳且闻有露章荐留者才伯贻诗见戏辄亦用韵解嘲","dynasty":"明","author":"文徵明","text":"不用浮文荐子虚，底须沧海问遗珠。若为尚作稽康累，懒慢难酬满案书。绝涧深林付窅冥，三年惭负草堂灵。青山应笑东方朔，何用俳优辱汉廷。千年处士说林逋，漫有声名达帝都。只辨梅花新句好，莫论封禅有书无。春风次第水增波，千里清淮一棹过。更恐南行劳应接，随堤新柳似新鹅。平生艺苑说荆关，点笔虽忙意却闲。何用更骑黄犊去，右丞胸次有江山。"}