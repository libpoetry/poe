{"id":"1119720","title":"再次韵答许节推二首","dynasty":"宋","author":"陈造","text":"起依筇竹似桴浮，改就新词却自讴。囊锦斩关聊袖手，酒兵推户且扶头。东风已拆红踯躅，碧树更啼黄栗留。醒醉醉醒殊未沬，不应通守羡通侯。步屧巉岩屏骑旌，松风茵露为谁轻。已无桃李擅春事，忽有鸟乌啼晚晴。羽客不妨同水厄，宿酲端解败诗情。开缄又拜同寮赐，锦段中含掉尾鲸。"}