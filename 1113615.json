{"id":"1113615","title":"罢官后稍谢宾客十绝","dynasty":"宋","author":"李之仪","text":"过从顿谢懒尤添，倦卧终朝不捲帘。晚饭都无官米气，始知身已是苍黔。独展离骚吊逐臣，尚存残角报重闉。时节自新人易老，未应閒处似他人。忆逢新火客秦川，绣岭归来浴暖泉。从古盛衰如反掌，累累何地不新阡。旋营香火拂尘埃，市井声传隐隐雷。顿觉林泉归已晚，姑从閒处看花开。贪着崎岖信可羞，误将鬼录作天游。东山自是力不足，细论前途有底忧。春风浩荡思无涯，老病萦仍苦恋家。推枕不知真早晚，小窗披雨一庭花。极目湖光彻骨清，无风犹觉尚坚冰。心安处处皆堪乐，未必西南是得朋。十仞惊湍拂面寒，恐人如在百胜竿。飞云舞鹤形容处，英爽端疑共此看。求田问舍本无期，废弃衰年适此时。未拟沃州那旧隐，且从新托试维持。何须叹世鹿皮翁，得句真能发笑容。谁谓祖风无与寄，寸莛终愧触洪钟。"}