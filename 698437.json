{"id":"698437","title":"洪武庚辰八月一日为抚安人民至衣锦乡访安湖书院拜先圣殿谒先贤祠栋宇倾挠廊庑荒茀顾瞻感叹念欲兴修兹焉经始以俟毕工历初十日夜坐挈矩堂新月满庭谩尔兴怀成五言近体十首时儒生钟民敬亦次余韵以纪一时之清兴也","dynasty":"明","author":"唐文凤","text":"凉夜坐长庑，披衣酒半醒。月涵双沼白，云去万山青。遗老犹文物，前修尚典刑。我来勤抚字，短发故星星。昔号怀珍士，今游衣锦乡。三程祠尚在，二谢冢应荒。仪范崇昭代，功勋铭太常。自惭居邑宰，吊古意何长。天地有否泰，山川无古今。相传旧时政，应慕昔贤心。三献曾悲玉，四知常畏金。平生无寸术，一念恤民深。三桂雪霜古，孤槐风雨黄。昔贤祀宇在，先圣殿庭荒。壁刺藤枝小，墙垂草蔓长。愧予同政教，感慨意徬徨。夜坐庭前月，娟娟影倍清。眼看前代迹，心切故乡情。积水鱼龙起，空林鸟鹊惊。灵槎如可觅，吾欲上蓬瀛。昨日又今日，千山复万山。道途常畏险，身世每思閒。有役吟情涩，无忧酒量宽。一官聊自慰，未必误儒冠。问月月不荅，留云云自行。江山应有待，天地岂无情。苍狗形须变，青鸾影更明。一杯聊复尔，漫听浩歌声。不尽吟诗趣，徘徊欲二更。乱星浮酒瓮，孤月煮茶铛。此夜朋徒兴，他乡兄弟情。平生仗忠信，抚事不须惊。得酒晓仍饮，寻思夜更哦。人心应复尔，吾道竟如何。蟾影一池静，蛩声四壁多。百年斯道重，未用叹蹉跎。问俗经村落，周行途路难。端严元有道，澹泊若无官。报国寸心赤，忧民两鬓斑。位卑才更拙，谁为达朝端。"}