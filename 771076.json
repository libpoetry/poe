{"id":"771076","title":"角招二首 其二","dynasty":"清","author":"蒋敦复","text":"劝人瘦。秋来也、病腰可似疏柳。翠蛾描冷岫。几点黛愁，楼上纤手。芳华谢久。漫种得、山中兰亩。一夜湘江淼淼，恨羌笛不胜吹，望瑶京搔首。空有。画罗舞袖。银屏梦觉，临镜妆谁秀。凤钗欹枕溜。未了青春，伤心时候。衫痕检旧。怕不是、天涯中酒。那日清歌罢奏。最堪惜、月明前，花飞后。"}