{"id":"604257","title":"戊午腊月立春日携诸小妇及幼稚儿孙从游西园戏笔","dynasty":"明","author":"张萱","text":"戊午正月春已立，腊月又逢立春日。一年却立两年春，狼藉春光费收拾。西园望春春可怜，骊峰之下榕溪边。山光水色各自媚，绿情红意殊争妍。园公不为春烦恼，亦同儿女寻芳草。夜来微雨洒轻尘，柴关落叶何须扫。为园久拟鹿门山，釜鬲宜安竹石间。我好楼居楼百尺，移家长欲掩柴关。今日柴关且休掩，老人欲识春风面。旧寒未去新暖来，窥人柳眼微微展。芒童昨日街头游，社鼓蜂蜂迎土牛。春光不作俗人眼，先到园公百尺楼。百尺楼前春似海，儿孙竞逐春游队。穿花绕竹舞青幡，欲与东皇作光彩。乍雨乍晴春正浓，携儿抱女步芳丛。孙曾幼稚十七八，共手牵衣问阿翁。阿翁明年六十二，小星三人百零四。白发羞簪綵胜花，金钗却帖宜春字。春盘黄韭攒青蒿，饼如茧纸滑如膏。素手纤纤捲片玉，瓮头乳压珍珠槽。一妇当筵将进酒，持螯一妇小垂手。分甘亭外斗春妍，子子孙孙前致寿。凭栏一妇抱女儿，眉颦不是东家施。劝翁再进一杯酒，子酌孙斟翁莫辞。东唤阿翁西唤祖，两两三三作跳虎。一闻梨栗皆向前，諠腾似学斑衣舞。园公捧腹更掀髯，起舞欲共春风颠。人间官爵信如梦，眼底儿孙大值钱。盘旋共绕庭前树，兄呼妹唤频相语。一儿仰面问阿妳，今日春来在何处。阿妳笑请园公听，狡黠此子真宁馨。园公语尔春消息，双树林中鸟一声。又问园公春有几，连臂骈肩皆侧耳。园公别有许多春，不向芳菲斗红紫。欣欣三妇更持杯，共喜园公笑口开。不学杜陵憨老子，逢春犹忆两京梅。吁嗟乎，鼎鼎百年皆扰扰，閒来始觉青春好。青春莫笑白头人，白头能共青春老。努力须勤明岁耕，防饥幸结今年麨。乐莫乐兮，年年此日醉花前，父祖曾玄同一笑。"}