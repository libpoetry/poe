{"id":"712666","title":"梁药亭招集六瑩堂观六瑩古琴同诸公作歌","dynasty":"明末清初","author":"陈恭尹","text":"昔人斫琴贵其声，梁君得琴堂以名。六瑩堂诗走天下，人因诗好知琴精。酒酣拂拭呈上客，四座观之皆动色。断纹半作龙蛇形，古漆总如金铁蚀。梁君得此三十春，书斋终日伴闲身。发扬宫徵在笔墨，清风沕穆还天真。陶公无弦得其意，君琴有足一无二。不遇其人不敢修，旧新杂糅虞非类。吾闻舜琴五弦象五行，当年揖让称平成。少宫少商自文武，三千年内多戈兵。乃知极备不如缺，为君一弹再三歇。"}