{"id":"727121","title":"宋四厢乐歌廿首 肆夏乐歌","dynasty":"南北朝","author":"王韶之","text":"于铄我皇，体仁包元。齐明日月，比量乾坤。陶甄百王，稽则黄轩。吁谟定命，辰告四蕃。将将蕃后，翼翼群僚。盛服待晨，明发来朝。飨以八珍，乐发九韶。仰祗天颜，厥猷孔昭。法章既设，初筵长舒。济济列辟，端委皇除。饮和无盈，威仪有馀。温恭在位，敬终如初。九功既歌，六代惟时。被德在乐，宣道以诗。穆矣大和，品物咸熙。庆积自远，告成在兹。大哉皇宋，长发其祥。纂系在汉，统源伊唐。德之克明，休有烈光。配天作极，辰居四方。皇矣我后，圣德通灵。有命自天，诞受休祯。龙飞紫极，造我宋京。光宅宇宙，赫赫明明。明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。"}