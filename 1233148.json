{"id":"1233148","title":"送贺元忠之曲阜学正任","dynasty":"元","author":"周巽","text":"送君之曲阜，鲁殿谒灵光。琴瑟歌清庙，衣冠拜素王。采芹临上邑，释菜得升堂。文字看科斗，箫韶鸣凤凰。吟坛常倚杏，射圃必穿杨。听雨泮池曲，舞雩沂水傍。桧围宫树暗，花覆苑苔香。东鲁诸生喜，西风一鹗翔。赠言兖州去，别意楚波长。遥望云千里，中流苇一航。游鱼迎去棹，语燕绕危樯。愿振孔林铎，时逢文运昌。"}