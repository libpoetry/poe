{"id":"1063773","title":"谒嵩禅师塔","dynasty":"宋","author":"释德洪","text":"吾道例孔子，譬如掌与拳。展握固有异，要之手则然。晚世苦凌夷，讲习失渊源。君看投迹者，纷纷等狂颠。韩子亦儒衣，倔强称时贤。凭凌作诟语，到死不少悛。后世师韩辈，穴攘犹可怜。走名不自信，逐队工语言。哗然皇祐间，飞蚊闹喧阗。田衣动成群，怒瘿空自悬。缩头不敢息，兀坐如蹲猿。堂堂东山公，才大德亦全。齿牙生风雷，笔阵森戈鋋。隐然湖海上，长庚横晓天。作书肆豪猛，挥斤莫敢前。群儿虽貌敬，臆论已不专。书成谒天子，一日万口传。坐令天下士，欲见嗟无缘。功成还山中，笑语答云烟。我来不及见，山水自明鲜。入门寂无声，脩竹空满轩。永怀翛然姿，骨肉耸清坚。僮奴岂知此，住此亦弥年。指余以石塔，草棘北风颠。再拜不忍去，听此绕涧泉。吁嗟末运中，那复斯人焉。文章亦细事，清苦非所便。但爱公所守，远相诸祖肩。迟迟哦公诗，落日满晴川。愿携折脚铛，结茅西涧边。岁时逻松桧，来此扫颓砖。"}