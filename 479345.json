{"id":"479345","title":"次韵杨考功雪中见寄","dynasty":"明","author":"陆容","text":"后土承天变，司寒应候严。同云低布野，密雪乱回檐。荡漾侵池灭，蒙茸拂树粘。阳和虽不竞，膏泽已冥沾。色眩将迷鹤，光遥欲妒蟾。渭沟秦弃粉，猗泽晋堆盐。颇惬瑶阶迥，仍愁蔀屋淹。猎原纷毻羽，织室漾轻缣。持节餐应苦，扃门卧实廉。绀园惊改观，碧岭讶颓尖。窘兔留新迹，多鱼伏有潜。入歌难和曲，爱舞漫窥帘。屑下粳辞硙，灰飞楮就炎。软红连日净，涨绿与春添。归骑银垂鬣，行人玉缀髯。微声疑霰杂，细转觉风恬。照晚分灯力，传更错漏签。六花千里遍，三白一冬兼。拟絮怜才逸，充茶觉味甜。炽炉身喜近，冻笔手慵拈。螟螣当深入，来牟预可占。冷魂冯酒唤，宁避老饕嫌。"}