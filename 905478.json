{"id":"905478","title":"庭中千叶玫瑰今春盛发烂然可爱因赋一章寄上仆射相公","dynasty":"宋","author":"李至","text":"小槛锁玫瑰，群芳次第催。刺多疑有妒，艳绝却无媒。露洒啼妆在，风牵舞态回。层苞不暇吐，数日未能开。烂胜燕脂颗，殷于烈焰堆。浓将丹笔染，碎把绛绡裁。漠漠香如芷，青于叶似苔。夭难胜暖日，静不惹纤埃。远对褰书幌，傍观置酒杯。朵稀心暗记，根浅手亲培。雉控眠偷摘，僧逢醉觅栽。尽嘲终彷佛，拟折又徘徊。丽夺倾城色，吟归间世才。多情百花主，闻必有诗来。"}