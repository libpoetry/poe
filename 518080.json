{"id":"518080","title":"望莲花山","dynasty":"明","author":"唐文凤","text":"峨峨莲花山，万仞高崔嵬。田形级阶梯，峰势层楼台。四时风雨暝，半日云雾开。昔年遭广寇，民屋俱炎埃。田畴已荒秽，垣墙半蒿莱。皇威赫斯怒，令行速奔雷。大将祃旗纛，天兵自南来。杀戮遗孽尽，鬼哭声哀哀。膏血涂宿莽，髑髅蚀苍苔。至今十载后，宁谧毋惊猜。嗟予膺宠命，治邑惭非才。劳心勤抚字，民物何康哉。"}