{"id":"772354","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别 其三","dynasty":"清","author":"姚瑩","text":"江东俦侣半凋萧，日下耆贤久寂寥。何意海禽方铩羽，又逢秋鹗尽摩霄。壮怀力振回天地，抗论神飞见贾晁。圣主已闻容直谏，封章频数莫辞劳。"}