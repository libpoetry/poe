{"id":"70534","title":"水龙吟·少年射虎名豪","dynasty":"元代","author":"元好问","text":"少年射虎名豪，等闲赤羽千夫膳。金铃锦领，平原千骑，星流电转。路断飞潜，雾随腾沸，长围高卷。看川空谷静，旌旗动色，得意似，平生战。城月迢迢鼓角，夜如何，军中高宴，江淮草木，中原狐兔，先声自远。盖世韩彭，可能只办，寻常鹰犬。问元戎早晚，鸣鞭径去，解天山箭。"}