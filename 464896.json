{"id":"464896","title":"念奴娇 呈陆子兴先生","dynasty":"当代","author":"金问泗","text":"暮春初夏，看青青旷野，晴光满树。帝佑善人徵上寿，正值七旬添五。每谓先师，许公遗训，若黄钟仙吕。典型犹在，从头细为余语。久矣寺舍藏身，天阍托命，卧绿阴深处。此日玄都颁异数，佳话传今超古。明道文章，回澜心事，诏旧时僚侣。夕祈晨祷，神州早歇金鼓。"}