{"id":"479884","title":"题竹","dynasty":"明","author":"庄昶","text":"独坐湘江浔，见此丛篁幽。风雨日暝晦，万雀声啁啾。垂垂正结实，恐为鹓雏谋。岂无九苞羽，飞下十二楼。延伫久不见，此意良悠悠。我因王者瑞，极意垂鸿猷。采之欲往食，道路阻且修。问之在何所，乃古西康州。西康有西伯，已矣三千秋。至尊应昌运，致此能无忧。清时一再睹，咄哉何所求。"}