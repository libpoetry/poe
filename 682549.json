{"id":"682549","title":"悯潦三章端民歌王兵宪宗鲁也余为广其辞焉","dynasty":"明","author":"区大相","text":"洪潦汤汤兮毒吾州，地维圮兮乱常流。霪雨助虐兮溢原野，飘室庐兮灌城社。水不仁兮民为仇，潦不止兮君侯忧。潦不止兮奈何，日惨晦兮雨滂沱。燕雀东西兮失其故处，蛟龙矫矫兮水府失驭。薪竹兮易竭，望尾闾兮难泄。嗟洪流其何以，底定兮民将为鱼，非君侯兮吾安得平土而居。往见侯兮，熊车戾止。今见侯兮，短衣敝屣。短衣敝屣兮为吾民，手足胼胝兮焉知其勤。吊洪流兮汗漫，侯之治水兮心力殚。芬芳兮椒浆奠，水府兮闷闷。发禁旅兮登城陴，民之颠溺兮忍其弗持。载糗饵兮食其饥，上帝怒兮叱水府。杀湍流兮宅南土，江河晏兮来万祜。"}