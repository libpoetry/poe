{"id":"491336","title":"酬萧翀怀别见贻之作","dynasty":"明","author":"刘崧","text":"久阔易成晚，独居难为欢。如何天壤间，有此忧患端。永念昔别日，春花始资繁。一往落秋风，空闺馀蕙兰。芳年坐超忽，故物俱摧残。海水亦已冰，飞霜中夜寒。沈吟顾俦侣，伤哉涕汍澜。素丝宁独持，抱璞耻相干。感子问远动，志愿得少殚。驰音发孤咏，击节欣众叹。白日照空谷，玄云起崇峦。苟怀合并诚，道路谅匪难。眷言慎初服，黾勉同加餐。"}