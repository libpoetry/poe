{"id":"1122061","title":"闺门诗三首","dynasty":"宋","author":"郑刚中","text":"幽思春云乱，拟向琴中说。徽寒锦荐高，未鼓弦中绝。尚有无弦韵，或可奏明月。阶前望冰轮，去去不停辙。薄命如妾何，秋风河汉阔。无心事铅黛，采采菊金黄。徘徊欲寄远，云梦连潇湘。岂不怀君子，念念不敢忘。西邻击神鼓，东邻闹笙簧。三嗅篱边英，泪落秋风香。晨光入幽户，手织回文书。闻古有双鲤，为人致区区。书成立江边，天寒渺无鱼。微怀既莫致，惨惨何由舒。归来更无语，怅望庭花疏。"}