{"id":"200785","title":"沁园春·绿野归来","dynasty":"宋代","author":"张榘","text":"绿野归来，筇杖角巾，岂不快哉。有清泉白石，东西岩岫，翠阴红影，高下楼台。况是蕤宾，槐庭暑薄，照眼葵榴次第开。轻熏里，翦香蒲为寿，一笑传杯。栽培。多少英材。更霖雨、看看遍九垓。算支撑厦屋，正资梁栋，调和钧鼎，须用盐梅。旒冕兴思，搢绅顒望，应有天边丹诏催。依还是，为苍生一起，重位元台。"}