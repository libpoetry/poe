{"id":"1111328","title":"和张子寿二首","dynasty":"宋","author":"许景衡","text":"红紫纷纷尽斗妍，游蜂舞蝶亦翩翩。一年纯是愁閒事，三月过来几醉眠。生怕杨花飞似雪，忽惊荷叶大如钱。诗人只解寻佳句，分付春愁与少年。风雨朝来不甚颠，残花赢得更留连。帘栊寂寂莺方乳，桑柘阴阴蚕欲眠。老杜只将诗作伴，孝先偏与睡相便。江湖潋滟皆春水，好在横塘旧钓船。"}