{"id":"685523","title":"和米君梦秋柳诗十二首","dynasty":"明","author":"邓云霄","text":"大堤迢递接平沙，树影萧条冷万家。密叶昔时啼好鸟，悲风此夕噪寒鸦。残妆尚结三春恨，微霰如飘二月花。寄谢白家新宠妾，莫将颜色向人誇。驿舍旗亭各渺漫，临风踠地倩人看。阳关唱后多伤别，长笛吹来不耐寒。逝水遥怜随落叶，柔条谁复系离鞍。天涯岁晏乡心苦，折赠空嗟道路难。弱缕凋零绕画楹，青楼绾结若为情。愁深巧黛难长好，寒入纤腰暗自惊。半幅征衫司马泪，数声残角亚夫营。年年惆怅封侯事，少妇深闺怨未平。忆昔隋家骋逸游，曾将锦缆系龙舟。春流汴树通淮水，秋色芜城对古邱。十二雕栏忘御道，三千红粉失迷楼。更闻桥上箫声急，一夜征人尽白头。走马章台问故枝，秋原宿莽正离离。和风淡日还无力，凉露清霜岂自持。旧苑腰肢非昔态，暮天云雨到今疑。含情欲向湘江咽，江水东流无尽时。谁道春宫宠爱新，恩波已落玉河滨。应同团扇凄凉影，共伴长门寂寞身。舞罢夜怜罗袖薄，眠多朝惜翠眉颦。素娥有意还相照，青女何心更妒人。物色关心天一方，临堤秋望浩茫茫。徒伤白日偏催岁，怪尔青丝亦带霜。门径萧森怀靖节，锻炉凉冷忆嵇康。谁能更作江南赋？此夜思归意倍长。广幕阴阴嫩绿齐，荒郊早已报莎鸡。根连杜若寒江落，影入蒹葭返照低。自有烟鬟留客醉，何须露脸向人啼。闲来指点伤心处，渭水城边灞岸西。试问愁心近若何，淮南木落洞庭波。倚楼不见回风舞，隔水如闻蹋地歌。浪作丰容矜窈窕，空令岁月易蹉跎。谁家叹息秋衿薄？曲卷砧声向晚多。暮暮朝朝怨未消，汉南人去路迢遥。不同青桂争秋色，却向丹枫映暮潮。宾雁掠枝惊断线，寒蝉失翳欲辞条。行行试上台城望，一片残烟锁六朝。伯劳东去燕西飞。转眼容华有是非。月浸白门孤枕冷，树迎乌榜几人归。盈盈波上骄罗袜，脉脉江干换绿衣。不记别离今近远，请看旧植渐成围。遨游偏忆少年场，一曲琵琶陌上桑。颜色此时伤黯澹，风花往日笑颠狂。荣枯有分谁为主？天地无心莫较量。闻道东君回玉辇，好开眉黛试新妆。"}