{"id":"722752","title":"潇湘神 春日","dynasty":"明末清初","author":"梁清标","text":"春水流。春水流。岭南雨气似深秋。苦忆故园花事好，寒云片片夜猿愁。春草肥。春草肥。越王台畔布帆归。何处酒旗堪醉客，晓莺声里一花飞。春日晴。春日晴。海天回首绿烟平。箫鼓千船牵锦缆，几番花醉五羊城。春岫齐。春岫齐。素馨丛里鹧鸪迷。游女踏歌花外去，双双罗袜蹴香泥。"}