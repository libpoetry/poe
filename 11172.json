{"id":"11172","title":"赴抚州对酬崔法曹夜雨滴空阶五首","dynasty":"唐代","author":"戴叔伦","text":"雨落湿孤客，心惊比栖鸟。空阶夜滴繁，相乱应到晓。高会枣树宅，清言莲社僧。两乡同夜雨，旅馆又无灯。谤议不自辨，亲朋那得知。雨中驱马去，非是独伤离。离室雨初晦，客程云陡暗。方为对吏人，敢望邮童探。纵酒常掷盏，狂歌时入室。离群怨雨声，幽抑方成疾。"}