{"id":"1004150","title":"罗仙宫道士留午饭后遍览山中佳景三十六峰罗列几席夜雨达旦客枕甚清","dynasty":"宋","author":"程公许","text":"老树万安驿，古井罗真山。玉虬五云车，仙翁此往还。云踪久不刓，汎景疑可攀。忆昔摛藻頖，题诗揭松关。抱琴唐昌来，快晴春物妍。截竹倚伶俜，引袂飞褊褼。历阶一稽首，为我展笑颜。善救无弃物，广度随有缘。殊庭遥相望，异关非浪传。道士多野朴，山肴亲洁蠲。披榛为前导，?酒勤款延。墨池鉴寒藻，书台滃非烟。所著何隐帙，乃忍悭不传。空馀六六峰，可想格笔椽。最怜覆盂亭，秀出层峦颠。周遭碧霞嶂，莽苍云海连。酒囤拟泂酌，花坪夐连娟。暝色阻穷探，夜雨得佳眠。尘缘一相误，凡骨何当仙。云霞岂不恋，简书当趣旋。神丹夜涧火，青藜洞中天。仙翁如点头，未忍甘弃捐。"}