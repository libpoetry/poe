{"id":"173304","title":"寄何子楚·江如净练山如幕","dynasty":"宋代","author":"王洋","text":"江如净练山如幕，人道老何得真乐。寒温语后再拜前，每得书来话寂寞。米监细碎百虑宽，自昔仁贤学道难。诗书可乐卷胸臆，啼号不救如饥寒。去年嘉兴租不足，今年山田米炊玉。稍须酒肉疗枯肠，雪老凌霜不从欲。丈夫功名无后先，请翁拭眼看前贤。西湖处士竦吟骨，饥乞僧饭纾长年。香山居士箕尾客，东坡老子金銮仙。生前千骑不招买，身后一盏同寒泉。我意何翁亦如此，高人不饮无钱水。忍饥彻老守清臞，它年配食赤松子。"}