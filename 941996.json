{"id":"941996","title":"水龙吟 浮翠山房拟赋白莲","dynasty":"宋","author":"陈恕可","text":"素姬初宴瑶池，佩环误落云深处。分香华井，洗妆湘渚，天姿淡泞。碧盖吹凉，玉冠迎晓，盈盈笑语。记当时乍识，江明夜静，只愁被、婵娟误。几点沙边飞鹭。旧盟寒、远迷烟雨。相思未尽，纤罗曳水，清铅泣露。玉镜台空，银瓶绠绝，断魂何许。待今宵试探，中流一叶，共凌波去。"}