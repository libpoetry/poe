{"id":"676497","title":"采莲词","dynasty":"明","author":"文嘉","text":"摇棹若耶津，红妆映水新。歌声何处起，愁杀采香人。共入荷花去，隔花闻笑语。击桨溅红裳，同来采莲女。秋水滩滩碧，荷花渚渚香。荡舟莫击楫，沙上有鸳鸯。双双采莲女，各各有春心。谁歌竹枝调，春心应更深。朝朝采莲去，暮暮采莲归。朝暮空相守，思郎心欲飞。采莲复采莲，花尽恐伤藕。拨棹出花去，女伴争前后。舟中采莲女，岸上游冶子。两意暂相窥，无由得双美。妾欲向花语，花应对妾羞。溪花与溪女，相妒几时休。"}