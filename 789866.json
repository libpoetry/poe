{"id":"789866","title":"自城北登虞山日晚始抵城西","dynasty":"清","author":"洪亮吉","text":"我从城北来城西，正中日影已渐低。琴川七道响如箭，日月湖好分东西。言游虞仲两高卧，冢柏高与浮云齐。何应尚父亦来此，世去已远愁无稽。东旺里接太伯冢，一县已判东西姬。澹台南游亦曾到，吾道东亦嗟宣尼。奔车我已愧伯夷，抚剑切莫谈要离。千年遗事若转瞬，海色黯惨山低迷。人行深竹苦寥寂，怪鹊飞上山坡啼。"}