{"id":"978892","title":"师永锡少出通义其归携伯浑诗来因用其韵伯浑顷尝相送至下岩也","dynasty":"宋","author":"晁公溯","text":"益州古建国，远自蚕丛来。吾敢怪鳖灵，人有化牛哀。惟爱老翁井，苏仙手所开。乘轺难少留，门前厩吏催。愧子远相送，同把岩下杯。至今梦见之，石壁青崔巍。岂伊四座客，能屈一世才。去者不可招，至者不可推。"}