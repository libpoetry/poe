{"id":"1213071","title":"送蔡季良","dynasty":"元","author":"曹伯启","text":"盛世官规量材职，逢掖仍须肆刀笔。猥予南北阅人多，彼此技能相得失。江东复一季良出，姓字相闻不相识。同事同星几研亲，得觇干局无俦匹。简书衮衮笑谈了，政事优优儒道饰。忽惊奏最觐天庭，万里秋风动颜色。英雄不下儿女泪，著脚云衢先努力。除书消息待春开，何处豺狼当屏迹。"}