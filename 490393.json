{"id":"490393","title":"向烈妇歌","dynasty":"明","author":"朱朴","text":"王家淑女向氏郎，年少结发从爷娘。红丝牵幕归洞房，春风一见桃李芳。良人赋命尺寸长，奄忽弃妾成沦亡。绣帏割裂双鸳鸯，秦楼凤去遗孤凰。愿随良人死不妨，夫柩在室姑在堂。糟糠素食麻衣裳，重门一闭严风霜。门外荆棘多豺狼，妾身安得如㹠羊。口欲绝食姑乃防，截足断臂肢体伤。此身未死忧未忘，此志一决愿已偿。袖中白练夫所将，脱手系颈悬空梁。精灵飘逐云飞扬，含笑已在良人旁。天寒月黑夜未央，白日杲杲生昼光。呜呼世有男子行，驰逐富贵声利场。一朝事势逢更张，随流逐溷堕渺茫。贤哉一女千男强，菊枯兰槁根蒂香。金镌玉刻懿德彰，特立衰世扶纲常。"}