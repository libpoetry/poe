{"id":"807416","title":"催雪  秋日过城南显亲寺","dynasty":"清","author":"陈维崧","text":"潭北新秋，城南古寺，乱壑喧豗激濑。爱虎落三间，渔蛮一带。林际绀殿银墙，绣经幡、风定天花洒。时来樵语，遥黏僧磬，暗添幽籁。门外。愁如海。有野蔓荒榛，丛祠破冢。闪石竹罗裙，多年色坏。砌就苍凉景色，到路黑、灯青啼百怪。只静侣、掩住禅关，日看国山螺黛。"}