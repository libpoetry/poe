{"id":"1253323","title":"次韵答张簿","dynasty":"元末明初","author":"蓝仁","text":"苦热休嫌褦襶过，欲询为况近如何。陶公莲社当寻伴，杜老花溪许放歌。正乏酒钱谁送与，又添诗债费催科。苍头不识相观善，牢闭柴门畏客多。野人不识学为官，终老荷衣分所安。泉石尽堪供啸傲，风尘犹喜出艰难。献酬有客同三爵，粗粝期君共一餐。独念故侯忘贵重，笑谈只作布韦看。"}