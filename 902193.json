{"id":"902193","title":"送人赴阙","dynasty":"宋","author":"张嵲","text":"宗庙玙璠器，皇家柱石臣。策名存紫府，佐世值昌辰。德懋膺宸眷，才雄处要津。文辞追贾马，宾望并荀陈。共贵丰年玉，咸推席上珍。荐延言有味，发摘政如神。既畏西门猛，兼怀郑产仁。化民几变鲁，群盗遂奔秦。峻节推邦直，高风耸佞人。立身惟耿耿，谗口遂狺狺。一出修门道，重尝未下莼。岂同游泽畔，讵类卧漳滨。逸兴倾醇酎，清谈岸角巾。处屯常若泰，在屈每如伸。忽下泥金诏，初回雨露春。巾车趋象阙，鸣玉觐枫宸。江汉终归海，风花复坠茵。途长知騄骥，霜后识松筠。道合明良旧，恩濡宠数新。调元归大鼐，燮理属洪钧。贱子独何者，龙门亦有宾。承颜常数数，惠训每谆谆。屡赏王濛语，宁遗赵壹贫。数言真可诵，一语足书绅。他日承题品，今朝冀选抡。知归如有地，拜赐遂无垠。菅蒯虽何用，驽骀尚可驯。傥能收散诞，幸免屡逡巡。怅别瞻行旆，衔恩睇后尘。祝公闻政日，著意念穷鳞。"}