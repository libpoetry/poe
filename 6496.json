{"id":"6496","title":"河西太守杜公挽歌四首","dynasty":"唐代","author":"岑参","text":"蒙叟悲藏壑，殷宗惜济川。长安非旧日，京兆是新阡。黄霸官犹屈，苍生望已愆。唯余卿月在，留向杜陵悬。鼓角城中出，坟茔郭外新。雨随思太守，云从送夫人。蒿里埋双剑，松门闭万春。回瞻北堂上，金印已生尘。忆昨明光殿，新承天子恩。剖符移北地，授钺领西门。塞草迎军幕，边云拂使轩。至今闻陇外，戎虏尚亡魂。漫漫澄波阔，沉沉大厦深。秉心常匪席，行义每挥金。汲引窥兰室，招携入翰林。多君有令子，犹注世人心。"}