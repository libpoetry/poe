{"id":"696377","title":"后汉书十五首 《光武纪》","dynasty":"明","author":"郑学醇","text":"九鼎亲将赤手扶，汉家宗祐启东都。中兴帝业由天定，何藉彊华赤伏符。遥天跕跕堕飞鸢，铜柱高标瘴海边。惟恨壮心摧马革，勋名千载几人全。节侯归汉自巾车，奋翼渑池壮有馀。仗钺西征三辅定，玺书偏为致勤渠。冠军披羽独先登，壮勇还能不自矜。帝莫沉吟忧击郾，天教名将佐中兴。指点燕支是汉山，壮心鸣剑扫胡还。君王自有怀柔策，却遣丸泥闭玉关。渔阳上谷尽精兵，一夜南趣入汉营。有志竟须成大业，殷勤酾酒向齐城。弹丸疏勒劲胡间，疲卒相看倍苦颜。一夜范羌冲雪至，始知生入玉门关。汉家天子置三雍，袒割亲行礼数恭。师傅位高恩渥重，几人稽古作儒宗。讲毡曾报鳣衔三，位列台司祸已涵。回首夕阳亭上路，清忠千古更谁惭。东观重校图书日，西第初成献颂时。总为浮荣移素节，岂应吾道在逶迤。爨下焦桐斸素琴，螳螂一曲妙掺音。谁知召对金商日，不识阳球有杀心。新拜将军号度辽，先声宣播北庭遥。仲师壮节如苏武，肯向穹庐一折腰。使君行部去幨帏，万姓同瞻冕服辉。诏出汉庭旌有德，可怜循吏古来稀。千里剋期曾赴约，百年生死见交情。素车白马者谁子，知是山阳范巨卿。独怜千里草青青，汉祚濒倾似建瓴。阉竖尽膺茅土锡，废书三叹为桓灵。"}