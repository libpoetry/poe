{"id":"1714","title":"咏怀·少年识事浅","dynasty":"唐代","author":"骆宾王","text":"少年识事浅，不知交道难。一言芬若桂，四海臭如兰。宝剑思存楚，金锤许报韩。虚心徒有托，循迹谅无端。太息关山险，吁嗟岁月阑。忘机殊会俗，守拙异怀安。阮籍空长啸，刘琨独未欢。十步庭芳敛，三秋陇月团。槐疏非尽意，松晚夜凌寒。悲调弦中急，穷愁醉里宽。莫将流水引，空向俗人弹。"}