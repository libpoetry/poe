{"id":"192522","title":"次韵宇文守携酒相访","dynasty":"宋代","author":"李石","text":"天雷裂山崖，骤雨翻盆盎。田亩怀政最，草木知治状。使君富经术，暂屈乘一障。黄堂燕清香，比屋醉春酿。文章出指授，学校均幼壮。独我困樊笼，老矣神不王。寻医诗未免，勉力追绝唱。滔滔原夫辈，感此舍人样。旌旗出幽扉，俎豆忽迂访。小摘情益亲，村舂未忍相。蜀叟初不识，汉墨拜奇贶。从今门张罗，一任台无饷。"}