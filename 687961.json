{"id":"687961","title":"鹅潭渔父","dynasty":"明","author":"成鹫","text":"石门斜日柳波烟，钓得槎头缩项鳊。小港溪桥沽酒去，大通渔火枕蓑眠。山腰系带朝收网，水面生皴夜缆船。羡尔浮家识风雨，自伤留滞一年年。通津津口钓鱼还，十里澄潭两岸山。风便送归杨柳渡，月明留醉荔枝湾。沧桑阅尽须眉古，波浪经多梦寐閒。閒对白鹅搔白发，与君同寄水云间。沙角潮平地轴宽，多君浪迹胜严滩。鹅潭倒影涵山郭，鸥侣将雏近钓竿。烟雨南来云漠漠，牂牁东注水漫漫。画船尽载沉香去，閒与儿孙倚棹看。"}