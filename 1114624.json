{"id":"1114624","title":"玉田八景 翠屏朝雨","dynasty":"宋","author":"李堪","text":"翠屏山下雨霏霏，云掩冈峦草树微。一段丹青谁解写，画家惟有米元晖。西山岌岌倚层霄，爽气恒多瘴气消。谁道闽中无雨雪，年年绝顶见璚瑶。鸣玉滩头片月生，波光掩映钓舟横。何人隔岸吹长笛，一曲凉州恰二更。何处栖真远世纷，五华高顶绝人氛。仙翁自有餐霞法，谩使人间望彩云。金仙洞头樵子多，负薪出山行且歌。仙家棋局无心看，只恐归时烂斧柯。玉邑东南第一峰，铦锥颖脱乱山中。夕阳影里分明见，五色文章耀笔锋。洞门不闭日空虚，云去云来何定居。看到虚中生白处，恰如混沌未分初。水过云津势渐平，双溪汇作剑溪清。渔舟往来无人见，隔竹时闻欸乃声。"}