{"id":"1089357","title":"送赵推官持檄之兴国","dynasty":"宋","author":"许及之","text":"赵君派自天源来，细考衡茅无此才。文章决科特馀事，幕府官业何壮哉。论事不愁开口屡，直道驰驱羞诡遇。尺伸如可寸枉施，宁脱青衫故园去。宗庙之宝森玙璠，诸公争欲出我门。极知胸中有定力，未肯叱驭随王尊。楚狂凉凉莫宜世，一笑相逢有初契。尊酒论文情益亲，但不同姓实兄弟。文昌堂前汝水东，万顷烟雨时濛濛。向来簇坐觅新句，多少行人图画中。君今胡为事行李，著身翻在图画里。捧檄王事不可迟，何况堂中老亲喜。喜君问道康庐旁，过家上冢还不妨。再拜松楸有心事，孟母卜邻今更良。了却痴儿纷案牍，回首庐山真面目。唤起三年梦中意，想见诗成清可掬。"}