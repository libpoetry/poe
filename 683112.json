{"id":"683112","title":"谢蜀王赐果十首","dynasty":"明","author":"方孝孺","text":"涪州丹荔擅时称，翠篚来庭色尚新。献罢未曾登玉案，先教颁赐与群臣。翠笼擎出殿门东，受赐群臣喜色同。却笑开元恩未广，秪将异味悦深宫。尚食频供素膳回，金壶仙酝不曾开。君王嗜道浑忘味，佳果何劳远贡来。无才惭曳殿门裾，珍味频尝玉馔馀。解道侧生风味好，惜非梁苑马相如。九重勤俭恤民劳，锡贡深思道路遥。异味奇珍俱诏罢，皇明家法胜前朝。病身趋召历千山，又见江城荔子丹。窃食无功心有愧，赐归分与众人看。园官爱果胜黄金，一树生成一树心。味美巳知堪适口，当思培植用功深。利欲颓波挽不回，几人沉溺坏灵台。要明圣道无穷意，须仗贤王不世才。道术衰微几百年，陋儒无力愧皇天。已看位是真王贵，须使心承往圣贤。新制蒲鞭赐理官，丁宁用法效刘宽。好生要使民无犯，示辱如宽也不难。"}