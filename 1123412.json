{"id":"1123412","title":"太清乐","dynasty":"宋","author":"赵佶","text":"太一元君掌列仙，彤晖绛彩射芝田。功圆会遇刊名籍，可但洪崖笑拍肩。五节清香半夜焚，天人玉女尽遥闻。味同气合遥相应，绛节霓旌下五云。太极元君翠翮车，万魔奔走听神符。九龙纵步齐骧首，时见空中吐火珠。蕊珠宫里七言成，十二神君一一名。云拥苍虬归火府，风随素虎出沧瀛。金阙明光后圣君，流津焕彩结丹云。不因太上相传授，安得人间有玉文。元景岩峦耸太空，彭彭仙室在霞中。九灵变化俄离合，羽驾飘飖不可穷。东井中涵皓月精，群龙奋搦运金罂。仙人灌沐知何代，唯见玻瓈透骨明。渺渺三津绕帝川，川连红雾雾连天。玉灵仙母时游息，侍卫森罗日月軿。九灵玉馆接昆崙，山融流刚不可亲。嘱付紫兰令说与，红尘何苦弊精神。左右灵飞运甲庚，琳房八景鍊华精。常阳宴罢归何处，掷火流金事尅成。"}