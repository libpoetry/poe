{"id":"504036","title":"题伴读董时贡所藏山水","dynasty":"明","author":"管讷","text":"公馆多清暇，林泉惬所探。人家如谷口，风景似江南。断径荒深藓，崩崖老巨楠。鲸波通海去，鸟道与云参。江艇维晨渚，岩扉掩暮岚。雨田收赤黍，霜圃摘黄柑。未筑清风屋，先寻白石庵。醉来休荷锸，老去愿投簪。许我閒身在，从渠俗虑耽。偶然忘世累，聊复谢林惭。"}