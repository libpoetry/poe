{"id":"693608","title":"偶占七首","dynasty":"明","author":"邹元标","text":"赋性本颛蒙，崎岖一线通。万缘随分了，撒手大从容。初学苦支离，閒心自得师。纤毫皆帝力，无语付天倪。人笑我痴愚，胸藏明月珠。万方都照彻，随处得真如。圣学失其真，由人认识神。识神生死本，仇怨结交亲。生涯惟白业，心事只青山。花落云深处，牧童自往还。少日冒虚名，蹉跎百不成。无成真我学，倍觉去来轻。手种千桃树，扶疏向日红。须教时雨露，岁岁领春风。"}