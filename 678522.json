{"id":"678522","title":"题商山四皓","dynasty":"明","author":"陈颢","text":"嬴秦虐燄不可触，衣冠往往逃空谷。皤然须发四老翁，高卧商颜谢尘俗。炎精奋起天地宽，蒲轮就聘来长安。虽云误落子房计，终为高鸿成羽翰。羽翰既成大事毕，还踏山中旧行迹。松阴满地生微凉，一局枯棋消永日。局终人去今昔非，云山寂寂空猿啼。临风展画三叹息，一曲共谁歌紫芝。"}