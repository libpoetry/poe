{"id":"544592","title":"同允兆诸子夜集赵相国斋中得山字","dynasty":"明","author":"胡应麟","text":"间气钟名岳，颓龄睹盛颜。青霞流碣石，紫雾照函关。赠枣安期狎，偷桃曼倩閒。调羹当北极，置酒傍南山。后院罗丝竹，中亭集佩环。百僚趋馆阁，九列候朝班。省问皇情渥，讴歌相业娴。飞鸾驯竹下，舞鹤啸花间。赐履来中禁，悬壶得大还。煌煌海筹屋，遐算邈难攀。"}