{"id":"204156","title":"代书寄奉蟾上人","dynasty":"宋代","author":"释智圆","text":"君居武康山，昔年我曾游。崎岖松径寒，冷落竹房秋。握手既欢笑，拂榻且相留。一驻十旬馀，旦夕乐清幽。因话净名事，涤砚勉操修。蛮香爇古篆，山茶分越瓯。看雪同拥炉。乘月共浮舟。喻心指太虚，视世类浮沤。明春我归去，湖上隐林丘。杜门过五载，脾疾日少瘳。闲宵坐月下，往事来心头。书之将寄君，路远水悠悠。"}