{"id":"920093","title":"送任师中任清江","dynasty":"宋","author":"苏洵","text":"吾喜送任师，羡君方少年。有如伏枥马，看彼始及鞍。奔腾过吾目，萧条正思边。谁知脱吾羁，傲睨登太山。君今始得县，翱翔大江干。大江多风波，渺然势欲翻。浩荡吞九野，开阖壮士肝。人生患不出，局束守一廛。未常见大物，不识天地宽。今君吾乡秀，固已见西川。去年作边吏，出入烽火閒。儒冠杂武弁，屈与毡裘言。又当适南土，大浪泛目前。胸中芥蒂心，吹尽为平田。陈汤喜形胜，所至常纵观。吾想君至彼，胸胆当豁然。"}