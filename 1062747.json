{"id":"1062747","title":"病目无聊因游慈云寺作诗呈诸友","dynasty":"宋","author":"赵鼎臣","text":"造物本儿嬉，万汇同一甑。阴阳烧煮之，有此生老病。我今知命年，过二不为盛。此身付天公，穷达听其令。胡为生纤云，翳此秋月净。坐令盲老翁，悲啸杂歌咏。医云肝乘母，交恶若周郑。欲知罍不耻，要在瓶毋罄。至言若金篦，刮膜除蔽映。咄哉耕田夫，所得已负乘。当求扬一廛，遂卜蒋三径。闭目存黄庭，燕坐收双胫。回首谢蓬莱，问路安敢更。"}