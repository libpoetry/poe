{"id":"577144","title":"精卫辞哀陈烈妇","dynasty":"明","author":"陈琏","text":"东海有精卫，衔石填海死。海枯石复烂，此恨何时已。天目山崩王气消，北风夜退钱塘潮。崖山新称行在所，万里兵尘涨九霄。南海有烈妇，能守陵母节。泪血满衣裾，泣与儿决别。万古纲常日月明，尔当尽忠吾尽节。黄木湾头风雨来，扶胥海口浪如雷。此时孤愤同精卫，一堕沧溟竟不回。沧溟之深有时竭，烈妇之名应不灭。"}