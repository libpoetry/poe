{"id":"577994","title":"嘉会楼为司封陈郎中叔刚赋","dynasty":"明","author":"邓林","text":"楼倚青山起，门临绿水开。雕甍连碧筱，文砌护苍苔。空翠当窗落，清光入牖来。卷帘延众雏，扫榻净纤埃。天尽群峰小，江空一鹤回。烟霞成隐趣，风月壮吟怀。欢饮无声伎，论文有俊材。邺侯书插架，北海酒盈杯。久负云梯约，缘非作赋才。留题寄幽赏，抚卷兴悠哉。"}