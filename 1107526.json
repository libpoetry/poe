{"id":"1107526","title":"水天一色亭上即事","dynasty":"宋","author":"叶茵","text":"芰荷深处小壶天，时见征帆破晚烟。非主非宾和气里，似晴似雨绿阴边。凭阑笑语惊鱼鸟，信步游行废管弦。剩喜利名尘不到，持竿柳下问渔船。得得寻幽到水天，开樽洗勺动庖烟。败欢红袖翻棋局，惯客乌衣拂坐边。好景自应分半席，雅歌政不欠繁弦。黄昏未忍轻归去，长笛一声何处船。"}