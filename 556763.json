{"id":"556763","title":"二华篇","dynasty":"明","author":"宗臣","text":"我闻西极之精忽堕地，化为巨石如天长。孤根倒插黄河底，奇峰直耸天门旁。天门牛女不敢渡，斗域羲龙那得翔。上帝闻之恶其彊，擘为二华遥相望。太者在西少者东，千崖万岭盘晴虹。东来不得数泰岱，西去那复夸崆峒。中有紫髯白晰三五公，手持绿玉披芙蓉。有时踏天跨白鹿，镇日鞭石挥青龙。零露不断仙人掌，古雪常吹玉女峰。忽见悲风万里来，苍螭赤蛟何雄哉。金鳞乍开似飞电，怒角并斗如奔雷。惊沙飘忽天柱动，狂飙迅急坤轴摧。玉女散发乱峡走，仙人赤脚沧海回。地颤山愁千万里，奇峰片片下沉水。黄河直上峰头坐，忽散人家室屋里，往往屋上游赤鲤。千门万户半作鬼，广厦高宫尽成土。白日不闻父老哭，青天唯见魍魉舞，二华二华谁能主。我闻李侯佩玄珠，截日飞霜天下无。侯今跃马函关去，礼隆招摇为前驱。千峰明月乱相逐，万里白云惊且呼。侯之往矣何为乎，为我停车华山隅。手挈蛟螭山下趍，仗剑一一数其辜。山之摧者叱其立，黄河在手如持盂。山上芙蓉色不枯，仙人玉女复来吹玉竽。侯也与之长相须，千秋万载同欢娱。侯向二华去，听予二华歌。二华未到歌先到，石走龙吟侯柰何。"}