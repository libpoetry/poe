{"id":"761502","title":"八归 题张子苾祥龄半箧秋词","dynasty":"清","author":"况周颐","text":"吴鬓霜点，京尘衫色。如梦事往倦说。何堪蠹纸珍珠字，还付九天哀怨，雨潮呜咽。二十年前分襟地，剩惨澹铜驼烟月。渭水曲、莫赋招魂，此恨总华发。赓和年时对影，挥毫珠玉，四印高斋清绝。远游王粲，少时张绪，荏苒兰荃摧折。访沧桑旧雨，我独中肠杜陵热。知何许、令威华表，瘦损琼箫，香词空半箧。"}