{"id":"816352","title":"李肃毅侯挽诗四首","dynasty":"清","author":"黄遵宪","text":"骆胡曾左凋零尽，大政多公独主持。万里封侯由骨相，中书不死到期颐。檿弧卒挽周衰德，华衮优增汉旧仪。官牒牙牌书不尽，盖棺更拜帝王师。连珠臣炮后门枪，天假勋臣事业昌。南国旌旗三捷报，北门管论九边防。平生自诩杨无敌，诸将犹夸石敢当。何意马关盟会日，眼头铅水泪千行！毕相伊侯久比肩，外交内政各操权。抚心国有兴亡感，量力天能左右旋。赤县神州纷割地，黑风罗刹任飘船。老来失计亲豺虎，却道支持二十年。九州人士走求官，婢膝奴颜眼惯看。满箧谤书疑帝制，一床踞坐骂儒冠。总无死士能酬报，每驳言官更耐弹。人哭感恩我知己，廿年已慨霸才难。"}