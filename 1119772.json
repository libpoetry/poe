{"id":"1119772","title":"题江郎庙六绝","dynasty":"宋","author":"陈淳","text":"三石参天作柱擎，自从开辟便峥嵘。何为末俗为奇怪，尽道江郎魄化成。缘尔江家兄弟三，平生爱此石岩岩。寓居石下多年代，陋俗因成附会谈。好看三石绝奇踪，自是山灵气所钟。致雨兴云功利博，合编祀典以神封。礼经岳渎视公侯，只谓祠仪一例修。不识鬼神情状者，错将经意以人求。峙立嶆峨本石形，人其庙貌据何经。祗宜坛壝为民祷，时雨时旸便是灵。礼学无人发世蒙，正神流弊与妖同。既非气类相求者，岂解精诚妙感通。"}