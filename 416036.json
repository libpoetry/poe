{"id":"416036","title":"七歌送刘晓澜仙源两同年下第归夔州","dynasty":"近现代","author":"王再咸","text":"一歌兮歌方始，春风一去五千里。黄尘莽澒白日昏，眼中泻尽如铅水。车声班班催日落，鼓声坎坎催月出。宾客未散饮未熟，北斗已挂城西角。二歌兮歌方纵，骑马出城如出梦。去年忽北今年西，青天压头头更重。渡河莫渡桑乾河，应科莫应贤良科。欢情何少愁何多，东方渐高君奈何。三歌兮歌正长，有肉在豆酒在觞。捲舌刺喉不得下，车轮踯躅河中央。清不可为五斗泥，滑不可为十石脂。青尊黄目天所尸，穿珠佩玉徒尔为。四歌兮歌正永，忽忽秋风吹不醒。东方下雨西方晴，百尺辘轳终至井。肥莫肥兮瀼西田，清莫清兮三峡泉。维庭有椿堂有萱，牧牛骑马终天年。五歌兮歌欲散，主人留客客已倦。仰天大笑冠绝缨，闭门塞窦胡所见。腰间长剑五百金，袖中大椎一千斤。冬烘先生百不闻，混沌无耳亦无心。六歌兮歌已深，昔年知面今知心。利椎刺耳耳流血，苦语乃值千黄金。交友但交朱公叔，书铭但书崔子玉。鞭心入骨骨更出，谢君一帖刀圭药。七歌兮歌且毕，执手无言泪成血。百岁缠绵恩怨中，地老天荒有此别。转莫转于肠中轸，飘莫飘于眼底尘。鸡虫得失何足论，乐哉赠答形影神。"}