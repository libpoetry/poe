{"id":"571039","title":"商霖卷为淮阴陈民望赋奉例挥使","dynasty":"明","author":"符锡","text":"蜀相隆中昔未遇，管乐自比人争嗤。乘时不解致真主，掀揭风云那得知。许身稷契者谁子，冻饿作诗愁欲死。泥沙龙卧亦已多，会际安知不如此。君不见汉时卜庶长，君不见秦时张主翁。椎埋折拉齿国士，一挥百万称世雄。淮阴有美况年少，冠玉未可轻嘲笑。岁旱窃慕商家霖，横目何人许同调。庙堂正尔咨吁谟，耕莘钓渭庸非夫。傥驰精爽见物色，忍使苍生望眼枯。"}