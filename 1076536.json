{"id":"1076536","title":"题剡山所见","dynasty":"宋","author":"李易","text":"剡中无数野蔷薇，黄云烂漫相因依。玉杯浅琢承坠露，金钟倒挂摇晨晖。斑竹笋行三亩地，红药花开一尺围。豆角尝新小麦秀，来禽长向樱桃肥。歌舌随风柳外啭，翠花带水烟中飞。鱼跳破浪奋赤鬣，鹤唳投松翻缟衣。乡关万里久无梦，岩壑四年今息机。叮咛杜宇往江北，为唤故人令早归。"}