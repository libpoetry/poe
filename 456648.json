{"id":"456648","title":"彷徨十二韵","dynasty":"当代","author":"程滨","text":"此心何龃龉，中夜独彷徨。神寤形还呓，衾暄梦已凉。一身行踽踽，四野黑茫茫。白露泠南浦，青磷烁北邙。舟虚苔噬舵，寺废月留墙。郁郁蟾蜍阙，森森蝙蝠翔。寒虫凄古墓，猛虎裂高冈。觳觫风批颊，缠绵路转肠。回望歌舞地，不见郁金堂。怀石魂将灭，卜居气欲狂。美人流鬼蜮，孺子立沙场。璇玑今底在，为我耀微芒。"}