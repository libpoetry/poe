{"id":"885548","title":"暮春联句九首 其三","dynasty":"宋","author":"许月卿","text":"祥云仍瑞日，霁月更光风。虹夜书船满，鸡林诗贾通。十行宽四海，一国咏三公。经史遮眵目，古今浇渴胸。太玄难准易，皇极辩非中。清夜谈玄处，盛时无极翁。乾坤涵奥学，日月照孤忠。自信区区者，遥怜处处讧。天无厌周德，年候克商丰。群后集班瑞，宗人宅受同。太平无以报，真意渺何穷。"}