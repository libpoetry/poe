{"id":"829726","title":"点绛唇·唐墓砖状四侍女，整鬟、斫脍、烹茶、涤器，致极精妍，分题四阕","dynasty":"清末近现代初","author":"金兆蕃","text":"欹枕鬟松，梦回先被笼鹦诧。鬓云娇泻。故向钗边卸。背镜轻拢，眉翠羞重写。鞦韆下。倦腰弓亚。婀娜花枝姹。茜袖徐褰，匕光寒压金盘小。锦鳞腾沼。万一将书到。想像蓬池，片片红丝缭。芳姜芼。后来宋嫂。孤负羹材好。蟹眼生初，暗风吹送松声怒。吝分仙露。门掩棠梨暮。火候商量，兽炭频添取。娇无语。剩灰凝箸。可有残师芋。罗列壶尊，昨宵才罢霓裳宴。念奴传唤。料理中厨倦。纤手挼巾，亲与端详遍。寒泉浣。旧家金盌。憖使人閒见。"}