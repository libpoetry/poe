{"id":"693411","title":"闺情代五首","dynasty":"明","author":"苏葵","text":"金乌东上复西低，画梁夜夜燕双栖。檀郎素有恶心性，谁更郎前唱大堤。为君薰衣香未除，别君千里望君书。梦回晓起占灵鹊，亲自磨刀烹鲤鱼。几树桃花临水头，落花犹逐水东流。妾身不似花随水，十度看花九度羞。匣中宝镜不生尘，天外秋云合复分。自信妾心如宝镜，只愁郎意似秋云。何处秋风夜独长，只凫孤雁宿寒塘。谁知也有香闺恨，数尽残更绣被凉。"}