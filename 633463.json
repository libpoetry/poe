{"id":"633463","title":"解虎以洗蜡石失脚几绝作此嘲之","dynasty":"明","author":"释今无","text":"城中苦雨坭活活，花栏苦雨青苔滑。老僧双展抱石行，蜡色未净先遭跶。跶时顾石不顾头，天仓地角血并流。魋鼻倏如龙隼公，方寸可使高岑楼。夏云入面奇峰起，红紫相间如清秋。又肖丹青图未成，烘染还藉顾虎头。行者急行杀猛熊，取胆调酒斟金瓯。痂除扶杖须郑重，尽将蜡石沉清流。"}