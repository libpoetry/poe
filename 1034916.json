{"id":"1034916","title":"王总领生日","dynasty":"宋","author":"魏了翁","text":"古来五大不在边，国家长虑初解弦。西南计臣授鈇钺，独以一手擎半天。三边将士趋节制，百城吏民服威惠。载宣宽诏问无恙，扶藜往听翁颜喜。我图尔土居未怡，室家仅葺风雨欺。波涛沄沄逐风靡，山色澹澹忧陵夷。机空络纬那可织，徽穿虎豹畴能识。秦门夕燧虽平安，燕帐秋弓未休息。翁颜且喜旧观还，尚恐世事愁无端。祝公为民久远虑，忧顾期使西南宽。美官厚禄等閒耳，得君得时不易然。君不见富公在青州，多于中令廿四年。"}