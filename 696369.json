{"id":"696369","title":"咏怀古迹十首 陆贾城","dynasty":"明","author":"郑学醇","text":"郊原漠漠草烟平，此地犹传汉使名。黄屋岛夷今泯灭，寒潮惟送月华明。含珠亭倚郡城西，草树连天拂玉堤。宫女兰桡初倦戏，采菱歌断曜灵低。作阵鸾旗拂海霞，荔枝湾下即昌华。刘郎一去无消息，长尽蘋花与稻花。旧苑荒台古刹边，桃花临水尚依然。只今野鸟啼春急，半似当时闹管弦。甘泉苑傍韸韸水，荡漾曾经画舸回。异代繁华无处觅，木绵开更刺桐开。花田一带汉宫斜，花露浓浓泣岁华。艳骨怨魂俱不散，顾随侯馆化丹砂。青山叠叠树行行，花坞犹存号半塘。此日芳菲谁管领，可怜红紫斗新妆。金波遥映月华楼，佳色偏宜永夜游。玉魄年年长在望，照残芳杜满汀洲。歌舞岗前谷变陵，秋深狐兔待呼鹰。崖头细菊临风倚，不管人间有废兴。朝元洞口接禺山，鸾鹤回翔杳霭间。风景依稀时代异，夕阳长羡钓舟閒。"}