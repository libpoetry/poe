{"id":"829608","title":"津沽杂感","dynasty":"清末近现代初","author":"郑孝胥","text":"小窗风竹乱斜阳，门掩盆花脉脉香。一种悽迷浑似醉，不许添酒入愁肠。莫信人间有后期，狂花风里自难持。袖中书字何曾灭，恰到三年意尽时。晓色曈昽吐艳阳，风怀虽尽意犹狂。桃花狼藉君无叹，更与从容待海棠。年来得酒思拚醉，不饮何能似昔年。醉得几年情又变，从他史道不如前。海棠半开天下媚，留取五分作春睡。心知会有开尽时，且赏花前未开意。心许谁能意遽寒，盛衰开落太无端。花前连日东风恶，却避残红不忍看。"}