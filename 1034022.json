{"id":"1034022","title":"章泉二老歌","dynasty":"宋","author":"戴复古","text":"在昔商山传四皓，又闻香山图九老。异乡异姓适同时，争如章泉一家兄弟登耆颐。章泉之上两山下，有地可宫田可稼。伯也早休官，季也相约归林泉。名动京口耕谷口，山中有诗天下传。一生得闲兼得寿，皓首庞眉世稀有。竹隐先生八十三，定庵居士七十九。客从远方来，亦是六十叟。手把一枝梅，奉劝两翁酒。问公何以致遐龄，请翁细说吾细听。不烧丹，不学仙。五行有常数，天所禀赋焉。人生一气统四体，众人斲丧吾能全。要知养生无他术，日多吃饭夜独眠。承翁见教谢翁去，两翁慇勤留我住，是夜醉眠苔竹轩。梦见山灵向我言，翁之所说皆不然。两翁盛德合乎天，天与遐龄五百年。"}