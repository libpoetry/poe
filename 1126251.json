{"id":"1126251","title":"端午帖子九首","dynasty":"宋","author":"曹勋","text":"非烟苒苒上宫云，嘉木团团午影分。玉案琴书供燕适，五弦清韵助南薰。怡颜无暑到新宫，一样珠帘广殿风。角黍菖丝随节物，旨甘时下五云中。辟兵龙印篆神经，系臂香萦绣色轻。自有微凉生玉宇，池光静照午阴清。日华露重疏疏竹，宝砌风回楚楚松。酪粉冰壶驱薄暑，瑶琴永日得从容。朝下仙班晓景迟，步摇香认九华妃。花藏窈窕知金屋，亭照回波在翠微。曲槛榴花绛色鲜，博山一缕水沉烟。奉华窗户清无暑，习习香传远岸莲。参差台殿照祥云，叠雪含风綵缕新。玉带轻纱迎令节，五云深处奉严宸。下直归来阆苑游，椒风高转紫云楼。冰盘纹簟清薰细，捲上珠帘白玉钩。雨后风微荷芰香，顿驱初暑作疏凉。黑云捲尽青天大，却倚湖光看夕阳。"}