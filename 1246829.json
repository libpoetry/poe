{"id":"1246829","title":"和李景晖上滩歌","dynasty":"元末明初","author":"唐桂芳","text":"昔我返棹两浙间，尽日傲兀愁长滩。波悬石很各斗险，骊龙梦愕探珠难。雷奔太空意匈匈，组贯杂佩声潺潺。直疑深入水仙府，肌肤乍脱冰茧寒。我家溪滨号古歙，溯流之玄溪曲折。每看老梢踏危桅，蝼蚁排行猿过捷。有时倒似饮水熊，肩摩分寸争奇雄。寸寸欲进退盈尺，自嗟辛苦筋力穷。儿伏斗心尤屈强，此身?踔下复上。蒲帆猎猎候风信，风正南来转东向。杀羊沽酒赛江神，洗足高歌谢惆怅。君不见人鲊瓮头不忍听，亭名志喜心始平。是中岂无娄师德，忠信可恃仍战兢。钝如水马忙若箭，迟速百年随所见。终期李郭坐舟中，紫髯丹脸许相同。"}