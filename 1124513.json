{"id":"1124513","title":"转轮八花诗","dynasty":"宋","author":"项安世","text":"昊芒布政，律吕旋阳。草衰化绿，木瘁回苍。老惊岁换，少喜年芳。藻动鱼戏，泥衔燕忙。早莺喜谷，回雁惊湘。缫敷丽苑，和风海翔。夭夭申禁，庆惠迎祥。扫花风暖，飞絮日长。道盈士女，胜赏交相。宝珠簪珥，黛粉匀妆。讨探赏玩，赋咏盈箱。恼客云阴，愁人雨凉。好鸟窥檐，戏蝶逾墙。倒醉人归，歌行客狂。岛幽含淑，波远浮光。槁枯滋泽，偃屈抽芒。稻畦远翠，蕙径幽香。皂舆喜洽，风流激扬。皞皞情适，熙熙俗康。媪富流形，物阜舆方。造回坱圠，元化施张。"}