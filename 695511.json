{"id":"695511","title":"戊辰春日有怀白阳毕老公祖又赋二律时巳得请归里","dynasty":"明","author":"林宰","text":"朔风吹雪度离旌，咫尺登仙羡此行。归去泰山九鼎重，谢将国计一身轻。清朝暂许荣归沐，圣主终应忆老成。珍重衷山须善饭，庙堂旦夕待持衡。望望清齐路未赊，圣恩特许暂还家。金门渐远三山色，玉洞将开万树花。似为三朝优大老，岂容一壑卧烟霞。东山只恐难淹久，会睹新除出御麻。"}