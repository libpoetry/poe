{"id":"701566","title":"忧旱词四首次周太保韵","dynasty":"明","author":"黄佐","text":"火旻何硉兀，赪霞倏舒敛。阳崖卉渐腓，阴畛穗犹懦。淩晨秉良耜，届午已重趼。丰殷虽有愿，藨蓘竟难展。龟折遍沮洳，象耕失岩巘。赤子本谁责，黄尘眯予眼。下泉良可悟，膏雨亦云远。桔槔正纾急，袯襫俄揭浅。蹙啸起长叹，司命孰回转。端居揆天道，回转藉人理。歌雩泊周典，牺祷怀殷祀。灵鉴未云集，甘澍难久俟。皓皓咸池升，浩浩玄云起。光景方蔽亏，忉怛靡终已。重阴閟阊阖，阡术多荆杞。幸此弥天泽，贶我崇朝喜。鱼龙恣瀺灂，卉木纷旖旎。骤焉不终惠，昭假竟谁恃。昭假嗟无端，汗下如流汞。长飙旦夕起，万里火云动。仰睎灌木阴，俯羡渫泉涌。箕毕澹不芒，蔚荟隮以耸。积阳忽退舍，有渰弗旋踵。渗漉洽瀛壖，葱茜被畴垄。数极见仁悯，望惬免疑恐。亮非牲玉感，尚觉蕴隆重。谁能挥龙渊，为我刑螮蝀。螮蝀不可指，矧可刑使雨。氛祲未讵销，霖泽自为阻。燮调付茂宰，陶钧自明主。天居崇万里，齐州隔九土。荐馨维齐明，厚生在农扈。嗔雷怒未平，场苗青几许。龟肠营一食，鹑衣成百缕。颇闻禁苑凉，凤吹导鸾簬。忧来奏虞弦，操缦且调柱。"}