{"id":"694843","title":"白伯伦仪部移居夜阶助甫司封访之席上赋得卜居赤甲迁居新两见巫山楚水春十四韵","dynasty":"明","author":"宗臣","text":"客子骑明月，主人开石屋。银河即尔家，岂待成都卜。卧君白云床，读君紫霞书。桃花乱坠酒，疑是武陵居。童子摘松枝，敲冰煮白石。万里天风来，吹作珊瑚赤。龙剑削芙蓉，十载闭其匣。壮士为尔开，满地走鳞甲。醉尔华阳馆，如登昆仑巅。白云一长啸，青山日夜迁。君试探玄草，吾能把素书。问奇频载酒，真作子云居。朔雪不肯去，客衣何处新。尊前歌绿草，僽杀蓟门春。闻君佩玄珠，明月终夜朗。莫作江湖游，白日愁罔两。美人隔江干，咫尺不相见。终日望秋鸿，忽已来春燕。客言湘水至，绿雨泣苍梧。恐是怀沙泪，双垂问大巫。夜呼洞庭君，明月破三楚。开门拾楚云，片片作人语。问君何所爱，庭户满西山。夜夜仙人至，时时拾佩环。主人出家醅，千酌葡萄紫。不问江南人，知是江南水。"}