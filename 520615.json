{"id":"520615","title":"题徵明写赠潘崇礼灌木寒泉大幅","dynasty":"明","author":"祝允明","text":"具区之水被三州，洞庭之树千万数。沉森浩㵿天下奇，灌木寒流此何许。潘君抱朴山水人，日日策杖独行遍沧浪之滨。阳崖众目悦暄媚，忽逢阴壑如有神。禹锁老龙铁索绝，拿云怒雨出洞穴。木号水呼竹石裂，众蛇从之互盘结。蜕骨戌削杂鳞鬣，飕留风叶枸株橛。急流抨撞石罅跃，珠跳汞走斗瀺灂。微茫上析河汉，注奔赴绕伯若方丈脚。山鬼伏窥木客泣，欲据恐被山伯抶。仙老时下憩，濯足而晞发。招潘君兮子来共千岁以一息。潘君归语衡山氏，仙之人兮不可以久留，吾恐一往与境俱失。宣州兔肩毛劲如石，深醮金壶玄玉液。闭门夜半役鬼工，倏忽移来窅无迹。支山谓潘君，张君高堂白粉壁，焚香日坐对，明月之夜风雨夕，仙伯谓我当来觅。携君卷图愿写照障入怀袖，与君骑龙返无极。馀影终非世中物，谢绝宾客扃此室，门外有人勿与识。"}