{"id":"813603","title":"藏上人寄诗招游西涧以事不果赋此却寄","dynasty":"清","author":"李锴","text":"匡庐秀色田盘得，亦有幽人继远公。日暝龙蛇潜大壑，天清鹳鹤振秋风。味齐甘苦休尝舌，心了方圆任凿空。枯寂年来晦踪迹，夕岚朝翠共冥蒙。石路逶迤西涧西，碧霄真拟蹑丹梯。风烟百里裁相接，云水终年或竟迷。落日孤筇频伫立，新诗几叶任封题。尘中老眼昏成瞀，安得金鎞一借携。管乐功名久不磨，孤生天地鬓双皤。脱身愿作无终隐，好事休推有道科。万里东西蓬尚转，百年夙夜露仍多。骅骝鶠雀都无著，白水青山奈汝何。"}