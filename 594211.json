{"id":"594211","title":"相逢行送李山人君实游吴越","dynasty":"明","author":"欧大任","text":"独客久卧蓟门雪，君先旅服游瀛渤。相逢可醉金陵月，君已扁舟泛吴越。从来交契无后先，谁为词华问工拙。秋风飒飒不可留，江上蒲萄酒初泼。吴越称诗待俊人，只今开府有词臣。投刺能容祢处士，买山几住郗嘉宾。君才跋扈幽燕北，挥毫磊落见风格。篇里言言金石声，箧中卷卷烟霞色。一时把袂谊最深，三月裹粮兴何极。倏然鼓棹出新林，不及张灯永今夕。青山回首石头城，雁荡天台拄杖行。傥因西笑怀千古，便待东归赋二京。"}