{"id":"1105972","title":"夏日金陵制幕即事","dynasty":"宋","author":"王同祖","text":"五更三点造辕门，了却文书日欲昏。出入戴星吾岂惮，要须一饭不忘恩。早来留得气清明，吏捧军书课日程。秉烛搀先书押了，闲攲凉枕数残更。荷花池畔竹凉床，一枕闲消夏日长。燎过水沉天正午，旋移小艇采莲房。幕府人才不在多，同寅难得是恭和。一堂宾主春风里，剩有工夫到切磋。入夏边烽渐报安，不妨拄笏共观山。西风易把江涛涌，整暇规摹肯放闲。"}