{"id":"1060039","title":"玩师求诗归台州","dynasty":"宋","author":"周行己","text":"越鸟栖南枝，胡马依北风。人生亦怀土，安能长西东。玩公白云老，方丈凭高峰。忽为万里游，应缘来晨钟。君看伊与洛，二川日溶溶。逝者亦如此，流转何时穷。我居谢公山，天台一水通。莽莽宇宙内，那知忽相逢。尘埃识眉宇，觉我耳目聪。暂来还复去，有如无根蓬。令我长叹息，不得久相从。侧身鸡鹜群，仰羡高飞鸿。"}