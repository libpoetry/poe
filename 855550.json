{"id":"855550","title":"和关子东铁尺歌","dynasty":"宋","author":"王之望","text":"先生平生无俗嗜，博取珍奇自娱戏。案间双尺本蛟龙，怪底雄雌俱出地。含精古铁色沈沈，质白玉兮价黄金。有时风雨暗堂室，直恐雷电相搜寻。净业知君专笔砚，白首残编天眼见。一朝出此瑞文房，神物化成非锻鍊。阅遍千人谁得将，主人比德端且方。永供黄卷镇边幅，明窗净几生辉光。先生歌成惊杰句，助发铿锵得君故。何人似与郭代公，宝剑豪篇不须赋。"}