{"id":"704273","title":"次韵咏徐秋官厅事槐柏二首","dynasty":"明","author":"潘希曾","text":"西曹清景属槐堂，酒兴诗情取次偿。细蕊缀黄临短槛，新梢抽绿过东墙。午阴谩喜先秋桂，春色何妨后野棠。日永风清官事了，羡君挥麈据胡床。夭乔满目孰媸妍，偃蹇寒姿特可怜。空谷移根天自别，古堂分影地逾偏。终于晚节知君子，不向春风竞少年。剩与诗家添好兴，四时苍翠锁云烟。"}