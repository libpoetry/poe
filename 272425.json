{"id":"272425","title":"摸鱼儿·是谁工","dynasty":"清代","author":"吴藻","text":"是谁工、霓裳旧谱，一声声断还续。飘零淮海头将白，赖有随身竿木。花簌簌。叹老矣龟年、红豆伤心曲。两三闲屋。正白纻全翻，青衫对坐，石铫茗初熟。江南忆，我亦挂帆六幅。扁舟来剪波绿。平生结习惟耽此，听遍哀丝豪竹。春去速。算檀板、登场曾记唐衢哭。昆刀切玉。觉删尽柔声，唱成绝调，高响遏云谷。"}