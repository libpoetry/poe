{"id":"294072","title":"满江红·林文忠公则徐诞辰二百年纪念，福州三山诗社徵诗词，谨倚声奉献","dynasty":"现代","author":"张珍怀","text":"俎豆千秋，垂勋业、国家民族。叹当日、丹心磨折，议和仓卒。不列颠狂连舶至，阿芙蓉毒摧人酷。扫烟氛、歼敌是还非，边疆逐。百年过，流光速。云霞蔚，迎初旭。看神州焕彩，洗湔前辱。香岛明珠回故土，天山荒碛舒新绿。跨鹤归、凝望旧山河，高吟续。"}