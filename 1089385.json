{"id":"1089385","title":"又次韵转庵用食黄雀韵赞叹邓长孺曩得予端研邓为转庵甥方在疚","dynasty":"宋","author":"许及之","text":"论研当考石精微，观人岂计体瘠肥。歙溪入浙无淹期，刷丝罗纹如出机。比并端坑终品卑，就中古端见尤稀。难得已叹承平时，长绳束腰下岩扉。宿粮腰畔不救饥，凿深泉眼迸若飞。浸淫竟日无光晞，轻生重石不悟非。石工传业犹孙枝，我售古璞千金归。璞虽云石玉为肌，信手得墨无拒违。事忙行草取次宜，才衰笔老无发挥。顷见邓友辍赠之，质粹材美不可讥。契家有子吾所知，文章光焰期腾晖。不妨怪怪仍奇奇，酷似牢之惟舅依。嗟嗟尚怵霜露悲，循陔自苦躬采薇。读礼以外将胡为，力学报亲其殆几。学非有厌书非痴，有志于上皆可希。彤庭对策决大疑，制草说命周南妃。玉堂从容有馀师，古来孽子操心危。勉旃无令一篑亏，万钉要看黄金围。"}