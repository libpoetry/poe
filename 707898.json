{"id":"707898","title":"满江红 其十 送定九归广陵","dynasty":"明末清初","author":"梁清标","text":"淮海才名，廿余载、词场独步。叹落落、东原抱膝，翛然环堵。挟策长安欣会面，相如小试梁园赋。冠群英、不愧旧家声，方城祖。樽前指，津亭树。别后咏，江云句。论文章风义，都堪千古。新柳堂边书带长，芙蓉墅畔秋云护。趁西风、重听广陵涛，江村暮。"}