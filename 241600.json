{"id":"241600","title":"石墨·禹平洪流锡玄圭","dynasty":"宋代","author":"范祖禹","text":"禹平洪流锡玄圭，班于群神朝会稽。辽东飞烟过沧海，徂来古气临天齐。丹砂化出黄金鼎，雄麝焚身何噬脐。鱼膠清坚岂易致，燕支山北随佩觹。双龙蛇蟠戏缺月，吴军破甲光水犀。黑云如轮起端溪，挥洒倏忽奔鲸鲵。先生海内文章伯，穷年蒿目忧黔黎。玉堂新制自心巧。想见星象躔宝奎。落毫无胫走珠玉，雨雹霁止垂虹蜺。陋儒穷经脣欲腐，石室汗简空沈迷。眼昏画纸仅成字，何异月闇投玻璃。唯当藏作箧中宝，并荷蓑笠归锄犁。"}