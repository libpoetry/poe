{"id":"694215","title":"游小金山","dynasty":"明","author":"陈道","text":"怪石繁榕断暑埃，玉屏如水逐秋来。波间日月轮边转，海上风云镜里回。傍晚鼋鼍窥席罢，占沙鸂鶒背人开。浮名愧尔汀边鹜，湛湛长江起暮哀。宝地珠林映远空，银沙细浪影溶溶。穿门叶散清江朗，入院风光醉兴浓。梵塔曲盘当落日，栏杆百尺送飞鸿。长生习傍云岩转，仄径渔樵忽谩逢。砥柱鲸波迥不群，晓光春色隔溪分。长公日月黄扉晚，陀院秋风白发纷。山阁晴峰云欲冷，帆樯迷望水空沄。遗踪不逐风烟散，随处天涯可借君。"}