{"id":"1213044","title":"宪使徐公子方俾诸生赋勤学诗盖示勉励之意僭题卷末","dynasty":"元","author":"曹伯启","text":"脩身戒昏惰，学业贵精勤。圣人惜寸晷，志士耻无闻。勤惰不自省，贤愚此中分。流观八纮内，矻矻穷朝曛。农者国之本，三时务耕耘。作劳乃有得，老稚俱欢欣。梓匠服工役，营营操斧斤。商旅涉险阻，衷情若惔焚。中年致丰富，筑室连青云。士也责尤重，凡流岂同群。纲常继绝学，仁义匡时君。圣道苟不熟，几何能策勋。升平古来少，幸际书同文。发愤简师友，励精攻典坟。萤雪代膏蜡，齑盐鄙膻荤。衡门拒游宴，世虑祛丝棼。涵养至成德，功名奚足云。绣衣来何莫，文帜张吾军。敦劝果无怠，英材见纷纭。"}