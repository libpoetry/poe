{"id":"825602","title":"哀小乙 其二","dynasty":"清末近现代初","author":"郑孝胥","text":"昧爽赴吴淞，落日归黄浦。挟书独往来，海鸥久为伍。锡名乃曰胜，好胜由尔父。未明唤儿起，去去不言苦。回头望楼窗，目力尽街树。饥饱儿自知，风雨儿自禦。安知尔已伤，精髓暗中腐。卧床未十日，到死无一语。无穷父子情，草草遂终古。倚楼默自失，泪眼复何睹？"}