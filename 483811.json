{"id":"483811","title":"结客少年场","dynasty":"明","author":"刘崧","text":"结客少年场，少年本同调。肝胆各自悬，持之以相照。我有百鍊剑，五花骢，不敢自爱惜，拔剑赠马期相从。憧憧车马都门道，花发鸟啼风日好。颜朱鬓绿艳青春，第一成名须在早。铜盘登坛歃血时，白日青天闻苦词。男儿赌命报知己，莫遣衰老徒伤悲。手持一尊酒，自唱马上歌。目光棱棱发上指，年少无成将奈何。"}