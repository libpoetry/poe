{"id":"947615","title":"哨遍 陈抑斋乞致仕","dynasty":"宋","author":"陈韡","text":"多病倦游，在家又贫，毕竟如何是。十万钱，骑鹤更扬州，是人间几曾有底。算一生，大都能消几屐，劳神到老成何事。趁齿落已双，发丝在两，归寻闲里滋味。不见青云路有危机。金缕歌声，渐变成悲。待思大东门，忆鹤华亭，悔之晚矣。休，归去来兮，北山幸有闲田地。地瘠宜瓜菜，引泉凿成方沚。这仲子蔬园，三公不换，况东陵自来瓜美。间走马溪头，倚阑垂钓，解衣自濯清泚。酿山泉、时复一中之。琴横膝。古淡无弦有音徽。送归鸿、暮云千里。蓬莱自古无路，玄圃何时到，只消曲几蒲团，镇日闲庐打眭。这乾坤日月，更远游、问他王子。"}