{"id":"171723","title":"水龙吟·淡妆不扫蛾眉","dynasty":"宋代","author":"王沂孙","text":"淡妆不扫蛾眉，为谁伫立羞明镜。真妃解语，西施净洗，娉婷顾影。薄露初匀，纤尘不染，移根玉井。想飘然一叶，飕飕短发，中流卧、浮烟艇。可惜瑶台路迥。抱凄凉、月中难认。相逢还是，冰壶浴罢，牙床酒醒。步袜空留，舞裳微褪，粉残香冷。望海山依约，时时梦想，素波千顷。"}