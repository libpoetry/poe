{"id":"432777","title":"奉赠五首","dynasty":"近现代","author":"郁达夫","text":"许侬赤手拜云英，未嫁罗敷别有情。解识将离无限恨，阳关只唱第三声。梦隔蓬山路已通，不须惆怅怨东风。他年来领湖州牧，会向君王说小红。杨柳梢头月正圆，摇鞭重定定情篇。此身未许缘亲老，请守清闺再五年。立马江浔泪不干，长亭诀别本来难。怜君亦是多情种，瘦似南朝李易安。一纸家书抵万金，少陵此语感人深。天边鸿雁池中鲤，切莫临风惜尔音。"}