{"id":"1136264","title":"送李伯英","dynasty":"宋末元初","author":"方回","text":"八十三岁李鹤田，我兄事之后八年。有弟有弟来见我，我亦待之如弟然。鹤田鹤田真神仙，读万卷书忘蹄筌。钩银画铁笔下字，咳珠唾玉胸中篇。维伯英甫父深斋，我未识之人称贤。相观骨骼听议论，九皋之鸣绍家传。□□□□我所敬，论宋勿论唐以前。文名第一欧永叔，诗名第一黄庭坚。节义第一文丞相，三士鼎峙撑青天。隐逸第一□□人，拾吾鹤田其谁旃。君不见西汉四皓起商颜，羽□□□刘氏绵。又不见东汉子陵卧严滩，足加帝腹摇星躔。鹤田为严之处则九鼎重，鹤田为皓之出则九鼎安，吾将以子伯英之行卜之焉。"}