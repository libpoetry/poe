{"id":"536995","title":"怅怅行闻吴明卿至遗之","dynasty":"明","author":"王世贞","text":"忆昔弹冠事明主，奕奕轩车走环堵。雄白那能守一身，雌黄直是论千古。当时意气迥堪怜，家难飘零燕市边。乞食监河无羡粟，橐饘深室不论钱。骠骑沉沉似九阍，低头抢地欲销魂。生男未免仓公辱，失势方知狱吏尊。吞声馀息还如死，削迹何人是知己。挂剑空馀落日心，援琴几废高山指。生平国士定谁如，消息经年恨有馀。千回杜曲杯前梦，一字衡阳雁外书。野夫昨夜惊耳热，闻有金明雨中辙。青镜婵娟欲奋飞，掩泪沉吟更愁绝。"}