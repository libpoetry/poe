{"id":"572017","title":"看梅用前韵","dynasty":"明","author":"袁宏道","text":"海上佳人字萼绿，一笑曾倾三十六。古来相女如相士，莫使精神掩丰肉。洗却东家恶朱粉，不御人间闲绡縠。一枝素艳倚苍云，夜夜诸仙返龙鹄。骚魂冒雪走三湘，客梦随风堕群玉。气条繁蕊乱高清，引得时流妄标目。咏物写生同一肖，不貌而工神已足。抓山昨岁附诗筒，千里函题寄不縠。"}