{"id":"501554","title":"送都润士归鄱阳","dynasty":"明","author":"林弼","text":"白云在江东，或在南山阿。美人惜远行，看云愁奈何。驱车适故道，千里遥关河。鸣鸟出幽谷，奔鹿驯阳坡。壮游岂不好，流景惊易过。君子乐台莱，游子悲蓼莪。明发不能寐，去意宁逶迤。汤汤彭蠡泽，浩浩扬澜波。征帆挂长风，兰芷春香多。酌子以卮酒，侑以骊驹歌。离忧勿扰萦，壮心期靡他。南山有乔松，千尺长枝柯。珍重凌云姿，清阴遍蓬莎。"}