{"id":"837892","title":"大学","dynasty":"清末民国初","author":"章炳麟","text":"北风吹空沙砾起，劳农笳笛闻边里。学童腾踔如飞狼，虎皮先生寒作羊。嘶声传语且归沐，燕赵佳人美如玉。成均六代音已衰，伶箫倡舞亦可为。诗中曹刘真老兵，新朝鼓吹宜蛙鸣。冒顿英灵头曼朽，物寄瓶中更何有。朅来举幡称攘奸，须臾佻达城阙间。庆卿图穷终现匕，敢为锥刀争一死。焚书坑儒信有人，未必陈吴为报秦。"}