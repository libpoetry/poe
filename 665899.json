{"id":"665899","title":"书情十二韵","dynasty":"明","author":"郑善夫","text":"毛生辞辟命，王绩遁人群。贤者讵可测，醉乡聊自云。抗情干木石，著论逼河汾。而我风尘质，依依愧所闻。碧山随旧业，白日近浮云。殷道求伊傅，周王化汝坟。古风何契阔，吾志底辛勤。耻掉留侯舌，羞称管氏勋。民穷思圣世，身远恋明君。落日天西梦，幽忧记不分。龙蟠时必作，鹏息气方殷。此意终难就，吾将迈紫氛。"}