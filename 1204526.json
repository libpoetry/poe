{"id":"1204526","title":"沁园春","dynasty":"元","author":"刘敏中","text":"石汝何来，政尔难忘，平生太初。想将迎媚悦，无心在此，清奇古怪，有韵铿如。何乃排垣，直前不屈，似此疏顽其可乎。今而后，有芳名雅号，听我招呼。世间贵客豪夫。问几个回头认得渠。既千岩气象，君都我许，四时襟抱，我为君虚。无语相看，悠然意会，自引壶觞不愿余。商歌发，恰风生细竹，月上高梧。"}