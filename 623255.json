{"id":"623255","title":"读南华外篇述以四言十五章 其四 在宥","dynasty":"明","author":"郭之奇","text":"寄身物上，以宥天下。无瘁无欣，万物乃亚。毗阴毗阳，四时则差。溯本穷源，黄唐始架。师兵既行，放流莫赦。自兹以来，日月光泻。施及三王，八宇群诧。遂有时君，礼凭法藉。赏罚匈匈，善恶同怕。椎凿桁杨，满衢塞坝。上倚诛锄，民工诅骂。因有儒墨，无媒口嫁。贾义沽仁，攘臂穿胯。甚矣蚩蚩，遭时叱咤。尔则贤乎，夫我不暇。我闻在昔，空同枉驾。至道之门，明窈之舍。慎内闭外，长生久贳。守一居和，不跂不跨。鸿蒙雀跃，云将远迓。愿闻一言，而物自化。兽皆游日，鸟毋鸣夜。自时厥后，喜誇乐诈。独有谁希，众同或谢。公为蹠桀，岂分王霸。以国倖侥，使民炮炙。其君不疑，其臣不讶。人国既倾，尔身亦罢。安得皇初，复我春夏。玄珠日存，天宝何价。"}