{"id":"844746","title":"和谢李邑侯赐题慎余稿首原韵四首","dynasty":"清末民国初","author":"徐搢珊","text":"孝义兼全实二难，伊言如是乃心安。河阳已见花成县，教孝犹蒙设杏坛。江乡朴孝已为难，更给花红愧不安。顷刻荣名敷里党，淮阴当日拟登坛。一曲阳春欲和难，慎余准许列骚坛。老儒何幸称君子，令我先人谢不安。百行原来孝最难，遵行邑宰亦心安。招宾今改称双孝，寿石常存古社坛。"}