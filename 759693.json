{"id":"759693","title":"神龟祠","dynasty":"清","author":"丘逢甲","text":"峨峨飞凤岭，凤去巢不留。迢迢飞龙径，龙睡空山秋。道逢山中叟，古意何绸缪？贶我以神龟，云昔嘉林游。误落世网中，灵囿怀故俦。再拜谢佳贶，出山云幽幽。细观背上文，纵横成九畴。神灵具四目，乃与仓圣侔。幸未逢刳钻，导引故自优。区区忧养生，何事劳蜉蝣？老桑不尔祸，灵蓍行尔求。愿尔安食息，千岁一出头。无须左胁书，重光瑞王侯。吾生似放翁，筑堂思山陬。三复蒙庄言，曳尾行归休。"}