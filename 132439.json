{"id":"132439","title":"送范少约·云来已三白","dynasty":"宋代","author":"项安世","text":"云来已三白，诗唱当再和。方无望其有，既有不可奈。方卑看成高，既高还易堕。妇言天雨米，安得箕可簸。儿言天雨玉，安得刀可瑳。粉厚婢思涂，面粗僮欲磨。茗尘吾自嗓，榆荚邻俾贷。我马玉山禾，饥甚晞可剉。我客金城氈，寒甚睎可坐。欲出无人踪，且起复且卧。欲行无地皮，疑坎复疑坷。下铺鹅肪璧，千里无点涴。上张狐腋裘，六合无罅破。仕者有无谋，来年卜农课。贫者怀近尤，眼下不救饿。书生于其间，俯吊而仰贺。"}