{"id":"531701","title":"孟冬亲享礼成有述","dynasty":"明","author":"黄佐","text":"天眷有明，全付寰宇。苍精洞照，黄垆孔膴。三极荐馨，百祇协矩。列圣受之，灵承于旅。御历执符，率循伦序。皇帝睿圣，克配舜禹。河澄献瑞，虹流烛渚。龙飞虎变，奋迹南楚。躬发人文，志蕴神武。亲以孝崇，民以仁煦。望日就云，有睎匪?。绍我毅皇，光于烈祖。敷天之下，欢讴忭舞。庆宵葱茜，宸景晰旿。更化图新，主敬作所。休否成泰，亨屯干蛊。如彼巨室，饬厥藻斧。如彼天道，以凉我暑。皇帝笃友，室家哀素。遗大投艰，创深痛钜。康陵告竣，乃正当宁。乃于孟冬，乃卜乃簿。乃谋乃惟，乃集有瞽。乃陈广乐，享七庙主。虡业崇牙，乃县乃树。箾筦琴瑟，应田柷敔。钦钦维庸，逢逢维鼓。作麟仪凤，吼鲸动虡。镗鎝铿訇，匪淫匪怒。佾舞洋洋，拜伏昂俯。既备既调，既优既拊。大乐展奏，既协雅部。皇帝乃驾，斋宫往吾。周庐星列，阁道宵抒。中貂肃队，金吾设卤。千官景从，接圭联组。龙旗云丽，凤盖霞举。和鸾韵风，旭旭许许。亦既戒止，殚我丹腑。维精维诚，神若可睹。赫赫肸蚃，恍恍笑语。左右赞相，将事黎暏。揭虔妥灵，孰敢有侮。奉璋具鬯，濯鼎及卣。亦有藉茅，大羹玄酒。有粱有秬，有稷有黍。陈彼巨豆，大房鸿俎。腒䐹醢酖，脾臄及鯆。䨲鹿维炙，载有鲜羽。皇帝乃奠，盘辟拜頫。有祝伊弁，稽首覼謱。会精思成，灌我清醑。神其来止，歆我簋簠。陟降左右，昭穆萃聚。神其归止，祥飙灵雨。云舆纾徐，星骥容与。光景缤纷，绛霄翔栩。皇帝孝谨，拜受神胙。神锡皇帝，千祥百嘏。室家之壸，眉寿黄耇。执冒端委，作民父母。于万斯年，永有中土。神锡皇帝，股肱心膂。翼以皋夔，从以周吕。纳谋和衷，同德夹辅。于万斯年，匹休扶珇。神锡皇帝，丰年亡窭。懞懞瑞麦，与与祥稆。陈红相因，充满仓庾。于万斯年，下民奠处。神锡皇帝，聪明中度。天临海镜，贤登佞去。消彼獝狘，凿齿猰貐。于万斯年，无有喔咻。神锡皇帝，福女毋拒。于万斯年，永其福女。皇帝孝谨，拜受神祚。怀福载归，詹恋堂庑。采齐奏节，言旋禁籞。出御端门，赐群臣脯。徽仪熙穆，从容燕誉。如天之泽，如露之湑。万国同庆，龙德斯普。于万斯年，孝享受祜。于万斯年，埏垓顺叙。于万斯年，有明之绪。微臣作诗，用继商鲁。"}