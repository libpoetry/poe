{"id":"829134","title":"除夕闻花号步韵五首","dynasty":"清末近现代初","author":"吴妍因","text":"壮士江南枕血眠，八千残骨裹无毡。巴童宇宇吹花号，酒绿灯红又过年。截竹催春夜未眠，几人得意舞红毡。衣冠粉墨寻常见，冷眼边厢十四年。莫教嚣杂破愁眠，一任蘧蘧拥敞毡。翠壁银釭花气暖，梁台蝶舞梦当年。在山佥事出山眠，古寺为衙草作毡。已歇电台天上曲，家家箫管尚迎年。号声莫漫笑沈眠，我已无心恋破毡。海国倘容飞燕侣，旧巢重认待来年。"}