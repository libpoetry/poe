{"id":"684613","title":"得鄱阳程生书并致赠遥庆序二首","dynasty":"明","author":"王应斗","text":"解袂河梁廿载馀，江天漠漠羽鳞疏。春来正有连宵梦，雨后惊传隔岁书。世路几人曾著眼，门墙多义独怜余。沉涵五夜神飞处，犹在芝山课艺初。鄱湖弥望水连空，冉冉苍云度远鸿。锦字读来新月下，瑶函发自旧天中。治惭单父无芳韵，碑出桐乡信古风。一纸悠悠徵万户，白头相忆此心同。"}