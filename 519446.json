{"id":"519446","title":"长江万里图","dynasty":"明","author":"朱诚泳","text":"江豚吹浪江风起，地坼惊蛇绾江水。日暮津头愁杀人，极目烟波几千里。扁舟南下急张帆，黄头屏气窥惊湍。天吴戟手真可畏，始信人间行路难。寄声射利千金子，水马乘危恐难恃。一朝宛见蹶霜蹄，忍使全躯饱鳣鲔。忧谗更忆南迁客，独倚危樯心欲拆。故园京国路茫然，黑首须臾变成白。黄芦两岸栖渔翁，钓丝轻飏随西东。得鱼沽酒亦自喜，不落人间风浪中。坐阅此图长太息，蜗名蝇利竟何益。争似青山卧白云，瓦缶泉香漱终日。"}