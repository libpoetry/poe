{"id":"704491","title":"辽东春日四首","dynasty":"明","author":"黎贞","text":"习习东风到海滨，乾坤万汇总知春。东辽风物催人老，南国江山入梦频。恶况已随尘土去，好怀应共岁华新。酴酥一石诗千首，醉倒渊明漉酒巾。远戍玄都万里游，客怀荦荦笑羁留。江南烟雨劳归梦，塞上风云动别愁。抱璞无因朝圣主，曳裾讵肯谒王侯。防身赖有龙泉剑，万丈豪光射斗牛。空濛草色满江皋，犹带馀香入战袍。笳鼓声喧花市近，旌旗光拂戍楼高。半生尘土怜多病，两鬓霜风感二毛。南望亲庭独愁绝，只将清泪答劬劳。寒云万里远从龙，喜见山河绝域通。礼乐纲维三代盛，车书文轨万方同。题桥空负相如志，投笔长怀定远功。凯奏南还应有日，五羊风月待归篷。"}