{"id":"1115214","title":"南海陶令曾送水沈报以双井茶二首","dynasty":"宋","author":"杨万里","text":"岭外书来谢故人，梅花不寄寄炉熏。瓣香急试博山火，两袖忽生南海云。苒惹须眉清入骨，萦盈窗几巧成文。琼琚作报那能办，双井春风辍一斤。沈水占城第一良，占城上岸更差强。黑藏骨节龙筋瘠，斑出文章鹧翼张。衮尽残膏添猛火，熬成熟水趁新汤。素馨熏染真何益，毕竟输他本分香。"}