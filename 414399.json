{"id":"414399","title":"掷鞭图歌并序","dynasty":"近现代","author":"潘受","text":"老翁掷鞭忽掖女，张口无声泪如雨。女欲有言意更悲，翻身转就老翁抚。此翁此女家沈阳，世世耕田足稻粱。但问岁丰还岁歉，不知何物是他乡。海鲸一夜掀波吼，十万雄师竟弃守。从此白山黑水非，可怜翁女匆匆走。走南走北走东西，昼觅饥粮夜觅楼。翁女相依同卖技，向人歌笑背人啼。歌声宛转歌喉好，琴韵悠扬琴手老。妙舞轻盈乍欲仙，低昂天地亦倾倒。此时女倦不能支，萎地梨花春失姿。风暴雨狂鞭影疾，逢翁之怒遭翁笞。旁观少年愤投袂，挥拳向翁声色厉。汝胡不仁汝胡欺，汝不停鞭吾汝毙。仓皇女起急陈情，此身元是此翁生。世间父无不爱子，父自教子君毋惊。昨日今日未得食，我歌无气舞无力。不舞不歌安得钱，无钱明日活不得。阿母当年避贼难，义不受辱悬梁间。阿弟惨作刀边鬼，至今热血不曾寒。只剩凄凉爹与我，天相保庇免罹祸。天相保庇天何心，不如一命同结果。少年闻语泪沾衣，翁女相持哽咽微。锣声忽哑鼓声死，满场屏息皆歔欷。歔欷屏息幕亦闭，适间所见岂梦寐。无复翁女无少年，恍然始悟戏中戏。戏中之戏何逼真，使人哭笑不由人。却问演戏者谁某，女是王瑩翁赵洵。赵王才本向天借，驰骋艺坛早并驾。更有画师司徒乔，画笔亦堪参造化。画成翁女泣抱头，泪痕湿湿几时收。室中疑在戏台下，空气为之凝不流。画师画师何画此，我来读画惟切齿。会看黑水白山重插汉家旗，愿与画师共送此翁此女归乡里。"}