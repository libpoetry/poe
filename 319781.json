{"id":"319781","title":"真珠帘·客中感怀","dynasty":"清代","author":"张友书","text":"风鸣檐铁惊人寤。更啾啾唧唧、阶前蛩语。忧患馀生，尝遍世间辛苦。老至尚居人庑下，叹客里、光阴虚度。谁顾。似孤鸿天际，北来南去。尔辈，文章非误。便荠盐憔悴，奇怀休负。鸾凤暂羁囚，岂山鸡为侣。我已年花将六十，依旧是，累缘儿女。凝伫。待祖鞭先著，慰余迟暮。"}