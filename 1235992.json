{"id":"1235992","title":"怀严侯在庐州","dynasty":"元","author":"张仲深","text":"九十春光强半阴，蛮风日日振平林。海天花柳愁无际，江郭旌旗驻转深。驿骑通宵催调发，故人终岁绝声音。吾生赖有园庐在，吟尽黄昏思不禁。去岁风狂薄海涯，今朝霪雨转如麻。自缘地僻多啼鸟，不管春深又落花。千里荒城宵警柝，一年征戍日思家。丘山想有栖迟者，独立衡门数瞑鸦。"}