{"id":"799673","title":"送吴谨侯同馆谪广文还里作歌","dynasty":"清","author":"严沆","text":"击筑且斟燕市酒，浮云富贵吾何有。岩前碧树吐朱华，天上白衣幻苍狗。风翻易水横素波，送别聊为《暇豫歌》。松皮屈铁老山雪，鹏翮击浪凌溟河。矕龙吐凤留华省，授经博士官偏冷。梦回辇道记鸣珂，坐听辘轳初转井。西风冥冥吹白沙，尊前细雨开檐花。杜老乍簪青琐笔，郑虔本爱赤城霞。夺我凤凰池，未妨彭泽醉，兴来拄笏西山翠。自有哀吟动鬼神，长将诗卷留天地。不知璧水况金门，见说移官亦主恩。但看卧坦边韶腹，有日槎回博望源。"}