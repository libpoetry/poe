{"id":"695290","title":"陪周进士仲鸣谒思范亭小酌成诗二首","dynasty":"明","author":"林光","text":"山色空濛晚益奇，看山两眼欲成痴。梅梢已露春消息，松叶先经雪陆离。马足未须愁曲径，鹊巢犹解占高枝。登堂不尽怀贤意，三复留情拂断碑。文落湘江范语奇，我来何敢发狂痴。贤声一代堪尊仰，世运千年几合离。山拥思亭连佛閤，春藏太极在梅枝。前朝宦迹多沦没，谁为荒山续旧碑。"}