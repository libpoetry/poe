{"id":"1219420","title":"渡江","dynasty":"元","author":"郑元祐","text":"突起金鳌玉作围，天于设险出神机。众流不息朝宗意，元气长浮落日辉。云叶暗吹神女佩，浪花应湿定僧衣。鱼龙不碍中流舞，鸿雁能忘北首归？桃叶翠颦杨子渡，麦苗青茁蒜山矶。不因慷慨投鞭众，自是艰危击节稀。总会华夷民阜杂，分徵玉帛使舟飞。射蛟人去空英杰，化鹤仙来叹是非。西日柁楼仍浩浩，南冠鬓发故依依。书生闭户堪终老，跋涉何劳与命违。"}