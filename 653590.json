{"id":"653590","title":"刘廷信母遗德诗十六韵","dynasty":"明","author":"张宁","text":"生传徽懿死传芳，一节端居四十霜。细读铭文知往事，漫凭哀些发潜光。柔嘉不愧千金子，窈窕真堪百两将。侍膳北堂尊俎具，采芳南涧藻蘋香。声和琴瑟辉联玉，梦协熊罴喜弄璋。自古物情妨两大，从来女事惜偏长。惊看明月台前镜，破作龙泉匣底钢。漏促鸡鸣连夜杼，灯移儿影上空床。到门惟有遗金妇，感旧时来乳哺娘。教养渐收贫古业，婚丧已尽嫁时装。居幽眇若微尘寄，值乱几如断梗亡。沟壑心期惭未了，铅华颊舌笑空狂。荆钗短发何年白，宿草孤坟卒岁黄。本为良人存世祀，不劳明府乞恩章。忧伤太早生多病，冻饿全经死亦常。千古东屏山下路，烟云星斗共苍茫。"}