{"id":"739299","title":"济宁南池杜工部新祠诗为沈椒园同年作","dynasty":"清","author":"齐召南","text":"太白酒楼何砐硪，槛前坐见千樯过。南池故是少陵迹，可怜野水环陂陀。记我年前步池上，正逢泥滑愁双靴。东岳之云幂列岫，城隅沟洫成黄河。高槐疏柳半临水，人家户外联艑舸。今年十月重到此，忽觉胜概清罗罗。池堤既类彩虹偃，池水亦似青铜磨。幡幡老树杂新树，叶虽落尽留枝柯。三间瓦屋照寒日，门榜高揭字擘窠。问谁为此祀工部，座斫山骨陈象牺，守祠老人说颠末。昔岁使者来仁和，东阳裔孙癖好古，南池百度停骖騧。叹息杜公旧游地，无人构屋理则那。捐金诛茅辟荒秽，架木筑土成槃薖。高斋西蜀非一处，此添东郡新行窝。伐石刻诗置两壁，俾传久远期无他。维时落成值孟夏，花叶旖旎纷芰荷。瑶觞进拜巫屡舞，蒲牢殷地应灵鼍。仿佛郑公出小队，林间络驿鸣珠珂。风湍水槛映冠盖，一州人士来奔波。共诧草堂得壮观，竟与酒楼齐嶪峨。瘦容骨立尚戴笠，无乃饭颗还讥呵。我知沈侯有深意，非为閒眺蠲烦苛。《风》《骚》以降作者众，大海讵计蚌与螺。有唐独见两夫子，光焰万丈争义娥。囊括百家奋巨笔，俯视余子真幺么。况论忠爱出肺腑，诗仙又逊诗王多。流离浑忘身冻饿，但愁海宇森干戈。万间广夏岂虚语，得志应起生民疴。篇篇立意追《大雅》，不止逸藻媲汨罗。稷契心期合俎豆，便私所好原非阿。精神千载倘记忆，应招太白同吟哦。当时嗜酒今得地，官河酒旆驰轻艖。岱山迢迢拱户牖，朝霞朗对朱颜酡。堪笑主簿附享祀，姓许名字知谁何。沈侯沈侯好文黑，眼见醉草《迎神歌》。他年有客考古迹，定抚碑刻千摩挲。"}