{"id":"1112505","title":"次韵子公舍人侄纸阁用荆公韵二首","dynasty":"宋","author":"张扩","text":"清修是药别无方，纸閤新糊暂著床。定自中扃元洁白，直教平地亦清凉。布裘衲被总相称，暮雪晓风浑不妨。似要经营淡生活，忽惊锋颖露锥囊。老楮声名浃四方，帡幪隐陋到藜床。境空生白道所集，气煖如熏德未凉。眼底咄嗟贫亦办，世间淫巧行终妨。只愁费尽螭头藁，却向危时但括囊。"}