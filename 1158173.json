{"id":"1158173","title":"奉和鲁望秋日遣怀次韵","dynasty":"唐","author":"皮日休","text":"高蹈为时背，幽怀是事兼。神仙君可致，江海我能淹。共守庚申夜，同看乙巳占。药囊除紫蠹，丹灶拂红盐。与物深无竞，于生亦太廉。鸿灾因足警，鱼祸为稀潜。笔砚秋光洗，衣巾夏藓沾。酒甔香竹院，鱼笼挂茅檐。琴忘因抛谱，诗存为致签。茶旗经雨展，石笋带云尖。鹤共心情慢，乌同面色黔。向阳裁白帢，终岁忆貂襜。取岭为山障，将泉作水帘。溪晴多晚鹭，池废足秋蟾。破衲虽云补，闲斋未办苫。共君还有役，竟夕得厌厌。"}