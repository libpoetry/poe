{"id":"860630","title":"青房并蒂莲","dynasty":"宋","author":"王沂孙","text":"醉凝眸。是楚天秋晓，湘岸云收。草绿兰红，浅浅小汀洲。芰荷香里鸳鸯浦，恨菱歌、惊起眠鸥。望去帆，一片孤光，棹声伊轧橹声柔。愁窥汴堤翠柳，曾舞送当时，锦缆龙舟。拥倾国、纤腰皓齿，笑倚迷楼。空令五湖夜月，也羞照、三十六宫秋。正朗吟，不觉回桡，水花枫叶两悠悠。"}