{"id":"1109050","title":"方蒙仲秘书哀诗三首","dynasty":"宋","author":"刘克庄","text":"万驽骀里一龙媒，朝发瑶池暮玉台。介甫尤称原妙质，资深亦叹轼奇才。席前宣室思渠久，帆近蓬莱作么回。此去不应重谪堕，海山笙鹤待君来。方喜燃藜向石渠，岂知仅拥两轮朱。非为郡失好太守，便恐世无行秘书。酒渍双鸡惭薄薄，表论一鹗谩区区。即今交道尤难恃，试问原头几素车。平生最受鲁公知，手简才翁语极悲。海内奇才都有几，世间瑞物不多时。君归上界骑麟去，客过新陵下马谁。笔秃无花衰久矣，可堪拂拭作铭诗。"}