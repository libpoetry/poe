{"id":"969852","title":"沁园春 过天下第一江山呈何守","dynasty":"宋","author":"赵孟坚","text":"许大江山，镇临弹压，岂小任哉。从嶓冢导漾，东倾注海，截然限止，南北天开。试向中流，回观铁瓮，万石层棱攒剑堆。金焦峙，号紫金浮玉，卷雪轰雷。君侯文武兼才。天有为生才南国来。□历二十年，筹边给饷，上流襟要，几为安排。今此雄藩，精明笳鼓，又唤金汤气象回。长淮北，望中原非远，更展恢规。"}