{"id":"1103013","title":"大涤洞天","dynasty":"宋","author":"周密","text":"太虚灏气浮空濛，烟霞九琐蓬莱宫。崩腾云木竞奇险，涧芳野实纷青红。何年断鳌立天柱，古洞阴森白鸦舞。玉书宝剑不可寻，老藓封崖滴玄乳。光芒灵气干斗牛，遗丹叶下谁能求。黄精紫杞遍岩谷，玄霜夜捣声幽幽。老蛟千年睡未足，痴涎吼雷喷飞瀑。阴风黑穴吹海腥，石虎当关横地轴。是非万古一笑嘅，神仙不死今安在。"}