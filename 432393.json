{"id":"432393","title":"游仙吟三十首用栩园韵","dynasty":"近现代","author":"汪石青","text":"碧海青天指顾中，鸾骖鹤驭不匆匆。是何福分邀援引，待把因缘问始终。弱水三千朝唤渡，灵光一现夜横空。有人招手相迎笑，楚楚秋星或是公。妙谛参来一笑逢，曼陀罗下语从容。果然天路新相识，都是人寰旧懊侬。至性何曾微有昧，前缘信结十公浓。初桄记取欢娱日，剔起朱弦谱夹钟。修罗逐逐未全降，普照能无九子釭。大澈悟时锋已解，小诙谐处谑成腔。但教太乙燃藜炬，愿共飞琼值绮窗。钿约钗期同折證，步虚声里影双双。从头一一断嗔痴，痛葆心光愿可知。阿母见怜容把晤，梁清未忏是相思。拈来翡翠珊瑚管，扫去风花惝恍词。北渚中洲天不夜，月中人倚露华枝。六辔如琴四牡騑，春游小试五铢衣。偶从碧落盈盈过，戏擘浮云片片飞。听法亦随莲座女，藏钩时约蕊宫妃。丹房秘洞参差接，戏罢何妨各自归。放眼红尘浩劫馀，化身几辈绝温裾。千寻孽海无涯涘，万里罡风有卷舒。各把私衷愁此日，谁将公案错当初。灵泉信是伤心水，不许遨游比目鱼。力向芝田垦绿芜，至情何日肯模糊。偶鞭渤海仙人石，幻作阎浮鬼趣图。触手但看花似锦，投怀孤负月如珠。昨挥麈尾通宵坐，赢得东风唱鹧鸪。瑶池片席久同栖，水自东流日自西。爽籁一窗摇凤尾，好春十亩祝豚蹄。麻姑爪待他时借，菩萨眉真几处低。四首桃源门巷在，年来多谢柳萋萋。乘风乘雾半能谐，不信愁难天上埋。百斛香醪倾玉盏，两行小字籀金钗。消来白日呼如愿，划破青天写咏怀。闻得有魔高十丈，莫教道力一时乖。九关虎豹为谁哀，劝汝长星酒满杯。双铗朝从闲处吼，万言夜趁醉馀裁。投将白璧终盟水，湿到崇兰欲祭灰。鳷鹊桥边珠阁下，绸缪絮语一回回。云中君是旧姻亲，入座风怀笑语真。清吷悠扬开一局，神江离合感何人。莫吟兰杜春前句，等是冰霜劫后身。可惜湘皋能解佩，下方不当席中珍。缠绵到此不堪论，自断悲欢莫叩阍。剑气珠光求絮果，铜瓶纸帐梦梅魂。愁苗种尽天无缝，恨字书来月有痕。漫道瀛洲真极乐，断肠时节亦闻猿。玉参差和宝琴弹，天遣霓裳擅广寒。北斗当头如此洁，东溟屈指不妨乾。四和香里观心易，九转丹成度世难。咒得金莲开钵底，风波争忍几回看。采芝日日在蓬山，来往苍涯紫嶂间。撷九茎云堪献佛，證三生石未归班。愿开夏屋停朱幌，长把春松照玉颜。羽葆翠旗遥望处，天风隐隐响珠环。问我前身第几仙，龙华会本意中缘。但逢止止能为悟，除却非非不是天。镜说无尘馀小偈，珠擎如意待何年。维摩妻亦多情甚，祇向当时病处怜。悠悠霞起赤城标，权借天台贮阿娇。避地忽逢无奈日，拈花闷对可怜宵。三分憨向尊前慰，一种情难笔底描。生恐弱魂留不得，巫阳些里又相招。兰姨琼姊莫相嘲，占得人间第几爻。云路未驰追电骥，洞天合住泣珠鲛。言诠有约提心上，情绪无端在眼梢。红芍药开花一簇，几番旋摘复旋抛。龙鸾百队会蟠桃，冷看熙来攘往劳。座上有时吹合雅，人间何处吊离骚。投壶未必诸天笑，衔石终看一念牢。妙手不辞稍点缀，居然忘镜又忘刀。云街月路怕闻歌，对此娟娟奈若何。示我冰绡微有恨，为谁罗袜巧凌波。忏除烦恼佛微笑，搴到芳馨露正多。误把双丸轻种下，华严界里日消磨。九垓有约踏飞霞，莫把蹉跎误岁华。宝瑟人弹今夜月，璇房春瘦几分花。半生眉语参仙佛，万死情肠绝衅瑕。自向芙蓉城里住，为君好久不离家。女伴相逢语上方，紫罗兰是夜来凉。一番烛烬春魂谧，无数峰青水气香。笼里怕饶灵鸟舌，琴中暗转紫螺肠。蓬莱莫恃花长好，不见仙翁鬓已霜。请将牧石问初平，愿侍巾枷海上城。巳矢皈依言外约，难忘热切个中情。桃筵倘许谐联席，莲国真甘不独生。青女素娥休忖揣，相怜无愧是光明。古无二解是伶俜，不意仙家惜影形。赤县久嗟人事恶，蓝桥今荷眼波青。策来秋气犹私幸，唤起春婆好共醒。记得三郎遗恨在，痴心还欲问双星。恩怜万顷我何胜，呼马呼牛两可应。好梦依依真自负，呓词絮絮记吾曾。芝延寿处原无我，石点头时不为僧。色相尽忘君见否，万重云水一端凝。何用醰醰啜九流，乾坤眼底万沉浮。道心久记琴三叠，眉影长悬月一钩。亦有鹂羹难疗俗，不如萱草且忘忧。琅玕锦绣都无价，莫怪张公咏四愁。听尽霜钟与月砧，难容鹤梦复沉沉。漆胶原合谐知己，琼玖何能报赏音。十索留为偿恨券，九歌慵作独醒吟。竿头百尺兢兢处，看取冰壶一片心。千丝万缕柳毵毵，不问南桡与北骖。愿力待飞他日凤，禅心合是几眠蚕。兰愁蕙怨天何苦，露重风多我所甘。闻道慈航能普济，与君商榷共朝参。记向清真谒阿纤，侍儿亲为揭朱帘。双声法曲融融度，一炷馨香细细添。火枣不烦因酒劝，哀梨终是为情甜。重重恨事销难尽，愿借灵芸痛泪淹。尝遍天厨旨与咸，朝真慵理旧衣衫。岂无净土栽连梗，会向银河挂一帆。黑白枰馀收拾著，雌雄铗有智仁函。双飞若阻蚕丛路，分付黄金用力劖。"}