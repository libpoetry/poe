{"id":"1142255","title":"送男存心如燕二月二十五日夜走笔古体 其二","dynasty":"宋末元初","author":"方回","text":"大物既归周，裸士来殷商。夷齐与箕微，均为识三纲。我所领小垒，可容久徜徉。亦欲拾之去，群盗纷寇攘。勉强不得已，芟恶完善良。完国非我责，完郡亦何伤。幸保千里民，不为剑戟戕。奸鬼伏肘腋，两贼程与黄。门生讦座主，婿不顾糟糠。妄告无反坐，官吏饱贿赃。一朝掷笏绶，仅有书几囊。辛巳至庚子，阖门饥欲僵。二十年不仕，愚意谁揣量。苟生内自愧，一思汗如浆。焉得挂海席，万里穷扶桑。茅屋荫松菊，槿篱畦芋姜。读书粗知道，晦遁攀馀芳。诗文亦不俗，千篇垂琳琅。今汝往筮仕，已踰四十强。萧然乏行李，艰甚谋聚粮。此皆我之过，弃官畏祸殃。以致儿女辈，无不羸以尪。行行燕山下，悠悠易水傍。北风无时无，南人少裘裳。汝父近八帙，汝母七旬将。苟可得一职，归甘泌之洋。生理我无策，徒此歌慨慷。壮士一大笑，出门青天长。"}