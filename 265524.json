{"id":"265524","title":"十月二十七日度岭作","dynasty":"清代","author":"方浚颐","text":"舍舟登陆三日间，今朝饱看凌江山。宾旸门外莽空阔，洪岩青嶂纷斑斓。珠玑楼巷榜仍旧，亭亭几树霜枫殷。老榕稚松满岩壑，万绿嵌以荔子斑。小春更比春景厉，丹黄紫翠开心颜。槐花塘边路幽邃，红梅驿畔峰回环。曲曲徐向螺壳转，娟娟况有蛾眉弯。枝头玉蝶正飞舞，吟兴勃发须臾间。方思敲火品卓锡，沙弥膜拜陈忧患。荒祠仅余四壁在，却走龙象奔豺獌。十八年前我曾到，七梅痛已成枯菅。相公风度且勿论，大力能凿横浦关。功德及民礼宜祀，微公鸟道穷跻攀。雨淋日炙尘网挂，云车风马何时还。雄州筑郭费甚钜，此役不过数百锾。修举废坠有司责，亟召匠作延输般。重安户牖整栌欂，再施华垩除昏黫。神兮妥侑降之福，岭南岭北无恫瘝。暗香补种一千本，花时行旅都忘艰。前贤盛迹半芜没，我方惆怅红桥湾。"}