{"id":"1104754","title":"春晚郊行","dynasty":"宋","author":"卫宗武","text":"盎若阳和气，融融满太空。水涵春屿碧，林镂夕阳红。过尽桃花雨，吹来杨柳风。韶光晚尤媚，游兴浩难穷。步屧出郊原，家家春满门。斜阳芳草岸，流水落花村。露叶梅藏子，云根竹长孙。东君老仍媚，犹有野芳存。东风吹不断，芳草正萋萋。暗绿藏禽语，残红衬马蹄。莎汀连苇岸，麦陇间蔬畦。往岁行春路，推敲认旧题。"}