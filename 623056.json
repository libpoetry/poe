{"id":"623056","title":"陈五主","dynasty":"明","author":"郭之奇","text":"可怜巴马蔽黄尘，夷凶剪乱遂为陈。已知同泰终危国，何事庄严又舍身。始兴王子兴劳苦，刺闺投石夜频频。妄希泰伯为三让，错认姬公乃世臣。青蒲未了安成泣，临海旋驱嗣主轮。独值齐衰能启土，始逢周盛复逡巡。云龙门外空焚锦，玉树庭中竞乐春。三阁花容谁比艳，平湖草色忽开堙。天子寺奴应可献，宫英文狎岂相颦。一朝王气归眢井，留得新声感后人。"}