{"id":"1115869","title":"望江南 张节使生辰","dynasty":"宋","author":"杨无咎","text":"钟陵好，佳节庆元正。瑞色潜将春共到，台星遥映月初升。贤帅为时生。人意乐，天宇亦清明。淡薄梅腮娇倚暖，依微柳眼喜窥晴。和气满江城。钟陵好，家世仰仙卿。衣带不须藏贝叶，集贤何用化金瓶。且欲佐中兴。期早晚，丹诏下天庭。不许南州犹弭节，促归东府共和羹。膏泽遍寰瀛。"}