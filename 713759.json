{"id":"713759","title":"行药城东作","dynasty":"明末清初","author":"屈大均","text":"仲春已清和，逍遥可行药。炎洲多灵草，勾萌先咀嚼。采兰者谁子，邂逅当林薄。无营似白华，无欲同朱萼。绿叶与紫茎，平生所磨错。微雨上膏滋，本根远相索。其旁石菖蒲，尺寸琼瑶削。紫茸何葳蕤，九节含风弱。安期所服饵，玉颜以灼灼。秦帝于我求，蓬莱奋云蹻。千岁与君期，神仙多戏谑。桥下流韸韸，少君与斟酌。"}