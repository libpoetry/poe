{"id":"659481","title":"同吕泾野谒横渠祠 其一","dynasty":"明","author":"康海","text":"览眺陟雄渭，钦访降周原。苍松翳广殿，碧岫当崇门。气畅百形丽，迹胜千古尊。繄昔此夫子，壮志等昆崙。折衷既罔谬，为道久弥尊。微言亦屡示，至德要独存。悲哉迹自远，邈矣述者繁。精英顾莫逮，糠秕宁可飧。讲严理益晦，源涸流岂奔。幽怀每长喟，景秽言复吞。"}