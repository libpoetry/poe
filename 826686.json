{"id":"826686","title":"水调歌头·题雷峰圮塔中所出经卷","dynasty":"清末近现代初","author":"章钰","text":"坏劫佛难救，终古剩斜阳。一千年上公案，故纸费评量。为问金涂埋遍，何事龙天不佑，末路谥降王。影事入图画，空爇海南香。琴泉圮，报恩燬，等无常。尽多眼福，向人夸见白毫光。前此祥云万丈，后此寒烟一抹，起灭总荒唐。佞佛怪吾钝，佞宋笑吾忙。"}