{"id":"1068008","title":"重游草堂","dynasty":"宋","author":"李彭","text":"德人昔游居寝处，一草一木可敬之。涪翁初释僰道縳，枉道过我临水湄。梵宫三托吉祥卧，悠悠东泛长淮涯。牵丝姑孰席未暖，鬼瞰高明俄解龟。鹦鹉洲前弄晴泚，祠宫寄食长江西。黄绢碑中发奇祸，播迁瘴海如湘累。天生斯人意有在，世或不用将何疑。巫阳下招化黄鹄，不遣啄腐随家鸡。前年岁晏到萧寺，开眼适见邹松滋。涪翁故时得此客，今已改色嗟流离。大招泪湿缘坡竹，神观凛凛疑来归。今年森木挂秋暑，鹧鸪钩辀向我啼。重来野僧零落尽，坏帐鼠齧非当时。过眉拄杖为小立，将暝西山含夕霏。"}