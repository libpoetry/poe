{"id":"561699","title":"龚母寿诗为谕德鸣治作","dynasty":"明","author":"严嵩","text":"锦诰衔恩重，青鸾送喜频。貤荣逢圣代，献寿及佳辰。才子当朝彦，宫臣简命新。龙头魁殿选，鳌禁得儒珍。辛苦熊丸训，芬芳俎豆邻。关睢称媲德，蓁叶咏宜人。年喜稀龄届，天于景福申。仙杯凝露菊，家馔脍江鳞。爱日情弥惬，瞻云意转嚬。裁诗寄南极，遥祝凤池滨。"}