{"id":"653345","title":"为张佥宪题画松","dynasty":"明","author":"张宁","text":"九疑山中十八公，元气结聚非人工。精求本许周庙致，偶遇不受秦人封。寒来暑往年华暮，酷月蒸林雪围布。柔芳弱蔓几枯荣，老干槎牙只如故。东风吹和春雨零，萋迷碧草连根青。野猿林鹤相对晚，时有山人寻茯苓。东阁同心美如玉，音信寥寥渭如澳。金粉香飘花上黄，虬须紫簇枝间绿。采花酿酒枝插头，仰援紫藟俯碧流。盘根错节终不试，犹胜野断横中沟。枝头满，酒盈瓮，为君起舞冈陵颂。造化生材会有期，莫入丁生醉时梦。"}