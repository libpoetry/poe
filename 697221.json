{"id":"697221","title":"王通侯世叔以新刻诗草见贻卒业赋二首","dynasty":"明","author":"胡应麟","text":"奕叶金貂大海濆，风流王谢旧无群。清标突兀麒麟画，彩翰飞翔鸑鷟文。敕勒歌成才冠世，燕然铭就气凌云。宁知逸少将军贵，搦管千花拂练裙。年少登坛笑伏波，飞章云锦粲明河。大挥陇右屯田疏，重制伊州出塞歌。谒帝华筵闻杕杜，怀人清兴入藤萝。翩翩白马燕台暮，频许荆高挟筑过。"}