{"id":"1091247","title":"九奋 其七 记梦","dynasty":"宋","author":"薛季宣","text":"解荃维兮放兰舸，蹇南越兮洞庭波。喷浪花兮飞白雪，身何居兮入明月。聊凝神兮隐处，梦龙宫兮波之下。珍珠庭兮紫贝阙，璆琳宫兮犀甲户。朝龙君兮殿堂，芰荷巾兮蘋藻裳。圭琉璃兮荇带，佩美玉兮琅珰。龙君游兮何之，水晶宫兮丹水湄。骖苍虬兮飞廉御，丰隆车兮为后属。碜磹驱驼其左右兮使风伯为清路，都离宫兮忘反。命群臣兮燕衎，菹蘩蕴兮形盐。列鲸胎兮鼋卵，张钧天兮广漠野。鼓蛇鼖兮雷鼍鼓，铿浮磬兮□龙钟。歌湘灵兮奇相，舞三行兮清酤。戛止兮柷敔，观其臣之就位兮厥令尹曰瞋。鲑总群虾而将之兮，胄乃元惟鲍鱼。缘蛙声之聒聒兮，位高于五谏。鳣鱼大而无庸兮，处之冗散。郁郁余心之惛默兮，周章而蹇产。欲陈词而梦觉兮，嗟言之而已晚。匆匆余见斯情物兮，徒临流而惋叹。"}