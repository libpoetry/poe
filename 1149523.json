{"id":"1149523","title":"泛江玩月十二韵","dynasty":"唐","author":"元稹","text":"楚塞分形势，羊公压大邦。因依多士子，参画尽敦厖。岳璧闲相对，荀龙自有双。共将船载酒，同泛月临江。远树悬金镜，深潭倒玉幢。委波添净练，洞照灭凝釭。阗咽沙头市，?珑竹岸窗。巴童唱巫峡，海客话神泷。已困连飞盏，犹催未倒缸。饮荒情烂熳，风棹乐峥摐。胜事他年忆，愁心此夜降。知君皆逸韵，须为应莛撞。"}