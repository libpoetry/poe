{"id":"584919","title":"自咏","dynasty":"明","author":"苏仲","text":"老夫半岁不出门，斗室兀坐天地宽。瓦瓶不脱二斗粟，老菜一根三日餐。冬天气寒风飒飒，幸有木绵粗布衲。何人笑我贱与贫，留得馀资供伏腊。渊明不免乞食时，我生岁月长无饥。渊明有子不识字，儿今读遍千家诗。颜回短命三十二，我已行年四十四。古来贤豪各如此，敢不低头拜天地。"}