{"id":"138105","title":"送杨辟秀才","dynasty":"宋代","author":"欧阳修","text":"吾奇曾生者，始得之太学。初谓独轩然，百鸟而一鹗。既又得杨生，群兽出麟角。乃知天下下，所识惭未博。杨生初谁师，仁义而礼乐。天姿朴且茂，美不待追琢。始来读其文。如渴饮醴酪。既坐即之谈，稍稍吐锋锷。非唯富春秋，固已厚天爵。有司选群材，绳墨困量度。胡为谨毫分，而使遗磊落。至宝异常珍，夜光惊把握。骇者弃诸涂，窃拾充吾橐。其於获二生，厥价玉一台。嗟吾虽得之，气力独何弱。帝阍启岩岩，欲献前复却。遽令扁舟下，飘若吹霜箨。世好竞辛咸，古味殊淡泊。否泰理有时，惟穷见其确。"}