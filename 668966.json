{"id":"668966","title":"送张玉亭虑囚淮阳","dynasty":"明","author":"沈鍊","text":"今代张衡属省郎，三年粉署盛辉光。入曹永日花侵篆，剑佩飘摇坐未央。昼习文书承禁漏，夜开坟典炷名香。宝刀久久生星宿，綵笔时时咏凤凰。既逢鹓鹭承清切，复道芝兰比芳洁。草书写罢落飞云，奇画题成舞流雪。声华世重为八龙，艺苑人称让三绝。当世谁先郑广文，生前恐是王摩诘。方传丽藻盛西京，又秉旌麾出凤城。使节从来天上发，公车疑自日边行。将垂讯伐先扬命，欲效驰驱敢问程。满月渐随征盖去，海云正逐鼓鼙生。竞识诸卿车马过，共临祖道振鸣珂。十行布席花如锦，百处倾壶酒似河。谁羡阳阿为楚舞，必宣大雅入骊歌。郎官出按征夫盛，才子将行送者多。嗟余本是同乡郡，蜿蜒山河心弥近。十年为宰世所嗤，累日驱车独相问。人生所贵心相知，斗酒绸缪永投分。临岐不必叹分飞，赤霄羽翮时能奋。"}