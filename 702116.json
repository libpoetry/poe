{"id":"702116","title":"留别衡山唐石泉二首","dynasty":"明","author":"湛若水","text":"何处名山可遁藏，紫云天柱寄山堂。清风明月为衾枕，阖辟乾坤共弛张。静笑千峰生雾霭，声闻十里如鸾凰。五峰已入烟霞癖，说著还家似断肠。井地来时许共耕，八家同井作人情。约筵消得公田入，木铎恭听圣教鸣。灵鸟歌时红药舞，钧天奏罢紫云生。朱明主亦朱陵主，两洞閒云互送迎。"}