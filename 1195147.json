{"id":"1195147","title":"古兴","dynasty":"唐","author":"赵氏（寇坦母","text":"郁蒸夏将半，暑气扇飞阁。骤雨满空来，当轩卷罗幕。度云开夕霁，宇宙何清廓。明月流素光，轻风换炎铄。孤鸾伤对影，宝瑟悲别鹤。君子去不还，遥心欲何托。金菊延清霜，玉壶多美酒。良人犹不归，芳菲岂常有。不惜芳菲歇，但伤别离久。含情罢斟酌，凝怨对窗牖。霁雪舒长野，寒云半幽谷。严风振枯条，猿啼抱冰木。所嗟游宦子，少小荷天禄。前程未云至，悽怆对车仆。岁寒成咏歌，日暮栖林朴。不惮行险道，空悲年运促。"}