{"id":"752299","title":"登昭山","dynasty":"清","author":"李子荣","text":"湘中山水天下奇，秀色天造非人为。兹山灵异尤杰出，一松一石皆清姿。素虬翻空激巨浪，到此停蓄倚危嶂。平生寤想穷三山，咫尺丹梯更神王。洄潭落照风萧萧，急督舟子停轻桡。萦纡石磴路九折，行人渐逐盘鸦高。花木丛深蔚幽僻，钟摇上方暝烟碧。童子开门吠仙犬，老僧扶杖款来客。殿高铁凤摩霄迥，栴檀香散疏寮静。惜无轩槛临江开，难乘日车观倒景。山云舒卷随轻风，予亦去来无定踪。明朝遥望更奇绝，江上一朵青芙蓉。"}