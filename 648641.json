{"id":"648641","title":"题三顾山刘氏文会堂卷","dynasty":"明","author":"杨士奇","text":"岧峣三顾山，飞流下澄澈。灵秀之所萃，爰昔钟贤哲。正学明纲常，直气遏邪孽。至今乡闾士，堂堂仰清节。书台郁崷崒，遗风耿未灭。比屋俨缝掖，群居蹈高洁。之子抱贞素，曾何污缁涅。奕奕峙堂搆，翛翛荫林樾。岂乏谷粟储，群书富罗列。同志五六辈，时来共怡悦。研覃溯周孔，辨析穷毫发。至道日有得，中怀炳昭㫼。明善固所资，诚身理逾切。愿惇辅仁训，庶不忝先烈。"}