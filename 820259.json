{"id":"820259","title":"湘月","dynasty":"清末近现代初","author":"朱青长","text":"求花锦窟，整年年，身住愁堆儿里。鸥社白头三两辈，一半秋坟诗鬼。倦网渔归，还林鸦密，渺渺寒江水。高冠吟啸，许多孤冷风味。谁问玉海千寻，金山万迭，裹著兴亡泪。野草闲花铜马帝，辜负屠龙前辈。短发疏疏，残星粒粒，落月穿春尾。一竿归去，去钓镜湖秋雨。"}