{"id":"661354","title":"静女篇赠张靖之","dynasty":"明","author":"史鉴","text":"静女姝且好，采香溪水边。容颜若华月，流光正婵娟。黄金为步摇，明珠间琅玕。雾縠翳方空，长袖拂翩翩。美目腾光彩，靥辅宜笑嘕。凌波动微步，旋转何便嬛。令色天下稀，遂为君所怜。选择升椒除，燕婉侍君前。鸡鸣戒盈朝，辞辇愿推贤。君心重贤淑，宠倖冠三千。逍遥赤墀畔，游戏青蒲端。众女嫉蛾眉，善淫生巧言。遂令绝世姿，摈弃不复延。寂寞闭长门，蹉跎过盛年。君门深九重，虎豹卫严关。望幸固已绝，求通良独难。弹琴和悲歌，泪下空汍澜。薄命古来有，君恩故如天。"}