{"id":"103124","title":"新霜感·前日衣上露","dynasty":"宋代","author":"梅尧臣","text":"前日衣上露，今日衣上霜。我母魂何之，膏火麋我肠。隔棺三寸地，如在万里乡。嚎呼不闻声，饮食空置傍。昔时忧我寒，缝衣初线长。线长必絮厚，要与风霜当。又每恐我饥，羹臛自调尝。此身内外间，莫得顷刻忘。举衣不忍著，举筹不下吭。一念百感生，欲问天苍苍。"}