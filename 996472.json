{"id":"996472","title":"圣柬将寓于卫行乞食于齐有可怜之色再次韵感春五首赠之 其一","dynasty":"宋","author":"黄庭坚","text":"温气冰底归，忽忽六过旬。园林改柯叶，鸟声日日新。耕稼百年外，四郊无短闉。高丘试顾望，俯仰迹已陈。信陵松郁郁，不见曩时人。空怀负暄赏，莫望属车尘。腹中书万卷，阽死沟壑滨。投壶与射覆，一笑物皆春。"}