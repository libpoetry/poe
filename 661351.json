{"id":"661351","title":"丰城篇","dynasty":"明","author":"史鉴","text":"丰城孕灵异，古剑沦狱中。高牗以为域，厚土以为封。匪无用世意，守在得其从。光芒不可掩，精气化为虹。融然静夜中，上贯牛女宫。遂令博物人，候望讯奇踪。启凿发深锢，拂拭去尘蒙。肃肃白鹇尾，濯濯青芙蓉。所遇无坚物，蛟螭莫婴锋。时时吼匣中，恍若鸣双龙。尚方信多珍，神物不世逢。行当献天子，持之授元戎。时兴薄伐师，一扫烟尘空。塞徼靖无尘，边民业耕农。坐销冗食众，良由用剑功。"}