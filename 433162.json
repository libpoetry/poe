{"id":"433162","title":"七言绝句","dynasty":"近现代","author":"钱少华","text":"怡红楼上度新腔，如沸笙歌笑语庞。独步西堤今夜月，明星十万落珠江。风流云散渺无痕，不辨深仇与浅恩。如梦人生容易了，半篱霜月菊花魂。浅痕偏易惹相思，春去江南梦醒时。昨夜东风吹细雨，落花嫁与泪珠儿。浪迹真如不系舟，南风吹送海西头。碧纱窗外飞苍雪，一夜槐花落满楼。含风细葛上轻尘，又见龙舟掉水滨。兰茝不芳萧艾长，更无人吊屈灵均。盈盈一水白泥塘，问渡声声唤野航。道上春人如醉酒，平畴十里蔗风香。数声牧笛夕阳低，从筱荒茆路欲迷。相对忘形牛背鹊，一犁春水爱春畦。乔木荒烟事可悲，妖姬依旧斗娥眉。伤心此是吾家土，到处飞扬米字旗。峰峦绰约女儿鬟，海不扬波翠一湾。几度登临吾欲哭，暮潮寂寞打空山。少年豪气吞云梦，万里秋风入酒杯。残照已从鸦背落，东江帆影上窗来。江枫渔火似前游，天上停云水上舟。明月满怀风满袖，又飞凉梦过西楼。"}