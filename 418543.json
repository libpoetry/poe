{"id":"418543","title":"高阳台 九日感赋","dynasty":"近现代","author":"丁宁","text":"霜意催砧，萸香恋袂，倦吟人在沧州。梦冷东篱，那堪重省清游。近来身似庭前树，感西风一例惊秋。听沈浮，不说飘零，祗算淹留。明年此日知何处，问夕阳无语，衰柳含愁。匝地风波，几番误了扁舟。莼丝已共江烽老，甚人前犹道归休。恨悠悠，手把黄花，独上层楼。"}