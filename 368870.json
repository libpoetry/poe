{"id":"368870","title":"探春慢·百花生日","dynasty":"清代","author":"杨玉衔","text":"草甲苏烟，花辰醉露，中和夹钟律转。荠傍墙挑，蘋生水活，触处探芳心眼。春过三分几，试数遍、曲江游宴。送来百舌，繁声一片，觥堂歌管。贺客园林莺燕。正锦缀竿高，门悬弧遍。藤褓交盛，苔钱工数，天姥洗儿年惯。计筵开弥月，喜春饯、归期尚缓。珍嘱封姨，护犀帏，漫轻卷。"}