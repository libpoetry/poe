{"id":"565807","title":"上皇北狩歌一首","dynasty":"明","author":"黄省曾","text":"正统己巳北出师，居庸关外驻龙车。万里清霜严警跸，千山红日照旌旗。惊雷奔电动天地，土木狼山胡马嘶。犹如汉高白登围，谁似陈平复出奇。倒戈败将泣紫陌，尽说天子无归期。百官出涕洒双阙，六宫日夜愁蛾眉。王竑意气凌秀实，马顺碎首污丹墀。郕王晏然登大宝，英宗凛凛胡风吹。伯颜稽首尽臣节，也先独识龙凤姿。胡笳吹渡百海子，天涯渺渺将何之。紫塞惊瞻苏武庙，黄云愁拂李陵碑。君王忽忆宫中乐，玉箸双流路辽邈。夜夜袁斌抱足眠，君臣鱼水恩相托。他年刻木南来书，此功堪表麒麟阁。匈奴万骑屯长陵，宫墙之中肆焚掠。武清鼓舞三军气，司马用兵如李郭。紫荆关口鸾舆还，三度景皇犹不诺。侍郎怀献绣龙枕，拜舞胡沙怨乖错。翰林检讨批逆鳞，赵杨二子迎沙漠。也先起舞弹琵琶，恋恋饯行良不薄。秋来天子归南宫，万国苍生皆踊跃。"}