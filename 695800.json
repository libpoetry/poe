{"id":"695800","title":"广陵怀古二十首 蜀冈","dynasty":"明","author":"欧大任","text":"寂寂巴江流，沉沉蜀井月。西来一片山，尚带岷峨雪。何年杨子江，直过山阳渎。千秋霸气孤，眇眇原臣目。邹阳一洒泪，书在竟谁看。落日荒城草，西风井径寒。由来下帷人，不薄江都相。斯井犹至今，月照辘轳上。谢公镇广陵，甘棠人勿剪。君见东山云，何似召伯堰。地轴横昆丘，上有百尺台。天边桐柏水，西向城头来。愁问南朝日，风尘暗战场。蹶张三万士，只恨竟陵王。高吟水部诗，独访法曹宅。雪深不逢人，惟有罗浮客。莫奏水调歌，杨花怨春晚。萧萧日影斜，已绝广陵散。琼枝十二楼，玉镜三千户。伤心巩树春，花落雷塘路。玉辇宵游处，山萤万点飞。后庭方熠耀，不照锦帆归。僧汲空山月，煮茗松下啜。桑苧今不来，白云自禅悦。高僧话六朝，焚香共清昼。无数江南山，尽列窗中岫。京岘望杨州，石愧向江左。回首秋云飞，苍然见淮楚。洞里蕃釐观，江头十万家。春来歌玉树，不必问琼花。万朵锦云新，天涯赠美人。谁知江上色，却掩洛阳春。送客茱萸湾，迎客竹西口。歌吹满杨州，犹似昔年否。吴公台下路，风散野棠花。莫怨游魂远，芜城亦帝家。策马立烟皋，临江送波涛。楚乡不可望，落日苍山高。击楫过瓜洲，楚歌忽风雨。江门春浪生，夜夜蛟龙语。"}