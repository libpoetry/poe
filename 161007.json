{"id":"161007","title":"喜雨歌·去年夏旱田原枯","dynasty":"宋代","author":"王炎","text":"去年夏旱田原枯，龙骨取水禾不苏。张颐待哺神所悯，吏既祷之甘雨随。东阡西陌喜相贺，化我硗确成膏腴。炊粳酿黍作秋社，翁媪醉饱儿孙嬉。今年种艺方入士，梅天宜雨还不雨。高仰之田龟兆开，污邪亦半无流水。帝从人欲不待祈，丰隆击鼓群龙趋。山南山北起云雾，雨脚急来如绠縻。富家安坐有红粟，田家作苦惟饘粥。丁壮力耕儿饭牛，旱时得雨胜珠玉。"}