{"id":"1043637","title":"和裴库部十二韵","dynasty":"宋","author":"刘攽","text":"怀人存蔽芾，招隐赋窅窊。贤杰多能事，音徽自不瑕。偶然新朴斫，一笑为欢呀。夏屋已隆栋，清池非沤麻。望赊随朔雁，坐久至昏鸦。好事逢诸彦，佳声播四遐。燕游安以乐，诗语正而葩。霜应丰山石，灰飞河内葭。凉秋将落帽，斜汉挹浮槎。老木围岑寂，苍苔积鬖髿。瑶光天不远，圭影日无差。莫怪长吟苦，良金出汰沙。"}