{"id":"674910","title":"和张司马仲湜韵送工部梁主事叔永还南京叔永厚斋阁老之弟予辛未门生","dynasty":"明","author":"靳贵","text":"岭南人物孰与京，虞廷凤翥非鸿征。未论甲第多豪俊，且说君家好弟兄。君家年少今阿衡，三年不见荆花明。池塘得句仍同被，江海闻歌正濯缨。政成书最谁为首，我亦尝叨称贺酒。德星午夜聚台垣，太史占天曾见否。风光莫恋雨花台，玉京未必多尘埃。试看少传登庸日，也自南都奉诏来。"}