{"id":"774096","title":"王小泉衢权头围贰尹寄诗代柬依韵答之","dynasty":"清","author":"查元鼎","text":"琴瑟不专一，哀乐音自殊。车笠本忘形，聚散意何如。生平性忤俗，惟君鉴区区。譬彼拱璧珍，瑕岂能掩瑜。清风拂菉竹，绿水映红蕖。南北千万里，萍水得相于。磨盾草飞檄，昔曾温陵俱。鲸牙掣瀛海，骥足展天衢。目下无馀子，心中不薄予。何期文字阨，捷径争奔趋。魑魅谀钟馗，梅鹤招林逋。隐偶分朝市，名何损及厨。香草寄美人，杖藜怒唱喁。小青怜照影，洛神赋子虚。三载清漳游，一任牛马呼。场频逐傀儡，姿还叹柳蒲。重访子云阁，穷回墨翟车。怀偕吟兴减，年随豪气徂。迹久羁南国，梦飞绕西湖。风雨来故人，要路谪伧夫。藻华摅齑臼，盐酸别梅诸。芝兰道义交，交亲迹肯疏。绨袍贻范叔，顾我同悲愉。意气倾肺腑，鬓毛惊头颅。蜀锦浣冰雪，汉书秘葫芦。膻慕旋磨蚁，光驰过隙驹。臂复攘搏虎，哺莫报慈乌。帆开退飞鹢，栈恋秃尾驴。举家同泛宅，海外事饥驱。道路日以远，猗欤其那欤。枯槎乘张骞，一毛拔杨朱。载怀短主簿，各滞天一隅。偶然弄柔翰，艳体禁豪粗。嫫母不忘饰，犀心不医愚。傲骨支嶙峋，空教鬼揶揄。管城无肉相，此绝非虚诬。平子四愁咏，刘毅儋石无。与君复同调，清贫乐有馀。竹溪我适至，瓜代君方图。我才驻行脚，君又理军需。哀鸿嗷澎岛，刍粟挽征途。使君心似佛，报国竭愚驽。挂席拾海月，调瑟得名姝。甫奏瀛东绩，高翔兰北凫。芸仍舍田芸，腴比砚北腴。相逢下车揖，相思藉以舒。须眉犹畴昔，寒温叙喔嚅。饮君以村酿，饫君以园蔬。心赏慵拙咏，韵斗大小苏。自君渡兰冈，剩此昂藏躯。霁色五云开，得君尺一书。上言长相思，下慰离群居。烟云满卷帙，一一探骊珠。清已颂棠封，庭更有悬鱼。盐铁见经济，论不同迂拘。但忧齐氓溺，不愁陶径芜。期月而已可，富教加庶乎。马援诫子侄，赤黑在所濡。收其放心放，免为污下污。烦君涤旧染，烦君雕朽株。答君琼瑶赠，书到麦秋初。邮筒频往来，慎勿吝琪琚。喜君晋头衔，不为不虞誉。正音遗雅乐，东郭逃滥竽。赋罢再叹息，明月满阶除。努力加餐饭，麟兮吁嗟吁。"}