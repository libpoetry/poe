{"id":"794023","title":"咏史三十一首 其三十","dynasty":"清","author":"黄毓祺","text":"二十四郡中，无一义士肝。颜某作何状，乃能砥波澜。奉表诣灵武，途梗待蜡丸。遣人颁赦书，诸道扬旌竿。然则李郭功，首倡繇平原。衣黄与衣白，布衣相周旋。风雨夜对床，清旭联征鞍。咄嗟收两京，大小咨长源。论功范蠡上，绝胜齐鲁连。惜也北伐谋，弗获邀转环。在昔曾南丰，祠记金石镌。势穷义必死，中材或勉焉。颠跌至七八，历忤诸巨奸。顾虑绝秋毫，其大斯足观。在昔宋子京，传赞垂简编。详计近忠悃，轻去几高骞。素为权倖猜，自免智可言。有唐之异人，一代谁比肩。世称二老者，亦玄亦复禅。愚谓出世姿，盖繇天性然。鲁公寄托深，不系麻姑坛。一剑岂不快，掘坎徒多端。积薪灌以油，趋赴甘熬煎。老臣罪当死，大梁匪长安。贼耳何敕为，谈笑归重泉。君臣有至性，顶踵非所怜。邺侯奇特事，不系参懒残。朗诵黄台瓜，岂鸣既往冤。一摘无再摘，广平赖以全。既知肃宗急，聊为卿迁延。慈孝卒如初，乞骸愿还山。至性相感悟，处人父子閒。是乃活浮屠，是乃真神仙。奉天困经月，粝米亦告罄。缒人于城下，夜采芜菁进。西平倍道援，围解贼兵遁。杞逼怀光反，车驾复蹭蹬。长安宗庙在，扫洒固臣分。诸将皆从行，灭贼谁与任。人情方扰扰，徒以忠义奋。处二强寇间，孤军气逾竞。百口时陷贼，所亲寄闻问。尔敢为贼间，立刻斩之徇。盛夏衣裘褐，击如鹰隼俊。先声走怀光，泚血模糊喷。进屯含元殿，旋下军中令。某幸与公等，室家相见近。请约五日内，无得通家信。公私各安堵，一洗甲兵净。露布上行在，臣巳清宫禁。寝园尚如昨，钟篪曾不震。天心爱社稷，是故生李晟。朕何德以堪，潸然泪交迸。道傍拜稽首，贼平贺主圣。所愧收复晚，迄今始报命。皇帝文高古，太子书瘦硬。立碑东渭桥，岂非一时盛。未几反閒入，延赏工设阱。痛哭目为肿，恳恻解方镇。乃至请为僧，谮人亦巳甚。功名多忧畏，君子宜谛听。"}