{"id":"1236325","title":"承旨野庄董公殊勋清节孚闻之缙绅纪以八诗","dynasty":"元","author":"陈孚","text":"盟府旂常策世勋，一门忠孝气凌云。衣冠盛事谁堪比，汉后元间万石君。铁马长驱栈路高，捷旗飞渡大江涛。汉南烟柳蓬婆雪，犹识团花旧战袍。手分恩露活茕嫠，春满棠阴犬有氂。二十年间如昨日，儿童犹诵卫州碑。正色鸳行第一人，危言耿耿耸朝绅。忠州不负平生学，曾与皇家去佞臣。黑豸冠峨柏署阴，谁知偃月蓄机深。九重尧舜明如日，独照生来铁石心。郑公已拜大司农，倏捧词林诏墨浓。自是玉皇香案吏，仙班合领六鳌峰。不负朝廷七十年，楼台无地榻萧然。清名当与温公并，只欠河南二顷田。万卷青灯味道腴，苦心欲探鲁邹馀。朝回立马天衢上，又典春衣买异书。"}