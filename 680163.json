{"id":"680163","title":"罗浮高","dynasty":"明","author":"陈政","text":"罗浮山高高，莫知其纪极。矗然以孤峙，去天才咫尺。云霞变态不可名，掩映长留万古青。势侔五岳通勾曲，四远相望如在目。潜蒸二气作甘霖，万物沾濡生意足。三千六百丈，四百十二峰。鸟飞尚不过，兽迹岂能穷。专奇擅胜夺神力，巧成妙设亏天工。我曾试一登，绝顶凌天风。彼沧溟之深若停潦，诸山俯视犹蚁封。罗浮山，镇兹东南何崔嵬。罗山止其所，浮山海上来。罗耶浮耶终莫辨，荒唐流说谁亲见。轩辕遗迹已成空，葛洪丹灶封苔藓。但见石楼隐隐势若仙，铁桥斗绝难夤缘。瀑布垂流三千仞，湖波直与海潮连。璇房七十二，玲珑曲折天然异。亚虎巡山不咥人，越鸡五距飞还止。罗浮之山足游娱，有林可樵溪可渔。羡君住近山之麓，襟带云霞水竹居。良田负郭课僮耕，既看东作又西成。得禾酿作酒如渑，颓然醉倒复还醒。推窗便对罗浮青，白云英英水泠泠。云英英以怡情，水泠泠以濯缨。随取而足，其谁与争。罗浮之山，钟灵孕秀，不在君身在君后。凤毛已见薄青云，事业终当媲古人。乡园南望九千里，为忆罗浮歌送君。"}