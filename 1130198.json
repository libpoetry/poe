{"id":"1130198","title":"十世观音生辰六月二十六日二首","dynasty":"宋","author":"释德洪","text":"十世为僧皆姓杨，死生游戏自隋唐。铁身自倒汝邪□，写字无为我道场。异迹著于无量寿，慈风不减普昭王。两川显化人皆识，今日全身不掩藏。昙相禅师第二身，蝉联十世姓杨人。女兄慧辩成勍敌，弟子悲欣记夙因。解使邪迷知有佛，自呼名字凛如神。平生接物多方便，何似今朝一句亲。"}