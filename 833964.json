{"id":"833964","title":"大酺 京邸送王梦湘下第旋济南","dynasty":"清末民国初","author":"易顺鼎","text":"对水边镂，花下馆，芳踪草草无据。艳才都减尽，只尊前添得，鬓丝如许。彩笔花残，青衫叶冷，憔悴凤城羁旅。飘零犹自好，问因甚啼鹃，尽催归去。又叙别筝堂，湘弦断雁，写成悽语。征轮还暂驻。愁回首、但见离亭树。君认取、银屏六曲。水叠云重，分明画出天涯路。料吟魂一点，直销到、乱山深处。谁念铜驼俊侣。转瞬东风，吹作海天萍絮。相思几回朝暮。"}