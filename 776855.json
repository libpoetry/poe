{"id":"776855","title":"盂兰会","dynasty":"清","author":"林启东","text":"一年一度饱秋风，不信森罗路可通。欲把双星较离合，地中天上将毋同。纷纷铙鼓法场开，滞魄羁魂杂沓来。新故何须分小大，总教解脱到泉台。河灯齐放散馀青，为怯昏黄隔杳冥。我道暗飞能自照，阴燐毕竟是流萤。一出钟馗跳掷忙，陡然殴逐出他方。料知鬼更揶揄笑，醉饱原来有散场。按日轮开不夜城，梨园歌唱一声声。怪鸱啄屋群飞去，何处飞灰月半明。救母真诚解倒悬，挑经步步上西天。是谁踵事增华者，数典依稀说目莲。屠门大嚼夜深时，肉作林兮酒作池。鬼亦尽情拚一醉，胜将饥饱仗孙儿。生前施舍一钱难，死后香花尚博欢。等是无家茕独子，请君随意恤孤寒。"}