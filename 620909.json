{"id":"620909","title":"北都篇","dynasty":"明","author":"黎遂球","text":"王者耻偏安，王居大无外。采甸递臂指，江河等衣带。肱倚太行山，坐拥居庸塞。沧海远潆回，岳渎顾咸在。皇明建北都，形势兼前代。都城峨峨攒六宇，文武宣流若风雨。九边环卫俨亲军，万骑腾骧列虓虎。燕山衔挂长蛇横，蓟门陡绝盘龙舞。秦地渔阳争百二，周室幽都雄九五。圣人九五昔龙飞，山河百二古来稀。驱□直过北斗北，信使且出西夷西。九门开辟式围有，万乘居守屯熊罴。庙市阴阳都应象，辇道从衡如问棋。故是大横能协卜，宁因衣锦便怀归。涧瀍营卜看如此，锦绣山河临帝里。玉桥嘶马集夔龙，金殿投戈讲姚姒。六官率属济舟楫，三公坐论端铉耳。内阁丝纶焕辅台，千门经纬联簪履。当时宫中与府中，体统尊严无异同。汉法丞相诛近侍，周礼廷臣掌内宫。越裳肃慎走南北，玉门青海驰西东。因知舆寺尽良士，何虞调燮不成功。创垂承太祖，积累更群宗。启子贤能继，宣王车既攻。狩雪河阳耻，游追骏马风。阿衡存亳社，太甲处商桐。友于嗟鲁定，还政亦周公。或有帷兵甲，时遭窃宝弓。郑盗须臾定，虞苗旦夕共。五岳誇巡幸，三洲愁鼓钟。淮南谋自左，昭帝业方崇。任是围三匝，宁须举五烽。长狄专车载，猃狁太原穷。广成炼神鼎，湘娥侍已恭。才闻触瑟变，即悟伏蒲忠。所繇根本固，亦赖股肱隆。股肱世世同休戚，根本盘盘共凭藉。禹稷勋劳祠俎豆，卫霍驰驱荣剑舄。河漕激水衔舳舻，乐府誇胡谱箫笛。东南喉咽储红粟，西北关山严铁壁。遇雨夬夬谁独行，匪躬蹇蹇惟感激。艰难始经十四帝，述作应传亿万历。今上尧年符中兴，雪消睍见宜知临。太平天子正穆穆，无偏王道其平平。为政岂假申韩术，崇儒爰反尧舜经。微垣受事列星宿，平台召对环趋承。唐灾商旱信启圣，潢池风角殊忧殷。殷忧启圣岂无自，军符羽檄班翰至。十道徵兵接鼓鼙，九重侧席观烽燹。即看雷电扫腥膻，复报萑苻泣珠桂。大臣开府几辟磔，佥壬藏丛巧窥伺。遂令中官代缙绅，遂使至尊竭心智。禹室寥寥有铎悬，齐市纷纷传踊贵。其如索罪皆可诛，其实素餐为可愧。谁知万里草莽臣，计吏重偕已七春。郭隗筑台羞自请，刘蕡下第宁无因。蒯彻空持隽永说，范雎未与纲成亲。凭观每上玉泉寺，感事因看石鼓轮。从知治世贵纲纪，无如大学在明新。商宗恭默始思道，虞廷岳牧先知人。硕肤垂训诫求备，迈种失出称祥刑。越王且有共忧患，孟氏是以言腹心。会须脱弧雨涂豕，会见沥胆倾臣邻。货财不以贿赂耗，粪粟能却戎马生。元气长河荣血脉，乔木留都固寝陵。矧复辰居为建极，矧复地势如建瓴。矧在祖宗有恩泽，矧以皇上之圣神。和歌壮士刀换犊，博物书生剑合萍。峡古弹琴流解愠，谷寒吹律黍全登。明明若木看调烛，漠漠流沙归内廷。何处闻鸡起击楫，何人射虎老边庭。义士有田堪种玉，廉吏恒产羞遗金。礼以蒐苗讲农武，诗歌孝友为嘉宾。皇祖故有训，邦本识咸宁。巍巍自是如天业，谔谔应须一士醒。"}