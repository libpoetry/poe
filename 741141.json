{"id":"741141","title":"怀海昌施定庵范西屏","dynasty":"清","author":"张世昌","text":"少日爱赌棋，棋友集如霰。就中交熟深，施范并云善。叙地接郊祁，论年同角丱。始喜迹相亲，久觉情相眷。自我奕兴疏，致彼来意倦。范君客金陵，卅载不一面。施君赋远游，夙约竟忘践。回忆对垒时，环聚皆俊彦。真挚舒性情，嘲笑广闻见。那得重相会，一枰看酣战。"}