{"id":"786409","title":"写山谷诗；幼春有赠，即次其韵","dynasty":"清","author":"洪繻","text":"山谷诗编、蔡伦纸，我生见月辄忘指。百里携屐为看山，忽为古书滞于此。林子下笔发想奇，新词未就神先驰。写余饭颗卓午身，成君织绵云汉诗。是时六月鸟声变，祝融当天南氛煽。手持一卷冰雪文，风流千古涪江擅。涪江兴废二百年，七言古格今犹传。忆曾全鼎尝一脔，未殊寸管窥长天。健笔雄词万斛重，有人绝膑或折踵。才怯搏虎终非豪，力奋当熊方成勇。林子作诗贮满筐，三唐、两宋一囊装。须与直追汉、魏上，沧海横流才可防。"}