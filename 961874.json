{"id":"961874","title":"再赋醒心亭","dynasty":"宋","author":"姜特立","text":"小桥枕沧湾，一水绕清激。横来莫知源，委去无寻迹。戏鱼时度浅，好鸟忽鸣寂。堂坳隐空谾，竹树閟寒碧。朝霏溢朱栱，倒影汎瑶席。仰窥一径上，始觉藏深僻。尚忆客中行，盘峤倦登陟。峰回路忽下，溪馆曾休息。高低相掩映，景趣无终极。朅来坐忘疲，欲去或穷夕。安得青霞人，共此白云适。"}