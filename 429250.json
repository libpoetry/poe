{"id":"429250","title":"铜官感旧图为章曼仙题","dynasty":"近现代","author":"黄浚","text":"湘乡功名照江水，幕府牙旌映千里。章侯手援曾公死，大恩不报宁独尔。沈思矍立洞公旨，故留遗憾资青史。后贤怅说懦夫起，亮节清标表兹士。好官不过得钱耳，孰若斯图传百纪。世儒观物囿常理，言禄沾沾真可鄙。严光乃以之推拟，章侯九原当粲齿。虚堂展卷心茫然，荒祠败柳江空烟。世閒恩怨复何著，君看沧海翻成田。"}