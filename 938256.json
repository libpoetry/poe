{"id":"938256","title":"游岘山次韵三首 其一","dynasty":"宋","author":"陈与义","text":"夜度一程云，平明踏山址。山神岂妒我，飞雨乱眸子。重岳衮衮去，前杰后俊伟。晦明更百态，始望那及此。路穷得精庐，税驾咨祖始。老僧千金意，佳处相指似。先生一笑领，得句易翻水。安石未归山，却要山料理。奇哉此一段，惊世无前轨。酬山以快饮，春蕨正滋旨。一丘傥许予，高卧饱松髓。城中谩拄笏，那知有兹事。"}