{"id":"846862","title":"酹江月/念奴娇 庆母在作生日五月初七","dynasty":"宋","author":"无名氏","text":"仙翁初度，遇端阳佳节，又还两日。怪得箕星光倍正，凌晓独辉南极。料想当年，储祥荐瑞，兆见开先吉。称觞此旦，华堂佳气葱郁。好看斑戏庭前，芬芳双桂，行作蟾宫客。况有瑶池王母在，重庆举杯欢怿。络秀赐觞，孟光举案，姑妇贤相敌。与君品寿，蓬壶长见仙集。"}