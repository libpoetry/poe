{"id":"501138","title":"樵隐歌","dynasty":"明","author":"陶安","text":"隐君家住巉山麓，托兴樵苏生计足。得柴既可编为门，伐木还能结成屋。身穿巉山云，春融草树荣欣欣。蓑披巉山雨，翠湿条枚渐翘楚。西风飞霜天又雪，忽见满山黄叶脱。童子相随采薪去，斤斧丁丁在林樾。下山笛弄三两声，檐头风月生馀馨。到家一事满人意，笑指瓦灶炊烟青。逃名物外绝幽雅，厌看市尘飞野马。平生挺挺松柏姿，岂同泛泛刍荛者。君不见朝官待漏冰凝履，寒透鹴貂侵骨髓。何如取将榾柮煨满炉，暖袭围屏晨未起。又不见豪家过冬偏费钱，衣重锦绣榻重毡。何如斫得桑榆烧作火，团栾儿女如添绵。更有酒楼歌髻整，狂客沉酣呼不醒。不及我樵安静境，涧底青荆沸茶鼎。复有爵高多俸禄，巧觅资财餍鱼肉。不及我樵心寡欲，手束乾柴煮齑粥。久无买臣富贵心，列壑层峦留赏音。清猿攀萝同昼暇，黄莺求友闻春吟。巢枝小天地，烂柯短古今。戴云冠兮月在襟，白石为桃苍霞衾。左招农叟右招牧，亦有渔父相追寻。长歌未归藉瑶草，采芝又遇商山老。松花酿醪颜色好，梦魂飞上蓬莱岛。"}