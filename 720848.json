{"id":"720848","title":"赋得贺兰山送李献吉","dynasty":"明末清初","author":"张凤翔","text":"君本关西人，乃作关西行。往年使榆林，今年使朔方。西度黄河四千里，眼中见此诚莽苍。贺兰山高五千仞，翠壁苍峰削孤峻。清泉百道草树浓，雄哉蟠据河南镇。山西胡虏东中国，何必长城分南北。君不闻胡云夺我燕支山，使我妇女无颜色。贺兰固是中国望，可容胡虏为巢穴。我闻朔方兵，不若榆林强。不有贺兰山，朔方谁其当。王公设险计守国，地险如此功可量。君赍公帑十七万，作气鼓力功可断。死鱼芳饵有明言，要在得人富筹算。古有班定远，克收西域生封侯。亦有傅介子，借剑立斩楼兰头。甲兵百万范老子，西贼胆破诚壮猷。君抱济时具，未偿投笔怀。此行亦是弃繻意，贺兰入眼何壮哉。左顾黄河流，石摩贺兰顶。贺兰日高河日深，会当勒功摩石廪。黄河洗甲山挂弓，西望龙沙灭胡影。"}