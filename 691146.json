{"id":"691146","title":"南还途次感怀","dynasty":"明","author":"李孙宸","text":"三载缁尘意，悠悠那可论。有官依玉署，无策献金门。暂适烟霞疾，难忘棫朴恩。暮云千里色，天际一凭轩。往来关吏识，景物忆三年。荣利应何有，行藏信自然。马头冲毒热，徒驭饱风烟。计日乡园道，秋风鲈鲙边。虚传韦杜曲，尺五去天居。近见丝纶府，还淹痛哭书。帝阍呼不达，谏院席全虚。窈有处堂虑，无言杞国愚。河渡古徐州，淮阳下接流。宣房筑何日，瓠子决堪忧。漕使道傍议，冬官传舍谋。百万东南粟，将无虑咽喉。经过徐北地，凭轼问兴亡。王霸千秋气，山川百战场。圣明开草昧，日月洗洪荒。卜世金瓯重，何当计彻桑。驿馆夜沈沈，朝来小雨侵。望山披爽气，凭轼动微吟。水近田差润，云归山半阴。何当一滂沛，处处足甘霖。经时旱太甚，一雨未为霖。复此淋漓下，方知天地心。负槔还野屋，驱犊下高岑。顿觉烦嚣洗，悠然惬素襟。"}