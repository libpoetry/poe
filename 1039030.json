{"id":"1039030","title":"过池阳游齐山洞","dynasty":"宋","author":"苏舜钦","text":"城南飞桥跨青溪，度桥并辔千丈堤。堤穷水尽翠微出，系马道旁寻杖藜。巉巉石骨不见土，一色新削青玻瓈。怪岩奇壑分左右，绝顶俯睨长江低。当时登高插菊处，至今胜日争提携。荒亭已颓断碣仆，霜草满地寒螀啼。杜郎风流杳何处，祇有兹山仍号齐。其间一洞景更绝，喜子曾游知旧蹊。踰冈陟巘数里险，路断忽复忘东西。石芒钩衣藤挂帽，荒榛丛筱交冥迷。遥呼野人问不识，下趋却踏湖边畦。前边佳处似髣髴，兴倦不惜重攀跻。径穿蒙密得窍六，俛首匍匐藤拄脐。日光忽漏天宇小，所见正尔如醯鸡。流苏承盖结高屋，旁入诘曲房与闺。卦蓍二碑史氏植，欲读柰此苔藓泥。斯人好事世亦少，挽置俛视茫无梯。崖间名字半磨灭，后来游者犹堪稽。摸碑幸寄却细读，我思仍欲烦镌题。"}