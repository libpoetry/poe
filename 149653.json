{"id":"149653","title":"登云间阁","dynasty":"宋代","author":"冯伯规","text":"昔年严大夫，偶来急迁谪。我本麋鹿姿，得此已自适。乘闲陟上方，遍寻唐人石。岂期当三伏，一天云四幕。快哉风时来，万籁相呼吸。雨余禾麻润，是山皆喜色。一杯倾晚饮，绿瓜间朱实。是非不到耳，休厌山城寂。树影抹横烟，角声暗落日。长江去不返，况此百年客。企首老玉仟，白发何由摘。"}