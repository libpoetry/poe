{"id":"835053","title":"高阳台 题自青榭","dynasty":"清末民国初","author":"奭良","text":"曲榭浮岚，层台挹爽，远山青到帘前。几许云林，扶筇步上梯田。连昌宫苑今何在，趁斜阳、野老能言。却依然。树影波萦，塔语铃圆。莱衣供养宜笙鹤，便因山置壁，种竹分泉。回忆西湖，轻榔荡近鸥眠。徵来题咏咸名辈，最风华、谢傅金笺。早流传。洛社园亭，汐社诗篇。"}