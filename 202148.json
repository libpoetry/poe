{"id":"202148","title":"启母庙·帝武启宗周","dynasty":"宋代","author":"李廌","text":"帝武启宗周，玄鸟浚哲商。涂山配神禹，独不嗣娥姜。异时天与贤，嗣子繄匪良。欲肇天与子，是用开厥祥。钧台享群后，有扈诛叛方。谁令讴与讼，帝畀有夏昌。推此方朱均，巍巍真令王。伯阳指株李，阿衡降空桑。龙踞生汉祖，龙漦诞褒娼。石裂何足问，世语多荒唐。若比望夫山，虽怪犹有光。"}