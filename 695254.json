{"id":"695254","title":"侍御袁德纯挽三首","dynasty":"明","author":"林光","text":"昨暮长风送客悲，满庭飞霰杂忧疑。谁催侍御归长夜，欲叫苍天一问之。垂老真诚君未改，到头青白我能知。豺狼未殄身先殒，应有高人解勒碑。徒传岭海净妖氛，搔首西风哭暮云。二十年来心共照，三千里外讣初闻。君明大义曾期我，我有狂言亦嘱君。掩抑乌台他日意，几时和泪滴孤坟。西屯幽壤可曾扃，又报龙川坠德星。浮世尘头偏易白，皇天老眼为谁青。愁生瘴海风声改，梦断乌台雨泪零。不独岭南公论在，太平人口是碑铭。"}