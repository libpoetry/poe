{"id":"740579","title":"登岱","dynasty":"清","author":"翁方刚","text":"兼旬洁蠲始夙兴，霁色润遍田渠塍。壶天阁路十五里，已有凉樾来杉藤。盘盘磴道左右折，舆夫交侧疑横肱。琅如联吟客语笑，颲颲众谷相然应。摄心直造万物表，莽苍但以一气凭。对松山翠转面面，三天门壁穿层层。俄看突压大山影，不知尽是屯云升。云与全山浩呼噏，肤寸之绿皆云蒸。半日?云出云上，一瞰万里山窗凭。榑桑若木出檐际，大海积气青光承。徂徕左翼作阶戺，万峰引带皆昆礽。咫尺天经界垣座，于惟真宰念庶徵。岁维大和雨旸若，更切育秀于黎烝。是日云光缦绝顶，瑞匝齐鲁环荚登。昔者周诗鲁詹颂，笺疏讵写高崚嶒。后来李白杜甫辈，但取神秀仙灵称。发育温仁体峻极，处处帝縡光华凝。纯乎生意塞天地，职司教养宜战兢。满山松籁奏金石，蔚蓝细写丹霞澄。大块文章视人领，游圣门者谁能胜。"}