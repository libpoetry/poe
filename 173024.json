{"id":"173024","title":"次韵李叔飞·溪山春兰林","dynasty":"宋代","author":"王洋","text":"溪山春兰林，桃李花槐市。戏友二三生，兴来远返趾。墨客冠再弹，苍官仕三已。矜豪柳索强，引分梅知止。缘芳草齐亚，粉面花衬绮。庆暖具杯觞，送寒操杖几。态度略不齐，将妍俱可喜。人心独当然，造物聊戏耳。乌帽以旧留，青鞋请今始。相逢浩荡春，切勿通爵里。"}