{"id":"1223361","title":"都城南有道者居名松鹤堂暇日同东平王继学为避暑之游因作松鹤联句","dynasty":"元","author":"马祖常","text":"偃云耸层霄，惊露落古雪。虬枝喜垂涧，鹭羽陋鸣垤。蟠石千岁苓，顶朱百龄血。胎禽哺春巢，乳脂凝冱节。舞盖竽籁喧，啄粒苔藓齧。玄玉熏麝煤，碧胫隘鸡桀。陟岳秦爵崇，授甲卫轩劣。沐发豹雾深，引吭凤竹裂。风驭八极小，河舟三翼拙。鲁缟曳缡褷，夏社挺巀嶭。任重明堂材，言归华表别。拳缩包胥立，坚刚伯夷烈。延世饵方液，顾步炫高洁。作室擅兹美，观物入独阅。誓将束囊书，从尔解佩玦。"}