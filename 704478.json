{"id":"704478","title":"上元曲李子藩席上赋","dynasty":"明","author":"黎民衷","text":"谁放珠光海上来，金银楼阁划中开。晴云低户妆春树，北斗横空泻露杯。银鞍金毂簇千门，拾翠遗珠事总繁。醉踏东风闻笑语，空怜春梦去无痕。东风吹下烛龙烟，帝里河山锦绣妍。天上玉壶春似海，人间弦管夜如年。群仙踏月驾龙鳌，瀛海风尘起夜涛。何处天香飘露席，紫鸾箫断彩云高。"}