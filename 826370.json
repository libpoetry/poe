{"id":"826370","title":"摸鱼儿·题杨椒坪郡丞荷露烹茶图","dynasty":"清末近现代初","author":"潘飞声","text":"爱瑶溪、绿云千顷，荷花都浸秋水。红亭一角银塘外，鸳梦乍醒还未。清似洗。又晓月初残，香露摇风碎。寻诗客起。对镜里红妆，荷衣偷卸，怕染玉壶泪。银瓶冷，拾取盈盈珠细。金茎尚嫌铜腻。青铛初试龙团小，分付樵青诗婢。深竹里。倘酌彼卢仝，七椀那能计。行厨料理。待杯制碧筒，绿荷包饭，花露更同醉。"}