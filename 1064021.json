{"id":"1064021","title":"王舍人路分生辰","dynasty":"宋","author":"释德洪","text":"贵出贤王裔，宗连母后因。秋容漱毛骨，春色照簪绅。报国忠诚著，惊人句法新。惯看青禁月，屡梦玉关尘。博古知无敌，穷经亦绝伦。后宵通七夕，今日是生辰。佳气凌湘浦，非烟压楚闉。绿醽浮白蚁，绮席绕花轮。寿缀诸天献，词容野客陈。不凋蟾窟桂，难老海山春。已作瞻双阙，行看据要津。功名先入手，图画在麒麟。"}