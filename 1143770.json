{"id":"1143770","title":"感叹三首","dynasty":"宋末元初","author":"方回","text":"浪说千军战，空登二纪名。乾坤恩甚大，毫发事无成。长日柴门掩，閒人俗眼轻。窃花无力护，笑道近专城。长歌归去来，无乃已迟哉。遇事佯如聩，从人唤作呆。胡僧需酒肉，戍卒借亭台。岂不二千石，闲居自可咍。孰识维摩病，犹疑子夏肥。少曾逢顺境，动辄履危机。奕局雨斜湿，吟笺风急飞。夜寒逢恶客，酒尽未云归。"}