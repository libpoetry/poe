{"id":"3571","title":"洛阳道五首献吕四郎中","dynasty":"唐代","author":"储光羲","text":"洛水春冰开，洛城春水绿。朝看大道上，落花乱马足。剧孟不知名，千金买宝剑。出入平津邸，自言娇且艳。大道直如发，春日佳气多。五陵贵公子，双双鸣玉珂。春风二月时，道傍柳堪把。上枝覆官阁，下枝覆车马。洛水照千门，千门碧空里。少年不得志，走马游新市。"}