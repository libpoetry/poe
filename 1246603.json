{"id":"1246603","title":"满庭芳　 二月十一日寿石末公","dynasty":"元末明初","author":"刘基","text":"岳气钟嵩，星精降昴，五云光映麟书。绿明红媚，风暖日长初？金翿斜开洞府，群仙拥、翠佩琼裾。收拾尽，乾坤清淑，为瑞在扶舆。文韬，兼武略，南阳诸葛，东海穰苴。有貔虎龙蛇，深护储胥。制胜不妨谈笑，莺声里、旗影徐徐。行看取，非熊应兆，沙路辗高车。"}