{"id":"633404","title":"寿晓湘李大司寇八十一一百韵","dynasty":"明","author":"释今无","text":"稽古流星园，光曜至人起。紫气函谷浮，五千论乃嚭。浑灏仰淳风，轩黄圣化美。夔龙际陶唐，熙载宅百揆。道大王章正，文武通经纬。秋官定邦典，饮羊停沈氏。宝水耸龙门，玉节弼纲纪。择仁古爽鸠，异绩照青史。四百灵气钟，千波竞清泚。介寿冈陵峻，纯禧台象炜。外珥汉庭貂，内秘金仙理。神凝物不疵，性彻道如矢。玉既挺蓝田，珠复润隋水。畴昔登俊选，沉静称素履。经学实渊溥，燕翔赋曾梓。螭头立豸冠，霜落封事纸。謇謇喉舌官，大僚亦遭拟。三辅借汲黯，鞭强如策豕。合柱匿野王，束薪炙颜斐。别造玉麟符，铜兽安足似。瞿昙有遗宫，瓴甓方阙里。玄默迈百王，恭敬及虎兕。肥硗委荒草，一疏归僧寺。判磨有后人，流辉无近祉。肃肃伯囧任，盈盈耀绿珥。和鸾驾时龙，精灼陈大议。综辖南北谯，明镜无瑕滓。宽明不纵察，岂独欧阳仕。盗贼西北来，烽烟绕城埤。力拒智何勇，潜攻寇更迤。㼾砖日飞㩧，羽檄分迤逦。战垒阵云深，雕戈杀气否。清啸有馀閒，笳声发清徵。不用五浮桥，神臂足可恃。涡口会占风，顺昌见刘锜。陈汤计乌孙，五日解围矣。万灵活全城，功德布遐迩。复坐醒心亭，酿泉酌清沚。风回明月溪，嗒然足隐几。守固道乃通，精专达神鬼。轩冕悟倘来，临事自有以。汉桓党论繁，大狱雠良士。滂不祭皋陶，直亮见心肺。大贤实忧国，满车驱薏苡。平署赖陈蕃，秉笔竟如此。致远不书黄，赵鼎忤严旨。言切见批鳞，策免解金紫。嗟哉千古同，事难道足比。浮云澹河汉，春花欺卷苢。扶策归故庐，江皋步兰芷。耳热薄击缶，身閒气不痞。门径敞罗浮，枕席喧海市。言寻葛令踪，古坛见仙趾。宝炉烧马牙，草庵生凤尾。红树鸣夏蝉，碧池跃金鲤。辋川乐未阑，神州见颓圮。瞻彼玉京云，心抽无停晷。衣白不出衡，灵武竟蒙耻。浊水泻黄河，汀渚溷漫瀰。厓门海气深，洪波沉二玺。早为当局忧，声吞徒悱悱。失手碎金瓯，禾黍日成秕。卖卜无好桥，采薇今焉是。噩梦静来醒，常论自可鄙。九五蝉翼轻，轩师广成子。东南擅竹箭，玙璠满江汜。弓旌德泽初，文海走新使。赵孟固不来，刘因疾未已。古有不召臣，斯人今姓李。不强见至德，悠悠恣步履。社树月频圆，钓舫逢岸舣。丹井铁桥东，青松白云里。园种安期瓜，秋深蔓藟藟。一食肺腑清，须髯黑如秠。清言会有得，顿折登山齿。春畴啭流莺，壶浆助耘耔。手植十围松，朝夕供凭倚。白首文潞公，法交华严喜。不入香山会，但乘篁溪樏。诗思急涌泉，陆离似抽芑。烧香话君臣，一喝洞骨髓。小义不足陈，经术皆奴婢。餐莲千劫留，人间岁月驶。明霞彻六窗，笑竖天龙指。一室乐有馀，棋枰见披靡。今春一揖翁，语笑从此始。活火煮山茶，旧事填两耳。招我荔枝期，添钵不能俟。寄我自警诗，望之如浮蚁。小字过蝇头，恰如春韡韡。星辉南极壮，典型实丰伟。梦叶熊罴人，一岁超于彼。称觞集槐堂，宰割俱停止。仁爱至今存，学解捐鄙俚。圣教岂二衢，俗子轻訾毁。声教簉八儒，遵勖继芳轨。考祥此其时，如春聚百卉。淮水吕虔刀，千阶创一戺。我睇宝安云，满天散霞绮。亦效开笼翁，祝声声讄讄。"}