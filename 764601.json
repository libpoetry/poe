{"id":"764601","title":"金缕曲 寿商枢部","dynasty":"清","author":"毛奇龄","text":"正小春花暖。绣屏开、碧觞乍举，黄眉初展。玄扈干云太宰后，犹见征南季简。且载酒、闲听丝管。绿野早成江上宅，况采芝、旧日商山远。问海水，几回浅。古来七十原稀罕。更菁葱、满庭玉树，雕盂金版。荀氏八龙齐下食，不羡瑶台琼苑。是何处、驰归轻幰。大妇流黄中妇锦，最可怜、小妇调笙缓。榆历历，枣攒攒。"}