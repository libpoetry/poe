{"id":"1099612","title":"题达磨渡芦图","dynasty":"宋","author":"林希逸","text":"白头浪中碧眼胡，赤脚笑踏雁衔芦。太平寺主不知我，观音后身谁诳渠。是身如幻本来空，偶然游戏非神通。当年涉海向震旦，扁舟本与商胡同。君不见壶丘弟子御风飞，犹有所待周笑之。又不见横抛锡杖渡水僧，回瞻黄檗称大乘。此胡法器更奇在，何曾以此为圣解。萧郎不悟义不留，却要时人略惊怪。异时埋骨寄熊耳，万里西归提只履。忽从葱岭遇宋云，雅意依然今日是。此图谁笔面如活，客来却咏凌波袜。若将底事比渠侬，老胡暗中定羞杀。"}