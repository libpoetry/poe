{"id":"431942","title":"坚关","dynasty":"近现代","author":"佟绍弼","text":"抚此心情暗未宣，已春还雨不成年。泥涂满眼谁堪诣，破屋因风瓦岂全。绕室扫除聊遣日，倚楼舒啸待回天。推寻物色终无谓，一任坚关似坐禅。春风起我古今情，袖手河山事屡更。断简陈编驱昼夜，夭桃紫燕送生平。试从一日亲千岁，微觉前贤畏后生。国命正须天下共，李朱班蔡本无成。"}