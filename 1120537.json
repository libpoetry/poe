{"id":"1120537","title":"丘都督枢密挽章","dynasty":"宋","author":"周南","text":"曩时威凤览辉初，独对丹霄耸万夫。千载阜陵嗟见晚，百年乔木有神扶。只将囊底安江左，不见天中运斗枢。圣主恩深臣命薄，悔今强敌尚逋诛。淮水尘清小使归，坏梁俄叹哲人萎。江山收泪还风景，草木知名怖鼓旗。生惜勋庸专管葛，死馀忠信压边陲。南州十月停砧杵，料得闻丧处处悲。"}