{"id":"1235934","title":"竹枝歌四首 送安庆教授朱仁卿","dynasty":"元","author":"宋褧","text":"城南城北雪不消，城门道东无柳条。我侬相别无可赠，学取楚语作歌谣。淮河岸头春草生，淮河舟中客子行。春江花月棹歌发，吴侬伴我过清明。南是长江北是淮，中间独坐吟高斋。有书不报朝贵客，有梦不忆长安街。往年泛舟扬使旌，七月八月江水清。秋江亭上好风月，莫怪我侬忘寄声。"}