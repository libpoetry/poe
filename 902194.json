{"id":"902194","title":"送冯元通帅夔","dynasty":"宋","author":"张嵲","text":"烈士志徇名，仁人思爱日。冯公杖节归，颇全忠孝术。狂童昔兆乱，天常几反易。大臣清国屯，公实预谋画。白士为台郎，未省闻在昔。义为轩冕重，功在钟鼎勒。十载犹故官，念言为伊郁。迩来升宰士，式序期日夕。囊封却复上，告去更甫力。官荣岂不怀，志养不遑息。顾我废蓼莪，日念扫茔域。公方咏南陔，肯为高官职。绝裾旧疑温，抗疏今师密。都门行饯君，视古无愧色。柔甘既获奉，中外等事国。虽是平生言，勉哉宣泽□。"}