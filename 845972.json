{"id":"845972","title":"归朝欢 寿监丞四月初十","dynasty":"宋","author":"无名氏","text":"才鼓虞弦薰早入。昴日三分今恰一。清和时节天气佳，绿树莺簧巧调律。祥云舒好色。瑞气珑葱满籯室。又争知、长庚叶梦，太白生今夕。快上星辰听履舄。州县劳人空役役。暂辞朱皂养冲和，绿野堂延蓬岛客。华筵倾玉液。难老细听歌永锡。寿何其，松椿不数，自可齐箕翼。"}