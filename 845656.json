{"id":"845656","title":"宁宗郊祀大礼四首 其一 六州","dynasty":"宋","author":"无名氏","text":"皇抚极，明德贯乾坤。信星列，卿云烂，辉亘紫微垣。思报贶、明诏祠宫，练时搜旷典，紫畤觚坛，昭孝德、亲御和銮。振鹭玉珊珊。精纯谒款，膋萧爌炀。黄流湛澹，百末布生兰。扣天阍，延飞驾，相彷佛，降云端。神光集，嘉向应，霭霭万衣冠。竣熙事清晓轻寒。恣荣观。华衣雾縠般般。乾坤并贶庆君欢。翘首圣恩宽。遵皇极，沛天泽，灵心怿，龟鼎永尊安。"}