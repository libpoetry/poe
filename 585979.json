{"id":"585979","title":"送龚沙溪宪长迁湖广石辖歌","dynasty":"明","author":"湛若水","text":"沙溪参藩今总宪，袖里龙泉金百炼。春生秋杀天何私，白日青天人共见。有脚阳春去复来，广人再睹春风面。帝念湖南为帝乡，右辖须得千夫良。简俾明公捧檄行，直从岭表趋岳阳。薇垣三日足甘雨，湖岳为尔生辉光。甘泉野老无拘束，脚底洞天三十六。神游衡岳四十年，祝融招手坐青玉。愿公无禁朱陵关，鹤驭来时春草绿。"}