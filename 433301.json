{"id":"433301","title":"悼亡","dynasty":"近现代","author":"盛世英","text":"秋风极目痛鱼鳏，未说私怀泪已潸。人在孤灯残月下，魂飞叠嶂断云间。满腔苦恨真成海，自古痴情孰斩关。生死茫茫同一哭，相思山接望夫山。西风一夜撼孤帷，惊起空床泪便垂。往事已成长恨传，酸心频看似娘儿。苦辛同受君先去，惨毒交并我自知。欲把相思一勾却，海枯石烂是何时。"}