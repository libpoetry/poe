{"id":"541761","title":"邢州叙述三首 其一","dynasty":"明","author":"归有光","text":"壮岁成濩落，末路藉先容。所恨贱姓名，蚤闻在诸公。既奉大廷对，观政于司空。得友天下士，旦夕相过从。道穷孔、孟奥，文推迁、固工。说诗慕匡鼎，草玄拟杨雄。通达如贾谊，俊少踰终童。守高称汲直，曲学陋孙弘。自以支离疏，攘臂于其中。一朝除书下，沦落故鄣东。黾勉为禄养，折腰愧微躬。"}