{"id":"1147334","title":"奉和崔中丞使君论李侍御萼登烂柯山宿石桥寺效小谢体","dynasty":"唐","author":"皎然","text":"常爱谢公郡，幽期愿相从。果回青骢臆，共蹑玄仙踪。灵境若髣髴，烂柯思再逢。飞梁丹霞接，古局苍苔封。往想冥昧理，谁亲冰雪容。蕙楼耸空界，莲宇开中峰。昔化冲虚鹤，今藏护法龙。云窥香树沓，月见色天重。永夜寄岑寂，清言涤心胸。盛游千年后，书在岩中松。"}