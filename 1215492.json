{"id":"1215492","title":"鲁山以筠栉见惠侑之以诗因韵为谢","dynasty":"元","author":"陈泰","text":"平生羡支离，粟钟薪十束。肩高或踰顶，会撮不谐俗。爬搔既无施，垢腻常所牧。故人相磨砻，芜秽胡不斸。试将千亩春，为制五瑴玉。霜姿削廉刿，风气合清穆。疏疑雪照综，密比生绡幅。纹深发渐稀，技痒心屡覆。虽云渐遭涴，竟使光眩目。可怜中书君，潦倒赐休沐。脱巾谢僚友，领此分祸福。何尝劳念渍，以尔供泰牍。今晨独何幸，偶入鲸仙录。承言受何贶，但愿笑予秃。更欲洒松风，相从竹溪六。"}