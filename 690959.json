{"id":"690959","title":"和饮酒","dynasty":"明","author":"李之世","text":"我不能饮酒，酒亦厌薄之。试问清醒徒，何如浊醉时。清浊两不受，醉醒宁在兹。未饮颜先酡，客亦不我疑。空杯谎枯肠，权为酷客持。酒肠比沧海，醉骨像邱山。山水仁知徒，醉醒何足言。中山千日醉，一饮当三年。借问蜉蝣世，深杯能几传。醉翁不在酒，而得酒中情。达士逃于酒，而争酒中名。我亦两置之，陶陶乐其生。醉吟泣风雨，落笔鬼神惊。古来才仙者，多以酒而成。鸠鴳附鹏背，我姑从汝飞。风高不得下，魄丧神亦悲。茑萝与松语，毕世为君依。长松摧为薪，问茑将安归。欢轮有时竭，爱席有时衰。当其欢爱时，尊酒莫相违。梦中闻檐溜，恍惚江浪喧。醉里下阶除，有似乘舟偏。好语不相投，觌面隔邱山。劝君但饮酒，世上少往还。醒来莫输心，醉后莫献言。五十觉前非，过此仍非是。身如衣绣刍，巫觋任赞毁。我固自为我，尔亦自为尔。从教麻与枲，不羡缟与绮。少年从我饮，照座亦英英。与语人间世，一往有快情。何必胜公荣，当杯便可倾。枝头有黄鸟，嘤嘤求匹鸣。繄我独无徒，悠然念友生。海滨逢一叟，翛翛云鹤姿。终日自行歌，手执青松枝。世人莫知识，但讶行径奇。笑指海东云，子能从我为。举头欲问之，摇手去莫羁。谷以春而获，花逢腊亦开。海上真仙都，其俗号无怀。我欲受一廛，乘桴志靡乖。勺水亦可饮，支林亦可栖。鸿雁遵沙渚，宁顾指爪泥。自来生分薄，良愿不我谐。今是昨诚非，一悟了不迷。茫茫汎苦海，是岸我即回。遵驾古城麓，路转东北隅。前冈车骑盛，蹲沓隘道途。是身如车轮，终日受人驱。从来名利场，所得孰留馀。饮酒读离骚，百城南面居。造化本无私，朝廷今有道。禽鸣桑柘间，鸡豚醉父老。炎洲气如煦，经冬苗不槁。三登嘉谷熟，四季春华好。海内未休兵，圣人方却宝。水国有波臣，拟贺平奴表。乘箄入鼠穴，大梦颠倒时。人间醉所言，俱是醒中辞。谓梦而非觉，觉亦在于兹。朝闻夕可死，尼父岂吾欺。形神将接间，请君一问之。天地一生灭，何处是真境。偶然幻作人，幻醉仍幻醒。呼我为马牛，我亦从人领。但得处于囊，不必露其颖。玄豹隐雾中，奚羡文之炳。伊人各有品，贵自成其至。莫以我之醒，而笑彼之醉。醉醒一瞬间，循还以其次。辟如巢许清，不碍夔龙贵。云壑别有缘，清朝亦有味。瀛海几由旬，中区浮为宅。我亦云水居，一官徒寄迹。山经岛有三，福地洞踰百。蜃嘘幻楼红，鳌涌雪山白。不作海上游，醯鸡亦可惜。家世学为儒，传家只一经。砚田粗有获，不必计其成。先人叨俎豆，子孙兑践更。少小习文翰，微名达天庭。清时靡所竖，何用经术鸣。举杯浮苍天，孰测余中情。屋瓦飞欲尽，沙石走狂风。海水如沸羹，大地簸其中。但愁坤轴拆，遂与河伯通。半酣逐奔潮，手挽二石弓。倚杖听鸣泉，欣然若有得。十年尘土梦，一洗耳根惑。洞然镜古初，兹理无通塞。何事繁音聒，嘈嘈满蛙蝈。对酒弄无弦，冥心返于嘿。陶公无宦情，饥乃驱之仕。行藏不问天，卷舒惟任己。荣膴非所钦，薄禄非所耻。束带见督邮，不必问乡里。自我浮于海，悠悠历星纪。卑疏虽易容，迂薄亦可止。白发已盈冠，青尊尚足恃。与我周旋者，何物最为真。惟此坏尊内，陶然太古醇。气味久不渝，一挹一清新。悠悠交中人，肝胆为越秦。流光汎酒海，大地扬曲尘。古人百不恋，惟于此物勤。我量不能胜，要令风谊亲。天上有酒星，乘槎一问津。地下有酒泉，可以漉我巾。聊和饮中诗，窃比于酒人。"}