{"id":"540610","title":"乌夜飞","dynasty":"明","author":"王樵","text":"乌夜飞，游子尚未归。岁将晚矣行侣稀，草头露湿裳与衣。心百碎，力已微。好为人尽不愿馀，青山白云期屡违。胡不归，青山不求汝是，白云不责汝非。乘车而瘦，何如徒步而肥。以忧易饱，不如乐而忘饥。前有誉兮，不如后无讥。坐消白日光晖晖，诗书空束囊与?。胡不归，无若迷乌失树，黄昏向人屋里飞。"}