{"id":"1236068","title":"蜕庵岁晏百忧薰心排遣以诗乃作五首","dynasty":"元","author":"张翥","text":"开岁七十五，故园犹未归。看从今以后，知复是邪非。星斗天垂象，龙蛇地发机。边声近稍息，一醉典春衣。小小新斋阁，温温旧毾㲪。精神全藉酒，筋力半支藤。蛰豸深坯户，冥鸿巧避矰。蒙头衲被底，何异在家僧。世路正如棘，吾生犹系匏。诗人歌蟋蟀，军士叹蟏蛸。无地营家食，何心解客嘲。山林徒在眼，难觅一枝巢。书舍如僧舍，心閒与静宜。写多髡兔颖，藏久蛀貂皮。宦迹年劳见，生涯日历知。未应同与俊，肯负沃洲期。久悟无生法，从容与化迁。机忘槔俯仰，道悟蜜中边。宇县犹多垒，干戈已十年。吾惟待其定，归种故山田。"}