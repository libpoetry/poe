{"id":"174979","title":"列岫亭用范伯升韵","dynasty":"宋代","author":"韩元吉","text":"自我来南溪，池塘几春草。结茅依云端，爱此山回抱。奇峰七十二，罗列景逾好。岂殊谢公窗，澄江更萦绕。孤城千家邑，一目可尽了。植葵思夏深，种菊待秋杪。物华静中见，至理得深造。东山与鲁郊，底用评大小。平生丘壑心，计拙讵能巧。亭皋远俗客，曳杖日频到。箪瓢乐未改，在涧槃亦考。况有吾人诗，飘然异郊岛。"}