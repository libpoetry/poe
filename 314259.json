{"id":"314259","title":"永遇乐·藻思云飞","dynasty":"清代","author":"高士奇","text":"藻思云飞，词源湍涌，风流都美。吊古文成，无题诗就，顿贵长安纸。才逢倾盖，旋惊折柳，荏苒流光如驶。快重来、金门待诏，饮遍旗亭酒肆。灌园谁许，莫谩勾牵，锦树秋花心事。男子生身，名闻霄汉，不愧文章矣。疏慵似我，滥窃君恩，真玷紫微仙吏。频相望、故人骥足，早驰千里。"}