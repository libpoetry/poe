{"id":"786524","title":"忆昔日航海感赋","dynasty":"清","author":"洪繻","text":"忆昔饱帆出台湾，一瞥已过澎湖间。千里、万里海色尽，又看山色入闽山。山山重叠虎门关，束缚波涛锁烟鬟。茫茫一海枕群峦，入港豁露青山颜。高台峻垒枪炮环，战场已过馀疮瘢。城郭险距青天半，制船巨厂成市阛。我时停泊泛小艇，登山四顾天地宽。风雨独凭酒楼望，烟波忽送千舟还。一夕乘流向闽郭，钓龙台古壁巑岏。泉亭茶榭闻歌管，楚些越歈杂悲欢。出闱夜上乌石冈，中秋城月大于盘。望月兴阑长太息，何时获遍五岳看！浙、吴咫尺不能到，秦、蜀微茫更无端。是时人物乐升平，未料沧桑有翻澜。胸中私愿冀一遂，要当骑鹤上长安。岂知此景犹眼前，闽城不到十馀年。瀛海已变千桑田，埋头顿似藏九渊。一望江山色如赭，每闻花鸟泪犹泉。莽莽市朝落残局，沈沈人世随逝川。投河已愧申屠狄，蹈海尤惭鲁仲连！亦欲化鹤归辽天，辽东华表迷荒阡。当时犹自悲落拓，只今何处伤沦涟！盛衰兴废真一瞬，回头万事云霄悬。往迹旧游何可问？海上日日扬尘烟。"}