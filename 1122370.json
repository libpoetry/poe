{"id":"1122370","title":"为通州守赋绿漪亭二首","dynasty":"宋","author":"姜特立","text":"亭占佳名淮海东，六丁拥上水仙宫。檐牙帘额烟霏里，人语歌声荷气中。酒盏吸残千斛月，钓竿掷下一丝风。使君清德真如水，潭影人心尽日空。景物天开四面宽，如披百幅画图看。有时鸥鹭下苍霭，无数菰蒲生碧澜。独立晚凉秋思动，醉呼小艇水云寒。他年虎节重来访，唯有恩波不解乾。"}