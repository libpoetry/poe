{"id":"695000","title":"右与杨时哲","dynasty":"明","author":"庞嵩","text":"政府几年仍陋室，官居今见有高楼。和衷幸借同寅力，亦汝殷勤解董修。水浚滇河导百川，柳阴凝绿试楼船。金刚山外云津畔，为看记文片石悬。廿年残牍苦频盈，夙蠹谁将一日清。赖有旧游三五伴，白云窝里夜灯明。万里京华带雪行，眼中寒暖识真情。风沙何者坚怀旧，短屐长裾见此生。"}