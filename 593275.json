{"id":"593275","title":"李于美以病求归赋留长句","dynasty":"明","author":"欧大任","text":"士有不可识，亦有不可知。一官彭泽速，屡考中书迟。君今苦欲去，去此将安之。阳谷初来甫五月，长安为令居京师。辇毂从容少奔走，朝廷礼数随班司。昨同府尹朝月朔，并领父老趋丹墀。君王郊禋卤簿出，田烛照映五丈旗。此时簪笏簉鹓鹭，似胜泥潦迎旌麾。请沐幸与妻孥乐，白事免遭官长嗤。鬵釜弗肥茹蔬蔌，桁杨肯用参书诗。董宣元不妨彊项，匡鼎兼之能解颐。正堪讴习中和颂，何以学赋归来辞。乞休未便即赐允，投劾谁更容狂痴。国子先生闇世务，有酒尚可同襟期。官粟奚必六百石，邴公此意良足师。君不见时清草泽麟凤起，君不见山空蕙帐猿猱悲。君乎君乎稍且住白厓，丹水明年待君君何疑。"}