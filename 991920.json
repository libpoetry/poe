{"id":"991920","title":"永叔赠酒","dynasty":"宋","author":"梅尧臣","text":"大门多奇酝，一斗市钱千。贫食尚不足，欲饮将何缘。岂能以口腹，屈节事豪权。闭户饱于齑，作诗涌如泉。一日复一夕，醒目常不眠。穷腊忽可怪，双壶故人传。呼儿欲自酌，瓦盏无完全。其能饔甘脆，而况侑夭妍。却令情怀恶，分与富贵偏。收拾不复尝，排置屋角边。傥有嘉客至，倾倒相与颠。何暇问浓薄，但觉窗扉旋。谁识我为我，宾主各颓然。始得语且横，既醉论益坚。曾不究世务，闲气争古先。毕竟两未决，辨吻空流涎。嗟我儒者饮，聒耳无管弦。虽云暂欢适，终久还愁煎。自甘不偶死，宁慕金印悬。愿频致此物，勿恤疮檐肩。"}