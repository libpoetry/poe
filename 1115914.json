{"id":"1115914","title":"和陈瑩中了斋自警六绝","dynasty":"宋","author":"杨时","text":"画前有易方知易，历上求玄恐未玄。白首纷如成底事，蠹鱼徒自老青编。八荒同宇混车书，一视那知更有渠。凭轼自应由砥道，径蹊无处问归与。行藏须信执中难，时措应容道屡迁。一目全牛无肯綮，騞然投刃用方安。造次欲安嗟孰是，参前无物若为书。萧条此意人谁问，兴废由来命也与。圣门事业学须彊，俚耳从来笑折杨。诡遇得禽非我事，但知无有是吾乡。盈科日进几时休，到海方能止众流。只恐达多狂未歇，坐驰还爱镜中头。"}