{"id":"387888","title":"金缕曲·午诒代某君答《弃妇词》","dynasty":"清代","author":"樊增祥","text":"卿认双星错。是天边、参商两点，命宫牢坐。暂学鹊桥牛女样，转眼南箕扇簸。似沟水、东西都可。长念观音经一卷，雪衣娘、开了雕笼锁。羞再抱，绣衾卧。含颦别趁鸱夷舸。漫思量、吴宫旧事，燕娇莺媠。碧玉连环茶碾子，掷与双文则个。浑不是、佳人负我。我是负人曹吉利，任娇啼、不悔连波过。鸳牒字，付秦火。"}