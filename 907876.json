{"id":"907876","title":"奉陪撄宁侍郎游柏山寺谒梅公墓小憩行轩勉酌","dynasty":"宋","author":"李兼","text":"萧寺倚岩郭，昔游几何年。兹辰惬幽赏，杖屦从儒先。稍穿苍藓径，旋入青萝烟。山色若倒屣，松风自鸣弦。目力眩奇观，步屧信所便。俄登旃檀林，金碧耀脩缘。道旁老木拱，诗翁久飞仙。蝉蜕万物表，蝶梦三生前。至今二百载，相望箕斗悬。缅怀文忠公，丰碑泯遗镌。乐善如缁衣，后世两称贤。山僧矜好事，华表新题璇。向来委榛棘，时情任渠迁。先生笑抚掌，此事从古然。相逢一樽酒，劝君小流连。江梅欲浮动，春光向妖妍。同游二三子，舂容有佳篇。归欤不知夜，霜雪净寒天。"}