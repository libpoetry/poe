{"id":"703521","title":"步沧兄见寄韵二首","dynasty":"明","author":"释函可","text":"知罪从他尔独亲，怜予万里一孤身。平生本自无相识，世上于今有几人。清泪屡凭沙塞雁，衲衣犹寄玉门春。惊闻杖屦南中去，风雨萧萧入梦频。故人何处思沧茫，幸有音书未久荒。布帽残经情缱绻，黄沙白日泪淋浪。归来几见千年鹤，梦去还寻五石羊。门外孤松高百尺，寒霄犹得伴冰霜。"}