{"id":"698680","title":"沁园春 送蔡都御史巡抚山东","dynasty":"明","author":"夏言","text":"琐闼英僚，杏园仙侣，廿载交承。念霄汉飞腾，冠裳争羡，风波独立，梦寐堪惊。圣主怜才，老天留我，玉带今朝送子行。离亭酒，也须拚尽醉，莫惜深倾。丈夫有志功名。愿白首、丹心答圣明。喜节钺东征，远山云静，楼船南下，新水河平。问讯闾阎，观风阙里，白日青天岱岳横。望中原，好徐徐揽辔，早见澄清。问讯溪山，好秋风里，何处登临。爱清湖新筑，天然融结，眼中佳胜，不让横林。楼起青云，堂连绿野，篱巷斜通碧树阴。最难得，重湖沙绕，隔岭潭深。门前几个青岑。合每日、开窗对酒吟。况隐隐花源，从人借问，萧萧竹径，许客相寻。我劝先生，多栽杨柳，遍插芙蓉夹水浔。更须买，青娥画舫，莫吝黄金。紫殿宣麻，彤墀赐宴，仗钺专征。看白日辞天，玄冬出塞，金戈寒映，宝剑雄鸣。雪满居庸，山横碣石，北去龙沙几日程。据鞍处，正旌旗蔽野，鼓角连营。丈夫有志功名。好戡乱、扶危定太平。况圣主恩深，清时望重，试凭全策，早下坚城。王浚平吴，裴公破蔡，勋业真堪带砺盟。登坛处，愿指麾诸将，一战功成。谏闼封章，司农会计，久着贤声。忆奉使西川，赈荒全陕，风裁霜厉，节操冰清。朝论同归，帝心简在，督饷云中壮此行。指挥处，看三军嬉饱，万马腾鸣。天寒紫塞龙城。正坐拥、貔貅百万兵。念虎帐风严，辕门月冷，敌声夜撼，杀气朝横。诸葛神机，酂侯英略，刍粟如山转运平。策勋日，定功同汗马，麟阁书名。石壁溪头，富春山下，画舫新来。正雨过青山，波生碧渚，千峰日照，两岸花开。北郭池塘，东门杨柳，二十年前几往回。重登眺，爱风烟如画，临水楼台。追思少日情怀。长记在、先人旧郡斋。向范老祠前，春风走马，客星亭上，雪夜观梅。往事分明，故交零落，叹息光阴一瞬哉。伫立久，念白云芳草，欲去徘徊。二十年前，恍然如昨，初过君家。爱门对青山，桥横绿水，一川乔木，数里烟霞。白发而翁，红颜阿姊，予亦青衿鬓似鸦。到而今，追寻往事，何限堪嗟。京麈荏苒年华。但明发、趋朝暮放衙。谩玉带麟袍，彤闱紫阁，门施长戟，路拥新沙。桑梓关心，风波激目，安得山巅与水涯。挥彩毫，写清词一曲，相送归槎。屡疏求闲，殊恩优老，昼锦还乡。看晓日都门，秋云锦席，楼船未发，冠盖相望。白首乌纱，绯袍玉带，却笑神仙是渺茫。归途好，览楼台北固，箫鼓钱塘。君家庆泽深长。喜金榜、相传四世芳。况春省贤郎，玉堂少弟，声名并起事方张。乌石岩头，金鳌谷口，此地宜开绿野堂。高斋卧，有三竿红日，一曲沧浪。"}