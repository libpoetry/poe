{"id":"556630","title":"惜春歌","dynasty":"明","author":"宗臣","text":"春台冉冉围青竹，春夜沉沉秉华烛。鹦鹉杯未停，琵琶声已续。君当为曲海上歌，妾当独唱江南曲。江南曲，声未足。池中鸳鸯两两飞，江头凫鸭双双绿。劝君莫待鬓边华，劝君莫负杯中醁。君不见紫罗山上月如珠，锦石屏前人似玉。人生年少须尽欢，莫待形骸空结束。慢磋砣，青山碧草容易过，白发茫茫君柰河。"}