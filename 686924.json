{"id":"686924","title":"寄徐彦亨有怀操公琬先生","dynasty":"明","author":"刘炳","text":"故家文藻独遗芳，乔木阴阴覆短墙。草压山营迷虎旅，楼遗宸翰秘龙章。芸翻蠹影书帷静，竹映鹅群墨沼香。访戴真成风致在，梦怀风雨旧连床。天马秋高压楚墟，碧溪晴树晚萦纡。书声连屋闻弦诵，山色当窗列画图。治县已闻蝗避去，解官曾有犊留无。百年耆旧多零落，白发相看愧故吾。"}