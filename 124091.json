{"id":"124091","title":"南方未腊梅花已开北土虽春未有秀者因怀昔时","dynasty":"宋代","author":"宋祁","text":"江南寒意薄，未腊见梅芳。为有轻盈态，都无浅俗香。倚风斜夕脸，呵雪噤晨妆。刀尺凭鲛杼，比邻托粉墙。高枝笼远驿，侧影照回塘。旷望黄昏月，嫶妍半夜霜。一身来上国，三载别炎方。不见南枝早，方惊北道长。当时犹引领，此际故回肠。泪尽羌人笛，魂销越使乡。危楼难极目，恨酒怯盈觞。未到卢家第，终虚白玉堂。"}