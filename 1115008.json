{"id":"1115008","title":"古兴四首用周草窗韵","dynasty":"宋","author":"李龏","text":"薰风入虞弦，万物阐生意。图南岂无心，所恨老已至。浮云翳高槐，缥缈动羁思。吁嗟鹪鹩枝，讵可巢孔翠。尘坌障双眼，闭门息交游。圣经断金义，当从古人求。清尊洗风月，非可与妇谋。据梧不成寐，帘影灯幽幽。阴崖月常昏，旷野日生早。太行不通舟，车马畏鸟道。草草度岁时，空慕茹芝老。不有离骚词，何能泄幽抱。流俗厌拙直，对面犹褒斜。冰玉漫坚白，锦绣矜妍华。往往怪僻者，反为时所誇。交情到妻子，令人生叹嗟。"}