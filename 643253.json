{"id":"643253","title":"送张河泊还乡","dynasty":"明","author":"胡奎","text":"清凉远在南海隅，青鸟衔寄云中书。开缄忍见数行字，阿母手封双泪珠。为言十载与儿别，复报若翁今永决。五月儿从阙下还，怅望南云寸心折。水有行舟陆有马，无复升堂拜郎罢。七月秋风起布帆，儿归笑指青山下。儿今无所愿，愿母寿且康。上堂进荔枝，下堂食槟榔。槟榔可餐荔可擘，玉立亭亭儿在侧。更种长松当墓前，慈乌结巢年复年。"}