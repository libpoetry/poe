{"id":"769915","title":"贺新郎•酌酒与孙默，用稼轩韵","dynasty":"清","author":"彭孙遹","text":"笑谓君休矣。算人生、重茵列鼎，为时能几。趁取新凉今夜好，一醉破除万事。尽酒后、沾沾自喜。赋笔凌云谁见赏，只子虚乌有公无是。更谁荐，雄文似。休官且卧烟霞里。又何须、虎头食肉，马肝知味。速筑糟丘吾将老，得丧由来一理。纵狂歌、东方月起。驹隙光阴河射角，叹羊肠、仕路车生耳。且引尽，黄山子。"}