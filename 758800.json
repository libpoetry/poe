{"id":"758800","title":"齐天乐 女兄自临平至武林，拟泛西湖，雨阻不果，谱词志怅，遂和其韵","dynasty":"清","author":"谈印梅","text":"片帆才到西泠路，无端湿云低扫。雨带龙腥，风行鹢退，却被角张相扰。山灵应笑。叹薄命生成，冶游难料。碎墨零笺，扣舷打个断魂稿。游踪休恨草草。待小红历乱，沙棠重到。姊妹花娇，湖山境靓，任我坐吟行啸。前缘未了。也留得天涯，雪泥鸿爪。只恐登临，六桥秋又老。"}