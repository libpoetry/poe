{"id":"1002840","title":"落叶","dynasty":"宋","author":"曾巩","text":"秋雨与风相喷薄，树木可能无叶落。琅玕散漫不可收，野步满船谁扫掠。垂杨千树旧所惜，颜色易衰由力弱。空条尚舞不自休，物意岂能知索寞。菊花虽开能几许？新酒纵酸犹可酌。朱颜久已?销减，岂有功名堪写貌。衣冠尘土欲更洗，其奈满堤河水浊。花开叶落须强醉，壮士岂忧常落魄。"}