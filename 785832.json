{"id":"785832","title":"哭威海","dynasty":"清","author":"黄遵宪","text":"台南北，若唇齿。口东西，若首尾。刘公岛，中间峙。嗟铁围，薄福龙。龙偃屈，盘之中。海与陆，不相容。敌未来，路已穷。敌之来，又来攻。敌大来，先拊背。荣成摧，齐师溃。南门开，犬不吠。金作台，须臾废。万钧炮，弃则那！炮击船，我奈何！船资故，力犹可。炮资故，我杀我。危乎危，北山嘴。距南台，不尺咫。十里墙，薄如纸。李公睡，戴公死。寇深矣，事急矣！麾海军，急上台。雷轰轰，化为灰。山号跳，海惊猜。击者谁，我实来。南复北，台乌有。船孑孑，东西口。天大雪，雷忽发。船藃裂，龙见血。鬼夜哭，船又覆。地日蹙，龙局缩。坏者撞，伤者斗。破者沈，逃者走。噫吁戏，海陆军。人力合，我力分。如蠖屈，不得伸。如斗鸡，不能群。毛中虫，自戕身。丝不治，丝愈棼。火不战，火自焚。遁无地，谋无人。天盖高，天不闻。四援绝，莫能救。即能救，谁死守？炮未毁，人之咎。船幸存，付谁某？十重甲，颜何厚！海漫漫，风浩浩。龙之旗，望杳杳。大小李，愁绝倒。岿然存，刘公岛。"}