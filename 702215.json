{"id":"702215","title":"赠寇子之南都三首","dynasty":"明","author":"湛若水","text":"一莺或两莺，嘤嘤若求善。意气正相感，忽值时节变。时节日已变，君行日已远。一隔如参商，咫尺不相见。相见不尽情，相思难嗣声。烨烨璞中玉，重拟连城赀。戒之在雕琢，勿为人所欺。君身有至宝，灵瑩无瑕疵。去去求名工，无为强凿之。败甲与枯草，尚可决吾疑。形下下影响，形上上神奇。智愚一以远，慎哉此毫釐。上下匪一体，何由知彰微。修之在敬义，人力非天机。请勿信我语，亲见乃不疑。"}