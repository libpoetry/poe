{"id":"554924","title":"浣灵轩为李德馨方伯赋","dynasty":"明","author":"黄仲昭","text":"人心本虚灵，物欲有时蔽。所以古哲人，浣之不容置。动静交有养，内外互相制。如水决其污，如镜去其翳。一疵不复存，万理咸森备。事物纷然来，顺应无少戾。弥纶参赞功，毕竟由此致。李公学古徒，颜轩恒自励。日新功已勤，非徒美观视。施于政事间，动与古人契。功业日以隆，未测其所至。吾将睹其成，勖哉慎毋替。"}