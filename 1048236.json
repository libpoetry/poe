{"id":"1048236","title":"喜雨和曹子方","dynasty":"宋","author":"韦骧","text":"班超已老入玉关，仲子欲绝得螬李。洗肠术妙久疾愈，拜井诚危涌泉起。较之今日遇滂沱，彼情未足方吾喜。自从三月变旱暵，百口嗷嗷沸田里。豚蹄榼醑谩祷求，朝夕丛祠致拳跪。苗根土乾类龟坼，愁望油云杳无涘。富忧攘夺贫忧踣，疾首蹙頞谁不尔。噫予岂独钧尔忧，反覆万端思所以。察冤遣滞督郡邑，焚巫暴尪固非理。精虔赖我同僚贤，甘泽应祈灾可弭。沛然倾注数十刻，沟畎皆盈一何伟。闽山草木亦增辉，万口欢声宁遽止。翼朝又复得高篇，磊落珠玑光满纸。强酬珍贶愧拙疏，两喜相投当不鄙。"}