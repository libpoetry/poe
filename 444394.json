{"id":"444394","title":"忆旧游 水西感旧","dynasty":"当代","author":"王蛰堪","text":"正斜阳野渡，败柳残英，秋思凄然。雁外空凝眄，叹侵寻时序，依样湖山。剑霜不剪沉恨，是处总相关。甚往迹闲踪，无端又到，酒畔吟边。缠绵。旧心事，但泪渍鲛绡，愁锁蛮笺。认取当年月，便清光好处，料已阑珊。断云暗惹憔悴，长绕楚江天。怕晓梦惊回，孤窗冷烛人未眠。"}