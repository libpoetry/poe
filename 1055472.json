{"id":"1055472","title":"题步云亭","dynasty":"宋","author":"李之仪","text":"昨夜风高蝉半咽，起来知是白露节。玉面少年窄袖衫，袖里新诗似冰雪。几日炎炎如甑中，今朝忽觉超樊笼。不惟气候已八月，更得冰雪开心胸。谢公山人诗笔奇，问君何缘得此诗。报我我欲步云去，山人许我因留题。君作斯亭几许高，拟推皓魄翻银涛。谁谓姮娥落君手，坐遣山人诗思劳。君不见梅老句出天地窄，曾谓山人真太白。采石月下忆相逢，笑披锦袍弄明月。十年明月归谪仙，姮娥岂得在君边。何妨邀取山人去，卒岁扶携醉笑间。"}