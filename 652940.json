{"id":"652940","title":"题溪山春雨图为淞江金文鼎赋并画","dynasty":"明","author":"谢晋","text":"春云作阴知几日，春雨连朝疏更密。浦树含滋山气昏，杜若生香溪水溢。霜微润物听无声，霢霂如膏似有情。多处人家踰冷节，几株榆柳变清明。横塘路转林亭侧，贾船渔艇昼停息。鹁鸠声静鹧鸪啼，滑滑深泥行不得。东山痴客兴尤佳，冒雨从容立水涯。短屐缘溪粘碧藓，飞盖张油映绿槐。浮沤满汀波不起，唤得渡边舟欲舣。应近隔岸野人家，相约晴来看桃李。闻说高人住处清，九峰三泖在檐楹。还忆东郊劝农日，时将蓑笠饷春耕。"}