{"id":"458412","title":"八月八日深圳书城归酒中作","dynasty":"当代","author":"卢青山","text":"岭表华城居，穴楼如蚓伏。四旬并聋哑，乃今始出屋。蠕蠕车马间，缓缓类百足。四瞻靡所亲，欲往将安属。爰有书肆张，简册纷丛簇。入门交箔珠，避人肋自缩。梨枣忽在眼，营卫始如赎。百家争铺排，今古相断续。开我支离眉，警我离娄目。怔立复茫然，垂首及于腹。自我心衰颓，百事颠以仆。十年弃笔砚，五年废诵读。万卷徒琳琅，于我等荒服。嗟哉昔呴濡，结习未能戮。偶此得摩娑，心暖尚火烛。聊亦购二三，慰此平生欲。出门溷人流，踽踽何幽独。"}