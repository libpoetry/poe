{"id":"1224450","title":"九日登石头城","dynasty":"元","author":"黄溍","text":"背郭嚣尘远，高秋川岳清。幽怀初旷荡，陈迹故纵横。遥望龙盘旧，长怜蚁穴争。绀园随处辟，粉堞向来倾。发草窥眢井，看碑验故茔。门开苍耳路，亭爱翠微名。远树淮南出，沧江鸟外明。人烟川浩渺，风物岁峥嵘。吹帽仍佳节，传觞但老兵。愚生杂蛙黾，浪走愧璜珩。去去帆樯尽，萧萧芦苇鸣。登高未成赋，览古独含情。政复哀王粲，何堪厌祢衡。敝庐沧海曲，目断白云生。"}