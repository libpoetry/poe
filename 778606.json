{"id":"778606","title":"女冠子","dynasty":"清","author":"陆求可","text":"风光堪爱。青天上彤云无赖。迟误了、酒缘花债。红桃翠柳，芳菲转眼，东皇颜色改。玉屑天山满，飞甲龙初败。看青楼朱幌，凝妆少妇，光生银海。更燕子休巢，莺儿裹舌，不似三春世界。骑驴客、杏花村外。浅斟低唱，帐下将军翻自在。学士风流，细烹茶、清闲潇洒。把前朝留下，双柑斗酒，围炉相对。"}