{"id":"619483","title":"翔龙篇赠伯襄上春官","dynasty":"明","author":"伍瑞隆","text":"大风吹海海水立，怒涛百丈生寒色。蹴天喷雪碎珊瑚，千山万山瞑将夕。此时秦王鞭巨石，怪者跳跃怒者击。崩腾硠磕海若骄，万马惊飞回地轴。忽尔神光起天末，冯夷击鼓湘妃列。翠旗金支半有无，两仪不辨江云黑。中有巨鱼黄金鳞，丹砂作尾几千尺。吹波吸浪排空来，神怪灭没不可测。须臾直上腾穹苍，万里风云肆麾斥。碧髯朱带不知数，海色虹光乱相射。见者大呼东西走，苍茫渺漠神灵迹。我闻此物非人间，龙池五花乃其食。朝发昆崙霄孟诸，超忽变化非人识。当时曾捧赤墐炉，铸成双剑售风胡。精灵千载没不得，魍魉蛟狸深夜呼。一朝光怪忽自发，复化翔龙上天阙。宇宙风雷在尔司，纡体鞶萦岂徒悦。龙乎龙乎，天网恢恢亦空阔。何当亿万苍生渴，尔乃仅仅如列缺。神飙洗天天宇高，上风下风唯尔阅。君不见轩辕去后鼎湖枯，寂寞商霖天地孤。春耕赤土三千里，嗟此神龙安可无，嗟此神龙安可无。"}