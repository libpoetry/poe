{"id":"179342","title":"和程泰之阁学春雪韵","dynasty":"宋代","author":"袁说友","text":"妒腊三呈白，欺春六出花。玉层浑欲堕，珠霰一何奢。巧态穿庭树，余寒恋钓槎。积难殊未密，散易已成赊。有客门间卧。何人帐里遮。浅斟羞独举，低唱敢言哗。故压梅花信，犹先柳絮斜。晚澌方历乱，夜橹正咿哑。剩把新年雪，初烹改火茶。剪裁归妙造，比兴属诗家。应有呵纖手，朝窗学画鸦。"}