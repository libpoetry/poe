{"id":"1128412","title":"满庭芳","dynasty":"宋","author":"葛长庚","text":"鼎用乾坤，药须乌兔，恁时方炼金丹。水中虎吼，火里赤龙蟠。况是兑铅震汞，自元谷、上至泥丸。些儿事，坎离复垢，返老作童颜。五行，全四象，不调停火候，间断如闲。六天罡所指，玉出昆山。不动纤毫云雨，顷刻处、直透三关。黄庭内，一阳来复，丹就片时间。两种汞铅，黄婆感合，如如真虎真龙。周年造化，蹙在片时中。炉里温温种子，玄珠象、气透三宫。金木处，炼成赤水，白血自流通。无中。胎已兆，见龟蛇乌兔，恍惚相逢。但坎离既济，复垢交融。了得真空命脉，天地里、万物春风。阴阳外，天然夫妇，一点便成功。"}