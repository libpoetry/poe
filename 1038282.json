{"id":"1038282","title":"提举端明宠示三月三十日雨中书怀包含广博义味精深词高韵险宜其寡和辄次元韵","dynasty":"宋","author":"文彦博","text":"春光垂欲尽，夏景渐增添。郁郁松篁茂，萧萧风雨兼。花心随絮落，屐齿被苔粘。巧啭莺迁木，惊飞燕入帘。虾须穿曲沼，虎爪度前檐。坐久香销炷，吟多笔费尖。云容方霭霭，日色未炎炎。舞鹤倾丹顶，游龟散绿髯。命宾常务率，出令更须严。诗咏当阶药，书寻傍架签。兰芬衣可袭，露润草俱沾。贵近辞金马，编脩赐玉蟾。高欢惟自适，独乐未尝厌。赤白曾咨丙，丹青每诮阎。冲和缘养浩，寂寞为安恬。身处贫无愧，心贪道不廉。成文推大手，济用鄙轻缣。视履循清节，祈恩陋杂占。闻韶欣凤舞，在藻爱鱼潜。鲈鲙思鱼艇，貂冠望酒帘。圣时非吏隐，贤业系民瞻。抚事惟公论，摛辞乃自谦。保躬诚易退，康世义难淹。颣句惭无取，酬言幸不嫌。"}