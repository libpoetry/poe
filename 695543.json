{"id":"695543","title":"问胡梅雪病并想山居之乐","dynasty":"明","author":"林弼","text":"閒居赋就鹤书徵，结屋苍岑第几层。松酒山中何日熟，竹楼雨后共谁登。忘形定有渔樵侣，淡况应如云水僧。屋角梅花无恙否，客来想已送迎能。似与林泉有夙期，兴来云月总心知。菊花黄后客携酒，蕉叶绿时僧寄诗。醉卧不妨风满袖，苦吟未觉雪侵髭。石田茅屋如相借，来傍寒梅采玉芝。"}