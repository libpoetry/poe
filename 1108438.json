{"id":"1108438","title":"田舍即事十首","dynasty":"宋","author":"刘克庄","text":"闽土资生少，农家作苦多。尚能盖牛屋，未肯入鸡窠。社里戴花舞，原头拾穗歌。设令生汉代，堪冠力田科。场圃先修筑，囷仓次补完。坐居邻叟下，身杂役夫间。荷蓧侵星出，肩禾束蕴还。小窗残卷在，未敢便偷闲。此日田舍汉，当年省禁臣。丝纶隔世事，蓑笠暮年身。龙弃真初祖，羊求在近邻。南朝足名士，吾独爱吾真。事国尝陈力，明农晚乞骸。击鲜儿勿费，执酱老难偕。仅可从沮溺，安能望赐回。几曾识奇字，门外客休来。小筑三家聚，新篘万户春。昔豪几腐胁，今病罕沾唇。太古华胥氏，丰年畏垒人。超然市朝外，未易葛天民。畴昔元疏懒，如今转耄荒。都忘高士传，仅记庶人章。栖亩牛羊饱，开囷雀鼠忙。老农识惭愧，先议道官仓。小榭无丹雘，低墙略塈茨。辛勤趋穑事，快活过花时。懒献嘉禾颂，闲赓滞穗诗。幸生太平世，不乐复何为。浅圳须穿浚，荒畦要粪除。何尝舍耒出，亦或带经锄。古有神农学，今传泛胜书。野儒曾涉猎，未可议空疏。比屋篝车满，深林鼓笛喧。簇花迎妇担，抛果浴儿盆。古礼曾求野，先民或灌园。子孙记吾语，切勿羡华轩。凋邑租符紧，荒祠木偶新。吏谈长官健，巫托社公嗔。烹犬看承客，吹螺降送神。二豪怀肉返，去诳别村人。"}