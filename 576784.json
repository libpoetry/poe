{"id":"576784","title":"辽阳寓怀一百韵","dynasty":"明","author":"黎贞","text":"绝域玄菟北，雄藩渤海边。并营连塞漠，幽蓟异风烟。驻驿澄州界，汤池析木壖。路从熊岳散，山到白狼连。古镇长城外，辽滨夕照前。战场云漠漠，丛冢草芊芊。开国俱英杰，安邦悉俊贤。封疆环百济，声教被朝鲜。美俗殷箕后，清风肃慎先。祭侯诚志勇，偏帅亦通权。创霸才称度，图王业止渊。将雄司马晋，功盛慕容燕。秦汉威名大，隋唐战伐专。控弦兵百万，开拓宇三千。炀帝终归乱，文皇亦负愆。舆轮功未广，心腹祸相煎。强弱慎沦没，桑田几变迁。辽金迭兴替，胡貊已绵延。接踵源流盛，相承正朔偏。穹庐分部落，左衽播腥膻。儿女同川浴，尊卑并榻眠。群居成偃蹇，一室称周旋。将校冬前阅，兵车雪后畋。挺姿多鸷悍，用武自轻便。银甲高低叶，雕弓左右鞬。臂间苍鹘立，花下紫骝牷。白鹿裘过膝，青貂帽覆肩。比邻无老少，天属各姻㜕。玉貌誇盘鬓，容华贴翠钿。半腰裁合袖，匝地舞鞦韆。瓦缶罗儿酒，锣锅酪乳饘。鸡豚随日足，藜藿四时妍。会客厨边度，祈神炕上筵。彝歌声窈窕，狄舞影蹁跹。雨过平房湿，冰凝兀刺穿。繁弦希凤管，朽屑当龙涎。地亦因人异，风从习俗传。恒居犹可叹，况复事相牵。贱子罹多难，羁孤喘未痊。去家过万里，为客已三年。桑梓江南梦，尘沙塞外天。别离惊岁月，跋涉遍山川。忆昔儿童日，深承父母怜。岁荒犹饫肉，冬暖尚装绵。写字阶前立，斑衣膝下联。趋庭初问礼，骑竹学吹埙。萧萧趋樽俎，雍雍设豆笾。已谙怀橘义，时上颂椒篇。弱冠亲师友，闭窗理简编。朝阳出沧海，秋旻映清涟。雪案迎晨润，兰膏继晷然。礼文勤博约，物理细穷研。庠序瞻依久，菁莪乐育全。柳摇芹泮碧，苔染杏坛砖。师说尊韩愈，儒宗有郑虔。声名推独步，雅况蔼孤骞。道谊金兰契，交情铁石坚。小心恒翼翼，忧道日悁悁。角艺穷优劣，相规各勉旃。瑶琴挥玉轸，锦瑟按朱弦。作赋追王灿，狂吟拟谪仙。龙蛇腾彩笔，珠玉满花笺。圣代需贤急，纶音美化宣。求言诚恻恻，束帛屡戋戋。夜雨江淹梦，秋风祖逖鞭。平生经济学，此日孝廉船。抱璞怀多蹇，梯云未有缘。潜鳞初出跃，倦鸟复回还。尚志期嘉遁，韬光养亢乾。萧曹心寂寂，巢许意翩翩。卜筑依泉石，栖迟远市廛。地先盘谷胜，景冠杜陵玄。黄卷书千帙，青山屋数椽。穿云石片片，通竹溜涓涓。过鸟天边落，飞流屋后悬。凝眸观紫翠，洗耳弄潺湲。负郭桑麻地，环丘稻糯田。逻朝惊白发，散野牧乌鸢。出户通樵智，开帘放远巅。补篱添种菊，凿沼剩栽莲。梅萼冲寒放，榕阴当午圆。诗成偏爱酒，景好喜闻蝉。果献东坡荔，茶煎达磨泉。坐间无俗客，谈笑有高禅。自谓田家乐，宁知宪网缠。物情据萧索，生理竟迍邅。浪迹如蓬转，忧心似火燀。荆林嗟失雁，蕙帐惜分鸾。驿路慵看画，江船怯听鹃。林芳红馥馥，山月白娟娟。长啸空弹剑，悲歌独扣舷。兴随秋后燕，泪应岭头猿。骨肉人何在，泥涂病正癫。志荒疏笔砚，力惫逞戈鋋。落日心犹壮，秋风目已聠。薰莸羞共器，驽骥耻同軿。技拙惟诗债，囊空乏酒钱。萧萧新白发，落落旧青毡。日月行中国，风云洒八埏。盖棺事未已，犹欲问燕然。"}