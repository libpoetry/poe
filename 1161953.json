{"id":"1161953","title":"奉和崔评事寄外甥刘同州并呈杜宾客许给事王侍郎昆弟杨少尹李侍御并见寄之作","dynasty":"唐","author":"权德舆","text":"芳讯来江湖，开缄粲瑶碧。诗因乘黄赠，才擅雕龙格。深陈名教本，谅以仁义积。藻思成采章，雅音闻皦绎。清时左冯翊，贵士二千石。前日应星文，今兹敞华戟。谢公尝乞墅，宁氏终相宅。往岁疲草玄，忘年齐举白。酒酣吟更苦，夜艾谈方剧。枣巷风雨秋，石头烟水夕。多逢长者辙，不屑诸公辟。酷似仰牢之，雄词挹亭伯。老骥念千里，饥鹰舒六翮。叵能舍郊扉，来偶朝中客。"}