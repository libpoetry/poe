{"id":"1092408","title":"梁寺丞见示过岭新作","dynasty":"宋","author":"罗愿","text":"凌晨登郁孤，南走韶阳道。封疆有申画，山川本怀抱。公行度塞岭，残雪故未扫。高情无南北，反谓兹山小。顷来我尝游，亦觉山媚好。前贤困远谪，我辈得幽讨。两崖瞻欲眩，数树攀且绕。想公哦新诗，千骑转林杪。衙冠候颜色，约束军声悄。韶阳古名郡，四十专城早。重华已千岁，苍石在云表。鱼龙舞幽壑，遗韵盖可考。以兹供抚玩，或可荐寿考。公馀亦时饮，未用绝芳醥。行行布恩惠，正直神所保。"}