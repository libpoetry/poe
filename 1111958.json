{"id":"1111958","title":"山居寂寥与世如隔是非不到荣辱两忘因忆秋崖工部尝教以我爱山居好十诗追次其韵聊写穷山之趣","dynasty":"宋","author":"吴锡畴","text":"我爱山居好，扶藜步晚晴。俗醇存古意，境寂快诗情。杜老银丝脍，坡翁玉糁羹。随缘清供足，尽可佚馀生。我爱山居好，蔬畦间莳花。笕泉归爨舍，篝火乞邻家。茁嫩猫头笋，焙芳雀舌茶。野人曾拜号，何用给黄麻。我爱山居好，乾坤自在身。林泉睎隐士，风月谥閒人。村酿添春困，庖蔬胜鼎珍。几携蓑笠去，保社在鸥津。我爱山居好，轩窗傍水开。游鱼吹堕絮，閒鹤啄荒苔。有字人谁问，无租吏不来。寂寥门径侧，数尺长蒿莱。我爱山居好，陶然与世忘。细听泉漱玉，那羡佩鸣珰。乳燕飞閒宇，新篁出矮墙。静观机不息，天地为谁忙。我爱山居好，崖云湿爨烟。琴横双鹤舞，犁阁一牛眠。酒熟花开日，诗成雨霁天。逢场聊适意，总结喜欢缘。我爱山居好，枌榆老故丘。好峰当户立，远水护田流。鼓响移秧日，耞鸣穫稻秋。年丰身老健，一饱外无求。我爱山居好，苍矶一钓竿。白鸥春水阔，黄犊绿坡宽。径菊香秋晚，溪梅约岁寒。人间幽意足，诗思倚栏干。我爱山居好，茶瓯困解围。松边横藓石，柳下敞渔扉。细雨噞喁出，斜阳觳觫归。交情殊贵贱，似觉故人非。我爱山居好，田园在力耘。樵歌风外断，猿啸月中闻。舴艋夜招鹤，辘轳晓汲云。久惭呼处士，未必应星文。"}