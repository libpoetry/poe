{"id":"432422","title":"太平山听瀑布","dynasty":"近现代","author":"汪精卫","text":"山径无人燕自鸣，椰阴瑟瑟弄新晴。隔林遥听潺湲起，犹作宵来风雨声。泠然清籁在幽深，如见畸人万古心。流水高山同一曲，天风惠我伯牙琴。双峡如花带雨开，临流顾影自徘徊。几疑天上银河水，来作人间玉镜台。一片沦漪不可收，和烟和雨总无愁。何当化作岩中石，一任清泉自在流。"}