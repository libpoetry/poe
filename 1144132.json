{"id":"1144132","title":"和韩御史题滕王阁韵","dynasty":"宋末元初","author":"王义山","text":"阁枕台隍暇日临，兴怀风景寄情深。江山为友更添我，宇宙皆诗放纵吟。不尽川流朝复夜，无穷事会古来今。一般输与渔翁好，閒是閒非不累心。喜瞻御史又来临，感慨登高此兴深。许大乾坤付杯酒，几多景物入孤吟。惭无王勃诗家数，赖有韩公记古今。休讶江东暮云隔，相逢萍水两知心。"}