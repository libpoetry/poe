{"id":"1252766","title":"感怀 其三","dynasty":"元末明初","author":"戴良","text":"玄圃有丹木，八干何亭亭。光同白玉润，液比碧瑶清。不知何年代，产此至阳精。仙经所尝言，服之可千龄。吾将具舟楫，涉海掇其英。良辰岂长遇，阴晦在须臾。今日弗为乐，明旦恐不如。都门多佳丽，清啭当座隅。促席道平素，况有高士俱。列俎过三鼎，倾酒尽百壶。挥金娱心意，慷慨不留储。达人每滔荡，俗士恒自拘。白头怀轗轲，抚己一长吁。落叶响空山，羁鸟号穷林。此时单居妇，哀怨起瑶琴。清商逐风转，三叹有馀音。分明曲中意，感此离恨深。空床亦易守，时寒难独禁。凉飙一夕起，达曙怀重衾。君固执高节，讵知伤妾心。家藏两宝剑，已合雌与雄。潜锋在金匣，谓当长相从。何言风雨夕，化作双蛟龙。一游吴水西，一落丰城东。相去邈千里，时时气上冲。神物终不隔，岁晏会当逢。游鱼返于渊，飞鸟归于山。行子别乡国，既久何当还。日落长风起，棱棱气遂寒。居人息深帷，浮客未遑餐。忧虞销素质，风霜凋夙颜。惟馀一寸心，岁暮保贞坚。"}