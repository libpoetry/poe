{"id":"417007","title":"庆宫春 甲申立春阴寒","dynasty":"近现代","author":"詹安泰","text":"零翠摇空，宿烟催暝，黛痕暗锁阑曲。深院流娇，黄莺坐笑，粉梅初绽十幅。探春人远，紧萦抱、眠花醉玉。而今何在，碎折筝弦，尽伤心目。几回做暖分香，燕子犹来，小帘窥熟。芳思难留，酒悲突起，多少年涯轻逐。梦休寻去，早肠断、待歌野哭。哀鹃啼又，谁剪闲花，寄情一掬。"}