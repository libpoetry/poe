{"id":"238455","title":"他山之石·他山之石能攻玉","dynasty":"宋代","author":"袁燮","text":"他山之石能攻玉，诗人此意宜三复。莫嫌山骨太坚峭，足使国珍充韫匮。磨砻砥砺功日新，圭璧琮璜光可烛。人生行已良独难，昼夜营营昏利慾。欲为全德古君子，莫弃忠规甘诌曲。忠规未必皆我友，言是人非亦可录。彼虽蒙蔽不自知，察人过差穷隐伏。圣人閫域未易到，责我谓我追遐躅。观渠待我最深厚，我听其言当佩服。端知良药苦难堪，已我沈疴功甚速。古人闻过每欣喜，要令忠告来相续。今我昏怠不自强，逆耳阔疎亲软熟。嗟予示免世俗病，每读古书知不足。今朝偶诵攻玉诗，从此闻善三薰沐。"}