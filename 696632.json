{"id":"696632","title":"秋兴七首","dynasty":"明","author":"郑善夫","text":"阊阖风吹庭树柯，乾坤西北尚提戈。旧京芳草秋犹积，绝塞浮云今柰何。不耐隐忧侵白发，竟将吾道付沧波。碧鸡金马非前日，独倚江楼听棹歌。湖上清霜净柳条，南天九月气萧萧。岁寒兰芷将无变，日暮豺狼迥自骄。三辅尚淹王景略，北庭终数霍嫖姚。风烟着处堪疏阔，白水青山每见招。且喜镇兵收楚蜀，十年战伐可胜情。谁家寡妇哀初散，万国秋笳咽未平。秪见帝恩优赤县，稀闻官府念苍生。请看咫尺轮台诏，今日蠲除征又征。钓台南畔万家墩，昔日豪华天下闻。石首槎头争水陆，绮衣朱袖照乾坤。年荒礼乐今何有，日短粗豪空复存。破帽萧萧江海客，侧身玩世欲忘言。强邻牧马下阴山，西塞诸军永不还。万里角声悲岁暮，三边烽火直函关。浸淫已入襟㗋里，桴鼓深防霄汉间。闻道凶门屡推毂，总戎何日斩楼兰。黄河南岸消息微，甘肃宁夏边人非。清秋古戍军需阙，白日西山饷道违。警急大庭修马政，承平禆将玩兵机。愿将干羽收金革，莫令渔樵著铁衣。南州卧病聊卒岁，东山草堂难去归。行年三十鬓已改，有怀突兀时多违。白湖鹥鹭风波乱，画省冠袍日月非。人事天机更消息，狂歌清泪满荷衣。"}