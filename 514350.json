{"id":"514350","title":"段夫人寿诗","dynasty":"明","author":"程敏政","text":"今年系缆交河滨，升堂再拜尊夫人。萧萧鹤发动容喜，贱子旧是同乡亲。夫人七十近初度，贵婿无由展情素。符台遍索长生篇，况我年来夙钦慕。华筵济济风日晴，杂遝贺宾罗绮明。极知沧瀛有仙酝，况乃燕赵多新声。儿郎鹗荐名伊始，肯坠先公旧金紫。更期努力慰慈颜，岁岁相从祝蕃祉。"}