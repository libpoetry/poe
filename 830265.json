{"id":"830265","title":"俶玉雨中以诗枉存次韵答之","dynasty":"清末民国初","author":"陈宝琛","text":"深杯泛春愁，隔雨至良讯。陈诗饫二客，自以默相印。醰醰味谏味，苦涩不禁俊。循蹊试学步，马驽畏牛骏。瞠乎上水船，辑濯强之进。稊米吁望洋，宝唾敢规瑱？早尝市甘脆，老渐厌馀馂。饴蜜杂堇荁，可口或蒿菣。始知蔽体服，不必定纁袗。君诗挟雨快，万斛洗玼吝。屋山不断泉，风过寒阵阵。侧想灯影外，石供吐瑩润。情惰六扇屏，不眠拨炉烬。"}