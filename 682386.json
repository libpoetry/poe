{"id":"682386","title":"始赴东山口杨柳村庄作","dynasty":"明","author":"区大相","text":"山中朝暮雨，溪上两三家。古岸堆榕叶，闲门扫橘花。茅茨散鸡犬，林沼涨云沙。何恨伤春事，无心恋物华。经始东山下，萧条素业存。源桃犹避世，沙柳自成村。远树峰腰驿，孤烟谷口屯。山林情岂忝，丘壑道能尊。废垄千畦韭，清川几树桃。入林披壤石，薄采荐溪毛。旧俗忧多难，新氓计转劳。未堪营一饱，身世有渔舠。十亩阴连水，茅檐春雾浓。烟霞馀几片，岩壑有千重。寇贼虽新息，军储亦旧供。异时负薪子，应乞寝丘封。瓜地怜兹卜，菟裘无别营。刈麻防久雨，祈谷望新晴。田父休询姓，山禽不辨名。庞公遗后计，独有鹿门耕。沙田春悯潦，云壑昼伤阴。牛羊村径浅，耕凿战场深。麛狎眠幽竹，鸥喧坐碧浔。遗书犹可读，谁贵满籯金。地僻时留径，江深晚泊船。岂无陴上宅，实少汶阳田。俭穫频供税，丰年或具饘。莫将桑梓敬，花树拟平泉。荆扉颓岸引，蔬圃乱流通。包橘无千树，芳兰自一丛。暮云丹水北，古峡苍梧东。柳外春沙没，哀哀何处鸿。"}