{"id":"496940","title":"送蒋邦士守备江藩","dynasty":"明","author":"张元凯","text":"君不见淮阴侯，绛灌为伍恒自羞。又不见灌将军，武安怠骜若罔闻。男儿七尺不易生，要令千载知其名。吾今困处蓬蒿室，寸心烱烱无人识。东邻少年何琐尾，西家老子生儿齿。潦倒生平那可论，区区唯有蒋侯耳。蒋侯能诵孙吴篇，猿臂善开五石弦。从来未肯畏强禦，片言可以服文吏。毕竟二千石，不揽卫尉权。能作吴军气，终令赵璧全。遂尔声名满人口，量移远驻江之右。江头送别试雕弓，杨叶穿来当折柳。西风吹落满地霜，晨驱匹马上河梁。宝刀脱赠泣数行，英雄事业谁能当。壮心寂寞何为乎，送君慷慨歌乌乌。"}