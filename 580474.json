{"id":"580474","title":"公莫舞","dynasty":"明","author":"江源","text":"鸿门楚子高宴张，喑呜叱咤真刚强。一时杀气隘六合，座中龙准何仓皇。当时壮士发真指，按剑直前裂双眦。危言雄辩气如虹，不但区区嚼生彘。公莫舞兮公舞之，烟尘衮衮双龙飞。不闻天生赤帝子，骊山妖毋能先知。刚强乃匹夫，何如宽仁主。坑降天乃厌，缟素众所与。拔剑碎玉斗，徒然怒亚父。汉为王，楚为虏。天所为，公莫舞。"}