{"id":"785400","title":"关山月","dynasty":"清","author":"多隆阿","text":"月缺初拟雕弓弯，月满又比金刀环。时缺时满惟此月，戍卒夜夜望关山。关山以外银光烂，关山以内人肠断。金波腾地倍加寒，屈指已觉流光换。流光已换仍不归，暗处隐耀青燐飞。中原那计边塞冷，秋深犹未寄征衣。望衣不至空咄咄，扑面朔风砭肌骨。忽听关前画角声，彷佛金闺砧敲月。"}