{"id":"239058","title":"麦熟有感·去年经春频肆赦","dynasty":"宋代","author":"石介","text":"去年经春频肆赦，拜赦人忙走如马。五月不雨麦苗死，赦频不能活穷寡。今年经春无赦书，十月一雨及时下。五月麦熟人民饱，一麦胜如四度赦。吾愿吾君与吾相，调和阴阳活元化。阴阳无病元气和，风雨调顺苗多稼。使麦长熟人不饥，敢告吾君不须赦。"}