{"id":"832083","title":"和昌谷浩歌","dynasty":"清末民国初","author":"林朝崧","text":"琪花玉树三山地，几度黄尘换清水？孤负阳春岁岁来，梧桐未老心半死。杖头恰有沽春钱，旗亭青帘扬暮烟。小玉调琴侑玉卮，歌声怨抑知恨谁？云屏六曲花间护，鸾凤画楼皆有主。可怜汉殿号无双，身殉琵琶葬胡土。檐钓斜挂银蟾蜍，毵毵柳发暗风梳。请君更尽杯中绿，莫待丁东漏壶促。"}