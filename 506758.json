{"id":"506758","title":"随驾谒长陵献陵","dynasty":"明","author":"杨荣","text":"韶光融融丽晴昊，万汇昭苏春正好。圣皇孝敬出宸衷，恭奉慈舆谒陵庙。方今六合皆同春，圣皇大德沾被均。诚由圣母秉至仁，天心悦鉴人欢忻。翠华晨发随凤辇，香飘蔼蔼祥云绚。平原广路净纤埃，夹道嵩呼纷舞抃。引望二陵松柏路，雾敛云开待皇辂。粢盛丰备礼有仪，对越之诚存永慕。陵前旋驾仍徐徐，陵旁蔀屋多民居。洪恩锡赉何稠叠，山童野叟皆欢娱。孝诚上格神灵喜，甘雨应时沾远迩。圣母怡愉感帝心，臣庶蒙恩均拜赐。我皇圣德恊天机，圣母洪福与天齐。小臣何幸扈清跸，愿祝万寿歌雍熙。"}