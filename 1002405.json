{"id":"1002405","title":"赋赵有翼仇池石次沈正卿用苏翰林韵","dynasty":"宋","author":"曾协","text":"贪夫居奇货，什袭藏结绿。宁知十五城，不救卞和足。岂如嗜石人，丘壑在胸腹。不知连城价，但赏数峰蹙。长公仙去后，兵马遂南牧。尤物落何许，心知委沟渎。何期超世贤，爱石不爱玉。夜半负之走，包裹随窜伏。一朝返窗几，时清端可卜。李虎初平羊，案上纷相逐。峥嵘幸无恙，不问牛马谷。赵侯天机异，阅世轻嗜欲。好奇与嗜利，达观均一曲。正恐便弃置，就赏君宜速。"}