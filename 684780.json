{"id":"684780","title":"赋得别梦依依到谢家八首","dynasty":"明","author":"王彦泓","text":"名花偏作隔墙枝，爱影怜声入手迟。门第敢言非道蕴，才情端喜是芳姿。桃边未许裙题字，柳下曾将带乞诗。今日眼波微动处，半通商略半矜持。惊喜冰颜一笑开，投梭时节已怜才。持裙暂肯临风住，刬袜还期映月来。沉水待烘欢夕座，真茶留瀹到时杯。书生金石心肠在，不借裁诗十字媒。月照幽期分外圆，无才愁赋定情篇。引开笑语欢初洽，逼出风情态转妍。略晓管弦嗔姊荐，乍回灯影恣人怜。狂生浪说心如渴，却到良宵不肯眠。内家来看晓妆成，坐次推排让客卿。记到竹林曾识面，为翻花样久知名。语音略别东西宅，梳掠无分内外城。敢道向郎恩分浅，同群女伴尚关情。天壤王郎嗜好奇，能将野鹜压家鸡。花前密咒添香火，酒后柔肠著絮泥。宋祎昔为金谷女，绛仙曾是玉工妻。无妨暂属尘凡对，不过才人定也迷。朱箔纱空画舫轻，月明波上载卿卿。尊前绰约身如燕，帐底朦胧语是莺。绛烛婢吹香未烬，卖花人唤梦初惊。颓鬟未拢凭栏久，偶爱跳鱼拨剌声。为有冲烟犯月郎，矜严标格渐成狂。何当白玉莲花盏，更带红鸾冶袖香。慧绝眼波频送语，喜来巾帔总飘扬。温柔乡里留欢住，不放情人到醉乡。爱咏无题定有题，宋墙东畔谢楼西。封来泪点红犹湿，剪后香丝绿未齐。共被拥将宜主暖，闲床抛得阿侯啼。风流韵事堪描处，却到含毫思转迷。"}