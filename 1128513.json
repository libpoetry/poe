{"id":"1128513","title":"幽居书怀六首","dynasty":"宋","author":"葛胜仲","text":"材疏出仕久知难，境胜谋居自考槃。反抱关为知道在，赖閒处著得身安。离骚每向醉中读，周易仍于病里看。万顷烟波时击汰，浟浟籊籊弄晴竿。环堵翛然一亩宽，更无尘雾苦相干。森森佳树木奴实，湛湛清池地镜寒。三益时瞻玉界尺，一杯何用肉台盘。官閒坐享无功禄，更恐风人刺伐檀。观名计利了非真，何似江湖习隐沦。户小但期茶当酒，家贫那有蜡充薪。五花自喜风翻簟，一角人看雨垫巾。上界神仙多护短，不辞长作葛天民。不识痈疽与瘠环，柴门虽设自常关。木鸡养就都无累，刍狗陈来分合閒。聊复读书牛背上，谁能横槊马蹄閒。子亭结筑临溪面，瓢饮新来待学颜。我贵从教知我希，静观物化养天机。名呼池面游鱼狎，缕系梁间旧燕飞。安石困应存远志，姜维那遽觅当归。人生安乐他何恤，怅望乡枌与愿违。清时鸳鹭正充庭，何事抽簪喜退耕。百步穿杨防偶蹶，一卮赏画保先成。獭皮冠小随时用，猪鼻车低取意行。官柳野梅春意动，莫教诗酒负平生。"}