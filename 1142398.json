{"id":"1142398","title":"贺寺簿先生入新居","dynasty":"宋末元初","author":"方一夔","text":"紫阳从西来，孤峰望吴越。自昔有佳人，高蹈造理窟。雉山走其下，清淑郁未发。吾宗紫阳居，秀挺鸾凤骨。家学印大程，南北斗柄揭。迩来卜新居，佳气渺葱郁。天香生桂兰，野性老薇蕨。嬉游独乐园，翛然立清绝。我来坐庭隅，幽草澹风月。图书有真趣，为指掌中诀。"}