{"id":"1252559","title":"和叶中茂过访见贻四章","dynasty":"元末明初","author":"赵汸","text":"早识长材叹陆沈，逢时况复重南金。少年漫说从军乐，志士常怀报国心。已见奇功书幕府，每传佳句到山林。孤灯偶共抽青简，夜雨寒窗感慨深。久知富贵等云浮，漫自空山擅一邱。志定不辞沟壑辱，身閒亦抱古今愁。每怜山色频移杖，为惜蟾光独上楼。荷子远来同寂寞，茯苓黄菊总堪求。山阁初成景物新，况逢好友赋诗频。丹霞射牖迎初日，清露沾衣望北辰。野客过从无俗虑，林僧谈笑总天真。昔人乐处吾何有，千仞峰头自在身。材如樗栎敢求知，况是经年值乱离。朝市岂无心似水，山林皆是命如丝。田间植杖躬耕乐，雪后提竿独钓奇。久矣忘怀同木石，故人不用苦相疑。"}