{"id":"717506","title":"为定安董大令寿","dynasty":"明末清初","author":"屈大均","text":"宓子能为政，当时最少年。神明因取友，清静只鸣弦。君作琼南令，今同单父贤。妙龄方十九，高弟是三千。邑小滨炎海，堂虚隐瘴烟。乘閒桑柘外，折节父兄前。鱼识河鲂美，禽知么凤妍。槟榔青满子，茉莉绿成钱。讼少无三木，书多有八编。勤休星出入，清已日流传。及此春秋富，弥令冰雪坚。初升欣旭景，为寿未须筵。"}