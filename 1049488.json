{"id":"1049488","title":"送利漕刘明复朝议","dynasty":"宋","author":"冯山","text":"中山元魏后，数世十三传。皆在河南葬，初从代北迁。中书谋定策，大理力扶颠。渝国乘机日，唐公起义年。议高都尉识，名累侍郎贤。原武输期集，东阿旧俗悛。河阴才被诏，户部志绳愆。八子生中叶，三台共一躔。洪洞城不下，工待政无前。昭辅书仪集，明宗礼意全。中丞安出处，艺祖首详延。学士清台阁，咸平起涧瀍。斯文醇复古，宏议自摧坚。江汉源何巨，公侯兆已圆。信辞师鲁志，佳气尹樊阡。秘监花儒将，缑山酒地仙。看公承远构，发迹向孤骞。浩荡穷经笥，纵横信笔椽。巾箱遗紫绶，伯仲袭青毡。辨论多兵略，澄清累使权。凤鸣雄屏翰，鹑首富刀泉。诏自南台下，车随北斗旋。鹓鸿思旧侣，嵩少望归鞭。师节频轻伏，戎腥未一湔。朝纲今省户，古道日经筵。尽是徊翔地，行承咫尺天。门施唐棨戟，冠珥汉貂蝉。阀阅谁如此，功名盍勉旃。慎无从子晋，轻去恋伊川。孑立栖迟久，深知义气然。人情尝岁月，物色自风烟。士要文章别，诗因谱第编。碑阴如可附，青玉为雕镌。"}