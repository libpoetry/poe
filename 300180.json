{"id":"300180","title":"齐天乐·野棠开后杨花乱","dynasty":"现代","author":"乔大壮","text":"野棠开后杨花乱，街头卖花声里。乍暖辰光，无人院落，斜日秋千嫞倚。番风尚几。算榆筴青钱，送春婪尾。片霎阴晴，汉南谁种树如此。东来西去渐远，渐闻行路，叹当面千里。半枕香存，曾城雾没，消息银瓶井底。抽刀断水。柰玉押轻帘，玳梁残垒。过社飞回，旧年新燕子。"}