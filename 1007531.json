{"id":"1007531","title":"吴李制属同寓富池双泉寺畏寒索饮因写真愫","dynasty":"宋","author":"董嗣杲","text":"秋扇已弃物，寒衣还催装。偃息觉寒侵，客况入渺茫。宿疢不时作，难恃筋力强。畏热亦畏寒，此固人之常。今此露寒初，畏缩尤周章。共君蛰寺楼，雨话几对床。布褐莫禁风，芒鞋莫抵霜。无聊思往时，意惬交秋凉。散发醉瑶台，濯足歌沧浪。悲凉所不识，安知有摧伤。邻家浊酒香，邻僧不住尝。亟沽两瓷坛，连倒浇酸肠。敌寒固尚赊，姑遣秋宵长。少年挽不来，乌兔有底忙。"}