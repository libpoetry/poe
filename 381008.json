{"id":"381008","title":"满江红·再汎南荡，晚花向残，以南吕宫旧谱歌之","dynasty":"现代","author":"郑文焯","text":"绀海文漪，荡不尽、花意万千。销魂又、断桥西堍，零落歌钿。白捲酒波双袖雪，绿浮诗梦一船山。听闹红深处玉箫沉，风露寒。秋灯外，柔橹边。载香去，放愁还。散袜罗馀绮，乱点蘋烟。吴网难收残霸局，越云犹作丽娃鬟。剩两三鸥迹，话芳尘，明镜閒。"}