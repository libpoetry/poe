{"id":"431704","title":"瑞芳同学寄来自营生圹七绝五首，依韵和之","dynasty":"近现代","author":"刘凤梧","text":"万山蚕聚数峰回，旧圹云封手自开。一代人师如有道，题碑应待蔡邕来。古人高旷未为狂，墓外松楸富绿章。我爱孤山林处士，梅花作室梦俱香。半世奔波总枉然，自营生圹亦堪怜。欲知死后谁相伴？花在坟前月在天。电火光阴寿几何，黑貂空敝泪痕多。七旬虚度人间事，浑似华胥一梦婆。山灵呵护绕云烟，自立丰碑矗墓前。石是贞珉人是玉，任他风雨淬年年。"}