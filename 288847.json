{"id":"288847","title":"书台湾事·沧海横流障不东","dynasty":"现代","author":"袁嘉谷","text":"沧海横流障不东，飞来魍魉噬鸡笼。妖氛蔽日连天黑，炮火蒸云匝地红。苦憾逃师范文虎，遗羞据险郑成功。杞人漫洒忧天泪，弧矢星光敛碧空。岂是燕云十六州，煌煌图籍听沉浮。纸鸢信断台城困，铁骑坚摧河朔愁。百战昔人通蜃市，重溟今日划鸿沟。东南杀气无休息，闽峤雄边谨上游。非无良将抱孤忠，身拥鸦军气吐虹。弩射潮头越江水，襟披台上楚王风。著鞭我恐输先策，拔帜谁当殿后雄。光世避金勿苛责，古今败事是和戎。"}