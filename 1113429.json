{"id":"1113429","title":"南湖二亭落成各书长句一首 野芳","dynasty":"宋","author":"张镃","text":"望处阴云纵复横，落梅那更两关情。清愁入梦时飞蝶，远树和烟欲啭莺。多病半春诗债满，经旬无客酒缘轻。湖亭记取初成日，正是菖蒲斫水生。不负从今浦浦风，柳阴方称系疏篷。窗前细雨摊鱼网，壁上斜阳晒钓筒。肯厌邻僧频见过，有来窠燕亦相容。甘心到老无人采，莫比当年渭水翁。"}