{"id":"1107306","title":"和刘仲廉新年春望二首","dynasty":"宋","author":"冯时行","text":"年于鬓发最相干，又作新正一再看。懒共燕泥烘午霁，吟随莺树涩朝寒。馀生已分千人后，燥吻犹须百榼乾。愁绝向来飞舄伴，萧然形影若为欢。辟掠閒愁自不干，因春成老亦看看。花枝本自能时样，燕子从前有岁寒。酒著酡颜衰似健，杖扶沙步雨犹乾。杜门何似频还往，藉绿簪红趁逐欢。"}