{"id":"693370","title":"寄妻舅康子霜二首","dynasty":"明","author":"苏葵","text":"钻仰还须岁月深，白沙当日想留箴。道从身外真何有，趣在源头却要寻。见兔是谁能画卦，亡羊原自不经心。凭君留取梅花月，归共花前快活吟。天上人看太极图，谁于图上不糊涂。自从随柳傍花后，再有吟风弄月无。君到江门应得要，我游湖海尚迷途。砭愚白首心犹切，岂独横渠是丈夫。"}