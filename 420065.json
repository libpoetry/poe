{"id":"420065","title":"迈陂塘 其四 赎裘","dynasty":"近现代","author":"邓嘉缜","text":"猛思量、那番买醉，莫教负了前约。江头酒债寻常有，还恨春衣价薄。判解脱。向广厦高墉，轻把千金托。劳他絮聒。怅岁月如流，锱铢尽取，当日悔磅礴。相思久，忍听归期耽阁。爱根到底难割。料他故主重逢日，也有悲欢离合。手自抹。算珍重迎来，仿佛文姬若。伊其相谑。喜领袖依然，毫毛未挫，床笏共安乐。"}