{"id":"665509","title":"玉华山歌赠盛太史端明","dynasty":"明","author":"郑善夫","text":"玉华两峰天下雄，力障碧海东巃嵷。峰头偃蹇千尺松，停霜冒雪苍苔封。松根飞瀑声淙淙，流入韩江豢虬龙。徵君结屋浩渺中，开窗下瞰冯夷宫。角巾一幅双鬓髼，玉华相对为主翁。酒酣击筑咏古迹，韩山越埒啼猿狨。小桃溪春深浅红，有时鹤驭来偓僼。月明小艇西复东，富贵于我如飘风。鸿鹄高飞不可笼，罗网缯缴难为功。去年阙下见一鹄，今年天际冥孤鸿。嗟予羁的未解脱，驽蹄捷径愁㤝㤝。亦有灵源似玉华，茅茨倾倒登罴熊。安得脱身若鸿鹄，万仞峰顶时相从。"}