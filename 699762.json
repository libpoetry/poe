{"id":"699762","title":"暮春山课即事书怀十二绝","dynasty":"明","author":"郭之奇","text":"筑室谁知夷蹠，买山复见巢由。愿招此日猿鹤，颇怪当年鹊鸠。许国谋身自拙，无家避地犹难。今朝独问樵斧，当日虚从钓竿。山色平分草色，风音尽入松音。为斯远坐相悦，是以迟留独吟。村树含烟似碧，山花有色无香。从春暂假风日，何物堪同雪霜。要之目所遥集，凭此心须近安。认取方怀一寸，休言世故千端。扫地焚香一室，孤灯细雨天涯。强刲欲爱诸业，自长薰修寸芽。嘿念群疑尽析，匡居一事皆馀。任他春色将满，惟我清心日虚。学后方知不足，看来一往无穷。古今上下如许，豪圣英贤亦同。身在山中养晦，心同天汉为光。我龙复见于铄，彼织终成报章。松林自挺孤直，兰谷同飘众芳。赖此贞心洁性，分为远地幽光。地步前人已占，胸怀我辈须高。千秋金镜谁续，此日文心独劳。貌许麟图在阁，声从鹤野闻皋。中兴日月千载，万古云霄一毛。"}