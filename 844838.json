{"id":"844838","title":"和王阮亭先生秋柳韵四首","dynasty":"清末民国初","author":"曹家达","text":"不关情处易销魂，流乱轻缘白板门。归燕坐馀秋树影，乱鸦啼尽暮潮痕。几看薄雨绵新恨，又送斜阳过别村。若问隋家歌舞地，断垣衰草不须论。瘦尽春云不耐霜，一声孤笛渡横塘。清歌往日思金缕，短梦和烟黯玉箱。取次小蛮伤老大，何年张绪忆君王。荒园憔悴无人问，文杏徒嗟碎锦坊。碎点秋光欲上衣，风流王谢旧人非。白门摇落诗难和，隋苑荒凉梦亦稀。未老黄骢嘶北道，不回青雀枉西飞。江船晴影今何似，落日残螀心绪违。莫愁子夜旧相怜，踠地垂垂玉化烟。羌笛不曾催夜怨，画楼无恙糁春绵。攀条灞岸思千里，洒涕琅琊近十年。叵耐丹阳刘尹树，西风飘落客愁边。"}