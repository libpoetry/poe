{"id":"611062","title":"相逢行赠别王木仲社丈请急东归","dynasty":"明","author":"邓云霄","text":"长安静寄者，非隐亦非吏。床上书连阶下苔，门径萧萧无客至。空瓶乏粟愧侏儒，拥膝高歌小天地。待诏金门笑岁星，相逢谁氏眼偏青。王君王君好气岸，天花落笔纷淩乱。社中新创白雪坛，酒后频投青玉案。自从结社叠赓酬，洛阳纸价如琳球。岂直都人竞传写，绝国已许千金求。一时意气横今古，郢曲巴声安足数。科危持却曹刘墙，复构云梯攻李杜。正叹知音和者稀，君今请急又东归。诗筒入袖随行橐，别泪临河洒客衣。云来亭下波涛远，月明濯足沧溟晚。得句应翻鲛室珠，霞飘锦字群龙趋。阳春有意怜同调，时寄高文一起予。"}