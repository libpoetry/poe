{"id":"622516","title":"舟行眺听","dynasty":"明","author":"郭之奇","text":"披衣眺听秋已极，野意川心俱黯默。回风作意启晨熹，万象凄其感秋力。远树参差翠欲浮，前峰一带光如拭。数行白鹭横青湖，几个征鸿收倦翼。上下徘徊露霭中，弱缆欹斜疑相即。举头忽见众冥冥，自愧劳人机未息。会当洗心向石泉，开怀露膈平胸臆。即见随缘付眼前，我自忘情物自得。岩壑萧条世岂争，烟霞廓落人谁逼。偶书此意问秋云，秋云片片生遥色。"}