{"id":"1067983","title":"元亮诗次玉局翁过二李故居韵赏仆作草堂于故园同赋一章","dynasty":"宋","author":"李彭","text":"兄家咸阳公，馀泽被岩麓。怪底多圭璋，蓝田自生玉。我独出衰绪，嗜酒仍爱竹。昼眠殷晴雷，看云腰不束。作堂延野色，风吹草心绿。情间飞鸟亲，相呼暝投宿。往往辽东鹤，来栖手栽木。心期得幽子，浩歌去边幅。抱瓮同灌畦，牵萝来补屋。修文不无人，付渠调玉烛。"}