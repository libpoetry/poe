{"id":"782481","title":"感遇十首 其十","dynasty":"清","author":"戴亨","text":"埏埴随大造，结沫亦已危。人命如朝露，人心若阳晖。阳晖酷煎曝，朝露宁不晞。蜉蝣延刻晌，蝼蚁营寸壤。宁知不崇朝，方作百年想。人生无智愚，同入梦中趋。在梦无不有，梦去成空虚。富贵乐难久，贫贱亦须臾。万象不停睫，荣悴何足吁。所以古至人，离幻保真如。况我年半百，秋霜满鬓须。此身非我有，身外何所须。"}