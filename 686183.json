{"id":"686183","title":"寄题壶山诸景十首有引 沙堤横玉","dynasty":"明","author":"卢龙云","text":"长堤如带玉为堆，不减昆丘石洞开。似为明时徵海晏，川原随处效珍来。澄潭山下一壶悬，须信壶中别有天。潮退真源清自见，堪将仙液拟流泉。奇峰巀嶪驾洪涛，何必三山并戴鳌。海若固应怜负重，化来此地转孤高。岧峣异石出岩头，一派潮声向此收。疑是山灵因望海，独能端笏礼阳侯。崇岩百丈俯芳洲，壁立当霄据上游。一任浮云自来往，巍巍巨镇古今留。百道山泉出峡来，汪洋赴壑尚萦回。已知学海终能至，须识灵源向此开。草色苍苍海雾盈，污邪何日始堪耕。沧桑莫说功难就，已藉居人力渐成。群峰叠叠起青莲，朝暮溟濛泛瑞烟。岂是孤根沾广润，芳标时映海中天。何处浮来海上槎，寻源此地若为家。常邀夜月沧波外，大有辉光照荻花。广乐何年到海隈，犹馀鼓迹蚀苍苔。波恬已幸梯航远，不遣扬桴此日来。"}