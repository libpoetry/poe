{"id":"1195310","title":"上元夜六首","dynasty":"唐","author":"崔液","text":"玉漏银壶且莫催，铁关金锁彻明开。谁家见月能闲坐，何处闻灯不看来。神灯佛火百轮张，刻像图形七宝装。影里如闻金口说，空中似散玉毫光。今年春色胜常年，此夜风光最可怜。鳷鹊楼前新月满，凤皇台上宝灯燃。金勒银鞍控紫骝，玉轮珠幰驾青牛。骖驔始散东城曲，倏忽还来南陌头。公子王孙意气骄，不论相识也相邀。最怜长袖风前弱，更赏新弦暗里调。星移汉转月将微，露洒烟飘灯渐稀。犹惜路傍歌舞处，踌蹰相顾不能归。"}