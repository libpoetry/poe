{"id":"816177","title":"慈云寺观荷并游惠山纳凉八首","dynasty":"清","author":"章简","text":"乌篷小艇系垂杨，沙鸟随人到上方。门外驿尘阑外水，始知咫尺有炎凉。凌波标格总珊珊，云水真宜洗眼看。绝忆莫愁湖上路，晓风吹浅碧阑干。闹红一霎雨声粗，水汽如烟黯镜湖。催得诗成偏受赏，绿盘擎出万明珠。一棹拿音转水隈，卷帘岚翠泼新醅。自知不满闲鸥笑，特为看山触热来。石阑小憩纳凉飔，画遍琅玕自咏诗。只有孤禅知我意，朗吟先占最高枝。飞泉树杪隔溪闻，洗出青天几片云。金碧楼台残照里，天然一幅李将军。水楼一角绕城斜，波影罗罗绿上纱。落日齐开凉槅子，鬓丝风递素馨花。一眉新月烂于银，帘压无风不动尘。高处太寒人世热，不知何处著吟身。"}