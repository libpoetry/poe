{"id":"1031406","title":"寒食梨花小饮","dynasty":"宋","author":"蔡襄","text":"江南寒薄春尝早，花卉入春先自老。嗟予衰病不及时，出见池园半青草。纵有馀葩在叶间，行看落片随风扫。寻春已过索莫归，重忆欢娱耿怀抱。虽然妖艳难再得，但只逢花须醉倒。二月中央寒食朝，墙隈忽见梨花飘。开门四顾粲然白，传催翠帟宾朋招。长吟环绕不知数，渐值明月临清霄。谁剪轻云成碎蕊，天留密雪封枯条。重重尽挂珠缨络，簌簌初呈簂步摇。傍花行酒发新唱，满座例举黄金瓢。西都姚黄高一尺，扬州宝髻分双翘。幽香绝艳信尤物，设欲置之千里遥。壁门写生亦名画，未免五彩涂鲛绡。莫如此君慰人意，相对一笑开无憀。古来英豪多感激，坐使绿鬓朱颜雕。劝君且作梨花饮，慎勿称量别流品。"}