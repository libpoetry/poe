{"id":"1071160","title":"昭真宫","dynasty":"宋","author":"李光","text":"造物閟灵境，灵山隐仙躅。丹成自飞升，何用驾鸾鹄。举手金沙岭，片石聊寄足。至今锁烟扉，气象钟清淑。井池丹药就，千载湛寒绿。我来春雨馀，溢水涨幽谷。琤琤落环佩，细细响琴筑。黄冠六七辈，一一道机熟。余师本缁流，游走遍四渎。初明大乘禅，锋辨谁敢触。升堂猛虎跪，诸方狐鼠伏。晚乃思长生，师许隶宝箓。时登玉虚殿，叨迎御舆服。俯仰能几时，世事有反覆。萧然坐空岩，复理旧松竹。却谈京洛梦，感慨气填腹。人生梦幻耳，何必苦拘束。期师谢冠裳，复见真面目。"}