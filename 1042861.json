{"id":"1042861","title":"引泉诗睦州龙兴观老君院作","dynasty":"宋","author":"刘攽","text":"上嗣位六载，吾宗刺桐川。余来拜旌戟，诏下之明年。是时春三月，绕郭花蝉联。岚盘百万髻，上插黄金钿。授以道士馆，置榻于东偏。满院声碧树，空堂形老仙。本性乐凝澹，及来更慕玄。焚香礼真像，盥手披灵编。新定山角角，乌龙独巉然。除非净晴日，不见苍崖连。上有拿云峰，下有喷壑泉。泉分数十派，落处皆琤潺。寒声入烂醉，聒破西窗眠。支筇起独寻，只在墙东边。呼僮具畚锸，立凿莓苔穿。灇淙一派堕，练带横斜牵。乱石抛落落，寒流响溅溅。狂奴七里濑，缩到疏楹前。跳光泼半散，涌沫飞漩圆。势束三峡拄，泻危孤磴悬。会闻瑶池溜，亦灌朱草田。凫伯弄翠蕊，鸾雏舞丹烟。凌风捩桂舵，隔雾驰犀船。况当玄元家，尝著道德篇。上善可比水，斯文参五千。精灵若在此，肯恶微波传。不拟争滴沥，还应会沦涟。出门后飞箭，合势浮青天。必有学真子，鹿冠秋鹤颜。如龙辅余志，日使疏其源。"}