{"id":"1076172","title":"韩干画郭家师子花此画本江南故家物自腕而下绢素烂脱李伯时得之马忠肃家补足之蔡天启貌本以传其甥王季共","dynasty":"宋","author":"周紫芝","text":"神驹堕地无渥洼，象龙不复来流沙。开元画手老韩干，为作郭家师子花。当年故物不堪看，踣铁四蹄俱脱腕。英姿逸态犹精神，仿佛风鬃血流汗。龙眠画足不画蛇，意象异世同一家。由来四大各假合，得此三昧无等差。中郎名高自年少，画工如山不同调。人间意气惊薾云，笔下风流尔得妙。王家人物小安丰，作诗论画公所同。一洗万古凡马空，九原谁唤杜陵翁。"}