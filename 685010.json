{"id":"685010","title":"和郡守简一川韵二首","dynasty":"明","author":"王渐逵","text":"古刹莺花迷洞口，上方钟磬出林间。千峰好月人同醉，半榻白云僧与闲。自合烟霞供逸性，欲从炉鼎驻朱颜。罗浮昨夜思玄梦，翠羽霓裳列两班。岛屿孤标传海外，东南奇胜迥人间。楼台隔水深深映，猿鹤依人故故闲。梵劫已空云老相，江山曾识大苏颜。迁臣过客遥相感，儒雅风流自一班。"}