{"id":"1222147","title":"听角行","dynasty":"元","author":"郝经","text":"疏星澹不芒，破月冷无色。千年塞下曲，忽向窗中得。当空劲作六龙嘶，四海一声天地寂。长呼渺渺振长风，引起浮云却无力。此声谁谓非恶声，借问何人有长策。汉家有客北海北，节毛落尽头毛白。听此空令双泪垂，中原雁断无消息。南枝越鸟莫惊飞，牢落天涯永相失。江上旧梅花，今夜落谁家？楼头有恨知何事，牵住青空几缕霞。"}