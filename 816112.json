{"id":"816112","title":"失题","dynasty":"清","author":"盛昱","text":"欲遣天骄识汉官，词臣仗节亦登坛。颇闻塞上收千落，已信军中有一韩。从古河源归部下，同时人望惜朝端。圣明恩德遐方被，莫便氐羌一例看。近日秋声不可闻，岐亭难制泪纷纷。中朝谁决澶渊策，诸将仍屯灞上军。一障何时能畀我，九边今日或须君。玉河衰柳休攀折，留著长条绾夕曛。"}