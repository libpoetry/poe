{"id":"697567","title":"南院词八首","dynasty":"明","author":"胡应麟","text":"浮云楼观接蓬莱，五岳三山大内开。昨夜春风城外过，千花齐发凤凰台。公子连翩挟弹游，垂杨偏拂紫骅骝。长干巷里三千队，若个新妆是莫愁。紫燕衔泥度夕阳，双飞南陌认雕梁。高门不用寻王谢，卢女新开白玉堂。欢作沈香侬博山，双烟一气紫霞间。千门柳色啼鸦暮，自唤情人月下攀。桃叶年方十五强，春波摇荡木兰航。不知何事归来晚，狂杀王家白面郎。万户千门玉作台，春风何地不徘徊。乌衣巷口红妆亚，一路歌声斗草回。垂杨千树拂红尘，压酒吴姬动绛唇。日暮狂风连袂起，飞花愁杀渡江人。城下春江抱石头，秣陵南下是瓜洲。相邀女伴寻春去，共掷金钱赛蒋侯。"}