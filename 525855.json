{"id":"525855","title":"和何司空委心亭题壁四首 其二","dynasty":"明","author":"顾璘","text":"仕止辩时义，岂徒决归休。措意非中和，亦复乖天游。阳至百物熙，商清火西流。一为机心间，徒愧海上鸥。所以鲁东门，迟迟出尼丘。陶公会末造，矩矱难与俦。山林岂不美，堂陛贵献酬。仰怀海岳恩，吾力讵承不。古人当龃龉，遥情属沉忧。道有均休戚，贞则宜黾求。"}