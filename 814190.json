{"id":"814190","title":"哭长沙张文达公","dynasty":"清","author":"陈毅","text":"济乱无长策，忧疑日万端。民愚重贫弱，文胜转艰难。蜀洛非师说，权衡有学官。祇今遗疏在，语语见心肝。国计兼身世，梯航遂至今。量官明主术，养士老臣心。谴及恩弥厚，名高谤转深。不胜东首意，流涕答纶音。初见晴川道，方回使者车。平生知己分，一纸议边书。恻恻亲朋尽，看看意气疏。门前舆马地，春雨长蓬芦。"}