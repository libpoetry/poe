{"id":"283379","title":"水龙吟·霸才能几如君","dynasty":"现代","author":"姚华","text":"霸才能几如君，不堪名下容谁某。深情陶冶，诗如鲁直，词如石帚。书亦犹人，画都余事，妙来常有。纵杨云善拟，玄文尚在，问何许，落窠臼。试数董家山里，一程程祗争先后。相看一脉，未嫌千里，怎成孤负。不信裁缝，虎贲能似，已憎多口。叹名存迹往，思量此事，只堪陈朽。"}