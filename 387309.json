{"id":"387309","title":"花犯·糁春衣","dynasty":"清代","author":"樊增祥","text":"糁春衣，杨花万点，风光美初夏。断桥虹跨。刚众绿霏香，斜日西下。两人笠屐何潇洒。徐行当走马。更一望、锦楼珠箔，分明金碧画。当年绿衣五陵人，风尘四十载，不中描写。偏柳陌，濛濛翠，素衣全化。红楼上、美人笑指，淮海逐、东坡归去也。便剪韭鲙鱼相饷，全胜春雨夜。"}