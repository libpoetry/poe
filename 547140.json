{"id":"547140","title":"雪中菊花小歌","dynasty":"明","author":"于慎行","text":"去年九月雪雨集，菊花吐向雪中泣。今年十月菊始开，雪花又落黄金罍。繁华何意同萧瑟，冷蕊疏枝一半白。罗绮三千梦早春，却将铅粉妆佳色。素影关山夜欲流，寒香寂寞楚天秋。不知陶令吟时醉，正是袁安卧处愁。篱边吾亦怜吾友，苦节贞心成素首。试看东园桃李花，霜前零落今何有。"}