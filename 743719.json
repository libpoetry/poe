{"id":"743719","title":"六月晦日刘吉士招余偕祁编修田吉士何孝廉崇效寺纳凉次去年看牡丹韵","dynasty":"清","author":"黄钺","text":"都门凉宇多归僧，与僧结夏夫谁能。久思古寺暂逃暑，恰来嘉约欢然兴。山门绿暗树如幄，竹院红湿花交塍。顿遣平头罢摇扇，俨离裸壤思垂缯。自从五月苦炎热，如坐深甑遭炊烝。有时入夜大雷电，疾风猛雨相凭陵。朝来蕴隆略如昨，目极禅阁无由登。何期四子有同契，合并令我烦怀澄。惟余知举留憾事，独遗表圣惭王凝。牡丹作花事已往，楸叶又落情难胜。浮生小聚类萍梗，流光过眼如风镫。夏凉寒燠众所愿，造物伊谁云爱僧。浮瓜折藕且取适，褦襶触热宜为惩。试披画卷问朴老，几人来此招凉曾。"}