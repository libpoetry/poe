{"id":"691221","title":"淮上午日逢韩绪仲宗伯挈赵裕子之官南院","dynasty":"明","author":"李孙宸","text":"炎风拂拂榴花阴，落日逢君万里心。佩有茝兰堪赠客，话缘桑梓更披襟。天边倚剑双龙合，海畔开樽片月深。系臂岂烦丝五缕，江湖今有岁星临。杨柳青青泗水滨，感时能不念嘉辰。一官无定如孤鹤，千里何期会故人。乍向交游惊短鬓，翻怜岐路老閒身。不须更作投湘赋，怀土忧时已怆神。"}