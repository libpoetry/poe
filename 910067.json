{"id":"910067","title":"送王仲求","dynasty":"宋","author":"李廌","text":"飘风非焚轮，触石生孤云。逍遥王真人，行行傲世纷。斋戒断荤臭，日诵浮屠文。敝袍游江海，耻与狐貉群。吐纳全真气，鬓发垂如银。十年临池学，自许登右军。谦谦卑自牧，处约人皆忻。扁舟忽云徂，欲扳心殷殷。丈夫重诀别，儿女徒云云。常闻释氏说，精进在慇勤。红尘易汩没，跋涉惫力筋。不如巢华山，修炼如老君。"}