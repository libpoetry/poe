{"id":"690709","title":"舟中宴集梁奎台黎爱玉梁念五梁湖侣苏慕居苏元启诸丈赋赠二律","dynasty":"明","author":"张嗣纲","text":"星聚萍逢亦大奇，论文樽酒漫相期。几年未解渔家乐，此日同倾梓里卮。沙鸟拂筵忘上下，江豚吹浪影参差。莫言乡井风烟异，且喜尊前细鲙肥。学剑从戎二十秋，楼船南下黑沙头。挥戈且喜华夷靖，把盏惟欢兄弟酬。横槊赋诗堪自适，得鱼沽酒更何求。沧江涌起旌旗动，风景依稀赤壁游。"}