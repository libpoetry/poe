{"id":"1251367","title":"城南行","dynasty":"元末明初","author":"王翰","text":"城南陌上东西路，戴胜飞来桑叶绿。绿桑枝低挂罗裙，佳人采桑春日曛。陌头骑马年少客，新着春衫面晰白。翠鞭时拍马鞯吟，吟高调急惊春心。女郎遥隔桑陇听，无由一笑开春襟。低眉踯躅立多时，回头转盻情亦深。妾为卢郎妇，君有秋胡金。妾以节奉夫，君以金奉母。好置美酒寿高堂，君挝鼓，妾万舞。援筝莫弹陌上桑，筝声哀鸣两心苦。"}