{"id":"212140","title":"水龙吟·孤烟澹澹无情","dynasty":"宋代","author":"刘辰翁","text":"孤烟澹澹无情，角声正送层城暮。伤怀绝似，龙山罢後，骑台沉处。珠履三千，金人十二，五陵无树。叹岐王宅里，黄公垆下，空鼎鼎、记前度。几许英雄文武。酒不到、故人坟土。平生破帽，几番摇落，受西风侮。昨日如今，明年此会，俯然怀古。便东篱甲子，花开花谢，不堪重数。"}