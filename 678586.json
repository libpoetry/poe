{"id":"678586","title":"以杜少陵文章憎命达之句析而为韵赋此 其二","dynasty":"明","author":"高逊志","text":"积雨满污渎，蛭螾聊自藏。盲飙振修薄，篦簬依崇冈。动植各生遂，伊人独何伤。谪居穷田野，与世殊相忘。缅怀昔忧患，发短心日长。所愿免饥渴，孰敢谋膏粱。户庭罕游迹，琅然诵文章。欢来意自得，遐想超黄唐。从此遂閒逸，投老终徜徉。"}