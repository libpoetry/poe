{"id":"1025094","title":"放生慈济法门","dynasty":"宋","author":"释遵式","text":"我比丘某甲，今为傍生类。发佛大慈悲，忏彼六情根。无始业障海，眼根著诸色。耳界闻乱声，鼻染一切香。舌生诸恶刺，身如机关主。六贼游戏中，心想如猿猴。无有暂停时。如此等六法，名为六情根。一切业因缘，皆从妄想起。妄想如幻焰，亦若空中花。迷倒不觉知，为诸惑业缚。永堕三途界，没在众苦中。不闻正法音，何曾知忏悔。惟愿十方佛，菩萨众大师。慈力与冥加，令其知发露。无始一切恶，今日悉消除。毕故不造新，常当修梵行。未脱傍生难，馀命愿安乐。筌网及虞罗，愿不相值遇。饮啄随时足，饥渴永不逢。相见起慈心，愿不相吞啖。当承三宝力，誓脱众尘劳。毕此苦类身，愿生诸佛国。弥陀广慈愿，不舍一切生。观音慈愿深，常游五道界。愿舒五色臂，拔我出轮回。傥若命终时，愿垂亲接引。救我厄难者，菩萨大檀那。悯我临汤火，舍财赎我命。须弥与大海，徒自谓高深。檀那今日恩，高深不可比。现生增福寿，眷属悉团圆。来世受身时，愿同生佛国，和南贤圣众。"}