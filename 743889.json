{"id":"743889","title":"题黄仲则蒲团看剑图","dynasty":"清","author":"左辅","text":"昔年读书复击剑，如今按剑将逃禅。雄心岂向湖海尽，欲摄天地归蒲团。鱼鳞不合尚鸣跃，怜君犹被嗔猿缚。纳之入匣悄无声，如鸟归巢水归壑。四山风急号鼯鼪，虚堂嵌空佛火青。松萝藏云不知晓，白日欲雨天冥冥。谁欤甘此坐衰朽，仍倚长虹烛牛斗。剸蛟不让佽飞先，成佛肯随灵运后。侧身天地何处归，此意沈吟恨难剖。还君此图为君寿，毕竟生才天不苟。神物会合当有时，黄郎嵲屼将安之。"}