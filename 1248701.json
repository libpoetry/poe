{"id":"1248701","title":"徐州","dynasty":"元末明初","author":"陈基","text":"一昨始入舟，遥望徐州郭。水行已信宿，甫至城下泊。洪涛蹴长空，惊风怒相薄。乾坤无端倪，云水互参错。初疑鲸鲵斗，复恐蛟鼍跃。篙师为苍黄，客子俱骇愕。伤哉楚君臣，伯图已寂寞。空馀苏公楼，突兀倚寥廓。徐人昔恃公，安若山与岳。文章与元气，万古相磅礴。大河失故道，崩奔势逾虐。生人化鱼鳖，中州废耕凿。安得不世才，为君拯民瘼。九原何茫茫，可爱不可作。"}