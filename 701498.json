{"id":"701498","title":"郊祀斋居大兴隆寺与懋贤举之绳武三太史同赋二首得旗字","dynasty":"明","author":"黄佐","text":"大驾迎天早练时，端门灯起禁钟迟。春回御气通黄道，夜静神飙闪翠旗。龙骑肃分千陛戟，鹤群寒并一禅枝。泰坛却忆追趋地，云捧珠宫月满墀。璧月彤云澹不移，竹房花影正离离。僧来秖觉钟磬响，院静不知更漏迟。都荔有香浮剑舄，穗杨无力拂旌旗。夜寒银棨巡金钥，吟望圆丘有所思。"}