{"id":"743411","title":"大雾行辰溪山中","dynasty":"清","author":"费锡章","text":"毒雾晓弥漫，腾腾气蒸釜。烟云复与会，有日不教吐。层叠涌不穷，自朝直至午。见地不见天，马上首恒俯。初疑衣裳冷，著手湿如雨。渐觉头冬烘，涔涔类中蛊。幸皆饱餐来，不然入肺腑。人生未阅历，但乐那知苦。颇忆江南天，薄雾亦常睹。一叶摇轻舟，空濛指远浦。最好梦回时，咿哑数声橹。"}