{"id":"1229508","title":"二银女祠","dynasty":"元","author":"查居广","text":"银冶二女祠，抚州之金溪。其家姓葛氏，无字年未笄。羞颜不出户，宛娈守礼仪。在唐宝历岁，其父为胥吏。官家起银场，日夜遭箠楚。勤红问父苦，玉颊啼朱雨。父命斯易活，誓以死相许。禽兽尚知义，报父宁死心。投身入银冶，遂化成白金。郡县惊且叹，奏名上朝端。下诏罢炉冶，鸡犬皆平安。已经五百岁，历历人犹传。荒祠俯流水，像设还俨然。世间尽儿女，此事谁能前？缇萦费娥去，未有堪比伦。可比惟英皇，双魂抱烦冤。至今湘江竹，出土含泪痕。"}