{"id":"626654","title":"耒阳谒庞士元先生祠","dynasty":"明","author":"岑徵","text":"先生卧龙亚，沉默栖荆襄。元直见称誉，德公为诩扬。一朝览德辉，如凤鸣高冈。百里羁骥足，出宰耒山阳。连城不时耀，明月犹韬光。散发委簿书，日夕事壶觞。水淢方圆折，鸿宝不终藏。乃感风云契，翻飞遂翱翔。礼遇比鱼水，悉心托劻勷。吁谟筹帝业，定策图西疆。时至惜无命，寒星陨光芒。大勋既未集，遗迹疑皆荒。当其宰耒邑，声称乃循良。昔时卧治处，遗爱比甘棠。千秋歌勿喧，俎豆耒城傍。曰余度桂岭，杖策思从王。弭节来山趾，抠衣拜公堂。对越肃典型，欣瞻汉冠裳。跬步隔千里，矢心在景行。俛仰思前事，叹息增悲凉。人事不可定，天道固靡常。三分遗片土，永作尸祝场。庙门临桂水，万古向潇湘。"}