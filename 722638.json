{"id":"722638","title":"舟中杂感二首","dynasty":"明末清初","author":"徐倬","text":"高秋一叶下梧桐，有客扬帆夕照中。多病百年兼恨别，依人千里自途穷。沧江白露鱼龙夜，冷月黄沙草木风。老去休思空冀北，曰归终拟侩墙东。雀啄黄花满眼蒿，雁连云影下空濠。投人自贱隋明月，无褐空思秦复陶。碣石寒砧催玉露，广陵秋树接银涛。应知雨雪前途盛，岁暮谁怜左伯桃？"}