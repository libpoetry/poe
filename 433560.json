{"id":"433560","title":"花朝四首","dynasty":"近现代","author":"龚锡圭","text":"莺啼燕语妮人娇，相伴芸窗慰寂寥。大好春光又到眼，今朝客里过花朝。天时人事费栽培，怎奈迟开与早开。大底有因必有果，万花此日已胚胎。春煖半窗明旭日，夜寒一片坐青毡。课余无事聊寻乐，醉后抛书且早眠。青衫黯淡滞他乡，病中新寒瘦沈郎。镇日埋头书案内，可怜辜负好春光。"}