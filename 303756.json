{"id":"303756","title":"摸鱼儿·丁卯之夏，逭暑西溪，夜宿茭芦庵，徙倚门外，夜清山寂，窅然以思","dynasty":"清代","author":"陈方恪","text":"霭斜阳、晚山如镜，云光凄入平楚。野塘花瘦闻鱼噞，门外乱萤成亩。遥夜阻。渐石上、凉生翠袖临风翥。荒埼悄伫。对落月空船，幽禽骤警，瑟瑟老茭语。清游兴，怎奈销魂是处。莫霜飞丝鬓千缕。葛洪川畔三生约，付与笛声今古。应莫负。算漫趁、烧香愿了深深炷。心期暗许。几玉树歌残，青楼梦觉，来傍水云住。"}