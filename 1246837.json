{"id":"1246837","title":"题胡仲彝冲泥访隐诗卷","dynasty":"元末明初","author":"唐桂芳","text":"春来几曾见白日，江冰江花渺无极。跳踉蛙黾也升堂，门外泥深将一尺。胡公老迈志不群，要似东坡借木屐。可怜阡陌有东西，欲往恐迷勤指画。恰如故步失邯郸，足茧蹒跚势逾迫。时情平地产太行，寸寸羊肠任盘辟。何当舍此趋康庄，万里迢迢一朝适。胡公掉头意不然，我向师山访隐客。师山先生人中英，读书闭户发已白。功名懒作出山云，细数飞花点瑶席。第想胡公一段奇，惜无画史图其迹。狂风淅淅松树间，间有磊磈之怪石。掀髯独立不受呼，直怕苍茫堕乌帻。须臾风定神始閒，羽扇左持右挂笠。赢得襄阳众小儿，争唱铜鞮手齐拍。呜呼鲍叔文章笔有神，分明如画能写真。相烦漉酒今夜月，便有山阴乘兴人。"}