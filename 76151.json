{"id":"76151","title":"寄赵昌甫","dynasty":"宋代","author":"陆游","text":"杳杳双鹊鸣庭除，东阳吏传昌甫书。纸穷乃复得杰作，字字如刮造化炉。尔来此道苦寂寞，千里一士如邻居。小儿得禄在傍邑，我贫初办一鹿车。过门剥啄亦奇事，拜起幸未须人扶。君看幼安气如虎，一病遽已归荒墟。吾曹虽健固难恃，相觅宁待折简呼。余寒更祝勤自爱，时寄新诗来起予。"}