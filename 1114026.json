{"id":"1114026","title":"恭闻诏书褒悼陈少阳赠官与一子恩泽赐缗钱五十万感涕四首","dynasty":"宋","author":"李纲","text":"哀痛纶言洒帝章，赐金赠秩事非常。无心圣主如天地，著意奸臣极虎狼。忠血他年应化碧，英魂今日已生光。先生愤懑诚昭雪，九死南迁岂自伤。祖宗德泽在斯民，韦带精忠不乏人。魏阙献言开帝听，匦函争事触龙鳞。血沾斧越虽因我，心在宗祊岂计身。宿草已深难一恸，临风空有涕沾巾。屡将鲠议叩枫宸，不为承恩始爱君。谁使崔宁论卢杞，恨无庆忌救朱云。死生一吷心应了，忠义千年笔有芬。一介草茅言世务，从今不复数刘蕡。平昔初无半面交，危言几辨盖宽饶。幽冥我已惭良友，忠愤君应念本朝。故国遥看云杳杳，新阡何处草萧萧。抚孤未遂山涛志，谁继骚人赋大招。"}