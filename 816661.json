{"id":"816661","title":"沪上与香岩远峰话旧感怀李味庄先生","dynasty":"清","author":"舒位","text":"重抱焦桐近水弹，落帆声里暮潮乾。虎贲北海诗应发，马策西州酒乍阑。渐觉猪肝知我少，更愁牛耳替人难。三年怀袖加餐字，手自封题不忍看。回首龙门谒半春，书生骨相宰官身。岘山魂魄俄千载，沧海文章感一尘。此老不妨居户限，是谁大醉吐车茵。未知腹痛缘何事，我亦孤寒八百人。"}