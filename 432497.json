{"id":"432497","title":"题谢颂臣先生科山生圹八首","dynasty":"近现代","author":"连横","text":"宇宙干戈里，空山草自春。海隅无净土，地下有奇人。死傍要离冢，生为苍葛民。放怀千载上，独泣问麒麟。鼎窝山上望，佳气郁苍苍。古树摩崖直，奇花绕涧香。铜碑铭鸟篆，石柱焕龙光。下马徘徊处，吟诗爱夕阳。旗鼓当前立，观兵当将台。挥戈难返日，传箭早惊雷。马革违初志，牛皮付劫灰。相将携斗酒，醉喝墓门开。生死原无定，彭殇亦等观。埋头诗界好，放眼酒场宽。招隐思丛桂，遗芳采沚兰。乍闻山鬼啸，春梦破邯郸。莽莽尘寰内，沧桑一刹那。先生真旷达，此地足婆娑。傍祖全纯孝，偕妻誓靡他。年年松柏长，落叶满岩阿。忆昔登高日，秋风写画图。狂吟佳士集，沈醉美人扶。寿域生青草，情天种白榆。祗今留翰墨，题咏满东都。耻作趋时客，甘求寿世文。胸中有丘壑，眼底小风云。日月忽其逝，功名何足论。东山桃李发，丝竹尚纷纷。晓日升东海，芙蓉万朵红。招魂呼屈子，生祭醉陶公。游戏仙原侠，轮囷鬼亦雄。百年谁不死，谈笑陋沙虫。"}