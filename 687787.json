{"id":"687787","title":"谢天与改官汴臬幕东峤兄有诗次韵并寄","dynasty":"明","author":"庄昶","text":"梁国何曾还哧我，今人情或古人同。电悬双眼欺秋水，髻拥三花御野风。柱史官来头已白，醉乡逃去颊初红。吹台独上高回首，各各溪河落照中。活动天机切太空，四方上下本玄同。坐临梁苑梅花月，行倚汴堤杨柳风。醉掉头颅纱帽侧，倦游车马软尘红。诗成愧我空相忆，都付苏门一笑中。"}