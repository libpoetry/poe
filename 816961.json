{"id":"816961","title":"悟道","dynasty":"清","author":"赖世观","text":"半积阴功半读书，乾坤到处是吾庐。逍遥莫把尘牵住，洗涤聊将志畅舒。有酒醉眠明月窟，无吟含笑白云居。此身曾作登瀛梦，今日閒来看太虚。混元一气界三千，日月流行转大天。动植飞潜循自性，人生代谢几多年。惟留品节名长在，空费英雄策万全。世事做完空手去，后身未了续前缘。"}