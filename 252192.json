{"id":"252192","title":"翠楼吟·咏柳","dynasty":"现代","author":"周燕婷","text":"汉月新裁，蛮腰小束，年时谢家初识。红帘楼影外，倩谁问、这般眉额，依阑长立。对碧落桃蹊，莺翻风色。斜阳寂。冷烟无数，一川寒碧。叹惜。折尽柔条，剩梦牵邮路，恨堆亭驿。判将愁思剪，恼人是、吹梅江笛。轻寒凄恻。问无分相思，何由相忆？堤阴直，晚云留雨，翠珠圆滴。"}