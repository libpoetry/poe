{"id":"865375","title":"哭施叔异","dynasty":"宋","author":"邓肃","text":"天上楼成求俊笔，今古共嗟李长吉。那知施侯更可怜，只向人间二十一。平生疾恶端如雠，高视青衫气横秋。岂惟落笔动惊俗，政事入眼无全牛。汗血共期千里足，狂风忽已摧秀木。生前万事且置之，白头老母将焉属。管鲍交情我最深，讣来一恸几失音。相思通昔不作梦，对床蟋蟀更秋吟。"}