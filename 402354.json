{"id":"402354","title":"湘月 石湖为白石旧游地丙子暮秋同友买舟往游红叶满山清溪照影船娘为具酒肴不觉微醉歌暗香疏影之曲老仙宛在今复隔世相和其亦有宿缘乎和白石声韵","dynasty":"近现代末当代初","author":"张伯驹","text":"买舟俊约，记湖塘向晚，独恋清景。暝入秋光，渐露柳荻雪，添成幽兴。暮野苍烟，斜阳红树，一片胭脂冷。螺鬟梳洗，黛痕乍敛妆镜。相与醉倚兰桨，清波照鬓，起飞凫成阵。却少词仙，看座客、犹似当年名胜。旧雨星星，垂虹渺渺，岁晚迟梅信。俞琴千载，絮因石上谁省。"}