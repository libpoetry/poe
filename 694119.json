{"id":"694119","title":"小金山别宪长用前韵","dynasty":"明","author":"陈堂","text":"相送灵洲百尺台，苏公犹自更重来。才名并有西京赋，法从今看北极回。坐久青尊人共醉，山深红叶绣如堆。凭高已厌悲秋客，何况离亭去鹢催。郁水迢迢秋自好，那堪怆别忆同游。识韩自愧非无日，借寇宁知不暂留。潦倒尊前难判袂，踟蹰江上欲停舟。重来更为东人计，早入明光一借筹。"}