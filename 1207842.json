{"id":"1207842","title":"数日毒热喜雨适立秋先三日也","dynasty":"元","author":"范梈","text":"夏末始炎毒，沈忧坐匡床。起行无所之，登高睇遐荒。问昔西风归，飖飖向何方？往还不可期，赖得天道常。圣主御大历，故可稽明堂。粲粲白骆驼，兹晨郊路长。念我伏迁次，江海叶再黄。旅怀抱焦火，思濯寒冰乡。忽来浮苍雨，爽气吹衣裳。稻田已就穫，晚种待新秧。微躯亦易持，但愿蒸黎康。"}