{"id":"593254","title":"驾幸太学","dynasty":"明","author":"欧大任","text":"皇穹祚大宝，圣睿膺图箓。函夏尘不飞，王道清以穆。兵销九塞烽，贡叠诸蕃毂。白虎开经帷，台保日启沃。卜晨临辟痈，甘雨沾霢霂。皮弁祭菜来，赞谒勤史祝。合乐磬管锵，明禋豆登馥。警跸御彝伦，桥门列貂玉。延胄诏大胥，坐讲冠衿肃。赐赉及师儒，观光许麋濮。宣谕弘世风，化成万方睦。臣奏镐京诗，昌明颂嘉福。"}