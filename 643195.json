{"id":"643195","title":"焦仲卿妇辞","dynasty":"明","author":"胡奎","text":"黄鹄上青天，雌雄相颉颃。妾年十四五，学绣金鸳鸯。父母养妾在洞房，寸步何曾出中堂。嫁作庐江焦氏妇，低眉不离老姑傍。春月浴吴蚕，秋风织流黄。烹鱼朝具馔，秉烛夜缝裳。不知姑何意，命妾别庐江。梧桐不复生，凤凰不得双。郎心如石不可转，妾如蒲苇不可断。妾家有㬥兄，一旦来相迎。玉骢金络马，轧轧车轮声。遣妾移所天，出门无少停。㬥兄安能知妾情，妾今无故来归宁。女子足不践二庭，庐江之水清泠泠。吁嗟乎，焦仲卿。"}