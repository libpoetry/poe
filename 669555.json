{"id":"669555","title":"白牡丹","dynasty":"明","author":"桑悦","text":"一春无计消繁华，坐香傍色餐流霞。妖桃秾李俱小器，揩目晚看花大家。素质盈盈美无度，何年谪下瑶台路。精神飞入银河篇，体态都归洛神赋。神乐观主容台卿，空花压眼真无情。吾侪放浪为无事，东风斗酒消春晴。曾闻二本归天上，几度重瞳转相向。内园点缀黄金屋，禁苑安排紫丝帐。朅来此种留人间，托根洞府非尘寰。随时穷达花不识，天游何必乘青鸾。万事到头俱琐琐，大观万物皆无我。半醉题诗谢主人，名花可铸传千古。"}