{"id":"698710","title":"长相思 和浚川韵六阕","dynasty":"明","author":"夏言","text":"思悠悠。梦悠悠。多梦多思并入秋。相看人白头。蘋花洲。蓼花洲。红蓼白蘋生远愁。凭高独上楼。岸悠悠。水悠悠。枫叶芦花瑟瑟秋。孤帆天际头。白鹭洲。鹦鹉洲。一带澄江销客愁。醉登黄鹤楼。黄鹂啼。晓梦疑。迢递江南人未归。春愁双鬓知。雁南飞。乡思迟。长忆江村细雨时。闲看鸥鹭矶。荼蘼香。蔷薇香。庭院轻风白昼长。人闲春草芳。望潇湘。隔潇湘。天远楼台人一方。相思萦寸肠。晓盈盈。玉池萍。老鹤松梢惊露鸣。石坛花气清。泉泠泠。绕涧声。山鸟相呼如引朋。道人幽兴生。风萧萧。雨萧萧。独坐虚堂夜寂寥。诗成蜂蜡销。山迢迢。水迢迢。回首江南归梦遥。频将短鬓搔。天悠悠。水悠悠。天水相连万里秋。佳人楚水头。忆沧洲。隔沧洲。渺渺烟波生暮愁。那堪独倚楼。山悠悠。水悠悠。水远山长湘渚秋。衡阳天尽头。风满洲。雨满洲。细雨斜风生野愁。休登江上楼。杜鹃啼。君莫疑。日日思归未得归。乡心有梦知。鸿雁飞。音信迟。又是黄花白露时。西风吹钓矶。水盈盈。一池萍。晓雨初收林鸟鸣。园亭秋意清。风泠泠。戛竹声。独鹤孤云为友朋。道心随处生。情悠悠。事悠悠。往事多情不耐秋。无端白了头。花满洲。草满洲。草暗花明总是愁。衔杯懒下楼。"}