{"id":"624434","title":"郑将军惠潮平寇歌","dynasty":"明","author":"黄渊","text":"灵雨腥风雪满天，老蛟每塞潮阳道。蛟子蛟孙蜿蜿游，山城烟断人如扫。邮亭有卒逋亡回，告报天兵来灏灏。红旗半闪刷天明，一炮重开浓雾堡。蛮夷头脱桃花飞，宝刀醉血容颜好。渠儿夜缚渠王来，止有空头久无脑。千枚万勒走无声，勾当公家事草草。提携去待将军归，吁嗟将军归已早。"}