{"id":"1130457","title":"送广州达珠二化士","dynasty":"宋","author":"释慧空","text":"凡物不达何施为，惟其达者深所宜。如珠走槃自圆转，影迹不滞孤光随。良由水达舟船通，道路达则车书同。心境达则机用活，事理达则人法空。至于真达不疑处，鼎鼎舌头无剩语。杀人老贼今放憨，喝声雷送番禺雨。二龙争珠不必求，顶上之珠何足留。摩尼之珠不必识，衣里之珠何足收。广南自有镇海珠，白月黑月分形模。无求无得珠不露，囧囧璧月生珊瑚。而今四海呈珠者，俊快不在仰山下。若谓纵横不犯波，争奈龙王按剑何。鳖鼻毒蛇横古路，切忌当头犯渠怒。犯时性命俱丧亡，不犯依前无避处。更有木蛇随后来，草中毒气触还乖。山头老汉遭一螫，至今负痛声如雷。痛声撼动大庾岭，直至海南人猛省。面前公案甚分明，莫负东山水上行。木球转处横身去，按住球时须款步。定场戏罢急翻身，莫来拦我球门路。五州管内人再来，无球可放莫生猜。朝来打鼓普请看，未见当年人斫牌。广南人自有佛性，试携此语辨邪正。岩岩象骨摩苍穹，凛凛四面生清风。"}