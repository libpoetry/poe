{"id":"307862","title":"天香·丁丑新秋为陈廖士题单云阁图","dynasty":"现代","author":"詹安泰","text":"玉蕊浮雕，空王浪说，痴肥恼乱人意。梦捣龙鳞，携归湖草，不信孤根无寄。排云顾了，谁省识、哀弦激指。愁抱秋衣自忍，时时夜深惊起。依回露凉似水，碎秋魂、瘦红飘坠。何限故宫明月，故年心泪。一字筹边未试。算流恨、江山总词费。半幅生绡，相看甚世。"}