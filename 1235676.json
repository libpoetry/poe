{"id":"1235676","title":"有感","dynasty":"元","author":"许衡","text":"娇儿未成人，病苦不肯退。忧伤动中怀，惨惨心欲碎。老妻情更恶，中夜泣相对。何如早还归，山阳坟陇在。平生所愿心，展转不得遂。十年误同游，回首只多愧。病连肝肺深，因觉妻子累。悠悠故乡情，滴滴眼中泪。狐死知首丘，人生恋乡土。我心久焦劳，宿疾安能愈。所贵还故乡，微骸近先祖。他事足叹嗟，西风动寰宇。归兴不可遏，归程待何时？悠悠故乡心，一夕千里驰。西风动霄汉，惨惨令人悲。况我多病身，天涯久栖迟。交游义难忘，岂忍轻别离。重念丘陇远，娇儿正愚痴。因循死异邑，后世将何遗。所愿经营日，及此未全衰。树桑墙以下，开畦水之湄。既得舒困难，且可为镃基。幼无孝悌称，老无恩泽施。唯有近先茔，一死乃其宜。诸君苦留连，雅意金兰期。我自无遐福，形骸变焦痿。生平尚求友，得友还差池。中怀起愁叹，欲别难为辞。试将问吾庐，何日当西之？缓急有拟议，行止更无疑。作诗叙恳款，为报吾亲知。"}