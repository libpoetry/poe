{"id":"695430","title":"题林泉清致","dynasty":"明","author":"林环","text":"城头片雨过，玉署无纤尘。披图见林壑，忽忆山中春。垂萝翳衡门，往来无杂宾。时将烟霞侣，兼之泉石邻。览胜每独往，或逢渔钓伦。晤言契清赏，颇觉日相亲。岂不眷畴昔，怀哉古天民。寄声谢猿鹤，谁欤箕颍人。春山佳气多，白云满芳树。幽径绝尘踪，落花映深户。微雨洒林落，东风长兰步。之子招不来，沧洲日将暮。"}