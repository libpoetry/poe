{"id":"432878","title":"望江南 分咏近代词家十二首","dynasty":"近现代","author":"姚鹓雏","text":"荆驼泪，侍从最忧时。隔阔沧江青琐梦，凄迷锦瑟玉溪诗。一代大家词。华亭鹤，劲翮看凌霜。近接二张娴律吕，还从双白漱芬芳。人去海山苍。相思于，鹃血结虞山。双桨芙蕖人似玉，小风铃铎梦惊寒。哀艳此才难。精声律，曲海作梁津。尽许关王供刌度，末妨秦柳斗清新。横笛向江蘋。身将压，自信骨难灰。酣放几曾三日醒，伶俜已忍十年来。残烛下楼台。挥麈尾，谈辩语生棱。留命沧桑家世事，一园水绘久荒塍。吟望旧山青。飞仙语，不带稼轩粗。独向寥天窥象纬，鱼龙蛙黾尽区区。识得霸才无。秋明老，点笔发春妍。侧帽红楼微醉后，拖筇芳草短篱前。花气淡于烟。男儿事，西北有神州。蜡泪蚕丝消费尽，不辞垂老近辛刘。无地住温柔。传法乳，师说独断断。流派评量参正变，宫商含咀见精勤。尊洒记论文。宗白石，乐苑耿传灯。清苦江山留且住，野云孤鹤是平生。无迹任飞行。妍雅处，淮海比丰姿。三十六坡秋水满，扣舷谁唱惜红衣。心事冷鸥知。"}