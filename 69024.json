{"id":"69024","title":"江南妇·馌彼南亩随夫郎","dynasty":"元代","author":"王冕","text":"江南妇，何辛苦！田家淡泊时将暮，敝衣零落面如土。馌彼南亩随夫郎，夜间织麻不上床。织麻成布抵官税，力田得米归官仓。官输未了忧枵腹，门外又催私债促。大家揭贴出陈帐，生谷十年还未足。长儿五岁方离手，小女三周未能走。社长呼名散户田，下季官盐添两口。舅姑老病毛骨枯，忍饥忍寒蹲破庐。残年无物做慈孝，对面冷泪空流珠。燕赵女儿颜如玉，能拨琵琶调新曲。珠翠满头金满臂，日日春风嫌酒肉。五侯七贵争取怜，一笑可得十万钱。归来重藉锦绣眠，罗帷暖拥沈麝烟。"}