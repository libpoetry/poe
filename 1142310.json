{"id":"1142310","title":"题洪崖先生出市图","dynasty":"宋末元初","author":"牟巘","text":"洪崖先生住何许，支离拥肿之为伍。萧然行李偶出市，束书瓢剑略可数。自谓生在三皇前，野鹿标枝何太古。当时但以结绳治，书中正复作何语。舆马络头亦复来，雪精胡为絷绁具。只呼张老无不可，面谩三郎直戏侮。承平无事相娱嬉，力追遐风来湛露。一朝恍惚思草昧，此意似已厌繁膴。千村万落荆杞生，宛是洪荒一风土。袖中纸驴不吃草，拍手还向洪崖去。"}