{"id":"173028","title":"和谢齐解元见惠","dynasty":"宋代","author":"王洋","text":"楚东六邑多秀民，其间达者海内闻。恨我眼暗不识真，客舍道傍初见君。徵君当以文章显，照眼青钱充万选。胡为过我误淮扬，山径蹊荒费锄剪。龙钟野老安用哉，偶随江上浮鸥来。簿书鱼鸟少闲暇，赋敛户口烦徵催。君今蹉跎壮非少，陇首棲迟杂长啸。上书自荐莫峥嵘，直气如虹亦奇峭。诗书满腹灯火勤，勿言此道非由人。雪霜不厌松骨老，桃李自与春风新。短书御袖怀珍具，文字天成绝斤斧。一鸣行即驾雷车，万卷它年劳电母。北窗纹簟清如水，青蝇侧翅如畏刑。侧身甘旨寝疾愈，负我此腹何由灵。身世浮云不留处，书生白首谈尧禹。书窗行几寺虚闲，过我萧萧听夜雨。"}