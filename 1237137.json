{"id":"1237137","title":"信州招真观二十八咏 鬼谷岩","dynasty":"元","author":"袁桷","text":"纵横太古石，短长千岁藤。感彼岩居子，独饮古涧冰。晓汲寒泉清，明月各在缶。缶空不见月，引水复在手。截玉作明帘，不知帘外事。应有碧眼仙，隔帘见人至。顾兔乐嬉遨，入地不得骋。化为白玉泉，彷徨返东井。金鼎閟寒泉，真火弥不坏。年深定飞腾，子夜吐光怪。"}