{"id":"883722","title":"公堂置酒群彦咸集作诗呈学中诸先辈且用叙别","dynasty":"宋","author":"朱长文","text":"汉有郡文学，儒宫所宗师。稚圭虽叹滞，邓禹犹愿为。圣朝兴庠序，内外振新规。嗟余介且拙，性与丘壑宜。青衫起泮水，六见开辛夷。经术聊辨惑，文章非振奇。群英何济济，屈就董生帷。讲习良可乐，敩学交相资。但观芹藻长，不恤颜鬓衰。忽传太学命，飞诏下天涯。自省草茅贱，岂称廊庙知。亲友颇敦迫，黾勉趋官期。生平好古心，或冀伸此时。偶兹春奠毕，将与诸生辞。浊酒多如渑，颁贶自守麾。乡饮久不讲，礼意犹可追。高阁矗丹槛，公堂焕云楣。裒衣二百众，齿发叙尊卑。笾豆俨在列，鹓鸿来有仪。珍饔荐瑶觞，虽醉尚肃祗。式燕固云喜，有行尤怆离。勉旃重勉旃，脩业戒荒嬉。黼绣在德义，金玉惟书诗。豫章生拱把，群木共葳蕤。养之得其性，自有凌云枝。又如圳浍流，不息趋天池。居乡为闵参，得志慕皋夔。当令竹帛间，炳炳令名垂。"}