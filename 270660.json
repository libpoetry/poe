{"id":"270660","title":"沁园春·题孔释抱送图。贺大司农梁公两举丈夫子","dynasty":"清代","author":"宋荦","text":"列戟朱门，雕桥珂里，喜见悬弧。恰凤雏载诞，参差玉笋，麟儿同育，错落骊珠。如此奇逢，真称佳话，岂复寻常吉梦乎。须知道，是尼山鹫岭，送自云衢。匡时共说司徒，宜阶下、芝兰秀色敷。羡食牛之气，抱来竟爽，惊人之骨，望去皆殊。千里神驹，一双英物，异日追随殿陛趋。开筵处，任名流作画，歌客操觚。"}