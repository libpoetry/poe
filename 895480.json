{"id":"895480","title":"奉和希道新句兼简祖颖漕使","dynasty":"宋","author":"张元干","text":"秋来乏邻酤，近事采涂说。愁多费陶写，户小辄败阙。谁能空隐忧，判饮最良策。两公俱世豪，风味夺佳节。手酿瓮中春，香浮玉丹色。相饷走鸱夷，芳辛真妙绝。共赋醉乡诗，销磨闲日月。颇闻锁娉婷，回风舞流雪。何妨出房栊，满引快关膈。此念想当然，清尊可虚设。我老留瓯闽，感时梦淮浙。公其招故人，亦记未归客。"}