{"id":"693837","title":"和黄士明少宰四首 咏尘","dynasty":"明","author":"陈子壮","text":"支离满天地，点点度轮蹄。堠火传边近，烟花障陌低。陆生衣本素，楚客志须泥。沧海飞扬甚，无嗟浩劫迷。望去千丝碧，飞来万玉明。高低非一态，蜂蝶不相惊。乍拟纷纷雪，宁为泛泛萍。隋堤三月莫，沾惹舞衣轻。蒙茸多露处，生意几鲜新。希日不遗汝，春风偏趁人。王孙归兴切，游女踏歌频。揽结青袍色，留连芳树津。芳池碧涧同，密藻细蒲通。深浅皆宜水，参差早入风。镜光容展叶，带弱不胜丛。下体如堪采，连钱冒汉宫。"}