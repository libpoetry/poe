{"id":"937245","title":"稽山农","dynasty":"宋","author":"陆游","text":"华胥氏之国，可以卜吾居。无怀氏之民，可以为吾友。眼如岩电不看人，腹似鸱夷惟贮酒。周公礼乐寂不传，司马兵法亡亦久。赖有神农之学存至今，扶犁近可师野叟。粗缯大布以禦冬，黄粱黑黍身自舂。园畦剪韭胜肉美，社瓮拨醅如粥醲。安得天下常年丰，老死不见传边烽。利名画断莫挂口，子孙世作稽山农。"}