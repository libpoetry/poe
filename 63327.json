{"id":"63327","title":"雪月溪山歌送天然道首座归蜀","dynasty":"明代","author":"香严智闲","text":"蜀路连云知几许，策勤斯道耐寒暑。拨开云雾睹青天，仍与孤云为伴侣。布慈云，施法雨，竿木随身能作主。德云不在妙高峰，此去逢人休错举。天风清，江月明，月巢野鹤梦初醒。门庭施设谈玄者，犹较石霜半月程。常独步，常独行，三更月下迎空生。回首广寒何处是，桂轮皎皎临沧瀛。曹溪水，通一滴，容纳百川流不息。黄金灵骨今犹在，白浪滔天无处觅。觌面提，当机疾，华亭船子抛篙直。截断众流达本源，瞿唐三峡连天碧。肩鈯斧，上青山，峭壁颠崖不可攀。欲识洞山分五位，须知兜率设三关。人亦闲，境亦闲，萧条茅屋两三间。五湖云月谁消得，万里溪山独往还。"}