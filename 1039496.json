{"id":"1039496","title":"次韵答宫保张相公以长篇见寄","dynasty":"宋","author":"韩琦","text":"睿师当亨会，真贤上贵途。骥程轻历块，鹏运狭抢榆。大器方膺用，清风自少徒。危言忘世忌，直道得神扶。廪粟常周急，囊衣异弗娄。临戎资远略，进读待名儒。位峻升中执，胡骄赖北狙。殊邻摧桀骜，正路屏榛芜。机务参筹幄，恬波静海隅。高名乔岳重，劲节老松孤。众望归钧席，群生入化垆。幽遐通滞塞，愁郁变怡愉。明哲咸推甫，深忠独许壶。上枢俄任德，冢辅适容愚。清燕常陪论，丹诚得尽输。协心安国本，罄宇保民苏。知止频思退，遗荣遂恳图。连章倾悃愊，重责厌忧虞。物议皆嗟去，宸言勉赐俞。四朝全始卒，一代足师模。恣逐林泉乐，几忘仆马痡。韩城穷近赏，嵩谷喜深趋。飞溜星分派，奇峰笋迸株。买山兼胜得，卜宅与真俱。寿考何人及，优游举世无。神颐紫虚观，迹谢赤墀涂。不意烦诗笔，勤来恤病躯。龙章惊表裸，雀弹枉投珠。酬唱情虽接，仙凡路尚殊。终期解官绶，先约造灵区。"}