{"id":"1002675","title":"山水屏","dynasty":"宋","author":"曾巩","text":"吴缣落寒机，舒卷光乱目。秋刀剪新屏，尺寸随折曲。搜罗得珍匠，徙倚思先属。经营顷刻内，千里在一幅。定视乃渐通，纪数难迫促。山乱若无穷，负抱颇重复。高棱最当中，桀大势尤独。回环众峰接，趋向若奔伏。矜雄跨九州，争险挂星宿。深疑雪霜积，暗觉烟雾触。泉源出青冥，涨潦两厓束。历远始纡徐，派别输众谷。轻舟漾其间，沿溯无缓速。微寻得修径，侧起破苍麓。远到无限极，穷升犯云族。游子定何之，顾眄停马足。磐石长自闲，空原偶谁筑？尘氛见荒林，物色存古俗。粲粲弄幽花，苍苍阴嘉木。遗牛上岩颠，惊麇出槎腹。鲜明极万状，指似才一粟。虽从人力为，颇类阴怪续。深堂得欹眠，高枕生远瞩。馀光耀衾帱，清意凝幔褥。愚诃世幸略，慵卧嗜尤酷。因能助佳梦，肯顾跻杲旭。将相有时材，溪岩真我欲。儒林耻未博，俗阱思自赎。婚嫁累苟轻，耕钓吾已卜。图屏持自慰，寤寐心思逐。"}