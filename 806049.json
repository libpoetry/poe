{"id":"806049","title":"摸鱼儿十首 其一","dynasty":"清","author":"李慈铭","text":"但匆匆、蒲团一觉，仙源非复前度。乱红飞尽清溪暗，谁与斜阳为主。春又暮，问树上流莺，经几闲风雨。画船自渡。只那日门前，依依流水，呜咽学人语。还记得，倩影盈盈载路。蝶裙钿朵无数。断肠只有花能解，费尽酒边诗句。嗟我误，悔不向、花间荷锸同春住。明朝甚处。待载得香魂，苏家坟畔，吹笛踏青去。"}