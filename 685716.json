{"id":"685716","title":"挽乡友汤有宗先辈二首","dynasty":"明","author":"邓林","text":"千里天涯感讣音，临风一恸泪盈襟。追思前事总成梦，欲吊芳魂空有心。午院尘生徐稚榻，夜窗弦绝伯牙琴。萱堂更有高年母，想在泉台恨亦深。年来送别渡头津，行卷题诗墨尚新。契阔几何成永诀，交游未老失斯文。水寒矶畔鸥盟散，月冷天南雁影分。我有殊方知己泪，随风挥洒象冈云。"}