{"id":"888221","title":"以淮白寄公卷","dynasty":"宋","author":"吴则礼","text":"淮鱼泼泼初饱霜，赪尾宁数河之鲂。即今谁独可寄似，风味高彻惟曾郎。曾郎结发傍辇毂，黄羊旧厌官厨肉。藜藿奚为便作魔，九年雷绕羁臣腹。羁臣曩者仆射儿，裘马讵省论轻肥。诗书堆床四壁立，畴昔裋褐操锄犁。侬亦大是穷相人，小黠不足痴无伦。江南江北白月底，簸弄扁舟天不嗔。正须晚菘冒香枨，馀生要此一釜羹。别来曷如姑问讯，看取老子终骑鲸。"}