{"id":"1215439","title":"双瑞吟","dynasty":"元","author":"陈泰","text":"蚤生男，晚生女，蚤晚参差愁嫁娶。羡君男女同日生，嫁去娶归无可虑。君家堂上筋力强，抱哺喜听啼宫商。高堂记我梅竹赞，大笑此谶非诗狂。君不见酆城斗酒结双瑞，一朝飞入延平水。一雄一雌本同气，复来平水为兄弟。张公神物会有时，雪花芙蓉照天地。乐哉张公我同年，我今入室忧绵绵。封侯作妃两不愿，但愿多种南山田。十年坐老京华毡，西风落木行湘川。别君上马且归去，嬉笑牵衣亦可怜。"}