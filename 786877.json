{"id":"786877","title":"南霁云庙","dynasty":"清","author":"牛焘","text":"贺兰兵不发，壮士怒冲发。指头血方淋，满城士女心肝随指痛入骨。将军忠愤义无双，男儿临死肯道降。惜哉贺兰未手灭，从令热血溢满腔。即今遗庙表棹楔，千载凛凛生义烈。殿壁犹绘睢阳城，张许雷南皆人杰。成败讵以一死论，江淮保障功难灭。唐家乃以区区食人泯忠节，呜呼惟有漳水至今亦鸣咽。"}