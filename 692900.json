{"id":"692900","title":"丙午秋七月朔夜梦友人王泉冈张东台","dynasty":"明","author":"杨爵","text":"总是髫年夙分投，神游万里自相求。不知吾友今宵梦，亦得须臾相遇不。不断悬悬故旧情，梦中携手与同行。觉来展转增凄怆，门外铃声报五更。暂合还离一旦情，郊原哭送我东行。年来忧患催人老，双鬓而今已变更。去年送我出城东，转隔关山千万重。幽地此时空念切，只教梦里暂相逢。"}