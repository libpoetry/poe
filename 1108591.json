{"id":"1108591","title":"次韵三首","dynasty":"宋","author":"刘克庄","text":"邻鸡初唱晓妆忙，空郡疑开选色场。未许丛台誇袨服，却将淇水易渐裳。咏归惟点曾言志，驰骋虽聃亦发狂。闭目不窥惟地主，且祈麻麦接青黄。病怯春寒添絮衣，神情全减少年时。仅堪田舍陪乡饮，难向湖亭看水嬉。清旦羲和升日毂，回风王母带云旗。管箫声散人归晚，独有萤穿马季帷。拂拂东风欲辨晨，新晴和气满郊闉。未妨吹雅存豳俗，何必沉巫怖邺民。田父扶携问鸡卜，村姑呼唤祭蚕神。柴门不识徵租吏，便是尧时击壤人。"}