{"id":"801295","title":"牧牛词","dynasty":"清","author":"王恕","text":"童儿长成何所求，农家职守惟牧牛。春风著物百草长，驱牛啮草来沙洲。童知牛性不择草，遇丰茸处俱堪留。乘闲好弄三孔笛，绿杨影里声悠悠。天上日车休轣辘，少待吾牛饱其腹。牛得饱兮安吾心，牛不饱兮愧吾牧。不施鞭朴牛驯扰，顺牛之性无机巧。牛蹄行，牛尾摇，背上闲闲立春鸟。高下陂陀任所之，牛日服兮牛不知。呜呼司牧尽如此，人间那受饥寒死！"}