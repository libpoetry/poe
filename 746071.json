{"id":"746071","title":"焦山放歌怀子颐并寄柳村徵君","dynasty":"清","author":"王荫槐","text":"浓云一片浮空来，郁律万古青不开。东风料峭布帆送，到眼倏忽惊楼台。海门东去波接天，一拳突兀洪涛间。长江泱漭望不极，万里一碧流春烟。阴崖百丈暗松柏，石磴盘盘入空碧。绝顶高翻鹳鹤巢，天风泠泠生两腋。丈夫不合淹市廛，不能富贵还学仙。桃花洞口笑相识，白云待我三千年。肩拍华阳隐，袂挹焦孝然。骖鸾驾鹄任所往，安得复有人世摧轮折毂之险相忧煎。我家杜若洲边往，咫尺蓬莱屡回顾。风尘澒洞损朱颜，十年悔不携游具。山僧导我深篁行，指点斜阳作晚晴。沙边白鸟一双起，江天绚烂朱霞明。琅琅净玉钟郁郁，瓜洲树风潮窅冥。援孤琴松声，恋客不能去。故人曾吹铁笛来，磨崖好句惊仙才。西风何意遽吹返，嗟哉抑塞尘与埃。种竹翁，元真子，相望盈盈隔江水。金丹悟道卧元关，天子蒲轮徵不起。虚堂明月照清辉，鱼龙寂寂春星低。幽怀梦绕江南北，瀛海茫茫独鹤飞。"}