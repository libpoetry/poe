{"id":"747545","title":"魏熨斗歌","dynasty":"清","author":"曹楙坚","text":"有盖有底尺可量，穿以插柄柄较长。熨人之首像饕餮，造自太和中尚方。鸭炉东阁喷香热，细腰手熨芙蓉结。长门月落斗阑干，金仙泣露铜槃折。带火零星话劫灰，西陵歌吹总堪哀。洛神去后李娥活，谁掘芳林土一堆。裁缝密密申鸳绮，珠襦玉柙重泉底。君王自爱辟寒金，坏色罗裙吹不起。匏庐好古耽风雅，月华麟首亲摹写。款识真同雁足镫，题诗合用香姜瓦。绣涩苔花跗自圆，销沈又过一千年。摩挲熨斗同威斗，一笑麻姑沧海边。"}