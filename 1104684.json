{"id":"1104684","title":"哲宗传受国宝三首","dynasty":"宋","author":"郊庙朝会歌辞","text":"于穆我王，继序不忘。明昭上帝，上帝是皇。长发其祥，惠我无疆。受命于天，既寿永昌。惟皇上德，伊嘏我王。将受厥明，载锡之光。于昭于天，晔晔煌煌。缉熙钦止，其永无疆。彼鸣在阴，亦白其羽。声闻于天，来集斯所。勉勉我王，咸遂厥宇。播于异物，受天多祜。"}