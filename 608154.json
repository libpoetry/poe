{"id":"608154","title":"君马黄","dynasty":"明","author":"区大相","text":"君马黄，臣马骊。二马虽共逐，臣马驱以驰。走灭没，出权奇，谁当产者渥洼池。踰昆崙，度月支，谁当相者孙阳师。珊瑚宝勒黄金羁，桃花锦障光陆离，路傍照耀幽并儿。君马吉行三十里，臣马前驱为君死。千金台上未为恩，一顾尘中岂徒尔。不辞四蹄践霜雪，西走咸阳东辽水。战罢初归玉塞群，功成更服天闲驷。却笑周家八骏蹄，徒向瑶池御天子。"}