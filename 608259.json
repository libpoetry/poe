{"id":"608259","title":"再献淮世子","dynasty":"明","author":"区大相","text":"名藩展大礼，吉日厥惟良。不睹皇枝盛，安知帝道昌。明明高后烈，赫赫淮甸张。朝恩将日永，国祚与天长。圭册敦往典，冕服亦孔臧。帝命嘉且隆，祇承在谦光。忆我远来斯，寝食独靡遑。幸徼大国惠，使命得所将。公子秉峻谊，饱德充厥肠。终宴连曲池，游遨周华房。自顾微臣分，醴酒亦过尝。愿我贤主人，为乐靡及康。安望左席贵，陨越干国章。"}