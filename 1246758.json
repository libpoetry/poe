{"id":"1246758","title":"风流子　 咏草","dynasty":"元末明初","author":"刘基","text":"雪尽水平津，萋萋处、风景最愁人。想金勒未归，绣帏深闭，玉颜自老，芳意徒新。送日挽烟千万里，迤逦际苍旻。蜀魄叫迷，楚魂思殢，碧云如梦，眉黛空颦。凄凉长门殿，飞花与清泪，共滴华茵。惟有乱萤时来，夕砌相亲。恨此身不化，柔条弱蔓，暗随灵雨，得到枫宸。窗掩黄昏，一生几度青春。"}