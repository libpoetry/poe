{"id":"121719","title":"陈宣卿为予作雕图","dynasty":"宋代","author":"陈造","text":"吾宗洒画墨，似我诗得趣。未至心手忘，敢议江山助。东绢十幅围，中有千尺树。穷冬万虫蛰，拆地双虬怒。仿佛风雨声，想像栋梁具。人间汗反浆，对此毛发竖。怪君物写影，落笔神与遇。自言阅世孰，妙解等僧悟。每当盘薄馀，了知精灵聚。此图尤杰出，持用博新句。墨君第一流，论世无殆庶。三熏且十袭，复靳为子赋。"}