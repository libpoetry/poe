{"id":"807293","title":"满庭芳 今春梅候，余适买棹吴门，乃因循羁绊，不及为邓尉之游，正深怅惋，及过里门，而枝头香雪已零落略尽矣，会放公以梅下见怀词并云臣和章相示，漫次原韵","dynasty":"清","author":"陈维崧","text":"二月新晴，东风作阵，吴天梅讯频催。伍塘飞棹，恰过浪花堆。闻说疏香冷粉，铜坑畔、万树齐开。真孤负、阖闾城下，容易放船回。沿洄。归罨画，閒赓绮韵，触绪增哀。想一枝瘦玉，曾缀经台。我是湖州杜牧，成阴候、侧帽才来。明年事，相期花下，莫放浅深杯。"}