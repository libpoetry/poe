{"id":"572034","title":"万寿寺观文皇旧钟","dynasty":"明","author":"袁宏道","text":"先皇举手移天毂，无冠少师鬓发秃。已将周孔一齐州，更假释梵庇冥族。锤沙画蜡十许年，冶出洪钟二千斛。光如寒涧腻如肌，贝叶灵文满胸腹。字画生动笔简古，矫若游龙与翔鹄。外书佛母万真言，内写杂花八十轴。金刚般若七千字，几叶钟唇填不足。南山伐尽觅悬椎，诸葛庙前刈古木。震开善法忉利宫，撼穷铁网莲花狱。鼎湖龙去几春秋，二百二回宫树绿。蒸云炙日卧九朝，监寺优官谁敢触。大材无用且沉声，吠蚓啼虫满山谷。今皇好古录断沟，琬琰天球充黄屋。十龙不惜出禁林，万牛回首移山麓。沧海老霆行旧令，洛阳遗耇开新目。西山但觉神奸潜，易水不闻金人哭。道旁观者肩相摩，车骑数月犹驰逐。翠色苍寒欲映人，当时良匠岂天竺。万事粗疏谁不然，今人不堪为隶仆。兴悲运慈又一朝，万鬼如闻离械梏。几时谏鼓似钟悬，尽拔苍生出沟渎。"}