{"id":"683987","title":"五子篇 济南李攀龙","dynasty":"明","author":"王世贞","text":"纤阿出溟渤，皓魄中天发。列宿岂不显，杳然精灵摄。先秦收正始，六代时汩没。夫子扬嘉馨，千载驭飙軏。思排入渊旷，象成自昭晰。至理中所赏，胡然见时悦。夫子乃沉沦，纷纷亦奄忽。六合惨淡间，微生借嘘拂。并啸倚崆峒，苍苍极秋色。上有三危露，芝菌芬樛结。攀英啜其滋，虹霞动灵宅。却笑羡门者，长生等澌沫。蔼蔼洵吉士，产秀自天目。冷冷穆风披，青阳振膏馥。调气玩时人，幽怀被商曲。客从东方来，贻君以迷谷。含吐兹未酬，宛然中心笃。柔条沃嘉霖，虽罢中所欲。良璞困铝错，连城谢其琢。逝将因君御，并起双鸿鹄。大溟湛珊瑚，陆离灼丛条。龙伯何神举，弱纬连六鳌。之子为国经，含英奉清朝。汎澜先民蕴，眷念首阳椒。杜权形俱敛，匪战理自超。贱或重千钧，贵则等逝飙。罗浮七十二，一一摩层霄。玉笈子长往，金徽予罢操。高旻漏元气，泻作黄河流。排荡识其支，焉睹昆崙丘。武昌蕴夙解，独往恣神搜。亥步亦何穷，原问非所雠。仰窥太乙精，冷然注天湫。调浪鼓青阳，馀风映素秋。下士俱大笑，哫訾不能休。宁知帝弄臣，坐令鞭九州。伊人璠玙彦，履盛无婴躬。岂鲜盈门轨，匪其径寸衷。为寿不在年，千秋以为终。斯道苟不芜，排卫当谁功。沉沦知夜光，鸿鹄高天风。枉矢射彭城，逸劲饮石梁。谁谓汉哉广，裹糇航扶桑。竦身太华颠，群途杳茫茫。"}