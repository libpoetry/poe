{"id":"746946","title":"嘉定登舟作","dynasty":"清","author":"黄琮","text":"汉嘉城南雨新晴，汉嘉城下登舟行。舟行适意那有此，楼台摇荡绿波起。凌云有意送行客，九峰青人船窗里。大波怒起声喧豗，濛水涐水横江来。阳侯出斗踏巨浪，罔象逃遁愁惊雷。长年三老惯涉险，到此变色胡为哉。举头喧呼人踊跃，船势忽如飞隼落。乌尤山下一回头，犹见惊涛溅佛脚。清风不动旗影斜，鼓音未断回帆挝。翠羽惊飞江上鸟，白蘋开满江边花。江鸟江花无限景，碧流荡漾波纹静。无数数烟峦翠作堆，分明倒卧峨眉影。峨眉山影和烟沈，峨眉雪水入江深。船头一掬寒沁齿，好试平生冰雪心。"}