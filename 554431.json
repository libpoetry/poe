{"id":"554431","title":"题杨谕德墨竹","dynasty":"明","author":"胡俨","text":"王郎泼墨写错刀，满堂阴森风雨号。坐中宾客皆叹息，一叶一叶秋萧骚。恍如舟泊潇湘浦，湘娥泣血苍蛟舞。锦瑟无声暮色寒，翠旌缥缈云漫漫。酒醒推篷月初上，烟消湘水平如掌。此君隔江呼不来，至今令人劳梦想。先生清白世相传，苦节由来金石坚。世上繁华俱不爱，独与此君同岁年。"}