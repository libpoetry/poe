{"id":"489829","title":"高房山云山图","dynasty":"明","author":"袁华","text":"尚书高公写山水，神妙深造董与米。想当解衣盘礴初，云气淋漓落生纸。忆昔故都全盛时，大藩冠盖罗熊罴。春明幕府文字简，缓带轻裘信马归。湖上青山龙凤飞，五云特立何巍巍。阴晴朝暮多变态，点染粉墨归毛锥。嗟予生晚徒企慕，不获从容陪杖屦。小窗展卷记曾游，彷佛初阳台下路。溪回略彴号惊湍，松山漠漠生昼寒。仙翁丹成己长往，空留馆宇琼林瑞。三边烽火埋黄雾，梦堕湖山未能去。鸡犬相随欲问津，避地桃源在何处。"}