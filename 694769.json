{"id":"694769","title":"送陈白沙归南海","dynasty":"明","author":"周瑛","text":"骑马出都城，送君登远道。我有一壶酒，为君再倾倒。海内重结交，卑卑学脂韦。心术不相语，美誉交相推。我知君最深，君知我亦至。临别为赠言，愿君莫予弃。郁郁山下松，四时不改色。盈盈道旁花，朝夕供采摘。花好聚人看，春风亦易寒。松高倚霄汉，劲节不可扳。愿学山下松，用以养贞德。毋学路旁花，一采不复得。翙翙天边凤，翱翔周八极。纷纷瓮底鸡，旋飞仅盈尺。我欲为凤凰，毛羽苦未齐。我欲为醯鸡，瓮底不可栖。人生各有志，岂宜自束缚。愿言从凤凰，万里翔寥廓。芝兰有幽性，托居在空谷。满天风露寒，隔林香扑扑。我因爱芝兰，朝夕相往还。采采欲盈把，薰我衣与冠。衣冠在敝箧，芝兰隔林樾。但恐岁月赊，馀香易消歇。东都事矫激，西晋尚清虚。一时自云适，社稷随丘墟。辟彼门户开，转运由其枢。大势皆倾倒，力救将何如。君子阅世多，立说慎其初。择中而守固，孔氏有遗书。人言羲皇初，其道本简易。卦爻二三画，天地露精秘。达磨自西来，亦颇领此意。面壁坐九载，未尝立文字。辞繁道理晦，辞毁道何寄。天地有日月，六经未可弃。释子称入定，如蚕自吐缚。置心于昭旷，用以求真乐。孔氏有明训，敬义须夹持。动静两无碍，此心自愉怡。入定既云久，此心亦能守。但恐体用乖，真乐竟何有。禅学论有无，似颇欠笺注。有自无中生，无非有孰据。盆水盛月华，有无相撑拄。盆倾水堕地，月华归何处。论无入空虚，论有滞形器。有无岐而二，斯乃学之蠹。圣学论一贯，斯最为要义。自从参赐远，谁领言下意。圣以一贯万，体用无二致。学者求之万，其一乃可至。执著固云非，超悟亦未是。功深与力到，庶几有真契。与君远相逢，三载共城阙。至宝偶不售，还山采薇蕨。本为同枝鸟，乃尔成胡越。一夜起相思，白尽巾中发。君为万里人，我为万里月。夜夜流清辉，为君照巾袜。"}