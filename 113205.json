{"id":"113205","title":"寄傅君倚同年","dynasty":"宋代","author":"黄庭坚","text":"有情清江水，东下投豫章。故人江上居，不寄书一行。相思对明月，谈笑如清光。向风长叹息，孤雁起寒塘。倾写郁结怀，因之东南翔。姑氏有淑质，幽林兰静芳。愿因奉箕帚，蘋藻羞烝尝。念君方策名，要津迈腾骧。引车入里门，观者塞路旁。雝雝求匹好，羔雁委潘杨。顾惟蓬茅陋，岂能屈东床。眷言南鸣雁，七子伊在桑。幸缘一日雅，结好永不忘。"}