{"id":"812807","title":"洞庭山馆呈司寇东海公二首","dynasty":"清","author":"吴翊","text":"廿载鸿文典集贤，还乡仍续石渠编。暂伸谢傅登山志，较胜温公在洛年。岳读遗经搜禹穴，金銮旧记录《吴船》。须知玉局闲居士，元是蓬瀛第一仙。锦堂恩诏许归休，妙选宾僚佐校雠。江左文章分史局，山中宰相起经楼。诗豪酒敌皆登座，野老溪僧亦伴游。笑引韩门穷贾岛，放吟同上碧峰头。"}