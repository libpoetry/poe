{"id":"245096","title":"归朝欢·声转辘轳闻露井","dynasty":"宋代","author":"张先","text":"声转辘轳闻露井。晓引银瓶牵素绠。西园人语夜来风，丛英飘坠红成径。宝猊烟未冷。莲台香蜡残痕凝。等身金，谁能得意，买此好光景。粉落轻妆红玉莹。月枕横钗云坠领。有情无物不双栖，文禽只合常交颈。昼长欢岂定。争如翻作春消永。日曈曨，娇柔懒起，帘押残花影。"}