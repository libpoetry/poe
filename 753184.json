{"id":"753184","title":"送赞臣之山东 其二","dynasty":"清","author":"寿富","text":"相见恨太晚，相交意却深。匪惟臭味同，独能知我心。我性本乖谬，是古而非今。雌黄腾口说，当之辄难禁。以此忤时贤，罪恶重邱岑。毁谤日纷腾，惟公鉴其忱。引为忘年交，重之若球琳。岂似形无言，公意同坚金。此友岂易得，奈何怅分襟。誓将报知己，皓日实照临。勉励岁寒节，坐待霜雪侵。"}