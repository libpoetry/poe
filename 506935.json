{"id":"506935","title":"重庆堂为御史崔仲玉赋","dynasty":"明","author":"杨荣","text":"君家积善肇庆源，云礽奕叶森相传。一门四世总无恙，自是五福能兼全。人间具庆亦云乐，况有重闱齐矍铄。桑榆入暮驻流辉，黄菊逢秋粲奇萼。堂中大父八帙馀，更闻祖母寿福俱。朱颜晔煜见神彩，白发飘萧霜满梳。过庭诗礼重严父，清夜和熊赖慈母。庭前椿树傲清霜，堂北萱花沐时雨。羡君卓荦方壮年，由来孝友自天然。礼闱擢秀并多士，宪府乘骢推独贤。昔曾衣锦归故里，凤敕恩颁重褒美。银章白简相焜煌，霞帔珠冠绚文绮。一堂和气春融融，子拜双亲孙拜翁。雕盘品食备甘旨，斑斓五綵迎东风。嗟哉重庆世罕有，伟矣君家德深厚。勉旃忠孝两无亏，岁岁高堂介眉寿。"}