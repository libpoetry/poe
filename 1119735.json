{"id":"1119735","title":"房陵十首","dynasty":"宋","author":"陈造","text":"似闻仙伯厌乘龙，常混红尘市井中。觌面未须趄避我，褰衣无计䟕寻公。阴晴未敢捲帘看，苦雾濛濛鼻为酸。政使病馀刚制酒，一杯要敌涝朝寒。雩坛歌舞杂嗟吁，下酉犹濡上酉枯。谁谓朝来一拆雨，欢声已觉沸通衢。竹屋高低正复斜，蔚蓝影里著人家。底消山峡三分瘴，争课卢仝七椀茶。夏田少雨富来年，多雨何妨穑事秋。已戒日供皮子面，更教晚稻饱霜收。跨牛待得夕阳回，在处诸嫲笑口开。已借蜡钱输麦税，免教缉捕闯门来。杯酒清浓肉更肥，咸言趁社极欢嬉。丁宁向去坐年日，要似如今敛脯时。农闲闾里有逢迎，白饮傍边骨在羹。老稚不妨顽过日，边头难得是升平。刈罢秋禾未敢慵，更须趁逐过残冬。城中竹筊今年贵，盐茗新来免阙供。翁媪同围老瓦盆，倒篘新酒杂清浑。枧南枧北皆春社，且放乌犍卧晏温。"}