{"id":"671298","title":"古盘吟","dynasty":"明","author":"倪元璐","text":"古者制器人，奥深有神理。范泥能玉明，投尘不灰死。本期丰城光，故蛰吴桥里。一锹喧五龙，十里霞文紫。天壤凡英能，尽听炉锤使。就以昆吾钩，妙巧盛兹簋。何殊天地炉，精奇埏范子。百年显晦缘，大略通相似。众缺所以完，大美不能毁。左羊量楚卿，召管商齐垒。并审才不如，推能者生尔。风华足相亲，遂与为双士。配以冰玉壶，注之昌城蕊。弗使学剑华，化龙延津水。"}