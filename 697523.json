{"id":"697523","title":"艳曲十首","dynasty":"明","author":"胡应麟","text":"青楼开大道，翠馆接平阳。柳拂葳蕤锁，花明玳瑁梁。合欢年少客，新镂郁金床。画阁青门外，朱帘碧水浔。绣衾描比翼，罗带结同心。夜夜求凰意，无劳听玉琴。北陆歌钟起，东郊骑吹旋。花香长乐外，草色未央前。十万章台柳，玲珑拂翠钿。春光平乐近，胜事曲江留。帝子联镳语，王孙挟弹游。共邀金犊至，藉草大堤头。金羁连绮陌，玉佩照晴沙。北极元僚第，南阳贵主家。楼台七十二，日暮乱飞花。神女云为色，妖姬雪作歌。三千回粉面，二八拥青蛾。咸阳游冶客，赵李日经过。粉黛徵歌伎，腰肢斗舞人。绿珠金谷艳，碧玉玳筵春。珊瑚十万树，一一破瓜辰。明眸骄绮绣，皓齿粲琼瑰。挟瑟燕姬肆，吹箫凤女台。巫山何处是，指点片云来。宝帐连金屋，琼筵弄玉箫。娇娆花作髻，静宛柳为腰。当歌小垂手，烂漫雪花飘。渌水荡涟漪，江南日暮时。吴姬木兰棹，越女竹枝词。恼杀横塘下，纷纷轻薄儿。"}