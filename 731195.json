{"id":"731195","title":"读通鉴纪事本末·贞观君臣论治","dynasty":"清","author":"颙琰","text":"正统屡更易，遭厄如沸汤。上天降英主，戡乱定四方。偃武脩文德，纳谏大度彰。规模实宏远，治具咸毕张。不以诈谋用，浊流源岂长。洵为得政要，君作臣之纲。赐绢保勋旧，豁达胜汉皇。因弓悟治理，情变难尽详。偏信受欺蔽，兼听日炽昌。封建非善政，百药言实臧。狱讼关民命，稍忽罹咎殃。集思庶广益，虚公辨奸良。卓识止封禅，戒盈刻不遑。贞观诚令辟，后嗣嗟内荒。"}