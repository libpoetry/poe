{"id":"436744","title":"鹧鸪天 立春后数日盛寒不出因赋鄙语敬呈遁庵尊兄一笑","dynasty":"金末元初","author":"段成己","text":"摆脱浮名尽日閒。人閒万事一蒲团。归田老去方知乐，行路今来始觉难。山雪盛，草堂宽。客床辗转若为安。甫能望得春消息，一夜东风特地寒。谁伴閒人閒处閒。梅花枝上月团团。陶潜自爱吾庐好，李白休歌蜀道难。林壑静，水云宽。十年无梦到长安。五更门外霜风恶，千尺青松傲岁寒。那得茅斋一饷閒。地炉敲火试龙团。头从白后弹冠懒，脚自顽来应俗难。尘世窄，酒杯宽。百年转首一槐安。是非臧谷何时了，隐几西窗月色寒。堂上幽人睡正閒。门前声利聚为团。花香恼梦寻无处，诗句撩人写复难。空自叹，倩馀宽。惊乌三绕几时安。青山隔岸迎人笑，旧有盟言且莫寒。"}