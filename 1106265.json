{"id":"1106265","title":"和马伯庸尚书四绝句","dynasty":"宋","author":"王迈","text":"晴澜金色漾琉璃，日落春风拍岸时。鸥鸟不惊人去远，掖垣南下树参差。步障随车起暗尘，画罗难隔艳阳春。水边争羡春阳柳，一岁东风一岁新。玉泉山下水潺潺，不比温泉洗玉环。濯罢九龙池内锦，才教流出到人间。丝丝垂柳拂金沟，学就宫娃舞态柔。莫遣落红飘一点，长门春色不禁愁。"}