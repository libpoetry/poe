{"id":"1091372","title":"哭高伯庸","dynasty":"宋","author":"周孚","text":"晚雨泽丛艾，惊风倒枯松。苍苍固无神，此语疑可从。十年江南岸，与君每从容。披翻俱败简，登眺同老筇。平生毁誉半，意子陈元龙。方期万里行，忽与二竖逢。哀音忆初闻，一恸几摧胸。岁月逝不留，炎曦已成冬。惟昔在世日，最厚庞与龚。联翩奇祸作，摧此西峙峰。凄然荷锄地，谁复伴老慵。稚儿亦可怜，见我犹能恭。勿说山巨源，吾今愧渠侬。"}