{"id":"807412","title":"垂杨  上巳万柳堂雨中即事用竹山词韵","dynasty":"清","author":"陈维崧","text":"花间微雨，响苏苏几点，乍听还小。径冷泥香，凤城佳节游踪悄。记曾骑马横门道。有夹路、红深翠窈。甚前番、社鼓饧箫，到今来偏少。拚把春光湿了。枉青粉墙西，酒旗斜袅。扑蝶湔裙，梦华遗事何人晓。落红旋被东风扫。扫不去、閒愁缥缈。纵然晴也，奈浓春渐老。"}