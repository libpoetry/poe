{"id":"480568","title":"悼竹","dynasty":"明","author":"李东阳","text":"园南旧植千竿绿，高者如墙大如屋。风狂雨急墙屋翻，干折丛低共倾覆。忽惊舞罢鸿门会，怒斗纷纷碎苍玉。复似骊山坠石余，数百书生葬坑谷。初疑凤羽堕当空，更讶箨龙身在陆。翠落琼飞不复完，顿使泥沙汗人目。忆昔新移近水隈，瘦骨棱层不盈束。晨浇恐被风日燥，晚护幸免霜雪酷。十年长养成亦艰，一旦摧颓势何速。我时夜半惊水至，崛起苍黄问僮仆。彼呆不识人意劳，只顾囊衣与甔粟。观里桃花何足论，堂前楠树犹堪录。无家更欲买山林，有径谁当伴松菊。前轩好竹只数个，颇觉幽怀看未足。春来拟欲探萌芽，苍苔慎勿迷双躅。"}