{"id":"1061038","title":"春日饮王立之家同赋三头牡丹依次定十韵节得牡字","dynasty":"宋","author":"饶节","text":"异时王公门，使车驾四牡。殊方仰吾父，天子尊伯舅。舒迟入枢府，易若屈伸肘。风流未疏缺，日月竞奔走。诸孙以文嗣，文字宗科斗。英华被草木，美成岂不久。宜哉此花瑞，鼎立世无有。绵力为君赋，半夜饥肠吼。尺寸窘吾步，岂复到渊薮。翻然欲投笔，大恐惠文纠。"}