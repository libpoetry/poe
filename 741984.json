{"id":"741984","title":"网师园看牡丹即席有作","dynasty":"清","author":"鳌图","text":"网师园中何所有，半亩牡丹大如斗。美人睡起绣被堆，妃子歌残小垂手。日照赤城霞散绮，双成在前飞琼后。须臾镫上锦屏开，万点明星落窗牖。腰支瘦损倩风扶，薄醉盈盈一回首。主人好客列华筵，琥珀光凝杯上口。金裙玉佩洛中花，云合星聚人间友。晋卿雅集图长留，太白春游文不朽。名花名园以人存，风流我辈终不负。"}