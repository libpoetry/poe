{"id":"704919","title":"饯侯戎院入闽","dynasty":"明","author":"霍与瑕","text":"霜威清楚㵝，霓望切闽中。六月鹅湖畔，千山鸟道通。迅雷驱骤雨，急电引凉风。扫尽人间暑，衮衣方始东。搴帷过绝峤，婉在画图中。万壑松涛合，千溪竹径通。暑涤冰台雨，尘清霜节风。独怜违渐远，望断海潮东。忆昔岁初冬，抠趋彭蠡中。数言窥度量，一见仰明通。业有传家旧，文当媲国风。每于清宴暇，时嗟小大东。渊谟人莫测，言论每时中。调鼎真和燮，垂规有变通。豺狼潜秽迹，凰凤煽祥风。江表经纶绪，应知遍海东。追陪五花骢，祖饯万峰中。薄暮山家宿，先秋凉气通。驿楼更断雨，官角韵随风。永念不成寐，明朝吾道东。"}