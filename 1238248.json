{"id":"1238248","title":"关河雪霁图为金陵王与道题","dynasty":"元末明初","author":"王冕","text":"飞沙羃人风堕帻，老夫倦作关河客。归来松下结草庐，卧听寒流雪山白。悠悠如此四十年，世情脱略忘间关。今晨见画忽自省，平地咫尺行山川。鸟道连云出天险，玉树琼林光闪闪。阴崖绝壑望欲迷，冰花历落风悽惨。枯槎侧倒银河开，三巴春色随人来。渔翁舟子相笑语，不觉已过洪涛堆。溪回浦溆石齿齿，溪上人家成草市。长林大谷猿鸟稀，小步蹇驴如冻蚁。西望太白日色寒，青天削出蛾眉山。人生适意随所寓，底须历涉穷跻攀。明朝揽镜成白首，春色又归江上柳。何如高堂挂此图，浩歌且醉金陵酒。"}