{"id":"301599","title":"贺新郎·本意","dynasty":"现代","author":"邹韬","text":"春去江南陌。昼沉沉、紫樱已熟，绿阴如滴。南国相思红豆子，一树珊瑚初实。羡仙偶、彭郎比翼。同调求凰已如愿，会真真、屏启芙蓉碧。双照处，谐琴瑟。妆成却怪脂痕湿。对菱花、朝霞浅映，输卿颜色。天上兰香本情种，暗递芳情脉脉。证旧约、前生应识。玉佩瑶簪今都在，画双蛾、好借凌云笔。年少乐，君须惜。"}