{"id":"687528","title":"寓感四首","dynasty":"明","author":"孙承恩","text":"白日在天上，明两以作离。人君发天德，普照亦如之。浮云纤末生，倏见昏阴滋。玄象有混辟，怀歌盛明时。牛性不司夜，犬力不任耕。铅难铸作剑，杙岂胜为楹。致用苟越分，怀羞堪拊膺。驱驽驾远道，纵苇济沧瀛。所忧在颠溺，旦夕为怔怔。奈何相逢者，犹怀欣羡情。人生宇宙内，苦被日月驱。贤豪凛英声，际时步亨衢。谈笑生风云，咳唾落明珠。馀光照海宇，惠泽沾寰区。有如纵壑鲸，岂比涸辙鱼。朝侍未央殿，夜宿承明庐。煌煌炳勋业，琐琐谁能如。楚赵昔从约，纠力抗秦师。遴选才智士，便给如风飞。毛生本无闻，翩然请囊锥。鄙哉平原君，胡乃昧先知。从行亦碌碌，侧目空睢盱。侃侃数语间，两国定深期。从来豪杰士，未遇识者谁。"}