{"id":"1099458","title":"送赵立道赴阙仍试春官即事感兴因成五十韵","dynasty":"宋","author":"严羽","text":"嗣圣中天日，遗氓忆汉时。一王新盛礼，万国贺重熙。官爵沾寰宇，光明冠本支。穷冬辞老母，吉日赴京师。祖席明斜照，寒江结暮澌。停杯愁把袂，立马语临期。草动春前色，梅繁雪后枝。湖山饶逸兴，士友重游嬉。菱唱工迷客，荷舟稳放维。土风珍缟带，吴馔熟莼丝。塔寺开金碧，楼台漾淼瀰。云连句践国，江动伍员祠。阊阖春朝早，觚棱霁景迟。柳迎仙仗软，花簇御楼攲。苜蓿来宛马，樱桃荐寝帷。周家千岁历，汉殿万年卮。驻跸山川远，櫜弓岁月移。天俄忧杞国，日再仰咸池。弓剑群臣泪，园陵故国悲。乾坤开帝统，雨露豁宸私。蜂虿何为尔，豺狼欲问谁。箭流元帅幕，城立叛营旗。国体存矜恤，皇猷务远绥。且从鹰一饱，自待虎双疲。复说京西乱，愁连蜀道危。仓皇分队伍，指点护藩篱。狙诈终劳驭，游魂不足羁。几年腥战血，今日痛疮痍。宗社神灵在，邦家德泽遗。会闻淝水捷，可复雁门踦。草诏词头切，蒲轮礼意卑。贤良多选拔，社稷在扶持。举动新群目，经纶伫一夔。长沙何遽往，郑卜竟堪疑。莫以朝廷重，翻令盗窃窥。稍惩鹰隼击，庶使凤凰仪。薪胆方无倦，舆图正入披。王孙思报国，天府待忠词。世道多为忌，波流幸勿随。从容陈古昔，感慨论边陲。仕进虽云始，平生见在兹。青毡今可复，彩服更相宜。漂泊微躯老，蹉跎困翮垂。黻材元自逸，正论竟焉裨。误赏骚人作，深惭国士知。叫阍时已晚，鸣剑志空驰。郁郁驱流俗，悠悠叹乱离。羊裘终隐去，渔钓复何之。出处从今隔，飞腾不可追。济时须俊杰，愿睹中兴期。"}