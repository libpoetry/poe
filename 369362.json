{"id":"369362","title":"绮罗香·病起","dynasty":"清代","author":"杨继端","text":"对月愁眠，看花懒起，瘦损东风人面。药鼎茶铛，春与病魔相伴。过宿雨、犹带轻寒，喜朝旭、乍回新暖。且消凝、扫室焚香，开帘飞出画梁燕。琴书还自点检。闲煞鞠通脉望，芸笺湘管。寂寞韶华，弹指艳阳更换。歌宛转、红杏妆残，舞袅娜、绿杨烟软。恁无言、似讳多情，曲栏时倚遍。"}