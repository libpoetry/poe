{"id":"1225627","title":"喜雨三十韵","dynasty":"元","author":"袁士元","text":"仙术由来能致雨，诚心所感可回天。公家既尽祈禳礼，洞府宜分造化权。明处浙东虽大郡，鄞居海右乏深渊。每罹暵旱忧为甚，况历饥荒恐复然。春后一犁方欲动，田无勺水绝堪怜。木龙谩吼江头月，秧马犹沉屋角烟。病暍征夫心正折，望霓农叟眼将穿。此时奚啻千金直，民命危如一线悬。郡幕有官偏恻隐，旻天无路莫夤缘。遴才几度询诸老，荐口咸推汝独贤。闭户固辞徒至再，下车力请寖勤拳。一笺丹悃求嘉应，即喜玄机妙斡旋。众览但知惟兀兀，神飞谁识自翩翩。心香虎闼初无阻，膏泽龙宫讵敢专。蜥蜴捧符来洞口，神祇森仗立云颠。顿惊百辟争趋事，始觉群巫乃备员。电逐剑光才动处，雷轰印令未施前。天瓢乍滴终倾倒，月额初开渐复连。别院始看庭积霤，前村已见水行田。秧针被润青而秀，菜甲分甘绿且鲜。壤畈田翁惊破块，井眢灶婢喜添泉。乾禽澡羽鸣溪树，涸鲋扬鳞跃涧川。伫见桑麻还郁郁，行吟花竹正娟娟。槐边市有新鸣屐，柳下塘无久系船。已扫螟氛消毒暑，渐清燕寝饱高眠。童谣争唱升平曲，祖帐高题志喜篇。试术葛玄应敛衽，论功束皙可随肩。世人独叹重玄秘，真宰多怜一念虔。往岁作霖频复见，钜公题石久曾镌。谁知白首当今日，犹为苍生作有年。"}