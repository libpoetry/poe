{"id":"446147","title":"观金顶十方佛雕像","dynasty":"当代","author":"刘梦芙","text":"宝光炫碧霄，巨佛俯群嶂。一身幻十颅，四方皆面向。满月饰容颜，慈云镂模样。端坐拥莲花，长牙垂白象。众生共焚香，梵呗发清唱。我读圣贤书，未随人倚傍。负手视巍峨，临风感悲怆。兆民贡脂膏，铸此黄金相。旷世骇奇观，鬼斧施大匠。佛法号无边，乾坤说开创。奈何尘世间，苦海波犹涨。率兽多食人，古德尽沦丧。群魔正披猖，竟与韦驮抗。佛有大神通，奚忍黔黎葬？既云苦修持，曷爱珠宝贶？问佛默不言，毋怪昌黎谤。吾儒甘淡泊，力行疾虚妄。佛心逾铁冷，安用乞灵爽？绝顶洒斜阳，金身耀霞绛。拜佛人未休，我独吟狂放。悬崖且舒眺，万壑云涛壮。雪峰亘西极，一洗胸次旷。啸起玉龙飞，山河除雾障。"}