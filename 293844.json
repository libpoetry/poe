{"id":"293844","title":"新雁过妆楼·七夕北海游宴和梦窗声韵","dynasty":"现代","author":"张伯驹","text":"斗汉高寒，银湾渡、佳期再度今年。解歌长恨，箫凤试奏连环。花倚交鸳桥影外，镜浮画鹢水光间。醉无眠，碎珠露湿，长夜阑干。兰舟珠灯宴乐，看晕脂秀靥，舞袖便娟。怨弦如诉，飞鸿不寄遥天。年时梦尘回首，怕容易、秋风吹鬓鬟。铜琶响，唱念家山破，休怅飘鸾。"}