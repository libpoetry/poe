{"id":"810984","title":"田家杂咏十二首","dynasty":"清","author":"王季珠","text":"菜甲将花一剪新，雨馀绿野辄周巡。烟林莺啭喜求友，香会蝉联重报亲。纸扎鸢鱼稚子巧，池苏螺蛤妇人仁。乡闾自古鲜文物，推大蓬蒿也有因。馀韵悠然放鸽铃，沿堤补柳类添丁。庭前飞舞杨花白，檐下啁啾竹叶青。双尾盐鱼供学究，一肩乌彘荐先灵。持家本系家翁主，妇女烦言未便听。团坐绳床莫我嫌，肺肝倾吐漫谦谦。为儿择日开关锁，阿母求神付吉签。新蚁芬芳初浸面，子鸡和淡薄楂盐。不奇桂辣椒辛味，知是吴民性喜甜。一曲田歌绿树阴，涓涓流水听鸣琴。秧含时雨针针碧，麦受温风簇簇金。新制桔槔翻有样，古遗谣谵奉为箴。扫除爨下频敦嘱，失慎堪虞要小心。多男到处蒙称福，巴望成丁却也难。疗病愿为天赦犯，占庚乞解女伤官。青蛙夜鼓梅天雨，黄犊晨犁麦气寒。收数预知蚕豆好，春雷不动报平安。行人方便路须通，尺土无妨让与公。傍屋编篱花抵隙，筑场勒界石居中。疗饥麦面吴丝白，解渴瓜瓤蜀锦红。酷暑蚊蝇防染毒，辟瘟丹散制精工。不忌人心设险机，果然云是那云非。妇挑葱蒜烧红肉，儿剪芭蕉试绿衣。老纳地丁花户熟，甘充保甲蔀檐稀。孙孩入抱争欢喜，道是饥肤受乳肥。西风摧柳忽惊秋，匾豆开花满架球。白露停车成老例，黄粱经斛喜浮收。池塘鱼为均分股，兄弟牛仍合一头。树艺家声无敢堕，镃基不待旧时修。若丰若歉听诸天，最固根基是力田。芟草必由新雨后，彻桑要在未阴前。纷争雀鼠终无讼，似续螟蛉也有贤。便是丐夫施撮米，虚空不落一文钱。无风波处辟新村，胥吏追呼不到门。差为轮年非大利，借言冲喜便完婚。禾麻成熟修公社，鸡犬安眠颂帝恩。种竹养鱼承世业，世情翻覆又奚论。事无钜细决邻翁，一语喧传一巷中。议订婚姻凭月老，伏诛忤逆怖雷公。神灵宇下祈财产，歌舞台前泣孝忠。酒灌愁肠愁莫解，总由三九欠东风。舍南舍北启朝扉，并坐冬烘似打围。儿学为农先唤牧，女因催嫁自裁衣。霜青晚稻登砻富，雪白沙棉曝户肥。驱斥不祥安且吉，勿应媚灶笑人非。"}