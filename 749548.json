{"id":"749548","title":"戏赠青皋","dynasty":"清","author":"沈世良","text":"嗟君尘甑今十年，斋时卓午无爨烟。撑肠空饱苍颉字，饷客绝少王宏钱。瘦羊博士更可怜，持筹握算心悄然。万金颠倒掷虚牝，三载缚束耕石田。飘茵堕溷偶相值，如风怜目夔怜蚿。文园卖赋苦不数，侩牛墙东亦不恶。关中自鬻王猛畚，市上去卖韩康药。古人游戏何事无，今我胡为独不乐。君本神仙许玉斧，我亦清狂沈昭略。蟠桃未熟三千秋，汗漫且作人间游。债台便足供作达，娱老岂复营糟邱。寒山拾得两穷士，来牛去马千王侯。今日断肠草，昨日芙蓉花。东陵去种青门瓜，画楼曲柄弹筝琶。空堂过眼栖饥鸦，掉头万事俱抟沙。区区穷达勿芥蒂，变灭任化风中霞。"}