{"id":"183662","title":"因览状元节推和诗再和","dynasty":"宋代","author":"元绛","text":"缇龠惊年杪，铃齐戒夙兴。连空集霙霰，撇席命宾朋。菌阁盘虚出，箯舆选胜登。山川方晻蔼，缟素竞飞腾。密著珠帘重，低沈粉水澄。迷藏秦洞穴，刻镂禹沟塍。蓬岛三番扑，瑶峰四彻绳。风传天外簌，湖写鑑中冰。银色三千界，琳台十二层。折梅思陆凯，咏絮对王凝。妒舞轻飘燕，临书细字蝇。光凌射的鹤，气压沃州鹰。櫂月豀翁共，歌兰楚客能。琼辀走油壁，练马顿鉤膺。泽渗阳膏动，和薰气烛蒸。冬权时已正，尺瑞岁将应。鄙也同民乐，油然弗自胜。平时陪法从，长忆奉昭陵。拂旦开金殿，鸣鞘下玉乘。六花朝服满，万岁寿觞称。就望尧云日，赓歌舜股肱。冰醪霑饫赐，竹唱听哀矜。尔后孤从远，频年老病仍。两朝还观魏，何日见觚稜。"}