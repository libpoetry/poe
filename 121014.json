{"id":"121014","title":"岳王墓·妖星隳地芒角赤","dynasty":"宋代","author":"韩信同","text":"妖星隳地芒角赤，龙剑悲吼风萧瑟。中原王气挽不回，将军一死鸿毛掷。秦空小儿真戏剧，播弄造化摇枢极。指雌为亲忠且逆，双手上遮天眼碧。九重茫茫隔天日，无由下烛臣愚直。臣愚万死不足惜，国耻未湔独愤激。古坟埋冤血空沥，西风年年土花蚀。我恐精忠埋不得，白日英魂土中泣。请将衰骨斲苔痕，献作吾皇补天石。"}