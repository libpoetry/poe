{"id":"288230","title":"兰陵王·白梅","dynasty":"现代","author":"徐树铮","text":"冷时节。多少零枝碎叶。孤山畔，烟瘦雨枯，谁耐高寒伴江月。园林傍水郭，痴绝偎檐冻雀。红阑外，笼袖倚晴，新靥迎霜破娇萼。瑶华认依约。颤缟袂天风，飘坠琼雪。陇头欲寄芳心折。送一抹斜照，半溪流水，飞香逐梦过旧壑。便归去骑鹤。东阁。动清酌。更嚼蕊吹花，春镜玄发，灵襟不閟长生诀。聚玉媚珠笑，照人娟洁。遥怜尘艳，未换骨，太脆弱。"}