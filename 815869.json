{"id":"815869","title":"南乡子 三首，思亲","dynasty":"清","author":"顾贞立","text":"晓起怯梳妆。涩雨濛烟闭药房。逼忆亲纬天际远，思量。尝把他乡作故乡。寸草折春光。针线重拈只自伤。一段离愁谁问取，凄凉。折得梅花诉断肠。和闷倚栏干。渺渺云山隔问安。镜里朱颜非旧日，难看。静掩纱窗怯早寒。愁绪恁无端。泪眼人丛只暗弹。最苦韶光留不得，摧残。两鬓年来渐似潘。闲坐数梅花。冷淡萧疏恰似他。耐雪经霜开犹早，堪夸。不向东风斗丽华。游子滞天涯。目断亲纬音信赊。欲寄陇头无驿使，嗟呀。梦绕罗浮不到家。"}