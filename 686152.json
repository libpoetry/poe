{"id":"686152","title":"岁暮柬陈新之四首","dynasty":"明","author":"卢龙云","text":"暮景萧森欲换年，宦情羁思两悠然。流光半逐红尘去，窃食能无愧俸钱。玄英吹尽一冬阑，百里同君共岁寒。下榻几能过仲举，独传篇咏可人看。雪残东阁未多时，又与春光暗有期。谁遣阳春随白雪，歌来应是郢人知。光阴一度一年华，政暇平干早放衙。残腊送馀无一事，坐看春到万人家。"}