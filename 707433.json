{"id":"707433","title":"摸鱼儿 辛词烟柳斜阳之句宜其悲也乃尤有甚于彼者复用韵写之","dynasty":"明末清初","author":"王夫之","text":"向西园、花飞一片，早已伤心春去。残红落尽更如今，难把流光追数。留不住。征鸿影、黄沙紫塞秦关路。从谁寄语。道有人独对，雨打梨花，看黏泥飞絮。倩流水，欲觅芳踪还误。津头风雨深妒。凄凉庾信江南赋，难向无情天诉。为楚舞。流不尽、楚歌血溅阴陵土。寸心知苦。望万里荒烟，一蓑渔艇，渺渺无归处。"}