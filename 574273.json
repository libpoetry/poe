{"id":"574273","title":"谢莫如山惠菖蒲歌","dynasty":"明","author":"邵宝","text":"我有二奇石，来自上下钟。是时我行自南复之东，二物真相从。楼船习习生清风，迩来数年委置庭草丛。新春有客赠我石，其数与物皆相同，问之云来自蜀中。殊形异状不可以模写，大抵荒崖绝壁自天生质非一日，复有长江之水朝夕相撞舂。其间岁月不知几千百，乃成造化之神功。东坡雪浪何似者，吾此四物无乃堪弟兄。有客谓予言，此石置之盆，可种九节仙灵草。南沙偶来观，谓客言诚好，我将致之时尚早。早闻扣门声，一童手持抱。即令童子洗石分种之，如送仙人上蓬岛。走笔谢南沙，清贞愿相保。世上琼瑶何足宝。"}