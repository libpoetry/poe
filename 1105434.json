{"id":"1105434","title":"次韵杨先辈古调","dynasty":"宋","author":"方岳","text":"陌上有荡子，金鞍飞华鞯。闺中有思妇，玉指调悲弦。当时两相得，误作容易看。那知新婚别，负此如花颜。妾身如秋叶，君意如春烟。恨妾不恨君，劝君长加餐。于飞者双燕，人独胡不然。悲哉结交行，难语之时贤。南山有于菟，雪齿双铜睛。雾深忽轩鬐，孤啸开青冥。槲林岁月老，犹以文炳名。胡为食牛志，无复当时英。吾闻杨仪之，笔落风雨惊。乃今已老矣，囊锦携一兵。平时号诗将，穷处围愁城。何当胾西昆，与尔樽南溟。高谈动星斗，万物皆欣荣。秋风吾亦归，空山多月明。"}