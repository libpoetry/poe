{"id":"796437","title":"满江红 题张璚隐舍人《长毋相忘室填词图》","dynasty":"清","author":"汪清","text":"展卷长吟，满纸上、啼痕狼藉。叹斯人、孤闱旅馆，悲秋嗟别。青鬓安仁凋几许，伤神奉倩哀何极。怅飞琼，归逐彩云空，难寻觅。春去也，芳华歇。人去也，音尘隔。况风帘梧影，倍增萧瑟。彩笔休题描黛事，灵香恨少还魂术。按红牙，一曲谱离鸾，声呜咽。"}