{"id":"1115341","title":"旱后喜雨四首","dynasty":"宋","author":"杨万里","text":"云头造次便能开，雨脚商量半欲来。旧日催诗元要雨，如今雨却索诗催。检校西畴首忍回，雨佳小恨较迟来。抄云淅玉何曾梦，只拟禾孙作粥材。竟夏兴云只苦风，入秋今雨稍宜农。怪来霹雳轰枯树，知向前山起卧龙。密洒疏飘尽自由，通宵到晓未须休。平生愁听芭蕉雨，何事今来听不愁。"}