{"id":"142994","title":"去冬过石潭上时吴义夫同行","dynasty":"明代","author":"孙岩","text":"长潭有令姿，山绿纳空洞。轩轩吴武陵，曾此接飞鞚。殷勤顾我笑，诗材不胜用。重来春事深，物采尤错综。褚小强怀大，秀异肯受控。沈吟日已昃，十彀才一中。故人抱才藻，众象入嘲弄。即今温水馆，匡坐教弦诵。嗟哉实前语，束苇代杗栋。明当寄东风，烟水发清梦。"}