{"id":"840195","title":"移居","dynasty":"清末民国初","author":"缪荃孙","text":"莺花海里卜安居，自悔年来作计疏。身世已同鸥泛泛，羁栖敢望屋渠渠。蔽阴遥借邻家树，停辙偏多长者车。回首江南风景好，蒋家三径近何如？飘泊天涯近十年，栖迟锦里又三迁。一囊未获侏儒粟，二顷空思阳羡田。喜学枯禅参白社，醉吟诗句问青天。飞花飞絮同飘泊，不受人怜亦自怜。"}