{"id":"915818","title":"跋眉山程仁万言书草","dynasty":"宋","author":"杨万里","text":"峨眉山下三苏乡，至今草木文章香。近时英妙有程郎，数寸管底翻锦江。向来曾草三千牍，流涕太息仍痛哭。九虎当关北斗深，十年买桂炊白玉。荆溪溪上相识初，君犹少年我壮夫。帝城再见各白须，袖中一纸梁溪书。剡藤方策一万字，犹带权书衡论味。君不见古来富贵扫无痕，只有文章照天地。"}