{"id":"687507","title":"同襄阳守张士弘过习家池六首","dynasty":"明","author":"孙承恩","text":"襄阳传得谪仙歌，江水无情落逝波。千古昔人行乐地，谁知今日我来过。风木萧萧落日曛，四山残霭乱江云。习家池上聊停节，一酌清泉对使君。习家池馆汉江滨，长岁清泉蘸碧云。时移事往人何在，今日风流属使君。山翁醉倒习家池，欢饮儿童翁不知。今日使君情更别，只来啜茗赋新诗。习家池上野花开，昔日衣冠今草莱。为问汉江江上月，几见山翁几醉来。襄阳小儿歌复咻，笑道使君稀出游。不是使君少风致，民艰谁识使君愁。"}