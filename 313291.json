{"id":"313291","title":"水龙吟·独游帖尔园，至沙律定堡看黄叶","dynasty":"现代","author":"潘飞声","text":"可怜瘦尽秋怀，寥空也换凄凉色。平林远近，西风作意，教伊狼藉。薄霭愁笼，斜阳冷染，画残金碧。怪宵来悄听，閒截堕玉，幽蛩语，无人识。况又江关庾信，尽频年、赋成萧瑟。殊方异客，空山何处，独寻行迹。我本飘零，树犹如此，岁华堪惜。想故园旧侣，著书才罢，一尊相忆。"}