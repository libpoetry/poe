{"id":"689849","title":"奉寄瑶泉申学士二首","dynasty":"明","author":"张元凯","text":"供奉班中第一人，蓬莱阙下掌丝纶。乾坤奕运方逢午，河岳昌期又诞申。暂以金瓯藏姓字，久将鱼水拟君臣。沧江空自风涛急，舟楫商家已更新。睽违赤舄已三年，伫听黄麻早晚宣。抗疏匡衡吾道重，明经张禹主恩偏。衮龙近接星辰上，翰藻常题日月边。公等论思边鄙事，可容李广卧蓝田。"}