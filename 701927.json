{"id":"701927","title":"落花","dynasty":"明","author":"黄锦","text":"才见花开压绮丛，花飞又是暮春中。纷纷糁径铺毡密，点点沾衣坠雨红。野雀穿枝争啄子，狂蜂绕砌却腾空。荣枯自是关时令，错遣诗人怨陌风。曾步芳郊羡彼秾，归来犹自想丰容。祇因昨夜催花雨，为讶今朝黏絮蜂。散落波心香片片，飘来月下影重重。游人莫道园林改，色相原来是幻踪。无数花飞点客窗，捲帘犹自拨银釭。乘风逐队纷成阵，乱雨奔流漫注红。摇落敢言天有忏，芳菲还纪色无双。从今别却繁华日，一片春心未肯降。春光骀荡日迟迟，杜宇声声叫柘枝。若为残红伤往事，故于嫩绿起幽思。寻芳游子空回首，拾翠佳人恨后期。安得东君长作主，杏园买醉不伤离。晋代桃源事已非，天台流水景依稀。偶逢佳句寻溪友，惹得天花满客衣。似雪未能眠地化，因风犹望隔邻归。一番花信一番雨，多少深闺怆落晖。抽红对白艳无馀，一去上林悔厥初。迹逐风尘梦里尽，香消闺阁雨中疏。仙禽有意羞衔献，野鹿无知任吐茹。何日芳菲仍满眼，娇然一笑积怀舒。何事山翁貌独癯，年来愁绪总难驱。生憎沙碛多青冢，怕见金园陨绿珠。天道此时惊代谢，人间一瞬判荣枯。已知华丽终消歇，退向丘阿狎蘼芜。枝头烂熳正堪怜，漂泊何来梦草边。落帽乍惊红拂女，凌云恍似紫姑仙。行人休认旧罗袜，远浦空传新翠钿。后会欲思重见面，容光减尽坐经年。欲向花前问夙因，阑珊春事不堪陈。新飘绿萼索蛛网，旧落朱英作蚁屯。幻质有时离本相，冶容何处觅真身。人生俛仰成蕉鹿，何事当筵嗔喜频。"}