{"id":"807222","title":"塞翁吟  秋日过竹枝庵访灵机上人不遇与寒松上人茗谈","dynasty":"清","author":"陈维崧","text":"出郭秋光好，黄叶飒沓霜空。筱径织，石泉通。漱碎玉淙淙。三生堂后名僧至，乘兴杖笠过从。拟问取，寺门松。可仍旧如龙。桥东。谁延伫，虎溪三笑，逢相识、庐山远公。说晓起、秋山有信，趣昨夜、出岫闲云，仍返山中。姑留软语，饱看禅窗，瘦槲枯枫。"}