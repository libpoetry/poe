{"id":"741408","title":"游海珠寺同山阴族弟宸章","dynasty":"清","author":"刘谦","text":"苍苍海气羊城低，寒潮汨没清秋时。混茫巨石激潋滟，古寺屹镇飞丹榱。我来登此一临眺，满眼浩渺惊琉璃。千舸万艇浮鸭鹜，层栏曲槛纷鳞差。车马喧填入都市，衣冠炫耀奔星驰。鬼方之人言服异，猫睛闪闪争游嬉。忆昔刘鋹拥斯土，顾盼左右矜雄姿。割据偏安意自足，粉黛环列吹笙篪。此时歌舞惜光景，附城百万登熊罴。白日西倾伯气歇，花田夜雨狐狸悲。杳杳崖门拱崛峍，惨淡万古波涛吹。赵氏块肉舟已覆，英魄至今临海陲。寸心那共尺土灭，白骨独与苍天支。村落儿童不解事，犹能指识三忠祠。徘徊宝阁发感叹，疾风飒飒吹星汉。沈香浦头荒雾深，古鹅潭上余霞断。宸章谓我试作歌，我才衰薄柰若何。俯仰万类羁情多，吾侪何为郁郁困兹土，坐令白日空蹉跎。"}