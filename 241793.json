{"id":"241793","title":"双投酒·君不见白壶中琼液白","dynasty":"宋代","author":"周麟之","text":"君不见白壶中琼液白，避暑一杯冰雪敌。只今名冠万钱厨，此法妙绝天下无。又不见九重春色蔷薇露，群王自酌觞金母。味涵椒桂光耀泉，御方弗许人间传。向来我作金门客，不假酿花并渍核。日日公堂给上尊，时时帝所分馀沥。一朝释佩投江村，却访田家老瓦盆。道院丹泉灰脚重，官炉玉友糟头浑。有酒如此宁不饮，但赋独醒招楚魂。锦谿昨夜秋风入，梧叶雨残溪水急。呼奴为我挽飞流，涤瓮燎薪炊玉粒。奴言新酿良未宜，此间寒燠来无时。双投旧法酒经载，今焉可试君无疑。初观白醑寒浆溜，再加麴米成重酎。色如竹叶照人明，香似兰英和露透。妻孥一笑盏斝空，所恨无多才数斗。嗟予性与礼法疏，况此扫轨甘穷居，肯学鴟夷隨后车，不烦骑驢骥子扶。焉用拊缶歌乌乌，一觞一咏聊自娱。"}