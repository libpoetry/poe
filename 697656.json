{"id":"697656","title":"积雪","dynasty":"明","author":"胡俨","text":"积雪照虚堂，尘消几席光。体寒添褐重，炕暖煮茶香。旧字无人问，新醅待客尝。梅花开处远，衰鬓老何郎。积雪覆墙阴，天寒气转深。室虚瓶贮粟，药尽橐无金。对酒长妨饮，消愁只苦吟。伏生经欲授，谁解口传音。积雪映窗明，浮云阴复晴。砚冰轻欲解，庭树冻含声。得食乌频下，需刍马屡鸣。孙康书久废，头白愧无成。积雪压檐端，风飘坠药栏。不愁萱带折，祗恐菊根残。麦渍宜三白，毡寒老一官。病躯犹强起，肯作卧袁安。"}