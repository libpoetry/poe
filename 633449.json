{"id":"633449","title":"寿刘敬吾","dynasty":"明","author":"释今无","text":"五岳之峰嵩岳高，乔松千树奏云涛。月明少室清光满，风吹浑陆翠华劳。刘君钟此奇伟气，诞生其下何雄豪。少年走马气喷薄，手弯硬弩侵星角。材敏自能筹国计，谊高到处恣行乐。神鲲之背恒负风，灵苗种自楚王宫。去年访我海边寺，笑声万古破洪濛。护持此地兼护我，思惟方寸凌神工。琉璃灯下金刚眼，心开字字皆能通。已见莲花堪比玉，谁言宝地复生蓬。从前祝者皆可量，此回通透无遮障。玉海千年与子游，龙华树看金轮上。"}