{"id":"308473","title":"琐窗寒·寓斋闻落木","dynasty":"清代","author":"陈洵","text":"甓藓雕霜，檐萝扫月，叶吹重听。匆匆梦转，改尽绿阴门径。掩残书、错翻堕红，旧情未了芳题省。又石阑几片，如何不护，唱蝉凄冷。愁凝。秋天迥。但野水荒沟，故寒新暝。空山自好，未与宫槐同咏。想江湖、摇落正多，雁声不到宵更永。最妨他、白发孤篷，怨入渔灯檠。"}