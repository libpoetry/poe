{"id":"120506","title":"题张仲思孝友堂","dynasty":"宋代","author":"陈造","text":"笔端吐阳春，胸次著云梦。袖中匠石斤，规矩随意中。君侯道艺乐，不许俗子共。深堂埃壒外，平日文字供。默对八窗静，不但十年种。妙语落人间，一一万金重。平反与进修，并作旨甘奉。只今衣五彩，颇亦笛三弄。何人侍板舆，觞豆燕群从，鴒原春事繁，雁影天宇空。傍睨枭雉呼，或作邹鲁哄。纷纷手翻覆，纳纳腹空洞。汲直合居中，器博滞近用。初计拔薤来，竟息憩棠讼。悠然拥书坐，竹风助吟讽。更听雏凤鸣，未妨蜚鸿送。今皇志复古，俗有后宾贡。斯文属耆儒，夏屋况巨栋。江汉继崧高，谁当第嘉诵。县知尹吉甫，缩手辟张仲。"}