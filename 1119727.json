{"id":"1119727","title":"次两知县韵四首","dynasty":"宋","author":"陈造","text":"老去栖迟八品官，剑颐深悔诮田单。东邻未省吟髭断，笑掷牙牌命肉盘。暴醉琳腴饱栈羊，巡檐闲认小梅香。胡床曝背关情甚，古锦囊诗引兴长。似我聱牙亦漫官，倚君风义慰羁单。开缄更识新诗法，脱手铜丸转玉盘。政成无复败群羊，万轴书前一缕香。明日过君况休务，茶边清话不妨长。"}