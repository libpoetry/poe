{"id":"433800","title":"南归杂感","dynasty":"近现代","author":"薛青萍","text":"一到湘中耳目新，稻苗翻浪草铺茵。烟波无限江南趣，风柳非同塞北春。车辙移时山掠影，市声起处路扬尘。近乡莫怪行偏缓，屈指知交剩几人。一别家山四十年，归逢亲族费周旋。相询名字惭疏阔，共话沧桑感变迁。把酒不辞春酝酿，联床每听雨连绵。漪漪万竹垂清荫，待择长竿钓渭川。参差高木抱藤萝，旧地难忘枉道过。樵径有声风叶乱，林泉无主野禽多。避灾曾觅逃秦洞，垂老犹挥返日戈。烟景阳春来召我，天涯花讯近如何。天北天南万绪牵，归心日夜望林泉。旧时墓地添新冢，晚辈儿曹尽少年。乡语未忘人物改，故交老去菊松全。如何一送飞驹影，眼底沧桑几大千。"}