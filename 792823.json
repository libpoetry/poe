{"id":"792823","title":"暨阳怀古二十三首 其二十 实园落落斋","dynasty":"清","author":"缪徵甲","text":"高皇范铁训嗣王，内臣无得干外政。英宗惑振称先生，阍寺居然窃国柄。曹汪刘魏相继生，义子干儿势逾横。大江西来入海门，浑茫正气生伟人。文贞素仰贡克仁，二十四罪侃侃陈。严刑锻鍊断指死，大呼高皇鉴微臣。李与文贞本姻特，初官南康已称职。列论崔魏扶周高，誓以骨鲠死报国。国步艰难难力移，完臣分内事无奇。从容被逮临危日，自序生平绝命词。寂寞园斋缪与李，怀古而今空仰止。寄语枯灯拥卷人，读圣贤书有如此。"}