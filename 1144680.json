{"id":"1144680","title":"自居剡源少遇乐岁辛巳之秋山田可拟上熟吾贫庶几得少安乎乃和渊明贫士七首与邻人歌而乐之","dynasty":"宋末元初","author":"戴表元","text":"贫贱如故旧，少壮即相依。中心不敢厌，但觉少光辉。向来乘时士，亦有能奋飞。一朝权势歇，欲退无所归。不如行其素，辛苦耐寒饥。人生系天运，何用发深悲。我居在穷巷，来往无华轩。辛勤衣食物，出此二亩园。薤菘郁朝露，桑柘浮春烟。以兹乱心曲，智计无他妍。择胜不在奢，兴至发清言。相逢樵牧徒，混混谁愚贤。松风四山来，清宵响瑶琴。听之不能寐，中有怨叹音。旦起绕其树，磈砢不计寻。清音可敷席，有酒谁与斟。由来大度士，不受流俗侵。浩歌相倡答，慰此雪霜心。中年涉事熟，欲学唾面娄。逡巡避少年，起秽不敢酬。旁人吁已甚，自喜计虑周。微劳消厚疚，浅辱胜深忧。从知为下安，处上反无俦。人生各有志，勇懦从所求。古人重畎亩，有禄不待干。德成禄自至，释耒列王官。不仕亦不贫，本自足饔餐。后世耻躬耕，号呼脱饥寒。我生千祀后，念此愧在颜。为农倘可饱，何用出柴关。村郊多父老，面垢头如蓬。我尝使之言，辞语不待工。古来名节士，敢望彭城龚。有叟诮其后，更恨道不同。鄙哉譊譊者，为隘不为通。低头拜野老，负耒吾愿从。去年秋事荒，贩籴仰邻州。健者道路间，什伯成朋俦。今年渐向熟，庶几民不流。书生自无田，与众同喜忧。作诗劳邻曲，有唱谁与酬。亦无采诗者，此职何可修。"}