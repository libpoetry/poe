{"id":"1129287","title":"丁未昏","dynasty":"宋","author":"释行海","text":"异乡芳草故乡情，闻道烟烽满旧京。林下岂无贤圣迹，城中唯有管弦声。水流云散成寥落，花笑莺啼做太平。今日已无荣辱念，此山深处寄浮生。极目东南王气浮，雨馀春色满皇州。看花不饮翻如醉，听角无心亦自愁。吴越是非残客梦，山川今古白人头。殷勤更向楼中望，只有孤云得自由。"}