{"id":"810960","title":"将至武昌先寄匡山","dynasty":"清","author":"王苏","text":"客星煜煜照江波，听尽吴歌听楚歌。黄鹤九霄仙迹远，赤乌千古霸才多。烧春别贮蒲萄斛，藻夏新裁蛱蝶罗。曾共玉堂天上坐，不知今夕景如何。投老闲身一死生，故人况有故乡情。芙蓉不解留王迥，鹦鹉何妨殉祢衡。短棹萧凉邀月色，新篇悲健杂江声。旧游难访洪厓洞，西望长嗟泪满缨。"}