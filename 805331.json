{"id":"805331","title":"沁园春 春日山居二首 其二","dynasty":"清","author":"王于臣","text":"山绕吾庐，且启烟扉，悠然远思。看墙角花英，落成红雨，檐前柳叶，罥住青丝。漫卷虾须，频来燕子，认得空梁旧垒飞。伤心处，抚笔床茶灶，事事都非。春风不管芳菲。任陌上香风著地吹。更怨锁莺魂，声移庭院，梦迷蝶影，愁上罘罳。弦冷蕉桐，香沈睡鸭，检点生涯几自疑。朝来后，又门窥松鼠，野叫山鸡。"}