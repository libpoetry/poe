{"id":"632111","title":"示诸子","dynasty":"明","author":"释函可","text":"我头久已白，我齿久已坠。我耳近复聋，我目近复瞆。我腹不耐餐，况复寒伤肺。馀生过十年，安得长汝俟。今日复来日，今岁复来岁。少壮亦已亡，老病谁复在。好日信无多，良遇安能再。古圣喻为山，进止存一篑。勿以将成堕，勿以初心委。勿以愚自甘，勿以智自废。人世何足云，死生事乃大。若不早自决，后来谁汝代。我生亦平平，我死汝必悔。汝命金石坚，汝缘胡可恃。努力复努力，勿更须臾待。阖眼即他生，他生未必会。"}