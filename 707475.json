{"id":"707475","title":"双双燕 除夕忆家兄","dynasty":"明末清初","author":"王夫之","text":"荒山百里，想残雪初晴，应同消受。莫还似我，祇共寒垆相守。重叠山河冷泪。更梦对、团圞春昼。读书帷里华镫，献寿堂前椒酒。辜负。当年人说。道仙苑芝英，一时三秀。山移海涸，别是人间花柳。还听金鸡玉漏。怕天也、妒人长久。但念今夕相怜，莫问明年健否。"}