{"id":"1253367","title":"拟贫士二首","dynasty":"元末明初","author":"蓝仁","text":"蟏蛸网我户，蟋蟀号我壁。被褐不掩胫，采薇岂充食。岁有饥寒忧，巷无车马迹。岂知旷达观，不以贫病迫。昔闻孔颜圣，亦有陈蔡厄。澹然忘世虑，弦歌自朝夕。蓬门有一士，被褐恒苦饥。朝饮南涧流，暮食西山芝。虽有二顷园，芜秽亦不治。妻子共寂寞，弹琴咏诗书。荒林积雪深，古屋炊烟迟。高卧自有适，何必他人知。"}