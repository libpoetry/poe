{"id":"432388","title":"《湘中草》书后","dynasty":"近现代","author":"汪石青","text":"字有牢骚句有棱，极沉痛处足哀矜。荃荪不死谁魂魄，仙鬼之间此友朋。酒畔君休伤李白，春归我欲吊韩凭。从来天玉真名士，愁病消磨宠茂陵。苦嗔醉梦絮巫阳，六卷书成鬓已霜。底事生储三副泪，翻教死转九回肠。千秋文字高无价，三峡风涛怒有香。赏雅有人还赏怪，买丝端欲绣西堂！"}