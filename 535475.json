{"id":"535475","title":"瓶山先生廉察广西作五岭行奉赠","dynasty":"明","author":"王立道","text":"五岭嵚崎亘天起，梧桂雄蟠几千里。近闻黄雉阻越裳，行遣楼船下漓水。天子念彼西南隅，临轩授节胡大夫。清秋月晓照旌棨，绣衣回光紫绶纡。大夫欣然才且杰，勋名廿年振藩臬。粤南此日更褰帷，坐使皇威通绝徼。百蛮万里并同风，谱作歌传乐府中。会看旬宣续周雅，汉庭空说伏波功。"}