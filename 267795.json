{"id":"267795","title":"水龙吟·展重阳，虎阜李公祠小集，呈子异","dynasty":"现代","author":"朱祖谋","text":"画帘官舫清秋，五湖对酒平如掌。簪萸节过，觞梅信远，溪山无恙。金虎荒烟，紫鸿新驾，连情散赏。问荒池剑气，消沈何处，一泓底，笙竽响。谁酹祠堂丞相，费勾留、中兴怀想。东风战鼓，悤悤换与，西塘菱唱。一局沧桑，九能词赋，几回怊怅。愿明年更健，重摩翠壁，倒黄花酿。"}