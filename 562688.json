{"id":"562688","title":"玉鸠歌寿陈子有观察","dynasty":"明","author":"董其昌","text":"白云何来照象罔，不作寻常珂佩响。于阗之玉昆吾刀，雕琢鸠形大于掌。恰称仙人九节筇，颁自君王灵寿赏。撑柱倾天会有时，披寻福地能萧爽。八千岁月老堪扶，十五连城差足享。昔有卢敖曾挟之，垂赤豹兮骖文螭。飞扬跋扈污漫期，手佩玉鸠如佩觿。狡狯变化儿童嬉，掊风作雨尔所为。天老倦游鸠倦飞，龙梭一跃归葛陂。杖化葛陂龙，鸠啼昆丘树。回翔抵鹊村，更与非能遇。五更祝哽布初筵，九十造朝随舄履。帝师绵邈鸟不闻，巢居谁与接慇勤。一从鼠璞邀高价，那见鹰眸好策勋。神物悠悠委草莽，野人得以遗山长。白璧应难荐十双，青蛙那可消几两。悬矢知当屈揽初，挂钱便起黄垆想。蒲坂平阳辑瑞新，万壑千岩胡独往。玺书一日下安车，玉鸠飞向铜龙上。"}