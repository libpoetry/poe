{"id":"279113","title":"木兰花慢·简州谒三溪祠","dynasty":"现代","author":"周岸登","text":"访三溪旧隐，雁江上，鹤林前。任赖简池台，逍遥洞壑，无此清妍。晴川。带金绕绛，听渔歌唱起宋时船。幽讨如闻易学，卧游且伴琴眠。当年。谏草吟笺。辞斐亹，意缠绵。怅故山梦远，房州锢久，忠孝回天。依然。钧游旧迹，倚危亭、愁思入孤烟。遗集难寻副墨，倦怀剩寄风泉。"}