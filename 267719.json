{"id":"267719","title":"二郎神·西溪交芦庵为樊榭老人及其姬人月上祠栗主处","dynasty":"现代","author":"朱祖谋","text":"镜流换眼，避旧约、丳湖叠舸。听水乐空岩，烟禽深竹，如唤缘流客坐。往日词仙寻秋地，有顾影、惊鸿来堕。曾梵夹写名，唐诗摘句，等闲功课。无那。维摩病侣，松根长卧。问丈室飞花，悤悤何事，收拾人天净果。拥髻因依，倚声幽款，赢得定中香火。残雁外，瑟瑟芦风渐起，送神弦和。"}