{"id":"747643","title":"斤竹涧","dynasty":"清","author":"端木国瑚","text":"岩幽猿始啼，天光发林晏。早涉芙蓉溪，憩此斤竹涧。白云翳乔柯，青烟袅修栈。苔明沙汭交，石丽淙流间。露壁洒松清，风潭落花眩。蹊惑渔者重，迹慑樵入惯。攀翻恣篻簩，凌厉厌葭薍。菖蒲养谷神，薜萝耻尘宦。游山昔何人，越岭此流眄。枉挈崖上屐，未眺湖中雁。仙事昧交臂，灵山邈对面。昔艰今在兹，穷赏寄余僈。泉声引天高，石色到海幻。玄中无物存，意外非人办。寄言进帆客，孤屿焉足恋。"}