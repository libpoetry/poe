{"id":"807484","title":"念奴娇  用前韵酬鹿邑张子武","dynasty":"清","author":"陈维崧","text":"升仙台上，说当年风景，萦青缭白。旷望层湖窗扑水，雁子凫雏千百。物换星移，海枯石烂，劫手棋逢敌。至今废馆，野花丛草沾臆。久矣仙不如顽，哀多于乐，且把鹅笙炙。汉武秦皇今纵在，也饱炎风朔雪。饮酒千场，读书万卷，此外非吾急。醉人须恕，怀中帻堕难拾。"}