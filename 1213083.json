{"id":"1213083","title":"子方心困二隐君屡以书疏相问因伯亨都司赴召亟联数语寄谢","dynasty":"元","author":"曹伯启","text":"宦游始至澄江日，异代衣冠常接迹。更见诸生列郡庠，大篇巨轴辉金璧。别来三十四周星，世事消磨如过客。区区耳顺有五年，坐觉羲娥急朝夕。官债穷愁旧复新，茫然回首成今昔。两贤时得梦中看，目力昏花心尚赤。"}