{"id":"432747","title":"汉口寓楼上有怀","dynasty":"近现代","author":"范天烈","text":"郁郁羁怀独倚楼，侧身江夏望梁州。雨声直逼荆襄道，山势遥趋汉沔流。落日故乡巴子国，西风锦缆秣陵舟。何时同醉一杯酒，消尽千秋万古愁。塞雨关云暗不收，一年难遣是清秋。园花落尽人迟暮，梁燕归飞客久留。百计蹉跎悲去日，孤怀惨淡为神州。高寒欲近遥天月，不惜更深独倚楼。"}