{"id":"1128360","title":"闺怨","dynasty":"宋","author":"舒岳祥","text":"一春心事许谁同，金钥无声柳絮风。怪得枕中黄鸟唤，不知窗外海棠红。回廊曲径入荷花，斜隐珠帘半面遮。欲绣鸳鸯嫌未似，且抛针线理琵琶。能把玉箫传远意，难将彩笔写秋光。翠屏金鸭芙蓉冷，梦短却嫌秋夜长。贮雪成酥饤玉盘，劝郎抄取一匙餐。金针指冷愁花冻，侍婢添香却夜寒。"}