{"id":"1112990","title":"晚兴二首次人韵","dynasty":"宋","author":"张纲","text":"病骨支离怯晚风，可堪游目送飞鸿。书淫老去还知倦，酒圣秋来却喜中。北伐会须空虎落，西边先欲靖蚕丛。卑飞莫起扶摇念，徒使庄生笑二虫。衰草连云万木风，天高灭没见孤鸿。夕阳人散酒旗下，远浦船归渔笛中。兀兀松窗翻蠹简，垂垂蓬鬓飒霜丛。自怜世味谙来惯，已觉忘辛似蓼虫。"}