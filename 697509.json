{"id":"697509","title":"琴操十一首 龟山操","dynasty":"明","author":"胡应麟","text":"龟之峻嶒兮望鲁之疆。龟之凭陵兮蔽鲁之邦。迟迟余行兮载贽于筐。余怀以怦怦兮胡为去父母之乡。汎汎崇兰，在彼空谷。以芬以芳，达于平陆。达于平陆，大国之香。薄言掇之，以遗明王。以遗明王，畴适逢世。岁月行暮，芬芳将逝。芬芳爰逝，羌不可留。忡忡我心，曷维其忧。嗟嗟皇考，放余于野兮。凛凛严霜，雨雪交下兮。雨雪交下，夐弗可留兮。念欲自明，我维君忧兮。我维君忧，逝将安适兮。世岂有兹，无父之域兮。无父之域，余曷以居兮。茕茕上天，罪实在子兮。梦之憧憧兮，厥形维狸。形之蛩蛩兮，胡首则遗。茫茫吉凶兮，畴尅我期。皇皇昊穹兮，庸豁我疑。雉朝飞，雉雊于田号，维雌则随。暮而无妃兮，入而安归。忧心怦怦兮，将以告谁。援琴而歌兮，以写我悲。煌煌紫芝，三秀五茎。郁郁崇冈，巃嵷眇冥。爰卧其巅，爰掇其英。颜色丽鲜，以敷以荣。身轻翼舒，游六合外。驷马高盖，翳以畴赖。巢哉由哉，寤言弗猜。唐哉虞哉，亦已焉哉。縠之襜襜兮，可裂而朽兮。屏之岩岩兮，可越而走兮。剑之巉巉兮，可捍匕首兮。煌煌八公下帝庭兮。贻我大药登遐龄兮。婴儿姹女相和鸣兮。飞翔九垓羽翼成兮。金支翠旂夹路迎兮。万年不死居曾城兮。俯视六合徒营营兮。朝生夕枯如蠓螟兮。羽翼双飞兮，中道当乖。汝翔安适兮，余居曷谐。彼忮则害兮，为家庭灾。汝淑则慧兮，曷明余怀。维牝无晨兮。尔胡以鸣兮。维尔之鸣兮。家胡以宁兮。牝兮鸣兮。鸣兮晨兮。家兮庭兮。怦兮营兮。雷兮霆兮。"}