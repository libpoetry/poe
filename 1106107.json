{"id":"1106107","title":"歌元丰五首","dynasty":"宋","author":"王安石","text":"水满陂塘谷满篝，漫移蔬果亦多收。神林处处传箫鼓，共赛元丰第二秋。露积成山百种收，渔梁亦自富虾鳅。无羊说梦非真事，岂见元丰第二秋。湖海元丰岁又登，稆生犹足暗沟塍。家家露积如山垄，黄发咨嗟见未曾。放歌扶杖出前林，遥和丰年击壤音。曾侍土阶知帝力，曲中时有誉尧心。豚栅鸡埘晻霭间，暮林摇落献南山。丰年处处人家好，随意飘然得往还。"}