{"id":"253332","title":"古仙人辞今附于此","dynasty":"金朝","author":"王渥","text":"梦入云山宫阙幽。鸑鷟同侣鸳凤流。桂月竟夜光不收。世俗扰扰成嚣湫。醉飞星驭鞭金虬。八仙浪迹追真游。龟玉筌蹄二十秋。摩霄注壑须人求。觅剑如或笑刻舟。阳燧非无角绮俦。元鼎以来虚昆丘。东井徒劳冠带修。松餐竹饮度蜃楼。崧顶坐啸垂直钩。秪应惭愧刘幽州。"}