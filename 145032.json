{"id":"145032","title":"先云洲访予於万玉归而寄诗因用其韵","dynasty":"宋代","author":"释文珦","text":"晓行竺山心，草露濡衣襟。稽留虽在眼，谢客难重寻。灵木逾千龄，斤斧日见侵。侵伐残未已，使我老气瘖。雅乐寝不作，满耳侏离淫。野性羞雷同，自为梁父吟。疵贱苦无力，安能变夷音。畏涂不可行，林下甘陆沈。世道已如此，怀抱那易禁。独爱古桂林，岁晚犹森森。此桂亦未保，慨叹良又深。"}