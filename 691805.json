{"id":"691805","title":"痔不可车旬日乃造于东园春葩向残夏英欲起慨焉动于老怀再赋绝句十首","dynasty":"明","author":"李梦阳","text":"鲍归昨誇百结胜，惜我病阻孤春妍。岂谓今开两荆树，分枝的的照红烟。桃杏叶尖荷叶圆，杨花乱扑如白绵。若言春事浑无曲，榆荚缘何亦贯钱。昨当春色散年芳，竞媚争妍各擅场。一出牡丹诸便歇，固知渠是百花王。槛西新笋不太甚，一夜迸阶横我檐。汝虽天生刚直物，岂容出地头头尖。吾园种种无樛木，两葛萦纡底自芳。客到更无愁醉酒，醉时但卧此花傍。情閒有时被物恼，即无恚怒亦生嗔。频来语燕如疑主，独立鸣鸠不怕人。为园偏种閒花草，我欲移松无处栽。深山瑟瑟谁知汝，可惜凌云耸壑材。亦知盆沼非源水，试放鱼苗喜即成。敢说寸鳞无变化，煦花吹絮巳横行。花时酒客围花坐，今日红稀客不看。即使盛衰遵物理，何须反覆似波澜。万竿美竹修修翠，爱此朝朝坐竹中。困酒实应惭阮老，挥弦聊窃此嵇公。"}