{"id":"496432","title":"薄倖","dynasty":"明","author":"杨慎","text":"碧鸡催晓。正话别、匆匆未了。又咫尺、销魂桥上，南浦绿波芳草。记昨宵、醉褶罗襟，玉山拚为金樽倒。爱皎皎当窗，盈盈隔水，那个人儿窈窕。自油壁香车去后，路远西陵月悄。恨同心带缓，露兰啼歇，多情却被无情恼。最萦怀抱。把双双骰子，重重喝采占佳兆。桃花有意，前度刘郎未老。"}