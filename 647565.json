{"id":"647565","title":"题澄江韩氏弥性堂卷","dynasty":"明","author":"王汝玉","text":"芙蓉城里花如簇，况有澄江秋水绿。花间茅屋是君家，门外萦回江一曲。长年自与世情疏，何异柴桑处士居。竹粉晴飘围罢局，芸香昼染读残书。我曾放迹澄江上，水墅山村遍游赏。如何未解识君家，往事茫茫空怅怏。君家令子仙闱郎，我忝濡毫直玉堂。侍宴每联金屋坐，退朝常接玉墀行。几番论旧相留恋，彷佛澄江眼中见。令人飞梦落江南，满座秋光净如练。披图索我为题诗，老去空惭藻思非。勉率为君歌此曲，恍然疑接谢元晖。"}