{"id":"844823","title":"冯逆犯阙，缶老来书云：聋有所闻，歌以代哭，赋此答之二首","dynasty":"清末民国初","author":"曹家达","text":"盭气阨金台，禁城中夜开。燕成巢幕谶，盗窃大弓来。西北荒边备，东南剩劫灰。谁将遏乱略，指望出群才。疆甸惊烽火，因民号竟诬。谁承王氏腊，奈此霍家姝。野老忧天压，君门感日晡。不堪回首处，宫阙夜啼乌。"}