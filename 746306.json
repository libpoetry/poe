{"id":"746306","title":"惠济闸","dynasty":"清","author":"沈兆沄","text":"声殷巨雷光喷雪，一径划然苍崖裂。悬溜陡落船溯流，倒吹更兼朔风烈。三闸险如十八滩，惠济尤比上滩难。百夫绞挽凭长缆，辘轳失转心胆寒。我行到闸值薄暮，狂飙愈助奔涛怒。石燕高飞雨欲来，榜人齐唱《公无渡》。亟欲过此翻游移，粮艘亦复行迟迟。未柔变刚由搏激，凶猛如虚与委蛇。闸畔维舟永今夕，人静无声依峭壁。伏枕俨闻过千军，急湍不知添几尺。忽喜浪息朝暾晴，下游版闭自在行。入坎出坎祇俄顷，化险有术惟持平。"}