{"id":"1126999","title":"柳闳展如子瞻甥也其才德甚美有意于学故以桃李不言下自成蹊八字作诗赠之","dynasty":"宋","author":"黄庭坚","text":"柳君文武甚，睨视万人豪。老气鼓不作，卷旗解弓刀。上为朝阳桐，下为涧溪毛。囊中有美实，期子种蟠桃。浮阳愧嘉鱼，道傍多苦李。古来贤达人，不争咸阳市。吾子富春秋，日月东趋水。潜圣有玉音，闻道而已矣。霜威能折绵，风力欲冰酒。勤子来访道，枵然我何有。寝兴与时俱，由我屈伸肘。饭羹自知味，如此是道不。任世万钧重，载言以为轩。空文误来世，圣达欲无言。咸池浴日月，深宅养灵根。胸中浩然气，一家同化元。陆沈百世师，寄食鲁柳下。我今见诸孙，风味窥大雅。大雅久不作，图王忽成霸。伟哉居移气，兰鲍在所化。圣学鲁东家，恭惟同出自。乘流去本远，遂有作书肆。日中驾肩来，薄晚常掉臂。徒嚣终无赢，归矣求己事。清润玉泉冰，高明秋景晴。妙年勤翰墨，银钩烂纵横。蓝田生美璞，未琢价连城。思为万乘器，柱下贵晚成。八方去求道，渺渺困多蹊。归来坐虚室，夕阳在吾西。君今秣高马，夙驾先鸣鸡。慎勿取我语，亲行乃不迷。"}