{"id":"1222136","title":"甲子岁后园秋色四首 其三 葡萄","dynasty":"元","author":"郝经","text":"深院荒草长，短蔓裂塼缝。葡萄本西果，南国谁与种？插芦为扶持，灌溉甚珍重。瘦骨紫节舒，龙头青线控。蟠蟠上疏篱，茜茜将远纵。遭遇虽后时，取实望秋仲。摘露添俎豆，庶閒馆人供。谁知六月旱？卉木焦死众。断秧馀几花，强勉著土拥。竟作缠结枯，日绕空悼痛。肺渴口重乾，望梅心欲烘。忽忆河陇秋，满地无歇空。支离半空架，串草十里洞。拇乳积成岸，澒癑接梁栋。一派玛瑙浆，倾注百千瓮。往岁见沙陀，回鹘正来贡。诏赐琥珀心，雪盛瓶尽冻。查牙饮流澌，气压黑马湩。一旦离魏阙，五载犹在宋。见此复何时？鸟道目逆送。"}