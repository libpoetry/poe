{"id":"1119604","title":"次梁教授见贻韵五首","dynasty":"宋","author":"陈造","text":"红尘半世仅绯衫，白首官曹两换衔。羞见淮乡隐君子，紫芝黄独老嵌岩。沐猴岂合缠章服，野马如今脱辔衔。屈指悔来坡下路，瘦筇随客上巉岩。谁向仙曹接胜谭，金泥天篆署冰衔。如闻不惜蜚霞佩，乞与耕莘与筑岩。藏室仙经玉作函，一编当复翠鸾衔。即今尚喜观书眼，月射清池电耀岩。敝帚千篇漫手缄，分无三字入官衔。消磨不尽干云气，时作长虹贯夜岩。"}