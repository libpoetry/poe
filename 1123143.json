{"id":"1123143","title":"潘豳老出十数诗皆有怀苏儋州者因赋二首","dynasty":"宋","author":"贺铸","text":"人烟寂绝鬼门关，更指儋州杳莽间。三四月交天漏雨，东南地尽水浮山。依迷春草鸰原失，响像秋风鹤驭还。回羡河阳贤父子，雪堂曾伴十年闲。旧隐江城东复东，堂前杨柳付春风。犹传白雪兴中曲，俄失黄粱梦后翁。儋耳吉音无雁使，峨眉爽气属狙公。不应更广穷愁志，悟取平生坐底穷。"}