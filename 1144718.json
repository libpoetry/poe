{"id":"1144718","title":"入武夷山二首","dynasty":"宋末元初","author":"熊鉌","text":"一见识君多道气，再陪杖屦此跻攀。高山流水知公志，明月清风共我闲。落落半生心未泯，寥寥千载事相关。出山一步尘埃满，便好赍粮莫出山。试问山中亦何好，见山便自喜居山。不堪造物半生役，枉使男儿百岁闲。天柱沈冥阴雨外，幔亭缥渺彩云间。苍生辛苦何终极，控鹤仙人去不还。"}