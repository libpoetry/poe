{"id":"588143","title":"世寿堂为周少参题","dynasty":"明","author":"王渐逵","text":"河洛锁烟霏，腥膻遍区域。海岳汤昏割，午会厄百六。建邺萃真皇，中原更恢复。治协华胥邦，诗咏唐豳俗。吴江隐奇踪，寿考仍相续。一朝异事传，四国欣所欲。花源迷故津，菊水沦幽独。更老名汉庭，于君见贞笃。积善理所宜，仁风亦孚育。缅怀未登堂，见君已凝目。乃知德故寿，亦有名与禄。琼瑶叠嘉珍，展卷心自肃。眷言荣素心，神歆媚馨福。"}