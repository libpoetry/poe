{"id":"747966","title":"同柏容郘亭泛舟过禹门山还饮姑园","dynasty":"清","author":"郑珍","text":"老去人事多，所乐在襟带。向来济胜具，浪掷悔无赖。东里山水平，当门此其最。五弟入村来，食藿不我粝。老檬又好事，能令小船大。秀才作游戏，方舟正无害。水光青竹间，山影红树外。招提上绝壁，草木纷晚馤。放言徒充栋，子余所沾丐。吾儒有奇邪，何责彼狡狯。老僧喜我醉，请书压涛濑。为攀千丈崖，印我百年蜕。两孺尽葵栗，催归荫松盖。野人飨官具，邱嫂无已太。公然登蟹羹，此真未前蔡。明傥不吝晴，上流可扬汰。会禽石斑鱼，更与斫新鲙。"}