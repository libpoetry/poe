{"id":"520331","title":"予闻山曲曰盩水曲曰厔而盩厔一邑果在山水之间乃知昔人立名良有以也予既渡渭水风雨甚寒绝无诗思行台明发聊成一诗以写兴云","dynasty":"明","author":"朱诚泳","text":"客窗春梦破残更，骑从纷纷发县城。霁色微茫兼曙色，角声呜咽杂鸡声。漙漙湛露沾衣润，淡淡霏烟著树轻。数里行来人迹少，远村灯火尚微明。"}