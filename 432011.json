{"id":"432011","title":"江楼晴雪即景用东坡尖叉韵","dynasty":"近现代","author":"吴朝品","text":"昨宵雪报雨廉纤，残腊寒威十倍严。何处飞琼迷竹径，漫空屑玉压茅檐。远山黯淡铺丹嶂，老树杈枒挂白盐。我怪嫣红梅耐冷，居然粉态簇眉尖。惊寒绕屋叹饥鸦，载酒人停问字车。洗墨池边容洗盏，飞霞洞外尽飞花。闭门僵卧袁安宅，咏絮清词道韫家。疑是郪江明月夜，银蟾倒影路三叉。"}