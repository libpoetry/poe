{"id":"807305","title":"满庭芳  寿王敬哉先生用棠村词韵","dynasty":"清","author":"陈维崧","text":"菊尚拖黄，梅将凝粉，安排晴日开筵。锦笙画鼓，谱出鹧鸪天。两世尚书门第，朝回后、绣毂纷然。华堂上，升平保傅，矍铄地行仙。名园。飞霰后，银灯火树，雪月光联。要妆成瑶圃，映上红笺。海畔群真介寿，骖鸾渡、弱水三千。驼封赐，汪汪绿蚁，犹裛凤楼烟。"}