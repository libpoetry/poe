{"id":"540574","title":"昌平州别同年李检庵户部","dynasty":"明","author":"王樵","text":"吾为疏爽累，酷爱李兄淳。卫绾无他肠，德操言语温。高堂初白发，綵服及青春。忆昔在京师，邸舍偶相邻。种花一两行，蔬畦在堂陈。扫径延佳客，劝酬意偏真。重以规戒辞，蔼然长者心。嗟今半载别，双鬓满边尘。忽然兹邂逅，如见吾家人。喜剧各忘言，有涕还沾襟。感君父子间，团圞未老亲。我壮父已耋，兼又病相侵。胡天万里迈，江山白云深。匪我无罗绮，匪我无甘珍。亲病不能享，受禄虚吾君。欢悲两相激，君亦为吾矉。夜归不能旦，蒙露驰征轮。"}