{"id":"260543","title":"与庞才卿雨中同游太宁山","dynasty":"金朝","author":"赵秉文","text":"群山西来高崔嵬，太宁万叠屏风开。半天截断参井分，夕阳不到吟诗台①。近都形胜甲天下，况此万斛藏琼瑰。青蛟百道走玉骨，下赴僧界如奔雷。泉声夜作飞雨来，冷云滴破烟岚堆。柏梯可望不可到，石鳞冷骨粘莓苔。塔上一铃时独语，慎勿促装遽如许。径须携被上方眠，明日颠崖看悬乳。寺后一峰高更寒，归来驻马更重看。萧萧易水寒流广，苍茫不见云中山。西风栗叶高阳道，澹澹长空没孤鸟。荆卿庙前湿暮萤，昭王台畔沾秋草。拟豁千秋万古愁，更须一上郡城楼。西山应在阑干外，注目晴空浩荡秋。"}