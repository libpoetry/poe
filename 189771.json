{"id":"189771","title":"春日杂兴·吴会虽褊小","dynasty":"宋代","author":"秦观","text":"吴会虽褊小，海滨富奇峰。天鸡一号叫，剑戟明遥空。溪谷相径复，深林杳攒丛。猿吟虎豹啼，云气迷西东。中有遯世士，超然閟孤踪。被兰服明月，起坐松声中。夜锻吸沆瀣，朝琴庇青葱。骑星友元气，巢许安可同。俛眄区中人，飞埃集毛锋。问津或不缪，从子游鸿蒙。"}