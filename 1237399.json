{"id":"1237399","title":"八咏楼 其二 溪南即事","dynasty":"元","author":"黄溍","text":"莽莽长川去，行行薄暮时。山光连睥睨，寒色入旌旗。夕鸟归飞急，风帆逆上迟。世情关物理，俯仰寄长思。离别惊如雨，蹉跎愧后尘。秪今才有数，多尔术能神。玉唾春风湿，烟霄碧树新。谬惭推吏事，吾敢望平津。风雨三年别，登临一笑同。绿莎垂古井，碧瓦映疏桐。世故违高枕，吾生剧转蓬。相逢感畴昔，出处愧匆匆。"}