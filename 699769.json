{"id":"699769","title":"七月十四立秋雨后望月二首","dynasty":"明","author":"郭之奇","text":"天涯秋色自堪愁，摇落馀心尚可求。细挹炎光千嶂雨，渐嘘爽气万波流。每依云树同猿鸟，漫拟星槎共女牛。不是羁人多远意，三年穷海愧淹留。雨后秋来色倍新，行云万里为何人。颇疑物象时绸密，更使空华日布匀。几叠幽山光抱玉，无边碧海气吹银。稍需金镜浮天汉，自有冰心出世尘。"}