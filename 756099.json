{"id":"756099","title":"潼关行","dynasty":"清","author":"慕昌溎","text":"东走黄河西华山，屹然当险开潼关。雉堞高插青云端，一夫坚守称万全。桃林战士二十万，谁致死之歌舒翰。三秦流血膏胡锋，长蛇封豕蟠关中。銮舆播荡身降虏，勋名百战皆成空。哥舒失机诚自辱，悲哉胜朝孙白谷。慷慨临关血战频，孤忠卒难撑全局。朝廷政事伤陵夷，乾坤坐令烟尘飞。譬如全体皆已失，咽喉虽存将安为。是知在德不在险，吁嗟关兮空崔巍。"}