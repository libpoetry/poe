{"id":"811270","title":"再柬蛰仙","dynasty":"清","author":"丘逢甲","text":"须鬓虽苍两颊红，路人排拥看坡公。方谋车辙环天下，犹悼方壶没海中。身世浮沉关运会，河山破碎负英雄。老亲健饭真奇福，差幸平生此事同。苍凉喜见日方东，未死安能万事空。灾异频闻成乱象，云霄何处托冥鸿。百年观祭知夷礼，四海论诗入变风。硕果尚留吾辈在，莫教阳九数终穷。"}