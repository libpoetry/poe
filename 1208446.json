{"id":"1208446","title":"河淮曲（送桃源县令简西碧）","dynasty":"元","author":"宋褧","text":"河水浊，淮水清。中央置县树孤城，县中置令司群氓。官尊无差遣，俗善少斗争。令果仁贤严且明，能令民衣食馀饶鸡犬不惊。恩泽旁浃垂令名，圭田租入足代耕。鲜醲饫妻孥，馈遗及友生。何必黄尘赤日飘缨纡组趋神京，乃始得称豪英。呜呼简君官甚美，我歌送行不骪骳，愿君莫学河水学淮水。"}