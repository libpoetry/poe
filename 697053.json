{"id":"697053","title":"临淮史夫人挽章四首","dynasty":"明","author":"胡应麟","text":"令族姬姜并，贤声孟卫流。贵从周太保，体敌汉诸侯。宝匣飞鸾镜，琼箫咽凤楼。预知陶氏冢，新兆卜眠牛。云軿飞绛阙，哀诏下明堂。大树犹撑日，芳兰骤仆霜。泉台春寂寞，石室夜苍凉。冉冉灵妃佩，乘风度七襄。叹息兰闺底，悲风一夜多。星芒沉宝婺，日彩断银河。跨凤佳期阻，丸熊旧事过。钟情潘岳甚，其奈二毛何。宠数颁宸极，恩光备寝筵。珠襦藏大隧，玉匣閟重泉。懿德丝纶著，芳声竹帛传。谈诗怜哲胤，凄断蓼莪前。"}