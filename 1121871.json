{"id":"1121871","title":"谢师厚挽词三首 其二","dynasty":"宋","author":"范纯仁","text":"天地钟奇秀，公应为世生。何悭一老遗，遽夺万人英。千古长赍恨，重泉不掩名。缪当幽穸志，深愧色丝铭。侍行游邓学，才喜识荆州。一顾蒙青眼，相知到白头。坤维同谪后，星纪等閒周。不意终天别，交颐涕不收。妙年辞笔已惊人，不谓明时阻致君。白首郎中归白水，青衿弟子到青云。渊明雅有归田兴，贾傅空留吊屈文。千载定应无孔孟，一言谁为诔孤坟。"}