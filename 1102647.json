{"id":"1102647","title":"赠月篷戴相士","dynasty":"宋","author":"俞德邻","text":"双眸炯炯秋篷月，十载声名动京阙。隆准龙颜曾为开，獐头鼠目谁撄揬。我闻论相先论心，此语古传非恍惚。闾阎谈笑觅侯封，渭水垂纶飘白发。脍肝盗蹠以寿终，赵盖杨韩膏斧钺。相形相心两莫凭，使我向空书咄咄。年来四海一鼓鼙，萧艾腾芳兰茝歇。宣室宁无贾谊思，侯门半却祢衡谒。君归若见袁李徒，造化韫藏须剞劂。我今自分老山林，渴饮壑冰饥食蕨。但烦一语抱璞人，莫学卞和遭再刖。"}