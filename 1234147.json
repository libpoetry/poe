{"id":"1234147","title":"赠道隆上人","dynasty":"元","author":"赵孟頫","text":"辟俗无所之，步寻招提游。颓垣蔽蓬艾，破屋坏不脩。老僧俗念净，静坐百不忧。浮云有逸态，止水无急流。乃知我辈人，苦受世累囚。朅来得此地，稍觉心休休。窗前几丛菊，青蕊亦巳稠。爱之不忍采，留作山房秋。何当移四松，伴汝成清幽。南冈与北岭，路近颇易求。他年风雨夜，来听龙吟愁。"}