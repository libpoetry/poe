{"id":"159853","title":"同曼叔游高阳山","dynasty":"宋代","author":"韩维","text":"久闻高阳胜，近在汝州侧。跂予三年望，我愿今卒获。烟云函两山，台殿开半壁。解鞍高林下，仰视怯登陟。苍松盘老枝，矫矫入檐隙。微风韵其上，落耳寒恻恻。枇杷两高树，中国所未识。叶间青实骈，大与蜀土敌。我来暮暮后，花草已狼籍。不见踯躅红，西岩向人碧。出门步榛荟，微迳不可索。援篱下幽涧，剥藓题苍石。鸟啼无定音，虎斗有遗迹。石台平挺挺，野竹瘦历历。主人尉下邑，奔走困符檄。喜我萧散人，幽奇共搜剔。息阴时一憩，贪胜还自力。归时山气冷，草露湿游屐。举手谢峰峦，高秋复来觌。"}