{"id":"1076426","title":"剪松毛小栅以诗落成","dynasty":"宋","author":"周紫芝","text":"东堂坐甑遭炊蒸，西檐烈日方腾腾。炎官张伞火渐炽，乌豕渡河云不兴。五官大夫有遗种，十八公自分云仍。羲和挥戈不可却，郢匠剪毛归作棚。南风飒瑟出馀韵，怒龙奋迅苍髯升。香来鼻观过一雨，便恐冰麝终难胜。天公割此一席地，付与老翁来曲肱。何时快著短齿屐，信手自把南山藤。卧听松风满山雨，去作水边岩下僧。"}