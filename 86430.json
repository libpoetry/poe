{"id":"86430","title":"郭熙山水障子","dynasty":"宋代","author":"刘克庄","text":"高为峰岚下涛江，极目森秀涵苍凉。始知著色未造极，台似丑女施铅黄。惊泉骇石聚幽怪，巨楠穷柏蟠老苍。鹿门寺，华子冈，神雷鬼电或取将。是耶非耶远莫详。疑闻钟声起晻霭，似有帆影来微茫。陌穷渡绝雪满坂，驴鞍钓笠分毫芒。炎曦亭午试展玩，坐觉烟雨生缣缃。古来绝艺必名士，俗史辟易安敢当。大年脂粉米老狂，先朝仅数燕侍郎。吾闻汾阳子，贵购父画一笔不许它人藏。矮屏短轴已可宝，况此四幅垂华堂。呜呼主人谨护守。"}