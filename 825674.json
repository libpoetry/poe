{"id":"825674","title":"宋廖氏世綵堂河东集书后","dynasty":"清末近现代初","author":"郑孝胥","text":"草窗始称韩柳集，韩集点勘颇流传。谢山跋语又及柳，项宋得此何寂然。东雅济美相竞出，悉祖廖氏如比肩。墨光欧体忽照眼，焕若神明当我前。乐盦适藏郭氏本，借校傥辨谁愚贤？嗟余嗜柳自童稚，六十见此非壮年。犹将抱书诵万遍，纤秾简古期华颠。潘君好古不自秘，重价奚吝金累千。赋诗容我题纸尾，愿与竹垞为执鞭。"}