{"id":"1126854","title":"次韵寅庵四首","dynasty":"宋","author":"黄庭坚","text":"四时说尽庵前事，寄远如开水墨图。略有生涯如谷口，非无卜肆在成都。旁篱榛栗供宾客，满眼云山奉燕居。閒与老农歌帝力，年丰村落罢追胥。兄作新庵接旧居，一原风物萃庭隅。陆机招隐方传洛，张翰思归正在吴。五斗折腰惭仆妾，几年合眼梦乡闾。白云行处应垂泪，黄犬归时早寄书。大若塘边擉网鱼，小桃源口带经锄。诗催孺子成鸡栅，茶约邻翁掘芋区。苦楝狂风寒彻骨，黄梅细雨润如酥。此时睡到日三丈，自起开关招酒徒。未怪穷山寂寞居，此情常与世情疏。谁家生计无閒地，太半归来已白须。不用看云眠永日，会思临水寄双鱼。公私逋负田园薄，未至妨人作乐无。"}