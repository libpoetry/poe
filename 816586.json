{"id":"816586","title":"盛星使宣怀招同曾观察广照小饮甲午十一月","dynasty":"清","author":"曾广钧","text":"太湖三万六千顷，我爱包山农丈人。鸦步丹霄联彩凤，先回海岳下麒麟。早闻嘉誉腾鞮寄，注意工商靖塞尘。铁马金轮开运会，本朝气象此更新。开府宾阶长绿钱，惟馀湜籍鬓毛鲜。今看沧海横流日，不是黄龙痛饮年。北海衣冠大和会，西堂杯斝小游仙。衡阳观察真宾雁，北去南来也自怜。"}