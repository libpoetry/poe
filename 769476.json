{"id":"769476","title":"瑞鹤仙  古微移居上斜街，邻顾侠君小秀野草堂，即查查浦故居也，赋词徵和，因忆咸同间吾宗龙壁翁居此，时适得王元章墨梅十二巨帧，遂榜其西斋曰十二洞天梅花书屋，事见龙壁山房庚申集藉广，古微所未备，并以谂后之志东京梦华者，俾有考焉","dynasty":"清","author":"王鹏运","text":"翠深天尺五，认秀野风流，银湾斜处。閒鸥淡容与。是百年见惯，骚坛旗鼓。春风胥宇。想生香、梅花万树。正南窗、煖入横枝，约略洞天云古。凝伫。朋笺旧事，挂笏高情，承平簪组。藤交阴妩。谁共觅，旧题句。劝先生莫忘，玉壶觞我，准备新诗赏雨。怕窥檐、一角西山，笑人自苦。"}