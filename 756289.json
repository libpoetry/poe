{"id":"756289","title":"老桂行","dynasty":"清","author":"施远恩","text":"阶前双桂高百尺，势凌霄汉根盘石。露染鹅黄一片秋，枝头簇簇团香雪。不随桃李斗春工，玉缀玲珑荫瑶席。花时供我日日吟，剥啄寻香有来客。一从访道西江游，梦绕吴山怅暌隔。忽忽烟霞十六更，树影健在人非昔。去秋赋归来，喜见旧标格。花繁料料金，叶展重重碧。一樽浓醁酹花神，与尔周旋仍日夕。桂兮桂兮誓将相守不相离，老向山中甘遁迹。"}