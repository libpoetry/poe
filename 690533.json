{"id":"690533","title":"庚申冬月旧寮杨昆林右辖粤东时久病未能展谒辛酉春二月以诗代书驰候","dynasty":"明","author":"张萱","text":"六龙飞处五云驰，抱膝停云有所思。帝赉关西清白吏，人歌南国素丝诗。三司附骥曾骖乘，十载归林尚绕枝。马足遗簪君问否，青山白首正栖迟。行吟惟悴老林丘，声气遥同二十秋。怀刺岂随弹铗客，受廛今喜抚尘游。炎陬薇省名方岳，海国桓圭古右侯。咫尺朱门犹未扫，何辞吾道付沧洲。"}