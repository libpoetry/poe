{"id":"988272","title":"和老人观牧图","dynasty":"宋","author":"崔鶠","text":"作官畏人嘲，胡孙骑牧牛。却离大江水，还家整归舟。还家此计不可移，此乐勿令儿辈知。行歌带索拾遗穗，耳静不复闻征鼙。功名亦妄尔，吾生去此将安之。趁此青草长，自牧牛与羊。不减九十头，何翅三百强。沙平水浅南山下，千角万蹄如此画。牛腰吹笛溯秋风，不问人间矍铄翁。"}