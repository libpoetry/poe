{"id":"808801","title":"游石鼓书院次昌黎《合江亭》元韵","dynasty":"清","author":"郑珍","text":"轻舟发衡邑，风日不相左。石鼓郭北外，即之在一唾。白鹿四讲院，此足作辅佐。更值江山胜，万金岂能货。右俯湘波清，左看蒸流过。破池插水会，崷崒气不挫。幽亭恣游目，欲倡寡余和。阑砌忽西日，竹影来个个。我生骨少媚，所如辄坎坷。小住苟为佳，便怀卜终卧。此地经唐贤，诛芧展岩课。朱张继文会，瞻望跂无奈。草木犹余馨，而何靳顽懦。恭读晦翁书，语若新告播。丈夫宁不然，谁能拔寒饿。自抚事畜身，长愁贫鬼贺。安即脱婴状，岩栖振寙惰。藉骋半日乐，思复一饷坐。山灵逼客行，岸阴结难破。下舟独回望，已觉斗尘涴。"}