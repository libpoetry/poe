{"id":"739093","title":"蔡将军歌","dynasty":"清","author":"徐夔","text":"浔江万重山，门户争一峡。贼兵巢其中，出没猿猱捷。将军慷慨真人雄，南入百粤西擒戎。有子骁勇如奉叔，前身应是周盘龙。均房山断无钩梯，三军前行路欲迷。大星昨夜陨如火，黄云闇闇天为低。豺狼转多路转恶，将军勇气十倍作。左右盘空总宝刀，头颅满地驰风飙。深林密箐伐鼓急，战马悲鸣军吏泣。仰天拔剑振臂呼，血溅苍穹据鞍立。长君年少忠勇俱，义激诸军驰百夫。背风髑髅血模糊，深入贼巢执其俘。咸阳一炬狐兔尽，大藤险恶今坦途。男儿要自获死所，惨澹阴风足千古。卞壸握爪谁其俦，温序衔须此可数。军前将士手口瘏，陇上歌成血泪枯。矢穷兵尽无时无，如公父子真丈夫，呜呼！如公父子真丈夫！"}