{"id":"686523","title":"送李天瑞还兴隆二首","dynasty":"明","author":"石宝","text":"莫道君门远万千，千山仍与万山连。桑弧蓬箭宜如此，瘴雨蛮烟岂偶然。理直不妨天下往，才高那受故人怜。孤根著地知何日，月白风清又一年。世态全归咏叹馀，岂如张旭但知书。九重献纳心犹壮，百折盘桓气未除。麟凤未应明主弃，芝兰欲就善人居。天涯相送还相忆，莫待平安两字疏。"}