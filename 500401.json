{"id":"500401","title":"看松庵","dynasty":"明","author":"陶安","text":"太古有积翠，怪虬托窟宅。皮鳞老阅岁，髯发硬如戟。爪擘层云开，夜攫明月食。偃跃天可依，忍冷冬不蛰。路绝人罕到，一士卧空壁。每从晨启扉，终日对森碧。相看久无厌，稚子笑成癖。昔自初览时，万松皆历历。凉阴羃窗几，深黛滴岩石。无乃肉眼观，玩物犹滞迹。迩来坐庵中，一松了无觌。不在形色求，能以神气得。坚朴藏大用，后凋秉天德。幽怀与俱化，此境遂真适。好风忽相过，清音起寞寂。"}