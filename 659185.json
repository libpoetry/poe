{"id":"659185","title":"除夕喜雪联句","dynasty":"明","author":"王鏊","text":"忽忽岁云除，纷纷雪仍积。玉楼冻鳞皴，红炉光歘赫。潇潇泻竹声，灿灿映空色。势欲减镫明，威能消酒力。才看拥庭除，斗觉摧屋脊。林风助飘飖，檐溜增淅沥。战陈惊六花，农家验三白。已见散成杯，还忧大如席。帐忆党家斟，履存东郭迹。撒盐我何才，授简君谁敌。端木夜仍飞，灵蓂晦全易。遥思大廷贺，谁问穷檐唶。把酒待新春，题诗永今夕。"}