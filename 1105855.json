{"id":"1105855","title":"次韵因上人晚菊简魏定父","dynasty":"宋","author":"王之道","text":"荆棘困松柏，风雨乱昏晓。干戈几时息，年来费天讨。孤芳如谢安，端恐非小草。此意谁人知，伊余相自保。不学桃与李，芬芳竞春时。天公岂多情，清露为君迟。荣悴休问命，冷暖当自知。青荧夜窗灯，相对哦新诗。离索自可笑，衰迟谁见怜。亭亭摇落中，一枝小窗前。正色有家法，细看清且妍。浮觞未云晚，松醪吾所便。经年混蒿艾，蕴藏应待时。清香密渍沉，微风助纷披。宋玉昧秋意，乃作儿女悲。君子有所养，因君观解颐。道人如青松，孤高不成丛。爱此黄金花，萧然有淳风。新诗皎秋月，警我野性慵。佳意不在酒，此身今醉翁。介寿诚有取，无问人所宜。君看菊花潭，事见桃源诗。东坡百世士，敢比流俗知。相逢勿相失，不醉欲何时。黄花如故人，别久喜复面。浇泥一杯酒，安用较深浅。清霜开浮云，黄落信风捲。岩岩幽素姿，秋来不多见。"}