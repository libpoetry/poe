{"id":"1125110","title":"视田五首赠八弟无斁","dynasty":"宋","author":"晁补之","text":"河流之所濡，一斛泥数斗。我庄当水穷，乃比石田瘦。尚无东陵瓜，况有南山豆。天雨不可期，且复鞭牛后。苏秦不愿印，乃在二顷田。东皋五十亩，力薄荆杞填。择高种苜蓿，不湿牛口涎。拙计安足为，朝往而暮旋。薄游废家务，待子营糗粮。庄奴不入租，报我田久荒。凌矜马到门，硉兀牛卧场。立苗苍耳根，此策殊未长。家世不为农，长安有大第。官粮弗充口，万里聊自庇。一从学聱牙，世事百色废。卖牛姑补屋，岁晚霜雪至。居贫废文字，铫耨学苦耕。怪子独伶俜，久与地力争。苦耕又不时，狐虺日纵横。高原一释耒，叹息心怦怦。"}