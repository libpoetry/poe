{"id":"814545","title":"恭读常太翁老先生爱吟草殉节录赋赠四律","dynasty":"清","author":"罗大奇","text":"龙兴人瑞盛，燕翼象贤多。生己标聪慧，功还密琢磨。绣肠罗万卷，云步捷三科。诗礼家风振，椿庭养太和。十载膺遴选，学优仕更优。不辞山县僻，长抱玉壶秋。惠入巴人曲，仁销蜀客愁。弦歌琴韵叶，作宰并言游。武事文儒备，金川运饷行。忽遭蛮劫夺，那让寇纵横。壮志挥长剑，丹心报大清。生祠溪水畔，千载著芳声。青简为谁编，昭忠姓字传。浮生抛异地，劲节上参天。义足扬亲德，恩宜荫子贤。褒荣三世外，华冑庆绵绵。"}