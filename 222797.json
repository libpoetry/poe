{"id":"222797","title":"仲冬下浣会同僚游东岩","dynasty":"宋代","author":"蒲寿宬","text":"羽人脱屣去，古洞留嵌岩。白云亦世态，随风蜕其缄。石饴已何许，谁能味其甘。土偶寂不语，樵牧同此龛。坎坎击石鼓，归去夸彼谈。遂使蜡屐人，于此移其贪。猗桐植翠盖，翳翳当薰南。琤然激石溜，燕坐心默参。朝暮岂异理，莫诳狙四三。暄凉得其适，所讶非瘴岚。梅花对白发，风前雪鬖鬖。挥觞属同僚，出语谐酸咸。犹拘铁汉语，饮之不至酣。托诗纪曾游，谁将铁为庵。"}