{"id":"1233429","title":"题杜左司西岩诗卷后","dynasty":"元","author":"黄溍","text":"吾闻古达士，大隐非山林。如何鹓鹭间，白驹起遐心。遥遥望故山，紫塞缭以深。峰峦势交集，积翠千万寻。园庐在其下，门巷常愔愔。轩窗带流泉，花木久成阴。舂秫足新酿，亦有书与琴。终然恋魏阙，未忍投华簪。平明奉朝退，粉署郁沈沈。披襟坐高阁，独对西山岑。爽气坐可致，尘虑安能侵。勿云须吾土，始用穷登临。异方苟同得，视古犹视今。聊为招隐篇，往和岩中唫。"}