{"id":"987288","title":"又中秋分韵得处字","dynasty":"宋","author":"高斯得","text":"西风涤残㶼，秋水静如滤。客心悲未央，感兹年芳去。聊携池上酌，相与豁烦虑。我殽楚以陈，曾未举前箸。延首视太清，飞娥已来御。屏翳虽放纷，不敢捩眼觑。清辉岂不佳，祇益畸人苦。故乡值良辰，辄与亲昵醵。转蓬随天风，异县不可据。明年看清光，那知又何处。"}