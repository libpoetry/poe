{"id":"803988","title":"南运粮行","dynasty":"清","author":"施补华","text":"四分戎菽六胡麦，关里储粮千万石。迢递输军用百车，山关尽日闻鞭策。官骡苦瘦民骡肥，官车苦敝民车泽。民车已过伊吾西，官车踯躅敦煌碛。热风瀚海百疫生，冻雪阴山三伏积。运粮人畜还食粮，去日千钧到时百。花门出没昭莫多，更恐饥来肉不择。艰难暂饱古城军，深秋或者粮因敌。"}