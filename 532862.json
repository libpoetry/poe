{"id":"532862","title":"仙鹤花异植也青跗素萼状类胎禽即嵇含草木记所谓鹤草也观自随时山人余因命舍弟为图系以此作","dynasty":"明","author":"黎民表","text":"青蹊窈窕连云上，芝草琅玕萃森爽。玉蕊飘飘间药开，璚蕤的的缘溪长。何年华表舞胎仙，缟翼霜毫势宛然。秀方薝卜深能浅，馥俪优罗色更鲜。五鸟枝头羞绰约，三花树里斗嫣妍。骈素含香在遥巘，几度春风落如霰。舞蝶萦枝乍可寻，来禽隔水纷难见。空谷幽人觅紫芝，静闻芳气远相随。暂移仙种归玄圃，思植灵根在赤墀。月满空林露未销，碧海青天思寂寥。倘遇缑山王子晋，愿随风驭听鸾箫。"}