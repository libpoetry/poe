{"id":"1145866","title":"临去箸诗三首","dynasty":"隋","author":"马明生","text":"太和何久长，人命将不永。吸如朝露晞，奄忽睡觉醒。生生世所悟，伤生由莫静。我将寻真人，澄神挹容景。盘桓昆陵宫，玄都可驰骋。涓子牵我游，太真来见省。朝朝王母前，夕归钟岳岭。仰采琼瑶葩，俯漱琳琅井。千龄犹一刻，万纪如电顷。天地自有常，人命最险毳。年若惊弦发，时犹轻矢逝。虽有灼灼姿，玉为尘生秽。秋草无秋耀，绿叶岂终岁。惜彼繁茂摧，哀彼寒霜厉。有存理必亡，有兴故有废。真官戏玄津，与物无凝滞。神冲紫霄内，形栖山水际。对虚忘有怀，游目托容裔。风尘将何来，真道故可大。浊尘谅为叹，世乐岂足预。振褐扫尘遐，飘飘独远举。寥寥岩岳际，萧萧纵万虑。灵真与我游，落景乘鸿御。朝乘云轮来，夕驾扶摇去。嗷嘈天地中，嚣声安得附。"}