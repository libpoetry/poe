{"id":"1112162","title":"书怀","dynasty":"宋","author":"宋祁","text":"颜徒陋巷不堪忧，日晏南荣拥敝裘。已识交情一贵贱，宁论书置自沈浮。争名在昔闻探穴，嗅饵何人肯直钩。强欲诛茆启三径，邑中无客继羊求。功成有意避斋坛，睨柱无瑕玉更寒。万里长风收戍旆，三年零雨拂归鞍。樽中酒美催高会，圯上书閒得细看。岁晏雪园宾盖少，要须枚叟奉馀欢。"}