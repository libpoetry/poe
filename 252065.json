{"id":"252065","title":"齐天乐·过华清池","dynasty":"现代","author":"邵祖平","text":"冷红千树斜阳乱，丹枫茜拥秋霁。玉座尘凝，金阶辇杳，羯鼓繁音难起。兰汤唤洗。记鸳逐流英，笑携妃子。月晕离宫，露花犹自挂冠珥。潼关飞报纵骑。舞霓裳未彻，羞进鸳被。锦袜沾泥，红裀葬艳，千古伤心无地。恩情漫理。剩铃阁闻霖。剑门回辔，怕浣征衫，梦侵灯穗里。"}