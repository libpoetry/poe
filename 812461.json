{"id":"812461","title":"七夕奉怀洪文卿阁学","dynasty":"清","author":"许景澄","text":"满地横流仗一壶，宵分看剑忆风胡。三年泥雪曾如梦，万里星河想不殊。觇国屡询回纥马，筹边待献月支图。灵槎西望多佳气，惭愧飘零到柳蒲。直北星躔变旦昏，锋车自此罄黄坤。日南烽火忧时泪，江表弦歌待士恩。早识禁中需颇牧，暂令域外料曹孙。庙堂驾驭增新政，好待归朝借箸论。"}