{"id":"429837","title":"东坡送杭州杜戚陈三掾罢官诗语质而讽余深喜之坡此诗实熙宁五年作年三十七余今岁闲居适符斯齿辄和其韵以自嘲","dynasty":"近现代","author":"黄浚","text":"我生正类虫食蓼，性虽甘之心屡悄。朅来日饮叹亡何，翻恐邻鸡唤清晓。道逢上士听然笑，孤僻自珍坐矜矫。侯王皂隶世则然，敝屣枝官器殊小。此腰行为五斗折，未来事已青铜皎。岂如随分吟乞食，冷炙残杯吾愿了。兴来聊逐千喧动，意阑从遣诸忧绕。莫言鲁酒不能欢，何限贫家羡糠麨。"}