{"id":"543506","title":"二难双美诗为大参张公赋","dynasty":"明","author":"胡应麟","text":"猗欤三百篇，张仲颛孝友。四姓雄金阊，吴趋实材薮。森森五丹桂，扬芳赞皇囿。惟时疫疠侵，高堂阨阳九。饔飧滞床笫，汤药盈鬲卣。诸昆竞扶侍，昏旦递奔走。叔也尤徬徨，虮虱生带纽。露祷临中逵，恍惚心语口。母算倘可延，儿躬曷遑有。昊天若倾听，冥冥肯其首。沈疴遽霍然，衰札起蒲柳。一死全吾心，庸恤近与久。飞腾属少公，万卷穷二酉。大孝昭显扬，龙章焕星斗。元方操实奇，季方遇宁偶。峨峨二难列，异代同不朽。二难既表吴，双美尤擅越。缅怀神仙尉，微官寄太末。束带见督邮，甘等绛灌列。去思二十载，高风柳下颉。积庆流参知，振代睹人杰。诗礼闻家庭，颂赋起岩穴。读书直中秘，五车恣渔猎。升沈递扬历，显晦互更涉。直声耸庙堂，上考奏藩臬。大旆翔三衢，棠阴半姑蔑。遗民泣往躅，故老颂休烈。厅事垂双松，步武俨对越。熙朝述盛事，名宦祠世业。至行通神明，清芬播齿舌。弟昆洎父子，后先迥光绝。令誉收一门，千古垂阀阅。"}