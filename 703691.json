{"id":"703691","title":"哭澹归释子二首","dynasty":"明","author":"释函是","text":"忆别山堂意黯然，相期隔岁返林泉。木兰花发诗频寄，山菊霜零梦已先。僧史未酬当世业，道风空付后人传。普贤行愿谁如汝，长子于今永绝弦。爱物情深转似瞋，随缘衣钵散僧贫。生营狮座酬初志，死塔他山见夙因。每念孤怀真类我，尝于岐路愧求人。师资相搆何期合，百劫千生两认真。"}