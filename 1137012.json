{"id":"1137012","title":"扫花游/扫地游 和秋崖见寿。秋崖时谒选，留词去","dynasty":"宋末元初","author":"刘辰翁","text":"春台路古，想店月潭云，鸡鸣关候。巾车尔久。记湘累降日，留词劝酒。不是行边，待与持杯论斗。算吾寿。已待得河清，万古晴昼。京国事转手。漫宫粉堆黄，髻妆啼旧。瑶池在否。自刘郎去后，宴期重负。解事天公，道是全无又有。浯溪友。笑浯溪、至今聱叟。"}