{"id":"1112413","title":"次韵奉送李季言四首","dynasty":"宋","author":"张元干","text":"向来敌帅窥吴越，稳泛楼船舍骑兵。开辟所无颠倒事，可能今日独横行。藩镇各传新号令，山河那复旧提封。归时剩语骑鲸老，坚卧无如涧底松。几年脱迹冠冕窟，一味偷生兵火中。不见君家好兄弟，何人怜我最奇穷。我辈避谗过避贼，此行能饱即须归。山川久有真消息，世上从渠闲是非。"}