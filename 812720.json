{"id":"812720","title":"赠韩慕庐阁学","dynasty":"清","author":"吴苑","text":"吾闻丹山凤，羽翼何披离。朝翔桐柏云，暮宿昆仑陲。思之不可见，绝世令人疑。一来阿阁游，始识光艳奇。昌符应世瑞，丽彩扬英蕤。众鸟不敢窥，当其回翔时。适来非偶然，日月增光仪。齐梁诡矜艳，纤细争雕锼。燕许号大文，亦仅沿其流。韩愈起八代，排奡空侪俦。赤手拔鲸牙，鞭笞蛟与虬。迢迢九百年，榛莽仍翳幽。咬哇与萧摋，大雅方独忧。先生嗣家学，缵述遥相求。炯如揭日月，其辉瞩九州。众星始知归，斗极悬高秋。苍生望已久，先生方盛年。文章与道俱，此语宁不然。从来欧曾才，实行皆大贤。其文资黼黻，典诰世所传。道行藉康济，遂以铭旂旃。苑也托后进，馆阁幸周旋。藉湜走且僵，敢比秦黄肩。牵牛织七襄，云锦星弧悬。金石长不磨，千载畴能谖。"}