{"id":"1142518","title":"送讲书吴友直过吴门省兄","dynasty":"宋末元初","author":"方一夔","text":"寒城十月交，万叶风萧槭。林幄变浮红，水镜湛虚碧。维时子吴子，驱车欲何适。千里想莼羹，去作水乡客。我非莼羹客，海峤有兄伯。譬如鹍与鹏，形影困乖隔。去乡三十载，如浮家泛宅。相思不即见，岁岁累行役。感此岁寒情，高歌慰离析。看君乘长风，健翮搏水击。"}