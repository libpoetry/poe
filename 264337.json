{"id":"264337","title":"示儿子浚师","dynasty":"清代","author":"方士鼐","text":"吾父性我时，四十头未白。今我又四旬，父已归窀穸。方幸两慈亲，侍奉永朝夕。胡为十年中，双亲痛疾革。哀哉父母恩，欲报形骸隔。年载困名途，岁月皆虚掷。虽然作冷官，难免素餐责。有书岂不读，吾父留手迹。有杯岂不举，吾母留口泽。显扬纵未能，光阴须爱惜。汝年已十三，留心在经籍。立志贵精勤，求师重诱掖。少壮能几何，珍重驹过隙。莫学我无闻，老大悲何益。"}