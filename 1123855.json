{"id":"1123855","title":"子畅雨中见过且惠以诗乃用蕃谢文显载酒之韵复用韵为答并简文显","dynasty":"宋","author":"赵蕃","text":"草本荒凉门半掩，故人谁肯为予来。要师原宪安非病，敢学襄阳怨不才。春自堂堂花更落，发今种种老其催。谢安故有东山志，过我题诗拭砚埃。雨合茅檐书罢看，惠然君乃过苏端。浇胸细酌杯中物，洗耳饱听溪上湍。近喜同参诗有味，晚期偕隐谷名盘。因声寄谢周夫子，文行如斯古亦难。"}