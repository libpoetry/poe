{"id":"506189","title":"花酒曲","dynasty":"明","author":"周是修","text":"花初开，酒初熟，花正红时酒还绿。采花酌酒向东风，二八童颜美如玉。花蕊嫩堪怜，酒星长在天。喜逢春未晚，况当人少年。春光人事相周旋，愿从花里宿爱就酒中眠。穷通荣辱付高天，如何不乐心悬悬。莫厌酒杯深，须趁花枝好，春光解去人解老。明朝急雨醉醒来，满地残红乱芳草。"}