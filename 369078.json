{"id":"369078","title":"水龙吟·蓼花","dynasty":"清代","author":"杨芳灿","text":"小红开遍遥汀，明漪倒浸玲珑影。花工似惜，秋容催老，渚莲千柄。故著幽姿，丛丛点缀，水乡烟景。料閒鸥也爱，风标如许，拚立到、斜阳冷。宛转虹桥相映。正湖干、约丝风定。柔枝婀娜，低捎翠藻，弱牵青荇。击碎珊瑚，罥将璎珞，粉零香剩。怅江南路远，何时花外，更维兰艇。"}