{"id":"701987","title":"竹夫人二首","dynasty":"明","author":"龚敩","text":"万古湘娥泪不乾，南薰谁想又承欢。炎天似爱冰肌好，日暮翻疑翠袖寒。脉脉闺情羞粉黛，依依青梦倚琅玕。可怜一榻风漪满，犹忆虚庭宿凤鸾。近见依依引凤凰，不因炎暑沐恩光。玉肌涴汗涟漪碧，素体含风粉黛香。魂梦凄凉惊岁月，泪痕零落谢君王。天寒自保坚真节，莫倚长门怨夕阳。"}