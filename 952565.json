{"id":"952565","title":"重建神秀楼","dynasty":"宋","author":"林表民","text":"慨昔淳熙初，忠定守郡时。树楼城南门，众秀皆来归。插空缭千峤，注海合两溪。云眉扁古隶，蛟凤跃出飞。西瞻建标霞，东頫采菊篱。循环一甲子，天假兹良期。象贤宣祖烈，布政轶吏师。乘暇陟危级，更新敞前规。肆开落成宴，镫月交明辉。杰栋小芳桂，修梁薄辛夷。空阔渺纳纳，青红湿离离。太平毕文简，庆历元厚之。猗彼三硕辅，勋业畴或非。公今继其躅，岁月几推移。魏谟宝遗笏，郑武缁旧衣。过者登斯楼，咸诵金石词。却笑楚臣作，空因秋气悲。"}