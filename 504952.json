{"id":"504952","title":"题镏商观弈图","dynasty":"明","author":"乌斯道","text":"洞中隐隐鸣玉杵，洞口泠泠滴钟乳。何物山人云满身，目有神光面如女。口谈天地觉支离，托意手谈无是非。力守中虚得玄牝，扫除边幅窥玄机。玄机一破有真乐，黑白不令双眼迷。高驾飞龙游恍惚，缓骑日月无东西。寻复遐征览八极，金井垂莲献佳色。秦关赵璧任相持，我道纷然争不得。山中云路何时通，采樵突入苍髯翁。倚徙旁观如啖蔗，骨毛渐渐生清风。下界儿孙已成鬼，更为从容看孤子。大浸稽天金石流，出入纵横不曾死。斧柯烂尽斧有灵，直使再三穷杳冥。倘自苍茫下山去，白头老瘦何足惊。大唐画工观察使，寄兴云霞知此意。霜纨笔法似轻霏，散作凉飙激人世。"}