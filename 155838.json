{"id":"155838","title":"桐汭·东汭波吞岸","dynasty":"宋代","author":"喻良能","text":"东汭波吞岸，西桐水见沙。祠山千古盛，州宅四时嘉。前直三峰峻，旁连大洞呀。黄南清港曲，织女小桥斜。野店篱为户，春山茧作花。乌羊难入馔，青果颇宜茶。绷锦饶新笋，枪旗富嫩芽。灵山古佛地，丹井列仙家。铁冶名犹壮，金牛迹尚漥。滞留三载久，诗板满烟霞。"}