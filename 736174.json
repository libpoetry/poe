{"id":"736174","title":"云梦泽有怀太白","dynasty":"清","author":"冯廷櫆","text":"南楚大泽七，云梦首江表。幽壑生积阴，弥望皆宿草。日气开鸿濛，天风吹浩浩。深径留蛇迹，高崖划鸟爪。未觉沧溟阔，转意彭蠡小。尚怀谪仙人，逸气蹑云杪。戏弄吴江水，过此穷幽讨。遂就许公宿，永结儿女好。一夕高兴发，酒酣乌帽倒。南辞桃花岩，东入蓬莱岛。谒帝三十六，致身外臣早。高风邈难即，短晷催人老。幂幂尘网中，众缘纷难了。寄讯泽中客，何处最窅窈。未能学飞云，且愿依栖鸟。"}