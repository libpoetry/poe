{"id":"1063914","title":"中秋夕以月色静中见泉声幽处闻为韵分韵得见字","dynasty":"宋","author":"释德洪","text":"夜清成水宿，月出波滟滟。那知是中秋，老眼欲凄眩。此生天地间，飘泊如蓬转。朅来泊湘濒，此月凡七见。冰轮上天衢，万里不知远。夜深度明河，轮侧明河浅。西楼欲吹笛，馀声落哀怨。魂清到月胁，寒露纷满面。林光泼流泉，天大微云卷。阿崇具纸笔，橘亦磨破砚。诗成月华清，幼妇与黄绢。"}