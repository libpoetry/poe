{"id":"1066505","title":"再和示季明","dynasty":"宋","author":"葛胜仲","text":"剑不用置履，柏非可为舟。古来倜傥士，渠肯甘凡流。君材早迈往，华问驰交游。高文笔如扫，隽辨舌不留。白黑自了了，皮里藏阳秋。拥卷得渊旨，奋辞祛缪悠。身虽不求人，政自人所求。恢恢有馀刃，所见无全牛。亨衢恐不免，位遇岂足忧。初官三语掾，审克裨藩侯。退公丰暇裕，问学日益羞。行为孔独诵，端以贾长头。嗟余过立境，没没谢蕴修。广文一饭足，其他非所谋。胜境定时访，良书亦可收。但恐与君别，无复往朋俦。"}