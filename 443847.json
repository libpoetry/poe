{"id":"443847","title":"春日与斗全、希田游晋祠","dynasty":"当代","author":"熊盛元","text":"悬瓮山下泉，而今已枯竭。永锡难老语，缘何成虚说？邑姜神憔悴，宫女泪凝血。共嗟诚信泯，举世尚巧舌。纵教叔虞起九原，难期成王封桐叶。伫倚鱼沼飞梁前，森森古木含苍烟。谁谓三晋风流尽，诗脉还凭中镇延。携得二三子，晋祠吊先贤。城中春犹瘦，此间桃花妍。恰似盈盈二八女，含笑起舞伴华颠。我心本恬静，忽如野马骋。长吟复狂歌，恍临天台境。遥望峨峨太行山，飘然直欲凌绝顶。名场炙手热，云端菏裳冷。钟罄声悠悠，浑忘醉耶醒。同侪莫漫笑我狂，不狂何来傲世章？人间已无清净土，笔底清泉自汤汤。安得与君长栖朝阳洞，梧桐树下鼓瑟弹琴招凤凰！"}