{"id":"20761","title":"会仙歌·轻轻蒙蒙","dynasty":"唐代","author":"鲍溶","text":"轻轻蒙蒙，龙言凤语何从容，耳有响兮目无踪。杳杳默默，花张锦织，王母初自昆仑来，茅盈王方平在侧。青毛仙鸟衔锦符，谨上阿环起居王母书。始知仙事亦多故，一隔绛河千岁余。详玉字，多喜气，瑶台明月来堕地。冠剑低昂蹈舞频，礼容尽若君臣事。愿言小仙艺，姓名许飞琼，洞阴玉磬敲天声。乐王母，一送玉杯长命酒。碧花醉，灵扬扬，笑赐二子长生方。二子未及伸拜谢，苍苍上兮皇皇下。"}