{"id":"786979","title":"丁丑榆关除夕同易堂敬亭和东坡粲字韵诗回首已三年矣追忆旧游因复和之并简易堂敬亭","dynasty":"清","author":"敦敏","text":"一岁馀一宵，两年争夜半。回头三十一，空劳抚髀叹。忆昔锦城游，山海凭眺玩。倏忽已三年，浮云悲聚散。挑灯犹故岁，且与今年伴。儿女誇新妆，直欲坐待旦。具食喜山妻，颇解齐眉案。举杯还自倾，顾影颓然乱。信心无垢尘，持身尝涤盥。所惜负居诸，去去不可缓。遥望古奇人，意气虹霓贯。嗟余愧眉低，耻就书生懦。爆惊竹諠阗，起坐添兽炭。因思弹铗客，短檠对孤馆。西园守岁人，欢酌围炉暖。消息问春光，一枝梅初粲。"}