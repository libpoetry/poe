{"id":"1126459","title":"依韵和正仲赋杨兵部吴兴五题 □□□","dynasty":"宋","author":"梅尧臣","text":"雨过见虹明，长桥欲映城。窗间晴气入，空际昼凉生。有扇徒看画，无冰自觉清。人知太守姓，不减汉公名。在昔有佳句，故人如远来。竞生吴客衽，不上楚王台。稍拂清樽动，时吹翠帟开。长安在何处，水鸟望中回。霅霅前溪白，苍苍后岭巍。人疑槎上客，星合蚌中晖。影转阑干迥，杯行漏鼓稀。只知誇粉黛，不向桂边归。虚云临滉漾，桥势对隆穹。环佩佳人去，汀洲翠带空。橘船过砌下，兰栋起云中。欲问芳菲地，吴王一废宫。江东有贤守，好客似春申。自构杏梁地，不生珠履尘。乐章思季子，后俊得吴均。寝卧在其下，知君学至人。"}