{"id":"1062962","title":"寄高阳宰张即功","dynasty":"宋","author":"赵鼎臣","text":"方丈仙山客，高阳辩士乡。圣朝新命吏，茂宰近为郎。烽火三关戍，尘埃百战场。幽燕通聘问，蕃汉杂耕桑。政简人安堵，刑清舍掩棠。万家鱼蟹贱，十里芰荷香。置酒时多暇，裁诗夜未央。水摇天影乱，风送角声长。骤见秋云白，相思塞草黄。无忘寄消息，看取雁南翔。"}