{"id":"1109560","title":"与李深梁山泊分韵得轻风生浪迟五首","dynasty":"宋","author":"刘跂","text":"大泽水常满，秋来洲渚平。游鳞不能渡，短棹若为行。气吐西江蜃，风抟北海鹏。波涛未可料，汩没恐身轻。从今鱼易得，居与水相通。世事青天外，生涯高浪中。蒲深疑落日，萍转觉回风。劝尔终身计，鸱夷是范公。为问风多逆，舟行太缓生。渔歌不用调，水宿莫论程。饱有雕胡饭，香无锦带羹。相看乏酒饮，愁剧似渊明。"}