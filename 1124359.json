{"id":"1124359","title":"送邕州高教授二首","dynasty":"宋","author":"项安世","text":"听说邕州暂驻航，有金如粟马如羊。五千里地通中国，四十三州控大荒。武事建时文未丧，化风宣处教无方。朝家学校通南越，庆历诸公未易量。吏部无官可注员，诸生星散落三边。君行回雁前头路，我上杜鹃无处船。蜀越漫传分日雪，西南元自接风烟。相思莫忘书绅句，长在舆衡与立前。"}