{"id":"1224418","title":"登钱山望菰城慨然而赋","dynasty":"元","author":"黄溍","text":"吴兴水为州，诸山若浮萍。况此一培塿，琐屑世未名。所欣渔樵居，乃与缁锡并。种竹有万竿，结茅无十楹。老僧解人意，踪履能相迎。芳草被行径，朱藤暗岩扃。萧条空阶暮，日照莓苔青。犹嫌所历卑，未极游眺情。耸身白云上，始见春申城。想当高会时，楼观飞青冥。竭海荐罍勺，穷山羞鼎铏。安知千载后，寂寞无人行。煌煌冠盖区，壤壤狐兔茔。归来朱门客，听此松风声。"}