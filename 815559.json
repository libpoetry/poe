{"id":"815559","title":"钵山杂诗","dynasty":"清","author":"秦际唐","text":"少年思致身，浮名苦缚束。垂老入名山，山灵笑我俗。及兹补桑榆，余景未云促。两山相向中，著我数椽屋。门庭如水清，四围长新绿。户后垂疏桐，庭前植修竹。短篱缭其间，野花扇余馥。一笑脱尘鞅，斯人在空谷。方潭广数亩，垂柳荫其旁。杂以千株桃，镜里窥明妆。曲曲支危桥，孤亭遥相望。山半留丛祠，一角藏红墙。风来摇钟声，坐久闻花香。白鸥亦忘机，沙渚相翱翔。"}