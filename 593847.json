{"id":"593847","title":"初入西署二首 其一","dynasty":"明","author":"欧大任","text":"大李班棘位，国法铸鼎存。折民徵虞书，祥刑丽周官。毕弋开一网，下车泣群冤。好生钦恤哉，资始尊乾元。参辟兴何世，奏谳谁能原。春露鲜时布，秋荼日以繁。上有圣明君，播令弘湛恩。五听夙申戒，三宥仍平反。小臣忝末职，受宪敢不惇。迈种愧咎繇，愿察嘉石言。"}