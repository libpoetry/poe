{"id":"536924","title":"坐有石季伦金谷图事因与于鳞共赋新体一章","dynasty":"明","author":"王世贞","text":"石家金谷斗繁华，春风占尽河阳花。连云锦帐五十里，压角流苏玉辟邪。瑩蹄快犊夜光衔，平头小奴火浣衫。君王珊瑚敌不得，七尺神柯产日南。回峦别起清凉台，绮楯交疏面面开。芙蕖千顷映朝日，日炙风掀香气来。杨柳低纤姹女支，琵琶小按明君辞。九齐芳尘验履迹，舞罢珍珠第赏迟。急管繁弦响清汉，酒阑金钿自凌乱。小婢收将处仲衣，胡姬解拾安仁弹。翾风退房泣秋草，绿珠转眩青春好。回眸一盼光彩生，八百蛾眉尽如扫。长安使者白鼻騧，升堂左顾何矜誇。连枝分折秋霜手，不入侯门映绛纱。何人白首咏同归，倏忽豪华事已非。唯有残霞零落处，至今犹是坠楼时。"}