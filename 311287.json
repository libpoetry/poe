{"id":"311287","title":"水调歌头·次雪儿中秋对月感怀原韵","dynasty":"现代","author":"刘泽湘","text":"明月前身认，五十七回秋。俛仰怆怀今昔，屈指数从头。少日凌云作赋，中岁亡羊歧路，借箸总输筹。闷对团圞影，剑啸忽飕飕。传经阁，渡江楫，湖海楼。婵娟笑我，须鬓白尽为谁愁。南亩既嗟蟊贼，北鄙又惊杀伐，身世两悠悠。但祝人长寿，万里御风游。"}