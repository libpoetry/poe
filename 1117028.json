{"id":"1117028","title":"次韵子瞻赋雪二首","dynasty":"宋","author":"苏辙","text":"麦苗出土正纤纤，春早寒官令尚严。云覆南山初半岭，风乾东海尽成盐。来时瞬息平吞野，积久攲危欲败檐。强付酒樽判醉熟，更寻诗句斗新尖。点缀偏工乱鹄鸦，淹留欲解恼船车。乘春已觉矜馀力，骋巧时能作细花。僵雁堕鸱谁得罪，败墙破壁若为家。天公爱物遥怜汝，应是门前守夜叉。"}