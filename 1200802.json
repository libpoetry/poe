{"id":"1200802","title":"斗鹌鹑","dynasty":"元","author":"无名氏","text":"木马嘶风，我之不然。石人点头，哑子会言。碧眼胡僧，没手指天。画一圈。无所传。任意咆哮，如瓶泻泉。枉费工夫，去磨砌砖。安用机关。夺胜争先。戈甲俱宁，太平四边。不参禅。不问仙。一味醍醐，我知自然。不移一步到西天。木人把住，铁牛便牵。火里生莲。玄之又玄。云雾敛，月正圆。石女停机，金针线穿。谢三郎许我钓鱼船。带甲金鳞，红锦更鲜。不出波澜。浮沉自然。自喜欢。便忘筌。这些消息，谁敢乱传。"}