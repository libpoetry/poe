{"id":"757373","title":"百字令 题虎山玩月图","dynasty":"清","author":"李佩金","text":"香添芸饼，乍披图省识，吾家太白。石上霜华看潋滟，入夜游氛都灭。虚籁吟秋，明波泻影，千顷玻璃彻。谁吹横笛，馀音空外如发。追昔金虎贲荒，吴宫剑冷，只剩当时月。坐对层峦看转碧，一线烟痕新裂。锦瑟初停，娇歌又起，好景无虚设。欲行又住，留连几度难别。"}