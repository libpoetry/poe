{"id":"1226515","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其六","dynasty":"元","author":"清珙","text":"优游静坐野僧家，饮啄随缘度岁华。翠竹黄花閒意思，白云流水淡生涯。石头莫认山中虎，弓影休疑盏里蛇。林下不知尘世事，夕阳长见送归鸦。"}