{"id":"1194276","title":"园中时蔬尽皆锄理唯秋兰数本委而不顾彼虽一物有足悲者遂赋二章","dynasty":"唐","author":"张九龄","text":"场藿已成岁，园葵亦向阳。兰时独不偶，露节渐无芳。旨异菁为蓄，甘非蔗有浆。人多利一饱，谁复惜馨香。幸得不锄去，孤苗守旧根。无心羡旨蓄，岂欲近名园。遇赏宁充佩，为生莫碍门。幽林芳意在，非是为人论。"}