{"id":"1245546","title":"张静居寓菁山以清宴名堂要余题先以诗见美因赋此酬之并似周伯阳","dynasty":"元末明初","author":"徐贲","text":"山阿久寂寞，堂虚岁亦陈。自君此安处，焕焉复崇新。令德贲泉石，流风播松筠。列岩易常态，诸涧浣来尘。猿鸟若释愧，云霞如返淳。乃知景与物，所据实在人。栖隐雅足称，况彼有良邻。念余本同趣，琴酌恒许亲。盻兹信清晏，题名谅为真。谬书忽见取，来章诚可珍。何以报淑贶，笃好行载申。"}