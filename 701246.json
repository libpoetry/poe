{"id":"701246","title":"秋闺十首","dynasty":"明","author":"黄公辅","text":"九十平分白露瀼，月明东角又中央。夜长谱得相思调，迢递凭谁寄阿郎。月到花前碎影稀，相思两地共清辉。几回圆了又还缺，昨日花容今日非。天涯脩阻几间关，去雁同君今已还。暗想今宵良夜晨，有无归梦度家山。无聊独坐剔银缸，凉月欺人瞰碧窗。不敢推窗看月色，恐来对影空成双。晨起鸡声晓弄三，萧萧秋色遍东南。无心料理妆台事，闲却平时镜一函。飒飒秋风撼绣帏，庭前落叶故飞飞。停针忽见枝头鸟，认处相随向暮归。雁字横斜谱锦章，呼群嘹亮动回肠。来时即是去时路，一字何无到妾房。一种幽怀未可删，孤灯无语泪空潸。滴痕湿透临清帕，欲寄那人隔远山。悄悄西风落叶轻，不知客路若干程。若从梦里寻君去，可奈愁多梦不成。偶到篱边未忍归，秋光晴色共依依。蝶儿不解人心绪，只管花前逐队飞。"}