{"id":"722427","title":"军行曲","dynasty":"明末清初","author":"屈大均","text":"一路鸣箛合短箫，大梅花向雪中飘。天寒士马愁风雪，羽猎无心去射雕。暗传军号自嫖姚，壮士衔刀惨不骄。大炮一声灯火灭，偷营欲渡府江潮。月出高天更泬寥，三军无语叶萧萧。一声掌号催人马，夜半潜师已作桥。五兵相救短兼长，左右藤遮两翼张。日日诸军催练习，粤人军器最精良。沙炮都须丈二长，藤牌一一辅花枪。纵横只用鸳鸯阵，马战何如步战良。花山何似铁山强，飘子东西总莫当。多半归降居帐下，花红头目更飞扬。多分伏路向林丘，敌骑潜来甚可忧。忽见黄旗摩不止，奇兵先出斩骅骝。肃肃旌门气易秋，一声风雨起边愁。将军善制铙歌曲，一唱征夫泪不流。向夕旗幡四面收，天鹅吹罢上更楼。三军一夜阴传箭，萤火无光月不流。挑战时时踰白沟，刀牌好手夹蛇矛。镖鎗先掷身随入，出没如风敌尽愁。"}