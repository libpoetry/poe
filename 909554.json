{"id":"909554","title":"水调歌头 其二十五 辛亥中秋和陈次贾，用坡仙韵","dynasty":"宋","author":"李曾伯","text":"万里净无翳，一镜独当天。老蟾痴兔顽甚，阅世几何年。任尔炎凉千变，不改山河一色，爽气逼人寒。何必乘槎去，直到斗牛间。叹常娥，元不嫁，只孤眠。古今遗恨，不能长似此宵圆。我有竹溪茅舍，办取金风玉露，一笑四并全。细和坡仙句，低唱教婵娟。"}