{"id":"1252892","title":"中秋小酌录呈诸贤友二首","dynasty":"元末明初","author":"王翰","text":"浮云四敛见膧胧，蟾泣秋霄海雾空。万里素虹生碧落，九天丹桂堕金风。玉光浮动舞衣上，银汉横斜醉眼中。入手酒杯须强饮，不知来岁与谁同。待月空庭得月迟，月临山顶发清辉。初离沧海寒光湿，才转瑶台列宿稀。清助婆娑看处兴，影随零乱舞时衣。相逢尽是他乡客，休唱惊乌绕树飞。"}