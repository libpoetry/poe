{"id":"840995","title":"春游至伞墩观梅","dynasty":"清末民国初","author":"金武祥","text":"江南十日春风颠，三十三峰争呈妍。游心一发不可遏，如马纵辔箭脱弦。平生名胜爱周历，家山咫尺宁舍旃。譬犹珍错餍山海，莼鲈乡味倍足怜。舜过秦望日相对，城东佳处尤情牵。砂山定山二山缺，伞墩突起高逾拳。两狮对峙作毬戏，双龙挟走同珠圆。上有古洞深复黝，下有湖水清且涟。不须吊古动感慨，揽景自足供流连。况有梅花万千树，环山一白何绵延。罗浮世界香雪海，神迷骨醉疑登仙。就中古梅作花祖，铁干蟠屈生何年？深林一入误向背，左挹右拍空盘旋。惜哉林逋未见此，只今艳羡西湖边。乃知名花与胜境，附骥亦赖高人传。此花此境久阒寂，我来一笑非偶然。良游既践山水约，会当筑屋林峦巅。苍松翠竹并罗列，结邻三友应宿缘。诗成更向老梅说，可能脱去尘俗追前贤？"}