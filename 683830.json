{"id":"683830","title":"长兴哭子与归途即事有感","dynasty":"明","author":"王世贞","text":"屈指流年醉里论，清溪如旧泪痕新。也知不乏追随客，谁是当时共济人。龙湾北岸骨堪栖，漠漠愁云片片低。一种印山寒食地，白公坟畔酒成泥。当年六子五沈沦，一作人间舌底人。暗数古来文苑传，谁能白发画麒麟。碧练东来是霅川，银鱼紫蟹不论钱。从他风景长如画，割却浮家一段缘。太初收骨道场山，与隔新坟定几湾。六十年来无麦饭，可能相对忆人间。玉龙桥下水纵横，酒眼摩娑醉语轻。不道便成生死别，至今犹自恨潮声。"}