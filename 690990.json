{"id":"690990","title":"哭袁大玉符卿","dynasty":"明","author":"李云龙","text":"频年风雨里，高卧掩柴荆。袖却经纶手，都无儿女情。聊因逃物役，不为博高名。便共梅花落，冰魂到底清。以嗔为佛事，棒喝是慈悲。未去已先辨，重来不可知。中郎空有女，伯道竟无儿。地下应含笑，荣名无尽期。牢落人间世，那堪不忆君。芳兰与草伍，野鸟在鸡群。不问人家产，甘脩地下文。春禽恨无主，啼噪暮纷纷。嫉俗存孤愤，未衰凋壮颜。只因恋慈母，未必弃人间。化鹤缘何事，骑鲸遂不还。伤心琼树质，摇落不堪扳。冥漠何须问，萧条非自今。一官如脱屣，四十已抽簪。不死妇人手，长留烈士心。东风吹雨泪，班驳百花林。"}