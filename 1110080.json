{"id":"1110080","title":"呈知府内翰即次原韵","dynasty":"宋","author":"吕南公","text":"山人何事忽伸眉，新得陈王七步诗。题是船斋高咏后，开当寒谷带经时。仁风坐使群心动，健笔潜将暖律移。砚席久荒青案乏，报酬非称更惭迟。忧来无处寄深思，也拟春秋也作诗。空役肺肠添故纸，有何勋烈补明时。身唯蓬荜行将老，志似嵩丘永不移。谁使翰林东道主，肯敷馀论悯衰迟。"}