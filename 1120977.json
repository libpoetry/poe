{"id":"1120977","title":"春贴子词 皇后阁五首","dynasty":"宋","author":"周麟之","text":"沼荇微生绿，宫梅暗度香。五云凝紫禁，一气转青阳。露沐千门柳，风萦九畹兰。会听莺出谷，行傍采桑坛。胜里金葩喜占新，红酥细字点宜春。内庭也作人间戏，自是时康乐事频。银钩惯学君王帖，宝轸频听淑女琴。更与六宫循节俭，钗头不缀辟寒金。椒涂日暖燕差池，又见瑶箱受福时。欲使后宫歌德化，试将彤管作春词。"}