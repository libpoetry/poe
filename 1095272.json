{"id":"1095272","title":"孤山行","dynasty":"宋","author":"释居简","text":"盛时考槃古逸民，湖山草木咸知名。至今八篇烂古锦，岂特五字如长城。长驱万骑到其下，束手按甲循墙行。大邦维翰蔽骚雅，遐冲既折犹精神。抗衡剧孟一敌国，弹压西子孤山春。死诸葛走生仲达，送修靖邀陶渊明。聚蚊莫及怒雷迅，老瓦不乱黄钟鸣。清弹岂为赏音废，自芳更问林扉扃。鸥盟未冷浪拍拍，弋者何慕鸿冥冥。水流山空鹤态度，冰枯雪寒梅弟兄。梅当成实自调鼎，鹤既生子仍姓丁。乡来偶同赋招隐，老去亦各相忘形。故庐夜夜月如昼，少微耿耿天无云。千金傥可市骏骨，万古适足空凡群。百身可赎但虚语，九原唤起知无因。为公满酌井花水，酹一抔土公应闻。"}