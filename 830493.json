{"id":"830493","title":"和范肯堂兼示李刚己","dynasty":"清末民国初","author":"俞明震","text":"自我来天津，一日课一诗。出门泥没踝，岘屼窥天倪。登高夜气静，得此晨风吹。日光附大地，万象皆离披。拓境无留影，一隙天所悲。悚身伺其间，寸寸还自持。百年太散漫，魂魄遂从之。卓哉范长公，黯澹天人姿。谈诗有馀地，割取晴空丝。及门尽贤达，李子尤恢奇。深谈破蒙翳，真气相因依。悠悠人间世，扰扰长安儿。道德偶中人，耳徇心为疲。何哉寂寞中，获此真支离。"}