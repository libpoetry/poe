{"id":"731428","title":"航海放歌","dynasty":"清","author":"奕譞","text":"我曾游徐无，绝顶峰上头。登峰更宿峰之楼。下视众山皆培塿，疑是银涛千里翻清秋。今复跻天桥，危坐入东海。飘飘心迹真仙宰。沧波万叠涌艨艟，又疑云烟出没笼崴嵬。西送月无痕，东瞻日初浴。除却升沈赤白丸，惟有滉瀁一色连天绿。仰寥泬，俯幽宫。神不可召，蠡不可穷。但学谢安石，悠然云海中。不学郭璞狂，浪说蹄涔同。我心先为坡仙得，走笔大书示二客。兹游奇绝冠平生，一言能抵千行墨。涯涘渺不见，仙药安可期？放怀且迈洪流外，看作桑田未变时。"}