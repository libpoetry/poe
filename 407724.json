{"id":"407724","title":"往昔四续六首 其六 夜航船","dynasty":"近现代","author":"周作人","text":"往昔常行旅，吾爱夜航船。船身长丈许，白蓬竹叶苫。旅客颠倒卧，开铺费百钱。来船靠塘下，呼声到枕边。火舱明残烛，邻坐各笑言。秀才与和尚，共语亦有缘。尧舜本一人，澹台乃二贤。小僧容伸脚，一觉得安眠。晨泊西陵渡，朝日未上檐。徐步出镇口，钱塘在眼前。"}