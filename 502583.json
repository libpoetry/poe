{"id":"502583","title":"哭沧洲陈景明处士","dynasty":"明","author":"王恭","text":"盥栉中夜起，悲歌泪盈襟。衔哀思明哲，徒有不死心。昔来论久要，落落襟期妙。当以古人求，今人少同调。君家足文献，胜事令人羡。脱略远膏腴，追随狎贫贱。出入恋同声，去留无吝情。争闻柳下风，竞播栗里名。平生爱精猎，著作多盈箧。晨抄不辍手，夕诵未交睫。客来即命觞，谑浪如疏狂。醉后又分咏，敏捷皆成章。有时忽得句，夜半叩予户。开门见月明，相邀到天曙。心迹两悠悠，功名无所求。共吟萧寺雨，同醉镜湖秋。长怀武夷趣，欲往嗟迟暮。终羡子长游，空怜向平去。我本东西人，移家托芳邻。绨袍意所恋，尊酒情益亲。铭镌向心骨，倏尔惊存殁。开箧见遗书，迸然涕俱出。忆昨登洪山，徘徊苍翠间。俛仰遽云殁，玄庐竟掩关。吞声不能道，感激沧洲皓。怅望无还期，沧洲长春草。"}