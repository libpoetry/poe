{"id":"1221811","title":"游郎山","dynasty":"元","author":"刘因","text":"昨日山东州，马耳索御凌风嘶。今日军市中，不觉已落山之西。山之面背一无异，不待风烟变化神已迷。危关度雪岭，乱石通荒蹊。林间小草不识风日自太古，我行终日仰羡木杪幽禽啼。但见雨色来，云物飒以凄。忽然长啸得石顶，痛快如御骏马蹄。万里来长风，五色开晴霓。长剑倚天立，皎洁瑩鸊鹈。平地拔起不倾侧，物外想有神物提。诗家旧品嵩少同，画图省见巫山低。谁令九华名，独与八桂齐？千态万状天不知，敢以两目穷端倪。骞腾谁避若飞隼，侧瞰何屈如怒猊。千年落穷边，烟草寒萋萋。若非郦亭书生此乡国，物色谁省曾分题。乾坤至宝会有待，岂有江山如此不著幽人栖。颇闻山中人，云间时闻犬与鸡。只疑名山别有灵境在，不许尘世穷攀跻。不是先生南游有成约，径欲共把白云犁。九疑窥衡湘，禹穴探会稽。玉井烂赏金芙蕖，日观倒捲青玻璃。风烟回首莫潇洒，南游准拟相招携。"}