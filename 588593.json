{"id":"588593","title":"陆五湖寿我以罗浮歌次韵答之","dynasty":"明","author":"黄佐","text":"中宵赤日遵黄道。枕外仪璘会鹏岛。珠树茏葱冬不老。朱明洞晓碧鸡报。却忆梅花清梦好。太虚无声自今古。灵籁胡然起林莽。天地中和何可谱。夜乐池喧浴凤舞。夔且无之况其辅。飞云如盖须臾高。铁桥石鼓皆周遭。笑骑麒麟行九皋。安期迎我醉酥醪。浩歌绿水扬洪涛。"}