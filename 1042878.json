{"id":"1042878","title":"寄刘道原秘丞","dynasty":"宋","author":"刘攽","text":"君家庐山南，云水当户庭。丈人悬安车，鲵齿头发青。吏隐粟三釜，翻书十二经。胡然辞羁旅，大江急扬舲。太史司马公，老成兼典刑。周南叹留滞，武库森长扃。叩关起九州，授简欢真詅。自兹访都邑，乘兴及郊坰。清洛湛寒玉，嵩高环翠屏。宫观想旧躅，丛祠记遗铭。俗物不挂眼，俚言谁载听。毕事黄鹄举，翩然问长亭。念昔始相从，子少予壮龄。定交自倾盖，结好深鹡鸰。放怀脱羁馵，高论穷杳冥。纵博恣叱枭，极饮常虚瓶。后会十五年，见子云龙廷。官书职雠校，旧简同编硎。瓠落无所容，柘弹缘蜻蜓。河梁一分手，南北如漂萍。岁月不肯留，瞬息无暂停。跳丸指飞鸟，急雪看凋蓂。壮怀益漫漫，衰鬓成星星。劳生百年间，所恃七尺形。从衰得老病，讵足称最灵。而君复何为，疲苶非康宁。目视乱白黑，奇疮出潜丁。饮肠日以狭，永夜甘独醒。南方多奇药，芝朮馀芳馨。引年亦多术，何必非豨苓。往昔志读书，苦心过聚萤。期以怪幻闻，岂只辨文鼮。斑白乃自悟，有为皆浊腥。古来豪杰士，蒲卢祝螟蛉。埋骨蒿艾间，鬼火犹青荧。孰知出宇宙，浩荡浮沧溟。翳昏照白日，幽蛰惊迅霆。道心不可传，法语容亲聆。怀君意无涯，永望几涕零。寄书南飞鸿，矫矫双翅翎。"}