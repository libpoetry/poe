{"id":"1247688","title":"为衡阳周宰作","dynasty":"元末明初","author":"蓝智","text":"春草含碧滋，罗生满幽砌。造化无停机，雨露有生意。卓哉濂溪翁，精颐探彖系。老屋如扬雄，四壁蓬蒿翳。人来或笑之，乃翁有佳致。弦歌自閒暇，风月共光霁。令德重前修，家声垂后裔。三年宰衡阳，邑小称善治。方期剪荆杞，有志植兰蕙。户庭日幽深，闾里无凋敝。燕堂春风中，玩此图书秘。乃知方寸间，自有一天地。题诗对湘江，目洗衡山翠。"}