{"id":"731165","title":"故大学士张廷玉","dynasty":"清","author":"弘历","text":"风度如九龄，禄位兼韦平。承家有厚德，际主为名卿。不茹还不吐，既哲亦既明。述旨信无二，万言顷刻成。缮皇祖实录，记注能尽诚。以此蒙恩眷，顾命配享行。及予之莅政，倚任原非轻。时时有赞襄，休哉国之桢。悬车回故里，乞言定后荣。斯乃不吾信，此念岂宜萌。臧武仲以防，要君圣所评。薄惩理固当，以示臣道贞。后原与配享，遗训敢或更。求享彼过昭，仍享吾意精。斯人而有知，犹应感九京。"}