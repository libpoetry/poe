{"id":"1196668","title":"和萧少卿见庆新居","dynasty":"唐末宋初","author":"徐铉","text":"湘浦怀沙已不疑，京城赐第岂前期。鼓声到晚知坊远，山色来多与静宜。簪屦尚应怜故物，稻粱空自愧华池。新诗问我偏饶思，还念鹪鹩得一枝。惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。"}