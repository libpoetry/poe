{"id":"842652","title":"答丹曾叠韵见赠","dynasty":"清末民国初","author":"陈宝琛","text":"秋江澄碧蛟可罾，蓊然山木蟉苍藤。典船都尉昔开府，节楼官烛罗宾朋。陵迟岸谷欻卅载，谁遣曹舍閒于僧？公孙绳武佐旧治，游刃一割恢恢胜。零星竹木不足办，清啸乃亦登高能。诗成煮酒迟我至，含意恳款神轩腾。我随樯燕惯来往，熟睇栋宇怜废兴。曲江谪去绯衣代，流柹蔽水方蒸蒸。大航百艘锐自任，宁意白璧来青蝇？堑山填海事未竟，病发临别霜鬅鬙。兼官从此属两府，寝以致寇占负乘。太阿倒持漏卮注，更弄假面教猱升。端言发覆转遭摈，坐见横决谁堤塍？楚材晋用古恒有，要自甘苦知淄渑。斲轮老手尽引去，规矩何以贻孙曾？亿金学技岁为底，浪费画革翻书幐。狺狺一骨况群睨，门户可勿荓蜂惩。君何所恋久縻此？纸尾署押都船丞。先臣心血百存一，力引坠绪怀冰兢。灵之来下昨秋赛，波际祠鼓声鼟鼟。人天今昔剩一痛，矫首大厦寒予膺。鼓山献晴足朝爽，且共买布缝行滕。风涛屴崱试纵眼，嗟汝绊绁如驯鹰。吾衰款段亦懒御，埋照乡里甘无称。通家姻亲语不择，敢谓史料于诗徵？夜来望斗梦云䍐，早晚风雨踰殽陵。"}