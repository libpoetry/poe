{"id":"661877","title":"玉泉院对华峰有怀见素大司寇","dynasty":"明","author":"郑岳","text":"华峰三面开芙蓉，天然秀色浮空中。我来坐玩日当午，肤云忽合雨濛濛。南峰隐雾不可见，东西峙立郁葱茜。悬岩瀑溜垂千条，流出乱石如素练。结亭据石出林端，极目烟云渺秦甸。云庄素老性好奇，惜未到此一睹之。苍厓千仞意俱往，飘飘拄杖凌空飞。象外烟霞谐笑语，风前咳唾成珠玑。生平风格狎林薮，垂老局蹐留京师。宿望由来系朝野，屡疏还山未有期。使还相见一抚掌，请翁和我华山诗。"}