{"id":"432809","title":"海军行乐词","dynasty":"近现代","author":"金天羽","text":"海天风送鹳鹅群，大汉龙旗掣晓云。新样头衔惊海若，相公管领水犀军。津门笳鼓上春潮，高舰轮囷比丽谯。说到巡洋天尽处，仁川东望海程遥。炰凤烹龙斫锦鳞，留犁挠酒醉香宾。将军夜宴虬髯客，拇战争雄海国春。三日风波历大洋，骇传蛟鳄姓名香。楼台金碧仙山近，暂泊春申作故乡。乘风破浪是雄图，剑佩锵洋服丽都。博得婵娟争献媚，烛花红处夜呼卢。"}