{"id":"1114703","title":"以酒渴爱江清为韵寄秦廿四","dynasty":"宋","author":"李彭","text":"春风草际归，尔客向杯酒。观化发珍藏，俱为鄙夫有。虽无雅颂姿，櫜之维杨柳。赏春良独难，深怜鲁中叟。倦游文园令，病肺尘消渴。句斡造化机，云霞互轇轕。慢世谁与俦，嗤议从夸夺。诚哉死诸葛，能走生仲达。通籍金闺人，物望侔鼎鼐。醉卧古藤阴，一往无复再。卒业有刘歆，学富仍多爱。定持柯亭竹，溯日吹丹塞。玄晖擅江左，远岫列云窗。佳句神其吐，律身未敦庞。胡为犯奇祸，双流带二江。将智嗟耄及，怀宝听迷邦。隋河苦黄浊，不乱长淮清。秦郎久埋照，馀子祇平平。词林得此士，隐若楚方城。风流不顿尽，惊人闻一鸣。"}