{"id":"523201","title":"送王封君还四明","dynasty":"明","author":"李梦阳","text":"季札如鲁请观周，子长足迹半九州。向平且然志五岳，谁肯龌龊终一丘。封君昨年出吴越，长啸梁园醉秋月。春风垂杨绾不住，便复归山采薇蕨。鉴湖花开云锦浮，凫鹥前导红莲舟。餐霞坐收赤城气，晞发卧看扶桑流。古云徐卿百不忧，君亦滚滚生公侯。君不见大郎绣衣昔持斧，声名赫赫今台府。"}