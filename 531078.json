{"id":"531078","title":"夏日登毗卢阁","dynasty":"明","author":"杨慎","text":"赫曦改东陆，鲜飙转南薰。炎歊深城府，清泠阻江濆。隐几倦文竹，紬书厌香芸。眷言承明侣，肃此尘外群。仙梯驾虹出，梵阁排霞分。攀楹低白日，对槛俯朱云。圆方鹄举见，参差鸾歌闻。意树鸣天籁，禅枝绕烟芬。斜景敛平霭，飞雨洒高雯。金罍引清酌，玉麈生凉氛。兴谣吐云藻，摇笔挥风斤。香留荀令榻，书染羊欣群。奇赏真四美，同咏惭五君。"}