{"id":"77996","title":"客谈荆渚五昌慨然有作","dynasty":"宋代","author":"陆游","text":"去岁出蜀初东游，峨舸大艑下荆州。便风转头五百里，吟啸已在黄鹤楼。戏拈铁笛吹出塞，水涌月落鱼龙愁。明朝喧传古仙过，碧玉带束黄絁裘。岂知一官自桎梏，簿书期会无时休。丰城宝剑已化久，我自吐气冲斗牛。洞庭四万八千顷，蟹舍正对芦花洲。速脱衣冠挂神武，散发烂醉垂虹秋。"}