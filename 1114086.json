{"id":"1114086","title":"墨戏六首 拳蠹","dynasty":"宋","author":"李纲","text":"屈折金石瘦，偃蹙虬龙怒。萧然少生意，端为根中蠹。岁晚风号寒，琅玕半吹折。虽残栖凤枝，终抱凌霄节。疏筠轻带粉，老叶饱经霜。试问枝头实，何年集凤凰。解箨能几日，成阴不待春。天然为谁笑，风露一枝新。土润引新萌，虬鞭独处行。此君人不厌，何惜满林生。养就箨龙儿，斓斑角未齐。斧斤休纵手，会看拂云霓。"}