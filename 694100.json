{"id":"694100","title":"大祥后述哀答陈文鸣提学","dynasty":"明","author":"陈洪谟","text":"万苦萦心不可论，又看秋色满郊原。孤云逝水归何处，落月啼乌正绕门。养乏旨甘空往恨，教存忠孝是深恩。因思昔日门墙下，道义能令士习敦。过我频将道义论，可堪斜日映秋原。茶炉火断空淹坐，松径风回欲掩门。泪尽尚惭诗句意，情深何止故交恩。欧公乡里庐陵是，吾省文风已复敦。"}