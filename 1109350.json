{"id":"1109350","title":"汴上二首","dynasty":"宋","author":"刘攽","text":"浑黄下湍流，地势东南泻。潜石激阴怒，烈风镇相假。客行何艰哉，极力无可者。永路未遽央，扁舟安得舍。端思九衢尘，快意坚车马。客从江湖来，风水畏难测。行行汳渠上，牵挽意不适。惊湍卷前湾，怒浪潜乱石。至柔动必刚，况使相推激。随波叹异心，枉道复退尺。顾思挂高帆，勇往逾箭射。行险何足忧，万事亦天力。"}