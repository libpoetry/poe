{"id":"205248","title":"留墓松·青青冢上木","dynasty":"宋代","author":"卫宗武","text":"青青冢上木，夭矫摩太虚。日夜之所息，雨露这所濡。其来至高曾，溪啻五世储。伟哉廊庙材，而受斤斧屠。其间钟异质，形气与众殊。小者近十围，大者百尺躯。九苞凤可巢，千载苓可耡。难以刀锯加，俾与玉石俱。留为龙鸾种，要产驹与雏。咨汝二十二，结交犹朋徒。共期松乔寿，以卫龙虎区。子孙其保之，慎勿使翦除。毋俲发冢儒，假辞取珠襦。群柏既就歼，所存能几余。时哉能得已，涕泣而长吁。"}