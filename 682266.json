{"id":"682266","title":"送田钟台宫谕视篆南都二首","dynasty":"明","author":"于慎行","text":"东风入上阑，众草靡靡绿。有客远行游，倚舟河水曲。河水深且长，帆樯千里瞩。金陵佳丽都，洵美多旧俗。石渠对图史，吏隐谐所欲。奈何卑栖子，风尘独踯躅。缘木谅难工，积薪空自束。极眺远行云，愿作双黄鹄。别日一何久，会日一何难。浮云满天地，游子路间关。为君置斗酒，四座惨无欢。仰视明星辉，俯观沟水澜。聚散谅无准，浮沈宁足叹。少年多意气，碌碌非所安。愿敦久要谊，相期以岁寒。"}