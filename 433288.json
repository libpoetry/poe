{"id":"433288","title":"柬郭贵瑄夫子二首","dynasty":"近现代","author":"曹明贤","text":"拜违山斗太匆匆，廿载韶光一梦中。曩列门墙沾化雨，今从京国仰宗风。灵台似竹犹虚直，丰采如霞仍醉红。回忆垂青愧期许，未成一事已成翁。造物于公若独私，文名秀发九州知。仲宣慨赋依刘日，工部狂吟入蜀时。画有千叉侪道子，书无一字亚羲之。纪公殁后吾乡士，如此才华更阿谁。"}