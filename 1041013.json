{"id":"1041013","title":"奉和宋次道游嵩十五韵","dynasty":"宋","author":"刘敞","text":"嵩峰三十六，皆在青云端。宿昔望见之，恨不生羽翰。卷脔尘土中，日月如波澜。迩来老将至，更觉行路难。闻君谢车徒，选胜群峰峦。幽深每独往，神异多所观。若有真仙子，羽衣白玉颜。吹笙烟雾中，举手留盘桓。信非人间境，邈与时俗悬。顾怀平生旧，慰以逍遥篇。三复想在目，令人愧衣冠。处世阔且疏，幼舆亦有言。一丘与一壑，自谓无间然。安得从君游，解缨弄云泉。昏昏岁复晏，相望空长叹。"}