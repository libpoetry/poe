{"id":"769703","title":"沁园春·赠解天申先生","dynasty":"清","author":"陆震","text":"仆奉疏狂，得与公交，最辱公怜。记昔年游处，东亭旅舍，连朝过访，北郭閒轩。欢顿忘愁，贫难醉客，翻令先生费酒钱。青尊畔，早新词频索。谱向当筵。六旬甲子重编。问记否、艰难下世年。正惊魂烽火，波腾海沸，伤心人代，谷变陵迁。生值时危，老逢岁歉，雪鬓霜髭岂再玄。堪长叹，更河清难俟，此意愀然。"}