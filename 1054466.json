{"id":"1054466","title":"卦名寄芸叟","dynasty":"宋","author":"孔平仲","text":"小丰犹可喜，况此大有年。流庸已归妹，狱讼久萧然。明圣临六合，吁俞萃群贤。乾坤协气满，井邑欢声连。张公性谦静，玉节镇湘壖。茇舍富暇豫，铃斋恒昼眠。万家人喜悦，邻壤蒙安全。譬如泰山云，益此涸辙泉。我鄙无所解，昔随公得仙。超升已连帅，羁旅今华颠。属郡损末理，邮筒贲新篇。坎坎我鼓腹，咸韶愧朱弦。暌乖每自念，姤遇两何缘。野色小过雨，秋声渐号蝉。园林凄剥落，楼观蔚腾骞。曳履烟景外，支颐岚翠前。尝闻东晋士，多闻远师禅。盛世非否塞，微生自屯邅。庐岳决遁去，老夫无妄言。迹同人间世，心鍊鼎中铅。流俗若飞蛊，困途多堕鸢。相需缑岭上，一比洪崖肩。"}