{"id":"677401","title":"赠别胡侍读奉诏归省二首 其一","dynasty":"明","author":"胡直","text":"松柏生挺直，不为桑蔓牵。磁石能引铁，于金终不连。自余游上京，块思寡欢颜。良觌二三子，谈笑芬若兰。但言同声气，宁知异乡园。爰作一巢鸟，分飞忽别山。宋丞怀五岳，张史滞江关。矫矫吾宗兄，何复理征骖。征骖不得停，怅隔增忧叹。岂无京洛客，车马罗翩翻。亲交念独违，心结不能言。"}