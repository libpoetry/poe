{"id":"1045753","title":"云顶山","dynasty":"宋","author":"吕陶","text":"崎岖上层山，十里到巍顶。天形露空阔，物态蓄深静。群峰峙其旁，俨若挈裘领。广野辟于下，谁为画庐井。殿阁耸盛观，松桧富清景。萧然古佛界，邈矣真仙境。枯株吐芽蘖，晴云发祥庆。尽手矜妙逸，诗毫事奔骋。乘高纵閒目，幽意适遐迥。班班见彷佛，历历可穷省。兹山介两蜀，镇压犹巨屏。南连三峨巅，北距双剑岭。东西数万里，高下几千顷。地产号充盈，天时与康靖。民间丰岁乐，事外化日永。揽辔一登临，兹焉聊赋咏。"}