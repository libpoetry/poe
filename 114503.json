{"id":"114503","title":"发舒州向皖口道中作寄李德叟","dynasty":"宋代","author":"黄庭坚","text":"黑云平屋檐，晨夜隔星月。晓装商旅前，冰底泥活活。野人攘畔耕，蹇马不能滑。驼裘惜蒙茸，俱落水塘缺。孤材小蜗舍，乞火乾履袜。前登极峥嵘，他日飞鸟没。寒花委乱草，耐冻鸣风叶。江形篆平沙，分派回劲笔。髯弟不俱来，得句漫剞劂。却望同安城，惟有松郁郁。遥知浦口晴，诸峰见明雪。"}