{"id":"615020","title":"壬戌夏五予承乏乐安王封使会秦藩陈乞非例礼臣执争抗累十疏至新历已颁旧封未遣幸上意转圜于圣节前获奉俞音廷遣就道恭纪 其二","dynasty":"明","author":"韩日缵","text":"趁班五夜候晨扃，分遣行占使者星。会向彤庭亲授节，且于讲幄辍横经。回天幸赖惟诸老，捧日从兹远御屏。欣值呼嵩来禹服，共瞻止辇祝尧龄。"}