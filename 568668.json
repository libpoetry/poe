{"id":"568668","title":"无忧王","dynasty":"明","author":"王世贞","text":"无忧王，昔作童子戏。抟沙奉世尊，遂登铁轮位。以此夙因皮肉粗，宫中为欢不成娱，三千娇女并就屠。拔将蔑戾车，生主阿鼻狱。镬汤与火床，碓剉诸业毒。但入不得出，入者已非一。不独祸平人行复，赚王入烹烧恶狱。主刬平，生阿鼻。昔作无厌杀，今作无厌施。发取八万四千佛舍利，立造八万四千窣堵波。一夜役鬼神，为我分置娑婆。九十六千亿黄金，不如当时一掬沙。金器银器及铜瓦，不如最后半诃摩。勒果摩登伽鸯崛摩，一念回向成阿罗。福德可似人王多，倘不蚤悔将奈何。"}