{"id":"1225284","title":"次韵王继学参政胡古鱼编修剪灯诗","dynasty":"元","author":"吴师道","text":"剡渚推冰纸，并州剪水刀。轻明新雅制，丽巧极纤毫。不让琉璃贵，浑疑锦绣韬。皱纹萦细縠，叠缕引长缲。花草形相错，鹓鸾势欲翱。腾光宜秉炬，透色贱涂膏。爱著诗联缀，嫌逢骑驿骚。香风翻玉带，华月涌云涛。良夕娱佳赏，元臣念小劳。都人应共乐，歌舞送春醪。"}