{"id":"816911","title":"台湾竹枝词","dynasty":"清","author":"谢金銮","text":"兴观群怨总情移，溱洧淫哇亦系思。底事删篇馀十五，蛮风曾不入声诗。轻飙二八水无波，南汕潮来北汕过。携酒安平呼晚渡，一桅斜日蜑船歌。水仙宫外近黄昏，迤北斜看第几鲲。潮信来特沙卤白，乱星渔火簇城门。里差经纬问周髀，合朔哉生有异宜。廿八宵中明月影，弯弯初二见蛾眉。封家来去总无因，五两频烦问水滨。暑月看人帆势好，西风吹上七鲲身。马迹牛洼辙路交，草场墟市数衡茅。分明一带邳州道，杨柳年来换竹苞。轧轧车声搅梦残，高城晓色迫人寒。朦胧客枕曾惊记，五月呼驴出泰安。泉漳一苇便行舟，客侣汀州及广州。聚水浮萍原是絮，浪花身世竟悠悠。指甲花香压髻鬖，蛮娘情语夜喃喃。泥人梦里含鸡舌，一椀槟榔出枕函。妹家门倚绿珊瑚，毒汁沾人合烂肤。愁说郎来行径熟，丫斜卷口月模糊。红灯罩壁掠宫鸦，一寸香藤浣齿牙。帘影沉沉人未至，二更呼买市头花。叠雪霏霏透体凉，轻衫团扇坠珠香。儿家夫婿怜温软，乱剪春纱含裤裆。木棉宜种海边多，可奈纤纤素手何。姊妹频年刀剪样，教侬红肉映轻罗。金钱花发为郎攀，落尽金钱郎未还。不敢语郎乡士事，瘴云遮断望夫山。腥红苦李出林迟，钗朵盘兼小荔支。番蒜摘残龙眼熟，满街斜日卖黄藜。午盘堆遍地波罗，粒粒鸡心已破窠。凤尾萧疏纤子落，一肩绿箬倩蛮婆。豆荚花开落地生，铜缸膏火万家明。䕸灰犹作春畦粪，广注周官土化名。萧萧蔗尾起秋声，万灶甜浆煮作饧。枯槁莫嫌同嚼蜡，一春薪炭彻秋晴。港口船回海气腥，参差鱼族有奇形。团头缩项浑难识，欲补人间五雅经。风味初尝到竹蛏，江瑶应与共功名。豆芽琐琐徒纤薄，菉笋开厨试蚌羹。日日香泥点竹扉，一双燕子避人飞。村寮亦有评花处，自荷春锄种紫薇。南郊东转路丫叉，斜日缘成到法华。暂得托身无上地，小西天外见昙花。深树丛篁踞石床，竹溪寺后午阴凉。山风响动祇园木，恰落高林檨子黄。不事耘锄乱插田，条条溪涧自成川。水云六月鱼鳞雨，斗米何曾值百钱。东头地与士番联，处处膏腴未垦阡。日霁遥岑堪眺望，千章材木翠连天。寰中更自有仙洲，多恐蹉跎未肯求。欲向阳光寻福地，鸡笼山转海东头。圣人谋庶先筹富，此地全须用教先。礼义分明廉耻重，海邦仓廪本天然。频年海上寇张弧，香老芝龙总未诛。辛苦东宁贤太守，自捐资斧伐萑苻。呱呱赤子勃溪啼，求牧今难与古齐。何处红灯书县宰，春风弦管五条街。蹉跌游戎血战情，郎官念念为苍生。何妨塞却狼机口，垒土新来变铁城。木城百雉海东隅，危难方知伟丈夫。恶耗翻成名节在，万金为汝市头颅。"}