{"id":"331893","title":"满江红·湖上即景同王西樵赋柬宋荔裳","dynasty":"清代","author":"曹尔堪","text":"六一祠边，槐火热、石泉微涨。衣短后、来看西子，镜奁无恙。檐瓦声中山雨到，墙桑影底溪云上。望湘湖、三月熟樱桃，先贻饷。蘋浪蹙，虫丝漾。薄薄酒，红红唱。说泥封柳贯，黄鱼白酿。拟种绿蕉聊代楮，偶寻方竹裁成杖。忆此时、海市在登州，纷千状。"}