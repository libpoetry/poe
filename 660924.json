{"id":"660924","title":"寿封君吴先生号味菜","dynasty":"明","author":"罗钦顺","text":"人物三吴旧，家声百代延。风流思季札，文采见通玄。种德高槐在，鸣阴老鹤便。菜根新得味，春酒正开筵。屋照晴川润，花迎綵服鲜。冰壶行玉果，银甲响鹍弦。蓬岛云霞接，南山紫翠连。举觞公自乐，分席我无缘。寿域知优入，官封看屡迁。正当难老日，还值太平年。磊落钦高躅，殷勤寄短篇。莫论初甲子，从此更三千。"}