{"id":"1220730","title":"暮春述怀","dynasty":"元","author":"周霆震","text":"妖氛被东南，丑类日响应。承平七十载，仓卒骇观听。堂堂忠节邦，奕奕守与命。流血动成川，分奔马蹄竞。群凶首被赤，心额双悬镜。赤以欺愚庸，镜以眩昏瞑。张皇礼像设，诳托西方圣。烧蜡动千斤，相承势弥盛。喧呼短兵接，迅若斤斧运。杀人先剖心，刳腹抉肝肾。捃摭穷窖藏，备网罗机阱。官曹列厩牧，民屋委灰烬。郡治歌舞场，朋从悉枭獍。颇闻连骑出，近郭更蹂躏。计程倏往还，日以严示信。距城此虽远，畴敢保安静。闻鸡心即危，过午魂始定。颠连混冤亲，跋涉无老病。晨兴不遑夕，永日饥餐并。岂复虞道途，所悲室悬磬。妻孥且目下，侥倖须臾命。近传某泽中，逆料绝窥侦。儿啼误失声，掩捕一朝尽。回头顾童稚，反覆深砭订。事会固叵量，宁能忘戒训。因思少壮日，膏泽溥涵泳。冠盖先送迎，农桑杂歌咏。闾阎饫粱肉，厮养翘车乘。飞潜偕动植，一一遂天性。焉知厄遭遇，垂老百忧并。圣朝果何负，奸宄妄依凭。得非湛恩隆，窃禄隐谗佞。贪冒递相蒙，浸淫成此衅。中天扬日月，光彩烂相映。云雾偶晦冥，何能滋疾疢。众心一此理，磨濯光愈瑩。化机默回旋，民伍奋豪俊。川东事大奇，气与北风劲。划开聚石图，捲入背水阵。翩然破竹势，节解自迎刃。郡侯起收集，转盻复归正。誓将扫馀孽，侧耳四方靖。麦秋告登场，粳稻亦已竟。死者可胜哀，存者聊自庆。萧条旧邑里，庶免忧釜甑。书生守衡茆，才具非济胜。中宵投袂起，踊跃歌解愠。四顾扫曀霾，如疾脱危證。亲知稍慰藉，松菊尚三径。雨露极昭苏，草茅微报称。忠谋虑或过，深计众多屏。薰莸绚疑似，玉石互缁磷。吏弊袭贪残，罕由慈惠进。吾侯新涉难，庶务职其柄。抚定在哀矜，勖哉慎行政。"}