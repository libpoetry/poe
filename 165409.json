{"id":"165409","title":"哀毗陵·荆溪水腥泊船早","dynasty":"宋代","author":"梁栋","text":"荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻计。内储外援可消沈，一缕人心坚自保。孤臣可守土性命，赤子效死涂肝脑。朝迁有爵愧降附，幽壤无恩泽枯槁。愿笺司命录英雄，收拾忠魂畀穹昊。"}