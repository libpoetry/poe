{"id":"623331","title":"来往禽","dynasty":"明","author":"郭之奇","text":"春去犹馀百草缛，夏云随意浮空曲。云草依山气日浮，山春入夏光映玉。荷风始向碧岩吹，梅雨终留幽涧浴。此中物象类沉冥，何意居行人尽俗。缥缈时飞蔽目青，空灵几变伤心绿。晓宿轻霞莫宿烟，閒禽几个呼群数。新禽旧禽来往禽，谁念羁人身似束。春草夏云又若何，低言那敢相搪触。"}