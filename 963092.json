{"id":"963092","title":"赠觉师","dynasty":"宋","author":"朱松","text":"觉师儒门秀，脱屣世故早。那知轩冕味，夙悟心已槁。唯馀章句习，心境时相恼。如人生于齐，而即楚乡老。虽遭楚人咻，微音或清好。固无益生死，亦未妨至道。家山亦何有，肮脏衣间蚤。丛林选佛场，一掷想盆倒。云何恋故居，俛仰待华皓。他年空手归，子语吾为老。幸分曹溪水，万劫付一澡。"}