{"id":"1126020","title":"与弓王二尉谈诗二首","dynasty":"宋","author":"陶梦桂","text":"从来造物只儿嬉，用舍行藏各一时。玉兔金乌元去速，晓猿夜鹤怪归迟。幸然三径菊如旧，且与两梅仙说诗。试问钓车茶具外，当时谁予伴天随。雀罗门巷驻高车，霭霭停云满眼时。惟有故情来得得，却搜诗句步迟迟。北窗不放渊明卧，南涧同看子厚诗。要识吾侪长久处，此心如月镇相随。"}