{"id":"233813","title":"元伯示清水泊之什因和酬","dynasty":"宋代","author":"黄庶","text":"十年不踏故溪上，有时梦去千里游。每思鱼行鉴中见，青衫手板如仇雠。秋风鲈肥美无价，莫怪张翰不可留。前日诵君清水吟，胸中突起百尺愁。儿牵女婴走尘土，百年一半如弃投。清风明月无界畔，白首愿作山中侯。君诗写出渔者意，老景一片在目眸。清泉钓舟未入手，聊可观诵忘吾忧。"}