{"id":"446678","title":"木兰花慢    峨眉山滴水泉","dynasty":"当代","author":"蔡淑萍","text":"傍层峦叠嶂，似更漏，一声声。叹迟慢如斯，声声点点，一掬才盈。凝眸远山染黛，惜何时万里送长鲸！明月松间石上，西风叶下苔青。当初既是出峥嵘，本自重横行。是地动之时，偶然掷弃，遗此凄清？或云固甘旦暮，伴山花野草尽争荣？伫听空山细响，孤怀如此零丁！"}