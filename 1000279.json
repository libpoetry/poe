{"id":"1000279","title":"木兰花慢 贺第二娶","dynasty":"宋","author":"彭子翔","text":"仙家春不老，谁说到、牡丹休。算蛮柳樊樱，怎生了得，白傅风流。枝头。摽梅实好，奈绿阴、庭户不禁愁。幸有琴中凤语，能通镜里鸾求。锵璆。杂佩下瀛洲。宝箑紫烟浮。望兰情红盼，三生曾识，一见如羞。绸缪。从今偕老，似柳郎、无负碧云秋。莫倚回文妙手，放教远觅封侯。"}