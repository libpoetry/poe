{"id":"1130237","title":"石头庵主居南岳仅三十年忽思还江南龙安作此寄之三首","dynasty":"宋","author":"释德洪","text":"厌看潇湘万顷山，江南归去卧龙安。只将一味无求法，留与丛林作样看。龙安闻说好岩丛，瘦坐孤行两颊红。剩得清闲无著处，一时排遣笑吟中。闹中抛掷亦奇哉，句里藏身活路开。生铁心肝含笑面，不虚参见作家来。"}