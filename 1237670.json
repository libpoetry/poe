{"id":"1237670","title":"送友人从军兼呈谢君绩参军","dynasty":"元末明初","author":"郭钰","text":"叹息复叹息，叹息长书空。杀贼五年无寸功，今者又送君从戎。七星战袍衬金甲，三山尖帽飘猩红。牙旂晓发玉花骢，猛士双剑立西东。爷娘妻子不用哭，上马更劝黄金钟。黄金钟，琥珀浓，豪气千尺摇晴虹。明日军门揖主将，论军未可皆雷同。安成之寇容易攻，庐陵凋弊遗民穷。自非奇谋决擒纵，烦费日久谁当供？君家伯仲尽少年，正好变化扳飞龙。颇闻幕府多才雄，为我问信毋匆匆。我有大羽箭，不杀南飞鸿。要如鲁仲连，系书射入聊城中。祇缘骨相不受封，不如扁舟归去长伴沧浪翁。"}