{"id":"757694","title":"疏影 徐懒云明经索画梅为赠题此志，愧用玉田梅影词韵","dynasty":"清","author":"王倩","text":"繁枝浸月。记空山作伴，梦也幽绝。底事东风，催送春归，弹泪不堪攀折。美人天远相思甚，怎排遣、酒醒时节。试替伊、貌出横斜，一抹烟痕明灭。君是徐熙俦侣，墨花香溅处，绝代高洁。那便倾心，索画前身，玉笛频频吹彻。笑侬万事看如水，只爱觅、此中生活。挂银屏、莫讶清寒，冷抱久成冰雪。"}