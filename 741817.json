{"id":"741817","title":"和昌黎短镫檠歌","dynasty":"清","author":"王汝璧","text":"短檠何短秋夜长，夜分兀兀凝青光。缘阶射砌候虫发，欲灺不灺生秋凉。桁上无衣盎无粟，有镫著壁花照床。床头太息读书客，不信谋生竟无策。推书起视天宇苍，案户明河大星白。后之视今今视前，繁忧轣辘安得眠。长檠长檠胡自恣，照耀空花乱春翠。仙人烛树吹作烟，区区长檠何足弃。"}