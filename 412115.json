{"id":"412115","title":"夜读范伯子诗","dynasty":"近现代","author":"黄福基","text":"夕露结丛绿，微飓动林莽。恋恋窗几间，泠泠足萧爽。一卷范子诗，高吟振千响。收视复冥思，我心忽旷朗。为诡亦为庄，聊浪自天壤。元气摩荡之，悠悠以孤上。变幻不可当，穷搜下魍魉。参之坡谷间，放炼得其两。谈笑傲公卿，江海容独往。郁抱世已违，老怀愈崛强。落照自古今，海云长悒怏。"}