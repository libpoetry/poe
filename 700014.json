{"id":"700014","title":"首尾吟六首","dynasty":"明","author":"陶安","text":"人生何苦走西东，眼底浮云迹易空。远路挈家经至险，大船鬻货伏真穷。马行蜀栈高天碧，猿啸巫山落日红。木叶萧萧时序晏，人生何苦走西东。人生何苦走西东，琴剑淹留邸舍中。故陇楸梧几寒食，荒庭松菊自秋风。天涯月色伤心曲，镜里年华入鬓蓬。但见知归鸿燕去，人生何苦走西东。祸福皆由自己为，莫谈气数怠脩持。壮夫饮酖难逃死，贫者营资不绝炊。贵骨插身遭斲凿，饿文入口繫安危。鬼神予夺无他意，祸福皆由自己为。祸福皆由自己为，古来家国亦如之。隐情毕达群黎悦，谏口才钳万事隳。汉祖宽仁兼楚地，商辛炮烙动周师。兴亡未必俱天定，祸福皆由自己为。报应随心理最真，枢机为主此为宾。杀蛇曾作国中相，度蚁当魁天下人。然火请君先入瓮，出门无验莫容身。快寻善恶源头看，报应随心理最真。报应随心理最真，当存仁厚作贤臣。从来出尔仍反尔，无或刑人更杀人。没后方知廉是伪，生前独以刻为淳。自经沟渎将谁咎，报应随心理最真。"}