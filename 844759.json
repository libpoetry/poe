{"id":"844759","title":"百字令 自题小像","dynasty":"清末民国初","author":"聂树楷","text":"彼何人者，是聱园居士，镜中留印。百岁光阴如转烛，白尽疏髯短鬓。耳鼓殷雷，牙车脱毂，目力凭双镜。夕阳无限，黄昏只是将近。壮岁角逐名场，浮沉宦海，精力销磨尽。问水寻山空结想，无具那能济胜。米汁餐禅，苜盘款客，聊遣闲居兴。偶留形影，渊明自答自问。近城二里，见青空兀突，断霞栖岭。沿壁几重之字路，倏已耸身绝顶。一角危亭，翼然天半，揽尽无边景。夕阳城郭，炊烟四合成螟。记得前岁新秋，招邀小谢，同赴山亭饮。醉墨淋漓留殿壁，不觉驹光一瞬。风物依然，故人何在，怕听哀蝉哽。月明归路，婆婆自弄清影。壶天小拓，似巢营蚊睫，国居蜗角。且莫打头嘲屋矮，赛过行窝安乐。挈鼎焚香，支铛瀹茗，天与安排着。楞严一卷，六经且置高阁。赢得劫火余生，津梁久倦，舍此将安托。赌墅争墩成笑柄，输我自专一壑。万丈长裘，千间广厦，早乏匡时略。老夫耄矣，横飙休入吾幕。"}