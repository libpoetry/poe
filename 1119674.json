{"id":"1119674","title":"寄陈用晦四首","dynasty":"宋","author":"陈造","text":"昭代儒者尊，青云坦脩涂。即今子陈子，尚歌于蔿于。满岁不自保，尔俗苦好诬。向来抚字工，督课有不如。百谪孟公达，三绌柳下直。今君向于湖，颇带迁逐色。府公酷好贤，要试心铁石。此学祇现前，嗟伤定何益。诗翁磊块胸，大邑佳丽地。琼也领蝤蛴，懿也目秋水。清歌釂碧筒，粗足令公喜。醉呼翩欲仙，谁要卿料理。我初识苏仙，谈诗达旦夕。君今与提衡，当复诧此客。一代紫微公，文采耀楚泽。归来要同登，斲句慰英魄。"}