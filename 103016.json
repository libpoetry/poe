{"id":"103016","title":"观拽龙舟怀裴宋韩李","dynasty":"宋代","author":"梅尧臣","text":"截春流，筑沙坻。拽龙舟，过天池。尾矫矫，角岐岐。千夫推，万鳞随。惊鸿鹄，沉鱼龟。春三月，轻服时。薄水殿，习水嬉。马特特，来者谁。魏公子，人不窥。车辚辚，集其涯。邯郸倡，士交驰。银缾索酒倾玻璃，用钱如水赠舞儿。却入上苑看斗鸡，击球弹金无不为。适闻天子降玉辇，当门虎脚看大旗。春风吹花入行幄，红锦百尺争蛟螭。云盖回，彩缆维，明年结客观未迟。"}