{"id":"709631","title":"听歌篇","dynasty":"明末清初","author":"陈子升","text":"柔风回上座，明月鉴中庭。主客辞方毕，惟知歌可听。珠江渡口名家子，引商刻羽兼流徵。合綦列锦赋家心，流水高山琴士指。江淹梦笔笔无穷，周郎顾曲曲全美。提纲清管与繁弦，领袖朱唇复皓齿。皓齿朱唇初出声，何来芳气似兰蘅。远想丹山鸣彩凤，近疑绿树流娇莺。双眉静悄相生月，小口吹嘘自食樱。低处看随香水泛，高时仅及画梁平。画梁香水自高低，欲寻歌影自凄迷。空飞柳絮沾芳陌，不语桃花烂绣闺。莫愁本荡石城桨，夷光原住若耶溪。绿鬓春风随处所，白头沟水莫东西。白头绿鬓须及早，当筵一曲今宵好。下蔡曾因处子迷，邯郸但惜才人老。共戏田田唱采莲，人生纂纂闻歌枣。千金一刻实相当，尺玉寸阴为君宝。歌台舞榭且年年，歌声舞态值多钱。遏云响绕合欢结，凌波步引双行躔。双躔双结携双手，一斟一酌倾一斗。门前梧子见梧桐，塘上莲花隐莲藕。客多齐士薄吹竽，家本秦声同抚缶。自是娇娆御枕衾，莫言臣妾亲箕帚。箕帚甘心事所欢，裴褢歌罢一何叹。可怜锦字秦中织，可惜琵琶塞外弹。主人有酒盈金盌，缬眼低声送寒暖。彩扇轻藏尚自羞，金钱历乱无人算。鼓瑟珠宫帝女床，吹笙碧落天鹅管。楚庭灭烛笑缨纷，秦帝卷衣怜带缓。卷衣君更歌，缓带奈君何。共惜知音少，歌时苦思多。二六之车三五城，听歌车曜复城倾。绝代佳人休独艳，劝君须识兰台英。"}