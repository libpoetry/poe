{"id":"722550","title":"送王观察之官蜀中二十四首","dynasty":"明末清初","author":"屈大均","text":"蜀道盘回似上天，川南更在二峨边。使君观察劳旌节，南极牂牁是下川。回首京华北斗边，庭闱近与紫宸连。簪缨未敢辞神武，真逸华阳待暮年。旧事真人白紫清，传来仙诀自朱明。拂衣中岁谁能早，亲老空悬万里情。荆门西溯即高唐，一路风流屈宋乡。更向秭归寻故宅，无穷骚些在斜阳。十二巫峰似九疑，芙蓉朵朵斗仙姿。离骚弟子荒淫甚，神女无端入楚辞。似有朱颜在镜中，香溪清与苦耶同。美人心逐天山草，万里青青到汉宫。风叶萧森乱夕阳，啾啾何处一声长。三声未断过三峡，无数哀猿尽断肠。五女何年化石来，巫山亦有望夫台。细腰多少春魂在，云雨虚无不作媒。断肠花满峡门香，复有相思碧草长。哀怨一从生望帝，三巴都作杜鹃乡。褒斜天遣五丁来，美女金牛天府开。沃野况兼天下险，安危重望武侯才。白帝城当赤甲开，东西江逐瀼溪回。阵图虚作常山势，汉贼天教两立来。惠陵看与灞陵同，烟雨春山玉殿空。长恨赤乌真国贼，子鹃多向永安宫。江含石镜似明霞，掩映千岩踯躅花。杜?一开才子国，相如夫妇首英华。白菟楼开紫翠空，岷峨色与锦江同。文君濯锦相如制，万匹蒲桃在赋中。知浣溪花日几回，多情应数向琴台。锦江春色归辞赋，分取长卿绝丽来。花潭春水满郊坰，玉垒诸峰尽作屏。为有文君眉妩在，教人长望远山青。应知治行甚馨香，更有文华映绣裳。诗句尽教宾布织，流传半在竹枝娘。竹郎祠下竹公溪，水合三江到峡西。白黑诸蛮春报赛，巴渝曲为使君低。三峨相对白云边，复有青城大洞天。得似罗浮灵怪否，君行为访丈人仙。羚羊崄口满嘉鱼，丙穴人言美不如。君到沔阳春尽候，相思应遣一衔书。蒙顶茶香胜海棠，桃枝笙滑似流黄。更从邛笮求灵杖，寄我过眉九节长。山愁九折是邛崃，剑阁横云郁不开。控扼诸番南更险，羊肠出入九天来。三年未恨入朝迟，亲为张酺满秀眉。阙下公卿纷上寿，郫筒春酒待酴醾。藩屏伫作紫薇臣，更为天南抚越人。节钺华容重枉顾，为君披拂玉台巾。"}