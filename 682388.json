{"id":"682388","title":"初秋夜","dynasty":"明","author":"区大相","text":"摇落才兹夕，萧条已不禁。下阶闻坠叶，悬树见栖禽。未有干时策，长怀出世心。谁言骑省客，独受二毛侵。昔贤虽宦达，犹或念蹉跎。况复飘蓬久，其如落叶何。冥冥高鸟翮，滚滚逝川波。欲拟清商曲，难赓白石歌。河低天欲曙，孤坐意何长。不惜枫林晚，空怜蕙草芳。暗投增按剑，夕济限无梁。耿耿不能寐，踟蹰中自伤。"}