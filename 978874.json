{"id":"978874","title":"四月堰水甚小一雨灌田方足","dynasty":"宋","author":"晁公溯","text":"岷江惟清流，泾水惟浊泥。泥浊禾黍茂，流清粳稻宜。旧传江发源，瀵涌出沈黎。老农望其来，未至龙尾西。今晨南山云，蓊然忽朝隮。滂沱三尺雨，泛溢千步堤。积潦始北汇，馀波各东酾。茫茫黑壤润，戢戢翠剡齐。亦复到邑里，沟浍争交驰。往看芙蓉湖，微风绿生漪。似欲娱使君，岂减习家池。老农喜相语，岁晚可无饥。再拜勾龙社，配我灵星祠。更烦请天公，膏泽常及时。"}