{"id":"1211102","title":"制羽服成有作","dynasty":"元","author":"吾丘衍","text":"我爱王子晋，飘然恣天游。碧桃舞吹笙，花落曾城秋。江海浩无际，人生复何求。还丹有神光，服食登昆丘。此意世岂知，俯步趋王侯。火汗热五内，乌貂弊霜裘。吾生独冥心，玄览探至幽。烟彩晦春丽，云泉白空流。剪素作羽衣，被服歌瀛洲。远与世俗间，彷佛仙者俦。真人九霞中，顾我应点头。挥挽紫玉树，浩荡瞻空浮。使我远望之，回送飞母虬。土食向我混，鸡栖漫沈留。何能慰吾怀，天风五城楼。"}