{"id":"814780","title":"诸葛武侯祠","dynasty":"清","author":"金朝觐","text":"南方未定此军屯，想见英灵今尚存。铜鼓摩挲微作响，剑门险远有归魂。君臣一德兼师相，吴魏三分已坐论。密迩桥山同享祀，萧萧竹影几黄昏。古柏参天已劫焚，乔林依旧引清薰。阵图常捍巴江水，羽扇曾挥相岭云。祠近园陵犹顾命，身终王事竟全军。自怜食少无生理，五丈原头怅夕曛。"}