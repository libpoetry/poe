{"id":"765674","title":"金缕曲 其十三 癸丑七夕","dynasty":"清","author":"黄钧宰","text":"楼阁收残照，隔银河，纤纤已见，今宵恁早。记得小阑人共语，日日看星数到。便私与，红墙相傲，到此才知离恨苦，被双星，天上悲还笑，形共影，黯然吊。尘心拚似浮云扫，把人闲，欢情苦趣，埋将秋草。斗转参横休急急，我为天孙懊恼，且珍重，眼前欢好。十二万年能几见，便神仙，也怕天荒老，又听得，远钟晓。"}