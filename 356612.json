{"id":"356612","title":"摸鱼儿·又匆匆楚乡秋到","dynasty":"清代","author":"项鸿祚","text":"又匆匆楚乡秋到，吴侬清兴千里。诗人但说芹羹好，何似鲈乡风味。明镜里，漾点点、幺荷半卷冰丝缀。筠篮带水，正碧藕初残，乌菱渐老，小摘挂船尾。枪旗展，笑比春茶上市，输他酪乳争美。红盐细糁凝脂滑，香满一匙生翠。因底事，应在我、经年总未成归计。于今倦矣，忆蟹舍灯前，鱼床笛外，晚饭有菰米。"}