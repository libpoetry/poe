{"id":"534748","title":"和内方先生北征篇赠胡傅二职方行塞","dynasty":"明","author":"尹台","text":"旄头夜犯燕晋墟，敌兵十万亘穹庐。天子九重按神剑，将军五道驰军书。大同城外烟沙动，天骄马饱矜驰鞚。径引健肥突朔陲，窃窥金帛邀王贡。北兵气势恣挥霍，抚军督帅计消愕。裨校纷惊都护营，轒辒并弃嫖姚幕。玺书捷下甘泉宫，安边将佐分才雄。郎曹二镇参谋画，司马六师统制功。由来勋业盛文儒，把君腰间金仆姑。七擒岂可穷葛亮，三法岂必传穰苴。朝廷昨念边饟急，百万亲输金帑积。阃外投醪气已增，军中超距材堪出。横行万里清塞垣，东扫巫闾西玉门。鸣鞘直捣阴山破，捲旆回麾瀚海翻。丈夫一身誓许国，铭功要勒燕然石。系颈宁虚贾谊言，飞书肯效鲁连射。腐儒粗狂不料事，风尘跃策志未已。愿得一请关门缨，提携玉龙并君起。"}