{"id":"799253","title":"步顾晴芬学使臬署赏荷韵","dynasty":"清","author":"李振钧","text":"登高望黔山，四面皆丛麓。安得半亩池，引水通屈曲。城西有官衙，方塘烟景足。繁花簇锦红，茂树连云绿。午日荫高槐，清风响翠竹。春来柳青青，腰细眉颦蹙。秋来鞠黄发，垂金兼缀玉。芙蓉出碧沼，对镜影相续。疑是浣纱人，临流叠霜縠。家君有新诗，不厌百回读。学只爱趋庭，因思成小筑。匪材愧樗栎，徒仰千寻蓄。珠玉自琳琅，什袭珍藏椟。使君句亦奇，胸中罗列宿。光风霁月中，澄怀想高躅。那惜洛阳纸，丹铅存手录。何日入西清，染翰相芬馥。节序届白藏，天宇淩风肃。古来词赋客，何事多感触。且咏双莲诗，静听松风谡。"}