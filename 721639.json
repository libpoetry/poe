{"id":"721639","title":"送黄生扶其父丽农隐君榇还吴兴","dynasty":"明末清初","author":"屈大均","text":"汝父先朝露，人悲失首丘。伯鸾频客死，梅福早仙游。返葬关河杳，招魂弟子愁。艰难扶衬去，嗟尔孝无俦。亦有要离墓，无如傍哲兄。没犹敦孝友，生不爱功名。白雪才难尽，黄花节已成。瓜田今罢灌，苕水为谁清。白首遗民少，青山故国非。谁怜沟壑里，尽是芰荷衣。逆旅烟多冷，浮生露易晞。孤儿怜尔苦，匍匐墓田归。白华天性好，黄石父书存。讵改三年道，难忘五世恩。剑虹浮白日，兵气结黄昏。年少多轻侠，须将诗礼敦。临风尽一哭，泪洒越江滨。白首少知己，黄泉多故人。引棺愁道远，磨镜苦家贫。何日杼山上，来披宿草春。"}