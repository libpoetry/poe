{"id":"185281","title":"送仲华葛兄·蓉城诸葛何绵绵","dynasty":"宋代","author":"陆文圭","text":"蓉城诸葛何绵绵，一门青紫三百年。闻孙流落湘江上，手握美瑾怀香荃。夜行衣绣岂足荣，归梦晶晶经山川。君家元有紫荆树，一枝两枝枯或妍。当暑归来憩其下，俯仰陈迹心茫然。墙东野人头雪白，乃翁坐上琴书客。凰毛一见眼双明，猪犬吾儿空自责。追思老少各时异，坐阅兴衰疑世隔。江湖来往慎风波，他年重会铜驼陌。"}