{"id":"747249","title":"闻衎石兄归郡城下榻学山兄乐寿堂赋呈四首末篇兼怀云寿兄武义 其二","dynasty":"清","author":"钱泰吉","text":"江乡迫岁俭，物价日腾踊。义田分无多，况未薙荒茸。几家典寒衣，籴米入斗甬。一饱未终朝，饥肠已雷动。即今眼中人，何术救决踵。归装万卷书，美味逾嘉种。心计删研桑，遗经述郑孔。乐道久忘贫，萧然扫尘塕。里党欢相依，出门无倥偬。愿买田一双，耦耕傍先陇。"}