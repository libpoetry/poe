{"id":"678765","title":"带湘楼","dynasty":"明","author":"陈枨","text":"雁峰飞饮平湖水，乔木千章隐珂里。阿谁楼上构楼居，自是元龙旧孙子。百尺平临万顷秋，云光霞彩湛悠悠。柳条掩映凫鹥集，螺黛参差岛屿浮。主人心赏起尘境，尽日凭栏学清隐。一榻芸香散帙馀，半窗月色钩帘近。暂赴天书便乞归，肯将簪绂换荷衣。机心自信浑忘却，鸥鹭相看总不飞。星星秋鬓流年晚，物表高居迹尤远。蝶梦俄惊地下醒，鹤化何年楼上返。庋阁牙签手泽留，后人重此业弓裘。登楼每动高山仰，洒泪长沾宿草秋。旧家文献今如昔，合族比邻尽逢掖。拂云高扁俨若新，客至壶觞更终夕。笑予水木忝同源，固始南来几叶蕃。千年谱牒犹联系，十载萍踪未款门。德星烨烨层楼上，永夜相望发惆怅。扁舟何日系湖湾，烂醉楼头续渔唱。"}