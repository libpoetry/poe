{"id":"536404","title":"拟古七十首 其十九 潘黄门岳述哀","dynasty":"明","author":"王世贞","text":"忽忽寒将徂，冉冉春欲至。寒徂复留恋，春至胡濡滞。庭除无双迹，帷枕有孤涕。犹残流黄机，上绣鸳鸟翅。微音长辞听，手泽时流视。行云仍恍忽，明月但髣髴。恨彼伺晨鸟，精爽惊梦寐。白日阙冥车，子来既不易。黄泉稀生轨，予往将安至。踯躅墟墓间，纵横窜狐魅。宰木渐以拱，朽骨焉所恃。余发既种种，时来能无会。"}