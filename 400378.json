{"id":"400378","title":"题宋乔仲常后赤壁赋图 用从游京口韵","dynasty":"民国末当代初","author":"饶宗颐","text":"一苇随所适，初冬月色高。地上见人影，画笔一何超。结梦在中流，沉思绕行镳。独鹤飐激水，徘徊临桂椒。居然万里势，纸面动风潮。仿佛步雪堂，夜分归临皋。主人饮我酒，使我颜如桃。嘉会不可常，白日去昭昭。何必感须臾，双鬓非愁苗。长江浩无穷，云海深做巢。自是萦旧想，披图兴行谣。"}