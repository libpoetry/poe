{"id":"692598","title":"京师八景 居庸叠翠","dynasty":"明","author":"杨荣","text":"群山耸列势峥嵘，日照峰峦积翠明。高出烟霞通绝塞，低回城阙拥神京。休论函谷双崖险，绝胜匡庐九叠横。扈从常时经此处，坐看天际白云生。一派清泠螮蝀悬，涵云浴雾自年年。声回晓阙鸣清佩，影落秋崖湿紫烟。石罅转来幽㵎里，瑶池分出御桥前。汪洋长比恩波阔，万古东流会百川。太液清涵一鉴开，溶溶漾漾自天来。光浮雪练明金阙，影带晴虹绕玉台。蘋藻摇风仍荡漾，龟鱼向日共徘徊。蓬莱咫尺沧溟上，瑞气絪缊接上台。仙岛依微近紫清，春风淡荡暖云生。乍经树杪和烟湿，轻覆花枝过雨晴。每日氤氲浮玉殿，常时缥缈护金茎。从龙处处施甘泽，四海讴歌乐治平。蓟门春雨散浮埃，烟树溟濛霁欲开。十里清阴连紫陌，半空翠影接金台。东风叶暗留莺语，落日林深过鸟回。记得清明携酒处，碧桃花底坐徘徊。西山日上雪初晴，素壁银屏万叠明。高树迎风飞玉屑，小桥流水涩琴声。恍疑沧海通三岛，绝胜昆崙见五城。但使年年足丰稔，桑麻燕雀遂生成。河声流月漏声残，咫尺西山雾里看。远树依稀云影淡，疏星寥落曙光寒。石桥马迹霜初滑，茅屋鸡鸣夜欲阑。北上已看京阙近，五云深处是金銮。独携尊酒上金台，尚想当时国士来。落木千章寒日下，长空万里暮云开。春风寂寂飞桃李，夜雨萧萧瘗草莱。却笑当时空买骨，只今才骏总龙媒。"}