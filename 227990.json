{"id":"227990","title":"捕蝗回奉化泊剡源有感","dynasty":"宋代","author":"戴栩","text":"十月五日江信风，小舟摇兀芦苇丛。云端初月吐复翳，时有鹳鹤鸣寒空。梓荚离离挂石发，松萝矫矫垂羽幛。徒步长歌者谁子，乍抑乍扬惊远宠。令人惨淡百感集，呼酒不饮心未降。自从作吏涴泥滓，故书蛛纲尘满窗。海田无雨种十一，是处奔走祈渊龙。龙慵不报蝗四起，茹草啖叶无留踪。早击暮遮夜秉火，遗子已复同蜩蛩。吏无功德可销变，勉力与尔争长雄。矮屋三间自寒暑，居无十日甘憧憧。却忆莱堂应梦我，白云正隔西南峰。人生富贵亦何用，长年菽水胜万钟。一丘一壑自不恶，我欲从之邴曼容。"}