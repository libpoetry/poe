{"id":"1124638","title":"奉和御制读后汉书诗","dynasty":"宋","author":"夏竦","text":"明帝章朝物，三雍复旧常。籯金赏西域，雅乐奏南阳。拜老鸿徽茂，祈农盛典彰。珍符昭美应，献寿表隆昌。独行惩浇俗，嘉名动远荒。至诚祈夏雨，严意励冬霜。果行推陵险，丰规叹履方。孤高惟大逊，寿考茂祺祥。昭公详汉律，求比礼三千。刻敝深文息，宽平治德全。芳猷宣辅弼，馀庆茂忠贤。方验来嘉瑞，仁矜理最先。"}