{"id":"439434","title":"翠屏口七首","dynasty":"金","author":"周昂","text":"去岁翠屏下，东流看涌波。愁将新鬓发，还对旧关河。翅健翻秋隼，峰高并晚驼。草深饶虎迹，夜黑欲谁过。地拥河山壮，营关剑甲重。马牛来细路，灯火出寒松。刁斗方严夜，羔裘欲禦冬。可怜天设险，不入汉提封。玉帐初鸣鼓，金鞍半偃弓。伤心看寒水，对面隔华风。山去何时断，云来本自通。不须惊异域，曾在版图中。野蔓梢驼架，轻泥溅马鞍。径斜来险石，溪急上清滩。羽檄千山静，羔裘六月寒。长松空夹道，萧飒不成看。旌节曕前帐，风尘识旧坡。眼平青草短，情乱碧山多。晚起方投笔，前驱效执戈。马蹄须爱惜，留渡北流河。万里来崩豁，终年气惨悽。地穷清涧断，天近玉绳低。孛窟黄沙北，昆崙白雪西。故园何处觅，搔首意空迷。塞古秋风早，山昏落日低。积云鸦度久，荒岸马归齐。灯火看时出，茅茨渐欲迷。尘沙恨于役，况乃对鸡栖。"}