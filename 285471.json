{"id":"285471","title":"村剧·紫陌春晴流艳光","dynasty":"现代","author":"胡雪抱","text":"紫陌春晴流艳光，绿萝夹路芜菁香。隔溪村社箫鼓嚷，飞符喋血排兵猖。红衣叱拨龙腾骧，小姬试马桃花妆。皂罗袍服挺金刚，腰悬法宝天师张。夜叉跳引阎罗王，善人骑鹤还仙乡。生儿骨相活地藏，灵旗画盖风飘扬。吹笙击磬鸣云琅，敷词劝戒颇尽详。莫嗤诞幻穷虚荒，农人里妇顾若狂。曲终举足心怏怏，归时踏月天迷黄。"}