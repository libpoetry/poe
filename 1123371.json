{"id":"1123371","title":"渔父五首","dynasty":"宋","author":"赵抃","text":"一带寒波雪浪流，谢郎终日在孤舟。沙鸥数只和烟落，笑倚兰桡独点头。月印苍波入夜寒，寂寥灯火水天宽。儿孙未解谙风色，几度船头失钓竿。莫笑生涯一叶舟，江湖来往自悠悠。丝头漫有潭中意，逐浪鱼儿不上钩。卧看虾鱼日几遭，蒹葭风起片帆高。任公信是宜渔者，只候垂钩钓巨鳌。轻波拍岸琉璃碧，落日衔山玳瑁红。一曲渔歌人不会，芦花飞起渡头空。"}