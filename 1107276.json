{"id":"1107276","title":"送范百禄子功学士知谏院二首","dynasty":"宋","author":"冯山","text":"天庭高议破群奸，先帝曾将侍从班。谈笑一辞双阙去，缙绅遗恨十年间。倾朝每忆刘蕡对，侧席才闻贾谊还。言责逡巡非久计，行看鸣玉上鳌山。圣贤中道意何如，历历樊川论谏书。要在致君成德业，不当沽直徇名誉。平生忠义倾心际，后日经纶试手初。得意古人多气义，弹冠应有旧簪裾。"}