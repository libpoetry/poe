{"id":"701406","title":"丁巳九日同寅卿卢涞西戴晋庵登高四首","dynasty":"明","author":"黄廷用","text":"丰山之上何崔嵬，皇祖曾提甲士来。此地恰当龙虎会，隔江遥指凤凰台。六朝形胜归真主，百代风流属俊才。不必尊前论往事，黄花绿鬓暗相催。倚云亭馆郁崔嵬，飞盖交轩的的来。吹帽风高怜地主，授衣日落望乡台。江淮犹冒鲸鲵苦，关塞谁兼虎豹才。不觉感时翻溅泪，流华容易镜中催。晓霁攀萝缘石磴，翠微高处有仙家。紫薇泉远堪成酿，黄菊山深尚未花。御气凌风天北极，因声过雁海南涯。去年京国酬佳节，转盻滁阳又岁华。旅泊江湖经几载，行踪何处不为家。仙郎欲醉须臾酒，神女偏悭烂熳花。遥忆故人依日下，谁怜游子在天涯。山前草木伤摇落，尚有茱萸湿露华。"}