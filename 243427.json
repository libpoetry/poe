{"id":"243427","title":"夜烧松明火次韵黄养正","dynasty":"宋代","author":"于石","text":"银炉炽炭麒麟红，销金帐暖熏笼烘。爨下有蜡可代薪，笑我夜寒痴坐然枯松。贫富贵贱何不公，安能排云叫呼天九重。空怜尔松生抱有用材，不遇匠石梁栋施帡幪。盘根错节屹立冻不死，凜凜劲气犹足排严冬。颠崖峭壁人迹绝，闲云流水相冥蒙。胡为明不能保身，丁丁斧斤山其童。鹑衣百结缩如蝟，地炉拥膝便可闲从容。当年榷油幸不严汝禁，余用尚及斯民穷。阳和无声入骨髓，不知夜雪没屋霜横空。但见蒙蒙香雾霭四壁，红辉紫焰明窗栊。御寒何必裘蒙茸，盎然一室回春风。何当散作一天暖，坐令四海尽在春风中。"}