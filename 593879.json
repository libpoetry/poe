{"id":"593879","title":"东方车骑行赠万伯修","dynasty":"明","author":"欧大任","text":"君不见万君魁垒边关士，读书万卷笔为耜。长安射策见天子，二十声名满人耳。试令南阳白水乡，更以元城沙麓宰。我昔燕中一遇之，和歌忽散荆高市。玺书频赐偃师侯，楼橹直望扶风时。飘蓬去住隔会面，七年稍复执鞭弭。宝坁授邑历试劳，轻辀熟路今三仕。君之前令丁与詹，我幸同官西署里。共将边略推腾骧，何限时才让开美。君不见茂陵万修宰，信都将军河北封槐里。又不见江东万彧镇，巴丘丞相吴邦冠青史。奕世名家不乏人，中原几见翔麟紫。矫首长安日望君，丁詹二子长相俟。及瓜斗酒出都亭，东方车骑翩翩起。"}