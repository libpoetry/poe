{"id":"309418","title":"三姝媚·花期容易换","dynasty":"现代","author":"赵尊岳","text":"花期容易换。倩琼枝娉婷，驻春明粲。笑里传觞，有旧家公子，赏心游宴。拍按红牙，袅一曲珠歌宛转。此际消魂，云殢雕梁，麝温银管。消受芙蓉妙面。共香雾帘栊，妍风亭院。点检乌丝，更杜郎薄倖，负他莺燕。漫倚柔条，须博取珍丛青眼。著意罗衣初试，苔痕翠浅。"}