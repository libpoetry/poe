{"id":"227162","title":"有客·青春挽不回","dynasty":"宋代","author":"赵汝鐩","text":"青春挽不回，白发摘不尽。减围羞敝带，照面怯皎镜。功名知傥来，肯问终南径。荣枯默有数，岂待盖棺定。人世如梦幻，具眼须猛省。毋为尘埃役，而改山林兴。亭前富葵花，隔帘烜红影。雨余老苞困，欲谢若未忍。有客适过秋，对此惜芳影。从事在青州，呼儿往三请。"}