{"id":"774345","title":"对酒用李白韵","dynasty":"清","author":"陈瑚","text":"搏虎张空拳，挟山超大海。固云一世雄，意气宁长在。岂无好江山，披图现光彩。我欲吊遗墟，古今几变改。何以洗我愁，斗酒藏相待。一日不衔杯，典衣沽酒来。我醉客归休，陶然万虑开。欲解尘世网，惟有倾樽罍。天地如一朝，安知岁月催。汉武慕神仙，空筑柏梁台。神仙不可期，骨朽成尘埃。愿言营糟丘，吾其将老哉。"}