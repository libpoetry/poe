{"id":"491555","title":"曾君育骏马歌","dynasty":"明","author":"刘崧","text":"曾君好马有马癖，昔买骏马千金直。一从徵刷上天衢，每见流星想行迹。今年得马胜前马，八尺垂钩汗流赭。落花风细草如烟，时控青丝出原野。官中多马劳驰驱，得似此马闲且都。朝行疑逐飞鸟没，昼浴恐与神龙趋。逝兹太平麟凤从，此马自在此林中。几人相马识神骏，骨骼卓荦真奇雄。溪崖泥盘石角溅，戒尔圉人勿轻贱。清刍黑豆未渠饱，锦障金羁竟谁荐。君不闻幽并马群五色俱，北客长驱愁远途。南来往往凋丧尽，似此骏骨一匹无。似此骏骨一匹无，临风为尔增嗟吁。"}