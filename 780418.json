{"id":"780418","title":"澡兰香 重午用梦窗韵","dynasty":"清","author":"周之琦","text":"闲情斗草，雅戏牵钩，节序被人唤觉。银澜荡桨，镜曲分笺，长是梦游空约。盼飞凫、音信难凭，相思榴红破萼。小簟凉痕，困倚汀蒲洲蒻。重话河桥往事，细葛风前，暗消吟魄。尘梁去燕，彩箑招蝇，枉却绀纱帷幕。试兰汤、新浴还慵，谁伴芳尊共酌。但认取、艾叶朱符，馀香襟角。"}