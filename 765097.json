{"id":"765097","title":"摸鱼儿 咏窝丝糖，糖出旧内遗制，今一白头老监尚能为之，然已退居西山，恐此后便成广陵散也","dynasty":"清","author":"徐釚","text":"是何人、丝丝糅熟，螺蚊一缕堪理。铜驼阅尽兴亡泪，只向筵前争嗜。春灯市。犹曾记、天街夜静龙楼底。茫茫对此。叹头白宫人，昔难觅处，弱雪又沾齿。松如许，休问厨娘食品，漫怜旧监遗制。饧箫轻弄东风软，好请玉卮娘子。浑难似。且说与、饼师可似闽中荔。南朝轶事。看腻粉堆盘，老饕狂叫，剪却愁肠细。"}