{"id":"698725","title":"东吴述怀三首","dynasty":"明","author":"夏原吉","text":"为客东吴郡，秋过冬复深。梅妆昆阜玉，橘剪洞庭金。颠倒还家梦，彷徨恋阙心。何时了王事，兰棹起归音。为客东吴郡，民艰日转深。抚躬惭食禄，汗颡愧腰金。愿广乾坤泽，均濡草木心。万方歌至治，永叶太平音。为客东吴郡，年深情亦深。每惭三省语，常畏四知金。落落谁青眼，寥寥自赤心。寄言天上友，雁到好传音。"}