{"id":"244672","title":"瑞鹤仙·绿杨深似雨","dynasty":"宋代","author":"赵文","text":"绿杨深似雨。西湖上、旧日情丝恨缕。风流似张绪。羡春风依旧，年年眉妩。宫腰楚楚。倚画阑、曾斗妙舞。想而今似我，零落天涯，却悔相妒。痛绝长秋去後，杨白花飞，旧腔难谱。年年暗度。凄凉事，不堪诉。记菩提寺路，段家桥水，何时重到梦处。况柔条老去，争奈系春不住。"}