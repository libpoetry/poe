{"id":"1119411","title":"次韵常倅俞君任二首","dynasty":"宋","author":"陈造","text":"匆匆同醉记前年，客路重逢亦偶然。理窟扣君弥入域，生涯怜我欠加鞭。了知富贵难投足，共约归来径息肩。旧欲将雏卜邻去，未应须办十牛田。与君颜面各临年，同滞江湖恐不然。虎兕向来甘旷野，骅骝宁复待挥鞭。政成合进凌霄步，客里犹抬斲句肩。人品国华君可仰，岂应学我赋归田。"}