{"id":"844129","title":"到鹿津观水陆清醮普度","dynasty":"清末民国初","author":"陈肇兴","text":"沸天锣鼓彻宵喧，一片灵风闪彩幡。十字街中人似织，不知何地著孤魂。万枝灯火绮筵开，金纸如山化作灰。此夕酆都应不夜，鬼门放过绿衣来。狼藉杯盘等布金，给孤园里肉成林。不知一例谈功德，可有慈乌反哺心。帷天幂地耀红绫，九曲屏风万炬灯。也似石王斗元宝，紫丝锦障一时增。谁把天花散道场，信男善女七宵忙。年年苦被西僧累，一个兰盆误十方。新开杀戒礼金仙，人自茹蔬鬼逐膻。一样无辜皆就死，鸡豚终古怨西天。招魂一纸达幽都，饿鬼如烟夹道呼。试问灵軿来鬼母，车中曾载活人无？剪綵裁绒竖几竿，大千会食集盂兰。世间不少穷饕餮，冷炙残羹未许餐。"}