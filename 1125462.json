{"id":"1125462","title":"读水云丙子集","dynasty":"宋","author":"聂守真","text":"一夕缁尘蔽海东，潮头无力障西风。汗沾铁马唐陵在，泪洒铜仙汉祚终。昨日又闻金盌出，他年谁信瓦棺空。中郎未抵支郎惨，地老天荒恨莫穷。宇宙仓皇过一春，莺花无主亦销魂。冰霜不入狼头帽，风雨偏凌犊鼻裈。击楫当年无祖逖，闻鸡中夜有刘琨。五陵佳气飘扬尽，谁识龙颜旧子孙。别了金台尺五天，归来行橐夜光县。剑横碧落琴收匣，云住青山水到渊。锡宴屡陪蓬岛客，唱酬休忆蕊宫仙。故家只在西湖上，好在晴光雨色边。"}