{"id":"695734","title":"春兴三首","dynasty":"明","author":"欧大任","text":"帝城春色正堪怜，紫禁钟声度九天。已报旌旃临泰畤，更闻车骑幸甘泉。银涛朝涌三山日，珠树晴飘二室烟。万岁共听来献寿，千官争向从祈年。闻道祈灵下玉銮，春风扈从出长安。金泥已册崇高邑，宝鼎重开太一坛。乐府解传朱鹭曲，侍臣多戴鵔鸃冠。竹宫桂馆瞻依地，遥想蓬莱夜月寒。方士神君候祝釐，苍龙阙下拥朱旗。风回桂观炉烟袅，日闪芝坛扇影移。白帝始尊鄜畤礼，蒲池亲拜渭阳祠。独知圣主精禋意，时向郊丘讲盛仪。"}