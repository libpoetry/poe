{"id":"491485","title":"题刘一清清溪图歌","dynasty":"明","author":"刘崧","text":"我家昔住清溪曲，五月柴门漾寒绿。望仙门外石桥湾，百折苍波转林麓。老藤修竹翳两涯，茅屋高下连桑麻。江鱼出跃青荇叶，水禽啼上碧桃花。悠悠三十年来往，却别清溪事游荡。东园有客种狸瓜，北渚何人系渔榜。兹晨览君图画工，作者乃是清溪翁。清溪自住渝水上，名称偶尔能相同。长汀短棹溯云水，绝壁乔林澹霞绮。乌鹊散漫夕阳边，楼阁依微空翠里。伊谁手携九节筇，从以童子囊孤桐。至音雅调不易识，深山古木号天风。我今欲归归未得，时时梦绕溪南北。钓槎欹石雨边青，菱角沈泥雨中黑。问君何从得此本，强拟乡园寄幽遁。避名惟恐世人闻，抚景应悲岁华晚。三山矶，白鹭洲，京国相逢俱胜游。请君更棹酒百斛，相与烂醉秦淮楼。"}