{"id":"1111931","title":"竹","dynasty":"宋","author":"吴惟信","text":"所爱幽窗下，烟丛与露枝。才闻风起处，便是雨来时。节直将谁比，心空只自知。青青长在眼，休说化龙迟。天下清高物，无过是此君。托根才有地，长节便摩云。翠色晴时见，愁声雨夜闻。粉痕如早脱，龙化复何云。耐久相看是此君，眼前才有便无尘。尽多转好延留客，虽少犹能爽快人。清影疏疏垂地面，高标直直上云津。忍饥食肉俱休学，一击从今认所真。"}