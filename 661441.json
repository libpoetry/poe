{"id":"661441","title":"澄上人房紫牡丹开觞予以酒因诗以记","dynasty":"明","author":"史鉴","text":"入春风雨长交作，水波绕舍如湖泺。桃李沾泥海棠谢，负却人家看花约。追呼闻欲检民数，愁疾强扶来县郭。市中湫隘不可居，却向禅林借高阁。忽惊妖艳破寂寞，况乃骈花与重萼。芳心晕露金粟敷，娇态迎风紫绡薄。初疑僧伽演妙义，天女来听鬘璎珞。又如洞庭张广乐，仙姝联翩扬戍削。传闻此种出罗山，未必分根尽河洛。姚家荒芜魏家废，总有华容亦非昨。品题何须较优劣，但得相娱不为恶。老夫睹此喜欲狂，绕花吟行不停脚。只愁两日损颜色，好事谁能致油幕。又无仙家漆姑汁，可使浓华不凋落。老僧破戒为侬喜，斗酒沽来对花酌。扫除热恼得清凉，搅就醍醐出酥酪。人生真赏贵适意，不在歌钟始云乐。夜深秉烛更相照，春城月暗鸣宵柝。"}