{"id":"700280","title":"六月廿二日天彝生辰诸亲友携酒来贺蓼莪棠棣并感予怀因书俗语为八绝句示之","dynasty":"明","author":"顾清","text":"三十六年前此日，几多般涉到今辰。夜来为汝从头数，泪落残灯忆老亲。生汝艰迍惜汝深，遗踪历历怕追寻。苦心自是当年事，汝母当年更苦心。同生两弟一堪悲，更欲相亲不可追。曾看东园春帖子，春光都在紫荆枝。吾家积德是镃基，致有如今汝合知。人误听从他自误，莫将我是学人非。昔年我似汝年时，涉历艰难汝所知。人道好人容易做，好人偏足受驱驰。眼前地步放教宽，尽著前行后便难。我祖分明有先样，一生曾不用机关。诸君置酒合欢声，一半从前见汝生。自古仲尼称至圣，恂恂乡党似无能。失人憔悴得人昌，尺寸何须较短长。但得好人长作伴，自然门户有辉光。"}