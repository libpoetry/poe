{"id":"423849","title":"绿意·惜春","dynasty":"近现代","author":"王用宾","text":"怎晴还雨。向碧空牵掣，多少银缕。山后山前，落絮沾英，揉作香泥无数。风姨未免工痴妒，也趁势、弄娇搔妩。算春光、九十无多，却又趱春先去。转首酴醾事了，纵汀烟草色，绿涨南浦。极目平原，顿减风流，怎忍登楼重赋。江山壮阔须弹压，问甚事、阒无人主。便欲嘘、满腹牢愁，冲碎一天云雾。"}