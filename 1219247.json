{"id":"1219247","title":"槟榔木拄杖歌","dynasty":"元","author":"郑元祐","text":"海南草树四时绿，至刚独有槟榔木。刻作仙人九节杖，昆吾之刀削玄玉。吴人沈傅师，腹撑书与诗。跫然念我老，赠此珊瑚枝。入手岂独扶持力，老蛟虽瘦铁作脊。何况提携指爪间，玄冥侧身避正色。朝敲邻扉看竹去，邻翁指示三叹息。此枝曾被猩猩攀，酒痕尚留枝节间。灵药结作鸡心核，蛮唾噀成花乳殷。老夫方将东入海，撑拄残骸谒真宰。就中可有安期在？杖头挑得枣归来，分饷傅师寿千载。"}