{"id":"735020","title":"王烟客先生长白山图歌","dynasty":"清","author":"张实居","text":"泰山东北址，副岳惟肃然。茂陵刘郎封禅处，金枝玉叶尝绵绵。太常兴到山图出，千峰万壑相钩连。黑气淋漓走风雨，笔痕缥缈生云烟。会仙崔嵬三千仞，峰峦剑立树倒悬。大谷两嶂更奇绝，或如狮吼或象眠。源源不断绣江水，黛溪百折清且涟。展卷恍入翠微里，伏生范老同周旋。我家小山临黄谷，负耒独耕谷口田。闲上摩诃采芝草，却临黉堂酌醴泉。手握绿文蝌蚪字，寻真日日踏层巅。闻有仙人号白兔，倒骑白兔凌青天。仙人不知何处去，柴门流水今依然。"}