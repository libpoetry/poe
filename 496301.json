{"id":"496301","title":"苏武慢 次虞韵，写怀一十二首 其十二","dynasty":"明","author":"夏言","text":"青琐玉堂，黄扉南省，久荷圣皇恩惠。九庙仪章，四郊典礼，西苑肇兴蚕事。千古中兴，一人制作，不过赞襄而已。却胜于、尼父当年，空叹吾衰衰矣。中岁时、种秫南村，读书象麓，自分放情山水。感激明时，遭逢圣主，不揣草茅微细。利害甜弹，是非廷诤，每事直穷到底。幸保全、未老归来，赢得熟眠酣醉。"}