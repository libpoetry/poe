{"id":"720619","title":"忆旧游  东湖感旧有作","dynasty":"明末清初","author":"屈大均","text":"记花中放舸，竹下飞觞，当日嬉游。未尽狂歌兴，苦山公要去，奏事螭头。暮烟已隐金谷，馀得懊侬楼。叹粉黛难灰，松杉易拱，几度高秋。风流。更谁与，镇日日弹棋，夜夜藏钩。恨绝如泥惯，令太常妻小，空白霜头。一声雍子悲涕，猿啸助啾啾。与别鹄离鸾，兰闺一一同泪流。"}