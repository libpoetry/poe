{"id":"219087","title":"陪韩子云吊张安国舍人墓","dynasty":"宋代","author":"章甫","text":"顷从武昌守，来哭清果墓。老泪湿征衫，伤心不忍去。焉知五载后，重到山崔嵬。松柏倏已拱，宿草缠余哀。公乘使者车，忠厚神所赉。远怀平生亲，斗酒相沃酹。曩以门下故，获登君子堂。招呼连屋居，此意讵可忘。青春闭佳城，荣华竟消歇。空余千古名，不随世磨灭。蓬莱定何处，神仙知有无。徘徊重徘徊，悲风生坐隅。"}