{"id":"1135957","title":"次容斋喜雪禁体二十四韵","dynasty":"宋末元初","author":"方回","text":"燠寒节若无嗟若，不寒而燠疫疠作。叵堪穷腊阳气泄，况乃炎方土风恶。大块积蓄久酝酿，元造斡回骤飘落。朝曦掩翳九乌死，夜吹呼号万骑掠。饯岁才轰爆竹声，鞭春初截土牛角。芳芽脆甲缩芹荠，饥喙枵肠诉乌鹊。小迟尚可诧祥瑞，大快一举洗污浊。蛰虫且当伏深穴，贞松决不仆幽壑。孤舟独钓柳何奇，衡门空宇陶如昨。冻手三喔复三咻，泥屐一前仍一却。未妨猎骑湿鞍鞯，政恐征车埋轸较。谁方轻暖拥文貂，我欲豪饮欠金错。雀窥囷廪绝秕糠，蛛亸檐榱收网络。老人畏怯小儿喜，富翁骄傲寒士虐。蜚蜮定复扫蛮蜑，归雁未敢度幽朔。衔枚猛将死不惧，煨芋野僧贫亦乐。九头鬼车悉逃遁，三足毕方能距躩。眼生灯晕蝶栩栩，肤涩衾棱鸡喔喔。预占麦饵堆村场，绝喜米价减郛郭。忽得肤使奇丽句，韵未易赓笔屡阁。颍阴故事聚星堂，汶叟先生元祐脚。禁体物语继醉翁，即今再见苏龙学。幸公忧国仆无与，煎水烹茶聊一酌。"}