{"id":"1108008","title":"感物","dynasty":"宋","author":"艾性夫","text":"中园植佳橘，插棘为储胥。橘根阳未萌，棘枝已扶疏。终年高且深，势盛凌橘孤。岂以雨露偏，良由习性殊。非类不可依，橘其防厥初。老牧鞭群羝，长鸣度荒圃。眈眈黄于菟，怒攫连四五。弱肉强之食，兹事由来古。天地果好生，生羊勿生虎。溪翁撷佳草，日恐饥其鱼。霜枯野水落，猵獭搜无馀。翁归束稿人，寘彼溪之隅。责以警长夜，翁计何其愚。有山莫栽桃，有地宜种竹。此竹岂不佳，清阴蔽茅屋。朝有孤凤翔，暮有白鹤宿。桃花艳春风，蜂蝶趁粗俗。花谢不复来，相媚一饷足。"}