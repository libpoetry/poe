{"id":"697051","title":"先宜人不幸弃背泣血苫次志哀四章","dynasty":"明","author":"胡应麟","text":"一夜西风色，俄然到北堂。千秋黄壤远，万感白云长。寂寞幽兰思，迟回寸草肠。夜台无日返，何处报春阳。忍忆丸熊事，空馀戒猎言。北风频撼木，西日故摧萱。玉匣埋孤隧，珠襦閟九原。闲居曾一赋，恸哭望高轩。刀尺遗中阃，辎軿向大罗。梦回衣线杳，寒入穗帷多。夜月沈兰茝，秋风瘁蓼莪。流黄叠空篚，触目动悲歌。骤得西华信，云軿去不疑。星冠朝玉阙，雾幄返瑶池。白日兰陵暗，清霜薤里迟。惟馀嗣宗恨，血泪洒残棋。"}