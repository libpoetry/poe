{"id":"1215975","title":"纪恩三十韵","dynasty":"元","author":"周伯琦","text":"延阁层霄上，薰风九夏初。北辰环象纬，东壁烂宸居。仙乐雕阑绚，香蒲翠琐虚。屏翔金鸑鷟，研倚玉蟾蜍。怪石森峰巘，飞铃飒佩琚。当阳咨岳牧，稽古嗜诗书。百揆敷言既，重帷进讲馀。虎门承制綍，凤阙集冠裾。黄卷陈香案，青衿拜玉除。唐虞彝训阐，周孔格言摅。下济天容怿，渊居睿思纾。菁莪深乐育，棫朴广涵喣。鸿典张黉舍，龙光照表橥。楮缗登上币，文绮出中储。圣德天同大，奇逢古不如。侍貂咸赞庆，陛戟总誇誉。开馆卑瀛岛，荣儒陋石渠。沦肌怀旷荡，抚己愧庸疏。视学瞻周礼，圜门听汉胪。智崇群辟耸，聪达四门袪。师道尊无上，贤关竞乐胥。垂旒端建极，锡服埶连茹。瑞牒团云露，祯符验器车。朝鸣阿阁凤，夕化北溟鱼。启沃资岩筑，吁谟起渭渔。传经后匡戴，待诏劣应徐。惟有呻佔毕，何由效补苴。文华归蓺苑，治业本经畬。四姓魁宗籍，三雍在直庐。小诗先舞抃，佳气正扶舆。"}