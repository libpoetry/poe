{"id":"951325","title":"表侄赵文鼎监税传老拙所定九品杜诗说正宗作诗告之","dynasty":"宋","author":"庞谦孺","text":"平生竭力参诗句，久矣冥搜见机杼。岂惟蕴蓄彻遮栏，要使幽深尽呈露。君今学诗叩妙理，颇已具眼识精粗。他年陶冶融心神，好与造化开门户。读之便感谁使然，若见其事在其处。会须体物夺天机，便可分庭抗李杜。风骚乐府久寂寞，但见坡谷正驰骛。君才妙龄中科选，第恐此道非先务。诗分九品吾所创，妄与正宗辟行路。君今持此欲谁论，勿使群言生谤怒。"}