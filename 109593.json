{"id":"109593","title":"谢崔致君餉天花","dynasty":"宋代","author":"朱弁","text":"三年北饌饱羶荤，佳蔬颇忆南州味。地菜方为九夏珎，天花忽从五臺至。崔侯胸中散千卷，金甌名相传云裔。爱山亦如谢康乐，得此携归岂容易。应怜使馆久寂寥，分餉明明见深意。堆槃初见瑶草瘦，鸣齿稍觉琼枝脆。树鸡湿烂惭扣门，桒蛾青黄谩趋市。赤城菌子立万钉，今日因君不知贵。乖龙耳仅兔一割，沙门业巳通三丗。偃戈息民未有术，虽復加飡秖増媿。云山去此纵不逺，口腹何容更相累。报君此诗永为好，捧腹一笑万事置。"}