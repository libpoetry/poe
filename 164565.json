{"id":"164565","title":"谒南岳·来谒衡岳山","dynasty":"宋代","author":"李曾伯","text":"来谒衡岳山，未穷衡岳境。爇香赤帝殿，恭祈国寿永。婆娑禹指山，仅窥虬龙影。分枝万派别，功与天地准。悦亭万竹间，倚丘甫俄顷。披云挹苍翠，俗虑须甦醒。王事属有程，山容看难尽。归来短篷底，梦断青松径。云开为韩子，雪霁朱张咏。必如三先生，人与此山称。我生等培塿，安敢乔岳并。好峰七十二，讵可一朝竟。男儿万里眼，长啸付一瞬。终朝摘星斗，寘身祝融顶。"}