{"id":"844514","title":"花犯","dynasty":"清末民国初","author":"姚华","text":"想南都，青莲逝后，遗篇世应少。画端诗草。叹隽品曹娥，如共花笑。盛时念雨人同好。朱铃序雁皎。认古墨、柴关秋色，幽栖森翠筱。当年制出砚田翁，疑春雨小住，轩堂图了。芸案女，红窗下、旧曾吟啸。瑶台思、镜窥黛语，葛共藟、相攀松际绕。料聚首、围前施帐，因缘纷翰藻。渺凄清，宫墙向夜，依稀柰花炯。后庭谁省。任泪陨铜仙，和露香定。瑞炼散彩沉清磬。浮光等幻影。尚手掣、秦时明月，纷披生画景。花开暗识旧风尘，相看似与诉，霾花宫井。清未晓，凉无汗、翠帘人圣。匆匆去、太平梦短，秋信早、凋零谁唤醒。又待访、宣和遗制，春风浇椀茗。"}