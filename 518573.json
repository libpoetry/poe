{"id":"518573","title":"经严子陵钓台","dynasty":"明","author":"张吉","text":"炎光翳翳中微日，白水潜龙已形质。直须暗结知名人，豪杰如公固其一。驱驰戎马数年间，寇邓耿贾皆风翰。冥鸿杳杳知何处，刘氏宁忘宜再安。惟应风节饶孤峻，耻事计谋并战阵。中兴神器已有归，物色匪勤终不进。旧知万乘莫相疑，富贵勋名我不知。威凤岂是笼中物，万里烟江一钓丝。"}