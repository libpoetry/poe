{"id":"171230","title":"东归至衢城十五里头","dynasty":"宋代","author":"五迈","text":"征衣犯火云，来自长安道。浃背汗淋漓，遵程行数跛。险阻已备尝，心气觉如雪。京华纨袴儿，颜色差强好。玉斝酌玻璃，金盘饤水果。享此竟无端，荣枯太颠倒。嗟余数之奇，涉世嗟枯槁。青云志未酬，午夜心如捣。浪蹈软红尘，有怀白云老。决策赋欤，受此大轗轲。倚杖立觉吟，持盃浇磊砢。生平忠愤心，皎皎通穹昊。一身不足忧，世途深可悼。往岁淮甸间，边吏困科琐。金鼓声涨天，沟壑填肝脑。一旦计之穷，首谋伏天讨。眈眈欲无厌，百计需金宝。今者驰使车，囊橐费贲裹。乳臭坐庙堂，苟免及身祸。谁知鸿春鸣，朝不相保。旱蝗莫为灾，四望无青草。我辈独何心，日夕忧江左。岂不欲救之，势力顾未可。敬持一瓣香，好为苍生祷。何日鞭五龙，泽之以霖潦。手提四方人，脱之於水火。"}