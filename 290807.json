{"id":"290807","title":"游惠山从石门上恰望太湖","dynasty":"清代","author":"秦涌","text":"天公知我性嗜奇，攒崖刬石排双峰。云边五窍尽谽谺，非具羽翼何能通。我闻昔年邵宝妙仙诀，曾离蹇嵼入云穴。兹来也学出尘游，杖藜徐步登危屺。怒石相争罅似门，气詟心惊疑欲裂。寻幽不惜神已痯，却怪天末斜阳晚。穿松踏岫凸复凹，心地相平奇路稳。湖光万顷动地来，鱼龙隐现那能辨。寄身埼礒瞰洪涛，须凛冰涧恒自勉。"}