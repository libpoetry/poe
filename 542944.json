{"id":"542944","title":"补蜀汉铙歌十二首 其九 馘张合","dynasty":"明","author":"胡应麟","text":"馘张合，在卤城。蜀人欢忻魏震惊。魏兵百万乘蜀营。司马披甲仍先登。我师一出歼长鲸。卒徒贾勇懿大奔，积甲三千若丘陵。司马匍匐亡旄旌。贼徒合，追木门。万弩射合褫合魂。馘之不异鸡与豚。桓桓八阵孰敢婴。所当者破击者平。如汤如武，天下无敌十一征。"}