{"id":"1104692","title":"明道元年章献明肃皇太后朝会十五首 群臣酒行用《礼安》。","dynasty":"宋","author":"郊庙朝会歌辞","text":"肃肃临下，有威有容。循循事上，惟信惟忠。盛礼兴乐，示慈训恭。君臣协吉，惟道之从。湛湛零露，晞于载阳。我有旨酒，群臣乐康。既饮以德，亦图尔良。永言修辅，用协天常。礼均孝慈，乐合韶武。至德光矣，鸿恩亦溥。上下和济，华夷乐湑。盏斝三行，盛仪斯举。"}