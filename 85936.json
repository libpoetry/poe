{"id":"85936","title":"贺新郎·主判茅君洞","dynasty":"宋代","author":"刘克庄","text":"主判茅君洞。有檐间、查查喜鹊，晓来传送。几度黄符披戴了，此度君恩越重。被贺监、天随调弄。做取散人千百岁，笑渠侬、一霎邯郸梦。歌而过，凤兮凤。灌园织屦希陈仲。问先生、加齐卿相，可无心动。除却醴泉中太乙，拣个名山自奉。那捷径、输他藏用。有耳不曾闻黜陟，免教人、贬驳徂徕颂。服兰佩，结茅栋。"}