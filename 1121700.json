{"id":"1121700","title":"次韵马少伊郁舜举寄示同游石湖诗卷七首","dynasty":"宋","author":"范成大","text":"芜城老藓不知春，忽有柴门月色新。芝草琅玕无锁钥，自无超俗扣门人。莫问朝歌与棘津，浮生惟有一杯春。君看百战功名地，越戍吴台两窖尘。镜面波光倒碧峰，半湖云锦万芙蓉。去年荡桨香风里，行傍石桥花正浓。红皱黄团熟暑风，甘瓜削玉藕玲珑。身谋已落园丁后，满帽京尘日正中。两贤风度蔼春阳，步屧随风上柳塘。綵笔红笺芳径里，句中挟我万花香。得得来题小隐诗，拂香萦柳画船移。湖边好景春犹未，须到秋清月满时。潇洒王郎亦胜流，今年何事阻清游。当家风味今如此，孤负山阴夜雪舟。"}