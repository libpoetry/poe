{"id":"413704","title":"白鹿书院故址","dynasty":"近现代","author":"吴寿彭","text":"匡庐富胜览，百里多高踪。舍棹落星渚，上挹香炉峰。瀑下牯岭雨，雾润虎溪松。石坛觐简寂，溪鸾息归宗。盘磴行莓苔，秋露湿衣履。峻增瞻屏列，浩荡发幽寄。才获西田稻，停云思俦侣。会兹迁化意，感彼靖深旨。归来掩洞岩，积雪没庳茨。春涧写猗兰，环碧凝天池。晨课谁朗诵，白鹿来听诗。稍待濂溪荷，倘逢月霁时。栖栖悲鲁叟，有道将何俟。岁晚南康守，景行思仰止。群贤日弥缝，斯文益粹美。小雅终不废，薪火久嬗递。弦歌今绝响，山水无辉光。简编未磨灭，义理犹心藏。孰云千载殊，将毋同纪纲。荒榛愿重芟，馀韵绍虚堂。"}