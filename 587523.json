{"id":"587523","title":"粤有赠也三贤何子戴子麦子并时显庸才德亦埒六章","dynasty":"明","author":"霍韬","text":"粤有三贤，并时之选。顺德纯庵，励行不倦。澹轩廷尉，宦窭不闷。东轩麦子，中方外婉。粤是三贤，世辖德管。纯庵筮仕，视士如己。亦乃涖民，视民如子。乃晋风纪，芟弊振理。春如涖下，玉如洁己。澹轩作邑，守身如女，视民如子。民视澹轩，如父如母。匪予私云，语繇柱史。廿年仕禄，家栋壁倚。东轩麦子，早端趋轨。即之玉温，瞻之山峙。临江吉郡，古难化治。麦子贰治，璧如无訾。粤戴暨何，维侯维藩。粤麦伊何，司是布泉。并时才贤，并时茹连，并民所天。纯庵曰吁，予敢负民。澹轩曰吁，敢不畏天。东轩曰吁，予不畏民畏于天。渭氏曰吁，其勉旃。"}