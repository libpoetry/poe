{"id":"804603","title":"蠡湖怀古","dynasty":"清","author":"顾熙","text":"我闻当年范少伯，兴越废吴建奇策。功成不屑像范金，抽身竟作烟波客。至今踪迹尚流传，十里蠡湖连笠泽。我来湖上一徘徊，无限悲怀触绪来。古来多少功名士，烹狗藏弓良可哀。蠡也超然见几作，轻舟荡漾胸襟开。越王旧殿今何在，带水盈盈名不改。何缘但说陶朱公，不将此意传千载。"}