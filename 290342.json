{"id":"290342","title":"绿意·山中观绿阴作，调从玉田之名律，则乃遵石帚","dynasty":"清代","author":"殷秉玑","text":"凭高望极。讶满天黯黯，如幄深密。四面遮阑，不是浓云，岚光万里都湿。东风葬了飞花后，又那有、残香收拾。剩夕阳、一点孤红，化作乱山重叠。犹记寻芳到此，好春正冶艳，游逐蝴蝶。一径穿来，如雨如烟，罨断天涯行客。何曾罨断天涯路，莫说起、落红凄绝。怕再来、连叶飘零，更是可怜时节。"}