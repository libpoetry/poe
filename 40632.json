{"id":"40632","title":"从过旧宫诗","dynasty":"南北朝","author":"鲍照","text":"肃装属云旅。奉靷承末涂。严恭履桑梓。加敬览枌榆。灵命藴川渎。帝宝伏篇图。虎变由石纽。龙翔自鼎湖。功冠生民如。道妙神器初。宫陛留前制。歌思溢今衢。余祥见云物。遗像存陶渔。泉流信清沪。原野实甘荼。岂伊爱酆鄗。天险兼上腴。东秦邦北门。非亲谁克居。仁声日月懋。惠泽云雨敷。卢令美何歇。唐风久不渝。微臣逢世庆。征赋备人徒。空费行苇德。采束谢生刍。"}