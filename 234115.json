{"id":"234115","title":"沁园春·君有新词","dynasty":"宋代","author":"程珌","text":"君有新词，何妨为我，时遣奚奴。看此山大小，风流晋宋，眼中馀子，苦自侏儒。九曲清溪，千枝杨柳，还记新条更有无。春将好，欲从君商略，君意何如。佳人玉佩琼琚。更胸中、浇灌有诗书。把古人行处，从头检点，今人说底，却不须渠。更上石头，重登锺阜，画作金陵考古图。频相见，怕薰风早晚，便隔天隅。"}