{"id":"700021","title":"题墨梅风烟雪月四首","dynasty":"明","author":"陶安","text":"万点馀香收不得，倚楼莫怨笛声吹。此情已在和羹鼎，自与东风暗有期。烟锁空江晓未开，暗中顾影自怜才。岁寒标格不可掩，消息已从天上来。冰雪塞天阳气转，幽香飞动老龙鳞。平生每事居人后，十月严凝占得春。百卉未春先入选，玉堂梦远老侵寻。黄昏耿立无人过，唯有素娥知此心。"}