{"id":"823142","title":"买陂塘 题萧佛意补衲庵图","dynasty":"清末近现代初","author":"赵熙","text":"问头陀、一身无著，水田衣在何处。八方都坐惊烽里，那有禅龛容住。君听否。已涧底浮尸，尚自刊章捕。穷檐恁苦。又满市夷歌，酒边罢簺，城上奏笳鼓。幡然笑，是事从头先误。此官今为谁做。心如蕉叶风撕尽，破得千头万绪。勤自补。仿石恪维摩，风雪黄岩路。谁宾谁主。请折脚铛边，袈裟伴我，枯坐万松处。"}