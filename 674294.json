{"id":"674294","title":"梦大复何子","dynasty":"明","author":"朱应登","text":"京华一云别，瞥若纷飞翼。遥遥南中道，念子无消息。岁徂寒暑变，日落风雨黑。讵知万里魂，能达君子侧。篇章烦见示，触目见古色。浏浏清濑鸣，擢擢朱弦直。指擿发隽语，要我以终极。大质多浑成，至宝去雕饰。晤语忽复竟，惊起谢良德。音徽犹若闻，转盼已难即。怅怅牵垂帷，仰睇梁月色。何由托归鸿，附此长相忆。"}