{"id":"506965","title":"送夏仲昭主事归省","dynasty":"明","author":"杨荣","text":"青年射策成名早，文采风流出人表。校书閒雅在銮坡，染翰优游趍凤沼。扬历清华岁月多，九重天上沐恩波。粉署初迁司考课，石渠还复预编摩。从容退食无尘事，时写琅玕发清思。风梢雨叶倏忽成，绰有湖州笔端意。高堂慈母雪盈头，定省心劳不自由。上疏喜承明诏许，束书便买江南舟。难兄解组归未久，相见欣然复携手。綵衣双舞寿筵前，此乐人间信稀有。玉峰秀色似昆丘，乘兴还堪载酒游。圣主恩深容暂去，乡园虽好莫淹留。"}