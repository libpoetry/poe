{"id":"623685","title":"结交行","dynasty":"明","author":"欧必元","text":"请君一曲琴，弹我结交吟。古人结交多白头，今人结交多黄金。黄金多时强意气，自言贵贱从君死。烹羊设礼咽北堂，鸣钟撞鼓过南里。南里北堂处处同，誓心曾见指青松。有时失意黄金尽，白日西沉江水东。对面轻言托朋友，意海心涛几万重。桀纣可贤舜可蹠，是非倏变为今昔。戈鋋忽见笑谭间，不若幽居采薇食。坐睹张陈反面时，空嗟管鲍徒相识。人生有酒且须斟，翻云覆雨何纷纷。若问古今交谊事，请君听我结交吟。"}