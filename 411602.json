{"id":"411602","title":"哀沈阳","dynasty":"近现代","author":"唐鼎元","text":"昨夜梦中犹汉月，梦醒不是汉山河。披衣窥门戈甲乱，九逵笑语皆东倭。入兵三百出十万，公私转瞬悲涂炭。城里哭声城外闻，血流袛骇辽河泛。由来亦有兴亡事，奇耻大辱古无此。坚城峨峨高连云，不用{革革}尖竟已毁。平昔敲髓养虎貔，虎貔见敌冬虺罢。蹴之鞭之皆不动，非复咆哮踔地姿。沈阳白骨堆新垒，皇姑屯边啸故鬼。国雠父仇何挂齿，将军新宠如花美。羽书莫漫辽东来，齐云楼头舞未已。"}