{"id":"746191","title":"郑子尹婿生日作长句示之","dynasty":"清","author":"黎恂","text":"郑子有才不可羁，卓立天骨矜权奇。郑子能文苦不遇，即今三十已虚度。少年曾读等身书，寻常咳唾皆成珠。饥来一字不堪煮，吁嗟吾道其非欤。小住京华歇行脚，依旧归心殊落落。如入宝山空手回，江湖与我同飘泊。买鱼沽酒向沙津，一醉东风桃李春。英雄未必无知己，相尔岂是蓬蒿人。"}