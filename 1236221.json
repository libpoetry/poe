{"id":"1236221","title":"次韵江行四首","dynasty":"元","author":"杨载","text":"潮头终岁白，沙腹有时皤。利涉他州柁，终更古戍戈。天依临海树，风作满江波。亦有投竿意，还听《孺子歌》。藜羹真我食，薜荔亦吾衣。养性随时足，全生徇物非。秋蓬犹未定，风树莫相违。谩作烟霞想，曾无羽翼飞。路僻行来好，天清望极遐。白鱼翻急浪，黄犊卧晴沙。柳吐千条叶，梅残几树花。佳辰从此数，历历看韶华。子胥因谏戮，兹事几经秋。顾尔忠难掩，于今愤不休。天风吹地转，海水入江流。欲问鸱夷处，茫然使我愁。"}