{"id":"1048238","title":"行役一首","dynasty":"宋","author":"韦骧","text":"浮梁跨寒溪，出郭十馀里。暝投僧舍宿，月影清如水。剪烛吏人退，孤坐俄隐几。逡巡念岁月，彫疏惊鬓齿。少学虽自勇，壮行何不伟。胡为浪奔走，岂足称使指。许国徒有心，归田尚无拟。徘徊仕路间，老大良可耻。气弱不耐饮，诗多常累纸。一吟聊破闷，再咏渐辏理。以及百千言，往往不能已。且以养情性，固非争绮靡。此乐非丝竹，美听不在耳。纡郁得以纾，易直油然起。所以驱驰中，冥搜未尝弛。今宵幸夷旷，似匪尘纷迩。悠悠万感集，销烁欲何以。遂为行役篇，篇成姑自喜。挥毫复吟讽，若与嘉宾比。疏泉以养泉，所益不在彼。蛟蚓间相杂，要之适吾己。傥或不吾知，奚恤讥狂斐。"}