{"id":"523162","title":"寿兄图歌","dynasty":"明","author":"李梦阳","text":"猗嗟我凤生三雏，二雏成立少者殂。为巢抱卵两不易，自挺独立身羁孤。兄既躬耕浊河岸，弟亦塌翅青云途。儿长女大愿各足，鸡肥酒熟时相呼。仲氏吹篪埙者伯，兄今六十我半百。敢言意气激隤俗，要使纷纷睹标格。大梁张路固好手，湖州生绢照眼白。当堂掉臂扫丹墨，倏忽老面开生色。盘松葳蕤杂花远，云屏石几文茵软。灵芝底出琅玕瓶，蟠桃突磊琉璃椀。鹤行昂藏疑欲啄，复缀山麋意逾宛。大公乌纱微俯身，中心爱弟爱复亲。次公氅服青罗巾，傍兄袛顺情性真。壶陈爵设即未举，俨如酬劝言辞谆。其言伊何怀二人，飘风烈烈吹三秦。衔悽西望道路阻，高丘莽杳狐兔邻。又如自叙伤夙昔，衰暮安宁思苦辛。季冬十日兄生日，今日天开皎日出。长裾珠履坐上满，剥羜椎牛酒盈室。此时此图挂之壁，观者嗟咨黯如失。二公揖逊恰相向，回看乃在画图上。骨法形神各不疑，舆台缉御俱惆怅。逶迤拂拭诸欲动，展转顾惜嗟宗匠。瓶中梅菊谁致女，倒映芝挑故相荡。韡灼真回绮席春，芳香解溢金罍鬯。兄今健饭犹廉颇，丹砂我炼寻黄婆。复闻张生善山水，买绢请扫青嵯峨。嵯峨一扫一千幅，一年一幅南山歌。"}