{"id":"489676","title":"至正乙巳纪兴十首 其三","dynasty":"明","author":"袁华","text":"朱楼临大道，画戟列高门。问是谁人第，疏封两国尊。任侠若孟公，养士拟平原。客趿明珠履，宰胹封熊蹯。长儿尚公主，中子守名藩。睥睨仇雠报，诛求乡里怨。一朝被流放，不得窥田园。富贵如浮云，飘散岂常存。阶有蒿莱长，门无车马喧。鸺鹠鸣废井，鼯鼠上颓垣。豪华易凋歇，往事那可论。空馀乞墦者，犹是侠王孙。"}