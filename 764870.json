{"id":"764870","title":"江舟欸乃 摸鱼儿　将去杭州偕丁松生大令丙吴仲英司马恒高呈甫广文人骥谭仲修献沈蒙叔景修两明经宿灵隐寺话别次日登飞来峰遍访唐宋题名经十里松达栖霞谒岳坟过西泠桥吊苏小墓泛湖心亭陟孤山放鹤亭小憩遂循雷峰访净慈遗址而归","dynasty":"清","author":"薛时雨","text":"好湖山、十年临眺，襟怀无此閒散。山灵知我身将隐，故放白云舒卷。途未远。借佛座蒲团，暂把尘缘遣。灯残自剪。听粥鼓斋鱼，声声入破。僧定鹤来伴。晨钟动，半日浮生留恋。藤萝游迹重践。烟岚水黛天然好，惟有劫灰难变。君不见。剩万点寒鸦，占住斜阳院。峰回路转。看野色苍茫，霜林摇落，似我宦情懒。"}