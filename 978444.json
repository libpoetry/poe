{"id":"978444","title":"代人寿度支郎中李嘉言","dynasty":"宋","author":"敖陶孙","text":"李下老人龙作俦，谈经阅世无春秋。一朝函谷占紫气，万里西极行青牛。青莲居士亦其裔，太白沦精来谒帝。江东狂客漏神机，一号谪仙人得制。天人惊世时一班，文采风流有远孙。百篇斗酒真细事，郡有德政朝功言。晋陵坐啸列城祖，一札细书风九土。为郎不用汉山钱，度支事繁通会府。向来供亿宽艰虞，祗今笏画通材须。裕农足国端有道，判花视草皆夷途。金鱼玉带公所有，太夫人高松柏寿。綵衣板舆堪作图，赑屃阆州陈母后。人间盛事省见稀，王母一笑攘桃儿。花明柳暗白日静，莺穿燕飏青春迟。请君酌此西湖水，万岁千秋佐天子。清明寒食数日间，谨勿抛掷为佳耳。"}