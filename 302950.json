{"id":"302950","title":"六丑·正凉霞绀海","dynasty":"现代","author":"黄侃","text":"正凉霞绀海，漏瑟转西风微掣。小山桂丛，留人香半灭。却值佳节。曼衍鱼龙戏，万枝幡影，映五云高揭。骄嘶宝马香鞯热。络幕传签，淞波剪缬，迢迢蜃楼仙阙。听严城箫管，一霎吹彻。欢悰未歇，奈霜痕苧发。俊侣携游处，怀抱别。年芳又过鶗鴂。渐街尘倦步，霜寒侵袜。银花烬，细车声绝。不堪问玉殿秋期，剩了旧宫新月。清商怨休唱白雪。待夜阑更续传柑梦，釭华恨结。"}