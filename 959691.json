{"id":"959691","title":"梁卦孙过饮","dynasty":"宋","author":"郑獬","text":"手搓两眼睡已足，落花满床红飘飖。山鸟不须报春曙，清明自放端门朝。夜来宾客偶过我，呼奴留客解金镳。花枝颠倒插翠帽，酒杯倾泼淋春袍。更深客去我亦醉，画帘残烛香初销。俛仰之间乃陈迹，酒醒梦断还无聊。白云已抱日光落，春水自共东风摇。圣贤劳心当万事，吾徒扫榻频相招。好花欲尽速来饮，为君倒瓮倾春醪。"}