{"id":"702374","title":"上元日与林谕德亨大商懋衡李世贤二侍讲饯同年陆叙州克深考绩西还联句十首","dynasty":"明","author":"程敏政","text":"六年两觐一尊同，簪盍今看笑语中。盈缺共怜天上月，分飞翻恨雪边风。雷陈胶漆心长在，李杜文章思不穷。怅别那堪还话别，春云撩恨满城东。数载暌违此日逢，夜堂灯火笑萍踪。名途共幸身强健，大郡争誇众景从。秉烛意长春漏短，离樽香淡别情浓。吟馀忽上西檐月，相对愁听紫禁钟。去住相看作上元，交情不改旧词垣。金莲影动笙歌沸，紫陌尘空车马喧。樽酒流连忘夜永，衣裘疏散觉春暄。河桥豫惜明朝别，细柳东风蜀道辕。久别相逢似梦中，曲江年少最英雄。流光荏苒将头白，朋酒逡巡未颊红。地隔南川时望斗，气凌七泽拟嘘虹。人生良会应无几，晚节冰霜此意同。宴罢琼林十九春，东西南北故情新。玉堂雅集今如昨，皂盖清风独胜人。剪烛肯孤良夜赏，赓歌直遣壮怀伸。凤毛麟角真相许，况际风云庆会辰。月明风静主心欢，春溢宫壶夜不寒。深巷烛光星共烂，小庭尘净雪初残。帝城已纵金吾令，客子羞歌蜀道难。此景不妨停五马，解襟岸帻共盘桓。金炉银烛共灯宵，佳会宁烦折简招。酒泼冻醅春尚浅，星随寒漏夜方遥。十年萍海虽多事，万里云山会一朝。欲絷场驹恨无计，出城车马已萧萧。文翁佳政见重施，闻说怀贤更有祠。锦里好山题欲遍，玉堂高韵押偏迟。金兰气味忘宾主，冰雪襟怀迈等夷。不久朱轓应赴召，使君清誉已交驰。远别情随夜漏深，骊驹歌罢似难禁。故人药石能投我，何处疮痍最苦心。入蜀杜陵诗益壮，赋梁枚乘病多侵。彤襜明日辞金阙，济旱须为四海霖。谁从元夕启离筵，同榜交游自往年。握手谩论川外事，回灯重和郢中篇。情贪坐久销香篆，心怨离多涸酒泉。江海去年今夜月，梦魂曾绕玉京天。"}