{"id":"537167","title":"九友斋十歌 其七","dynasty":"明","author":"王世贞","text":"苦吟颇受天地疑，晚节却爱无声诗。丹青不知老将至，何况区区富贵为。周郎写情兼写姿，右丞妙理尤吾师。烟江春嶂有都尉，平远秋山输郭熙。莫将剩水恼马远，十二幅吐胸中奇。吴兴心法归大痴，蒙繁瓒简各有宜。二百年来仅沈戴，直取悟境遗筌蹄。此曹十指解缩地，能令四壁分四时。归去来，未有期，箧中百轴争色飞。汝车生耳手生棘，曷不舍卧南山陲，宗家故事知不知。"}