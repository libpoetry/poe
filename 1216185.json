{"id":"1216185","title":"纪行诗十首 十 大口","dynasty":"元","author":"周伯琦","text":"三垤何崇崇，遥直都门北。天肃烟岚青，野迥露草白。紫气千里临，蜺旌拂秋色。文武迨耄倪，抃舞拜路侧。万羊肉如陵，万瓮酒如泽。国家富四海，于以著功德。诘朝御大明，湛露春拍拍。箫韶殷九天，欢声溢逵陌。非才忝扈从，所职陈典则。皇基奠泰山，亿兆究安宅。"}