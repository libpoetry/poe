{"id":"778211","title":"满江红·八月十五日遍寻陶然亭龙树寺诸胜。入夜星月皎洁，饮赵氏斋，閒步归旅舍。忆贺少楼明经有九月十五望月两阕，属和，久无以应，次韵寄怀 其二","dynasty":"清","author":"杨葆光","text":"有个词人，纪旧日、高轩来过。尚传诵、催妆诗句，贺郎贺我。忽忽萍踪和水逝，依依花影留云破。竟碧油、幕下老奇才，君何左。广寒阙，重重裹。丹桂粟，纷纷堕。道青天碧海，寓言差可。多病多愁抛岁月，无名无利空缰锁。和君词、远寄路三千，应惊坐。"}