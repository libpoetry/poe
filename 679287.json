{"id":"679287","title":"观李山人海市图","dynasty":"明","author":"杨巍","text":"箧中何所有，惟有海市图。我知山人心，长与变化俱。天地蟠胸臆，楼台倏有无。岂为蛟蜃宅，本是神仙区。秦皇亦英主，东坡乃巨儒。空劳平生心，不得到蓬壶。昨日安期生，访我跨双凫。自言阜乡亭，密迩帝君都。又言尘世幻，沧海有时枯。袖里出仙籍，独见尔与吾。去去凌飞虹，手中握玉枢。谁云阻弱水，若过东家垆。堪悲轩冕客，终日在泥涂。"}