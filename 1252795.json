{"id":"1252795","title":"杂诗十首","dynasty":"元末明初","author":"王祎","text":"古人不可见，古月还至今。每因古时月，得见古人心。月即有圆缺，心非有存没。将心与月比，光明祗如一。一日复一日，一月复一月。坐看明镜中，颜色晓夜别。日夜不我与，少壮能几时。寸阴倘不惜，后悔将安追。天地最钜物，人身实至微。身焉不自尊，曷以配两仪。仰惟古圣贤，充实有光辉。因怜蠢蠢徒，鸟兽安须麋。读书虽穷经，学道在穷仁。经通乃知至，仁得斯成人。束发吾有志，辛苦今十春。朝闻可夕死，谁当负斯文。灯残花犹结，木烂菌方采。物既就凋零，秀气终有在。惟人最灵明，慎勿轻自待。堂堂七尺躯，不朽可千载。腐草幻熠耀，光燄终不遐。雀入水为蛤，乃更混泥沙。根器本如此，变化亦复尔。不闻北溟鲲，一举三千里。凤皇无竹实，无以充朝饥。麒麟遇畋夫，乃比麇与麋。君子负道德，不遇将奚为。所以鲁中叟，终身竟栖栖。人情本多欲，外物相牵攻。富贵恨不早，功名恨难崇。孰知二物者，转盻春华空。君看灯上蛾，何以保其终。南园种藜苋，北苑艺瓜姜。食蔬岂不美，淡薄味孔长。如何元相国，胡椒积盈仓。终然袜塞口，徒死可怜伤。山枯因产玉，川竭缘孕珠。珠玉到人间，祸胎不可除。脱粟足为饭，裂布足为襦。吾宁谢华好，朴素以为娱。"}