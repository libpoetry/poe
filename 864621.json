{"id":"864621","title":"牛渚曲","dynasty":"宋","author":"王遂","text":"岷江赴东海，牛渚镇中流。古来济渡处，落日迷沧洲。江东名胜士，清谈付悠悠。氛埃更五闰，毒烈遍九州。六龙起当天，爝火不敢留。长绳系佛塔，铁缆济王舟。执玉朝群后，职方登九丘。民生三代后，不数李与刘。太平二百年，内宁忘外忧。一马飞渡江，王气东南浮。谁为逆胡计，敢作明神羞。饮水昧佛狸，投鞭效坚头。萧萧杨林渡，寒日风飕飗。烟雨出蒙冲，霜雪挥戈矛。夜半虏帐惊，明日无胡酋。笑谈折樽俎，心胆落毡裘。诸夷戒谋夏，三边罢防秋。时从老校问，吃吃谈不休。创业道何盛，中兴德几侔。禹绩渺千载，武功待人收。天方厌此虏，吾忍忘其仇。偷安固大患，幸胜非良筹。外防固难弛，内政何当修。两山点蛾眉，攒此千古愁。小臣乏长策，何以裨前流。请因受邑地，为赋艰难由。"}