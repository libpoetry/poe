{"id":"683407","title":"小轩新构枕白莲池即碧莲也一丘岿然池上三方皆竹闲居偶成四章","dynasty":"明","author":"王世贞","text":"壁画白莲社，池种白莲花。清梵既已毕，浊醪徐当赊。远公故不禁，陶令亦无他。从此西方路，还应置酒家。前林绿筱润，后沼碧莲芳。介尔一丘上，翛然三伏凉。偶凭扶老去，聊唤索郎尝。除却香山叟，谁能共我狂。轩中何所有，秋兰碧葳蕤。钩帘落花入，围棋清昼移。何以荅韶景，偶然咏新诗。不涉人间境，人间那得知。佛书置不读，玄言谁与酬。惟将嗒然意，来坐兹轩幽。红萼总飞尽，黄莺犹滞留。不知春色好，那得送春愁。"}