{"id":"682533","title":"湘中杂咏","dynasty":"明","author":"区大相","text":"江岸枫林日自波，离居偏在海云多。不知何处传书雁，独自衡阳不肯过。潇湘归客驻兰桡，江上谁吹明月箫。借问芳情何处托，青山无语水迢迢。兰皋宛转透蘋洲，是处人传帝子游。长路别离谁不苦，清江白石为君愁。湘中胜事古来闻，贾傅徒传吊屈文。不是此中留逐客，至今兰芷为谁芬。纷纷木叶下江潭，远客乡书万里缄。无限征鸿愁不度，断肠秋色在湘南。湘水东流过汨罗，怀沙千古怨魂多。楚童未解骚人恨，犹自风流学楚歌。江上相逢思渺然，归期犹滞楚云边。衡阳自是无来雁，纵有乡书何处传。山南山北鹧鸪飞，日暮征人泪满衣。莫道思君行不得，纵令行去不如归。回雁峰头雁几声，白蘋洲上旅人情。衡阳南去千馀里，一夜思家白发生。渔归远浦夕烟生，雁落平沙秋水明。小艇夷犹江上客，棹歌偏在月中行。兰舟摇漾逆流光，千里风传杜若香。迁客由来多怨恨，不知风景在潇湘。"}