{"id":"433967","title":"水龙吟","dynasty":"金末元初","author":"元好问","text":"汉家金粟堆空，玉花惊见天池种。并州画角，回肠凄断，清霜晓弄。世事浮云，白衣苍狗，知谁搏空。恨北平老守，南山夜猎，风雨暗，貂裘重。总道烟霄失路，意平生、依然飞动。高城置酒，汾流澹澹，无言目送。宝剑千金，尽堪倾倒，玻璃春瓮。问波神剩借，横江组练，挽青丝梦。"}