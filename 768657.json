{"id":"768657","title":"解连环 寄家书用张玉田韵","dynasty":"清","author":"沈皞日","text":"断蛩吟晚。正苔痕露冷，离魂吹散。坐旅馆、听尽琼签，是人倦背灯，家山犹远。泪洒难收，又和墨、书来点点。算乡城月黑，秋风望极，故人愁眼。尘飞软红冉冉。纵无情别去，也成悽怨。伴雁影、芦荻烟波，为频嘱明年，归程同转。双鬓霜前，想镜里、星星先见。只销凝、南浦长亭，玉田半卷。"}