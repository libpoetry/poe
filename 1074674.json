{"id":"1074674","title":"射鹿行","dynasty":"宋","author":"周紫芝","text":"白羽红旌绕山麓，争向山南射奔鹿。猎夫举网常苦辛，谁寝其皮食其肉。腹中着子初成斑，梅花碎点真珠圆。双桃压髻玉簪短，去作谁家头上冠。贵家金多逐时好，尚蹙蛾眉嫌不早。一皮可直三万钱，竞作苞苴当珍宝。大者有茸胎有纹，举无遗族如何冤。玉缨琼弁者谁子，始作此俑知非贤。"}