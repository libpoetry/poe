{"id":"1079617","title":"古剑歌","dynasty":"宋","author":"吕本中","text":"寒江九月雷殷空，落日倒射千山红。江头树木半倾倒，衮衮不尽洪涛风。风中有物如长戟，电光忽来倾霹雳。雨罢晴开不复知，乃是潜蛟倚长石。苍皮半卷颇飞动，涩藓中开欲跳掷。青荧野火下绝水，夭矫长烟转空壁。天生神物有时出，岁月飘流为谁得。铜花欲尽秋水浑，尚有千年妖血痕。向来天地亦儿戏，俄顷变怪徒纷纭。君不见丰城之来亦不久，宝气何为上牛斗。"}