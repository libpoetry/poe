{"id":"285801","title":"念奴娇·廿年前事","dynasty":"清代","author":"李慈铭","text":"廿年前事，正银屏莺语，嬉春时节。压鬓熏香都贴妥，替掩画罗裙褶。翠帕分香，玉奁吹絮，一晌难轻别。打帘刚出，新妆鹦鹉能说。欣看临水朱门，映门杨柳，柳下船如月。小扇低筝同载去，十里人家寒食。酒榼桃花，钿囊燕子，霎是成追忆。旧欢如梦，唾绒襟上犹湿。"}