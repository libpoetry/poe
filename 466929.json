{"id":"466929","title":"自忏二首","dynasty":"当代","author":"汪梦川","text":"大块成文已自多，其如天地不仁何。忧生敢笑才妨命，愤世真疑道胜魔。少有心斋难坐忘，未能身殉但行歌。长安市上人如海，那得相逢春梦婆。重重苦海沸狂波，问渡无方可奈何。恩意从头翻作怨，禅心到底欲生魔。难追上士中惭甚，枉读南华内热多。宿业已知消未晚，拚将百劫住娑婆。"}