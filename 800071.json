{"id":"800071","title":"阻风","dynasty":"清","author":"卢道悦","text":"陆行无风波，偶嫌路纡折。中心希所求，水程较直截。鼓棹正中流，陡遇风威捩。日行十馀里，毋乃所望缺。欲速适为累，悔不从迂拙。迎面挂席来，疾行飞鸟灭。帆樯非不同，迟速何殊绝？长年前致词，前程难预决。万事贵顺天，人力徒劳竭。明日风势回，迟速又更迭。乃知天下事，安分自怡悦。寄语山中人，待时养明哲。"}