{"id":"1252573","title":"次韵陈维允姑苏钱塘怀古四首","dynasty":"元末明初","author":"倪瓒","text":"酿酒剑池水，玉壶清若无。挥杯送落月，山鬼共歌呼。松间灯如漆，白骨漫寒芜。耕凿古隧穿，乃吴桓王墓。金雁随冷风，黄肠毕呈露。悲歌异今昔，踟蹰缓归步。仙人悲世换，宴景在清都。寒暑自来往，英雄生钓屠。钱唐江畔柳，风雨夜啼乌。江山国破后，吊古一经行。辇路苔花碧，御沟菰叶生。古迹今宁有，新城江上横。"}