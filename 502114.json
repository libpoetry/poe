{"id":"502114","title":"同余子韶等十人赴儒选舟行分韵赋诗得临字","dynasty":"明","author":"朱同","text":"明月出东海，馀辉照衣襟。赫日苦炎蒸，爱此清夜深。况有群贤俱，樽酒相与斟。共嗟会面难，扣舷发长吟。严亲既我弃，遗书宁披寻。游子复远征，何以慰母心。圣朝无弃物，四海同君临。岂以衰绖儒，而强加冠簪。君当登云衢，我当归故林。努力崇令德，矫首领佳音。"}