{"id":"703494","title":"寄与治二首","dynasty":"明","author":"释函可","text":"乱后投交白板门，梅花香饭每同论。平生最苦人皆好，古道全凋尔尚存。客到定留徒四壁，诗成不厌倒千樽。世间那见清贫士，猿鹤沙虫尽感恩。一卷诗书动甲兵，鸟飞鱼逝海天惊。许多人士欣同死，费尽精神荷再生。书寄极边看雁度，影留孤壁共鸡鸣。想当花发高朋集，独少残僧笑语声。"}