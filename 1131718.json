{"id":"1131718","title":"和兵部何侍郎宜香闺五绝","dynasty":"宋","author":"慕容彦逢","text":"香如云彩出无心，一室初凝画舫深。静对氛氲永终日，谁知真相在清襟。夕薰犹泛绛纱中，晓炷重添翠绕空。欲识芬芳何所似，百花丛里度香风。暗窗日色鉴重帏，香雾横襟进讲归。西学尚贤恩礼重，惟将经术赞沈几。乡赋蒙收一日长，文闱恩地自宗房。抠衣获造芝兰室，犹认当年月桂香。不问无言与有言，香山何事解闻禅。须知篆缕摇空处，便是重重说万缘。"}