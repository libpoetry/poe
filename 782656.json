{"id":"782656","title":"仲夏科东岩招饮并阅近作","dynasty":"清","author":"戴亨","text":"山中玄豹深雾藏，化作斑斓云锦张。丹穴鸳雏戢修羽，彰身瑞彩呈奇章。君秉丰年良玉质，但加追琢成圭璋。爱才慕道及衰朽，为君往往酣华堂。志士立心岂凡近，世间纨裤徒辉煌。别来三月功力进，摛词造意皆老苍。骐骥旦暮可千里，讵同驽钝羁辕缰。况有名师廉衣子，随珠卞璧腾祥光。袖出数篇曾示我，雷电震绕蛟螭翔。燃犀照海鬼胆裂，小儒色阻惊且僵。轨范当前有如此，亦趋亦步名飞扬。千秋大业期不朽，再与李杜争光芒。余老才尽不足数，但知君家酒瓮香。他山之石不我弃，赏奇痛饮呼大觞。"}