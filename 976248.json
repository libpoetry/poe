{"id":"976248","title":"续八咏 其五 迟日春偏丽","dynasty":"宋","author":"唐仲友","text":"春偏丽，偏丽两溪湄。三农喜趋事，万物欣逢时。伊吾土之洵乐，勤?亩之东作。弥陇麦之旷望，遍水田之疏瀹。抽新绿之桑麻，换柔青之林薄。林薄初迁莺，郊原膏泽晴。园花张锦烂，堤柳弄丝轻。落梅吹香尽，芳草连天生。游人自适意，客子偏伤情。韶华忽云暮，檐楹乱飞絮。南浦绿波澜，秀野深烟雾。鱼肥隐钓舟，沙煖多翘鹭。红残少踏青，日落喧竞渡。翩翩来去燕，芳洲衔泥便。弱羽度高城，斜拂微和扇。物态皆光辉，凭高自忘归。轻雷送夜雨，江色含朝晖。俗厚异观洧，服成思浴沂。所幸疠不作，但愿年无饥。宽书已屡下，宣布关深机。"}