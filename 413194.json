{"id":"413194","title":"题李季伟桴鼓记传奇","dynasty":"近现代","author":"施蛰存","text":"将军使船如策驹，夫人擂鼓如贯珠。阵云低压遮阳乌，圣君坐待侯献浮。鲰生卖国诚可诛，扁舟资寇无遗图。编桴夜凿老鹳渠，一篙水涨逃狡胡。秋风瑟瑟吹菰蒲，古时景物今岂殊。东来倭夷欲沼吴，红妆却敌谁家姝。李侯感事三叹吁，移宫易徵宵撚须。谱成新曲登氍毹，莫作后庭声色娱。"}