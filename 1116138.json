{"id":"1116138","title":"徽宗皇帝灵驾发引挽词四首","dynasty":"宋","author":"汪藻","text":"图治八王上，增光六圣馀。仁恩渐动植，文物掩诗书。未及金縢启，俄成玉帐虚。衣冠归故国，神已在化胥。三雍无逸隽，四海屡丰年。嘉瑞标图谍，休功被管弦。鼎成龙即去，书远雁空传。多少承平老，遥悲杞国天。无心居大宝，有子传鸿钧。万里方终宴，千年忽上宾。地今纵禹葬，天不返虞巡。怆极皇情处，还观吉仗陈。七圣迷途后，宫车遂不回。乘云知益远，濡露但增哀。日卜天宁近，山依冰固开。千岩应更秀，从此是轩台。"}