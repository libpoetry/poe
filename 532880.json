{"id":"532880","title":"送罗山甫归金坛","dynasty":"明","author":"黎民表","text":"君不见句曲之山横已字，三峰巉岩势相似。金庭地肺杳莫窥，上盘天文下地理。前有大，茆君后有杨长史。膺图受箓称上真，炼石烧丹求不死。隐居之后琐琐尔，十赉犹存九锡风，清虚不救台城耻。翰墨长留天地间，琅玕散落烟霞里。古柏槯残元气裂，龙池可以洗君耳。华阳幼仙罗山甫，早岁餐芝思脱屣。风流远蹑二子踪，字艺之工亦其此。三十无人是知己，黄河之清讵能俟。前年裹足游帝京，几度悲歌饮燕市。布衣不得谒公卿，词场唯许交徐李。翻然更作出塞游，拟树奇功报天子。风尘蹩躠不可留，剑气谈锋徒碨磥。上书羞蹈终南径，垂钓空思五湖水。只今豺虎多啖争，主持正赖周中兴。君期岁暮探云谷，余亦秋风发广陵。海鹄沙鸿不可羁，水远山长无尽期。他时肯觅朱明洞，叩门一访轩辕师。"}