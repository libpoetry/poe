{"id":"1004688","title":"寿皇子 其二","dynasty":"宋","author":"程珌","text":"太初孰元，浑沦蒙密。弥漫宇宙，一气沕潏。孰知是时，无极有极。天高地下，人生物出。畴虽未分，易虽未画。行乎其间，充满周悉。炎黄启序，姬孔抉机。陶为泰和，数千其期。写为六经，万言具垂。太史变法，汉唐续维。迄于我宋，皇皇巍巍。百代以下，上接农羲。畏天若临，视民如伤。消斥奸佞，登崇隽良。急将宽兵，我武维扬。选牧与部，仁风以翔。节用裕下，根深本强。身修国治，纲举目张。由经而史，自皇而王。以暨我朝，同此一纲。天赋高妙，学力深详。上而河洛之图画，近而我祖之宪章。贯千古于旦暮，敛一心于混茫。大哉斯学，夫岂经生学士析解章句而已哉。"}