{"id":"1069755","title":"怀西山","dynasty":"宋","author":"叶梦得","text":"西山十亩强，高下略不齐。嵌空抱奇秀，上有凌云梯。小屋八九间，茅檐敢辞低。所欣面势好，老稚通扶携。密竹转脩径，老松故成蹊。仲冬景气肃，碧草犹萋萋。仰视天宇大，四观渺回溪。徐行信足力，未畏成颠跻。用意各有适，孰云无町畦。平生几濡首，末路多噬脐。不作巢幕燕，肯从触藩羝。胡为滥麾钺，坐听鸣鼓鼙。外物委虫臂，全生思马蹄。可能三径草，归路老更迷。"}