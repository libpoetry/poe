{"id":"258642","title":"弹琴怀山中人","dynasty":"金朝","author":"麻九畴","text":"门前雪垂垂，室中理朱丝。手按十三徽，心飞天一涯。故人渺何许，万里惊鸿飞。试凭朱丝语，一声声亦悲。一弹雪欲落，再弹雪正作。只在此山中，故人今忧乐。我欲弹文王，岐山云渺茫。我欲鼓曾子，无田可耘耔。道远望不及，千山复万水。思君复思君，正恐须髯皤。后夔若不来，奈此宫商何。春风早晚起，百鸟喧庭柯。时携一尊酒，为君奏云和。"}