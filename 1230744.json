{"id":"1230744","title":"自天平游灵岩次胡古愚韵","dynasty":"元","author":"钱良右","text":"我乡本泽国，近郭惟西丘。群山青更□，太湖限洪流。咫尺可登览，道路若阻修。年来岂无缘，岁月成再游。深山多白云，长松交翠虬。灵泉发不竭，一窦穿岩幽。涵空倚山阁，物色纷入眸。天水永无际，坐觉身世浮。携尊相与酌，洗我今古愁。回首卧云地，老屋苔雨秋。兹行真胜集，言归仍少留。座有词林客，功名尚黑头。倡酬纪所历，宴笑迟回舟。"}