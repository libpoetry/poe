{"id":"704990","title":"用陈唐山韵送艾陵林先生北上三首","dynasty":"明","author":"霍与瑕","text":"客子上征舟，正值此阳月。篱菊有黄花，岭梅含白雪。采菊复采梅，持以赠远别。远别思悠悠，好歌聊三阙。好歌应择时，好鸟应择栖。君看九苞凤，翱翔览德辉。一鸣元恺集，再鸣二老归。从此休风洽，四国仰垂衣。珍重天门去，泰茅方类聚。瞻彼万仞山，上有凌云树。老干耐冬寒，长材栋廊署。愿保此贞姿，独立岩崖处。孤清漱凛霜，千古瞻风度。冷冷江上风，皎皎江中月。弄月更吟风，几立师门雪。昨日山间来，今朝山外别。别我二三子，驱马朝金阙。禹稷际昌时，颜闵乐高栖。神龙敷雨泽，冥凤渺德辉。显晦各有适，殊途乃同归。不见冬与夏，裘葛各异衣。翩翩青袂去，好语何由聚。送远思凄清，北风吹庭树。乱叶振北风，萧萧下前署。茫茫宦海深，畏途知几处。滩头白浪高，愿公且徐度。放舟大海流，满载东溟月。月光照楚裳，翩翩飘白雪。击楫发清歌，写此远游别。雅调彻钧天，万里开银阙。良会复良时，沙鸥点点栖。寒鹭立汀洲，皦洁映清辉。远远望前湾，牛渚有郎归。白浪三千顷，聊以浣吾衣。荡入明河去，炯炯德星聚。两岸散天香，依依桂子树。灿灿水晶宫，森森列琼署。八极本吾家，高踪随处处。君今恣远游，洵美应无度。"}