{"id":"105781","title":"山鹭鸶·行行万山顶","dynasty":"元代","author":"方回","text":"行行万山顶，无复大陂池。小磵清且驶，时见白鹭鸶。有鱼必不大，何况亦无之。联拳一弧影，尽日沙边窥。七泽足鲜食，曷不往彼为。公子以臆对，羽族幸产兹。腹肠能几何，少许可无饥。井鲋尚不顾，王鲔安所思。鸬鹚善攫捕，扼吭富渔师。虽贪亦不饱，孰若廉自持。"}