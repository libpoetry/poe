{"id":"1106698","title":"次韵刘谦夫同年二首","dynasty":"宋","author":"王庭圭","text":"子云昔献长杨赋，词倾江海涛翻素。溪边相遇览新诗，阵马迎锋敢驰骛。忽忆枫宸赐第时，青袍纷纷莫知数。与客流落最多年，不记紫骝花下路。苍龙阙下同充赋，偶著青衫脱寒素。当年千佛共题名，势若飞黄正腾骛。此时入彀多英雄，只今岂可一二数。朱轮丹毂满人间，亦有倾辀犹载路。"}