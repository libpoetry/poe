{"id":"504906","title":"送舒汝临参军秩满归","dynasty":"明","author":"乌斯道","text":"吾乡四先哲，日星炳层空。予心窃慕之，缪窥文元公。亦复友其孙，幽探日从容。其孙守故丘，欲以缵宗风。夫君文靖裔，嗣服尤显庸。万里辞京国，一官佐元戎。予尝拜颜色，未言意先同。今兹解绶归，重见将焉从。踟蹰无以赠，耿耿献深衷。尝闻古贤士，中叶坠厥宗。或人念遗胤，遍访樵牧中。君材既翘楚，此道必再隆。官高固为荣，年迈良可恫。愿言扩先志，益俾垂无穷。"}