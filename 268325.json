{"id":"268325","title":"沁园春·为梅阁姊丈题美人小幅","dynasty":"清代","author":"郑兰孙","text":"乍展鹅溪，忽惊鸿影，依稀个人。看云鬟初拢，淡妆增艳，柳眉如画，远黛含颦。浅晕红腮，香笼翠袖，鸦绿单衫稳称身。端详处，似当年何地，曾见真真。嫣然别样丰神。怎无语、含情带薄嗔。任千声低唤，未回娇盼，一灯相对，难问仙津。飞燕轻盈，绿珠明媚，微步凌波不染尘。银屏悄，拟量珠十斛，买取芳春。"}