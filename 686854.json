{"id":"686854","title":"灯夕杂咏","dynasty":"明","author":"伍瑞隆","text":"剪将云锦竞芳春，月影如眉不耐新。准备明霄足灯火，隔帘相待赏花人。清歌连袂踏春回，选得鞦韆胜地开。早晚场中施綵缕，玉人亲手送将来。画烛沉沉动玉楼，佳人初御紫云裘。自怜灯好千金值，犹恐春阴不自由。九夜渐晴天渐光，十一月华明似霜。纷纷弦管踏灯去，陌上绮罗空断肠。灯事寻常南陌头，烟花簇簇漾中流。今年春色絪缊甚，万怪千祇事冶游。颈珠缭绕发䰐鬖，界道金绳照宝龛。冉冉红莲双拥护，灯前提出小鱼篮。紫陌烟晴杨柳新，青丝千缕扑香尘。谁家女伴鞦韆下，竞折长条调笑人。春风月上画楼时，楼上仙人肉胜丝。唱出一声新乐府，一时争和竹枝词。从来三五月如珠，底事春光今夜殊。爇尽沉香待乘兴，不堪银箭下金壶。"}