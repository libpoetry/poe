{"id":"404675","title":"满江红·言犹未尽，再叠前韵","dynasty":"近现代末当代初","author":"萧萐父","text":"羁旅京华，倦登临、悄迎新岁。牵情处、楚弓易觅，杞忧难讳。国步艰辛民有信，变风怨悱谁之罪。念当年、热血浇鲜花，情无极。农足食，田园美。鱼相忘，江湖水。任采珠异域，果能心会。一席香槟狐步舞，百年鞭扑英雄泪。待何时、风雨霁神州，朝霞媚。"}