{"id":"741308","title":"同顾寸田游小泉山","dynasty":"清","author":"吴颢","text":"玉田有山曰小泉，泉鸣石罅流涓涓。寻幽那惜双足茧，约客携酒登山颠。石笋玲珑竞奇秀，水花觱沸争洄漩。枕流便倚苔磴卧，烹茗欲借云腴煎。朅来五载住河朔，巾车日苦风沙扑。何当眼底见清流，为我半生洗尘浊。主人爱客呼醽醁，落日衔山欢不足。醉中枨触旧名心，三十男儿还刺促。"}