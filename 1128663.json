{"id":"1128663","title":"得少顺风又值小雨二首","dynasty":"宋","author":"董嗣杲","text":"浪游几抆还家泪，贫抱遗书羞拥彗。短篷独载冒江涛，平生触事成淹滞。所为素守三不欺，人所不知心所知。攲枕赋就归来兮，风伯前呵雨师随。风色幸顺逢小雨，小雨冥濛细如缕。矶上积得雪片坚，雨暗烟沈无所睹。无边无岸江气埋，谁将混沌为胞胎。送愁急取孤樽开，诗思不知从何来。"}