{"id":"622723","title":"春梦","dynasty":"明","author":"郭之奇","text":"囊中留一钱，欲就春宵买。无心堪化蝴，识字何须豸。从兹愿息机，嘿念同冰解。屈指数时光，二跳徒相骇。人间花尽落，天上春犹挂。安知梦里游，容易天阶躧。倚阊孰望予，玉屑时飞洒。已乞神君言，将携太乙柺。云根未获窥，月窟终当揩。回看尘世中，观场人尽矮。齐州九点烟，万国双流澥。忽见此波涛，梦断东风摆。"}