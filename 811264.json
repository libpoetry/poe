{"id":"811264","title":"啸桐北上归，卧病沪渎，屡书来索诗，以纪当时之事，今春复申前约，距亡日仅浃旬耳二首","dynasty":"清","author":"丘逢甲","text":"牢落文章第一人，天门垂翅竟何因？百年记注无前例，万事枢机有要津。异日朱云空愤激，当时绛灌少交亲。红莲幕客苍梧守，未许青蒲作直臣。无路排云叫九阍，天涯何处与招魂。千秋公论归风汉，四海才人哭寝门。斗酒只鸡追夙约，尺书双鲤剩春痕。平生风义吾尤愧，一恸荒江昼欲昏。"}