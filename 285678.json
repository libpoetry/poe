{"id":"285678","title":"南浦·帘重雨垂垂","dynasty":"清代","author":"李慈铭","text":"帘重雨垂垂，到黄昏、又是晴期无准。微醉更添衣，重篝腻、先到江南梅信。扶头睡味，殢人依旧年时病。多恐银荷灯照处，闲了水晶双枕。梦中还问红楼，只纱窗、似雾琴弦微润。燕子不归来，葳蕤琐、斜阁栏干秋影。空阶点滴，漏声遥隔重门静。为想禅床同听客，凋得几丝青鬓。"}