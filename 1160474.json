{"id":"1160474","title":"题从伯舍人道正里南园","dynasty":"唐","author":"刘得仁","text":"帝里馀新第，朱门面碧岑。曙堂增爽气，乔木动清阴。直去亲瑶陛，朝回在竹林。风流才子调，好尚古人心。薜荔遮窗暗，莓苔近井深。礼无青草隔，诗共白衣吟。轩静留孤鹤，庭虚到远砧。掩关裁凤诏，开镜理琼簪。种植今如此，尘埃永不侵。云奔投刺者，日日待为霖。"}