{"id":"1180937","title":"送梦上人归京","dynasty":"唐","author":"贯休","text":"伊余龙钟归海涯，千山万水情自怡。梦公别我还上国，江边惨执行迟迟。向我道云中觅伴未得伴，又示我数首新诗尽是诗。只恐不如此，若如此如此，即须天子知。萧萧金吹荆门口，槐菊斗黄落叶走。前程胜事未可涯，但空圭峰难入手。莲峰掌记韩拾遗，雁行雍穆世所稀。二十年前即别离，凭师一话吟朝饥。"}