{"id":"528860","title":"重廿五行","dynasty":"明","author":"陆深","text":"前月今日风若掣，今月今日雨不绝。颓垣败壁补未完，注栋倾盆势尤烈。对床不辨儿女啼，悬天但恐星河决。遥看密泻同织丝，复有大片如飞雪。夜来沾洒愁图书，似闻挥霍鸣金铁。昨听父老指顾言，目数群龙迸空裂。海中沙县全城翻，邑里谯楼半腰折。皇天高照正森严，圣主中兴自超轶。岂伊玄化复偶然，无乃苍生自诒孽。拥衾转辗苦待明，四野茫茫混鱼鳖。禾头生耳须浪传，灶底产蛙幸虚设。不然东南财赋区，宁免宵旰劳符节。小臣幽忧才一家，终岁饥寒讵堪说。仰天端拜意独深，捧日何能计应拙。挽回光霁敢望多，今夕明朝事终别。"}