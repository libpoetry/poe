{"id":"936543","title":"闻勾龙司户会客山亭送酒殽及橄榄并简诸同僚","dynasty":"宋","author":"陆游","text":"东山如高人，吾辈岂易见。君独不出门，终日与相面。阴晴烟雨月，朝暮知几变。闻君交不渎，冠佩未尝燕。弛张要有时，一笑山未谴。高秋得佳日，折简唤诸彦。风流非俗饮，歌舞参笔砚。但恨五日尹，阻造三语掾。清樽遣分似，霜果亦可荐。烂醉君勿辞，光景真掣电。"}