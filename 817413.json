{"id":"817413","title":"燕山古迹四首","dynasty":"清","author":"戴亨","text":"昭王筑金台，折节延奇士。乐毅感主知，功业从此始。骐骥不见收，盐车困将死。古来英俊人，零落随荒枳。千春感我心，重士昔如此。凭眺动遐思，落日下颓址。萧萧古易水，秋风吹白杨。荒台恣遐瞩，日暮萦悲伤。幽蓟多壮士，任侠险不臧。轻身噬猛烈，白虹经天长。报丹事不成，荆高空激昂。吁嗟于期头，千秋谁复偿。严霜凋万类，鸱鸮鸣不止。吁嗟文文山，柴市悲风起。夸父化邓林，精卫填海水。岂不知力微，寸心终不死。读君正气歌，哭君作蒿里。我哭君伤悲，君悲何时巳。夭寿多古坟，秋风草离离。白日蔽高树，野鸟巢其枝。终古窀穸下，世替岂知悲。云仍渺何处，但见牛羊嘶。吁嗟世上人，为乐安可迟。"}