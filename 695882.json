{"id":"695882","title":"秋晚同陈使君张进士饮喻园五首","dynasty":"明","author":"欧大任","text":"淮上园林树已殷，使星入部照江关。习池未少风流兴，拚与山公倒载还。空濛山翠朗陵开，楚客悲秋且莫哀。病后登临枚叔在，城头何羡景夷台。金渠馆里似江湍，傍艇飞来白雪寒。十里芙蓉双桨过，五湖秋色醉中看。清尊曾共谢公游，客岂羊昙泪亦流。摇落丹枫前日路，不知何处是西州。大陆风高万马腾，喻家围上放秋鹰。霸台东去堪回首，落木荒山入固陵。"}