{"id":"712214","title":"客有之琼州者属其访丘文庄海忠介二公祠宇","dynasty":"明末清初","author":"陈恭尹","text":"积水淼四溟，坤维有时绝。珠厓隔华风，灵气久不泄。悠悠秦汉来，青史独旷缺。一旦逢休明，千秋两人杰。丘相博古今，海公树风节。独立三百年，后先罕其列。作史正世纲，严统示予夺。创论每惊人，深思竟难越。衍义续成书，文章乃馀屑。用未究当时，功实裨前哲。世庙圣之威，金丹晚旒缀。直言天下事，闻者皆吐舌。拚死批逆鳞，岂惟槛可折。沈薶犴狴底，忠爱日胶结。方饮闻宾天，一恸数斗血。刚方古有人，至诚孰能埒。仰止匪自今，瓣香独遥爇。君行渡琼海，跋浪如丘垤。二公所钓游，野老犹能说。经过祠庙下，为我停车辙。"}