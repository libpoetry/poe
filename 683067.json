{"id":"683067","title":"闰正月十一日游玄妙观历诸道院晚登露台乘月而归次第得诗七首","dynasty":"明","author":"文徵明","text":"探春行觅羽人家，洞里仙挑未着花。一段閒情杯酒外，山童能供竹间茶。行披荦确履苍虬，曲径穿云古洞幽。只尺风烟千里外，居然人境见丹丘。仙侣登真几百年，清风遗影尚依然。琳琅翰墨精神在，我欲临文唤恕先。道人相见古梅边，为写幽情拂响泉。窗外南枝春尚浅，雪英千片落冰弦。春风吹鬓思悠悠，来上弥罗百尺楼。城郭万家尘似海，祗应高处不知愁。古殿悠悠径有苔，松扉端为野人开。匆匆不尽登临兴，有待他时看竹来。神清殿曲倚阑干，市散人空万井间。莫负仙台今夜月，明朝日出是尘寰。"}