{"id":"813065","title":"卖花声","dynasty":"清","author":"张绉英","text":"病怯晚寒严。休卷重帘。穿窗无奈朔风尖。人与梅花同瘦损，一晌恹恹。新月上茅檐。眉影纤纤。闲愁暗逐漏声添。回首岳云千里外，清泪空黏。身世等浮鸥。欲住无由。天涯几见月如钩。想得新来帘不卷，一样凝愁。雁字过重楼。归思悠悠。春来准拟趁归舟。终日寻春春不见，何事迟留。"}