{"id":"949509","title":"甘州/八声甘州 其二 题疏寮园","dynasty":"宋","author":"周密","text":"信山阴、道上景多奇，仙翁幻吟壶。爱一邱一壑，一花一草，窈窕扶疏。染就春云五色，更种玉千株。咳唾骚香在，四壁骊珠。曲折冷红幽翠，涉流花涧净，步月堂虚。羡风流鱼鸟，来往贺家湖。认秦鬟、越妆窥镜，倚斜阳、人在会稽图。图多赏，池香洗砚，山秀藏书。"}