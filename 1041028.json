{"id":"1041028","title":"和张洞春雪","dynasty":"宋","author":"刘敞","text":"水国虽暑湿，亦恶春令早。雨旸恒不时，过燠未为好。凌威集骄阳，瘴疹一以埽。宿麦根复濡，丰年不烦祷。堪舆气清真，生物同寿考。大哉造化力，排斡正穹昊。能令四时顺，少失安足道。君胡乃嗟叹，哀彼花与草。方今王正始，节物自未老。繁华虽云迟，秀实终自保。可以宽君爱，毋为色枯槁。"}