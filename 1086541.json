{"id":"1086541","title":"次韵陈体仁惠诗并示游山诗卷","dynasty":"宋","author":"洪适","text":"人生名利场，羁绊无休假。沉迷雁鹜行，梦寐鸡豚社。见谓游子欺，更防官长骂。何如山中乐，松窗肆嘉话。陈侯青云客，英声蜚日下。当年金马门，掉鞅示閒暇。小试芙蓉池，未整骊驹驾。台岳十日行，樛萝若相迓。来归探古囊，篇篇可图画。倾耳金石声，郑卫敢争霸。"}