{"id":"1072540","title":"和周通判永丰破贼","dynasty":"宋","author":"王庭圭","text":"五更盾上闻磨墨，夜半偏思破残贼。平明露布已成文，倚马不知军务剧。初传别驾下南州，人如天马徕西极。指挥猛士驱貔虎，坐使威声驰绝域。狂胡昔渡西楼山，汉皇不闭玉门关。四方群盗猬毛起，旌旗光拂牛斗间。回戈必定东征去，铠仗如云光照路。捷书飞入甘泉宫，插羽鸣鞭气横骛。公家人物世不衰，况复诗名天下知。探骊得珠何崛奇，更欲尽采珊瑚枝。"}