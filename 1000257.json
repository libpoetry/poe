{"id":"1000257","title":"僧副普济过予诘其师名僧职之所自则曰尝济活饥民百万朝廷论酬以得之钦叹不足继以诗云","dynasty":"宋","author":"强至","text":"佛子苇麻众，槩能蚕食人。庸奴买师名，纳赀不计缗。普济释苑秀，类同行佛均。往岁东阳饥，愁声聒苍旻。天民坐欲死，谁肯发一囷。师勇营饘糜，全活百万民。外台上其事，朝廷嘉师仁。相府议优赏，美号宠厥身。汝往贰尔正，示劝出圣神。今时士大夫，体虽具缨绅。十九饱妻孥，何暇及困贫。视师固有激，抑可警其伦。"}