{"id":"42618","title":"观承光殿玉瓮再作歌","dynasty":"清代","author":"乾隆","text":"元史世祖至元间，初成渎山大玉海，敕置广寒碧殿中，逮今五百有余载。青绿间以黑白章，云涛水物相低昂，五山之珍伴御榻，从臣献寿欢无央。监院道房曾几历，仍列承光似还璧，相望琼岛咫尺近，岂必铜仙独泪滴。和阗玉瓮昨琢成，质文较此都倍赢，周监在殷殷监夏，一经数典惕予情。"}