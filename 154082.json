{"id":"154082","title":"鲁墟行·今兹水用事","dynasty":"宋代","author":"苏泂","text":"今兹水用事，檐雨四十日。祷祈遍群望，鱼解入家宅。小民例煎迫，在在绝粒食。圣人制邦国，休养觊生活。本根者州县，父母资牧伯。夫何失其理，致使为盗贼。犯之复无赦，恐负天地德。昨来诸暨变，本以鹾故得。有司屡杀戮，势欲与之敌。民生各良性，岂独肆凶慝。饥寒迫于后，妻子时动色。那知刀锯威，乃甚沟壑厄。市人起相战，争利初殴击。吾非志剽掠，解后有其迹。王官亦人耳，闻此宜隐恻。不然罹宪网，无暇谋复出。呜呼不得已，天下盖非一。横尸类难狗，斩刈遽狼藉。颇闻动官军，馀党收捕急。傥非劝本务，有死民不易。是时天复雨，省宰到层毕。夫民使之饱，不饱亦吾匹。丁宁善其生，泪下死魂魄。"}