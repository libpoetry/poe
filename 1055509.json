{"id":"1055509","title":"次韵东坡所和滕希靖雪浪石诗古律各一 其一","dynasty":"宋","author":"李之仪","text":"风波末路方奔屯，屹然不动谁如尊。岂知胸中皦十日，顾盼不接无重昏。东观海市俯弱水，南登赤壁凌江村。斯文未丧天岂远，出没狐鼠徒千门。纶巾羽扇晚自得，已闻漠北几亡魂。由来好趣入造化，地灵特出云涛根。生平到处苦再历，隐隐似有屐齿痕。玻璃镜里万象发，金粟堂中千偈论。会须白玉漱寒水，更借落月倾金盆。咄嗟菱溪成底物，混沌空夸窍凿存。"}