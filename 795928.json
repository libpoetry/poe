{"id":"795928","title":"绮罗香 春夜怀三姑吴夫人","dynasty":"清","author":"范贞仪","text":"细雨揉丝，微风扇暖，早近饧箫百五。不卷重帘，拨尽水沉烟炷。似而今、欲会无由，悔相见、等闲轻度。况夫人、爱女于归，越山迢递无重数。纵是春铺锦片，想膝前因忆，谢庭风絮。月影昏黄，应照绮窗朱户。叠离恨，泪溢春江，望金闺、云迷烟树。问钿车、何日重来，展眉峰碧聚。"}