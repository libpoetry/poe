{"id":"115953","title":"惜别赠子中昆仲","dynasty":"宋代","author":"张耒","text":"我年十八从先生，今也相逢得三子。坐思前事且十年，嗟我不才老将俟。子中兄弟气清拔，粲若瑶环与琼珥。逸足骏马不受羁，凌跞奔驰动千里。先生声名二十载，乃得姻娅皆文士。我今贺子得所遭，非我先生谁办此。定交自恨相知晚，漫浪一官非我志。论文终日坐忘归，欲别出门还顿辔。我如辕驹幸刍豆，岂不自厌安敢避。人生谋食亦可悲，世上舍闲皆失计。西来有人话吾邑，颇说山川慰人意。寄诗莫惮凭驿传，对酒惜哉无子醉。到官便扫琴书室，有客过我行当至。疏泉养昏待子吟，更采山刍秣君骥。"}