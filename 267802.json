{"id":"267802","title":"金缕曲·三和","dynasty":"现代","author":"朱祖谋","text":"赤手龙蛇放。痛陆沈、神州现出，天魔变相。劝汝长星一杯酒，起视青冥何象。有贯索、欃枪弥望。多少新亭閒涕泪，问河山、风景谁无恙。愁似草，刬还长。壶卢到处翻新样。漫平章、伯夷盗蹠，才人厮养。谁要卿来相料理，各约三章而王。盼不到、天清日朗。大好家居谁撞坏，是金银、气与天潢荡。消日计，仗醇酿。"}