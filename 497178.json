{"id":"497178","title":"春城即事简傅明府于重玄精舍","dynasty":"明","author":"张元凯","text":"茂苑今何丽，三都昔并誇。青山遥入郭，沧海曲通槎。雁塔侵霄半，虹桥卧水斜。微风江濯锦，薄雾月笼纱。鱼跃空潭藻，莺披芳树霞。言公犹有井，潘令岂无花。桃李三千士，弦歌十万家。行春凫作舄，演法鹿为车。震泽慈源接，灵岩觉路赊。清晖寒照乘，香界午排衙。缩地瞻金象，弥天散綵葩。宰官心不染，肯漫悦纷华。"}