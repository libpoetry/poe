{"id":"809980","title":"南浦 浓阴催暝细雨送寒愁绪无端长歌自遣","dynasty":"清","author":"刘炳照","text":"疏雨湿苔茵，怨天公，不放斜阳微罅。莺燕话离情，重来日、非复春游閒冶。红愁绿惨，群芳旧侣都凋谢。一点青灯寒燄短，怎度者般长夜。当年联袂骚坛，更评花醉月，争飞玉斝。豪气尽消磨，添惆怅、偏又寄人篱下。琴弦已断，茫茫谁是知音者。千种凄凉无处诉，空剩泪珠盈把。"}