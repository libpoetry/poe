{"id":"1132286","title":"即席和丁夔帅送行诗韵","dynasty":"宋","author":"魏了翁","text":"人生行止莫非天，去国重来十七年。学自孔颜期有是，道非尧舜敢陈前。忧时正念梁瓯缺，视己当如赵璧全。若得时清身不辱，尽教人道是登仙。眼明织翠剪新诗，勉我当今尚可为。知觉斯民知觉我，溺饥天下溺饥谁。志亨不管身穷达，谊正宁论效疾迟。倒尽玉瓶谈未了，沙头忍泪与君辞。"}