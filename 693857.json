{"id":"693857","title":"曾谦父以且园诗见投次韵赠之","dynasty":"明","author":"陈子壮","text":"为园恨不息深深，摇落犹馀半亩阴。雪里芭蕉偏可画，柯亭椽竹有遗音。蹁跹好为舒长袖，慷慨凭谁折寸心。一自诗笺才鬼哭，风樯阵马等如林。逆旅相逢只当家，眼前开落几秋花。东方亦索侏儒米，寒谷非生博士瓜。便以过都高相马，不妒入市小游车。新诗忽动官梅兴，消息人间萼绿华。"}