{"id":"49296","title":"钱舜举溪岸图","dynasty":"明代","author":"张羽","text":"忆昔至元全盛日，天子诏下征遗逸。吴兴八俊皆奇才，秀邸王孙称第一。一朝玉马去朝周，诸子声名总辉赫。岂知钱郎节独苦，老作画师头雪白。江南没骨传者稀，钱也得法夸精奇。晴窗点染弄颜色，得钱沽酒不复疑。今人祇知重花鸟，岂识此图夺天巧。玄云抱石雷雨垂，苍山夹水龙蛇绕。岸侧溪回共杳冥，蒲稗深沉映鱼鸟。渔舟乍随远烟散，客子竞渡澄江晓。自云布置师北苑，只恐庸工未深了。卷余更有魏公题，字拟钟王差未老。郑侯得之恐神授，使我一见喜绝倒。双溪流水清何极，城外南山空黛色。文章翰墨何代无，二子俦能蹑其迹。为君题诗三叹息，於乎古人难再得。"}