{"id":"1215172","title":"快翁上人还吴中将历游粤瓯闽南","dynasty":"元","author":"丁复","text":"秋江夕雨霁，微凉生绤衣。云灭青宇空，北鸿众已飞。鸿飞向南去，而我独不归。我归复何所，长蛟卧寒浦。将扰东海龙，且骑南山虎。南山虎白额，具区涛可蓦。题诗悼夫差，具礼谒太伯。麋鹿犹故台，草青霜未白。亦知旧乡好，奈何怀□适。佛国烟霞深，钱塘早晚到。灵鹫天竺来，虚壤阁飞峤。藤树各无根，窈入苍厓窍。白猿宅幽深，秪许胡僧叫。冯君唁许由，楮策北峰头。月中下桂子，脚底天香浮。忽然望凌霄，馀杭第几桥。休寻大涤洞，九锁舞翠蛟。神仙固荒芴，妇女太娇娆。松岭行得得，抵掌俱胝石。天霄佛殿高，雾雨僧廊黑。昙芳蒋山去，法住甚愿力。长堂粥饭烂，大杓唤人吃。含晖五凤前，绵云尤可惜。却到天目峰，有径近能通。著市据师子，开山自妙公。本也亦奇士，说法如建水。长恨不见渠，白发客如此。衣具㙮拜骨，崖栖翔老鹘。向来经行处，菅草复已没。灊山千顷潭，古刹临崎嵌。长鱼一丈五，吐气湿成岚。东蹋青浪堆，江流万折回。须兴大禹问，无为句践哀。西施浣纱处，行行过日铸。茶生如谷芽，细摘为之住。山庵老布衲，解道吃茶去。樗蒲与黄沙，溪山转复嘉。天开四明洞，颇多莲社家。大士翁为姓，斋馈尽礼敬。释包天姥云，结履采药径。苍颠即仰上，滕?筑颔项。朝彩发春好，春香擢浩荡。径二三五宿，直万八千丈。刘阮桃如瓜，溪饭熟胡麻。石桥罗汉果，晨供退灵蛇。金地况不遥，定光摇手招。最上是华顶，夜半见海潮。海潮何由见，日浴金幢见。日中鸡一鸣，天下听鸡声。人间何万众，昏梦一齐惊。屠贩杂舆马，同是起交征。山高夏重褐，山半蛭缀蠛。不如山下人，徵繇啼饿杀。迤?下赤城，仓茫丹凤鸣。昔年骑虎人，饶舌说两生。至今闾丘守，合掌跽岩扃。鸣岩声在足，寒岩石为屋。古县古□丹，石钟巢宿蝠。神僧踞蛇口，野媪脱鱼腹。水落空石滩，□□犹在陆。桃花入百步，且过仙人渡。张公一匊水，黥去面如故。天台仙佛窟，乡梦何超忽。白玉未归人，黄金果何物。呕血赋长诗，搔头惜断丝。还知雁荡去，重有龙河期。东瓯地接连，南闽道逶蛇。古师雪峰老，请客木丸儿。万里倘可遣，题书慰相思。"}