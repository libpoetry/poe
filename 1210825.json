{"id":"1210825","title":"次韵张敏之新居","dynasty":"元","author":"杨弘道","text":"废地久不居，荒秽难平治。经营几朝暮，眼底无棘茨。开门见南山，山若因君移。五言成新咏，初不用意为。陶谢无异源，韦柳相连枝。平淡含道腴，好味同园葵。贱子少年日，壮志生马驰。句格喜孤峭，剑锋白差差。有意不能达，竟日持纷丝。投笔忽自笑，作者安敢期。幸遇斲垩手，运斤与删釐。毁誉不足信，明者贵自知。君昔登瀛洲，物论咸称宜。忽有万里行，雨雪歌来思。济南一茅屋，如在瀛洲时。学道苟无得，泪洒杨朱岐。同年李夫子，尚恨君来迟。万事一杯酒，共和新居诗。"}