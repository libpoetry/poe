{"id":"528848","title":"松鹤图","dynasty":"明","author":"陆深","text":"遥空受秋万里碧，松露团团野花白。藤梢橘刺纷陆离，细水涓涓绕云石。我疑此图是玄圃，中有双禽鸣且舞。霜翎砂顶足生韵，玄裳风轻月将午。当家妙品在逼真，况是写生须入神。古来高人重图画，欲令见者常如新。我闻胎仙三千岁，摩挲此幅能几世。乃知丹青空尔为，别有不朽超绝艺。"}