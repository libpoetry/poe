{"id":"699040","title":"闻警","dynasty":"明","author":"徐熥","text":"西贼寒盟秋犯边，黄尘漠漠暗高天。一从互市通穷塞，廿载偷安罢控弦。绝域羽书飞幕府，连营烽火照甘泉。诸公早建安危策，四海苍生正倒悬。和议当年计已疏，空将岁币致穹庐。总缘中夏无防禦，遂使穷边得捣虚。帷幄运筹贤相国，边陲经略老尚书。吾皇威福齐天地，杕杜歌成乐有馀。传闻边郡苦天骄，三辅人心忽动摇。宁夏守臣纷告急，太平天子始临朝。中原几处忧骑虎，北塞何人得射雕。坐看边庭空漠北，汉家新拜霍嫖姚。关山边骑响萧萧，司马观兵日度辽。天上黑光久摩荡，宫中黄屋太焚烧。空挥涕泪忧时变，难效涓埃答圣朝。安得善言同宋璟，冥冥氛祲一时销。"}