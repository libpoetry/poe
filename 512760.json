{"id":"512760","title":"齿摇","dynasty":"明","author":"沈周","text":"当唇一齿龋，将脱根槎枒。棘舌妨噍食，致忧岂云些。动摇苦浮危，轶出奈参差。疑口常沮枚，比眼如碍沙。山水失啸歌，日夕人叹嗟。终知莫附断，且怪久恋车。憯憯滋流涎，数数抚断槎。欲拔涉梭诮，希生闻药涂。聊存徒为耳，卒去何快邪。大似狡酷吏，作孽闹公衙。还如败劣子，骛外莫安家。但得喷一嚏，迸落从谽谺。嚼肉补空窾，呼酒洗豁厓。掀髯扪其馀，几辈栖残鸦。作诗尚有告，伴老衍岁华。从迈勿以类，留二学吕誇。湖乡堪养老，鲜美多鱼虾。"}