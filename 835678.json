{"id":"835678","title":"百字令 成都怀古","dynasty":"清末民国初","author":"胡薇元","text":"雄都巴蜀，忆三分疆土，历朝人物。巫峡波涛东去险，北有剑门双壁。花市春风，锦官秋雨，清绝峨眉雪。大江呜咽，销磨无数英杰。落寞望帝魂归，杜鹃唤罢，池上夫容发。跃马卧龙千古恨，说恁吴吞魏灭。白帝城边，永安宫外，白了山僧发。只应词客，登楼长啸明月。"}