{"id":"1079737","title":"龚彦承观轩","dynasty":"宋","author":"吕本中","text":"爱山不能归，常恐山怪责。终岁在行役，感动头已白。高秋强僮仆，路过龚掾宅。蒙君开南轩，除我眼界窄。白波绕青嶂，彷佛见颜色。江上飞来峰，却立对君侧。萧萧蒲苇丛，不受尘土隔。知君有奇趣，笑我常偪仄。人生无穷已，得一乃愿百。床头贮美酒，窗下著好客。请公但默然，岁晚当有获。"}