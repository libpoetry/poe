{"id":"1104597","title":"绍兴祀高禖十首 降神用《高安》。","dynasty":"宋","author":"郊庙朝会歌辞","text":"聿分春气，施生在时。禖宫肇启，精意以祠。礼仪告备，神其格思。厥灵有赫，锡我繁釐。眷此尊祀，实惟仲春。青圭束帛，克祀克禋。庶蒙嘉惠，嗣续诜诜。神之降鉴，云车来臻。猗欤禖宫，祀典所贵。粤自艰难，礼或弗备。以迄于今，始建坛壝。愿戒云车，歆此诚意。春气肇分，万类滋荣。惟此祀事，皆象发生。求神以类，式昭至诚。庶几来格，子孙绳绳。"}