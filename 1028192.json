{"id":"1028192","title":"寄题吴汉英玩芳亭","dynasty":"宋","author":"楼钥","text":"吴侯奕奕天分高，历记万卷无差毫。青云垂上忽归去，年来益收湖海豪。志同三闾时则异，玩此芳物亭之皋。视彼憔悴亦何苦，鼻间栩栩忘郁陶。诗文满轴寄海峤，灵均细论无乃劳。与君齐年况同袍，祇今衡门没蓬蒿。有芳可玩便自适，草间野卉时一遭。蓠芷辛夷兰杜若，未暇一一追离骚。"}