{"id":"697319","title":"题李惟寅山房三十八咏 清啸园","dynasty":"明","author":"胡应麟","text":"为园学步兵，筑台五千丈。清夜啸声流，冷然万峰上。爱此松风吹，柴关抱麋鹿。白眼四无人，涛声满空谷。高堂挥彩笔，字字濯云霞。锦帐三千女，齐歌玉树花。杰阁起千寻，芙蓉不盈丈。为有谪仙人，含毫坐其上。一径入深篁，翛然碧云堕。凉飙四面来，吾将北窗卧。中天白玉台，高挂九千尺。薄暮海东云，先送嫦娥入。平湖千丈宽，中有涵虚阁。静夜时推窗，星辰四檐落。青鞋趁桃花，杳杳赤城路。石梁千仞横，自蹑飞云度。方池六尺强，风吹众芳堕。时有杜陵翁，扶藜石栏坐。危栏跨长空，星辰俯手拾。独有紫薇垣，可望不可即。藤萝垂洞口，空谷四无人。恍惚天台路，难寻两玉真。移来十丈峰，虬鸾舞虚牖。面面白云生，终南亦何有。荷锸入中条，云霞导双屐。山腰翠渐微，冉冉孤亭出。轩窗洞然开，正对西山碧。十日忘朝餐，饱此莲花色。去家十里遥，结茅在深树。白云洞口来，忽与幽人遇。苍鳞剥苔藓，千尺自成趣。朝来云雾生，缈缥欲飞去。八十曾无恙，苍颜出渭滨。宁知汉飞将，黑发画麒麟。海上钓鳌客，曾闻太白翁。何如置孤屿，圆峤在庭中。十万琅玕枝，个个青欲堕。不分王徽之，借我亭中坐。幽斋只数椽，科头抱书读。经旬不出门，芳草上阶绿。朝吟白雪斋，暮憩青霞馆。羲皇以上人，脚赤发仍散。危阑系铁絙，高悬四松上。千尺凌云台，晋人何足尚。虚阁倚青莲，恍入庄严界。悠然清净身，万古长不坏。一出恒沙河，弹指几千劫。金刚在舌根，何许贝多叶。聚书三十冬，插架三万轴。开卷时忻然，三公岂吾欲。帘内延湘妃，帘外种湘竹。秋风何泠然，淅淅动苍玉。湖上秋风生，推窗绿无数。不制三闾裳，但制三闾赋。虚斋窅千尺，恍忽阿融留。何须疑陆处，天地一虚舟。左手鸬鹚杓，右手鹦鹉杯。拍浮酒缸中，万事何有哉。翩翩白凤凰，夜吐青藜馆。何人坐吮毫，莫是扬中散。孤亭十尺藏，梅花万株列。中有姑射仙，肌肤若冰雪。事业等唐虞，浮云过太虚。何如高阁上，支卧一床书。兰若何翛然，焚香拥孤衲。兀坐万缘空，绳床下黄叶。移将九畹芬，散植雕楹畔。悠然丈室中，如坐潇湘岸。飞楼瞰平津，空翠散遐瞩。山雨暮欲来，萧萧入窗绿。十亩辟彊园，寒风洒亭榭。何须问主人，日坐琅玕下。南园红药尽，西坞绿阴重。别有藏春处，胡床未易逢。叶落枫如撼，花攲桂若崩。白头溪上叟，閒坐结鱼罾。"}