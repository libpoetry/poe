{"id":"721354","title":"送杨荆湖观察内擢京卿二首","dynasty":"明末清初","author":"陈恭尹","text":"夹道笙歌万姓喧，俱来江上送高轩。三年预试调羹手，两粤兼承化雨恩。内诏即今趋凤阙，名流何处望龙门。桃花院宇论文地，岘首山前片石存。荆扬相接气原通，南北新花次第红。粤峤尚悬卿士月，楚帆先满大王风。济时妙略忧能远，传世清篇老愈工。此去明良庆相得，赓歌遥在九天中。"}