{"id":"1176571","title":"奉和袭美太湖诗二十首 入林屋洞","dynasty":"唐","author":"陆龟蒙","text":"知名十小天，林屋当第九。题之为左神，理之以天后。魁堆辟邪辈，左右专备守。自非方瞳人，不敢窥洞口。唯君好奇士，复啸忘情友。致伞在风林，低冠入云窦。中深剧苔井，傍坎才药臼。石角忽支颐，藤根时束肘。初为大幽怖，渐见微明诱。屹若造灵封，森如达仙薮。尝闻白芝秀，状与琅花偶。又坐紫泉光，甘如酌天酒。何人能挹嚼，饵以代浆糗。却笑探五符，徒劳步双斗。真君不可见，焚盥空迟久。眷恋玉碣文，行行但回首。"}