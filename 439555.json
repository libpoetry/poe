{"id":"439555","title":"天香","dynasty":"金","author":"景覃","text":"市远人稀，林深犬吠，山连水村幽寂。田里安閒，东邻西舍，准拟醉时欢适。社祈雩祷。有箫鼓、喧天吹击。宿雨新晴垄头，閒看露桑风麦。无端晴亭莫驿。恨连年、此时行役。何似临流萧散，缓衣轻帻。炊黍烹鸡自劳，有脆绿、甘红荐芳液。梦里春泉，糟床夜滴。百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、閒枝栖稳。纸帐紬衾，日高睡起，懒梳蓬鬓。閒阶土花碧润。缓芒鞋、恐伤蜗蚓。侧掩衡门，空解草玄谁信。俗驾轻云易散，赖独有、莲峰破孤闷。世事悠悠，从教莫问。"}