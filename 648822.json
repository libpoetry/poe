{"id":"648822","title":"题竹石送陈有戒重使关西","dynasty":"明","author":"杨士奇","text":"骢马碧玉蹄，饰之黄金勒。振鬣嘶青云，汗沟流赤色。乌台使君廌作冠，绣衣虬髯冰雪颜。大庭亲授五色诏，西出绥抚踰秦关。长安城中旌节驻，富有欢谣动衢路。豺狼遁迹犬生氂，不断和风送甘澍。安内攘外职当为，秋高九月行边陲。绥延宁夏濒绝漠，城高兵坚马尽肥。归朝奏章累十纸，仰契天心天为喜。为臣体国宁顾家，玺书重下歌皇华。缙绅祖送都门道，雪后飞埃净于扫。丈夫事业在盛年，莫遣麒麟画衰老。不见渭川竹，可以栽汗青。不见华峰石，可以镌姓名。功名到手不可让，相期千载传芳声。"}