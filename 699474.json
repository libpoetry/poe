{"id":"699474","title":"明空住柳浪五月附余舟南下别于归宗道上因作柳浪三叠以送之","dynasty":"明","author":"袁宏道","text":"青池白石每谈空，销却寒缸几炷红。记取柳浪湖上柳，夜禅听尽碧丝风。碧溪影里一僧归，漾得云光上衲衣。记取柳浪湖上水，縠纹风起鹭鸶飞。不炉话尽晚窗烟，閒剔春芽自煮泉。记取柳浪湖上月，隔花呼起放生船。"}