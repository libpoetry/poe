{"id":"691091","title":"西山三首","dynasty":"明","author":"李东阳","text":"日日车尘马足间，梦魂连夜到西山。近郊地在翻成远，出郭身来始是闲。云里荡胸看缥缈，溪边洗耳听潺湲。秋风忽散城头雨，先为游人一解颜。下马溪桥散步行，暑风絺纻入林清。村殽野饭匆匆发，碧水青山面面迎。踏尽平堤怜草绿，到来幽谷见云生。西湖胜事年年别，几日愁多不出城。望尽孤云入杳冥，翠微深处一茅亭。高台地迥秋先至，古榻僧闲昼亦扃。诗思更随流水远，醉魂还为碧山醒。凭虚试彻凌云调，应有游人下界听。"}