{"id":"1109676","title":"咏古诗十二首","dynasty":"宋","author":"刘敞","text":"虹蜺明西方，五色相属联。浮云万里来，泱郁天宇间。白日晦无象，盛阳变为寒。洚水弥九土，陵谷相贸迁。盈虚叵前测，物理有固然。长离乘风起，四顾求所栖。路穷临苍梧，复排层霄飞。岂不愿安处，不知所可依。罾缴充径隧，鸱枭正鸣悲。瞑夫抱同律，旷绝将何希。赵国弃鸣犊，孔圣为之回。西伯善养老，伯夷以为归。驰驱西楚郊，徘徊太皞墟。周汉多封君，不祀既忽诸。三坟基皇德，八索总道枢。若人岂欺我，虞夏亦典谟。万里如浮云，古风讫无馀。往矣不可追，喟然为踌躇。游鳞泳泉下，黄鹄巢林端。得失不相及，天理庸自全。有虞垂衣裳，西母献厥环。周穆宾昆丘，车辙万里间。宗庙颓为墟，阊阖不可攀。祈招作悲诗，万里用为叹。灵山生神芝，一年再三秀。绚彩夺霞露，荧煌寄岩岫。真人劝我餐，可以跻万寿。自古王子乔，秘此莫轻授。采之岂辞远，时逝不可又。岁晏怀所思，终焉不盈袖。元钧运洪炉，昼夜不少停。万物更相禅，一气纷异形。驹掇出灶下，久竹为青宁。孰知范氏牺，晚就南亩耕。至人友造化，逝与一世冥。善恶故不屑，宠辱何足惊。东游沧海滨，回首面大荒。豁达三齐风，连山郁苍苍。在汉田横氏，不忍南面王。磊落五百贤，从死忽若亡。壮士不必成，令名固为长。异体同一心，万年尚耿光。天道不可闻，自昔孔子徒。籍籍秦汉间，将非愚且诬。大河决东郡，火德以为符。哀哉冀州壤，兆民散为鱼。公孙虽前觉，执政疾鲁儒。世无异物神，终竟遗泥涂。苌弘谋周室，愤血死犹碧。子胥殒吴门，江水为之逆。精能动天地，忠不谕两国。九鼎既西逝，姑苏亦东侧。偷容习为俗，万世未遽易。形势驱使然，生民岂恶直。麒麟不可羁，安得书春秋。凤凰云难致，孰使鸣岐周。无田于甫田，岁月忽已遒。如非行迈谋，自宜道路脩。安知吹鸣律，燕谷成良畴。不见托秋驾，昆墟亦能游。通都天下衢，名化交百廛。鸣鸡侧肩入，日暮掉臂还。有生寄无穷，过若空中烟。俯仰异去就，况乃多历年。留侯独悟此，解组从列仙。万户如脱屣，故为绝世贤。南山有樛木，葛蔂蔓其封。上枝结纷菲，下枝散蒙茏。下能使上好，上亦令下通。宁知力不足，岁暮摧烈风。苦成任两国，德孰与栋隆。君苟以此始，又当以此终。"}