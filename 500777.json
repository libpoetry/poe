{"id":"500777","title":"壬辰清明日客有携酒城东邀陈致中谢行可程子舟马希穆及余游月盘洞天偶遇张文泰遂同饮欢甚行可以老杜清明二诗次韵纪事因就韵赋 其一","dynasty":"明","author":"陶安","text":"千门插柳绿含烟，陌有轮蹄水有船。花下酒杯堪献酢，松间山路更攀缘。仙童见客频留坐，飞鸟依人每可怜。席展园亭殽杂进，粥香邻灶火新然。有闲爱结渔樵侣，无术能飞子母钱。自笑劳生空扰扰，欲求鼎药为延年。"}