{"id":"756803","title":"李莲生茂才以长句为题小草依韵奉谢","dynasty":"清","author":"慧霖","text":"修竹心虚坚有节，老梅骨瘦硬如铁。乾坤清气得来难，一卧空山休漏曳。是空是色年复年，空中幻出云霞烟。不恨生在千年后，但恨生不千年前。有诗可吟酒可醉，菩提即是逃禅处。一朵梅花一首诗，万个吟身万梅树。李侯生有冰雪姿，倾心为我题长句。李侯李侯歌漫夸，请将此笔凌云霞。不然署作护花使，愿与仙人扫落花。君不见仙骨珊珊身落落，举头一拔红尘脚，定有清风振河岳。"}