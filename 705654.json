{"id":"705654","title":"题汴人赵澄临赵子固栈道图","dynasty":"明末清初","author":"钱谦益","text":"蜀山崔嵬去天尺，千峰万嶂攒列戟。奔涛坼峡斗雷霆，削铁层层梯绝壁。青天鸟道瞰窅冥，终古蚕丛见开辟。地缩千盘云栈重，天回四游阁道窄。牛车络绎不断头，飞走凌兢罕接翼。轮鞅牵确如有声，人鸟夤缘共一迹。穴穿重掩身入霤，登顿巉岩足上壁。此图瑰璚画者谁，似为升平写物色。天汉津梁扼关陇，沃野舆图跨梁益。参旗横拂东井深，褒斜钩连子午直。邛竹蒟酱来东西，滇僰冉駹走阡陌。何烦力士挽金牛，是处戎王贡瑶碧。郫筒好酒车郤载，织成锦段马荐席。烝徒犹拜古帝魂，学士能铭剑阁石。呜呼此图不易得，全盛方舆真可惜。丹青如阅《华阳志》，衣裳不为左担易。何物毡车掣橐驼，况乃穷庐盖服匿。卧龙跃马定谁是，锦江玉垒还自昔。雪江老人头雪白，吮笔经营口嚄唶。画师有心人不识，老夫看画长叹息。"}