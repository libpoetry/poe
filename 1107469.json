{"id":"1107469","title":"童丱须知 宫室八篇","dynasty":"宋","author":"史浩","text":"茅茨不剪阶三尺，自古唐虞是圣人。万乐阿房歌舞地，只消一炬化为尘。大禹卑宫自一身，能令四海叙彝伦。雕墙峻宇垂丕训，更有遗风及后人。相国当年葺未央，欲将壮丽奉高皇。谁知后裔求增广，万户千门起建章。榱题数尺耸高堂，得志吾人正未遑。若有贤名并德行，茅茨之下亦风光。广厦须增千万间，普令寒士尽欢颜。少陵自处知何所，低小茅檐燕往还。数间破屋洛城中，却有高名振古风。寄语纷纷美宅者，安居宁不愧卢仝。结庐休与梓人评，此辈唯知侈栋楹。身在地方归未得，归来却始悔高明。乞身閒退本何图，赐第俄然处帝都。报德未忘三捷奏，祈天且办一重炉。"}