{"id":"1092127","title":"游石鼓次柯德初韵","dynasty":"宋","author":"程洵","text":"簿书尘涴人，高士莫肯顾。我穷敢言高，糊口随所遇。一遭猿鹤嗔，讵能虫鱼注。读礼尺不盈，披易体忘互。案惟朱墨尘，吏执符移付。催科本虽拙，勉强亦备数。有时迅檄来，又办走长路。名山谩在眼，俗驾不容驻。兹游岂无意，发兴亦已屡。心知江山奇，远目当与寓。冠裳裹病躯，汲汲忘旦暮。今日复何日，从君举幽步。柳深尚藏乌，水浅可立鹭。离离网举鱼，隐隐舟横渡。登临得胜地，一览万景聚。况远城市喧，无复尘埃污。六籍烂星罗，百氏纷云布。窗虚明照人，几净寒生雾。仰止夫子堂，敬诵昌黎句。文章何足言，道义有真趣。由来重儒学，所贵通世务。恨我拙且迂，浪奉先生屦。明朝九衢尘，回道迹已故。重来定何时，诗就发如素。"}