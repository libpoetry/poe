{"id":"816844","title":"菩萨蛮","dynasty":"清","author":"蒋春霖","text":"雄龙雌凤盘高阁。红墙百尺银河落。蜡烛散轻烟。春城寒食天。兽环金屈戌。花影空房宿。轻烟趁风斜。还来王谢家。青溪流水宵乌咽。青溪杨柳无枝叶。远客莫相思。江南春信迟。迟君堤上道。堤下多荒草。布谷雨声中。野花肠断红。镂金屏扇双青凤。象床日午迟娇梦。宝镜不相怜。好花窗外妍。画堂传唤急。指重筝弦涩。舞罢又回身。春风陌上尘。铜鞮歌断江烟白。神弦醉舞湘灵泣。惟有故乡音。高楼伤客心。春风三十度。歌管春声聚。烟月过花期。惜君金缕衣。南塘洗马喧春水。驮金买宅长干里。锦带玉麒麟。双鸾罗帐温。御笺银沫冷。北雁音书警。落日动边愁。春寒罢远游。绿章伏剑青铜吼。紫皇夜醉摇星斗。银汉有风波。仙郎休渡河。上清沦小谪。鸡唱瀛州白。霖雨起苍龙。还来朝帝宫。碧窗新火明朱鸟。金盘侍女分瑶草。作妇已经年。鸾刀清昼闲。松纹团细绿。采采愁盈掬。微笑别春厨。羹汤劳小姑。"}