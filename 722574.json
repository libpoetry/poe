{"id":"722574","title":"留别羊城诸子","dynasty":"明末清初","author":"屈大均","text":"大鱼啖虾䱉，小鱼啖沮洳。风波一失所，微沫犹相濡。吁嗟尔君子，念我如黔娄。养亲无甘毳，从君无骊驹。怀宝而迷邦，前路多忧虞。王孙诛淖齿，伍子干阖庐。所愧病无能，日暮空踟蹰。枯鱼日衔索，高树多惊风。我亲已白发，我行犹转蓬。仲繇嗟负粟，冉子念尸饔。携手出东门，泪落尘埃中。蛇脂已耆乾，龙饥尚未充。耘瓜忌伤根，结兰贵心同。孝子当不匮，锡类及微躬。"}