{"id":"691857","title":"雨后往视田园同田熊二子二首","dynasty":"明","author":"李梦阳","text":"鸟性悦俦匹，人情岂无慕。亟见不云数，独行必相呼。昨有城上眺，今复郭南步。膏雨回原绿，丰林宿残雾。久芜慨我庐，旱水两妨误。夏禾既岑漠，秋秫庶能穫。酿具粗巳足，念子有长路。雨暵自有期，岁功讵云差。昨来偶滂沱，万物皆颜华。晴晨子见过，毅然巾我车。荒径蹄辙稀，泽国疏桑麻。长风起修林，夕响连蒹葭。芁芁南山豆，离离东陵瓜。怀古看行云，矫首徒咨嗟。"}