{"id":"702964","title":"柬商茂林郎中二首","dynasty":"明","author":"谢迁","text":"斯文乡曲旧通家，宦路相看几岁华。邂逅红亭烦驻节，慇勤青眼未生花。石尤风急仍留客，都水司存远建牙。南旺湖头重分手，碧波离思两无涯。当年知己辱尊翁，草野诸生揖上公。璞玉久惭虚重价，芝兰今喜见芳丛。疏星向晓芒犹北，潦水经秋势亦东。欲寄椒浆酹松槚，岁寒心迹后先同。"}