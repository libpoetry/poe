{"id":"579575","title":"荣感卷为文尊道题","dynasty":"明","author":"江源","text":"忆我生六期，颇识人事时。父母鞠育深，出入恒相随。抚背恐我寒，摩腹恐我饥。七岁教识字，八岁教诵诗。九岁教习礼，十岁遣从师。愿我学大贤，望我光门楣。此德何所以，天地辄拟之。思欲甘旨奉，贫贱难为资。幸叨禄养日，双亲久暌离。冢木已合抱，二十年于兹。徒然五鼎富，不及□粥糜。金紫纵被体，安得如斑衣。风木鼓长恨，蓼莪有馀悲。文君我好友，兹事同襟期。督赋互庾岭，持卷索我诗。荣感触寸心，涕泗双交颐。援笔欲中止，勉强赋此词。君方百里寄，循良恒见推。扬名以亲显，亦足申吾私。寄言共努力，忠孝长相思。"}