{"id":"1131939","title":"郊行","dynasty":"宋","author":"潘牥","text":"山色今朝改，溪流昨夜添。数荷红贴水，一笋绿平檐。处处闻缫轴，时时见酒帘。买香諠岳庙，翁媪亦祈签。衰病逢行健，归途未寂寥。晚山青泼眼，早稻绿平腰。林旧藏僧寺，溪新架石桥。松阴田舍古，小立听鸣蜩。拟欲寻诗取次行，东风放出十分晴。花时酒旆家家有，蚕月缫车处处鸣。乍可腰镰从父老，何能手板事公卿。他年若述逸民传，万一中问有姓名。"}