{"id":"532884","title":"送梁思伯游燕兼赴故人吴给事匡庐之约","dynasty":"明","author":"黎民表","text":"梁生倜傥非凡俦，家世况乃平津侯。前年束书走燕赵，布衣屡作金门游。长安贵客竞迎致，生也拂袂仍丹丘。归来二顷无负郭，茅屋秋风自萧索。壶觞谁过仲长园，校雠空哂扬云阁。翻然更作江湖游，知有心期在庐岳。出门大笑谁绝群，浮云万里忽相踰。鸿鹄从来羞燕雀，骅骝宁复顾辕驹。江城贳酒与君别，美人当筵歌一阕。南陌衣冠聚似云，东园桃李飞成雪。丈夫此去岂长贫，嵂兀黄金可致身。万国星躔环紫禁，五陵意气骄青春。徐乐公车相待久，赋献河东未白首。罗浮应有倦游人，书来更道相思否。"}