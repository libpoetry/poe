{"id":"547067","title":"冬夜方胥成过访","dynasty":"明","author":"于慎行","text":"玄云结重阴，北风凄且寒。端居寡言宴，惜此芳岁阑。客从远方来，入门正其冠。解装出所有，赠我青琅玕。其物有光耀，握之感且叹。华镫列堂隅，酌醴羞盘餐。片言意气合，昵若平生驩。风雅久沦替，学海多狂澜。众目徒荧荧，谁为旷古观。问君四方志，前路何漫漫。时俗贱文史，世事多艰难。勉哉树芳轨，荣名不可殚。"}