{"id":"761545","title":"霜花腴 彊村先生霜腴图题词","dynasty":"清","author":"况周颐","text":"醉扶寿客，近酒边、何知世有沧桑。风雨天涯，燠寒人境，十年顾影情芳。自持晚香。甚岁华、葵麦斜阳。费肠回、旧约东篱，义熙笺管几吟商。消得未荒三径，是怀姿卓杰，照映容光。彭泽秋高，郦泉花大，才知瘦亦寻常。校馀梦凉。引镜看、诗鬓能苍。办餐英、驻景年年，采山烟路长。"}