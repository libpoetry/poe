{"id":"577184","title":"雪山歌","dynasty":"明","author":"陈琏","text":"若有昆崙之西岷峨阴，天文上属井与参。危峰列嶂高万仞，色映银汉光沉沉。忆初康回触折天柱时，娲皇炼石补天多苦心。故将太白作天骨，斯山独与同嵚崟。势连西域白不断，极目万里皆瑶簪。阴风号寒滕六过，琪花六出成琼林。飞鸟不敢度，矧有哀猿吟。光晶熠耀可望不可近，使人对此毛发寒森森。其中何所有，冰蛇长十寻。雪□与雪鼠，谷底藏尤深。万年坚冰消不得，岂畏夏日能流金。几回霜台闲骋目，独爱爽气清予襟。何当乘风问真宰，请化此雪为甘霖。"}