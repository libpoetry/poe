{"id":"704880","title":"八月十四日夜饯伯昭五首","dynasty":"明","author":"薛蕙","text":"秋堂惨别酒，夕幌伤离弦。酒停弦亦阕，乍睇望舒圆。窈窕度清汉，空濛浮素烟。此时一弭思，再徙风中筵。筵徙杯复倾，风罢衣犹冷。欢意始依依，忧心终耿耿。兹游并偶坐，后别侣孤景。婉娈惜流光，携手夜方静。静夜未遽央，华月出尚早。微氛映脩竹，皓露散芳草。殷勤迟暮日，缅邈平生好。及兹暂晤语，安能写怀抱。抱怀不可写，徘徊讵云已。渐聆寒漏促，屡顾清阴徙。宵深河敛素，曙近云成绮。愿子引馀觞，为别怅伊迩。迩别非久淹，征驾憩南馆。黯黯金波灭，离离玉绳断。绪言殊未竟，积思俄已满。行矣念相慰，裁音冀无缓。"}