{"id":"731181","title":"故大学士兼江南河道总督高斌","dynasty":"清","author":"弘历","text":"本朝善治河，靳辅齐苏勒。斌实可比靳，弗徒保工急。至其于齐也，有过无不及。惟是闭三坝，自信过于力。下河曾受福，异涨害亦迫。用此抵以罪，劝惩国之则。然终谅其心，与祠复原职。壬午复南巡，清口亲定式。预拆东西坝，频年已受益。昨秋黄河决，洪湖涨因逼。无已徐启坝，未至冲溃棘。使斌而有知，应叹初未识。"}