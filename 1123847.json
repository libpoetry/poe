{"id":"1123847","title":"周允升见临已而步过其书堂二诗赠之","dynasty":"宋","author":"赵蕃","text":"涟川川上一书堂，岸缺篱崩径亦荒。问讯主人空日日，自怜求友亦皇皇。岂期雪后能相过，不惮风前往送将。陇菜半芜梅摘索，未妨小立更寻香。问学知君有所从，未闻论事剧谈锋。滔滔元自滥觞水，凛凛定期寒岁松。不负师承经子厚，共于人物惜元龙。涟川川上书堂路，宁复斯人旧履踪。"}