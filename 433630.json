{"id":"433630","title":"鹊踏枝二首","dynasty":"近现代","author":"程千帆","text":"柳外清辉楼一角，碧海冰奁，刻意怜秋约。云影渐生蟾影薄，今宵光景浑非昨。自卜镫花无计著，暝色侵寻，忍下重重幕。竟夜雨风相斗作，任它愁绪添眉萼。一水盈盈秋梦浅，几度凌波，几度红香变。昨夜南塘风色乱，藕丝已逐离魂断。不道弄舟人去远，自苦芳心，独伴残阳晚。欲话后期惟泪眼，临流谁会年时怨。"}