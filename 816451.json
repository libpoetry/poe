{"id":"816451","title":"庚子二三月之间","dynasty":"清","author":"傅山","text":"岂非物外人，经纶为谁瘁。细雨杏花下，今古得小憩。物皆有自然，颜色谁点缀。山河气概间，转更增妩媚。游凫溯前渠，春绿艳于醉。诱心如孩提，酣然冀一睡。秋冬无一诗，花鸟讵如许。一年快一年，感慨何胜语。天机之所触，不选生如稆。花岛情有无，木人作意阻。韄揵多所碍，于道亦龃龉。南山起春云，东风吹小雨。绿涟动青嵓，澹荡鸥一?。尔我无小大，逍遥皆容与。念人各有志，未偿如责取。君章近孔徒，次都似老侣。难易归所天，易地失蟨駏。无用不可测，未足抱奇举。湟围解樊生，乌桓败田父。计痒俊一中，乱贼恨贾诩。凤雏不雄飞，伏龙井络拄。阮公无臧否，竖子叹广武。庄陵真高尚，所际中兴主。"}