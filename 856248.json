{"id":"856248","title":"用东坡三峡桥韵赠源上人","dynasty":"宋","author":"王之道","text":"解衣振林霏，攲枕听檐溜。饥肠欲雷鸣，病耳忽牛斗。自嗟兵火馀，十载困淮右。崎岖穷水石，邂逅遍岩窦。山游杂麋鹿，野处狎猿狖。那知膏粱肥，但觉蔬笋瘦。宝林吾北邻，晨夕钟鼓奏。疏篁玉森列，樛木弓半彀。来为圣人祝，歌呗发清昼。归馀雨脚稀，溪流静如漱。"}