{"id":"117871","title":"送杨腾山人","dynasty":"宋代","author":"苏辙","text":"胸中万卷书，不如一囊钱。不见杨夫子，岁晚走道边。夜归空床卧，两手摩涌泉。窗前雪花落，真火中自然。涣然发微润，飞上昆仑颠。霏霏雨甘露，稍稍流丹田。闭目内自视，色如黄金妍。至阳不独凝，当与纯阴坚。一穷百不遂，此事终无缘。君看抱朴子，共推古神仙。无钱买丹砂，遗恨盈尘编。归去守茅屋，道成要有年。"}