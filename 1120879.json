{"id":"1120879","title":"北湖暮春十首","dynasty":"宋","author":"周紫芝","text":"东君无意惜花残，留得青山隔雨看。可怪天公不怜客，绿阴成后却春寒。北湖看雨两春馀，忘却渔村笠泽居。去岁莺花犹是主，今年须鬓不胜疏。花到酴醾欲尽时，一春已是燕游稀。旧来持酒听歌处，乞与东风燕子飞。长安市里人如海，静寄庵中日似年。梦断午窗花影转，小炉犹有睡时烟。几日春风自在颠，谁家相唤上鞦韆。难留花住那堪雨，不奈天寒更禁烟。洛红闻说烂如霞，应著青油密护遮。莫剪姚黄供老眼，使君头白懒看花。韦郎诗淡少人传，贪看仙书不爱眠。闲磨小团新样月，拨灰重试古龙涎。西施乳白鱼供箸，樊素唇红果荐新。不恨江干春晼晚，旅庖犹是慰愁人。落絮天慵草渐匀，最迟红药又成尘。苦无黄鸟能歌舞，连日春阴闷杀人。燕梁夫妇几时归，养得新雏总解飞。投老卜巢犹未定，可怜人不似乌衣。"}