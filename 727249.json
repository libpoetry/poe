{"id":"727249","title":"五仙诗五首 保命府丞授诗","dynasty":"南北朝","author":"周子良","text":"华景辉琼林，清风散紫霄。仰携高真士，凌空驭绿轺。放彼朱霞馆，造此尘中僚。有缘自然会，不待心翘翘。太霞郁紫盖，景风飘羽轮。直造尘滓际，万秽浇我身。自非保仙子，安见今日人。过此未申岁，控景朝太真。冥缘虽有契，执德故须勤。写我萧闲馆，游彼尘喧际。骋景盖飞霄，寻此人间契。周生一何奇，能感玄人辙。无使凌云干，中随严霜折。灵风扇紫霞，景云散丹晖。八素不为迥，九垓何足巍。志业虽右□，习之亦成微。勖此今日事，今阙方共归。悬台凌紫汉，峻阶登绛云。华景飞形烛，七曜亦殊分。写此步尘秽，适彼超世君。勖哉二祀内，无令邪世闻。方为去来会，短辞何用纷。"}