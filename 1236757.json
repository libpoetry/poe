{"id":"1236757","title":"太阳十六题 识自宗","dynasty":"元","author":"耶律楚材","text":"拈花老子徒饶舌，面壁胡僧太赚人。更着洞山行过水，吾宗从此永沈沦。百尺竿头须进步，无明鬼窟好抽身。寒灰定爆真奇味，枯木花开别是春。韶老须弥论过失，庐陵来价认商量。可怜一粒灵丹药，咽下喉咙命已亡。白云深处有沧波，半醉微醒哭更歌。孤艇往来无系绊，阴晴天气曝渔蓑。人亡家破更何依，退步悬崖撒手时。去岁生涯无寸土，今年活计更忘锥。通方大隐好居廛，手段能如火里莲。九陌香尘乌帽底，一槔春水白鸥前。垂衣端拱愧佳兵，文化优游致太平。昨夜濛濛春雨足，松筠花草一时荣。雪刃森森倚碧云，佛魔凡圣总亡魂。水乾沧海鱼龙死，火烈昆冈玉石焚。寒来向火被添绵，夏月临风使扇扇。渴饮饥餐随分过，闲中打坐困时眠。个个既知迦叶富，人人休怨释迦悭。破铛煮得空华实，甑里盛将铁汉餐。元知舌上无横骨，须信喉中有转关。唤鳖为龟人不肯，直教迦叶也眉攒。潇湘一片芦花秋，雪浪银涛无尽头。何须渔歌发清响，鹭鸶飞出白汀洲。重阳九日菊花新，妙契忘言不犯春。收得安南忧伐北，不知何日得通津。从来个事不囊藏，刹刹尘尘为举扬。近日令严谁敢犯，不教夺市与搀行。鹫岭默然全是影，毗耶杜口本非真。灯笼露柱呵呵笑，误杀浮生多少人。疏山住住莫葱葱，龙牙且无祖师意。须信扑牛另有方，不犯锋铓震天地。破船折棹残蓑笠，石女直钩波上月。方士徒誇铁作金，道人祗要金成铁。"}