{"id":"1109380","title":"寄兜率悦禅师二首","dynasty":"宋","author":"刘弇","text":"三峡当年一锡飞，祖灯曾是密传西。示徒端的只消指，灌顶分明别有醍。秋衲拥云惊晓榻，病髭镊雪照寒溪。知谁解吸西江水，赖有孤禅觉众迷。箯舆曾约下山颜，白足尘缘等是悭。贪为水云留物外，劣容纸墨到人间。银潢一掬愁枯肺，金钥千重想上关。病客此身似笼鸟，何时毳衲对斓斑。"}