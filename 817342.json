{"id":"817342","title":"咏落叶敬步御制原韵","dynasty":"清","author":"戴亨","text":"露折霜摧岂自由，花残莺老债谁留。无边晻暧成虚荫，不断萧骚付浊流。弃妇机中明月夜，离人江上白云秋。何须更听回风曲，满眼荣枯导客愁。东西飘泊散残红，寥落关山夕照空。岂向御沟流锦字，已甘憔首逐飞蓬。集无枯菀随凉雨，望断青葱忆好风。最是蝉鸣凄绝处，萧萧声乱五更中。瞥眼惊看节序殊，流光那得住斯须。已伤茂苑差池陨，旋感深林次第无。力怯云衢甘委壑，巢怜风影泣栖乌。枝头未尽苍黄色，惨淡馀荣尚守株。风木无端惊客心，皋鱼隐痛对伊深。飘来湿处疑含泪，盼去空庭失旧阴。忆接芳蕤徒缱绻，情依乔影费追寻。羁人不寐愁听汝，中夜蛩音杂雨音。田家荆树近如何，泪洒枯茎感慨多。纷与断霞争渡水，乱披残霭下寒波。虫书未就馀残萚，蚁梦初回尽改柯。鸿雁影稀孤干在，愁心摇落遍关河。天高地迥感深秋，无定萍踪相对愁。梦逐樵蓑穿石磴，魂迷渔笠上兰舟。穷途有哭如狂阮，随处堪埋类醉刘。敢以巴言赓睿藻，自伤身世等浮沤。"}