{"id":"1130350","title":"梦蝶居士赞二首","dynasty":"宋","author":"释德洪","text":"俯看人世，一沤起灭。失脚来游，梦入蚁穴。前身后身，独临两境。左右见之，不杂其影。眉目秀发，嫩木含春。风度凝远，霁月洗云。叶屋花房，玉堂金宇。我视睨睨，渠方栩栩。余观此老，神光浑圆，道骨粹刚。唾零功名，眼盖侯王。何为须发沧浪，被此朝章乎。岂非如茅容杀鸡，毛义捧檄。但欲致慈母之一笑，安知有佳客之在旁也。所以袖补天之妙手，秘医国之奇方。独游戏于富贵，如蝶栖宿于花房。占百年之闲适，寄一梦于幽香。千花百卉，金马玉堂。丽风日之醇酽，遍雨露之恩光。遥增击而栩栩，亦何异一丘一壑之相羊耶。"}