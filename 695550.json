{"id":"695550","title":"中秋玩月二首","dynasty":"明","author":"林弼","text":"见月令人写百忧，况逢良夜半三秋。星河有路通蟾阙，云海无波涌蜃楼。老桂一枝容手折，仙槎万里谩神游。清光莫照干戈地，忧国诗人易白头。风雨良宵大半妨，清秋此日对团光。百年几度见明月，千里相思在异乡。按曲双鸾回素羽，掠舟孤鹤振玄裳。乾坤光霁今还兆，好献瑶池万寿觞。"}