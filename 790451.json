{"id":"790451","title":"咏江士清随月读书","dynasty":"清","author":"王家枚","text":"心长景苦短，寒暑如逝川。励志在颜闵，何忧坎壈缠。繄昔江侍读，中夜不遑寐。家贫业斫屉，自朝以至晦。乘夜发箧书，苦无膏可焚。邻机声已寂，壁穴光难分。元云散层阴，皎皎月轮吐。握卷招姮娥，姮娥不我扈。启户一以眺，屋矮差可登。蹑足与相逐，不顾姮娥憎。终岁以为常，兀兀意无倦。天帝悯其愚，故缓羲轮转。清风激千载，嗣响更属谁。时乎不我待，芳草岂再蕤。下走困谋食，懔懔三光流。安得鲁阳力，回彼羲和辀。苕苕千百代，不朽惟有名。努力勖前修，上以希士清。"}