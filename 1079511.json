{"id":"1079511","title":"喜章仲孚朝奉见过十韵","dynasty":"宋","author":"吕本中","text":"苦语不难好，旧交今则无。但能留客坐，已胜折腰趋。只有连根煮，初非满眼酤。苔痕记拄杖，雪影傍跏趺。语道我恨晚，说诗公不迂。丁宁入汉魏，委曲上唐虞。历历有全体，匆匆或半涂。真当置度外，不敢望庭隅。日月换新岁，江山非故吾。他年佳句在，与画密庵图。"}