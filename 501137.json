{"id":"501137","title":"送静明复住持天宫寺","dynasty":"明","author":"陶安","text":"静明复，毓秀乎儒族。兹乃膜拜缁其服，终日翻经坐空谷。君不见龙飞凤舞下天目，烟草凄凉渺平陆。江南玉树寂无舞，喜见昙花艳西竺。月影相随湖上宿，晓玩云楼众山绿。苑鹿昼驯岩虎伏，饭饱青精荫脩竹。空外一声清呗响，宝床演法毫光烛。莲香飞出齿牙间，天雨曼陀散珠玉。闻道天宫现人世，苍鹫回环梵王屋。一朝教省檄书来，主领名山起幽独。释子遥闻大欢喜，仰待云间锡飞速。从今礼师如礼佛，丈室天龙来眷属。但令宗说两通融，选佛场中一灯续。"}