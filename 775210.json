{"id":"775210","title":"追怀刘壮肃公","dynasty":"清","author":"陈瑚","text":"忆昔甲申岁，法夷寇南瀛。公自平发逆，久叹髀肉生。英雄乘时势，系越更请缨。四郊刁斗急，虎帐夜不惊。胜败乃常事，深谋功竟成。遂令彼金人，畏惧岳家兵。莫云修武备，海岛便升平。百年开草昧，政教未风行。凶番赖以抚，田赋赖以清。汽车行陆舟，电火不夜城。顽民忽梗化，揭竿辍芸耕。即为尧舜民，宁免租税征。处士亦横议，时作不平鸣。用夷以变夏，毋乃妄讥评。斯人已不见，治绩犹分明。创始畀后人，文献有馀荣。斜日登大墩，古城址已倾。岿然北门楼，寄我古今情。"}