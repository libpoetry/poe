{"id":"1114386","title":"寇彦时自历下归携古铁刀白石压尺见赠因以二诗答之 白石压尺","dynasty":"宋","author":"李昭玘","text":"素质并琳琅，磨砻若截肪。动摇风莫虑，点污墨须防。色带泉流润，声含磬韵长。愿登青玉案，时助写云章。战地久埋没，洪炉为再烧。曾因土花缺，不逐血魂销。拟借庖丁手，宁悬笔吏腰。柔铅勿多忌，一割定相饶。"}