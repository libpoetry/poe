{"id":"455282","title":"东风第一枝 新春试笔步梅溪韵","dynasty":"当代","author":"周燕婷","text":"嫩叶才尖，疏枝渐老，梅英暗坠尘土。轻寒还在珠帘，细雨又侵碧户。春来今日，倩谁问、春归何处？倚楼望、山角云涯，隐约一丝芳缕。犹记取、题红旧句；漫料理、踏青新绪。可怜水韵兰情，唤醒莺朋燕侣。桐阴柳陌，喜长日、酌风斟雨。便见得、花卜佳期，商略蝶蜂来去。"}