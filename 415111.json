{"id":"415111","title":"巫山神曲并序己巳","dynasty":"近现代","author":"宗远崖","text":"我生不知几何年。天帝名我为瑶姬。家住昆崙悬圃上。日与帝女相遨嬉。朝出共饮玉中髓。夕归自餐雪里芝。笑说人间日月老。清镜长照冰霜姿。帝念远游乃吾心所喜。命我辞家远主长江水。江水西源玉山头。蜿蜒如丝东向流。忆从金沙放舲舟。轻帆一日来高丘。高丘秀出巫山阳。阳台日上云流光。群神喜我始临此。为我新设白玉床。风亦欢然过瑶席。飞花微著天衣香。江上峨峨十二峰。笑看何似镜中妆。行云低徊为沐发。骤雨潇洒能飞凉。山中花木四时新。我来不记若干千万春。侧身西望忽惆怅。膝前锦瑟空横陈。随风飘过瞿塘下。归路浑忘泪盈把。孰知往时乘驾之舲舟。化作滟滪堆头之石马。阴崖清猿昼夜啼。曦月不见风凄凄。渔歌千载多苦调。药客独寻迷故蹊。含情来往峡江路。但见奔流如电赴。百丈牵舟泣舟子。黄牛三宿犹如故。我殊不乐重上征。群神皆睡莫相迎。十二碧峰寂无语。月明虚听松风声。松壑萧寥入梦初。谁歌三峡出蓝图。江流他日化灯海。照夜无须明月珠。我返巫山时。彩云正入宿。玉衡今稍移。世变一何速。孰知灵境片时眠。乃是人间明月春秋千数百回圆。拂衣东向望江天。山下旌旗扬日鲜。群凿三巴两岸石。高筑巨坝横奔川。黄牛石马难长在。江山每随时代改。我愿助人早日截断大江流。携手同登巫山绝顶观灯海。"}