{"id":"536933","title":"梦游虞山拂水岩","dynasty":"明","author":"王世贞","text":"虞山近乡国，今隔二千里。我攀元气蹑恍忽，一夜飞度大江水。大江云渺瀰，为我送置虞山侧。千林鸟啼尚不断，倏然已坐颠岩石。下有阴壑流潺湲，罡风倒吹飞满山。恍若神人散天花，喷流瑟瑟明秋霞。中间一道或如练，上注银河星斗斜。洪涛汹汹，溪谷谽谺。擘拆老桧，屈蟠龙蛇，鳞甲隐起纠纷拿。濛阴黯淡不辨色，西看茫茫大江碧。欲招李白天姥颠，跋浪鲸鱼竟难测。谁?清泉洗余耳，下视浊世俱浮蚁。长啸归来始自惊，犹疑几席岚烟起。往者王使君，邀余上客华阳巾。酒酣剑门峡，手弄兹山云。转头不见秋霏霏，但馀香雾沾人衣。昨来梦境更奇绝，试问庄生谁是非。"}