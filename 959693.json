{"id":"959693","title":"菊","dynasty":"宋","author":"郑獬","text":"菊花初抱叶，始见春光来。绿蓓今著花，又见秋风回。高天不容土，白日安可栽。一世如大疟，寒暑还相催。使我明镜匣，羞为苍颜开。流年可奈何，独有金螺杯。閒秋无丈尺，付与令剪裁。况兹佳节近，秋日宜楼台。菊花又密闹，烂若金缕堆。如何不自乐，行绕空徘徊。秋风不惜花，即见飞苍苔。惟此一樽酒，万事皆尘埃。"}