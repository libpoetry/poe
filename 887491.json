{"id":"887491","title":"玉京谣 陈仲文自号藏一，盖取坡诗中“万人如海一身藏”语。为度夷则商犯元射宫腔，制比赠之","dynasty":"宋","author":"吴文英","text":"蝶梦迷清晓，万里无家，岁晚貂裘敝。载取琴书，长安闲看桃李。烂绣锦、人海花场，任客燕、飘零谁记。春风里。香泥九陌，文梁孤垒。微吟怕有诗声翳。镜慵看、但小楼独倚。金屋千娇，从他鸳暖秋被。蕙帐移、烟雨孤山，待对影、落梅清泚。终不似。江上翠微流水。"}