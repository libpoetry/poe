{"id":"813562","title":"解语花二首","dynasty":"清","author":"李慈铭","text":"湘帘斗影，翠管留春，恨谱翻都遍。殢人星眼，无言处、不比往时相见。檀槽自暖，弄娇小、乍弹还倦。知几时、桐叶秋风，暗替团圞扇。听取清歌宛转。觅微云山外，离绪难遣。蕙心清浅，无由托、上例乱红波捲。珠尘梦短。问何处、露华能恋。应共收、碎佩丛铃，写人骚兰怨。猩英细簇，绛瓣匀敷，绀萼双趺展。乍分还敛，薰风里、相倚又相遮掩。重台更艳，认高处、五云秾颤。是甚时、蜡凤三珠，齐向枝头见。可似尹邢婉娈，又身轻掌上，来舞飞燕。朝酣深浅，红裙并、偏让暗抬娇面。芳心数点，还密意、如人旋转。长愿深翠朱幡。不作飞红怨。"}