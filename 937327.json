{"id":"937327","title":"赠洞微山人","dynasty":"宋","author":"陆游","text":"我年六十四，获谴输鬼薪。束书出东门，挥手谢国人。笑指身上衣，不复染京尘。时有一老翁，祝我当自珍。却后十五年，迎君浙江滨。我笑语是翁，岂说他生身。事果不可知，邂逅如隔辰。鹤发无馀鬒，鹑衣仍苦贫。秋风旱河头，握手一笑新。买酒烹鸡豚，往事得具陈。试数同朝旧，零落增悲辛。与翁虽俱老，肝胆犹轮囷。千里亦命驾，何况托近邻。秋高佳风月，相过莫厌频。"}