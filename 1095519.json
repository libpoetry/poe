{"id":"1095519","title":"秀侍者?蕈","dynasty":"宋","author":"释居简","text":"葵藿不甘羊酪膻，笋蕨隽永非薨鲜。树鸡风度扫藜苋，盖其氏者尤称贤。敷腴孕秀茁枯朽，软湿不齐相后先。春风薰陶紫芝秀，陆地挺特荷钱圆。虽非灵椿八千岁，要与风月三千篇。古源阿棠文人行，荐新已办罗百笾。开端慷慨约同饷，一语不移金石坚。过门走致演纶手，不记旧约篝灯前。小空在左辄反睨，解衣作质呼芳鲜。晓罂嫩汲井花水，地炉瓦鼎相周旋。蒲萄馀沥正其味，盐醯不御全乎天。缀盂独当第一义，曾水洗空十万钱。不须沆瀣更疏瀹，欲跨明月凌风烟。"}