{"id":"193490","title":"沁园春·二十年前","dynasty":"宋代","author":"吴潜","text":"二十年前，君王东顾，诏牧此州。念昔时豪杰，犹难辟阖，如金老大，却更迟留。四载相望，三春又半，邂逅劭农得纵游。田畴事，是桑条正长，麦含初抽。悠悠。身世何求。算七十迎头合罢休。谩绕堤旌纛，牵连鷁棹，喧天鼓吹，断送龙舟。翠巘层边，碧云堆处，一担担来天外愁。如何好，且同斟绿醑，自课清讴。"}