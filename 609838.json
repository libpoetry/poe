{"id":"609838","title":"别如水王公","dynasty":"明","author":"韩上桂","text":"别绪不可道，愁心枉自持。感公磊落意，少致胸中词。男儿挟愤惋，不独饥渴私。羽翼恨弗长，放志欲何之。忆昔少年日，飞腾窃自期。白起小竖子，终军黄口儿。破赵未足齿，请缨空博嗤。努力事雕琢，振足效驱驰。负薪诚黾勉，挂角顿忘疲。思窥三略秘，拟集九流奇。伦类数见推，纵横迈等夷。将翻雕翮疏，肯学燕栖卑。此意竟何为，风尘久自疑。空存肮脏骨，莫辨虎羊皮。射策阻不报，握芳知赠谁。蹉跎三十载，浪迹越江湄。貂敝鹑仍结，金空囊欲垂。触首罾缴碍，曳履雌黄随。同学宁倾耳，居高讵俯眉。泣枯怜鲋涸，敝策怪骀迟。我公浏远览，晋接耀光仪。道德余夙仰，风流世所师。饮我甘露醴，映我鹓鸾姿。白日驱潜魅，青天跃绛螭。似珠求合浦，如桂拂瑶池。自喜占星聚，何知伤路岐。朝凭蜃海阁，暮拥雍州骑。秦越逾万里，幽兰徒见思。大臣赴功业，崎岖岂所辞。空怜杕杜弱，莫靠甘棠孳。意苦词弥涩，忧多步雅危。平生少知己，况乃悲春离。病马犹思策，枯条且欲披。终当奋长剑，不负信陵知。"}