{"id":"1190246","title":"奉和圣制送张说巡边","dynasty":"唐","author":"韩休","text":"一德光台象，三军掌夏卿。来威申庙略，出总叶师贞。受钺辞金殿，凭轩去鼎城。曙光摇组甲，疏吹绕云旌。左律方先凯，中鼙即训兵。定功彰武事，陈颂纪天声。祖宴初留赏，宸章更宠行。车徒零雨送，林野夕阴生。路极河流远，川长朔气平。南辕迟返旆，归奏谒承明。"}