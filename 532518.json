{"id":"532518","title":"有怀故园亲族","dynasty":"明","author":"李舜臣","text":"昔予遘天祸，负葬归东州。寒暑倏流易，三载捷更筹。微息幸犹续，壮志嗟已休。譬之凝霜草，衰枯在九秋。又似不材木，托根于林丘。遭逢圣人朝，岩穴拔淹留。遂忘不肖躯，感激昨来游。故园日已远，荒垄谁为耰。亲族忽若遗，有怀安所投。兹身虽千里，梦寐常相求。王程限南北，归路何悠悠。不能似高鸟，去来云中由。俯仰觉心伤，泪下如泉流。"}