{"id":"620608","title":"送谢起东大行还朝 其一","dynasty":"明","author":"区怀瑞","text":"清和扇首路，轩骑何煌煌。积阴收海市，越井引崇冈。驰驱洵使职，文采俨圭璋。观风来大国，宠沐暂炎方。皇华森简命，岭桂讵回翔。遄迹绝埃尘，出入登玉阊。已肃桐叶封，还歌杖杜章。屏藩巩帝室，英御正当阳。清霄知匪懈，夙夜见周行。俾我栖蓬蒿，啸咏依末光。"}