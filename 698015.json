{"id":"698015","title":"和穆少春后赐诗扇二首","dynasty":"明","author":"赵完璧","text":"翰墨齐纨谢鲍才，龙门迢递恨难裁。银盘烂自沧溟吐，锦绮新从蜀水来。白发可能承玉唾，清风犹慊涤烦埃。神交徒尔侵衰暮，却幸儿曹侍酒杯。抱瓮忘机老汉阴，诗从凤沼忽惊心。孤高莫和阳春曲，千载俄闻大雅音。武库乍开寒凛凛，文虹遥射影沉沉。诗豪适快明时睹，悔爇猩毫自不禁。"}