{"id":"514931","title":"题璇大章善世小米山水","dynasty":"明","author":"程敏政","text":"书画船头虹月残，海岳庵外江声寒。南宫父子不可见，此纸疑直千琅玕。青山势远横江断，绿树成村隔沙乱。轻舠并坐渔樵人，安得中流分席半。由来小米笔力殊，晋魏书法兼有馀。画格明明自北苑，寓公往往称南徐。松壑上人好清洒，来往三吴忆风采。购求楮墨今尚存，感激山川良不改。禅窗拂拭天真开，洗砚欲呼江雨来。附名锦轴亦可喜，等閒富贵飞黄埃。"}