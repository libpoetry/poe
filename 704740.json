{"id":"704740","title":"发沅州舟中寄陈侍御二首","dynasty":"明","author":"薛瑄","text":"驻节沅州整一年，束书今喜远朝天。久知按部无膏泽，自愧居官费俸钱。前度江流行思好，旧游山色别情牵。西风一夜归心切，北极恩光日月悬。捲旗沙上簇雕戈，画鼓催舟发棹歌。归思载瞻黄道近，交情将奈绣衣何。一江烟水澄秋练，两岸云山拥翠螺。欲问清宵别来意，冷猿啼处月明多。"}