{"id":"318534","title":"高阳台·筝馆栖尘","dynasty":"现代","author":"庞俊","text":"筝馆栖尘，毬场拥叶，劫余园柳还青。倦侣呼尊，饯秋犹是旗亭。钩帘都盼斜阳好，甚霜风、画出芜城。暗低徊，白马黄衫，年少承平。桥边日者还知否，隔浮云试问，明日阴晴。饮罢无归，销魂何必离情。城南十里鸥飞处，指菰芦、叶叶商声。便安排，草屩捞虾，足了平生。"}