{"id":"684051","title":"步出夏门行四首 观沧海","dynasty":"明","author":"王世贞","text":"六神诸山，沦涟大壑。北风勃来，簸荡不息。帝命巨鳌，更负危揭。冠簪东出，以为碣石。烛龙双眸，以为日月。下苞苍苍，浩荡靡极。幸甚至哉，歌以咏志。孟冬十月，王师振旅。旌旗扬天，鞞铎万舞。橐驼騊駼，不知纪数。犀毗黄金，跪而衔组。归马华山，放牛桃林。大酺三日，黔首欢霪。幸甚至哉，歌以咏志。西游秦中，板屋以处。东折宋鲁，逢掖章甫。断发文身，以凌句吴。燕赵慷慨，弹铗歌呼。八方异施，等若五时。义问休畅，所底如归。幸甚至哉，歌以咏志。神龟支床，生理中绝。不如刳肠，逝而见筴。干霄之材，谥曰柽榉。风雨飘飖，狐鸟托处。纵生而雄，厥名丈夫。安能百年，与饮食俱。幸甚至哉，歌以咏志。"}