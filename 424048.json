{"id":"424048","title":"金缕曲·寿王海髯六十","dynasty":"近现代","author":"梅冷生","text":"少日中原志。换沧江、经年坚卧，平头甲子。书剑关河几回首，心与沧波万里。但恨虬髯早■矣。东望余留霸业，有诸郎、齐逐风云起。真健者，自君似。乌衣门巷春光里。近斜阳、槐阴转绿，陈书满几。蠹简芸编摩挲遍，清福三生文字。更佳酿、孟光料理。循例觞宾主集，似兰亭、少长咸名士。歌一曲，我滋愧。"}