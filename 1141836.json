{"id":"1141836","title":"诗会分韵得万字","dynasty":"宋末元初","author":"龚璛","text":"士生适江湖，岂必甚高论。天下本无事，过许无乃慁。君看古商君，扰扰终辕轘。不如渊明酒，悉索钱二万。于焉永今朝，良晤极缱绻。旭日敷春阳，爱雨满众愿。诸公美采芹，我亦竟忘献。既闻召故老，世治复何恨。膏雨当及时，物态竞滋蔓。吴侬得丰登，饱吃残年饭。"}