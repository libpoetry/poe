{"id":"1130363","title":"颂古 五位","dynasty":"宋","author":"释慧兰","text":"正中偏拈转，虚空过那边。夜半金鸡生铁卵，明明谁辨暗中圆。偏中正晓月，梳云华弄影。石人惊起梦魂消，带雪乌鸡回凤岭。正中来玉兔，团天耀九垓。万古碧潭无影像，红炉焰里雪华开。兼中至锦缝，金针双锁备。靴头线绽足知音，有耳不临流水流。兼中到眼里，双瞳齐喝道。少室山前铁马驹，三便吃尽无根草。"}