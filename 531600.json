{"id":"531600","title":"阳关图引","dynasty":"明","author":"杨慎","text":"行行重行行，送客安西征。可邻渭城曲，巳作阳关声。阳关去渭城，四千五百里。才闻征马嘶，初见行尘起。行尘征马短亭前，弱柳垂杨古道边。巳怜柳叶青如线，更爱杨花白似绵。柳叶杨花春正好，輶车且驻长安道。玉壶清酒竞芬芳，金谷艳歌殊窈窕。徘徊共劝少留连，泯默相看两倾倒。别鹤离鸾曲易终，百鹩飞燕互西东。摇摇翠幰城隅日，猎猎红旗野渡风。断歌零舞情难写，分手回头泪盈把。安闲堪羡采薪人，潇洒谁如钓鱼者。天涯风物异方身，争似在家相对贫。乡梦三更悬马首，回肠九折绕车轮。销磨岁月缘名利，鸿飞不至人偏至。我所思兮明月同，君之出矣浮云异。龙眠古刻昏莓苔，萧郎彩笔生绡开。销魂莫续江淹赋，好画陶潜归去来。"}