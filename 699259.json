{"id":"699259","title":"病中次韵答诸葛用中见寄","dynasty":"明","author":"袁华","text":"连朝寒热相攻战，帕首伸吟拥被眠。头但岑岑如砭骨，身常兀兀似乘船。谩怜方朔饥求米，谁似苏卿冻啮毡。料得故人同寂寞，客窗泚笔写诗篇。避地移舟江水滨，风尘愁杀未归人。夷亭城下空怀土，甫里湖边又见春。日落长林乌乱叫，雪晴大泽雁飞频。题诗寄远还相忆，坐对梅花月色新。"}