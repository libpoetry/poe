{"id":"690007","title":"西湖十咏为李载章题 苏堤春晓","dynasty":"明","author":"张宁","text":"杨柳满长堤，花明路不迷。画船人未起，侧枕听莺啼。风静片云消，寒波浸凉月。疑有夜吟人，推篷落枫叶。圉圉复洋洋，茭青露藻香。前湖张水戏，谁解步濠梁。藜杖憩苏湾，风温翠涨閒。惊闻双语鸟，如在画船间。片月生沧海，三潭处处明。夜船歌舞处，人在镜中行。幽梦忽惊觉，严城方向晨。看花春起早，已有晓妆人。南峰云乍晴，北峰云欲雨。中有化霖人，高眠两峰里。爽朗忽苍茫，山高易夕阳。百年歌舞地，消得几昏黄。凉气度芳洲，香来水正流。时闻采莲曲，不见采莲舟。春意逼溪桥，寒香闭蓬户。山人不出门，驿使在途旅。"}