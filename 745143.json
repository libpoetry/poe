{"id":"745143","title":"古镜篇","dynasty":"清","author":"朱为弼","text":"蟾蜍夜泣秦宫月，野火金凫出泉窟。幽户金精万古明，苔缠一束红姬骨。当年花倚青纱窗，朱唇粉面矜无双。苍龙入地白虎藏，残脂零落幽兰香。山中老狐作人语，手捉盘螭口呼侣。回头秋橘生扶桑，抛掷青铜盖黄土。鹿犬朝过影朦胧，杨花漫天欺芙蓉。二十八宿绿云里，先生负局将安从。"}