{"id":"642293","title":"城南燕集次韵","dynasty":"明","author":"胡奎","text":"我本丘壑人，幸陪金闺彦。煌煌处士星，分辉照南甸。驾言出城东，弭节蓬莱殿。高云澄宇宙，江气白如练。维时迫重九，楚楚集清燕。罗袂微风散，文采明霞绚。系马高阳池，华觞列丰膳。谁为蜕骨仙，大药成九鍊。手把黄金花，安得长会面。沧波浩茫茫，坐见桑田变。志士多苦心，甘许铁为砚。张公人中英，倜傥吾所羡。海内阅神交，目若岩下电。良晤欣在兹，既醉复留恋。偶凭青鸟使，书来疾如箭。愿言附冥鸿，修翼排云健。"}