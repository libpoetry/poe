{"id":"506820","title":"送检讨陈嗣初还姑苏","dynasty":"明","author":"杨荣","text":"雨过晚色净，退直下西清。凉飔起木末，飒飒来秋声。故人过我别，明发有远行。抚景慕良觌，睽离郁中情。握手子不留，尊酒聊为倾。意厚未忍辞，酒尽还独醒。长歌写衷曲，为子叙平生。忆昔未荆识，林居养幽贞。每於士论中，往往闻蜚英。以兹用推毂，夺尔鸥鹭盟。尚希擅制作，庸以赞治平。欣然解萝薜，遂赴求贤徵。峨章谒明主，秉笔登蓬瀛。端操景先哲，邃学传前经。予亦得益友，晨夕资讨评。会晤益云密，讵意疾所婴。浩然有归志，上疏思遗荣。汉庭多宠渥，不能留长卿。达士贵知止，岂必功业成。守道苟不惑，足以传其名。理棹向吴会，驱车出都城。江云引归兴，朔雁随行旌。故园指日到，亲旧欣相迎。于于遂初愿，漠漠无外营。金石宜善摄，琴书益研精。乡党得师范，后学式仪刑。永矣保令闻，当与前贤并。"}