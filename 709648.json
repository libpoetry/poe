{"id":"709648","title":"送一灵上人出塞寻祖心禅师","dynasty":"明末清初","author":"陈子升","text":"曹溪学者楚臣裔，贝叶莲花卷荃蕙。经行忽感远游章，飞锡将穷沙漠际。极北霜多芳草无，弥天路断月明孤。萧寺何方来白马，秦关空见落黄榆。十载飘零祖和尚，玉门投老非为将。化鹤难归华表前，牧羝更在天山上。尔寻先觉岁方秋，鸿雁南宾尔北游。莲社称诗别庐岳，梅花赠远忆罗浮。边沙往往销金铠，布衲一肩神百倍。到时好向故人言，知我愁心满沧海。"}