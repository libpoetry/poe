{"id":"687122","title":"舟中漫兴六首","dynasty":"明","author":"刘琏","text":"两岸青山插剑铓，一湾碧水引流长。荡桨却过深蔚处，栖禽飞起一双双。溪上茆庐山上田，苍松翠竹复森然。老农自得生涯乐，閒共行人说往年。漠漠平林漫漫沙，数声鸡犬有人家。停舟最爱山头月，照见寒梅一树花。好溪溪水镜般清，流尽人间无限情。几日望家今已近，潺湲不是陇头声。白露濛濛不见山，轻舟一叶下危滩。乱石堆中寻故道，不独崎岖行路难。少微山上王高士，结屋号作神仙居。山空夜寂何所事，皓月一天歌步虚。"}