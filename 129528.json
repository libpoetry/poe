{"id":"129528","title":"次韵徐宰三雪","dynasty":"宋代","author":"方岳","text":"春其几何到端木，三信东风银粟粟。眼惊天地有奇事，喜不自持诗陆续。尔时茅屋亦堪画，有竹宁甘食无肉。多年裋褐夜不暖，紫凤天吴共伸缩。袖中书册字蝇头，略借瑶阶明月烛。忍饥未惯愿岁丰，口虽不言以心祝。一生懒作贷米书，自汲溪水煮溪蔌。荷锄久欲眠秋云，飞翰谁惊落春瀑。人言安用管城子，家本田家一犁足。分吾此雪谢老天，高吟信手三千牍。蛰雷之腹庶其饱，杀气犹缠当肃穆。彼姝者子羔酒融，夜寒斗帐金花蹙。何如石鼎鸣涧松，风味之高未渠恧。先生坚卧袁安庐，正坐不能甘鹿鹿。才晴便欲出畦麦，止可挂书骑健犊。脱蓑许过宓贱堂，金杯亦眩渊明菊。清谈吾独为诗耳，卷轴今如春笋束。我所思兮孤凤翔，欲往从之老鶬秃。"}