{"id":"1216590","title":"题昌化陈孝子传","dynasty":"元","author":"张翥","text":"百丈山前妾逢主，礼贤镇中子逢母。三十馀年昨日同，白发相看泪如雨。阿㜷去时未断乳，儿壮得知心独苦。清湖老妪天所留，逆旅主人神使语。归来桑竹溪之浒，妇前持觞儿起舞。双瓜生祥表秋圃，岂用旌书动官府。吴人买妾纷莫数，岁满母归遗子女。巷南巷北不相觅，况复山川两脩阻。呜呼千秋复万古，孝子之名在寰宇。世上滔滔忘母人，不愧唐昌一抔土。"}