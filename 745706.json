{"id":"745706","title":"登龙山歌","dynasty":"清","author":"杨绍基","text":"龙山耸翠磨青铜，芙蓉九朵擎高穹。连峰横互数十里，三春胜地多游踪。我生性本烟霞癖，日日寻山与自适。不知石路险崎岖，有脚不著谢公屐。直登山春披榛芜，悬崖过险非丈夫。翠微一径入云去，半空人语声喧呼。石门两扇神惊讶，巨斧直劈开一罅。共传此中通蓬莱，服药神人多羽化。却寻邵宝点易台，蓬蒿没径晴烟开。荒基废址已难识，斑斑碧长寒莓苔。瀑珠喷迸散晴雪，银河倒泻苍垠裂。赤虹下饮深涧中，奔流乱喷猩猩血。遥山缥缈虚无间，丹青紫碧疑仙寰。丰隆击碎五色石，堕地横插成烟峦。凭高俯首望震泽，潮平宝镜浮空白。远帆隐隐破云来，疑是海上乘槎客。日沈飞鸟投林鸣，归途荦确暝色横。玉妃唤得冰轮起，照我清影行伶俜。此时乐极兴偏逸，却思买山筑幽室。留得山中一片云，待我他年娶嫁毕。芙蓉湖畔泛舟归，秋潾纹细秋风微。听断橹摇声叹乃，梦魂更绕白云飞。"}