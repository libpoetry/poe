{"id":"1053468","title":"千顷山圆镜堂呈应禅师","dynasty":"宋","author":"释道潜","text":"兹山嵯峨冠天下，一径萦云行两舍。始穷绝顶见招提，碧阁丹楼屹如画。门前池水滀蜿蜒，座上风雷惊昼夜。峨眉五台誇壮观，品目真不此为亚。伟哉南师非世人，开荒辟土初椎轮。寥寥相望三百载，废兴一一难具陈。丹丘大士来鼓舞，气象焕发重增新。投金输赆走南北，法雨所被无涯津。虚堂选胜得佳处，隆檐巨栋成逡巡。窗扉洞达舒两目，异景错出罗蓁蓁。朝云夜月常万顷，寒光炯炯如镕银。堂中隐几人何似，湛若玉毛悬秋旻。榜名圆镜示来客，庶使方寸无缁磷。"}