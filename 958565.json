{"id":"958565","title":"宣和丁酉太夫人终天墓庐中读金光明经见摩诃萨埵投身饲虎因缘尝以颂赞叹之绍兴庚午临封又得是经诵读复成一偈","dynasty":"宋","author":"郑刚中","text":"虎有爪距，如刀兵利。佛岂欲人，置身其喙。惟见前法，欢喜怖畏。猛火销金，观汝难易。大慈悲父，持戒定慧。作汝津梁，无有障蔽。瞿夷非虎，冤亲无异。虎七子者，比丘等是。"}