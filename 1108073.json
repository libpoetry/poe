{"id":"1108073","title":"上寿大宴二首","dynasty":"宋","author":"任希夷","text":"昔年玉瑞下层霄，今日瑶池预祝尧。负扆当阳天子坐，称觞颛面宰臣朝。九重陛下听鸣跸，万岁山前看舞韶。持橐五人沾镐饮，独怜蒲柳望秋凋。霜晴宝殿转春风，潋滟金卮酒色浓。百戏丛中呈雾豹，万花深处仰云龙。笙簧对御呈三弄，鼓吹成行叠几重。衰落谬令陪翰苑，小臣何以寓形容。"}