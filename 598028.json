{"id":"598028","title":"平湖韩生景藩尝以素卷索书予持归海上者十年庚辰大比予弟仲子就试礼闱而生亦适计偕北上因呼童觅敝箧中卷轴依然遂作是诗书以寄之嗟乎士之遇世品题亦犹是矣一纸之书岂偶然哉","dynasty":"明","author":"林大春","text":"一卷藏之已十年，临池徒尔笑张颠。非关宝剑无人解，自是瑶琴不用弦。石室苔深迷鸟迹，海山云涌伴龙眠。谁知此日方题破，送汝飞腾到日边。"}