{"id":"1067875","title":"泛舟","dynasty":"宋","author":"李彭","text":"暄风吹天墟，淑景来日涉。繁花已舒颜，晴哢复缓颊。平生万斛愁，赖此短兵接。俯携诸少年，清江玩舟楫。波平罢牵挽，论高辟嚅嗫。缅怀荀慈明，冰霜胸中挟。食贫傍人门，官学居建业。向来疥遂痁，性命危脱叶。胜游夙昔共，大句常岌嶪。回头见小雁，颇恨暮山叠。何当奋飞去，碧云端可蹑。"}