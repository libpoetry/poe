{"id":"781912","title":"坠驴行","dynasty":"清","author":"戴梓","text":"天放主人矜英豪，挥杯劝客如挥刀。驾言酒客尽醉死，独余屹立扬眉镳。我闻此言往格斗，举瓢相向翻洪涛。攘臂挥拳角胜负，高呼屋瓦惊飞摇。呼儿荷锸等閒事，何妨就席生蓬蒿。惜哉古人不见我，伶魂籍鬼应悲号。敛将沧海作一勺，虬龙入腹成蛴螬。主人傍偟愁酒罄，司炉侍使先奔逃。掀髯一笑解驴去，亭乌惊树吟凉飙。腹中有酒力不胜，酒星夜陨翻鸿毛。秋霖不断泥淖积，耸身振起如腾蛟。吁嗟乎泥淖恨不一千丈，醴泉未遂将身葬。"}