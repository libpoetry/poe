{"id":"694865","title":"过采石怀李白十首","dynasty":"明","author":"宗臣","text":"阊阖天门夜不关，酒星何日谪人间。为君五斗金茎露，醉杀江南千万山。忆君乘月下金陵，何处吴山不夜登。一曲潇湘秋万里，至今疑在白云层。楚水秋风薜荔高，千帆明月大江涛。娥眉亭下芙蓉色，犹似当年宫锦袍。夜夜银河倒不流，长虹西挂彩云愁。醉来江底抱明月，惊落天门万片秋。到处孤槎秋万重，沧江终夜卧鱼龙。天风驱尽潇湘色，祗为仙人破醉容。秋山万仞落秋潭，无限青枫好驻骖。君跨长鲸去不返，独留明月照江南。采石矶头坐白云，归来瑶草乱纷纷。夜深吹笛江亭上，明月窥人恐是君。楚江南折是天门，江上蛟龙日夜喧。为尔片帆开暮雨，至今秋色锁云根。短筇踏破楚山青，日日苍梧醉洞庭。何事淹留姑孰水，千秋风雨怨湘灵。西望匡庐接九华，当年醉色傲烟霞。可怜一片寒江月，犹有千峰护落花。"}