{"id":"944070","title":"寄二孙 扆","dynasty":"宋","author":"陈造","text":"阿泰幼傥砀，势若泛驾马。暂别已束发，折节殊曩者。诵书口澜翻，昼夜曾不舍。课肯犯雪供，笔亦挥汗把。才地校优劣，不在阿儒下。平时于方兄，眇视真土苴。念翁少年日，为学不馀暇。混俗类疏放，秉心乃儒雅。儿今颇肖吾，解笑时苟且。师匠求有馀，好书不外假。缅怀萤雪边，力倍功更寡。可用吾季孟，直辈古班贾。"}