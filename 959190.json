{"id":"959190","title":"谢玉泉君黄伯厚和韵","dynasty":"宋","author":"郑清之","text":"卯饮贪引卮，夕食不厌腹。松醪滟玉池，郁尊傲黄目。归闲喜携幼，欣荣对夏木。颇笑屈原醒，宁甘马周独。诗筒发豪思，江月欲戏漉。每赓北海咏，未羡西邻足。槽规长吉红，蚁玩杜陵绿。醉乡拟续记，书眼瞭可读。时康万户春，兴到七贤竹。筵虚艳姬舞，面想宫嫔沃。别肠驱药使，健笔命骚仆。居然得良朋，清辞泻壶玉。习池可联乘，步兵有馀斛。谁能酒限拘，强效八州督。今年小麦好，岂屑官廪曲。嘉节迫蒲艾，早计数萸菊。客中真有佳，眼前喜无俗。赋殷金石声，光粲牛斗属。句到后三三，人谁赛六六。试编诸贤诗，第以伯仲叔。共成杜康传，更聚山中族。万事付亡何，乾坤一杯醁。"}