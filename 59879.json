{"id":"59879","title":"先舅大中府君己亥岁尝制十四咏寿宝林褧老师","dynasty":"明代","author":"杨循吉","text":"维此鼓声何所起，击之则有本寂然。此声既以击乃生，当其不击声何在？用手执捶以击鼓，三者和合始有声。如是究竟声所缘，非手非捶非鼓义。智人在在勤修习，于一击顿证菩提。观彼鼓声成立相，本自不生那有灭。我愿仁者亦如是，不以声观一切声。昼安夜安随在安，长享耳根清净乐。"}