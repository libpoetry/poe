{"id":"1016293","title":"古城兰若有竹数百道人筑墙而疏逖之十有九居于外或以净香名之取少陵雨洗娟娟净之语殆少吾此君也故以此意为出一语赠之","dynasty":"宋","author":"释宝昙","text":"岂无四海老兄弟，恐堕春风年少名。晴檐甫见天目面，夜雨共传笙筑声。淋漓素壁江国在，参错拂衣花鸟惊。汝亦群龙护持一，此中七字有坚城。"}