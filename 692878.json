{"id":"692878","title":"赠人二首","dynasty":"明","author":"杨爵","text":"未能会面结良晤，但信一心定盍簪。天罪老夫宜岸狱，人文君子化须南。道兼朋友生来伍，事有当官干者三。相信相离徒想象，只教今日更难堪。周道阴浓杨柳风，行行不必叹穷通。思君每有交情厚，愧我全无补衮功。但说天边一讯别，敢云林下再相逢。千年楚客心何壮，耿耿令人切寸衷。"}