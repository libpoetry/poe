{"id":"583639","title":"送邃庵公赴陕西用原韵二首 其二","dynasty":"明","author":"黄衷","text":"咸阳隩区何遥遥，旧称天府群雄朝。重关百崄为敌守，沃野千里缘耕烧。横桥南渡银汉渺，高屋上建瓴水消。河流呼吸撼地轴，岳撑峍屼干招摇。东制连衡一百万，西来约法唯三条。吴贤曾叹国风美，赵伯亲承锦瑟调。钟山王气不可厌，十二金人同日销。遂令昭德蓄威地，一价夜到如摧彫。明公出镇复考牧，权因望重元非招。坐知春草长城窟，不见胡儿猎与樵。"}