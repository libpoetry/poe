{"id":"682801","title":"壬午北上舟至馀杭值五月四日同年周舜中赵从之二宪伯预为节酒召饮呈谢","dynasty":"明","author":"区越","text":"五月来帆及水干，江园梅杏荐馀酸。霏微严濑雨中过，错莫西湖梦里看。客路不知新节序，敝袍殊笑旧郎官。喜逢周赵同年契，预醉端阳角黍盘。脍鱼脯鹿酒行频，拜领台端意甚真。客子忘归青眼旧，主翁先醉绿衣新。援琴写别声多怨，击钵题诗句益神。何事流莺还恰恰，不知绨念过殷勤。"}