{"id":"822506","title":"秋宵吟 秋老矣，京国寒深，蜀山乱久，拈石帚自度腔，为猿鹤讯","dynasty":"清末近现代初","author":"周岸登","text":"恼乌啼，怨鹤警。记否黄鹂三请。嗟春远，渐岁晚，衣单鬓华霜炯。感缁尘，念莝井。宋玉悲怀凄哽。江山在，怕谕蜀文章，变成哀郢。望远伤高，伴夜色、红炉翠茗。贳裘添酒，噀墨妆梅，此意共清冷。南菊摇衰影。倦笔无花，啼髻又醒。漏沈沈、更剪愁镫，邀笛催雪梦未省。"}