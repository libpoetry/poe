{"id":"1072232","title":"赋程伯禹给事漫吾亭一首","dynasty":"宋","author":"刘一止","text":"道州固伤时，晚岁吾山溪。彼物何曾争，我自分两畦。宣州绝代贤，雅志苏群黎。胸次包峥嵘，不肯去角圭。何从得漫名，正恐亦偶题。渺观身世空，万境俱一齐。浪云出处殊，不悟东自西。向来功名辙，复入山水蹊。公今持左符，早晚朝金闺。生贤出世间，渠能绝攀跻。要须了此心，泛应忘高低。昔我盖已漫，今我亦非迷。"}