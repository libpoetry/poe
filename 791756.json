{"id":"791756","title":"酬费屺怀","dynasty":"清","author":"缪祐孙","text":"君家东莱有长翁，十篇易学文言通。我家兰陵有内史，岳岳申公诗弟子。千载坠绪谁为传，授受要及西京贤。高相法据卦筮说，大戴书载骊驹篇。罔罗搜讨贵无博，博综始自隋唐日。昔者问故临川门，教以师公专家尊。导源许郑迨贾孔，近儒论纂乾嘉存。乃如河伯观海若，百岁一经恐犹略。邢劭已自惩书多，王通还虞讥僭作。笃契数子真无俦，孙氏周礼刘春秋。蜀冈今过絮酒洌，永嘉昔别沧波愁。比岁席帽寄京国，人海茫茫畴孔墨。鍮石乃令冒南金，荆山遂见连城泣。忆从灵运识长瑜，涵秋阁上腾丰觚。半面俄别剧惆怅，盍戠喜复同姑胥。翕华擢姿展清宴，尊前更萃吴中彦。酒律严如两甄军，谈旨妙侪三语掾。叹我弹铗羞冯生，客窗对烛寒蛩鸣。经月不向城西去，启明出没违长庚。一篇新诗初入手，冲戛琼瑶沫流口。交游海内多瑰奇，朴学期余意良厚。羡君才如截玉刀，况君坐拥百城豪。曲台后苍大官庖，笺疏典奥抉纷呶。鲰生识业那足省，公羊小家等卖饼。"}