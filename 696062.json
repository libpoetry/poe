{"id":"696062","title":"羊城八景为胡方伯先生题 蒲涧帘泉","dynasty":"明","author":"欧必元","text":"谁道仙源近市廛，青山瀑布挂晴烟。春来细逐桃花水，依旧清流涧道前。无朝无暮雨常屯，明灭难分远近村。潮汐往来渔艇小，欲寻春水觅桃源。陆贾城高五岭连，蛾眉新月斗婵娟。时人莫漫誇盈缺，留得清光万古圆。乱帆投浦暮烟浮，两石高悬抱海流。返照入江无远近，波光一望思悠悠。梵音寂寂昼漫漫，古寺清幽夏亦寒。不住拟修居士业，也应人羡宰官看。金鸡初唱浴咸池，遂出螭车照海湄。拥传渐高天子象，乾坤宁讶二仪私。孤山海上郁巑岏，下抱东流曲万盘。望气独占南海去，由来此地有衣冠。千寻松柏暗成围，遥见宫花隐翠微。不向夕阳窥路暝，那知云外有樵归。"}