{"id":"293905","title":"西子妆·己卯中元液池泛月依梦窗韵","dynasty":"现代","author":"张伯驹","text":"星点珠光，月摇镜影，隔岸疏灯沉雾。曲阑垂柳碧阴阴，望双虹、卧渡桥堍。风梧乍舞，渐到耳、秋声难住。问罗衣、逗一襟凉意，能禁多许。欢时误，戍鼓楼钟，甚又催人去。只余酒气和烟痕，尚依回、画船深树。清词丽句，看都是、离歌别赋。待何时、后会重招旧雨。"}