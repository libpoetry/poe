{"id":"153033","title":"游金陵雨花台","dynasty":"宋代","author":"贺铸","text":"迢迢朱雀航，飞盖共淩越。东风石子冈，芳草微径绝。生公法堂在，清夜贮明月。回认城郭游，春华烂晴雪。长烟动江隩，微云泊山胁。连樯去迟回，白鸟屡明灭。江山信清丽，人物久销歇。戍堡定荒凉，投身计何拙。尘衫与汗马，端为老生设。李侯朱门俊，许与尽时哲。俛首就微班，刚肠颇摧折。人生特眠饭，似是此身切。岁晚赋归田，非君复谁结。"}