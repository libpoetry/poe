{"id":"51670","title":"送艾太仆六十韵","dynasty":"明代","author":"汤显祖","text":"世阀高临汝，衣冠起岳州。精灵华盖晓，气脉洞庭秋。江汉称才子，潇湘托好逑。儒林苍玉满，郎署白云悠。是日江陵相，长星寓县愁。礼嫌金革变，权误墨縗留。奋笔含香勇，冲冠执法羞。燕臣随伏阙，楚客竟为囚。御挺惊魂落，丹墀溅血流。动传天诏狱，分作鬼投幽。远窜逢群魅，销冤失爽鸠。秦城将急杵，汉党欲穷钩。泪湿条支尽，身拚井鬼休。扶颜依枸杞，作语向氂牛。洗雪人难待，迷阳运忽周。机权还太乙，气色陨蚩尤。诏旨须人望，恩波许自由。玉关归鸟道，青海发龙湫。遂作云雷起，还令湘汉浮。法星低照蜀，明月远通倍。复有东门恨，难为西塞忧。猿鸣初黯淡，鹤怨转夷犹。龙影回江郭，巴云护岳楼。文章沾入雾，富贵起随沤。天在山难畜，王明井必收。九河原曲直，百炼肯刚柔。光禄征能就，陪台出似游。苍梧蟠帝寝，芳树绕潮沟。典客高情映，祠郎清燕酬。如云瞻閟灊，似雪耻蜉蝣。好以清琴弄，时将白简抽。似缘参世业，不惜偶人俦。下秩依园庙，斋心隔冕旒。时时分羽籥，一一听鸣球。署色朝霞起，祠阴宿鸟啾。才情空荏苒，耆旧得优游。翰墨飞长纸，壶觞引薄脩。忘年过洒落，浃岁语绸缪。受命同嘉橘，孤株感若榴。看松高盖偃，援桂晚枝樛。世事留黄阁，公才尚黑头。乞归丹疏入，言佩尺书投。岩望宜专坐，朝铨且七驺。离心眷兰菊，别韵起梧楸。冠盖鸿胪道，干旌白鹭洲。月卿争祖席，云从识仙舟。岸草摇清箧，江花点敝裘。行藏燕市古，出入楚门修。去欲蒐戎乘，行将咏德愬。凤洮鸣镝满，云朔羽书稠。汧渭秦非子，河源汉列侯。羌胡形欲诡，将相语犹偷。马穀经年减，燕金几处求。和戎虚汉物，赠策岂吾谋。太白朝芒角，崆峒宿践蹂。英雄怀玉剑，形势惜金瓯。老亦趋千里，今何问一丘。骏图周冋得，戎议傅咸优。并事今吴赵，长流旧沈邹。群公心赤苦，高爵岁华遒。未必参帷幕，看君展一筹。"}