{"id":"1250488","title":"和简叔向陈先生仲谦倪公","dynasty":"元末明初","author":"朱希晦","text":"我家雁荡南，啸傲云松下。平生伯牙弦，不恨知音寡。晚交倪与陈，荏苒几寒夏。骐驎日千里，鼓车岂合驾。缅思昌黎公，低头拜东野。文润三峡流，毫端恣挥洒。奋飞既胡越，有怀不可写。新诗来启予，沧江珠盈把。于时月露清，竹叶滟金斝。遗音锵钧韶，古意薄风雅。遥瞻德星聚，烱烱光照夜。汉廷方渴贤，平步登金马。譬如磥砢材，匠石岂云舍。宁为汲黯戆，无效齐王假。披肝见精诚，结舌类喑哑。古来英雄人，起自耕隐者。"}