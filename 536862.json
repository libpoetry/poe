{"id":"536862","title":"赠李方伯师孟","dynasty":"明","author":"王世贞","text":"余昔游太原，赖君佐提刑。有酒不孤赏，所吐皆兰馨。北风吹晋祠，冰作涕泪零。及余吴兴政，旧刃发新硎。平阳许画一，临淮实精灵。起家再游楚，值君方锦停。谬脂岭右辖，是君所遗軿。官自雪鸿迹，人如大海萍。吴越代两政，晋楚若一廷。生平易解官，各若秋梦醒。更有大奇事，我谈君试听。太湖五百里，中有两洞庭。洞庭八百里，中一君山青。尔我长对之，濙然双客星。欲造即驭风，云车会青冥。安能傍尘世，蝇聚袭膻腥。"}