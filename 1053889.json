{"id":"1053889","title":"送谢仲规致仕","dynasty":"宋","author":"孔平仲","text":"公年五十馀，须鬓黑如漆。朝廷方进用，未是挂冠日。又非力不任，数以身自乞。人疑徇虚名，今也践其实。萧然巢许姿，臭腐视冕绂。东南富人材，卿相近间出。急流能勇退，千古未有一。贤哉谢夫子，趣尚真不屈。腾装岭外远，归棹江边疾。故乡何日到，清暑坐华室。荔包杂红紫，茶品分甲乙。岁时会亲宾，左右列图帙。回头烟瘴地，挥手风波窟。天将劳以生，乃独取閒佚。观公眉宇秀，凛凛有道骨。当为地上仙，不是笼中物。我亦素有心，贱贫嗟汩没。鸿鹄羽翼成，高飞脱罗罻。鹪鹩未有巢，侧目空自失。短章健公决，行且营蓬荜。"}