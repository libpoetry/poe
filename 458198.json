{"id":"458198","title":"除夜自作火锅饮，醉中书此 其一","dynasty":"当代","author":"卢青山","text":"吾祖燧人氏，古圣不可测。其智超群伦，独得钻木术。微烟生木肌，旋复及骨隙。弱光始犹疑，俯首吹以息。大耀忽跃腾，吾祖面已黑。即以卢为氏，万古传不失。我虽后来人，犹及与祖泽。长冬置一釜，下以火相炽。杯酒酹孤影，此乐吾能识。地下知吾祖，微笑髯已捋。"}