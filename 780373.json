{"id":"780373","title":"琐窗寒 紫泉孝廉李宾石，余再从姊婿也。病树不春，昙花遽萎，莹莹嫠纬，其可哀也","dynasty":"清","author":"周之琦","text":"听雨沽春，题花卜夜，胜游曾几。书传雁羽，有约玉箫同倚。踏松阴、依然断肠，素弦一昔牙琴碎。过招提倦旅，当时灯晕，尚飘红穗。谁寄。相思意。但絮影埋香，酒痕吹水。秋坟怨语，悽入女媭砧里。话伤心、孤雏未将，纸钱那觅空燕垒。判今生、尘面西风，为君持泪洗。"}