{"id":"436566","title":"别高丽大使二首","dynasty":"金末元初","author":"王寂","text":"万里朝天礼告成，归途冰浒积峥嵘。相从遽作春云散，款语何妨夜月倾。两地关河伤远别，一天风雪叹劳生。他年币玉重来日，对立罘罳眼更明。送迓都忘百日劳，匆匆言别奈无聊。渡江相见迎桃叶，分马能忘赠柳条。烟抹鸡林山隐隐，云横鹤野路迢迢。君侯此去应前席，为赞忠嘉事圣朝。"}