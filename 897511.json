{"id":"897511","title":"片雪歌","dynasty":"宋","author":"张耒","text":"瑶池一片孤飞雪，风急身轻飞不歇。谁将翠袖遮得归，十斛明珠换与谁。金龟贵客迎将去，玉作辎軿载尘雾。人间不解桃李心，独与琵琶自相语。主人白头情不亲，朱楼夜锁梨花春。愿同花落寄流水，飘出朱门随路尘。长恐此生空已矣，从此失身轻薄子。人生但乐两知心，谁是琼瑶孰泥滓。莺惊中弹花辞树，蝶散蜂惊春日暮。风光不断流水长，不知片雪今何处。"}