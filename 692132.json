{"id":"692132","title":"寄题离薋园","dynasty":"明","author":"李攀龙","text":"芙蓉媚昭质，初服一何好。繁霜日夜零，悲风起中道。鶗鴂既已鸣，所遇无芳草。驰骛终年岁，红颜足用老。美人怨迟暮，回车自不早。芜秽沫荣名，同心以相保。兰生有幽性，零露峻其姿。含芳在空谷，清风来御之。孤根亦何伤，众草故难为。萎绝同粪壤，中情君岂知。愿言置怀袖，延伫及良时。荃茅一以化，奈此菉与施。"}