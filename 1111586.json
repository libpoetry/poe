{"id":"1111586","title":"众乐亭二首","dynasty":"宋","author":"吴中复","text":"贤侯新葺水云乡，虚阁峥嵘绿渺茫。波面长桥步明月，人家疏影带残阳。风中白鸟侵烟去，雨后红蕖拥袖香。从此郡图添故事，岁时遗爱似甘棠。烟波空阔岸低回，草绿花红处处堆。一片湖光分岛溆，四边山色入楼台。从前未有吾民乐，此地欣逢刺史来。目断鄞江何日到，京师只得画图开。"}