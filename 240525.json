{"id":"240525","title":"用旧韵送普守赴阙","dynasty":"宋代","author":"王灼","text":"虚名强逐臭，小智矜藏钩。蛮触蜗两角，古今貉一丘。念昔齿方壮，抱愁山之幽。誓从东南尉，策勋西北陬。人事乃大谬，天命不少谋。云梯乏仙骨，车辙半神州。廉颇故思赵，韦孟欲徙邹。锦水清堪濯，草堂靓可休。傥有一区宅，不愿万户侯。尚及公挂冠，共饱黄鸡秋。"}