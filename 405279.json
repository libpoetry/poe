{"id":"405279","title":"减字浣溪沙","dynasty":"近现代末当代初","author":"赵尊岳","text":"水驿春回未有期。梦中不合种相思。屏山花路夜镫迷。絮阁玉炉悭篆缕，绕堤金勒误游丝。凤笙消息总参差。付与明眸皓齿人。琅玕绣段十分春。柔花风骨玉精神。椒壁香泥纷录曲，桂堂残烛黯星辰。那回魂梦最清新。寸碧遥岑彀断肠。梦回夜夜越横塘。赭鳞苍雁莫相忘。点检华笺裁锦样，珠花朵朵字双双。未须腰瘦怨萧郎。"}