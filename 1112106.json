{"id":"1112106","title":"退居五首","dynasty":"宋","author":"宋祁","text":"干禄非三釜，躬耕恋一丘。才无作奏巧，穷有著书愁。雀噪门罗晚，蓬飞鬓葆秋。平生鸥鸟志，未去恋沧洲。贫极非关病，忧多信自伤。悲歌一顷豆，惊馈五家浆。拥耒宜耕石，沈钩岂为璜。中林环室在，开径望求羊。昔愧公车牍，今投海岸簪。逢齑还忌热，居陆更忧沈。楚岫偏藏玉，燕台岂乏金。前途见杨阮，只是有沾襟。利固惭龙断，长非累纆牵。难求迎鲋水，空望戴盆天。喘急常悲月，惊多遂恶弦。诚非穷者叹，民颂正尧年。勇退方藏密，营生信有涯。千株素封栗，五色故侯瓜。虞骨诚非媚，潘毛故易华。履穿谁复问，新进竞青緺。"}