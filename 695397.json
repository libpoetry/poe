{"id":"695397","title":"过宝应湖四首","dynasty":"明","author":"林光","text":"渔艇穿云去未归，水光昏接日光微。蒲帆不遇天风便，笑倚蓬窗咏绿衣。几树桃花照眼红，堤长湖阔水生风。停舟未暇留清赏，祇恐春归花又空。湖草青青叶未齐，水天相接望低迷。行人歌罢沧浪曲，几点渔舟落照西。渔舟泛泛杂鸥凫，妇桨夫桡水满湖。笑煞往来人未了，远提长缆日招呼。"}