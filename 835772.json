{"id":"835772","title":"惜余春慢 落叶","dynasty":"清末民国初","author":"吴重憙","text":"霜叶辞柯，愁人羁旅，同是一般飘荡。槐疏梦断，柳减眉凋，偏入客窗虚幌。莫是醒了，西风有意，觉人故来凄响。算几番凭吊，榔栗一条，芒鞋五緉。还忆我十载燕齐，高下随风，画出浮沈形像。马蹄踏碎，鹿砦堆残，鸡肋生涯相仿。已分飘流似伊，衰草乱蛩，幽凄同赏。任凭他代嬗，东君重把，新阴滋长。"}