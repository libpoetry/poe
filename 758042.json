{"id":"758042","title":"绮罗香 春景","dynasty":"清","author":"周贻繁","text":"杏脸霞蒸，桃腮酒晕，春满林园西北。静倚高楼，晴旭照人如拭。才褪却、几阵轻寒，便妆就、万般春色。最堪怜、阁雨飞烟，好风搅得浑无力。溶溶南浦绿满，知是年时别处，行踪空觅。燕雁初归，那识近来消息。织愁纹、柳线莺梭，遮望眼、乱山斜日。羡飞云、此去长安，片时能见得。"}