{"id":"1121506","title":"恭谢庆成诗十阕","dynasty":"宋","author":"武衍","text":"二载明禋帝意专，瓣香盍谢祖宗前。愿前盛典从头数，绍述应须亿万年。麝蜡笼纱粲玉阶，珠栊齐撤九门开。一天星斗明如月，法驾徐擎出殿来。宫监推帘探晓星，景阳钟动已妆成。凤舆陆续衔车马，黄道香浓尾驾行。礼成列圣宴群工，浩荡春风到竹宫。传旨簪花俄侣锦，信知天子是天公。大官宣劝礼优宽，中殿妃嫔各尽欢。和气满城天色好，不妨直际晚回銮。乐奏仙韶进寿觥，觚棱风细宝香清。隔帘微见龙颜启，缘是优人有笑声。宫前仪卫尚般还，花里声传午漏残。见说御园才放水，圣心游泳正观澜。染罗彫草斡天机，簇戴工夫斗出奇。唯有近臣恩数异，尚方别赐细栾枝。小白长红十里春，归来天仗拥香尘。翩翩黄屋彫霞里，辇上无花止一人。士庶重重间绮罗，霁光熏作小春和。御街两行瞻天表，比似前回人更多。"}