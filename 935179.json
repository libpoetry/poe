{"id":"935179","title":"五月五日蜀州放解榜第一人杨鉴具庆下孤生怆然有感","dynasty":"宋","author":"陆游","text":"甲午五月之庚寅，渊鱼跃起三江津。震雷霔雨夜达晨，我知决定非凡鳞。人生富贵不逮亲，万钟五鼎空酸辛。少年得禄羞常珍，调节滋味躬爨薪。彻食奉盥授帨巾，此乐岂复论贱贫。嗟我不孝负鬼神，俯仰二纪悲如新。仕宦空饱息与嫔，左右供养无复辰。子行射策对枫宸，綵衣楚楚映华绅。溯江亟归娱老人，切勿著意长安春。"}