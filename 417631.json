{"id":"417631","title":"洞仙歌 宜兴慕蠡洞，又名牟尼洞，次清陈维崧善卷洞韵","dynasty":"近现代","author":"单人耘","text":"牟尼何往。剩洪荒胼茧。古雪星云乍锤剪。下幽岩黝穴，仄径千回，层磴冷、莲幕瑶扉虚键。茫然如入梦，涓滴侵衣，谁在穹霄沥壶甗。豁尔放曦光，弱水半泓，蹲豹外、几声村犬。舣小艇，惊穿女娲天，险化作嶙峋一痕蠡篆。"}