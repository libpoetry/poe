{"id":"1233385","title":"述怀","dynasty":"元","author":"黄溍","text":"端居有多感，求志无馀营。夙违金门路，缅爱丹丘名。谬忝君子顾，捧已厕群英。卑栖念远引，窘步迷先征。俛默敦宿尚，低徊阻平生。伏枕倦中夜，揽衣寄遐情。上天廓澄穆，列宿扬光晶。俯视林木改，仰悲鸿雁鸣。跂子秉微素，十年守柴荆。希世乖近务，慕隐馀衷诚。愿言良时晚，庶保幽人贞。"}