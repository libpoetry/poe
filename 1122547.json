{"id":"1122547","title":"游东禅寺","dynasty":"宋","author":"洪刍","text":"闻说岩隈閟宝坊，后车无客自徜徉。人如冬日熏肌暖，句与官梅触鼻香。随蝶未容寻枕上，观鱼且喜得濠梁。梦魂飞过水东去，落日寒山一带长。野迥亭高眼倍明，悠悠芳草古今情。酒兼贤圣醒还醉，风有雌雄雨复晴。嫩绿连天谁与染，残红掷地自无声。冈回溪转藏岩寺，归路萧萧听马鸣。"}