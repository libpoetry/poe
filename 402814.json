{"id":"402814","title":"拜星月慢 翘芝园忆坐","dynasty":"近现代末当代初","author":"赵尊岳","text":"暝霭生愁，夕阳无语，暗省一襟兰气。话茗廊深，挹疏林凉吹，玉骢远，懒问谁家绣户姝丽。绿静不闻鸣佩。著我倦吟身，坐云阶月地。忆年时玉简酬芳字。银屏曲小立还成倚。不分一向韶华，便云涯千里。伫姮娥极目微云里。雪如梦梦也堪憔悴。向此际旧影林亭，忍伶俜前事。"}