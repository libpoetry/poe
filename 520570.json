{"id":"520570","title":"怀知诗 其十二 吴文定公","dynasty":"明","author":"祝允明","text":"穆穆文定，渊渊金玉。风被四远，誉髦归淑。伊余小子，钦承在夙。籋云骏附，潜泥蠖伏。嗣林衔恤，閟息茅庐。扣户请益，拱肃趋隅。教曰勖旃，竭景劬书。默尔富获，单辞靡馀。选曹展丘，俾书皇纶。山房接夕，返楫同津。永言夙好，傍谂前闻。虚膺秪受，充然万珍。公耆后先，三四及门。一瞻百益，矧曰终身。望之如日，就之如云。大雅既丧，悼霣徒纷。"}