{"id":"1037255","title":"宝鼎现","dynasty":"宋","author":"无名氏","text":"东君著意，化工恩被，灼灼妖艳。袅嫩梢轻蓓，萦风惹露，偏早香英绽。似向人、故矜誇标致，倚阑全如顾盼。尚困怯馀寒，柔情弱态，天真无限。断桥压柳时非浅。先百花、风光独占。当送腊初归，迎春欲至，芳姿偏婉娈。料碎剪就、缯纨辉丽，更把胭脂重染。自赋得、一般容冶，宛胜神仙妆脸。折送小阁幽窗，酷爱处、令亲几砚。尽孜孜观赏，不枉人称妙选。待密付、如膏雨泽，金玉仍妆点。任扰扰、百卉千花，掩迹一时羞见。"}