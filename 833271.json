{"id":"833271","title":"尉迟杯 去年灯期两填此调，今年灯事寥落，燕九日酒罢，魫窗寂坐，药娥未来，用晁无咎平韵体以写岑况。","dynasty":"清末民国初","author":"樊增祥","text":"落灯风。又吹起、曲水仙杏红。今朝燕九晴和，歌管不到楼东。梨花一钟酒，记个人、小靥现芙蓉。围绮席、画烛金尊，去年情绪难同。想像帝里春融。问长春旧径，可驻香骢。彩燕金幡刚过了，纸鸢毬杖又相逢。今宵月、双照燕秦，伴玉缸、蕙炷寂寥中。底事姗迟，药娥怕上帘栊。"}