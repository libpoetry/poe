{"id":"1252859","title":"秋夜偶成六首","dynasty":"元末明初","author":"王冕","text":"风雷不改旧山河，华屋年深蔓绿萝。龙柱云消金气冷，凤台人去月明多。英雄空听生铜吼，感慨谁知白石歌。转首五湖秋水阔，且将閒兴寄渔蓑。露华泥泥湿桐丝，渐觉新凉袭敝帏。肯羡轻生归马革，独怜清苦卧牛衣。种桃未必全忘世，采药终然会息机。欲问夷齐何处所？西风吹杀首阳薇。生憎尘俗苦相侵，渐渐移家入远林。但得瓮中多白酒，何须囊里有黄金。关山夜静笳声惨，淮海秋高雁影沈。底事怀人作痴坐，短檠花冷石房深。孤云杳杳雁声寒，黄叶萧萧诗思悭。坐对酒樽怀北海，啸歌白石向南山。菊花野雨家何处？莼老秋风客未还。梁甫不吟君莫问，卧龙寂寞草庐閒。冉冉新霜上鬓毛，相逢何事论英豪？山城雨重钟声短，海国风清剑气高。且自草衣同牧竖，不须骢马列官曹。古来勋业真堪笑，三士杀身争二桃。潇潇寒雨满江楼，底事无端生百忧。铁砚磨穿灯火夜，貂裘敝尽风霜秋。五更空自听鸡舞，四海有谁持犗钩。可羡当时张许辈，蒲萄宫里烂羊头。"}