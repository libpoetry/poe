{"id":"640883","title":"西狩","dynasty":"明","author":"林鸿","text":"颛顼闭天地，玄冥始司冬。明堂敞八水，井邑閒九农。东鲁考王制，西狩收岁功。天仗列钜野，云师掩象蒙。鸣钟天地震，列焰川原红。置张六合窄，囊括九有空。熊罴既股栗，豺虎无留踪。夫何玄枵精，亦困锄商弓。五趾运坤轴，孤触鸣苍穹。举武中矩度，流音若黄钟。虞人一惊告，尼父心已恫。瑞物际颓运，嗟哉吾道穷。遗经告文成，笔削垂至公。飞霜砺斧钺，白日开鸿濛。感叹终绝笔，千古来悲风。"}