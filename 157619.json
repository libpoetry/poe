{"id":"157619","title":"稻花桑花·稻花花中王","dynasty":"宋代","author":"舒岳祥","text":"稻花花中王，桑花花中后。余花毕嫔妃，以色媚左右。稻花吹早香。风露千万亩。上以奉玉食，粢盛及醴酒。下以饱苍生，亿兆餔其口。桑花虽无华，红葚映纤手。皇后首亲蚕，六宫承傅姆。天生众裸虫，无羽毛飞走。匪此皆冻死，性命安得有。予谓二花者，斯民之父母。昔予赋麦花，适当来牟候。未及歌二花，三花谁可后。请续时夏诗，以为风化首。"}