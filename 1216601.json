{"id":"1216601","title":"绿玉连环歌为邢从周典簿作","dynasty":"元","author":"张翥","text":"于阗河头夜光发，赤髯贾胡采明月。中有美璞凝寒晶，唯许鬼工能琢成。伊谁得此邢公子，示我绿玉双连理。恍如空碧虹气垂，半隐青瑶蟾一规。展之两环不逾尺，叠作团团小苍璧。縠文错落映雷文，宛是昆吾宝刀刻。庐陵学士癖好奇，辨古重似琼琚词。珊瑚佩钩讵可数，我疑制自金源时。集贤仙公丈人行，凤阁舍人文有样。请君留束宫锦袍，待看挥毫玉堂上。"}