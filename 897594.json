{"id":"897594","title":"旦起","dynasty":"宋","author":"张耒","text":"漫漫东牖白，开帷纳晨光。欠伸推夜枕，叩齿披朝裳。瓦盎汲石泉，漱濯齿颊凉。维兹孟夏初，宿雨清高堂。栖鸟起且啅，露莺鸣更藏。悠悠晓花殷，落落古柳苍。西舍初鸣春，东邻出求粮。客马已别枥，商车欲踰冈。羲和一扬辉，群动皆扰攘。有生无不求，谁得偃于床。人生但如此，勤苦亦可伤。况我病倦翮，飘飘信风翔。永怀中林士，栖志烟霞乡。愿言寄旅迹，相托以徜徉。"}