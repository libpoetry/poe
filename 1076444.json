{"id":"1076444","title":"季夏极暑正昼草木俱萎独吾坡上数君子玉立苍然傲睨自得岂杜少陵所谓脩竹不受暑者乎","dynasty":"宋","author":"周紫芝","text":"烈日当正昼，长天无一云。草木失颜色，葳蕤困烧焚。阳春始用事，庶类争芳芬。小草最无名，罗生费锄耘。凡花颇矜持，随风弄馀薰。一朝值炎酷，尔辈徒纷纷。苍苍不改操，惟我坡上君。脩茎粲碧玉，茂植歌屯云。有如独醒人，不受曲蘖醺。如彼至人者，自与世俗分。入火且不热，况乃逢朝昕。小人柔弱姿，难与君子群。"}