{"id":"837567","title":"大圣乐·用草窗体","dynasty":"清末民国初","author":"李岳瑞","text":"娇柳青柔，小桃红晕，嫩寒天气。午梦回、独自凭阑，蝶影泥人，庭院绿阴如水。寂寞锦衾孤眠久，倚虚幌、凝眸曾倦睇。销魂极。剩尘掩镜奁，箱封针黹。春来最伤往事。况梁燕、双栖莺语腻。对画楼遗挂，人閒天上，音容迢递。薄命似花愁轻折，更帘外、东风红满地。春残矣。纵芳醑、应难成醉。"}