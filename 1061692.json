{"id":"1061692","title":"同吕文刚吴邦献马子才赋白菊得采字","dynasty":"宋","author":"慕容彦逢","text":"红紫春争妍，那复俟秋宰。兹花如端人，凌飙振辉彩。英英剪轻云，粲粲络珍琲。天清月色留，日淡霜华在。高标比松竹，芳气压兰茝。飘零饫夕餐，韡韡富晨采。中有神仙滋，收功逸而倍。调丹杂樗楮，服之毋豫怠。能驻好容颜，延龄向千载。事著抱朴书，刘生岂予绐。"}