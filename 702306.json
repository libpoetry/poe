{"id":"702306","title":"和靖江府钟纪善韵 其二","dynasty":"明","author":"程通","text":"辽东望江左，荡荡是天衢。日侍亲王驾，云从长者车。歌曾誇白雪，酒不羡黄垆。归向朝端说，今吾非故吾。马蹄辙迹遍天垠，开国承家喜有人。自古金陵多王气，当今紫塞少氛尘。鳌头跨海放怀阔，马上看山得句频。济济从官多似雨，长杨有赋莫如君。滁阳省视又辽阳，明日都门促去装。龙驭九重瞻日月，马蹄万里踏冰霜。来时朔雪山阴白，归路东风柳色黄。谣俗已知君采纳，回朝敷奏达明光。"}