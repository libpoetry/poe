{"id":"686738","title":"送毛东塘侍御北还后怀寄八首","dynasty":"明","author":"边贡","text":"汴上相逢一载馀，五云回首送轺车。河梁别意真堪画，行李萧萧几卷书。霜云千里朔风寒，豸锦貂裘独据鞍。大厦如今要梁栋，凭君归报得材难。夜来风雨晓来晴，万里无尘海岳清。白日共看骢马色，青天不负使君名。漫谈时事共伤神，白首丹心许国身。归觐正逢长至节，六阴行且见阳春。荣亲报国皆吾事，孝子忠臣只此心。闻说致身同养志，莫分朝市与山林。客窗风雨对寒灯，午夜怀人思不胜。梁苑宋台秋色里，也应回首忆同登。别来公署易黄昏，心曲凭谁与细论。宦海风波无定处，相逢何日对芳樽。梦回欹枕夜三更，烟树微茫隔卫城。独向屋梁惊落月，不堪还听雁来声。"}