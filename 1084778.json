{"id":"1084778","title":"和韩李花 其一","dynasty":"宋","author":"王十朋","text":"春风入园林，万卉以艳争相夸。胡为此仙李，颜色憔悴堪咨嗟。棱棱瘦树数点雪，半醒半睡风攲斜。枯枝肤剥少生意，况有疥癣相孽芽。不如免葵及燕麦，妍媚春色摇纤葩。下自成蹊直虚语，谁肯顾盼留香车。顾我逢春少行乐，老眼日有文书遮。自怜衰飒已如许，那更对此愁人花。"}