{"id":"1199554","title":"子夜歌四十二首","dynasty":"魏晋","author":"无名氏","text":"落日出前门，瞻瞩见子度。冶容多姿鬓，芳香已盈路。芳是香所为，冶容不敢当。天不夺人愿，故使侬见郎。宿昔不梳头，丝发被两肩。婉伸郎膝下，何处不可怜。自从别欢来，奁器了不开。头乱不敢理，粉拂生黄衣。崎岖相怨慕，始获风云通。玉林语石阙，悲思两心同。见娘善容媚，愿得结金兰。空织无经纬，求区理自难。始欲识郎时，两心望如一。理丝入残机，何悟不成匹。前丝断缠绵，意欲结交情。春蚕易感化，丝子已复生。今日已欢别，合会在何时。明灯照空局，悠然未有期。自从别郎来，何日不咨嗟。黄檗郁成林，当奈苦心多。高山种芙蓉，复经黄檗坞。果得一莲时，流离婴辛苦。朝思出前门，暮思还后渚。语笑向谁道，腹中阴忆汝。揽枕北窗卧，郎来就侬嬉。小喜多唐突，相怜能几时。驻箸不能食，蹇蹇步闱里。投琼著局上，终日走博子。郎为傍人取，负侬非一事。摛门不安横，无复相关意。年少当及时，蹉跎日就老。若不信侬语，但看霜下草。绿揽迮题锦，双裙今复开。已许腰中带，谁共解罗衣。常虑有贰意，欢今果不齐。枯鱼就浊水，长与清流乖。欢愁侬亦惨，郎笑我便喜。不见连理树，异根同条起。感欢初殷勤，叹子后辽落。打金侧玳瑁，外艳里怀薄。别后涕流连，相思情悲满。忆子腹糜烂，肝肠尺寸断。道近不得数，遂致盛寒违。不见东流水，何时复西归。谁能思不歌，谁能饥不食。日冥当户倚，惆怅底不忆。揽裙未结带，约眉出前窗。罗裳易飘飏，小开骂春风。举酒待相劝，酒还杯亦空。愿因微觞会，心感色亦同。夜觉百思缠，忧叹涕流襟。徒怀倾筐情，郎谁明侬心。侬年不及时，其于作乖离。素不知浮萍，转动春风移。夜长不得眠，转侧听更鼓。无故欢相逢，使侬肝肠苦。欢从何处来，端然有忧色。三唤不一应，有何比松柏。念爱情慊慊，倾倒无所惜。重帘持自鄣，谁知许厚薄。气清明月朗，夜与君共嬉。郎歌妙意曲，侬亦吐芳词。惊风急素柯，白日渐微濛。郎怀幽闺性，侬亦恃春容。夜长不得眠，明月何灼灼。想闻欢唤声，虚应空中诺。人各既畴匹，我志独乖违。风吹冬帘起，许时寒薄飞。我念欢的的，子行由豫情。雾露隐芙蓉，见莲不分明。侬作北辰星，千年无转移。欢行白日心，朝东暮还西。怜欢好情怀，移居作乡里。桐树生门前，出入见梧子。遣信欢不来，自往复不出。金桐作芙蓉，莲子何能实。初时非不密，其后日不如。回头批栉脱，转觉薄志疏。寝食不相忘，同坐复俱起。玉藕金芙蓉，无称我莲子。朝日照绮钱，光风动纨素。巧笑倩两犀，美目扬双蛾。"}