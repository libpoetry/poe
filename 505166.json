{"id":"505166","title":"清熙亭同诸玄幕赏紫牡丹即席赋歌","dynasty":"明","author":"张宇初","text":"洛阳花品传芳秩，姚魏名花皆异植。劫换尘氛见每稀，谱英辨质探遗籍。清都自是有天根，万片晴霞飘国色。积雨园林丽日和，艳先桃李东风逼。虚亭漫足少娱春，真赏欣谐总玄职。韡萼联翩况共欢，文彩犹多老宾客。枝擎翡翠泻银河，色荡玻瓈泛金液。育秀全资造化功，流辉不让天孙织。陈觞稍面画楹间，列席傍依彩檐侧。悦鸟分明度笑歌，好山高下融衿臆。馔香兰馥锦云披，杯面莲垂珠露滴。却愧妍心慕邵程，宁期眩俗追何石。怡安尚冀并芳丛，岁岁看花醉今夕。如此韶华奈兴何，宾筵为乐情无极。"}