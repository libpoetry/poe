{"id":"762613","title":"村居二十馀日，身在田畴，宜有所慕，乃蓑笠耰锄间不类农家气味，殊足慨也；因作杂诗 其三","dynasty":"清","author":"孙元衡","text":"销兵厉海禁，两廛无一釜。迩乃逢宽政，锄犁满场圃。颇闻好事人，煆为剑与斧。抒悃三十年，馀风犹好武。愿学一人敌，日中庭上舞。纷腾赛水仙，卤莽祀田祖。招彼下南人，蛮讴击鼍鼓。纵博自有徒，释耒赴戎伍。"}