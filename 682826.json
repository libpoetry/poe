{"id":"682826","title":"师道重光卷赠宪学林先生","dynasty":"明","author":"区越","text":"道艺宫墙夙所师，端严风格有如斯。何年鹤语归华表，今日凤毛符圣时。百卉遍承新化雨，十觞重乐旧相知。青天白日东亭路，暂别令人倍慕思。沧江一叶老渔师，潦到何人复重斯。宪节独留青眼在，鸥群还顾白头时。宗师有道光前烈，风教无端觉后知。徙倚西台花下月，为公倾倒十年思。"}