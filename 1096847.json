{"id":"1096847","title":"为痴绝和尚赞初祖达磨并马大师画象 其一","dynasty":"宋","author":"释居简","text":"穿耳耳未尝穴，缺齿齿未尝折。北度一苇可航，西归只履自挈。或谓之空劫已前中流砥柱，或谓之拈花已后金口木舌。或曰正宗别调，又曰直指曲说，皆非吾之所谓道也。若夫求大乘器，走十万里，俟人作兴，器岂大乘。夙负先觉，礼闻来学。学而知之，既远且邈。负是四者，吾恐五竺之铁不足铸此错也。"}