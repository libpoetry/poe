{"id":"721681","title":"西樵作","dynasty":"明末清初","author":"屈大均","text":"峰峰皆内向，真似未开花。一水二三里，沿洄上紫霞。林泉多鹿迹，岩壑半人家。瀑布条条好，风吹总不斜。瀑花飞四壁，一半入空冥。时似白云起，氤氲满翠屏。影长风易断，声急雨难零。下有流杯石，莓苔太古青。多雨天湖决，鱼飞下碧峰。船浮山口石，罾挂市门松。瀑布添无数，梅花积几重。行行溪路暝，催客一声钟。绝顶人皆住，茶田满一山。牛羊云外冷，妇子雨中閒。木末潮痕湿，花多石色斑。峰峰可垂钓，未拟棹歌还。断峡开青玉，飞泉挂白虹。光摇千尺雪，声乱一天风。卧石麑衣冷，披苔鸟篆通。茶人半红粉，掩映翠林中。"}