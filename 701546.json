{"id":"701546","title":"采莲歌五首","dynasty":"明","author":"黄佐","text":"灵湘郁水粤王都，五层飞楼天下无。江上行人莫回首，木绵花开啼鹧鸪。江南江北机杼多，谁家儿女不停梭。笑渠不似蜘蛛巧，能向虚空织网罗。清远峡连黄木湾，采莲来往不为难。青山亦有飞来日，何事萧郎未见还。隔花相见两徘徊，荡桨低头笑不来。双栖白鹭忽惊起，遥见浮萍一道开。芭蕉叶卷久无舒，江口月明多鲤鱼。要得鲤鱼寄消息，鲤鱼长在石岩居。"}