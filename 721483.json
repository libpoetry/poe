{"id":"721483","title":"送陈嵩山观察之任凉庄四首","dynasty":"明末清初","author":"陈恭尹","text":"玉门关外草萧萧，万里凉州路未遥。莫道书生无燕颔，边人今识汉班超。曾于桑梓立奇功，一策全教寇技穷。此去更搜囊底智，希文兵甲在胸中。海不扬波蜃气平，十年南徼赖澄清。九重拊髀方西顾，未遣荆州髀肉生。丝丝春雨越王台，别思如云黯不开。白首尚堪扶杖在，路傍重待节旄来。"}