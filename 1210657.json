{"id":"1210657","title":"吾乡之崖有以青得名者余尝取以自号至元十四年偕御史国瑞外郎周卿有东州之行道出阆州阆之南二十馀里佛阁突兀因周览形胜得河南人王子京青崖石刻不知阆之崖与吾乡之崖一而二者耶抑海内一家山川脉络同一元气二而一者耶或其偶与之合耶乃书此以识","dynasty":"元","author":"魏初","text":"遥遥阁道倚空青，湛湛澄江练影横。千佛参差半天上，四山环合一川平。云间烟火无閒地，画里升平有此行。乡国三年六千里，偶于仙苑见崖名。"}