{"id":"832326","title":"花犯 萧寺小除夕","dynasty":"清末民国初","author":"陈洵","text":"小林亭，疏灯凝水，年华笑相问。市风吹近。听饯腊家家，人语轻趁。倦游梦枕萧斋稳。清波闲处引。又藓迹、雪融香径，行行销意尽。天边雁声送愁多，寒空峭、坐想迟回芳信。吟思短，清尊共，故欢随分。依稀记、艳阳禊赏，人散后、楼台霏麝粉。漫唤起、阑干私倚，盟春心事准。"}