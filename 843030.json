{"id":"843030","title":"孙生庆泽以母状求诗","dynasty":"清末民国初","author":"陈宝琛","text":"能仁为教一于慈，爱物要自亲亲基。母贤子孝神所劳，况以大耋勤修持。既多福德心上净，生彼极乐夫何疑？仙耶鬼耶忽双至，栩栩若与魂气期。我闻李铎卒官日，有蝶万数绕殡飞。又闻杨妻谢未殓，紫褐如扇翔房帷。隆冬北地胡有此？得非接引真西归。善心肖翘视平等，戒杀功絜持名齐。孤忠昔可致大鸟，史载鹤吊宁无稽？援儒入释近语怪，表懿兼塞诸孤悲。"}