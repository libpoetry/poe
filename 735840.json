{"id":"735840","title":"春杪同诸子饮刺梅园古松下","dynasty":"清","author":"陈维崧","text":"晨兴思出游，茫然惑所向。或云刺梅园，景物颇萧旷。入门苔色净，到眼杂花放。杯来互沈吟，兴剧迭歌唱。两年缚朝衫，小心事卿相。同袍四五人，各各色惆怅。春山未得归，遇酒且跌宕。君看落红堆，下有昔人葬。及今不作达，后此欲谁望。老松无赖极，横若攫拿状。我时倚酒豪，竟上骑其项。龙鳞陡相嗔，鼓作天风浪。"}