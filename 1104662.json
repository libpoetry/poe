{"id":"1104662","title":"景祐飨先农五首 迎神用《凝安》。","dynasty":"宋","author":"郊庙朝会歌辞","text":"在昔神农，首兹播殖。无有污莱，尽为稼穑。乃粒斯民，实惟帝力。嘉荐令芳，伫瞻来格。居德之厚，厥祀攸陈。土膏初脉，农事先春。铿然金奏，俨若华绅。陟降于阼，福禄惟神。农为政本，食乃民天。苾芬明祀，蔗蓘良田。陈兹量币，望彼丰年。茂介福祉，来钦吉蠲。农祥晨正，平秩东作。倬彼大田，庤乃钱镈。酒醴盈尊，金璆合乐。期兹万年，充于六幕。务啬之本，恤祀惟馨。神斯至止，降福攸宁。崇兹稼政，合于礼经。俎彻乐阕，邈仰回灵。"}