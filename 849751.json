{"id":"849751","title":"徐氏拜荣堂","dynasty":"宋","author":"马廷鸾","text":"银黉三组归去来，绣衣朱毂胡为哉。富贵薰天无足道，人间至乐归老莱。青衫随分当綵衣，阿母一笑生儿痴。笋生雪底冰下鱼，此事惟有天公知。吾母今年五十馀，襟期正与君母俱。双瞳点漆发未白，画堂茅舍各自如。何时两母俱徜徉，安舆来往陈壶觞。因观吾庐戏綵章，就赋君家拜荣堂。"}