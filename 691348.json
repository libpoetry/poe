{"id":"691348","title":"古意寄曾学士二首","dynasty":"明","author":"李时勉","text":"百川日夜流，浩浩以东注。环海几万里，不见涯涘处。混涵无不容，日月自吞吐。风波任荡潏，贝错极生聚。万古长若斯，焉能为量数。蛟龙挟云雨，倏忽甘泽布。深弘有如此，岂比寻常具。梧桐生崇冈，亭亭出云林。一朝樵夫采，斤斧来相寻。幸尔爨下馀，斲削成素琴。粲粲弦朱丝，烨烨徽黄金。当窗试一弹，悠然太古音。清风流水远，白云苍山深。世无钟子期，谁能识其心。"}