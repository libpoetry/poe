{"id":"520613","title":"乐孺歌","dynasty":"明","author":"祝允明","text":"渚鸿不侣鹜，联翩入紫云。有时下同宿，终然不离群。磊落千金马，贡作万乘车。双双翼飞龙，齐秣亦齐驱。驰翔有美世共珍，列之天闲织其文，以章有德劝百臣。苍鹰虽鸷豺狼猛，安得称重于其伦。阊门今古道繁华，歌钟日夕沸如麻。东邻宴公子，西舍酣倡娃。谁人堂上题乐孺，中有二士为奚家。先人应能积为善，天锡一双白璧皆无瑕。伯兮友仲兮悌棠华，韡韡风光媚。架有互服衣，榻有共覆被。入室谐兰香，出门偕远志。仗剑作长游，千里万里亦同次。番禺城下我逢之，三人相携共一醉。醉中尚能为尔歌，歌此敬多感亦多。吴中土风清且嘉，今如君者有几何。君家伯祖我祖高，弟子文名风节犹嵯峨。乃知仁人有后世济美，看尔富寿方来百福如山河。"}