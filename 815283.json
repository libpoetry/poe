{"id":"815283","title":"辽宫词","dynasty":"清","author":"赵士哲","text":"女伴从军万里还，自言曾到玉门关。赫连台上秋云卷，遥见河流入断山。八月巫闾草半枯，绣帘霜重一镫孤。人生失意无南北，笑卷琵琶出塞图。身似风前旅雁孤，夜来犹自梦宣呼。受降城上如霜月，照见行营宝帐无。大梁清禁隔蓬瀛，仙眷何来五国城。共矢余年持苦行，汉宫环佩乞来生。"}