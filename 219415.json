{"id":"219415","title":"袁尚右座中王屯田出与可竹甚奇归成古调","dynasty":"宋代","author":"钱时","text":"郎星聚头金地麓，十月夜堂春昱昱。屯田博古到名画，座上忽展牛腰束。我生不识须菩提，薛鹤杨梅姑置之。寒桃八幅奇更伟，上有巴中与可题。苍蛟滑走石诘曲，铁钩怒扫联蛇腹。欹风洒雨清逼人，恍疑身在筼筜谷。十寻双干剑拔雄，笔力有尽意无穷。冥冥上与风霆会，拭目变化洪陂龙。长忆东坡一转语，与可德人非画史。轮囷写出岁寒心，政要诸公相料理。"}