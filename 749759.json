{"id":"749759","title":"浴佛日偕刘丈希陶陈观察游麓山宿万寿寺诘朝晴霁登云麓宫小饮而作 其一","dynasty":"清","author":"邓辅纶","text":"连峰沈远阴，空江渡寒碧。佛日感胜因，涉流共攀历。众绿翳柯阴，微径履苔迹。影息虎岑禅，心清鹤泉滴。已公践前期，为余留片席。瓯茗瀹灵源，盂粥饷香积。夜来疏雨过，逾觉清梵寂。曾是闻性圆，岂伊妙音隔。良会若有怅，团趺面虚壁。浮岚接树杪，明漪漏林隙。感此蹇独留，聊用淹晨夕。"}