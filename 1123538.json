{"id":"1123538","title":"和浙宪同诸公游梅园","dynasty":"宋","author":"赵善括","text":"梓里德星聚，宝马如云屯。扬鞭东城去，趁此梅正繁。林烟引轻素，晻暧连遥村。须臾日色高，客情舒宴温。露晞润玉瀣，雪粲融朝暾。千林秀松竹，万点铺兰荪。开落犯春早，尘埃迷昼昏。埋没颜色好，孤负眉宇轩。疏野空自适，何人共清尊。诸公尽豪隽，逸饮如鲸吞。对花相慰藉，悲欢俱勿论。吹嘘赖椽笔，欲谢终忘言。庭除大槐安，人世甚蚁屯。俯仰穹壤间，乐少忧且繁。何如置悲欢，访梅东城村。群贤负瑰奇，即之和气温。峭寒著春衣，轻烟翳晨暾。簪花愧华发，席地依香荪。谁许嫁东风，留香坐晓昏。密坞横清溪，我欲创幽轩。所愿花长开，日日同一尊。静对影亦好，清味蕊可吞。此心无厌时，何物堪比论。哦诗愧续貂，勿以人废言。"}