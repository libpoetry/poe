{"id":"525337","title":"六忆 其三 赵雪岩","dynasty":"明","author":"顾璘","text":"年殊交匪僭，道合意自谐。吾慕淮阳公，抗俗敞高怀。山岳凝莫动，江海荡无涯。不言与不笑，一静众妙该。冲夷自为宝，任取世嫌猜。乡闾称长者，翕尔归于䰄。蹇劣愧非偶，狂斐得所裁。温温琼瑶泽，时获沾尊罍。不见倏三月，鄙吝萌旧荄。安得一披对，青天云雾开。可念不可即，展转令心哀。"}