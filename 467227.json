{"id":"467227","title":"代柬寄故人三首","dynasty":"当代","author":"陈振家","text":"宣雷颁雨任天庭，七尺微躯能抗争？谁弄弓刀谁刃手，自调鼎鼐自和羹。何须涕泪随周顗，不值猖狂学祢衡。沧海沉舟闻不少，波涛生息岂干卿！兔丝休去附蓬麻，且种东陵二亩瓜。楚厉难知和氏璧，长安不合牡丹花。勿耽骂座灌夫酒，还饮安贫学士茶。君看当年夸父血，无端喷作半天霞。天南远寄赋遂初，日出而劳哺我雏。岩下春来花自放，山前人过鸟相呼。诗书常伴风同览，形影多邀月共娱。说与故人堪一笑，别番滋味在狂奴。"}