{"id":"704380","title":"秋怀","dynasty":"明","author":"黎民表","text":"高楼欲上思迟迟，关塞萧条异昔时。草木风传金气盛，鼓鼙声入朔云悲。管宁东海归何日，梅福吴门去不疑。白首烽烟重览古，芙蓉萎绝曲江湄。王气崤函终不改，建章宫殿倏为灰。瑶池青鸟犹频降，渥水神驹未拟来。丛菊渐荒元亮病，汀兰初歇楚累哀。江天鸿雁冥冥去，极目神州首重回。玉泉迢递入昆池，百尺阑干俯碧漪。锦缆双维龙凤舸，雕楹深锁柏松枝。侍臣鸣佩丹枫远，宫女临霞彩袖垂。曾预都人誇盛事，周南今日叹衰迟。旧京形胜郁盘龙，设险曾当百二重。组练未收沧海甲，戈鋋犹起白门烽。包荒茅服终须问，竹箭空山岂尽供。蠢尔鲸鲵看扫灭，属车还拟待东封。三关羽檄似星流，百万戈船拥上游。白昼峡深豺虎卧，青天磴绝旆旌愁。孤军铜柱空传捷，苦战昆崙寔未休。宵旰此时忧不细，征南诸将莫淹留。粤王雄据有离宫，翠竹黄花辇路中。五岭山川馀霸气，百年天地变华风。沧波日落旌旗动，白露秋高帐殿空。庾信江南休作赋，汉家城阙正青葱。花木栽成带远坰，北山孤绝寄幽亭。汉陵岁月移沧海，秦垒风烟断井陉。十载栖迟生白发，何人推引上青冥。烟波绝把渔竿去，虚拟江湖有客星。长安旅食岁萧条，金马才人每见招。一卧云林淹彩笔，几回沾洒望青霄。玉山琼树风尘隔，庾岭梅花驿路遥。莫倚甘泉能献赋，衣冠今满紫宸朝。"}