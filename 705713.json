{"id":"705713","title":"思陵长公主挽诗","dynasty":"明末清初","author":"吴伟业","text":"贵主徽音美，前朝典命光。鸿名垂远近，哀诔著兴亡。托体皇枝贵，承休圣善祥。母仪惟谨肃，家法在矜庄。上苑秾桃李，瑶池小凤凰。鸾音青绣屉，鱼笏皂罗囊。沉燎熏炉细，流苏宝盖香。禊期陪祓水，茧馆助条桑。绿綟芃兰佩，红螭薤叶璋。锡封需大国，唤仗及回廊。受册威仪定，传烽羽檄忙。司舆停卤簿，掌瑞彻珩璜。婺宿明河澹，薇垣太白芒。至尊忧咄咤，仁寿涕彷徨。郦邑年方幼，琼华齿正芳。艰难愁付托，颠沛惧参商。文葆怜还戏，胜衣泣未遑。从容咨傅母，倥急询貂珰。传箭闻严鼓，投签见拊床。内人缝使甲，中旨票支粮。使者填平朔，将军带护羌。宁无一矢救，足慰两宫望。盗贼狐篝火，关山蚁溃防。逍遥师逗挠，奔突寇披猖。牙纛看吹折，梯冲舞莫当。妖氛缠象阙，杀气满陈仓。天道真蒙昧，君心顾慨慷。割慈全国体，处变重宗潢。胄子除华绂，家丞具急装。敕须离禁闼，手为换衣裳。社稷仇宜报，君亲语勿忘。遇人耑退让，慎己旧行藏。国母摩笄刺，宫娥掩袂伤。他年标信史，同日见高皇。元主甘从殉，君王入未央。抽刀凌左阖，申脰就干将。啑血彤闱地，横尸紫御汪。绝吭苏又咽，瞑睫倦微扬。裹褥移私第，沾胸进勺浆。誓肌封断骨，茹戚吮残创。死早随诸妹，生犹望二王。股肱羞魏相，肺腑恨周昌。贼遁仍函谷，兵来岂建康。六军剺面恸，四海遏音丧。故国新原庙，群臣旧奉常。赗圭陈厌翟，题凑载辒辌。隧逼贤妃冢，山疑望子冈。衔哀存父老，主祭失元良。诀绝均抔土，飘零各异方。衣冠嬴博葬，风雨鹡鸰行。浩劫归空壤，浮生寄渺茫。玉真图下发，申伯劝承筐。沅浦余尧女，营丘止孟姜。君臣今世代，甥舅即蒸尝。汤沐乡亭秩，家门殿省郎。凄凉脂粉硙，零落绮罗箱。宅枕平津巷，街通少府墙。画闲偕妯娌，晓坐向姑嫜。偶语追铜雀，无聊问柏梁。豫游推插柳，胜迹是梳妆。菡萏鸳鸯扇，茱萸鹦鹉觞。大庖南膳厂，奇卉北花房。暖阁葫芦锦，温泉豆蔻汤。雕薪狮首炭，甜食虎睛糖。壮丽成焦土，榛芜拱白杨。麋游鳷鹊观，苔没斗鸡坊。荀灌心惆怅，秦休志激昂。崩城身竟殒，填海愿难偿。命也知奚憾，天乎数不臧。累歔床箦语，即窆寝园傍。半体先从父，遗骸始见娘。黄泉母子痛，白骨弟兄殇。夙昔铜驼泣，诸陵石马荒。三年修荇藻，一饭奠嵩邙。寒食重来路，新阡宿草长。溪田延黍稼，陇笛卧牛羊。朽壤穿蝼蚁，惊沙起鸹鸧。病樗眠废社，衰苇折寒塘。列刹皇姑寺，驮经内道场。侍鬟称练行，小像刻沉香。玉座悬朱帐，金支渡法航。少儿添画烛，保媪伴帷堂。露湿丹枫冷，星稀青鸟翔。幡旄晨隐隐，铃镊夜将将。控鹤攀龙驭，骖麟谒帝阊。灵妃歌缥缈，神女笑徜徉。苦雾迷槐市，雌霓绕建章。归酅思五庙，涉汉泪三湘。柔福何惭宋，平阳可佐唐。虞洲瞻返日，蒿里叫飞霜。自古遭兵扰，偏嗟拥树妨。鲁元驰孔亟，芊季负仓黄。漂泊悲临海，包含耻溧阳。本朝端阃阈，设制胜岩疆。虞顺惇恭俭，时危植纪纲。英声起北地，雅操迈东乡。新野坟松直，招祇祠柏苍。薤歌虽惨憺，汗简自辉煌。谥号千秋定，铭旌百祀彰。秦箫吹断续，楚挽哭沧浪。"}