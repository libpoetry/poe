{"id":"621758","title":"开卷有述","dynasty":"明","author":"郭之奇","text":"上古有作圣，中古有述贤。于穆含真秘，倾储责传宣。恭惟作述者，恐惧尚维玄。有智不敢爱，有言不敢偏。圣劳贤已瘁，大小互相鞭。怀挟今昔意，日思造物权。旁皇求后死，叹息付简编。简编及秦火，神奇出遗烟。区区诸老生，记诵亦可怜。吁嗟千馀载，光运乃当前。伏惟我生晚，谁能愚自专。是以繇窥管，求之我生先。遵涂独好古，与物共尊天。怀哉天与古，相从日喟然。"}