{"id":"885545","title":"暮春联句九首 其六","dynasty":"宋","author":"许月卿","text":"徐字不晋帖，楚诗无国风。天边长剑倚，花外小车通。不肯吏文叔，谁能书子公。二三豪俊骨，数万甲兵胸。柳暗琴三叠，梅残酒一中。羡君屠龙技，笑我祝鸡翁。击瓮浮儿志，编桥度蚁忠。行春奉宽诏，佩犊弭兵讧。天阔吟边远，月明诗檐丰。秋光宦情薄，鸾鹤啸声同。清涧耳堪洗，深山目更穷。"}