{"id":"432037","title":"文鉴十首","dynasty":"近现代","author":"张中行","text":"临邛落拓诉琴心，卖赋长门易酒金。惭愧茂陵风雨夜，寒灯卧听白头吟。骂祖当年矢在弦，嘲孙今日语如泉。毫端惯作鱼龙戏，未必前修愧后贤。覆雨翻云笔下通，经残史秽古今同。赏音赖有徐常侍，藏拙沉文护魏公。隐迹僧厨事爨炊，丰干饶舌费言辞。能除教下三时业，不废人间两卷诗。日日长安买醉归，谪仙高韵世应稀。惊人一曲清平调，写与龟年唱贵妃。国子先生入学宫，身持木铎警愚蒙。如何远慕颜曾乐，一卷雄文欲送穷。炫奇长庆有宗师，佶屈聱牙绎守池。上士诠言浑不会，空留寱语恫愚痴。千军弃甲锦城开，又见君王舆榇来。漫道文章经国业，降书名世亦堪哀。闲将博议舞唇枪，左氏春秋作战场。暮四朝三矜卓识，毁庄誉段亦荒唐。自筑淩烟自画图，自匀粉墨自嵩呼。雕虫敢笑王丹麓，一字沉吟撚断须。"}