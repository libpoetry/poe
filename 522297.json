{"id":"522297","title":"弘治己酉盆池莲一茎三花八月梦登鸡鸣山见日出众以为异是秋予下第而三儿生自是栽莲未始成也五月十日方小试盆池一花追忆往事诗以记之","dynasty":"明","author":"顾清","text":"碧玉波间品字红，转头三十四薰风。天机云锦人看汝，汲水薶盆我已翁。日畔早霞争借彩，月中香雾已浮空。书生结习真堪笑，时复凭阑忆梦中。"}