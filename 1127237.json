{"id":"1127237","title":"万竹轩","dynasty":"宋","author":"黄裳","text":"出游休问我西东，去去惟寻万竹翁。幽趣翠华相得处，忽逢明月与清风。森森高节劲深深，绿发青衫万士林。应是主人看不足，就中谁解作龙吟。凤翅凌云翠欲寒，萧萧苍玉佩珊珊。中虚自有长生道，一枝为龙未是难。八十诗翁想出尘，此君长与驻青春。金华琐碎閒垂地，安用侯封况渭滨。雪霜势去旧容在，风雨声来新思生。须信此君清且贵，一竿犹可钓高名。翠光幽意欲生烟，几种龙孙几度传。忽怪春衣青旅旅，吟看不足是婵娟。一日无君似染尘，得君风思出天真。七贤林下谁堪友，到此相寻少有人。阴遥俄喜日华落，静久更宜山鸟鸣。荣谢易为花厚薄，岁寒还得岁寒情。"}