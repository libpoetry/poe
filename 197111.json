{"id":"197111","title":"夜飞鹊慢·骄嘶破清晓","dynasty":"宋代","author":"卢祖皋","text":"骄嘶破清晓，分恨临期。花下恁月明知。馀光是处散离思，最怜香霭霏霏。牵衣搵弹泪，问凄风愁露，划地东西。留鞭换佩，怕匆匆、已是迟迟。凉怯几番罗袂，还燕别文梁，萤点书帏。一自秋娘迢递，黄金对酒，争忍轻挥。新来院落，雁难寻、帘幕长垂。怕凋梧敲径，惊回旧梦，应也颦眉。"}