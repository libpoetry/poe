{"id":"659281","title":"守溪王先生父八十","dynasty":"明","author":"罗玘","text":"秋水满震泽，天然出芙蕖。中心无雕琢，对此真起予。旭日上东楹，照我白发梳。发始黑如漆，已不任簿书。竟作强项令，谁能藉阿誉。彼茁者兰芽，秀发幸在渠。甘以穷龃龉，而归老樵渔。于今八十年，发白雪不如。昨夜县帖下，宾詹有新除。今晨府牒来，于星讲帷初。顾此头上巾，重封廿年馀。君恩东海波，岂止震泽潴。愿为太平翁，长在泽边居。"}