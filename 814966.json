{"id":"814966","title":"木兰花慢三首","dynasty":"清","author":"奕绘","text":"红尘不到处，特选胜，集婵娟。见裙衩相偎，冠中列坐，人各吹弹。良辰赏心乐事，把浮名、一笑付波掀。座下苍苔细草，曲中流水高山。轻扬缟袂按冰弦。纤指玉笙寒。此化乐天宫，心何曾染，眉未尝攒。长歌短歌数阕，正清香、涧底放幽兰。好住白云乡里，千秋万岁同欢。少年经过处，记花里，读书楼。有红叶新诗，香囊锦字，一笑亲收。此情此景如梦，怅新知、淹忽起离忧。为问相思几许，一江春水东流。相思冉冉水悠悠。蜡泪暗芸篝。剩青草孤坟，黄蒿废寺，月夜魂游。何时此情忘却，奈凄风、冷雨搅人愁。今日鬓丝禅榻，当年歌舞扬州。高人多爱竹，故画竹，必高人。此一十三篇，横斜疏密，各具精神。猗猗朱栏曲沼，待微风、细雨与传兴。苔径低拖凤尾，石林丛长龙孙。廿年墨彩如新。有婿守遗珍。向京国移家，万人如海，遇我相亲。欣然全编见赠，抵琼瑰、远过百千分。一榻清风无暑，几枝仙露超尘。"}