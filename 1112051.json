{"id":"1112051","title":"挽待制许先生","dynasty":"宋","author":"员兴宗","text":"尚忆西方守，输忠北斗边。疲氓千里裕，破灶万家烟。桃李不言处，虎狼今满廛。传闻澈泉泪，半在蜀南偏。宣室来何暮，都门价已喧。皂囊说二六，白发任三千。国老躬为地，群飞哭刺天。门扃许见否，真气閟元泉。卫幕昔年开，西英续续来。诸公参牧政，愧我忝书台。往事风流尽，于今志念灰。侯芭万感集，空抱报恩腮。"}