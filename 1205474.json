{"id":"1205474","title":"沁园春","dynasty":"元","author":"张翥","text":"何许登临，路绕芜城，冈连楚皋。爱流云低响，歌催琼树，微波照影，人艳仙桃。松院移尊，柳桥携袖，随处兰舟且暂捎。秋无际，望空江雁远，落木天高。不妨左手持螯。更右把、金尊送浊醪。叹鸡台草暗，凄然兴废，龙山烟冷，老矣英豪。白发宁饶，黄花任插，要里西风破帽牢。刘郎醉，把吴笺笑擘，试与题糕。"}