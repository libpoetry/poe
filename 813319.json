{"id":"813319","title":"命女","dynasty":"清","author":"李长霞","text":"乾刚坤柔，太始判德。维物赋性，维性生则。维尔女子，柔顺是职。由庚以茂，或愆是惕。良金克宝，趋型从革。慎尔柔仪，以来百福。谦为德舍，让为礼基。竞徽骛胜，允非女宜。逸必后获，劳务先施。美未可任，过宁尽辞。任美弗至，过辞安移。修以明德，洁必浣衣。夫正而和，妇顺而敬。维兹居室，伦始德柄。肃与德成，慢必忝并。愆微终著，谷渐以盛。温恭是庸，庄而无竞。迩迪远则，为家之政。女德无极，维顺是长。昔戒有言，取妇如响。妇焉如斯，姑焉尔赏。何能可倚，何巧可尚。智有一失，才难百当。过由爱隐，善由爱奖。小心翼翼，在圣犹称。梦梦季女，实惧难能。何事可怠，何言可轻。何微可忽，何细可胜。人多善始，无替在恒。如履虎尾，如履春冰。维诗与书，发天明命。长善成仁，达理卫性。道在莫离，事成日用。岂必男子，女子是共。勿谓华辞，斯道之盛。兴至名篇，温和以正。德成于谨，业盛于勤。日计在旦，岁计在春。习之成性，励之由人。女职是首，妇道是敦。秋虫响夕，寒鸡司晨。黾勉夙夜，亹亹振振。"}