{"id":"144334","title":"寄高子厚·盘隐门下客","dynasty":"宋代","author":"洪咨夔","text":"盘隐门下客，流落余两个。我故稔子穷，子亦谅我懦。稚松高未尺，早望屋脊过。小莲出才寸，便雀车轮大。急滩倒撑舡，狭路错推磨。不诮材无堪，祗叹命未作。沽酒劳閴寂，裹饭问寒饿。为分猢狲愁。相对橐驼坐。有无共甘苦，休戚先吊贺。绸缪平生期，荏苒岁月蹉。人情少耐久，世事难预课。"}