{"id":"798072","title":"金盏子  咏灯","dynasty":"清","author":"陈维崧","text":"一盏红釭滟玉膏，鸳绡皱处偏凝。春夜照梳头，莲筹杳、凄清牙蒜犀钉。便教煎尽银荷，奈芳心耿耿。敲翠竹、悄唤绿翘檐前，兰灯将暝。唤遍无人应。且独自、纤手靠妆台，挑凤胫。宛转处，重思省。当时风细人静。曾偎璧带流苏，剔银釭潜等。红裯冷，空对并蒂灯花，怎生相称。"}