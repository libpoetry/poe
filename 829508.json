{"id":"829508","title":"三字令 用韵，二解","dynasty":"清末近现代初","author":"周岸登","text":"燕月黯，楚云长。练秋光。歌捉搦，舞伊凉。縆湘弦，捐汉佩，醉千场。星怒角，斗垂芒。梦飞扬。哀野哭，搅刚肠。中贤人，辞酷吏，卧江乡。蛩语涩，雁声长。惜流光。寻旧梦，贺新凉。偃龙须，邀麝月，散欢场。灯坠豆，睫生芒。倦清扬。收凤纸，费鸾肠。蝶蘧蘧，风习习，是何乡。"}