{"id":"672652","title":"房山","dynasty":"明","author":"储巏","text":"我行京西三百里，日望燕台歌易水。春风着眼到房山，不放黄尘吹马耳。烟岚护雪不肯销，层峰相揖如相招。千金枉购尚书画，何如平地横生绡。晚来顷刻岩姿变，急雨漫山飒银箭。斜阳一抹乱青红，似与诗人供戏幻。胸中丘壑句传神，闻道刘公下笔亲。太华中峰五千仞，人间何地卜东邻。"}