{"id":"1142287","title":"和善之游龟溪乾元寺","dynasty":"宋末元初","author":"牟巘","text":"畴昔侍吾翁，尚记入霅年。米曲家家酿，蒲荷处处田。龟溪见鹤林，欲去遭挽牵。借屋度长夏，对床时醉眠。或登左顾亭，风物清且妍。回顾一甲子，往事随奔川。翰林左绵秀，宫锦不上船。肯寻两翁游，来弄明月泉。弄泉珠丽袖，吟诗箭脱弦。是谁修月斧，斲地成空穿。犹有半泓碧，奈此笔如椽。乃知宇宙内，小大常相悬。惟堪供我辈，古瓦生茶烟。云乳聊一啜，松风洒秃颠。"}