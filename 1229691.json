{"id":"1229691","title":"守约斋为吕仲和作","dynasty":"元","author":"麻革","text":"读书不务博，造道当入微。一理贯万理，一歧会众歧。譬彼庖丁刀，騞然解牛时。节间即有得，肯綮宁复疑。道丧向千载，圣远孰可期。养勇敌所忾，养气动以随。心非安如山，遇变鲜不移。吾门有圣学，观心乃其师。宴坐一室中，自得寔在兹。胡为滞纷感，紬绎如茧丝。人生矧多欲，事物日以滋。牛羊践径蹊，虎豹攻藩篱。我尝叩天理，诚明不容欺。第恐达者事，还为狷者嗤。"}