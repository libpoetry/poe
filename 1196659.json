{"id":"1196659","title":"步虚词五首","dynasty":"唐末宋初","author":"徐铉","text":"气为还元正，心由抱一灵。凝神归罔象，飞步入青冥。整服乘三素，旋纲蹑九星。琼章开后学，稽首奉真经。天帝黄金阙，真人紫锦书。霓裳纷蔽景，羽服迥凌虚。白鹤能为使，班麟解驾车。灵符终愿借，转共世情疏。圣主过幽谷，虚皇在蕊宫。五千宗物母，七字秘神童。世上金壶远，人间玉籥空。唯馀养身法，修此与天通。何处求玄解，人间有洞天。勤行皆是道，谪下尚为仙。蔽景乘朱凤，排虚驾紫烟。不嫌园吏傲，愿在玉宸前。三素霏霏远，盟威凛凛寒。火铃空灭没，星斗晓阑干。佩响流虚殿，炉烟在醮坛。萧寥不可极，骖驾上云端。"}