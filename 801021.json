{"id":"801021","title":"送蒋树存之官馀庆","dynasty":"清","author":"惠士奇","text":"忆昔识君年弱冠，风流文酒长耽玩。无事频过交翠堂，觥筹往往行无算。二月山塘柳色青，玉箫金管醉中听。可怜明月初三夜，最忆春风第一亭。沉沉玉漏鸣街鼓，寂寂春阴月停午。灯前一曲《柘枝》新，小玉傞傞踏筵舞。云散花残事已空，秦淮水榭又相逢。三条共剪深更烛，五夜同听锁院钟。数载飘零不相见，去年忽睹云卿面。待诏吾留金马门，修书君上南熏殿。只今天子急循良，莫恨天涯道路长。乌撒白苗生似鹿，畲丁溪子狠如羊。边氓正欲烦君抚，况有君家《理县谱》。九溪斜绕葛蛮司，十洞遥连金竹府。不知握手在何年，离别今朝倍黯然。待尔归来寻旧约，月明重泛虎丘船。"}