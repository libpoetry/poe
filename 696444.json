{"id":"696444","title":"用韵答彦彬","dynasty":"明","author":"郑真","text":"烽火春城正荷戈，□□清隐奈君何。山深兴逐云霞远，天涧恩承雨露多。尚使斯民跻泰域，未应吾道变颓波。百年且向东风里，酾酒当筵舞太阿。东风日日候鸣珂，为问山中近若何。坐对一庭桑梓合，笑看三径菊松多。前林日暖莺迁木，隔岸云深豕涉波。尚想华堂春昼永，管弦杂沓间阳阿。"}