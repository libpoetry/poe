{"id":"704752","title":"次寿邓郎中母韵二首","dynasty":"明","author":"薛瑄","text":"百岁星霜是永年，七闽闺教最称贤。自期西日堪留挽，不信南山可变迁。白发已看封紫诰，綵衣时复奉华筵。故应志节高如许，赢得人间福寿全。秋霜劲节自年年，谁似清门邓母贤。半世成家遭感怆，一生教子见超迁。恩随紫诰来华屋，春满红螺泛绣筵。青简上头书次第，香名留取古今全。"}