{"id":"812272","title":"青门柳枝词","dynasty":"清","author":"毕慧","text":"风际游丝澹荡春，画桥低亚柳条新。流莺百啭清阴里，唤起芳郊拾翠人。晴波倒映漾柔蓝，最好风光三月三。羌管一声萦别恨，漫教吹彻望江南。不同桃李驻颜难，一色长条春未残。帘外子规啼不住，纷纷红雨倚栏看。榆荚争春春暗归，绿阴满径染苔衣。嫩烟酥雨年年事，莫趁东风作雪飞。"}