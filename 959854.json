{"id":"959854","title":"留题张氏颐文阁","dynasty":"宋","author":"金君卿","text":"鄱阳才子钟庆门，巍冠大带何纷纷。诚心乐道自颐养，雾豹蔚彧珍其文。朱栏碧瓦江之垠，更敞高阁淩烟氛。烟中数岫列窗牖，急雨洗出青无痕。乍来耳目益开爽，况日文酒酣天真。前年诏下起嵓隐，子直奋起轩浮云。不嫌官小喜及养，敛板归拜高堂亲。子方归宁亦同乐，与子登眺开芳樽。定交酌寿虽所愧，相望兰桂长清芬。"}