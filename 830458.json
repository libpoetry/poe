{"id":"830458","title":"在西山望京华","dynasty":"清末民国初","author":"宋育仁","text":"烽火望平芜，流亡满路衢。万山双鬓白，四海一身孤。闾左兴群盗，宫邻谶五胡。殿前鸣野雉，屋上起城乌。北海何时接，东门忽已芜。鸡声啼越石，鹃泪感尧夫。岂料新亭泣，俄惊督亢图。陆沉飞海水，参伐动星墟。鬼竟谋曹社，人谁入郢都。全燕三日举，空莒一人无。此水伤鸣犊，何庭哭勃苏。风尘方澒洞，阶地尚泥涂。"}