{"id":"268014","title":"游龙潭宿听水第二斋","dynasty":"现代","author":"何振岱","text":"龙不蛰于潭，飞挂丛竹里。长吟不断云，更吐无尽水。一白夹涧花，孤晶含石髓。竹身洗更绿，山气凝欲紫。春深时雨足，龙意若有喜。长将翔雷霆，焉肯容鳣鲔。夕照渡木梁，大风震楼几。万壑助之喧，百虫绝于耳。众绿劈尺天，断崖若垣垝。月出水声中，不知雨既止。岩居爱下弦，高咏过卅载。熟知易世游，孤光悲桑海。无睡此徘徊，奇怀郁廦廆。栖鸟亦翻飞，影落众峰底。平明穿竹去，掬水一漱齿。灵氛荡疏襟，闻声犹十里。"}