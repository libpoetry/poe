{"id":"944249","title":"再次韵","dynasty":"宋","author":"陈造","text":"载羽其觞，客遄于行。归从我私，兹焉用情。一奇搴秀，万金论士。生世已后，识古君子。宫倡羽随，至乐则和。俚音间之，人谓斯何。洁不容缁，薰不莸改。言受此柄，劣副期待。斯道在公，九报其章。人徯时施，跻之阜康。曾是伟人，而未闻政。袖司命手，旁睨世病。海濒埤污，苍山周遭。觞咏翱翔，乐殊尔曹。盍摅胸奇，焕我王度。盍提公言，辟我贤路。赫日中天，丽彼南山。赓歌交修，不腼其颜。有铅者刀，用或一切。云龙从之，无重此别。"}