{"id":"811287","title":"李伯质太守屡牍乞退，归志决矣，相处四稔，不能无言","dynasty":"清","author":"丘逢甲","text":"海上频驰乞退章，天涯归梦绕蕲黄。右军誓墓心何切！吏部来潮道已光。风味五湖忆蒪菜，云阴四载托甘棠。看山久羡南天柱，预约寻公旧草堂。满目横流忍便归，迟留初愿恐相违。文章公已谋收局，富贵人犹羡绣衣。沧海眼看桑树长，故山心恋药苗肥。独嗟乞米平原客，仁祖行时尚苦饥。名场册载角雌雄，世态纷纷冷眼中。乞郡章重上坡老，归田录早著欧公。春江行舫摇新绿，夕照留花护晚红。我不出山君欲去，海天无际两冥鸿。"}