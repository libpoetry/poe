{"id":"313963","title":"沁园春·寄赠周秉庵","dynasty":"清代","author":"陆震","text":"梅萼将开，十月之交，君四十辰。记春残密属，无辞丽制，秋深急索，为近佳辰。蘸墨裁题，含毫又废，酬应于今懒绝伦。终难却，念故人情重，未许逡巡。东亭作客多春。感先世、论交谊最真。每屏间设食，玉盘细，花阴取酒，金瓮醅醇。昨过南庄，觅君昆弟，厚意居然类昔人。题词去，倩当筵弦管，歌向嘉宾。"}