{"id":"708488","title":"贺新郎  其八 送金粟省亲归梁溪","dynasty":"明末清初","author":"龚鼎孳","text":"下直缣囊卷。正梧阴、日斜人散，篆烟风遣。江上白云游子梦，几载青衫常泫。千百结、银蛾缠茧。归到洞庭霜乍落，看橘盈、怀袖寒香浅。温凊暇，彩衣展。岂须名就亲方显。趁高秋、鳞松虬曲，珠泉帘扁。手进晨葩鸡黍洁，绝胜杞根花犬。料衰病、欢然扶免。自昔英才公府掾，每起家，台阁谙朝典。裙屐习，早除剪。"}