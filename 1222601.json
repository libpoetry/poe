{"id":"1222601","title":"江西秋闱分韵","dynasty":"元","author":"吴澄","text":"一天秋意满，淡泊散微叆。羁栖滞公馆，朓朒忽已再。佳辰遘九日，节物两冥昧。东篱黄花吐，应笑我安在。天网罩群髦，驱使及我辈。白袍蚁蜂聚，黑字蛇蚓态。居然三千牍，负以几牛背。妍媸属镜鉴，舛驳混铅黛。披条索其华，掇撷纷琐碎。临文费三思，抚几时一嘅。皇心天广远，鸿泽海汪濊。猗欤际休明，光垢勇砺淬。谁能日锄耨，沃衍有荒秽。继今获小成，力学期大耐。异时国君臣，彪炳丽昭代。此中断金侣，清气浮沆瀣。缱绻胶漆情，颉颃璚瑶佩。忽谓岁华徂，共希贤哲配。道崇极所跻，厚德重弥载。临别无媚言，努力各自爱。"}