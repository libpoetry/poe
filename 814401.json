{"id":"814401","title":"漫兴","dynasty":"清","author":"林占梅","text":"尘网虽繁意自宽，青箱白朴足寻观。交情寄处驰名易，诗律严时觅句难。落笔有神看兔鹘，长篇作势在波澜。惭我钝过陈无已，一字推敲屡废餐。玲珑精舍绝纤埃，环堵琴书逸趣该。姜诗忌多三酌醉，名花嫌少百弓栽。身常安饱宁非福，志在林泉称不才。疏懒竟成都散仆，野鸥见我莫惊猜。不病维摩俗虑蠲，绿杨深处地尤偏。喜临逸少来禽帖，悲动香山鬻骆篇。睡意渐生抛卷卧，闷怀难吐藉琴传。碧波篆袅风切飔，玉轸重调抚七弦。饭馀聊息苦吟身，学罢熊经学鸟伸。晴日半窗花影碎，凉阴一院蝉声频。闭门但作仇书客，入座时为战茗人。漫道悠悠过岁月，閒中随处见天真。"}