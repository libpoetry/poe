{"id":"956538","title":"但能之提刑相别十年自曲江远寄二诗叙旧良厚次韵为谢亦以首章奉怀略道湘南分携故事末篇自述年来衰病不复故吾也 其二","dynasty":"宋","author":"范成大","text":"濩落枵虚似瓠壶，新添雪鬓与霜须。也知病叟形容变，非是仙儒骨相癯。岁晚山林如自献，年丰田野亦多娱。无端拙恙妨清乐，未许扁舟到五湖。"}