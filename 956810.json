{"id":"956810","title":"瞿唐行","dynasty":"宋","author":"范成大","text":"川灵知我归有程，一夜涨痕千丈生。中流击楫汹作气，夹岸簸旗呀失声。不知滟滪在船底，但觉瞿唐如镜平。凿峡疏川狠石破，号山索饮飞泉惊。白盐赤甲转头失，黑石黄嵌拚命轻。草齐增肥无泊处，竹枝凝咽空馀情。人间险路此奇绝，客里惊心吾饱更。剑阁翻成蜀道易，请歌范子瞿唐行。"}