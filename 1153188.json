{"id":"1153188","title":"直中书省","dynasty":"唐","author":"韦承庆","text":"清切凤皇池，扶疏鸡树枝。唯应集鸾鹭，何为宿羁雌。大造乾坤辟，深恩雨露垂。昆蚑皆含养，驽骀亦驱驰。木偶翻为用，芝泥忽滥窥。九思空自勉，五字本无施。徒喜逢千载，何阶荅二仪。萤光向日尽，蚊力负山疲。禁宇庭除阔，闲宵钟箭移。暗花临户发，残月下帘欹。白发随年改，丹心为主披。命将时共泰，言与行俱危。寄谢巢由客，尧年正在斯。"}