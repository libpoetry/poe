{"id":"439390","title":"偶题二首","dynasty":"金","author":"边元鼎","text":"当年乐事叹今衰，人世空惊日未移。风榭醉眠摧凤烛，雨窗狂饮殢蛾眉。长松茂草穷年事，野水孤村入梦时。强镊鬓丝临晚镜，瞥然尘念不胜悲。短发临风懒不冠，洼尊尘坌寂无欢。离骚夕赋醒尤独，孤愤空书说转难。晚节惯成林壑僻，幽居深入水云寒。苍崖瘦柏无穷思，鹄立溪头尽日看。"}