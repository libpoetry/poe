{"id":"312963","title":"摸鱼儿·寒夜对月","dynasty":"清代","author":"陆蓉佩","text":"夜窗虚、漏声听彻，冰轮高拥如洗。人生难得当头照，漫道愁深似海，无限意。料青女姮娥，斗影寒何悔。银波无际。恰伴我徘徊，故国长望，渺渺隔江水。萧条处、严城悲角初起。阑干怯冷慵倚。年来惆怅多离别，那更清宵对此。更阑矣。看楼阁参差，远树朦胧里。苦吟欲止。恨极目关山，迢迢雁序，对影共千里。"}