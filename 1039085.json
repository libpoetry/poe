{"id":"1039085","title":"虚心堂会陈龙图","dynasty":"宋","author":"韩琦","text":"余尝爱此君，中虚外有节。手植数年间，万戟竞森列。为堂于其中，一境遂清绝。虽归临本邦，事岂免羁绁。不得时相亲，固负好风月。方将乞残骸，就第养衰拙。孤怀造昆阆，直气卷金铁。终日对婵娟，卒岁伴高洁。春来忘芳非，夏至失炎热。秋深凌严霜，冬暮映积雪。居无一不宜，啸傲远尘媟。兹乐期谁同，实系长者辙。相从挹天真，共话到禅悦。簪箨豸冠耸，拉笋犀株折。乘醉卧疏影，敲玉应仙阙。此志吁未遂，对酒勿轻别。"}