{"id":"1250586","title":"宋铙歌鼓吹曲十二首 其十二 海内咸臣唯北汉假息汤釜上亲征之其主刘继元素服纱帽待罪台下诏释之为克戎逋第十二","dynasty":"元末明初","author":"宋濂","text":"汾晋十万甲，数叶僣为君。蟠根欲弗拔，毒虐我烝民。圣人摅武师，威烈赫然振。刀戟夜生火，出入动若神。方将藏下地，䀜已凌高旻。有城皆作醢，无甲不为尘。戎逋胆已落，举族悉来臣。群氓如流鱼，挈置瀛海津。自兹遂生育，陶然履太淳。阪泉著轩德，母浦明尧勋。赫赫炎德殷，永世同不泯。"}