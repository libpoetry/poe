{"id":"778141","title":"高阳台·右台埽墓，郁郁悲怀。绵绵细雨，坟前留连久坐，不禁泪下","dynasty":"清","author":"许禧身","text":"草色含春，梅枝带露，数行垂柳眉生。凹凸云山，观来翠黛千层。疏篱茅屋闻厖吠，听流泉、断续低鸣。墓门横。触目伤情，何日能平。秋心结就何时解，叹朝朝暮暮，只自眉颦。绞结中肠，丝丝欲理难清。纷纷细雨催归去，却一肩、绕遍深林。几牵萦。青冢巍巍，渺渺仙軿。"}