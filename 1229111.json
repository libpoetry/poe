{"id":"1229111","title":"题筠轩友竹诗卷","dynasty":"元","author":"曹文晦","text":"有竹无人孤负竹，有人无竹令人俗。二者如何可得兼，惟有君家清意足。君家竹围青玉城，君家有人冰雪清。幅巾相对弄明月，是人是竹俱忘形。东邻种桑富纨绮，西邻种花蜂蝶聚。岂无红袖引壶觞，那得诗人叩门户。诗人爱竹如爱宾，娟娟秀色诗争新。君当开径扫白云，相逢不是尘埃人。"}