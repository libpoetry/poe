{"id":"813784","title":"读史","dynasty":"清","author":"沈启震","text":"周室既播迁，礼教久不闻。迨至战国时，一世无人伦。食子何太忍，杀妻殊寡恩。复有苏季子，归来骄其亲。但知图富贵，天性谁复存。所以鲁仲连，高蹈东海滨。始皇成大业，险难叠随之。一死于荆轲，再死高渐离。三死博浪沙，四死窘兰池。数死竟不死，天意未可知。如何更酷虐，自谓功德巍。神山求药去，鲍车毕命时。彭王既为醢，淮阴亦就亡。富贵不知退，往往召灾殃。英雄自难驭，宁恨良弓藏。留侯独见机，功成谢侯王。愿从赤松游，辟谷求仙方。前有范少伯，后有张子房。"}