{"id":"56982","title":"采薖为余唐卿赋","dynasty":"明代","author":"姚广孝","text":"余君抱奇言不夸，种菜拟学元修家。临溪筑庐竞诛草，傍路樊圃多编葭。长镵短夋自成列，不与文笔相交加。畦界条条任衡缩，沟浍一一随纡斜。种多不减三十品，分苗撒子时无差。溉灌未能亲抱瓮，设计巧欲为翻车。一畦既传渤海薤，五色更接东陵瓜。新菘脆美初斫脍，嫩瓠肥白才燅豝。马齿忽惊齐发苋，牛乳始识骈垂茄。芳心缠丝恶网蛛，老叶画籀欣涎蜗。自能垦土不芜秽，便可应候登柔嘉。长奴芟夷脚自赤，老婢采撷头还髽。不令筐筥混葵藿，反任鼎俎兼鱼虾。莼羹自适颇豪迈，&lt;弓齑&gt;可办何咄嗟。谁云小摘畏伤指，我欲大嚼尝摇牙。何时携杖叩君室，且需木耳并槐芽。苟能真率见情亲，奚鄙酒薄兼尊污。一餐自足饱空腹，岂特姜桂烹鸡鴐。丈夫不能知此味，五鼎日食成淫奢。君今措事慕诸葛，蔓菁随处为生涯。"}