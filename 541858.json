{"id":"541858","title":"七夕行饯别王安州","dynasty":"明","author":"谢榛","text":"三春不见王子猷，隔林黄鸟声相求。停云怅望心悠悠，讵期千里会燕州。樽前罗绮多名讴，晚来新月低帘钩。白榆花发银河秋，灵鹊架桥天女游。鸾舆拂曙终难留，归时锦机鸣不休。千丝万丝萦别愁，盈盈一水长西流。离合定期惟女牛，人生相忆恒阻脩。五马明朝易水头，我亦驱车还故丘。年年今夕怀朋俦，坐转玉衡空倚楼。"}