{"id":"696518","title":"挽陈惟学","dynasty":"明","author":"郑真","text":"恋主依依盼玉除，遗编忽复启青乌。伤心过客空临穴，茹素慈亲正倚闾。月透虚囊应有剑，尘荒故榻尚留锄。淮南九日年年到，惆怅黄花酒满壶。少时江海望南游，三十年来过涿州。诸父相逢心独苦，老姑一见涕横流。枌榆日薄林泉暮，松柏风生涧壑秋。千里英魂浑欲返，云霄鹤唳不胜愁。"}