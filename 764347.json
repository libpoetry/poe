{"id":"764347","title":"贺新凉 其五 和方虎灯下菊影","dynasty":"清","author":"王士禄","text":"瓶拂将书卷。伴参差、几痕疏影，尘情都遣。只借徐吾光一罅，移得东篱晴泫。似淡墨、泼来冰茧。神释中宵形赠影，眼模糊、不辨秋深浅。斜复亚，缩仍展。懒鱼虽懒神通显。总都虑、依稀能认，叶棱花扁。宛尔浔阳风味在，深巷还闻吠犬。色相累、输君全免。魍魉抱疑应借问，须教参、影事翻禅典。情脉脉，不堪剪。"}