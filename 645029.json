{"id":"645029","title":"听琴歌","dynasty":"明","author":"解缙","text":"君是洪都人，文采何彬彬。一生节操冰霜励，十载交游湖海春。有才不肯事生业，往来惯作侯门客。楼船海上钓金鳌，车马门前攒绣轭。行囊只载书与琴，秋来冬去寻知音。文弦弹出白鹤舞，武弦调出苍龙吟。一声小盘内，明珠走未了。梅花落地听无声，云淡风轻天杳杳。一声高狂风，大海翻波涛。梧桐叶落敲窗响，半空灵籁声嘈嘈。一声缓松篁，戛玉潇湘畔。水声呜咽下寒川，猿啸青萝夜将半。初弦急切二弦迟，鹤鸣华表风凄凄。少陵无人谪仙死，黄金难铸钟子期。三弦四弦间徵羽，美人帘下低低语。清风明月不等閒，白雪阳春奚足比。五弦音韵谐宫商，将军剑佩鸣锵锵。游鱼跃波侧耳听，五马仰秣思腾骧。个中希声谁晓会，伯牙志在千山外。一似仙人蓬岛归，云路天风响环佩。琴中之乐乐孔多，琴中之趣当如何。琴调能使妻子合，琴调能使君臣和。琴兮琴兮有深意，三尺枯桐托交契。龙唇凤沼擅嘉名，玉轸金徽富精缀。君不见大舜弹五弦，又不见孔子操杏坛。大哉圣人去己久，天风漠漠难为攀。方今圣德开光耀，九重屡下求贤诏。正当携此造金门，律应箫韶入廊庙。"}