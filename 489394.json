{"id":"489394","title":"飞云楼春夜会饮联句","dynasty":"明","author":"虞堪","text":"楼外雨萧骚，如何慰寂寥。画阑昏正倚，朱履夜从招。公子开东阁，先生莫后邀。熊徵恊吕望，凫舄伫王乔。自尚虞卿璧，谁吹伍子箫。玉壶承酒酌，银叶藉香烧。亹亹襟怀豁，飘飘气宇骄。过秦人罕论，识赵客难撩。文脉如泉涌，词源若海潮。每歌青玉案，长想赤阑桥。就醉翻金缕，相期折翠条。烟霞同啸傲，汗漫及渔樵。酒胜春衫薄，诗成蜡蠋销。悠扬通蹀梦，瘦损过蜂腰。最喜相邻近，惟怜失路遥。幸因投契谊，何以答琼瑶。瑟瑟低檐溜，冥冥动斗杓。结欢得知己，端不负春宵。"}