{"id":"986146","title":"以久字韵赋翁仲","dynasty":"宋","author":"钱颖","text":"武皇骑龙朝帝后，露湿铜仙古苔绣。景初命名翁与仲，无复衣冠仍汉旧。桓圭大剑高嵯峨，不动如山严镇守。岂知屹立司马门，九鼎暗移司马手。变迁陵谷亦何易，洛阳尘埃一回首。因嗟宠辱非可常，世间何者为长久。君不见后来荆棘埋铜驼，坐想失身横陇亩。"}