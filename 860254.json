{"id":"860254","title":"沁园春 寿史君黄少卿","dynasty":"宋","author":"王迈","text":"一笑樽前，数雄甲辰，几位上台。有唐裴相，徜徉绿野，我朝富老，游戏昆台。淮蔡功成，惊天动地，似胜单车和虏回。谁知道，活流民数万，赛过平淮。君侯初度奇哉。五百岁、三贤前后来。任朱幡西向，不妨为富，义旗北指，也解为裴，将相功名，时来便做，且醉红蕖三百杯。相期处，要千年汗竹，名节崔嵬。"}