{"id":"815019","title":"苦雨","dynasty":"清","author":"姚培谦","text":"皇天一雨连五月，水云沈沈日车没。中庭群蛙声嘈嘈，邻树饥乌愁兀兀。腐儒环堵真萧然，乞米难仗颜公笺。调和阴阳大臣责，鲰生底事常忧煎。去年虫荒盎无粟，今年种圃食无葍。老农告诉不忍闻，悍吏追呼方陆续。愁来短歌不能长，残书支枕午梦凉。庆云景星照户牖，天下仿佛如虞唐。"}