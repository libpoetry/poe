{"id":"458200","title":"除夜自作火锅饮，醉中书此 其三","dynasty":"当代","author":"卢青山","text":"我乡昔困贫，终年不得肉。乃至除夜餐，始能唇一触。大锅略贮水，剁肉置锅腹。肉上铺菜青，是我地所蓄。精粉白复细，菜面薄一扑；此物购之商，其价何昂毒。尚有何物来，一一序而续。最上剖豆腐，封盖如被覆。即此势已成，锅下薪可烛。自晨至夕暮，文火烹以熟。镇日袅奇香，使我鼻时缩。终焉移桌间，爰以聚亲族。嗟我至亲人，久已入冥录。况复万里乖，归路不可筑。"}