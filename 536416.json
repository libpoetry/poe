{"id":"536416","title":"拟古七十首 其三十一 谢仆射瞻秋饯","dynasty":"明","author":"王世贞","text":"少皞承时柄，赤帝握天权。清商应嘉节，飞眺俯中原。群象俱投肃，万宝将告坚。齐鲁遥拱带，河洛自回环。肥遁感圣心，豫游布长筵。旌旗代林组，笳箫按候宣。黄菊华行李，玄酒返朱颜。昌期选后夫，枉士思故山。巢许容为客，虞德一何玄。蓬心愧薄劣，兹尚讵能言。"}