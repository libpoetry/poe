{"id":"1111265","title":"寄顾次岳五首","dynasty":"宋","author":"许月卿","text":"柳塘醉我无边酒，得陇痴生望蜀心。亦有白衣双白玉，不孤黄菊万黄金。宝婺古来金绣水，银蟾后夜玉青岑。韦斋井畔通宵月，应照空樽印渴襟。韦斋井畔通宵月，流出文公阙里心。半夜起来湖瑩玉，明朝应有柳摇金。万壑正看天地肃，一楼坐断水云岑。镜湖楼扁知无恙，二十年前醉解襟。镜湖扁字无今古，无古无今只此心。云入枕边堂署玉，月穷天外日镕金。楼台髣髴水墨画，烟雾空濛岩壑岑。须信尚书最难读，人间无许大胸襟。运千可际休明运，心一堪传贤圣心。不一此心非自玉，半千之运或如金。道源天出三清境，远目明双寸碧岑。胸次须令天样阔，五湖为带三江襟。半夜开窗凭阑坐，无心云起镜湖心。铺茵烟草漫天幄，璞玉楼台浑色金。访古寂寥秋漠漠，怀人感慨碧岑岑。未知何日韦斋井，明月清风烦暑襟。"}