{"id":"909508","title":"大酺 和陈次贾赠行韵","dynasty":"宋","author":"李曾伯","text":"对剑花凝，笳叶卷，天宇尘清声肃。楼船催解处，正日戈夕照，风旗西矗。虎战龙争，人非地是，形势昔雄三国。景升今何在，怅婆娑老子，奚堪荆牧。岂自古常言，力宁斗智，智宁如福。西征非太速。奈臣职、难负君王嘱。嗟往事、祁山抗表，剑阁刊铭，祗成堕甑并空轴。喜听平安信，岂止为、区区一竹。蚊蚊类、笑谈逐。玉关归老，不愿封侯食肉。愿还太平旧蜀。"}