{"id":"827290","title":"九日怡园雅集","dynasty":"清末近现代初","author":"王其元","text":"吟风弄月夏秋好，霜信又催重九早。避暑已过寒未来，佳节登高豁怀抱。渊明生日传无徵，聊就重阳祝寿考。同侪争上皆山亭，定有天风吹浩渺。怡园主人兴最豪，何止十人才足了。远公本储斗石才，日课夫子犹自道。汝南夙负月旦评，一编诗集追丁卯。松庵三绝媲不知，早共枝山推墨宝。西堂佳句梦中搜，搜罗待续江干草。塍公味公皆好游，齐树燕云供摛藻。馀子莘莘亦善诗，近体古体会心巧。下走仅为下里吟，一曲阳春和终少。疏风冷雨满城来，名句自属潘邠老。子安年少得名滕阁序，有神助风风帆饱。七百里中一夕来，轻舟飞送疾如鸟。当将即席赋至落霞秋水惊人句，遂使都督以下文武读之齐倾倒。而我撚断吟髭，祇恐腹中空空笑我难就稿。羡君负大才，叹君知先兆。宦游既倦早归来，三径未荒篱菊绕。掩关习静怕自怡，结庐幸无车马扰。娱情诗酒复力田，百亩种分粳秫稻。园名怡兮社名陶，希古渊明志独矫。我读渊明九日诗，有花有酒溢言表。有酒可招刘伶陪，无酒或仿杜康造。龙山落帽韵事传，嘲孟有文文已杳。陶孟两家本旧姻，玉润冰清相映皎。坡公爱陶并爱孟，九日和陶诗意晓。孙盛嘲文久失传，坡公补之岂曰小。君性爱陶亦爱苏，尚友古人胸襟何浩浩。古人登高为避灾，只今避灾无仙岛。可怜岁岁遇兵灾，何日灾消身足保。此閒学士有青莲，追陪况有采芝皓。有酒学仙神与游，无酒学佛形似槁。惟君斗酒诗百篇，清新俊逸侔庾鲍。一官一集亦有人，翰墨因缘留鸿爪。诸君皆属风雅才，岂徒赠句欢联缟。顾余南郭亦滥竽，覆瓿讵可灾梨枣。沧桑变幻乱靡平，万斛愁凭一尊扫。"}