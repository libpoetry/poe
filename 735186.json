{"id":"735186","title":"斗鹌鹑歌","dynasty":"清","author":"梁无技","text":"秋风一夜山桑落，雨雀晴鸠飞绰绰。鹌鹑飞不越藩篱，弋人山半张罗幕。得鹑贵雄不贵雌，铁喙金眸知善攫。携笼下山索价高，少年争市出东郭。少年买鹑不惜钱，要与王孙赛金橐。手把金笼夜不眠，啖以粒粟频跳跃。鹌鹑养就处囊中，放之即出争剥啄。氍毹铺向华堂间，无端贵贱纷相搏。鹌鹑斗死人心平，不惜千金酬一诺。鹌鹑负，少年呼，鹌鹑胜，少年乐。鹌鹑兴阑，少年寂寞。少年不治家人产，平生生计鹌鹑托。吁嗟风俗争效尤，孔孟诗书如败箨。子衿佻达满城隅，鹭羽飘零散西泽。君不见斗鸡走狗五陵儿，姓名岂上凌烟阁。"}