{"id":"791880","title":"岁在癸丑，张君尔常有《六十自慨》之作，以歌当哭，情见乎词，荏苒三年，迟未赓和。今次原韵，藉以书怀，不作寻常寿辞，谅亦张君所乐与也 其二","dynasty":"清","author":"殷葆诚","text":"旖旎风光转眼过，淳于一梦醒南柯。从知得失归前定，妄冀文章到不磨。依旧山河王气尽，崭新事业伟人多。剧怜忧患饶经验，两度苍皇听楚歌。"}