{"id":"1144285","title":"生朝","dynasty":"宋末元初","author":"杨公远","text":"生朝自颂岂非呆，吟得诗成亦快哉。六十平头悭两岁，百千往事付三杯。在家清苦僧留发，立世支离栎不材。却是与梅缘分厚，年年此日向侬开。七年客里度初生，诗骨依然只鹤形。梅亦清臞须却白，吾将潦倒鬓还青。愧无德可书银管，幸有酒堪储玉瓶。一点灵台尘不滓，何消修鍊勘黄庭。"}