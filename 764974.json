{"id":"764974","title":"贺新凉 旅况自遣，用雪客秋水轩倡和词韵","dynasty":"清","author":"徐釚","text":"双鬓萧骚卷。金台侧、旅魂空飏，病魔难遣。只立低徊形共影，况是烛花垂泫。提别绪、春蚕蒙茧。开箧鲛绢浑似锦，裹相思、珠泪成深浅。离恨锁，眉难展。五陵年少都通显。叹狂生、胡琴击碎，唾壶敲扁。昨夜邯郸曾入梦，惊断寺门荒犬。犊鼻裤、何时其免。饱杀侏儒臣饿死，怪秦皇、不尽烧坟典。肠欲断，西风剪。"}