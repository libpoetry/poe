{"id":"721784","title":"奉寄桂林汪别驾晋贤","dynasty":"明末清初","author":"屈大均","text":"美人桂林在，何以报琅玕。持此青天月，为予白玉盘。光含清露湿，影吐淡云寒。安得如蟾兔，相依玉树端。山水建陵好，曾游溯碧湘。岂知新别驾，即是古王祥。孝友先为政，声名早有香。吕虔应赖汝，复作股肱良。独秀纷苍翠，城楼势半衔。定同颜太守，复有读书岩。野日开潭镜，天风起石帆。苍苍虞帝庙，更为植松杉。西瓯元半裸，风俗尚巢居。文献虽云少，春秋亦有书。嵇公笺草木，范氏疏虫鱼。更作图经补，閒乘坐啸馀。文雅早相知，交深未见时。如何同骆越，尚复阻湘漓。昔系桐乡梦，今抽桂水思。始安多美酒，将作暮秋期。"}