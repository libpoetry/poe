{"id":"610240","title":"扶胥冬泛同卢元明朱季美万伯文刘季德黎缜之区子建刘道子黄元卿区启图作","dynasty":"明","author":"韩上桂","text":"谷日诘旦游扶胥，整驾六马飞騊駼。言遵芳渚东南隅，载瞻极浦波光逾。理楫中流泛锦凫，旌旗刻画龙蛇俱。舟子水嬉奏巴渝，声破冥漠空中呼。开合海水鲸鲵趋，是时向冬草木枯。江风骤转云模糊，顾见旭日升天衢。下映浊浪红氍毹，扶桑东枝千仞馀。迢遥海外三山孤，蛟神上下随天吴。提戈叱指胆气粗，千金买技龙可屠。投竿正得盈尺鲈，满船宾客俱胡卢。玉壶尊酒满眼酤，馈进珍馔杂美菰。青天白日高阳徒，赌行六博相欢逋。尧吸千钟孔百觚，豁若长鲸吞巨湖。酒后耳热胡为乎，仰天大叫击唾壶。分题物妙云锦敷，雕刻秘思色象殊。襜褕报赠月明珠，欢笑谑浪中情输。吁嗟此游乐甚都，羲阳委辔西匿榆。恨不回戈缓须臾，归舟竞奏清夜徂。"}