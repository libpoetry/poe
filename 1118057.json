{"id":"1118057","title":"题北窗二首","dynasty":"宋","author":"陆游","text":"束担还山读旧书，断编终日见唐虞。千茎白发年华速，一点青灯夜漏徂。厚价异时空市骨，大呼从昔不成卢。细思天赋原非薄，跬步门前万顷湖。不嗔人作腐儒看，断简堆中兴未阑。更事愈怀忧国切，苦心始觉著书难。流泉激激人声远，修竹萧萧暑令寒。四海诸公常共处，北窗何地著身宽。"}