{"id":"1223113","title":"送曾编修同王继学联句","dynasty":"元","author":"袁桷","text":"奇鹤慕南云，俊鹘欣北雪。行藏龟左顾，去住坂九折。纂书墨兵从，拟制铜史挈。佩委松籁回，冠峨星光彻。砖花窥日轮，井藻旋风铁。归思红叶高，家忧紫荆裂。晨装发五两，夕祖谢驷驖。沙明石痕瘦，川远桅影列。吴歌导鸥舞，楚制惨鹑结。汀葭青女临，岸橘黄人揭。组练危瀑悬，箫磬古滩咽。诗笺江神幻，目送山君别。炯炯雁集洲，挺挺鹳鸣垤。贾帆鱼贯直，僧屐鹭飞灭。前坡指迎帽，旧墓拜表碣。明知绍世谱，讵肯逐宦辙。儿孤文襁昏，女乳粉钿涅。深思振鸰原，后胤超凤穴。过都块非历，去鲁淅岂接。歌骊念暌违，瞻蟾数盈缺。"}