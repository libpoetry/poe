{"id":"849372","title":"赠王君用求画小屏","dynasty":"宋","author":"卫博","text":"先生本是谈天口，云梦胸中吞八九。一丘一壑未忘情，得之于心应之手。分裂玄圃翻潇湘，鬼神夜泣蛟龙藏。兴来八极眇挥洒，陵夺万象归微茫。十日一水五日石，千年王宰今相识。已知相识意相亲，异时直恐空相忆。跨鲸挟矢沧海游，袖无赑屃无乃羞。促迫能事吾岂敢，激昂浩兴君应酬。崩崖压床浪翻屋，咫尺端将万里蹙。我生有意水石间，枕漱须君一屏足。"}