{"id":"1113728","title":"寄和叔","dynasty":"宋","author":"李正民","text":"君书于我不能忘，我亦思君苦断肠。女嫁儿婚方扰扰，宦情文意愈茫茫。病来颇厌杯中绿，老去时添鬓畔霜。一夜西风破残暑，蛩吟四壁倍凄凉。阮公痛哭到途穷，碧海相望西与东。流落真同土木偶，奔驰方类马牛风。乌衣旧会嗟难继，黄耳家书杳不通。桂树连蜷猿啸苦，王孙何久滞山中。木落山高断旅魂，可堪云水隔烟村。分甘赖有东屯稻，托赠初无西瀼园。淮上纷纭鼙鼓震，海隅络绎羽书奔。何时却得同樽酒，弟劝兄酬笑语喧。半生粗粝嗣先芬，肯向朝晡造业因。夜鲤晨凫那竞爽，露葵霜薤自称珍。烝豚未辨王武子，豆粥犹惭石季伦。惟有清高井居士，葱齑麦饭久酸辛。"}