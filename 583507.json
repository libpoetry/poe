{"id":"583507","title":"都宪林见素示和山谷赠咎茶歌走笔次韵","dynasty":"明","author":"王缜","text":"一规初琢苍龙璧，暗中摸索亦可识。美人持赠供诗情，不与鄙者但肉食。紫瓯春乳浮兔班，石铫飞霜破醉颜。知音者少谁同局，我愿抱被来就宿。仰倾甘露听松风，簸弄明月不须烛。中丞好古更好礼，惯把渔竿钓清渭。我今世味亦饱谙，如君苦节渠那似。愿调鼎鼐作琼汤，唤回尘梦搜枯肠。势如破竹驱残羌，咳唾成珠觉语香。莫听瓦釜虚雷吼，人生行乐岂在酒。"}