{"id":"1252656","title":"游仙词八首","dynasty":"元末明初","author":"郭翼","text":"银流万里海云东，只泛灵槎上碧空。仙女踏歌星影里，老龙吹笛浪花中。金粟天南碧殿云，镜中空影夜氤氲。白鸾树下三千女，一色龙绡玉雪裙。令威化鹤已千春，华表归来是后身。城郭悲歌荒冢在，到头应愧学仙人。白鹤下啄瑶草庭，道士夜读神农经。问之长生有宝诀，授以松根千岁苓。溪水流香饭熟麻，洞中千树玉桃花。金盘日日飞仙供，敕赐安期海上瓜。郁萧台上会群仙，龙烛飞光晓夜燃。玉殿归来环佩冷，白云犹护古苔篇。麟洲宫殿五云高，夜赴瑶池宴碧桃。借得仙人红尾凤，月中飞影拂波涛。钧天按乐乐蓬瀛，手把芙蓉朝太清。一曲《霓裳羽衣舞》，仙家只数董双成。"}