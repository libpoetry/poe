{"id":"1113944","title":"再献五章奉资一笑","dynasty":"宋","author":"李至","text":"福德才名尽不如，三朝荣贵四旬馀。花前尚饮连觥酒，灯下犹看细字书。黄閤暂抛金印重，青铜闲照雪髯疏。苍生共指中台位，除是明公更合居。劳公相比作相如，才即无馀幸有馀。但愿遍观蓬阁史，何曾归著茂陵书。已惭谕蜀词章劣，仍恨游梁价望疏。惟爱一琴犹颇似，卓文君又耻同居。逢春春半合何如，火急谋欢二月馀。且向花间行载酒，谁能窗下卧看书。追攀每恨朱门远，鄙吝仍怜玉柄疏。他日相寻预相报，芳时多不在蓬居。而今秘阁古难如，何啻梁元十万馀。无本尽从三馆借，有签重遣八分书。芸香欲辟鱼心蠹，汗简犹嫌吏手疏。号作蓬山应不错，祇缘清净似仙居。小院荒凉亦自如，才盈五亩又无馀。槛中脩竹依时种，壁上斜行信手书。雨打杏花将烂漫，风吹杨柳渐扶疏。诚知浊酒非公饮，频为芳辰过陋居。"}