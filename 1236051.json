{"id":"1236051","title":"咏史 苏武","dynasty":"元","author":"张养浩","text":"为臣惟命敢辞难，脱遇艰难亦自安。试看子卿持节处，雪花如席不知寒。解印归来老分甘，素衣不受一尘沾。忽惊有诏从天下，顿觉衰癃十倍添。交道衰微数百年，死亡谁肯与周全。如何当日陈蕃榻，止为南州孺子悬。鹿门佳处恣游遨，谁识沈冥一世豪。莫把功名论出处，卧龙终让德公高。"}