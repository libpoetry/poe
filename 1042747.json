{"id":"1042747","title":"次韵和苏子瞻赠王仲素寺丞","dynasty":"宋","author":"刘攽","text":"龙虎不受羁，鸾凤不啄泥。仙人云涛观，俗子闾巷迷。念昔喜读书，五车号轻赍。东瞻识津涯，西顾分町畦。博物辨鼮鼠，诵赋嗤雌蜺。轩冕不克求，舌在徒问妻。世事莫相告，慕虚但攀稽。赖有逍遥篇，尔来颇思齐。道真本微眇，至言乃筌蹄。壹气中夜存，大方刓角圭。勉从赤松子，定有青云梯。非若朝市门，强力相排挤。晚友王子乔，如得照水犀。因之喻苏耽，衰暮毋噬脐。缅思灊天柱，云白风凄凄。筑居留四邻，与子参杖藜。"}