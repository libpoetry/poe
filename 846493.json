{"id":"846493","title":"壶中天/念奴娇 寿太守子八月十一","dynasty":"宋","author":"无名氏","text":"才经四日，是中秋，次第月圆如玉。一点光浮南极上，储作人间五福。长厚慈仁，清高恬澹，爱水清山绿。溪园竹里，日来新就华屋。好是五马传家，芝兰挺秀，早勉群经读。将相公侯绵衮衮，重见当年符竹。富贵荣华，康宁寿考，聪我殷勤祝。更祈王母，共看桃结桃熟。"}