{"id":"443583","title":"满江红  其二 壬午岁暮感怀寄杨建科","dynasty":"当代","author":"魏新河","text":"灞上风号，吹尽了、茫茫万古。青史上、频迁九鼎，岂非天数。汉室能容韩信走，神州自有廉颇戍。似太仓一粟竟何能，吾和汝。曹刘辈，休自许。英雄事，关黎庶。枉寒鸡叫罢，匹夫狂舞。一曲不凡桓子野，大牛可杀王夷甫。道东山也不为苍生，渠无语。"}