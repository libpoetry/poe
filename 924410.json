{"id":"924410","title":"外孙文九伏中入村晒麦","dynasty":"宋","author":"苏辙","text":"春田不雨忧无麦，入囷得半犹足食。伏中一晒不可缓，旱田苍耳犹难得。人言春旱夏当潦，入伏未保天日好。老农经事言不虚，防风防雨如防盗。外孙读书旧有功，五言七字传祖风。旋投诗笔到田舍，知我老来馋且慵。秋田正急车难起，汗滴肩赪愧邻里。磨声细转雪花飞，举家百口磨牙齿。食前方丈我所无，烝饼十字或有诸。孙归何用慰勤苦，烹鸡亦有烝胡卢。"}