{"id":"1144383","title":"病中四绝","dynasty":"宋末元初","author":"陆文圭","text":"南山处士老尤贫，颇恨故交无一人。若使知心得良友，更因多病转相亲。老去无憀病转多，樱桃杨柳奈情何。故人又比佳人薄，莫怪门前雀可罗。叶落萧萧壅树根，疏林带郭半疑村。卧闻车马墙边过，无事呼儿早闭门。浪说苏公久已仙，岂知翁自厌馀年。雪堂二客能相从，姓字当时惜不传。"}