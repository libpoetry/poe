{"id":"495560","title":"摸鱼儿 和晁无咎","dynasty":"明","author":"陈霆","text":"遍江南、绿苕芳草，春光又回南浦。溪堂夜月无人共，时有钓船移聚。风静处。眼送他、一湾碧玉从东注。村歌带舞。任白眼看天，玉山倒地，鸥鸟自来去。青鞋底，且向山林稳步。风花勘破虚误。桔槔智巧终何用，抱瓮不妨农圃。还试觑。满江湖、风尘澒洞今如许。身心自语。归得便须归，杜鹃声里，斜日灞陵暮。"}