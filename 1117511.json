{"id":"1117511","title":"寄参寥","dynasty":"宋","author":"邹浩","text":"云岫庵头挂钵囊，旃檀一瓣自馨香。建隆消息天然别，妙总流通笔放光。南岭梅花空自得，西湖沤鸟宛相望。师如水净吾如月，照入清泠知有方。上东门外解船时，赴感汝阴师未归。松麈对谈能几日，瘴乡孤坐但忘机。珠腾甓社淮南冷，山折成都蜀道非。属耳朱弦谁莫逆，只应袖手看鸿飞。"}