{"id":"645013","title":"句容县茅山观道官东白能文章且长于诗予无以为寿集杜子美诗二十句以赠","dynasty":"明","author":"解缙","text":"冰壶玉衡悬清秋，神仙中人不易得。往时文采动人主，自怪一日声辉赫。忆昨逍遥供奉班，风雨不动安如山。词源倒流三峡水，时闻杂佩声珊珊。先生早赋归去来，鲸鱼跋浪沧溟开。致身福地何萧爽，石田茅屋荒苍苔。绣衣春当霄汉立，云近蓬莱常五色。池上于今有凤毛，秋水为神玉为骨。百花潭水即沧浪，星宫之君醉琼浆。西望瑶池降王母，南极老人应寿昌。"}