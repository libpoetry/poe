{"id":"690956","title":"溪馆夜坐","dynasty":"明","author":"李之世","text":"空阶草露泫，乍闻凉雨滴。不觉池流入，潮痕添一尺。残月印波光，遥遥荡孤石。风林叶一声，恍若有人迹。开门无远近，淡漠孤烟生。林光火乍迸，短桥人独行。众鸟方归息，草虫时一鸣。溪流杂雨响，断续间疏更。野竹乱无次，昏鸦栖不定。灯寒四壁青，坐久春衣冷。纷虑忽以閒，微酲亦初醒。榻畔来疏钟，泠然发空警。人语稍停喧，夜作犹未歇。隔浦悬疏灯，斜照疏林月。清溪漫以涨，衣荇近可掇。凌波望若空，孤光去复没。"}