{"id":"683855","title":"徐大光禄奉使江西淮邸见顾赠之再得四绝句","dynasty":"明","author":"王世贞","text":"拥传初从尚食归，天香细细染宫衣。欲知明主兴居事，可谓韩休疏不肥。淮王上客总能文，谁似风流徐少君。彩笔写将芝岭色，锦囊收尽蠡湖云。豫章何限豫章材，蔽日干云夹道开。君去试看梁栋具，阿谁非是相公栽。高秋伏枕罢弦时，一曲聊将赠子期。若向洪都朱邸听，有人能谱右丞诗。"}