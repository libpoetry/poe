{"id":"1218618","title":"送澧州治中王伯颜征蛮诗","dynasty":"元","author":"成廷圭","text":"大风吹沙扬飞云，五溪白昼缠妖氛。鼎民澒洞走无路，何人靖难收奇勋。捍城惟称纳太守，杀贼惟数王将军。将军行年未五十，上马挥戈勇无敌。岛夷振动江水翻，日昃不令走一贼。将军亦是人中雄，一日过我淮之东。腰间宝刀血不灭，提出歘忽生悲风。楼船载得诗千首，不羡黄金高北斗。刻向武陵山上头，诗与英名同不朽。"}