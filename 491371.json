{"id":"491371","title":"赠画师刘宗海","dynasty":"明","author":"刘崧","text":"寇盗馀五年，山林一憔悴。刘君最英发，笔墨有生气。苍然祁郑间，见此丧乱际。拔足自踰尘，师门本罗氏。聪明破溟涬，飞动入玄契。总角解挥涂，老成兀超异。高堂敞轩豁，图画入苍翠。纷披烟雾舒，晃朗城邑丽。霜禽晚更净，水木寒不坠。翩翻毛翮分，的皪花果碎。江沙隐舟楫，山雪带远骑。潇湘乍微茫，衡霍忽丛萃。冥冥开古色，漠漠浮远势。东南半天下，屏障光溢视。遂令购求者，尺璧不敢贵。相逢苦漂泊，泽国春正媚。口诵名诗文，磊落倾腹笥。穷途偶羁客，绝艺终名世。岂必怀古人，艰难发深喟。"}