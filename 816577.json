{"id":"816577","title":"踰城山望之罘","dynasty":"清","author":"曾广钧","text":"罢鼓云和踏浪花，戈船绣被又天涯。北朝帝子埋珠匣，东海仙人断翠华。晴日胭脂悬绝峤，惊波空碧散馀霞。三山莫问沧桑事，碣石宫前噪暮鸦。天容忽变青葱色，海脉遥通长白山。秦帝行宫留翠碣，景侯海枣换晴滩。图空龙虎雄才尽，箭射河宗霸业寒。仙药不成人易老，云旗空度百牢关。"}