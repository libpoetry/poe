{"id":"1054641","title":"留题慧山寺","dynasty":"宋","author":"张商英","text":"咸阳获重之明年，五月端午予泛船。二闸新成洞常润，组练直贯吴松川。淮南柁师初入浙，借问邑里犹茫然。茶经旧说慧山泉，海内知名五十年。今日亲来酌泉水，一见信异传闻千。置茶适自建安到，青杯石臼相争先。辗罗万过玉泥腻，小瓶蟹眼汤正煎。乳头云脚盖盏面，吸嗅入鼻消睡眠。涤釜操壶贮甘液，缄题远寄朱门宅。仙人见水是琉璃，乃知陆羽非凡客。"}