{"id":"536043","title":"艳歌行","dynasty":"明","author":"王世贞","text":"手种梧桐树，竹实何累累。绿叶间紫茎，玄露自垂饴。不为游居念，但愿凤皇来。凤皇不相顾，但见乌鹊群，争栖一何喧。逐令为伐倒此树，乌鹊惊飞向天悲。南山五文鸟，自称为凤皇。听此梧桐竹实，千里飞相从。下睹荒畴何依，百鸟拱之，缭戾而徘徊。乌鹊得志，凤皇畴归。终始失据，曷已心悲。"}