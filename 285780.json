{"id":"285780","title":"摸鱼儿·甚匆匆、一年春老","dynasty":"清代","author":"李慈铭","text":"甚匆匆、一年春老，海棠开遍琳宇。广庭十亩红霞队，交倚翠帘珠户。能几度，消受得、金尊银烛伤春句。画栏断处。有一树垂杨，恰当花缺，为我尽情舞。循流水，还忆旧径行路。香车宝马同驻。屧痕钗影分明在，偏是落英无数。莺燕去，只赢得、枝头犹带前年雨。闲愁漫诉。且再问荒园，绮窗尘网，剩有断钗否。"}