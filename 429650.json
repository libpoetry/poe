{"id":"429650","title":"韬园得陈玉几为新罗山人篆书一联旁录新雁过妆楼词是谢其作玉几山房填词图者以余与新罗同字辍以见赠用山谷谢陈适用赠纸韵谢之","dynasty":"近现代","author":"黄浚","text":"技不能排击，割剥如解牛。学不能旁立，闇诵索与邱。独疑书画颇有益，故纸换尽青鼯裘。冯侯十载数厚我，窘我琼玖偏瓜投。一双好语出新得，朱丝端正瑩银钩。楞山去今祀二百，桑版向人赭馀白。想见湖楼染翰时，两翁如鹄瞳神碧。异苔同岑固其常，所贵乃在杭州客。旧传玉几书画诗，今与瘦厉髯金峙词伯。才人昔蹶霜中蹄，以画裹画众未知。当时不市郭隗骨，后世却比梅家鸡。感侯佳意先拜辱，归映明窗傲缥轴。争墩姓字世虽传，螣蛇瓮鸡宁一天。敢从枚嵇拟叔夜，犹有倦圃成云烟。便当缩尽刻楮手，卧对素壁飞龙篇。"}