{"id":"822532","title":"寿楼春","dynasty":"清末近现代初","author":"周岸登","text":"丰宜门西偏。是销磨艳冶，今古鬘天。几见南城殳篆，定公诗篇。尘梦短，东风颠。问旧株、摧烧何年。任倦旅寻春，残僧话往，惆怅散花仙。攀新聘，追前欢。吊轻红运白，非雾非烟。记对金尊凝泪，紫绡堆绵。香是国，愁临关。念昔游、蛮熏蛮笺。近韦曲人家，千畦万泉催牡丹。"}