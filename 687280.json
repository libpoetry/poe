{"id":"687280","title":"秋兴","dynasty":"明","author":"孙传庭","text":"西风一雁下河洲，客思悠悠独倚楼。穷塞不堪逢九日，美人何事隔三秋。看萸把酒情无限，对菊搜吟意未休。欲向中原舒望眼，南云北树总关愁。烟凄古戍晚枫丹，水咽平沙塞草寒。边马正肥生事易，汉师已老撤防难。雄藩自古推三晋，壮略何人继一韩。闻道圣明宵旰切，封关或可恃泥丸。"}