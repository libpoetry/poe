{"id":"424160","title":"金缕曲","dynasty":"近现代","author":"刘景晨","text":"奖许羞兰藻。乍追随、春风杖履，故山归好。尘诲檐前昨日事，朗朗照人古道。怎天不、憖遗一老。来日大难家国感，况老成、一旦先生颓倒。挥泪涕，公知否。壮心我愧消磨早。竟无端、依人江汉，生涯萍梗。蓦地鼓鼙声踊跃，一霎雷轰霆埽。剩只影、归来草草。缟素哭公兼愤世，又书空、咄咄愁殷浩。频搔首，问苍昊。"}