{"id":"908330","title":"戏贻秋泉子","dynasty":"宋","author":"李流谦","text":"桂椒发芳辛，水泉佐澄洁。风味可人哉，酝藉固佳客。清非伯夷隘，和异柳惠亵。壶子与俱来，表里清彻骨。素魄吸沆瀣，枯肠濯埃?。东家欲毋我，漆园强齐物。物我傥未融，平地森剑戟。非秦亦非越，有国名建德。恬流不须航，坦径无辙迹。笑渠秉周礼，况复用萧律。聚粮适千里，叱驭履九折。劝君反尔辕，神尻徐而疾。伯伦驾予车，元亮脂我辖。胚浑未兆前，羲轩乃叔末。"}