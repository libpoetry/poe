{"id":"433298","title":"近事","dynasty":"近现代","author":"盛世英","text":"中原急遣戍，南服失屏藩。羽檄连畿辅，楼船控海门。养痈岁月久，发难风尘昏。属望登坛者，当怀明主恩。圣主方冲幼，安危仗老臣。好凭汉诸葛，上慰宋宣仁。百战声威壮，三朝剑履新。艰难资干济，努力见经纶。即今犹可恃，慎勿再迟疑。天命原无改，人心亦未离。出车齐效顺，转饷不愆期。一旦闻和议，军声震地悲。自古有夷祸，倡狂未若今。奇淫糜国费，隐怪中人心。猾夏志已久，求成谋更深。欃枪光耿耿，雪涕看霜镡。"}