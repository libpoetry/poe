{"id":"970531","title":"沁园春 其三","dynasty":"宋","author":"赵善括","text":"千里风湍，万叠云峰，自相送迎。叹扁舟如叶，漂流如梗，片帆如箭，聚散如萍。家在东湖，身来西浙，非为区区利与名。堪怜处，为雏饥犊暮，狗苟蝇营。平生。何辱何荣。且一任三才和五行。有鴳飞鹏奋，鹤长凫短，朱颜富贵，白发公卿。印漫累累，绶何若若，休羡行歌朱买臣。归来好，向严滩垂钓，谷口躬耕。"}