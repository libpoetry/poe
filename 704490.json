{"id":"704490","title":"赠曾确之官交阯二首","dynasty":"明","author":"黎贞","text":"将军马上凯歌还，绝域尘清宇宙宽。铜柱山河皆郡县，雕题人物尽衣冠。均施雨露回枯槁，广植桑田慰馁寒。闻说九重深有意，尽将此责付郎官。石渠小假出沙堤，堤路新晴多马蹄。道是群贤辞上国，便从五岭入蛮溪。交情欲话心如织，别酒初斟醉已迷。遥想旅途相忆处，黄茅满地鹧鸪啼。"}