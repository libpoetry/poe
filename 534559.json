{"id":"534559","title":"惟车八章　广小什也","dynasty":"明","author":"邱云霄","text":"惟车有辅，周道康兮。维樯有䈏，济江长兮。顾辅不设，中坎坎兮。载沈载浮，怀漾漾兮。瞻彼林躅，饱将弃馀。绵蛮之止，举斯戒危。嗟嗟扑满，显窍以入。如车有籊，隆然张蔽。百尔君子，视典章兮。皇祖有赫，贻宪昌兮。毋谓不知，抑若扬兮。毋苟女比，众且狂兮。直言孔武，织言如组。维彼克佞，如携如取。维此贞人，迸言如毒。昊天震怒，云胡以惧。众口铄金，胡不斯畏。毋云尔功，功有所由成。毋云尔才，才有所由名。匪幽不克，上下胥征。庶邦卒疹，孰哀我员。谁谓坤广，云不可往。谁谓砥平，足缩缩其有行。戒哉我友，驾言孔艰。毋尔斯驰，执敬反反。夕斯永矣，我是用悲。缤缤揔揔，百忧以集。日之昃矣，旦其莫矣。大车斯轰，尘将及矣。今者若褒，行谓筮矣。天有所短，无昏不旦。地有所病，无陂不平。直兹孔畏，眚岂在人。悠悠我宰，爰瘁厥伦。君子敬止，不念有生。"}