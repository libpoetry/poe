{"id":"815925","title":"青玉案三首","dynasty":"清","author":"高士奇","text":"长天一幅拖蓝纸，见几阵、鸿成队。乱墨斜行低映水。菰芦滩上，蓼花洲里，影出飞腾势。年年霜信来千里，碧海空濛何处寄。写尽朝红兼暮翠。浔阳商妇，新丰荡子，那识相思字。晴阳媚月春花粲，差堪比、君词翰。第二泉边三径远。青丝络马，紫烟笼袖，肯为蓬蒿恋。子虚定有同时羡，笔露文澜惊扑面。十二碧栏游已遍。红亭词句，翠鬟歌曲，且把清樽劝。暝烟轻染横塘树，微写出、江南路。断岸危桥疑可度。桃花溪涧，葭芦浦溆，总隔濛濛雾。剡藤半幅无多处，意外山川深几许。乡思年年朝复暮。青帘沽酒，画船听雨，何日成归去。"}