{"id":"593273","title":"蒲州张公纡胜园","dynasty":"明","author":"欧大任","text":"威凤翔羽仪，潜虬戢寥泬。长公冠代英，圭璋蚤特达。显轨发皇京，丰泽沛海澨。章绶解定辽，先几洞明哲。远迹寄崇情，深栖亮奇节。舆悬蒲坂高，岂慕于陵洁。战胜稍自肥，委运故安辙。为园历山田，太华南巀嶭。西瞻洪河流，东倚中条碣。临漪濯鲜飙，憩榭延皎月。寒荣偃曝卧，丘樊众芳列。多暇狎禽鱼，散怀释剞劂。仁可瓢箪求，机息桔槔拙。泛醴且命觞，沐兰或晞发。谷神介耆颐，空有谢夭伐。卓彼贞遁人，杳与箕颖绝。"}