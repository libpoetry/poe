{"id":"712954","title":"赋得捣药兔长生十六韵","dynasty":"明末清初","author":"陈恭尹","text":"广寒清且冽，玉兔此为家。修短符天历，盈亏仰日车。赤毫王瑞远，朱目汉年遐。卯地分为正，衡星插斗斜。一形钟异质，九转事丹砂。杵臼劳何极，升恒望匪奢。方从王母授，药自羿妻赊。仙桂炊神鼎，银河灌枣瓜。视明周玉宇，步捷胜金蟆。口出王充著，毛飞伯翳誇。隐形环自转，顾腹孕频加。非坐常趺结，无争远角牙。爰爰长自得，趯趯更何嗟。巢月乃名窟，行空不受罝。三秋含颖细，七宝合丸嘉。东郭远卢足，名园赋雪华。弦张谁得射，魄晦尔无瑕。倘作人间笔，真开五色花。"}