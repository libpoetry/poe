{"id":"635498","title":"郑珠江太史特授给谏拜命日诗札见寄赋答一章遥致相期之意","dynasty":"明","author":"成鹫","text":"南方有鸟生桂林，九苞五色何森森。一鸣再鸣天下闻，三鸣谱作箾韶音。翱翔直上木天去，宫商妙叶薰风琴。重华协帝大欢喜，赓歌咨尔谐朕心。朕心欲广求言路，衮职有阙畴当补。手持白简出词林，拜首彤墀受温语。退食沉吟思古人，千秋事业遥相许。史鱼如矢不足多，岭南直道肩相摩。曲江风度著金鉴，后来更有崔菊坡。大声秀才动人主，百折刚峰迥不磨。山人上书议大礼，布衣越俎光岩阿。古今贤达信不少，超前轶后当如何。宵衣假寐夜中饭，焚草封章坐待旦。听鸡骑马行出门，陌路回车避台谏。搢笏批将颔下鳞，牵衣攀折廷前槛。大臣小臣心胆寒，远人近人拭目看。故山猿鹤久岑寂，孤峰独立思长安。何人手挹天河注，大地为霖复为雨。馀波写入锦霞笺，重叠泥封封不住。鲤鱼寄书江水流，江水春生閒白鸥。珠江渔父今何处，翘首五云天际头。"}