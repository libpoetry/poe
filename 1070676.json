{"id":"1070676","title":"雪中过盘石山寄刘季山","dynasty":"宋","author":"李光","text":"离家六十日，晴岚逐征鞍。已嫌狐裘重，渐喜絺縠单。朅来古清湘，狂风捲涛澜。小市人寂寂，夜深雪漫漫。谁知桂岭北，风雪如长安。明朝过盘石，仰见苍苍山。上有千尺松，下有百丈滩。刘子方避谤，结茅寓其间。却扫谢友朋，儿女俱团圞。南行敢踌躇，履险如惊湍。我心本无虑，莫作拘囚看。肯学老钟仪，楚奏声嘶酸。"}