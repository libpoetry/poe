{"id":"367570","title":"长亭怨慢·丁丑生日作","dynasty":"清代","author":"杨玉衔","text":"且谩怨、断烟离绪。蓬梗生涯，陌头东路。瞢绿痴红，旧痕襟染剡溪暑。蠡湖风月，曾助我、新调谱。猛忆故园春，促归思、桃花飞雨。迟暮。过东邻垆畔，怕问旧游俦侣。灯花鹊喜，好消息、总归无据。试巡遍、芷屿兰汀，好拣个、沙鸥眠处。谅浅薄阴晴，易乞东君容许。"}