{"id":"749905","title":"绉云石为大力将军遗迹嗣由海昌马氏园移至石门福缘寺丁少芗司马绘图徵诗为赋长歌","dynasty":"清","author":"薛时雨","text":"男儿第一快心事，手挈黄金报知己。黄金容易掷东流，未若此石常千秋。大力将军熊虎俦，生成骨相当封侯。不逢知己老且休，亦如此石偃蹇卧山丘。蛟龙一旦得云雨，功名从此探囊取。富贵豪华不值钱，算来何物将天补。此时此石早显露，铃辕屹立风云护。倔强能增叱吒威，崚嶒不改坚贞素。传呼忽报贵宾来，将军倒屣营门开。酬恩未计千万镒，痛饮先尽三百杯。哀丝豪竹鸣如雷，后堂莺燕争追陪。陡见此石叫奇绝，激赏欲易千琼瑰。将军慷慨告石友，我受此君知遇厚。尔今亦受此君知，尔我酬知同不朽。故人家在青海旁，轩楹潇洒花木芳。丘壑位置颇称胜，结构不亚平泉庄。绉云一朵忽飞下，故人相见增惊诧。袍笏真应拜米颠，奇章甲乙都无价。天上白衣变苍狗，浮云一瞬空回首。梓泽经年易主人，监军何处藏醒酒。尘踪飘忽灵根坚，繁华饱阅传真铨。名园别馆转眼皆云烟，惟有佛门香火千千年。御儿溪水鸳湖连，我未见石心萦牵。多情司马遗云笺，索我泼墨题诗篇。披图快见石兄面，真相如佛神如仙。昔从野史悉颠末，今从尺幅徵因缘。寄声司马且珍重，归装留镇郁林船。"}