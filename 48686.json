{"id":"48686","title":"湘竹有题","dynasty":"明代","author":"杨基","text":"朝行湘竹下，暮宿湘竹中。云情与雨态，万变俄不同。密密深翳日，疏疏细含风。新梢露袅袅，老节烟蒙蒙。纷如千灵妃，从以万青童。幡幢列缥缈，环佩摇丁东。来从蔚蓝天，步入东华宫。怅望不可即，翩然若惊鸿。夭矫喜而笑，低回俯乃恭。质坚本外直，性洁缘中空。籊尔中弦矢，揉之可彤弓。冰雪誓不易，肯与时污隆。今朝揭春晴，更觉翠色浓。戢戢琅玕丛，忽见桃花红。直疑路不远，便与桃源通。我欲捐轻舟，褰衣入崆峒。春禽迎我啼，音响谐丝桐。终当听山雨，自号苍莨翁。"}