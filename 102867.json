{"id":"102867","title":"猛虎行·山木暮苍苍","dynasty":"宋代","author":"梅尧臣","text":"山木暮苍苍，风凄茅叶黄。有虎始离穴，熊罴安敢当！掉尾为旗纛，磨牙为剑铓。猛气吞赤豹，雄威慑封狼。不贪犬与豕，不窥藩与墙。当途食人肉，所获乃堂堂。&ldquo;食人既我分，安得为不祥？糜鹿岂非命，其类宁不伤。满野设罝网，竞以充圆方。而欲我无杀，奈何饥馁肠！&rdquo;"}