{"id":"405387","title":"浣溪沙·二阕，和常州王鉴风先生题魏新河《蕉窗填词图》","dynasty":"近现代末当代初","author":"喻蘅","text":"万叶含风曳翠凉。夹山清爽灿秋阳。词心默默接遐荒。得句喜书蕉叶遍，放怀满引菊杯长。麝煤鼠颖共疏狂。几阕新词兴未收。阳湖景色倍清幽。雁沉溆浦月当楼。累代灵源成巨脉，百年文运竟弥留。不辞辛苦作吟囚。"}