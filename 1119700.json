{"id":"1119700","title":"出郭","dynasty":"宋","author":"陈造","text":"江县居人寒食下，少在县中多在野。哭声不似笑声长，丽服新妆尽游者。长郊芳草接天绿，我亦行行策罢马。盍簪命醉岂不怀，卑官出入元无假。偶来却胜特来好，触处春光可图画。几日阴寒风用壮，今朝霁景天所借。趁人胡蝶作团蜚，逐妇鸣鸠数声罢。夭桃艳杏虽已过，郁李金沙犹未谢。其馀红白争姱嫭，醉态啼妆各潇洒。颦风笑露頩欲语，半吐梨花最闲雅。游人几许健倒去，红粉谁家短墙亚。良辰独醒还自惜，捐佩一樽犹可贳。饼盘饧箸已寒盟，故人应问花应讶。对春长作了事痴，不念清欢本无价。会当从公谢不敏，百罚深杯不辞把。魏花有约待人归，秉烛酬春期后夜。对花不领几柳下，以诗自苦如东野。今年陡觉负芳时，狎兴萧条殊曩者。西湖南园恍入梦，漫道尻轮神作马。可堪山鸟劝归去，拟为莼羹乞长假。十分销瘦空自怜，一段闲愁倩谁画。春光只比东逝波，堂堂去意那能借。青梅崖蜜倏登俎，禊祓鞦韆仍复罢。感君妙句慰岑寂，欲挽清欢付衰谢。光风摇摇压轻暑，亭榭况经微雨洒。径烦曲糵宽怀抱，未用文章继风雅。翻阶芍药醉面攲，压架酴醾香蓓亚。江城日有问字人，酒不论钱更须贳。君今赖以主人贤，我亦不忧官长讶。莺花好处醉为乡，与君平日俱声价。旗亭市楼故乡约，岁晚会须茅一把。客中一笑且追陪，饮勿言归当卜夜。"}