{"id":"1252369","title":"碧筒饮，次胡丞韵二首 其一","dynasty":"元末明初","author":"张昱","text":"小刺攒攒绿满茎，看揎罗袖护轻盈。分司御史心先醉，多病相如渴又生。银浦流云虽有态，铜盘清露寂无声。当年欲博千金笑，故作风荷带雨倾。花外风来香满湖，折荷举酒笑相呼。自来四明有狂客，除却高阳非酒徒。饮处有情丝不断，折时多刺手难扶。豪家玉斗虽云贵，有此尊前风致无？"}