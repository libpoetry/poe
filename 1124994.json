{"id":"1124994","title":"送梁子辅赴召","dynasty":"宋","author":"晁公溯","text":"始见擢高第，即当登赤墀。今闻一节召，已恨十年迟。圣主图兴造，诸儒合论思。此行宜努力，勿复负清时。今日朝廷议，如闻少及民。诸侯无患楚，三户可亡秦。但使诛求减，常令贡赋均。荒年免离散，率土尽王臣。汉廷日徵召，舟楫去纷纷。行路子所见，成功吾未闻。故人期此去，圣代用斯文。会使如椽笔，书勋继典坟。"}