{"id":"1145835","title":"祀五帝于明堂乐歌十一首 其二 高明乐","dynasty":"隋","author":"无名氏","text":"祖德光，国图昌。祗上帝，礼四方。辟紫宫，动华阙。龙虎奋，风云发。飞朱雀，从玄武。携日月，带雷雨。耀宇内，溢区中。眷帝道，感皇风。帝道康，皇风扇。粢盛列，椒醑荐。神且宁，会五精。归福禄，幸闾亭。度几筵，辟牖户。礼上帝，感皇祖。酌惟絜，涤以清。荐心款，达神明。青阳奏，发朱明。歌西皓，唱玄冥。大礼罄，广乐成。神心怿，将远征。饰龙驾，矫凤旌。指阊阖，憩层城。出温谷，迈炎庭。跨西汜，过北溟。忽万亿，耀光精。比电骛，与雷行。嗟皇道，怀万灵。固王业，震天声。"}