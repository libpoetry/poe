{"id":"502604","title":"题林良箴琴乐卷","dynasty":"明","author":"王恭","text":"太朴日已远，希音竟谁怜。见君奏流水，邈然无徽弦。弦中掩抑多深思，世上谁能识君意。爱客宁无沽酒资，得钱祗是修琴费。四十年高尚不官，琴心应与道心閒。羡君布衣能自乐，知君一瓢能自宽。兴来拂宫羽，泠然转清商。脱略徽轸外，人琴两相忘。阴林折竹寒萧洒，暗水流冰雨飘瓦。雪海凉天落雁秋，空山腊月乌啼夜。山妻听曲欲忘贫，稚子弄弦心亦淳。闭门不受知音赏，应似悠悠太古民。"}