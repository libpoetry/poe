{"id":"1110256","title":"挽石应之提刑","dynasty":"宋","author":"孙应时","text":"天姥千年秀，西京万石孙。蝉联书雁塔，鼎盛说龙门。奋建光前躅，封胡蔼后昆。寝门今日泪，悽断不堪论。芹泮青灯夜，山亭皂盖春。重更双使节，总为两淮民。德意人人浃，工夫事事新。帝城车马外，才此寄经纶。甫听祥琴御，遄瞻瑞节荣。许朝丹阙去，指奉板舆行。松柳馀哀切，膏肓一梦成。意长身未老，何事了平生。昨岁吴门信，勤勤慰我穷。归来愁未慭，相望渺难同。契阔今三叹，交游并一空。哀哀盖棺了，馀论若为公。"}