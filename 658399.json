{"id":"658399","title":"弃妇怨","dynasty":"明","author":"王鏊","text":"妾命薄，妾命薄，妾命自薄君不恶。玉颜自昔误主恩，得奉馀光侍帷幄。兔丝横倒附青松，岂谓青松久难托。前时糟与糠，妾与君同怡。今日粱与肉，知君惟对谁。君如大江水，妾如水底石。江水日夜流不回，石抵狂澜终不易。哭城城亦圮，洒竹竹亦斑。土木犹可感，君心终不还。终不还，妾命薄，妾命自薄君不恶。"}