{"id":"496258","title":"壶中天慢 初归述怀，次赖云翁韵","dynasty":"明","author":"夏言","text":"解组归来，拟种秫、荒田采芝空谷。散诞已无名利累。野性颇同麋鹿。抵冒风波，淹留岁月，岂为千钟粟。久怀丘垄，几度伤心欲哭。谁想今日溪山，重寻游钓，里社仍分肉。三十余年尘土梦，勘破人间荣辱。夏赏青池，春游芳野，秋饮冬篱菊。烟霞深处，高卧不嫌矮屋。"}