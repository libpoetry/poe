{"id":"691728","title":"见素林公以咏怀六章见寄触事叙歌辄成篇什数亦如之末首专赠林公","dynasty":"明","author":"李梦阳","text":"南伐经年驾北还，丽云迟日蔼燕关。花明合殿春开扇，柳引千官晓复班。新有越裳供雪雉，更闻飞将夺天山。务农销甲从今事，饱饭行歌兴不悭。香含鸡舌曾为吏，日侍龙颜朝退时。春色故摇三殿柳，晓风偏放万年枝。锵锵剑佩鹓行乱，袅袅旌旗凤辇移。迂谬一麾今廿载，半生心事白头知。青天万仞削芙蓉，忆踏匡庐第一峰。哀壑暮云埋虎豹，大江春浪变鱼龙。天池御笔亲留碣，石室山僧独扣钟。綵笔昔曾霄汉上，旧题应被紫苔封。投簪万里旋舟日，暂憩覃园傍岘西。潭起汉娥留佩赋，井传王粲倚楼题。林猿浦雁心常往，楚雨襄云路不迷。缩项一槎真欲钓，几时重访鹿门栖。买园近辟三三径，启户遥当六六峰。敢向大河誇乐土，且将名岳寄行踪。风林跃马狐狸走，草泽回舟雁鹜冲。昨复颍阳开别业，傍轩新徙具茨松。西伐亲将龙虎军，南归甘即鹭鸥群。谢安实费登山屐，司马虚传谕蜀文。钓罢兰溪宵上月，吟成壶岭昼生云。何时勉为苍生起，怅望东南五色氛。"}