{"id":"693379","title":"弘治甲子夏六月巡新繁道由田塍睹禾稼有感二首","dynasty":"明","author":"苏葵","text":"千亩香风散稻花，只输租赋更无他。任教金勒纤离好，不似藤蓑觳觫嘉。学稼者曾闻圣道，明农人岂外官家。少年也有犁锄趣，况复如今两鬓华。二顷潮田荒不荒，骑牛人恋跨飞黄。也知伊尹莘郊乐，绝胜苏秦相印忙。门外水苗生处好，鼎中云子熟时香。殷勤寄谢浮萍草，漂去漂来梦一场。"}