{"id":"863865","title":"筵上狂歌送侍棋衣袄天使","dynasty":"宋","author":"王禹称","text":"昔事先皇叨近侍，北门西掖清华地。太宗多材复多艺，万机馀暇翻棋势。对面千里为第一，独飞天蛾为第二。第三海底取明珠，三阵堂堂皆御制。中使宣来示近臣，天机秘密通鬼神。乃知棋法同军法，既诫贪心又嫌怯。唯宜静胜守封疆，不乐穷兵用戈甲。先皇三势有深旨，岂独一枰而已矣。当时受赐感君恩，藏于箧笥传子孙。至道年中出滁上，失脚青云空怅望。移典维扬日望还，轩辕鼎成飞上天。龙髯忽断攀不得，旧朝衣上泪潺湲。吾皇曲念先朝物，徵归再掌西垣笔。悲凉忽见红药开，哭临空随梓宫出。去年领郡得齐安，山州僻陋在江干。黄民谁识旧学士，白头犹作老郎官。昨日江边天使到，随例沾恩著衣袄。皇华本是江南客，久侍先皇对棋弈。筵中偶说当年事，三势分明皆记得。我从失职别上台，御书深锁不将来。遥想棋图在私室，天香散尽空尘埃。今日因君聊话及，翻作停杯向隅泣。人生不易逢圣朝，君恩未报双鬓凋。金銮殿花春灼灼，永熙陵树夜萧萧。空叹拖肠在泥土，不如舐鼎升烟霄。多病相如犹未死，追思往事欲魂销。星使今辰回马首，强对离筵满倾酒。悲歌一曲从事书，唱与朝中旧知友。"}