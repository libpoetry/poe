{"id":"1145890","title":"山斋独坐赠薛内史诗二首","dynasty":"隋","author":"杨素","text":"居山四望阻，风云竟朝夕。深溪横古树，空岩卧幽石。日出远岫明，鸟散空林寂。兰庭动幽气，竹室生虚白。落花入户飞，细草当阶积。桂酒徒盈樽，故人不在席。日暮山之幽，临风望羽客。岩壑澄清景，景清岩壑深。白云飞暮色，绿水激清音。涧户散馀彩，山窗凝宿阴。花草共萦映，树石相陵临。独坐对陈榻，无客有鸣琴。寂寂幽山里，谁知无闷心。"}