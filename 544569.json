{"id":"544569","title":"题寄亭十四韵祝山人别号也","dynasty":"明","author":"胡应麟","text":"寂寞谈玄第，何人重起予。云霞双草屩，宇宙一蘧庐。供奉神游外，蒙庄物化馀。踰垣时学段，悬榻间留徐。绿绮孤琴奏，青缃四壁储。那知金是谷，宁羡石为渠。白雪流湘濑，清飙扇舞雩。双林来梵释，六洞过樵渔。芳草从滋蔓，飞花断扫除。寻丘萦薜荔，尺水漾芙蕖。甲子初周白，春秋正及蘧。曲肱聊寤寐，容膝暂踟蹰。大隐依泉石，中行在里闾。吾将戒行辙，蚤晚赋归欤。"}