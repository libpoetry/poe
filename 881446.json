{"id":"881446","title":"送詹仲通县尉","dynasty":"宋","author":"华岳","text":"秋郊送行色，执别临清流。风神掣回柳，故故牵衣裘。吟螀附草际，催客登兰舟。问客何所之，驾言京阙游。愚闻京阙间，多难三春秋。阃外炙鱼肉，阙内罗羊头。鼎却吠尧犬，冠还沐楚猴。和戎重输费，廊庙有隐忧。赈荒少储蓄，郡国无良谋。飞蝗蔽日月，兆龟拆田畴。君以经济材，抱负冲斗牛。家传医国秘，殊不诸子俦。有用即隆平，岂特为东周。愿君摅绪馀，咳唾开冕旒。管领一世雄，克复归神州。贱子忝知遇，脱网将从游。相随上凌烟，也胜登瀛洲。作诗告于君，君其许之不。"}