{"id":"992991","title":"送韩持国","dynasty":"宋","author":"梅尧臣","text":"曰予非才敏，乃与世寡游。三四洛阳友，过半已成丘。晚节五六人，文行皆洁修。韩氏棣萼盛，于我为薰莸。君比众最笃，我唱君非酬。昔我竹轩下，破窗风飕飗。君时不厌过，逍遥谈未休。颇为俗士憎，恬不防吝尤。迩来我还都，君亦辞旧州。旧州君所隐，安得此久留。雪晴命驾归，使我生悲愁。谁见潩水上，定更不惊鸥。"}