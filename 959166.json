{"id":"959166","title":"客有诵袁蒙斋得雨酬倡之什辄赓元韵志喜也呈虚斋使君 其三","dynasty":"宋","author":"郑清之","text":"豢龙作醢龙吞声，天公愦愦迷雨晴。玉脂泣烹足媚妩，苦酒五色生光明。龙虽神物畏馋吻，携朋去作天田耕。稚禾婉婉鱼薧立，高原庚庚龟兆横。汉家燮调岂无术，阴阳纵闭归董生。□□□□□□□，□□□□□□□。我贫自笑一瓢许，瓶粟屡空惭釜与。彭泽曾无种秫资，沂水聊助咏雩舞。颇怪吹云读风讼，浪愁淅米翻危语。清时何事弘羊烹，善政端无宁虎乳。仁人拯溺非姑徐，亟挽天汉如决渠。我知造物识君意，十日一雨焉取馀。愿君展此作霖手，苏民旱徙扶黄初。在在京坻赋高廪，坐令歌颂销欷歔。病坡作计羹玉糁，辟谷宁羡黄石书。"}