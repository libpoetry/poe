{"id":"756831","title":"胡子莹同赵艮甫过访金山艮甫有诗见赠次韵 其二","dynasty":"清","author":"祖观","text":"赵君不羁士，词坛推宿学。胡子旷代才，妙语超等觉。嗟予如钝金，久已退芒角。面壁楞伽台，龛经注梵轴。岂能绝形累，聊以洗心浊。悠悠身后名，腐甘同草木。良朋聚首难，欢谐谢拘束。邈哉独鹤声，安用候虫续。挥手问归程，离愁满林麓。江天万里秋，孤舟何处宿。"}