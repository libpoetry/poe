{"id":"1006452","title":"云仙","dynasty":"宋","author":"葛立方","text":"木叶萧萧兮雨冥冥，山鬼呼风兮猿夜鸣。巫假神兮惊愚，髡假巫兮乞灵。云仙来兮瑶席启，坎坎击鼓兮拜寒水。云仙去兮闪倏不闻，锦伞摇兮望莫云。纷姣服兮走朝与暮，焄蒿淫昏兮使君怒。青螭白虬兮不须款帝居，请发镞兮何必天弧。沉主兮焚屋，正人伸气兮淫神夜哭。妖止兮俗醇，请倾百川兮寿使君。鼻亭兮不记营道，苏侯兮已屏尧庙。愤王去兮响莫出，狄梁公兮方草檄。"}