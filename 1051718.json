{"id":"1051718","title":"方城与君时相别遇雨因寄是诗","dynasty":"宋","author":"彭汝砺","text":"五更赤晴平旦雨，愁云不开风劲怒。霰雹夜落大如芋，日月不出愁乌兔。兄曰嗟予季行役，道阻且修日云暮。泥深一尺水交注，仆肩不任马蹄驻。一车十牛不能御，晨征忽忽立乘遽。恐汝悲啼不还顾，昔知为快今知误。恨不赭阳一月住，人生百年惟所遇。曲折万变皆归数，乾坤与人同寄寓。扰扰眼前皆细故，慎勿动心悲景露。九阪王阳犹叱驭，平明天晴卷云雾。骅骝安稳行道路，一日千里如跬步。"}