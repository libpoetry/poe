{"id":"1121353","title":"喜刘邦瑞迁居采芹坊二首","dynasty":"宋","author":"林景熙","text":"乡心几梦海坛居，半老儒冠计未疏。岸竹色侵春压酒，墙花香度晓翻书。卜邻俎豆三迁后，负郭田畴二顷初。雨过新蔬青可摘，小船篱外卖溪鱼。井乡聚散笑匆匆，岁月无情忽两翁。灯火城南听夜雨，桑麻杜曲忆春风。百花新意皆归燕，万里离愁独寄鸿。重约扁舟寻禹穴，夕阳疏树乱云东。"}