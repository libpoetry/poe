{"id":"692034","title":"于郡城送明卿之江西","dynasty":"明","author":"李攀龙","text":"江上青山满谪居，还家莫恋武昌鱼。君王日下求贤诏，忆尔还开谏猎书。青枫飒飒雨凄凄，秋色遥看入楚迷。谁向孤舟怜逐客，白云相送大江西。长安二月绾垂杨，为尔踟蹰五骕骦。今日故人投辖地，况逢山色满邢襄。高斋秋色满西山，梅福当年此抱关。君到豫章劳问讯，汉家迁客几人还。"}