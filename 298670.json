{"id":"298670","title":"恭寿先生于黄山深谷得杖一枝双茎","dynasty":"清代","author":"华长卿","text":"恭寿之杖一而两，夏后双龙落吾掌。恭寿之杖两而一，駏蛩相合几忘匹。骊珠百六节可数，追琢丁丁缺鬼斧。八年刊木遍神州，遗却黄山笑神禹。或言轩辕丹灶多遗薪，烬馀裂石蟠灵根。双丫竞茁不相让，欲劈未劈成轮囷。或言扶桑相纠老东溟，孙枝迸出仍骈颖。九乌长喙日夜啄，节目蚴虬堕残梗。我来欲把不敢触，恐是生蛟遭缚束。先生兴至时捉之，不借云軿驾双鹄。世途夔峡从崎嵚，扶携直过三山曲。"}