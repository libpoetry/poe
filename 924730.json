{"id":"924730","title":"和子瞻焦山","dynasty":"宋","author":"苏辙","text":"金山游遍入焦山，舟轻帆急须臾间。涉江已远风浪阔，游人到此皆争还。山头冉冉万竿竹，楼阁不见门长关。金山共此一江水，只有胜绝无此闲。野僧终日饱一饭，与世相视如髦蛮。门无舟楫断还往，说法教化鼋鼍顽。偶然客至话乡国，西望落日低铜镮。岷峨正在日入处，想象积雪堆青鬟。稻田一顷良自给，仕宦不返知谁扳。久安禄廪农事废，强弓一弛无由弯。行逢佳处辄叹息，想见茅屋藏榛菅。我知此地便堪隐，稻苗旆旆鱼斑斑。"}