{"id":"836263","title":"壶中天慢","dynasty":"清末民国初","author":"陈衍","text":"天涯明月，早开窗、打叠将伊回避。不道关心回避处，早避断魂无计。万叠沧波，五更短梦，到枕喧虫思。挑灯猛想，置身今在何地。携手暂并闲阶，冰轮乍碾，照澈离人泪。况觅佳期还寝去，曲曲屏山怎睡。仔细容光，端详情况，争忍重回记。方诸如许，铸成此错真恚。"}