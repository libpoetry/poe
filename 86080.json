{"id":"86080","title":"跋方云台文藁二十韵","dynasty":"宋代","author":"刘克庄","text":"文人何琐碎，夫子独雄尊。击水移南海，追风出大宛。黑潭龙怒起，碧宇鹘孤鶱。翕曶波涛涌，须臾电雹奔。笔锋山突兀，墨沈雨倾翻。轩豁青天露，凄迷白昼昏。至微该草树，极大括乾坤。金鼓条侯壁，旌旗渭上屯。聚如群玉圃，散似建章门。览岱亲临顶，穷河直至源。檄书传绝漠，诗句落中原。猛虎堪须捋，修鲸可气吞。寂寥时数语，浩荡或千言。神与经营力，谁窥斧凿痕。流行通象桂，模刻遍湘沅。欲拣皆逢宝，将芟不见繁。居然开穾奥，讵肯闯篱籓。坎井疑天大，溪流笑海浑。不妨儿辈撼，姑付后人论。拙咏虽卑弱，因公傥并存。"}