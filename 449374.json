{"id":"449374","title":"水龙吟  斯奋自琼寄赠新词有远游芳草十年奇误之语和韵奉答","dynasty":"当代","author":"陈永正","text":"渡江唯有蘼芜，远游芳草知何处。浮云独往，高楼不见，为谁遮路。尽是荒寒，华年与子，也甘同度。奈故人归后，霜林摧落，风已歇，红犹舞。还忆飞霞夜语。撼惊涛、乱排千树。无眠共约，朝阳待迓，新词唤曙。如今岂意，相思千里，都无好句。望苍山悄悄，烟波万叠，放征帆去。"}