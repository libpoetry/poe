{"id":"695481","title":"哀宫保九峰翁","dynasty":"明","author":"林俊","text":"暮年相见本无期，起落新朝两旧知。悔却班行催老大，转于床褥话分离。昔怀有泪金曾铸，远讣无音鹤尚疑。一老典刑中外望，恤恩非为郢人私。倦客平陵赋茧窝，到门黄纸重如何。勉随星使瞻云日，却忆山人就薜萝。梦易巳凭占数尽，启衾真自觉心多。景仁君实肝肠话，老泪溪头洒逝波。"}