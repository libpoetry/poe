{"id":"400371","title":"Jardin des Feuillantines访Victor Hugo故居 用初发石首城韵","dynasty":"民国末当代初","author":"饶宗颐","text":"古来京洛地，素衣易变淄。独有江海人，高唱秋怀诗。落日爱黄昏，玉碎悲素丝。割霜月如镰，南亩更念兹。山鬼一何哀，歌断寒飔飔。声酸欧阳赋，神泣鲍家辞。异曲各示工，萧条不同时。我来户庭阗，踯躅欲安之。风徽感气类，敢效青冥期。丧明伤西河，指天比南嶷。清芬不可接，怀贤增凄其。但看林木秀，飒飒朔风欺。"}