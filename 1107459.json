{"id":"1107459","title":"四明尊老会致语口号","dynasty":"宋","author":"史浩","text":"东阁初开瑞霭凝，晓催簪履庆脩龄。风回秀发扶疏绿，喜入方瞳的皪青。纱帽著花春不老，玉杯浮雪酒微醒。今朝太史占鄞鄮，无限文星作寿星。山在虚无缥缈间，相望同是一乡关。欲尊德齿成高会，且遣樽罍悦寿颜。歌罢青丝回雪发，舞馀文锦绕云鬟。□□□□□□醉，贵老行看一札颁。"}