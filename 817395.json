{"id":"817395","title":"夏日偕云浦鹤亭郊外纳凉","dynasty":"清","author":"戴亨","text":"积雨负花期，雨霁兴难遏。联袂出城闉，迎眸森翠列。重荫晦平皋，茶瓜藉莎蘖。莲净心亦清，清谈义超越。凉飙度深香，烟霏互兴灭。何必觅芳尊，己觉炎威歇。泽阅怀已澄，念复前山结。引步缘沟塍，菰蒲度曲折。流水淡容与，高云驻修樾。披襟畅遐睇，西峰翠如涅。羲驭顿阴厓，游情眷芳洁。凉飔不断吹，惆怅林泉别。"}