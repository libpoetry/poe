{"id":"1112557","title":"腊日四首","dynasty":"宋","author":"张耒","text":"今日何妍暖，青春亦不迟。竹寻穿地笋，梅有犯寒枝。云物晴无事，禽鱼暖自私。芳菲行满眼，准拟报愁知。腊云寒不动，残岁转萧条。雪意千山静，天形一雁高。冰留檐旧滴，红到杏新梢。寂寞群儿笑，因文更解嘲。日暖村村路，人家迭送迎。婚姻须岁暮，酒醴幸年登。箫鼓儿童集，衣裳妇女矜。敢辞鸡黍费，农事及春兴。园冷无人扫，门荒少客过。槐高庭日少，竹近野风多。霰雪催残腊，山川对浩歌。飘蓬求季主，身世问如何。"}