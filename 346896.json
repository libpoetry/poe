{"id":"346896","title":"念奴娇·和漱玉词同阮亭作","dynasty":"清代","author":"彭孙遹","text":"深闺岑寂，见朱扉曲曲、铜龙双闭。坐觉春阴寒尚峭，不断氤氲炉气。远岫低云，浓花着雨，可是伊风味。红笺小叠，此情何处相寄。朝暮镇是无聊，湘娥泪湿，空向花枝倚。病里腰肢慵似柳，尽日三眠三起。芍药栏前，清和时候，约诉缠绵意。眼看春尽，那人应是归未。"}