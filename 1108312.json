{"id":"1108312","title":"上袁文昌知平江五首","dynasty":"宋","author":"刘过","text":"骨秀如仙孕武夷，故教手笔世宗师。隶分唐汉诸家字，句压陈黄二子诗。茂苑雨晴花发处，洞庭霜重橘黄时。尘埃俗吏那能此，一段奇功自可知。车马城中早上忙，子城内里看星郎。十州已茂圜扉草，一炷初凝画戟香。铜剖虎符新雨露，玉持使节旧风霜。明年樱笋成时候，不在乌台即玉堂。欲上姑苏望虎丘，小邦宁有此风流。山川形势今三辅，人物英雄古列侯。华屋鳞鳞冠盖里，画桥曲曲管弦楼。金陵蜀郡俱疏远，除却皇都第一州。行尽淮南日日东，自携只影入吴松。人生五马方知贵，客老诸侯叹未逢。适意秋风宁为鲙，惊心半夜忽闻钟。十年无计离场屋，说著功名气拂胸。已办行都欲去船，个中因得少留连。长安在望空悲日，刺史谁知别有天。鼓吹后车喧水际，旌旗前骑簇花边。书生不愿悬金印，只觅扬州骑鹤钱。"}