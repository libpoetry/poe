{"id":"699048","title":"哭李惟实孝廉","dynasty":"明","author":"徐熥","text":"寒云惨淡日黄昏，壮士长衔万古冤。易水当年歌变徵，湘潭此日赋招魂。妖狐夜半啼原野，山鬼秋深哭墓门。明岁素车过五岭，为君?泪荐芳荪。少年侠客擅词华，埋玉空山事可嗟。自是关门多虎豹，总缘岁序在龙蛇。诗馀长吉囊中草，梦绝文通笔里花。十载交情惟一哭，西风吹泪到天涯。曾同击筑醉燕都，意气翩翩似狗屠。良友忽传成死别，故人犹未束生刍。秦廷恸哭知多少，梁狱投书果有无。我在苦中情更苦，伤君那禁泪模糊。重泉冥漠隔知音，从此交期梦里寻。飒飒悲风天外急，离离芳草墓前深。千秋独抱亡琴痛，万里空怀许剑心。杯酒他年浇白骨，北邙松柏恐成林。"}