{"id":"16921","title":"度门寺·北祖三禅地","dynasty":"唐代","author":"元稹","text":"北祖三禅地，西山万树松。门临溪一带，桥映竹千重。翦凿基阶正，包藏景气浓。诸岩分院宇，双岭抱垣墉。舍利开层塔，香炉占小峰。道场居士置，经藏大师封。太子知栽植，神王守要冲。由旬排讲座，丈六写真容。佛语迦陵说，僧行猛虎从。修罗抬日拒，楼至拔霜锋。画井垂枯朽，穿池救噞喁。蕉非难败坏，槿喻暂丰茸。宝界留遗事，金棺灭去踪。钵传烘玛瑙，石长翠芙蓉。影帐纱全落，绳床土半壅。荒林迷醉象，危壁亚盘龙。行色怜初月，归程待晓钟。心源虽了了，尘世苦憧憧。宿荫高声忏，斋粮并力舂。他生再来此，还愿总相逢。"}