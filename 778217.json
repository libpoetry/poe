{"id":"778217","title":"金缕曲·诸寿原广文见示所作诗词，即用集中词韵题后","dynasty":"清","author":"杨葆光","text":"蓦地逢今雨。喜相过、滔滔绪论，剧谈何絮。铅椠丹青曾不辍，知有长恩守护。但尔雅、虫鱼勤注。历劫更番增浩叹，鼓鼙声、何处寻蛙怒。诗史在，寸心苦。离忧漫向镫前诉。雏凤来、清音正脆，替支门户。卖赋金多供菽水，酬得先生嗜古。讶呕出、心肝如许。海水天风琴韵彻，刺船来、好向知音鼓。香瓣爇，袅烟缕。"}