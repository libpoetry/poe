{"id":"1128300","title":"喜雪二首","dynasty":"宋","author":"舒邦佐","text":"光入疏棂晓色添，开门犹认蝶飞帘。千山陡失青丝障，万户横拖白玉檐。压竹重时疑绿折，著花轻处露红尖。自惭对景无佳句，空笑当时絮与盐。未问街头酒价添，迎光先捲读书帘。送寒作片频窥户，著暖先融半溜檐。莫作桧花添项强，且随梅点闹眉尖。叮咛勿压南枝折，商鼎调羹待作盐。"}