{"id":"119456","title":"车堰牛·牛力轻万钧","dynasty":"宋代","author":"陈造","text":"牛力轻万钧，性顺异诸畜。有足不解踶，有角不皆触。课日引耒耜，为人给谷粟。私家忧阙食，公家要余蓄。公私虽相须，置汝谁取足。柰何过堰客，行舟动千斛。挽牵亦诿汝，赑屃颈髀缩。扣角一劳之，不语对以腹。物生愧无用，怀安或非福。於人傥有益，厪身登云酷。君看应前牲，被绣饱蒭菽。膏血荐鼎俎，谁定悲觳觫。"}