{"id":"1110304","title":"送别常叔度知县","dynasty":"宋","author":"孙应时","text":"一廛谁问野人居，三径重迂长者车。不讶经年忘造请，应怜畏影正逃虚。举头凫舄双飞去，送目鹏霄万里初。青琐黄扉对宫烛，相思肯寄一行书。一朝倾盖更倾心，颇畏人惊语太深。乍可陶庐烦送酒，难堪偃室傍鸣琴。君今此去班群玉，我亦何言托断金。啼鴂飞花春又了，萧萧风雨卧山林。世缘伤巧亦伤多，万古浮云瞬息过。唯有平心供日用，妙于养气发天和。细看局度兼诸老，谁道人才各一科。卓鲁从来公辅器，攀辕卧辙奈君何。"}