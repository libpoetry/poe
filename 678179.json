{"id":"678179","title":"梦友人","dynasty":"明","author":"许继","text":"山河阻且长，倏忽梦京师。非关仕途念，良由亲友思。嵯峨黄金殿，晃朗白玉墀。武卫俨森列，文班盛逶迤。凤吹逐天风，飘飘彩云飞。故人喜相遇，瞻望同此时。欢笑若平昔，谁言有暌离。觉来山欲夜，念之情转悲。庭空霜月冷，修竹吹凉飔。感此寒暑变，嗟彼音问稀。岁晚守穷巷，中心君讵知。"}