{"id":"177994","title":"五老峰·矗矗拂星榆","dynasty":"宋代","author":"王禹偁","text":"矗矗拂星榆，峥嵘与众殊。精灵奔昂宿，神异载河图。捧日光先及，参天礼不趣。绿萝供组绶，清籁献笙竽。泄雨遥沾华，堆岚下照蒲。僧窗分未足，郡阁占应俱。漠漠云交袂，霏霏雪映须。巨灵羞用壮，玉女愿为奴。磊落工难画，参差德不孤。儿孙溪石小，几杖涧松枯。洞鄙三茅隐，山嫌四皓逋。分形皆自立，倒影要谁扶。将数惭同汉，臣名合赞虞。嵩峰真树黨，天柱太无徒。安得随人意，移将近帝都。吾君南面处，万岁一齐呼。"}