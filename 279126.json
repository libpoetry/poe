{"id":"279126","title":"八宝妆·无寐，次刘无言韵","dynasty":"现代","author":"周岸登","text":"虹渚云高，丽谯风寂，倦睡不堪残暑。十二珠栏閒倚遍，紞紞城头更鼓。窥人帘罅月来，芳汗罗襟，银床冰簟凝酸楚。谁道梦难寻觅，游仙归路。还又曲绕屏山，绮疏六面，断魂知在何处。醒来已、泪沾袖浥，碧波远、潇湘西去。耿盈望、琼楼玉宇。漏长香短销兰炷。者寸寸柔肠，禁他寸寸成灰否。"}