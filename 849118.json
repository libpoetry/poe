{"id":"849118","title":"岁冬至唐村坟山扫松","dynasty":"宋","author":"卫宗武","text":"忆昔入此山，首夏接春季。谷鸟正嚘嘤，芬芳尤妩媚。青青交道杉，森郁互参倚。谁乎一叱咤，斩艾如草薙。遂令墟墓间，常抱斧斤耻。仅存盘涧松，绰有虬龙势。矫矫千岁姿，昂霄犹舞翠。我来省松槚，适当谷之昧。石齿咽残流，鸣族息群喙。木石缩羽鳞，风霜剪菑翳。豁然眼界清，如至人境外。意行步崎岖，白云生屐履。林光渍欲流，冉冉湿衣袂。僧来入画图，人行绝毡毳。风尘不可到，心迹两无秽。追寻得良俦，清吟可相配。不效互唱酬，日与青山对。兹游拟畅情，俄值风雨晦。渐喜迫新阳，天地宁久闭。屋角数点明，冰花送春意。"}