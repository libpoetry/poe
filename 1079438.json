{"id":"1079438","title":"寄张益中","dynasty":"宋","author":"吕本中","text":"五年望张子，兀坐四壁空。今晨千里来，如热濯清风。笑谈不改旧，怜我衰病攻。斯人旧豪气，颇似陈元龙。只今更省事，终岁两颊红。何知珊瑚树，却倚尘埃中。晁侯夙所敬，见渠如见公。网罗枝出脚，远逐冥冥鸿。同会得玉郎，敲门夜相从。殷勤一杯酒，目送西归鸿。人生少如意，此乐难再逢。君家老季鹰，高韵留吴淞。风流远孙在，一棹何时东。不嫌道里远，为我略从容。"}