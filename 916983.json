{"id":"916983","title":"送富朝奉还阙","dynasty":"宋","author":"杨时","text":"君不见庆历承平道如砥，驰车八荒同一轨。虏人鸱张怒螳臂，百万云屯若封豕。又不见朔方横流涨天起，腐麦蛾飞木生耳。扶携道路杂老幼，操瓢沟中半为鬼。关河日夜刁斗惊，嫚书乘驷来渝平。兵间持节得英杰，谈笑坐使羁长缨。青社环城万区屋，发廪分曹具饘粥。饥羸枯颊陡生光，丛冢不闻新鬼哭。臧孙有后天匪亲，闾门容车何足论。朅来濉上见犹子，雄姿宛有典型存。骅骝已渡渥洼水，朝燕暮越应千里。行看玉勒驾銮舆，濯足瑶池从此始。"}