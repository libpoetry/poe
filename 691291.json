{"id":"691291","title":"乌栖曲","dynasty":"明","author":"李孙宸","text":"白玉流苏翡翠床，不辨灯光与月光。谁道城乌解报曙，三更乱啼误欢去。幅幅高帆大艑船，年年岁岁浮湘川。城乌亦有双飞羽，何不飞啼湘川去。郎骑玉勒青骢马，相邀侠客青楼下。百转梁州夜未阑，家有愁人独凭栏。淡月朦胧华烛残，清歌乍吐气如兰。莲步未前心不持，秋波微盼许相知。"}