{"id":"627392","title":"悲今昔","dynasty":"明","author":"廖衷赤","text":"落日照高楼，凉风吹白苧。江山旧苍郁，极目尚可睹。江山虽如故，周京已禾黍。主人播西东，关山行路阻。侧耳闻杜鹃，终宵啼逆旅。故园不可巢，新巢岂终古。何来骤风雨，飘摇肆其侮。桑土尚可彻，空牢尚可补。美人天一方，眷然怀顾汝。泪血洒厓山，孤魂尚何主。长鲸浪喷天，聚蚁纷无数。挽弓向蜗国，牵牛祭豺虎。野鬼哭黄昏，战血流江渚。哀猿啸山皋，惊鸿鸣泽浦。我向故园行，草蔓荒烟聚。安得猿臂弓，射石没矢羽。白水起真人，箕尾赉良辅。女织与男耕，鼓腹复含哺。我怀日以长，我思日以苦。试作今昔歌，悲吟江之浒。"}