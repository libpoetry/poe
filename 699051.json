{"id":"699051","title":"赠佘宗汉明府","dynasty":"明","author":"徐熥","text":"青鬓郎官早息机，抛将墨绶变荷衣。一裘已傍壶山隐，双舄宁从帝里飞。饮似公荣常得醉，游同禽庆久忘归。年来门巷清如水，惟有寒鸥伴钓矶。翩翩辞赋似西京，四壁萧然类马卿。山水到时皆屐迹，江湖何处不诗名。閒来柳向门前种，老去花犹笔里生。岁晏赍粮过九鲤，与君长啸结鸥盟。"}