{"id":"692003","title":"荅元美吴门邂逅于鳞有赠","dynasty":"明","author":"李攀龙","text":"姑苏城上倚高台，却望中原酒一杯。彼自有人浮海去，我今为客渡江来。飞龙忽报干将合，老骥还惊匹练开。共向风云论二子，谁知天地此徘徊。徵君岩穴雅能深，出处人间总陆沉。流水乍含钟子调，浮云不系邴生心。关门紫气长来往，海上青山更古今。世事弹冠难自料，风尘容易是抽簪。万里风云北极生，中原二子旧齐名。居然霄汉双封事，自是江湖一宦情。天借客星高物色，歌回春雪壮潮声。何妨邂逅成佳会，正复相思命驾行。雪满江城醉色寒，萧条春兴入弹冠。自怜沧海双珠合，谁作青云一鹗看。日月祗销高伏枕，风尘何事老投竿。岂宜梅福吴门在，共说先朝吏隐难。"}