{"id":"954071","title":"和圣俞唐书局后丛莽中得芸香一本之作用其韵","dynasty":"宋","author":"欧阳修","text":"有芸黄其华，在彼众草中。清香濯晓露，秀色摇春风。幸依华堂阴，一顾曾不蒙。大雅彼君子，偶来从学宫。文章高一世，论议伏群公。多识由博学，新篇匪雕虫。唱酬烂众作，光辉发幽丛。在物苟有用，得时宁久穷。可嗟凡草木，粪壤自青红。"}