{"id":"703981","title":"己巳避寇将适羊城舟抵桂华兵阻未达用李嘉祐京口旅泊诗首句发引率成十首","dynasty":"明","author":"韩殷","text":"移家避寇逐行舟，离思茫茫正值秋。银箭水残河势断，碧空云净火星流。机中锦字论长恨，江上青山忆旧游。自欲放怀犹未得，客情终日在眉头。移家避寇逐行舟，对泣风前类楚囚。总为浮云能蔽日，更无鹰隼与高秋。山牵别恨和愁断，树失河声绕郡流。日暮长堤更回首，云山漫漫使人愁。移家避寇逐行舟，百感中来不自由。秦地故人成远梦，汉家宫阙动高秋。云拖雨脚连天去，水带离声入梦流。谁念为儒逢世难，寂寥灯下不胜愁。移家避寇逐行舟，野水无情处处流。人世几回伤往事，愁心一倍长离忧。山中夜度空江水，石室烟涵古桂秋。惆怅此时频送目，蓼花凄冷露花浮。"}