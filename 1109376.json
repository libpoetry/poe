{"id":"1109376","title":"夜泊建溪丰乐驿前三首","dynasty":"宋","author":"刘弇","text":"坐看云叶洗昭回，磴束天仙玉宇开。水染东瓯清到骨，客伤南浦酽于醅。雪萌正荐浇酲笋，粉色浑藏艳眼梅。稍觅暗芳窥熠耀，更从白石认毰毸。鬖鬖彪弁吹颓鬓，戢戢悬鹑戒早寒。漂泊昔游堪冷笑，悠飏短梦迫惊湍。霜潭傲险苍虬啸，月碛牵波翠筱团。十载南冠攲一叶，背人功业底无端。溪灵觅罅吹滩声，削木刺波舟逆行。问津候馆得丰乐，回首洞天无玉清。愁看迮缆叠石子，快是隔篷眠水晶。儿曹灯间动喜色，甑有滑白长腰粳。"}