{"id":"814967","title":"水调歌头六首","dynasty":"清","author":"奕绘","text":"山静乐方合，溪水共琤潺。溪上楼台无数，楼上有朱栏。露坐美人高士，蜚遁幽居空谷，气类故相安。白日照须鬓，冷雾润蛾鬟。玉萧沈，金徽静，鼓声干。移宫换羽，长者亲柏板香檀。左右茂林修竹，坐久落花盈掬，塔杪夕阳残。此日聊为乐，风雨且相宽。斜日照秋草，下马吊燕王。石人林立，不辨英国与三杨。五百年前靖难，榆木川中遗恨，明史已周详。碑语无足信，松柏满高冈。启阴洞，陟幽阙，转玄堂。人间万事变化，今古几沧桑。乞有时而为帝，负有时而忽贱，陈迹尽堪伤。且觅草庵宿，山雾湿衣裳。七夕已阴雨，此日又生云。欲将箫管吹彻，天远恐难闻。又欲高排阊阖，更怕天公爱酒，月姊也如醺。寂历一杯酒，老雁叫南群。羽衣曲，霓裳舞，斗清芬。广寒有路，禅味聊措木犀薰。千古坡仙如在，一关新词重接，好句会平分。伫立闲阶下，凉雨正纷纷。积闰觉寒早，瘦语动秋怀。青天明月初上，乌雀噪庭槐。忽忽半生悲感，惟有清辉无恙，壮气已沈埋。半醉舞长剑，拂影落松钗。一杯酒，百年事，莽安排。鼠肝虫臂，庄子心己外形骸。去岁雨中联句，今日花间独酌，朋友各天涯。千里东南望，浩气拥高斋。歌舞醉西子，风雪吊南朝。灵均多少清泪，迸落大江潮。万里幅员家国，千载兴亡事业，空换可怜宵。一曲春灯谜，容易逐冰销。英雄恨，儿女恨，怎开销。沙场金谷，战马歌扇两萧条。三十六陂春水，二十四桥明月，烟景不堪描。唯有匣中宝，剑气夜干霄。楚国多芳草，或以美人名。重瞳气概销尽，大树极飘零。惟有托根故垒，万灶荒燐灭处，红沁血华腥。芒刺抱遗恨，枝叶尚南倾。六国后，三尺剑，一杯羹。奈何唤罢，帐下垂首惜娉婷。齐女魂依乔木，蜀帝神游故国，哀怨不堪听。人彘亦何补，功狗尽遭烹。"}