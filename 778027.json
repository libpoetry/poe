{"id":"778027","title":"百字令·为叔雍题高梧轩图1925","dynasty":"清","author":"况周颐","text":"倚云撑碧，荫茜纱青玉，图书彝鼎。画罨壶天尘不到，何似结庐人境。公子乌衣，词仙黄绢，标格同清夐。桐花奇艳，衍波消得名盛。佳气鸣凤朝阳，舒荣郁秀，长共椿晖永。不数龙门高百尺，看取孙枝英挺。大好秋容，最宜商调，蝶恋花重咏。炉熏琴趣，翠阴帘幕深静。"}