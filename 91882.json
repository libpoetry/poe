{"id":"91882","title":"感秋·昨扇犹午携","dynasty":"宋代","author":"杨万里","text":"昨扇犹午携，今裳觉晨单。起来且复卧，未敢窥柴关。不知病至此，为复老使然。平生性刚燥，畏热长喜寒。念昔忝乡赋，践雪诣春官。布褐背不纩，芒鞋茧且穿。长亭夜濯足，吹灯呻故编。买酒破孤闷，浩歌殷屋椽。何曾悲廪秋，山棱耸臞肩。秋风吹我髓，秋露滴我肝。我欲与秋敌，秋先令我酸。叹息复叹息，谁是长少年。"}