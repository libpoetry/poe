{"id":"813816","title":"百字令 喜孝山来金陵","dynasty":"清","author":"沈皞日","text":"水西门外，两重门、一舸吹来南浦。莫是伤春憔悴甚，瘦损腰围如许。我亦吟边，杜鹃听罢，恼乱还乡路。江楼酒醒，背花人自无语。桃叶渐见灯船，红帘柳外，月下催箫鼓。不遣閒愁眉黛蹙，且共鹧鸪留住。水幕山窗，载琴载酒，正好开怀处。题诗残照，秦淮多少烟树。蔷薇开遍，半江村、历尽春光百五。吹散重城榆荚影，又见安榴红吐。漂泊天涯，烟波零乱，望极西溪路。草堂此际，苔痕三径何许。最是谷雨晴初，丛篁解箨，叶暗梅花树。帘下蜡灯书一卷，子夜蝼蛄啼雨。愁我犀帷，奁荒尘罥，閒却青鹦鹉。归期犹滞，梁问乳燕新语。"}