{"id":"813023","title":"春日感怀","dynasty":"清","author":"张问陶","text":"写遍兰枝与竹枝，楚骚哀怨有微词。欲将愁去多风雨，不喜春归易别离。狂到杜陵甘作客，穷如东野例工诗。人间少壮无多日，莫待秋霜染鬓丝。良时一掷已蹉跎，几卷残书记转讹。髀里肉生闲不得，床头金尽命如何。情含楚雨风流苦，怨写湘篁涕泪多。知己近来无宋玉，九歌深意半消磨。怪来何事寄天涯，逝水流光感岁华。举世不逢孙伯乐，一生惟哭贾长沙。剧怜烟月人人客，只合壶觞处处家。回首先畴丘陇废，到今无地问桑麻。黄云白水动苍茫，雪满春林夜有光。气转乾坤犹冷淡，时来花鸟各飞扬。百年扶醉逢人日，万里登楼忆故乡。熟读离骚还痛饮，风尘偏笑不狂狂。"}