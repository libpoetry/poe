{"id":"1004160","title":"述九颂 其四 耀德","dynasty":"宋","author":"程公许","text":"郊见帝兮琮璜，瑟彼瓒兮流斯黄。物有专兮灵粹，宁糅杂兮寻常。懿君子兮毓德，可蠡测兮蕴藏。禀堪舆兮间气，学远绍兮皇王。探坠绪兮邹鲁，集皋夔兮众芳。俗薆薆兮要艾，纷余佩兮兰纕。众襜襜兮冶服，烂余裳兮织襄。石渠兮紫橐，斗枢兮万阁。持众美兮效君，宁濡迹兮康国。世惛惛兮莫吾与，矫兹媚兮私处。畦于闾兮珣琪，艺琼蔬兮玄圃。暖晴旭兮养和，霏瑞雾兮来下。苟昭质兮莫亏，犹可遗兮远者。及羲鞭兮未晏，导帝之兮轨路。"}