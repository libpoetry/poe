{"id":"815436","title":"感遇二首","dynasty":"清","author":"夏子龄","text":"出岫閒云任去留，殷殷时抱北门忧。名场蹭蹬迎风鹢，宦海尘劳喘月牛。期已及瓜迟未代，事同采艾急难求。乡心又逐莼鲈起，可许江湖泛一舟。漫说长安不易居，冷官许读十年书。早知似马原非马，何事骑驴再觅驴。议礼尚留三赋草，摩霄空羡五云车。南宫风月高寒甚，插脚尘凡总不如。"}