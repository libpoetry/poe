{"id":"786535","title":"有感书臆","dynasty":"清","author":"洪繻","text":"平生豪气未一唾，蓦地惊人乾坤破。胸中五狱何时平，囊里一锥已先挫。忆昔少年意气奇，赤手欲缚蛟鼍螭。潜移岱华翻大海，旦夕饮马东溟池。区区心事托毫素，贾生万言、曹七步。厥词一放走轰霆，并并二豪惊顾兔。琳琅蚀月千明珠，翕霞九尺珊瑚株。沈埋黄土一千丈，犹与丰城剑气俱。一朝海水湮旸谷，方壶沦入鲸鱼腹。娲皇竟断六鳌维，龙母坐看万鲛哭！此时惨甚幽九渊，倏忽星周二十年。玄黄有血膏原野，冥漠无知怨昊天！我比苌枝漫猗傩，寒暑如邮日如火。久拚斯世混伧荒，岂与外人为蜾蠃！却叹樗材寿此身，千秋万古一微尘。未来衰老病死苦，先是支离臃肿人。人生末路竟如此，不作龙头作狗尾。纵教扬子传「太玄」，已似马公成腐史！"}