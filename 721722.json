{"id":"721722","title":"江皋","dynasty":"明末清初","author":"屈大均","text":"闭户过中岁，清贫亦已忘。耕锄无旦暮，勤动是文章。病使秋魂冷，愁令白发长。妻孥亦沮溺，相耦水云乡。夜寒犹作雪，春暖已成烟。黄鸟啼山口，桃花笑水边。琴来三益友，酒酌一高年。亲戚多情话，殷勤在白田。江皋春未半，红满木棉花。士女祠南海，帆樯出白沙。蜃开朝暮市，鱼逐水天霞。最爱垂杨处，莺声第二家。翠微春更湿，烟雨欲无山。白鹭一溪影，桃花何处湾。渔村疏竹外，古渡夕阳间。田父不相识，相随谷口还。"}