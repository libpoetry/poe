{"id":"814034","title":"落叶","dynasty":"清","author":"陈国顺","text":"昨夜丰钟报晓霜，风前脱却翠云裳。行踪未敢忘沟壑，根干还期作栋梁。奉使苏卿羁绝域，迁官白傅谪浔阳。黄沙路远须珍重，枝上曾经栖凤凰。一曲骊歌别故关，天涯流落几时还。鸿寻旧爪迷前渡，马踏寒声过远山。白板小桥残照下，红墙萧寺暮云间。飘零易触金闺恨，折损芙蓉镜里颜。"}