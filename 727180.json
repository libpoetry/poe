{"id":"727180","title":"酬萧新浦王洗马诗二首","dynasty":"南北朝","author":"吴均","text":"始可结交者，文酒满金壶。围棋帝台局，系马秦王蒲。长剑皆玉具，短笛悉银涂。送归日愁满，留客袂纷吾。今成桓山上，秋风星散乌。思君出江湄，慷慨临长薄。独对东风酒，谁举指南酌。崇兰白带飞，青鵁紫缨络。一年流泪同，万里相思各。胡为舍旃去，故人在宛洛。"}