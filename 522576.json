{"id":"522576","title":"董逃行","dynasty":"明","author":"李梦阳","text":"涉江登彼西山，下看城郭郁盘。城中阁殿斑烂，嘉树一何纷纶。上有鸣鸟，旦暮间关。遥望我心浩叹。阛阓寂阒，民生何艰。终朝缺突无烟，胡彼来往翩翩。绮衣车马可怜。谁家起楼造天，歌钟舞管喧阗。剥羊宰牛列筵，何但一食万钱。倏忽日薄重渊。明灯荧荧烂堂，绣帏鸡舌流黄。乐人调瑟未央，千年万岁奉觞。岂知老至悲伤。日月逝矣不我留，精销时往，霜霰交流。繁华零落山丘，心欢意爱为他人收。哀哉胡不德求。"}