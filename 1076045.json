{"id":"1076045","title":"再和庭藻韩园之作","dynasty":"宋","author":"周紫芝","text":"雨后斜阳乱森木，湖上山青河水绿。将军一色种桃花，锦帐红丝裹山谷。人生莫爱归田园，结庐人境无人喧。何如功成销金甲，雨中看浴银塘鸳。长安黄尘没乌帻，归来横改一窝窄。何如载酒作醉眠，田父时来与争席。春风欲起春日西，花下跨鞍花满衣。恨无龙眠老画手，写作诸郎联骑归。竹坡有酒亦不恶，客无可人时自酌。君怜羁客倘见呼，来岁西归有新约。"}