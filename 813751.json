{"id":"813751","title":"袁督师祠","dynasty":"清","author":"汪瑔","text":"大荒披发嘂重阍，功罪茫茫不可论。星夜勤王三辅急，烟尘转战九边昏。朝衣毕竟悲东市，锁钥何曾重北门。今日故乡还立庙，当年穷塞孰招魂。欧刀碧血恨漫漫，褒恤翻从异代看。事阅沧桑公论出，时当叔季将才难。谣言八合怜明月，疑狱千秋误曲端。别有表忠碑记在，惜无元石与镌刊。"}