{"id":"1158256","title":"吴中苦雨因书一百韵寄鲁望","dynasty":"唐","author":"皮日休","text":"全吴临巨溟，百里到沪渎。海物竞骈罗，水怪争渗漉。狂蜃吐其气，千寻勃然蹙。一刷半天墨，架为欹危屋。怒鲸瞪相向，吹浪山毂毂。倏忽腥杳冥，须臾坼崖谷。帝命有严程，慈物有潜伏。嘘之为玄云，弥亘千万幅。直拔倚天剑，又建横海纛。化之为暴雨，潨潨射平陆。如将月窟写，似把天河扑。著树胜戟支，中人过箭镞。龙光倏闪照，虬角搊琤触。此时一千里，平下天台瀑。雷公恣其志，䃸磹裂电目。蹋破霹雳车，折却三四辐。雨工避罪者，必在蚊睫宿。狂发铿訇音，不得懈怠僇。顷刻势稍止，尚自倾蔌蔌。不敢履洿处，恐蹋烂地轴。自尔凡十日，茫然晦林麓。只是遇滂沱，少曾逢霢霂。伊余之廨宇，古制拙卜筑。颓檐倒菌黄，破砌顽莎绿。只有方丈居，其中蹐且局。朽处或似醉，漏时又如沃。阶前平汎滥，墙下起趢趚。唯堪著籉笠，复可乘?宿。鸡犬并淋漓，儿童但咿喔。勃勃生湿气，人人牢于锔。须眉渍将断，肝膈蒸欲熟。当庭死兰芷，四垣盛薋菉。解帙展断书，拂床安坏椟。跳梁老蛙黾，直向床前浴。蹲前但相聒，似把白丁辱。空厨方欲炊，渍米未离䉛。薪蒸湿不著，白昼须然烛。污莱既已泞，买鱼不获䱙。竟未成麦饘，安能得粱肉。更有陆先生，荒林抱穷蹙。坏宅四五舍，病筱三两束。盖檐低碍首，藓地滑澾足。注欲透承尘，湿难庇厨簏。低摧在圭窦，索漠抛偏裻。手指既已胼，肌肤亦将瘯。一苞势欲陊，将撑乏寸木。尽日欠束薪，经时无寸粟。螔蝓将入甑，蟛蜞已临鍑。娇儿未十岁，枵然自啼哭。一钱买粔籹，数里走病仆。破碎旧鹤笼，狼籍晚蚕蔟。千卷素书外，此外无馀蓄。著处纻衣裂，戴次纱帽醭。恶阴潜过午，未及烹葵菽。吴中铜臭户，七万沸如臛。啬止甘蟹䱬，侈唯僭车服。皆希尉吏旨，尽怕里胥录。低眉事庸奴，开颜纳金玉。唯到陆先生，不能分一斛。先生之志气，薄汉如鸿鹄。遇善必擎跽，见才辄驰逐。廉不受一芥，其馀安可黩。如何乡里辈，见之乃猬缩。粤予苦心者，师仰但踖踧。受易既可注，请玄又堪卜。百家皆搜荡，六艺尽翻覆。似馁见太牢，如迷遇华烛。半年得酬唱，一日屡往复。三秀间稂莠，九成杂巴濮。奔命既不暇，乞降但相续。吟诗口吻噅，把笔指节瘃。君才既不穷，吾道由是笃。所益谅弘多，厥交过亲族。相逢似丹漆，相望如朓肭。论业敢并驱，量分合继躅。相违始两日，忡忡想华缛。出门泥漫漶，恨无直辕辇。十钱赁一轮，逢上鸣斛觫。赤脚枕书帙，访予穿诘曲。入门且抵掌，大噱时碌碌。兹淋既浃旬，无乃害九谷。予惟饿不死，得非道之福。手中捉诗卷，语快还共读。解带似归来，脱巾若沐浴。疏如松间篁，野甚麋对鹿。行谭弄书签，卧话枕棋局。呼童具盘餐，擪衣换鸡鹜。或蒸一升麻，或煠两把菊。用以阅幽奇，岂能资口腹。十分煎皋卢，半榼挽醽醁。高谈繄无尽，昼漏何太促。我公大司谏，一切从民欲。梅润侵束杖，和气生空狱。而民当斯时，不觉有烦溽。念涝为之灾，拜神再三告。太阴霍然收，天地一澄肃。燔炙既芬芬，威仪乃毣毣。须权元化柄，用拯中夏酷。我愿荐先生，左右辅司牧。兹雨何足云，唯思举颜歜。"}