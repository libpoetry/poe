{"id":"185550","title":"北上·浙尾带荒江","dynasty":"宋代","author":"陆文圭","text":"浙尾带荒江，土与材俱簿。吴李独终隐，楚黄亦晚错。馀子不足数，眼明见卓落。騄驰初历塊，青萍新淬锷。齿少逾老心，事迩存远略。百金重气义，千里赴言诺。可期功名会，兼受生死托。宦途入幽蓟，诗句留殿阁。出佐紫阳城，一麾真小却。炳烛照吏奸，良剂痊民瘼。一庭秋水净，万户春风乐。河内泣留恂，并州永思郭。归装乍林丘，趣骑已沙漠。梅花古驿寒，别酒故人酌。径北道邳徐，迂西趋汴洛。宫阙睹盛丽，山川相寥廓。成皋叹楚战，砥柱窥禹凿。旧邦吊二虢，古邑辨三亳。望诸墓犹存，戏马台如昨。燕赵夸蛾眉，云代珍狐貉。壮士多暑沽，逸人或岩壑。访古记宜勒，登高赋须作。订讹青简在，得句锦囊著。明年衣绣归，颇顾闻其略。鸿鹄看高翔，苕枝伏燕雀。赠言愧非颜，出处其志略。"}