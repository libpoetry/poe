{"id":"1235574","title":"送谢参军朝京二首","dynasty":"元","author":"成廷圭","text":"万重玉帛会蓬莱，先报中吴进表来。内使传宣催引见，舍人当殿拆封开。干戈载戢龙颜喜，正朔重颁凤历回。却袖天香上归骑，定分春色到苏台。霜落平原百草乾，出门何处望朝端。山林白发相逢晚，风雪沧江欲别难。使命岂辞行地远，圣恩还复与天宽。群公定问君家世，能为苍生远祖安。"}