{"id":"687288","title":"送李念腾计部东还","dynasty":"明","author":"孙传庭","text":"秋高木落大河滨，惜别无由挽去轮。斗北群情方御李，江东孤兴忽思莼。故家阀阅推司马，宿老文章属舍人。公论久知劳绩在，拂衣漫谓任閒身。我本乾坤落漠人，与君倾盖即情亲。唱酬渐觉诗盈帙，欢赏频惊酒向晨。此去东山原有约，由来北海自多宾。相怜漫订春明约，懒嫚那堪溷陌尘。"}