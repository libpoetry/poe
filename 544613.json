{"id":"544613","title":"侍御叶公资送楼船抵杭赋谢五百字","dynasty":"明","author":"胡应麟","text":"伏柱辞燕阙，褰帷向虎林。花骢千里道，竹马万家心。白笔含霜动，朱旗曳雾临。埋轮神鬼避，折槛帝王钦。捧日声华著，回天意气任。斜封先罢敕，直指载题箴。鼓吹钱塘岸，楼船震泽浔。浮江消疠疫，煮海荡氛祲。豸绣威祛蜮，鱼盐弊剔蟫。三吴豪右慑，两浙吏氓愔。县柳标前植，溪兰拂旧纴。河阳霞粲烂，秋浦月萧森。紫雾催王舄，丹霄丽宓琴。名贤遗惠爱，茂宰播芳馨。卤簿江州却，桥梁瀫水寻。儿童群接袂，父老竞披襟。合浦光摇电，函关气属云。澹台徵往昔，石户询当今。仆射怜才切，司空拜善谌。衡茅蒐野逸，草莽荐崎嵚。末契申卢骆，孤悰托向禽。公车时序换，客邸岁华侵。绝域伤流寓，荒涂惜滞淫。一身馀杖屦，十口互衣衾。骤得鸾翔汉，真怜鲋涸涔。银缸寒乍照，玉斝醉频斟。董相虚陈策，庄生实废吟。乘槎骞并适，捧檄义同歆。足刖宁愁卞，头风欲愈琳。谊高双白璧，赐溢万黄金。敝箧离并塞，轻装发蓟岑。严城宵击柝，古戍暮传砧。野店黄茅簇，山邮绿树沈。沿淮程冉冉，入越路骎骎。蕙圃欣逢鴂，枫亭快食鲟。孤帆移霅上，敝宅认山阴。猿狖迎空谷，鹪鹩集故林。陈情惭李密，养志惬曾参。午憩甜仍黑，晨炊突渐黔。苏机聊下轴，窦锦趣停针。草阁喈双燕，椿庭戏五禽。蓬蒿行处合，蘋藻荐来歆。白凤腾书帙，苍龙掣剑镡。衔恩肠易结，饮惠舌难喑。八表瞻星象，三韩待雨霖。羹墙峕自剧，翼卵定谁深。洒墨紬丹匮，濡毫绽绿沈。惟应感知什，百代为知音。"}