{"id":"204693","title":"程伯禹给事供职维扬不及迎待通直丈生辰欲寄","dynasty":"宋代","author":"黄彦平","text":"将军精忠石饮羽，志士纯孝冰出鱼。天公晓人极了了，间遣异物供时须。西清侍讲广陵居，寿亲千里愁作书。平明剥啄出见客，帝俾遗汝明星图。仙官游家貌不臞，若木映日华不枯。勿嫌龟鹤有皂白，相汝彩服为亲娱。嗟君密行不可诬，塞侯周叔俱不如。帅先百僚待忠孝，伫相明主平羌雏。"}