{"id":"832957","title":"念奴娇 月下过叔问吴小城东墅，乃七夕也。归来始觉之","dynasty":"清末民国初","author":"朱祖谋","text":"樵风溪馆，有吴鸥分席，闲缘潇洒。灭烛自携凉月色，来理茶瓜情话。罢笛鸿归，开帘萤入，一扇风无价。稀星出没，薄罗云意如画。忘却天上秋期，红墙碧汉，隐隐飙轮驾。功拙未关吾辈事，赢得清凉今夜。针缕閒情，槃花绮梦，老去慵描写。高梧摇露，远空仙羽来下。"}