{"id":"722386","title":"巫山词","dynasty":"明末清初","author":"屈大均","text":"巫峰十二一峰无，削出芙蓉十一孤。知向高唐行雨去，自来神女本无夫。相对青螺十二鬟，荒祠烟翠有无间。一峰定化瑶姬去，千载行云竟不还。十二依稀似九疑，一峰娟妙一蛾眉。峰峰相去二三里，神女无情易别离。帝女何年化石来，阳台亦是望夫台。一峰飞入襄王梦，香雨氤氲更不开。行人数数总无双，一朵芙蓉影入江。光采无人知玉女，水中来去见仙幢。巫山秀耸不曾高，朝暮阳台亦未劳。可惜湘累哀怨后，美人无命入离骚。三楚荒淫祗梦思，灵均弟子善微辞。巫山神女湘君似，好色都于讽谏宜。"}