{"id":"814141","title":"醉蓬莱  感遇二首","dynasty":"清","author":"陈维崧","text":"向斜阳红处，长歌斫地，忽然悲啸。才烂樵柯，又尘生瑶岛。一片江山，千村芦荻，剩几人屠钓。拟抱冰弦，夜深弹向，黄陵古庙。且约酒徒，閒过伎馆，掷帽狂呼，绕床大叫。坐上何人，识袁家彦道。历历神州，茫茫澥宇，问谁为刘表。感慨登临，月明乌鹊，南枝绝少。把数行青史，读向床头，仰天孤啸。可惜桃花，又落来琼岛。谁是谁非，磻溪严濑，千古同垂钓。准放狂颠，行歌乱冢，醉眠丛庙。旷野苍茫，晓山重叠，红日将生，海天鸡叫。残梦惊回，怅华胥古道。一片旌旗，三更鼓角，怕吹来江表。且向垆边，问他春瓮，酒存多少。"}