{"id":"814627","title":"落花","dynasty":"清","author":"郑用鉴","text":"金盘泣露向黄昏，漠漠东风动画幡。此去好归天女手，再来莫作美人魂。歌残绛树千声怨，诗比红儿百首冤。空抱琵琶弹别泪，伤心桃李总无言。楼台金粉黯模糊，如梦如烟日易晡。兰蕙素心沉月露，芙蓉红泪满江湖。高烧银烛虫声急，翠掩重门燕影孤。夜半花神空叹息，茫茫大化自荣枯。"}