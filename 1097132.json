{"id":"1097132","title":"杜若","dynasty":"宋","author":"刘子寰","text":"钦州五月土如炊，满山杜若芳菲菲。素英绿叶纷可喜，劲烈不避炎歊威。采之盈掬荐蔬食，臧获失笑庖人讥。君不见屈平夕餐赋秋菊，魂兮无南盍来归。又不见坡公服食得枲耳，扣角自叹从前非。伊予假禄二千石，穷比二子犹庶几。餐花嚼蕊有真乐，一饱何必谋甘肥。尚馀升合渍生蜜，从他薏苡生珠玑。"}