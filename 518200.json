{"id":"518200","title":"郑居贞自闽归歙往迎母因赋此饯别","dynasty":"明","author":"唐文凤","text":"书巢先生豪杰士，出自康成通德里。平生显宦倾时流，声名勃勃秋涛起。吁嗟时异事亦殊，而今老去将何如。旧境萧条鞠荒草，梦魂常恋长林居。季子归来问松菊，有意诛求结茅屋。白云在望碧山高，愿学耕田在空谷。当年小隐留武夷，读书奉母情愉怡。文章久诧韩侍御，赠言贵比珊瑚枝。斓斑綵衣耀晴日，皎皎照人冰雪质。潘舆远导千里途，陟屺何须惮行役。愿言早见登归程，故园景物关幽情。竹林有约久相待，煮茶空听松风声。"}