{"id":"550001","title":"入门","dynasty":"明","author":"范景文","text":"经年苦行役，遑其顾所私。予假得三日，喜几不自持。那知入门后，百忧攒两眉。仆走向前道，数日未晨炊。枵腹相待久，主来适其时。主来何所有，看囊竟如斯。向内室人谪，稚子怨朝饥。微禄不糊口，作官欲何为。平生豪壮气，忽忽若披靡。谁知夷由节，祇贻家人嗤。唯予两尊人，温语好慰之。儿自行尔志，莫以穷愁移。匪缘贫无怨，何云涅不缁。幸有头上簪，可供釜中糜。子其苦茹荼，予将甘如饴。丈夫抱微尚，肯徇儿女悲。且谩学古人，愤作北门诗。"}