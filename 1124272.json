{"id":"1124272","title":"送刘公求还庐陵兼属张元亨五首","dynasty":"宋","author":"赵蕃","text":"世有封胡羯末，非无触目琳琅。何似君家兄弟，睟然面背难藏。中垒西京儒士，魏唐变作文章。源委祇今安在，萧滩滩水深长。得见虽能数日，晤言每恨匆匆。曷日竹斋重过，更期汗简同功。雪后梅增炯炯，风前柳政徐徐。道上有诗堪写，人回不用空书。张子虽习旧识，近来乃读新篇。寄谢青原白鹭，何当共刺江船。"}