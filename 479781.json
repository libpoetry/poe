{"id":"479781","title":"自伍光宇墓还登蓬莱绝顶","dynasty":"明","author":"陈献章","text":"故人坟前浇我酒，白日欲西回马首。磴危道险不可跻，下马长须扶两肘。三步一噫五步停，引吭出舌肺肠鸣。此时平地虑颠踣，昂首十丈梯峥嵘。以手捉仆肩，以足踏崖颈。跻攀欲上分寸难，又恐翻身落深阱。山北鸣鸺鹠，山南叫?辀，豺虎伏莽狐狸游。天地衮衮令人愁，小童鱼贯上复休。绝顶始得岩峦幽，开颜一望隘九州。弱水涓涓扶桑樛，中覆一杯沧溟流。穹然青者吾罗浮，神仙葛白俱蜉蝣。湖西先生去十秋，五羊诗客徒淹留。数公陈迹或可搜，死者已矣吾何忧。后来诸生继前修，努力莫倦蓬莱游。"}