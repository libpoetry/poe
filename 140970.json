{"id":"140970","title":"重九日病酒不饮而园菊已芳薄莫吟绕亦有佳兴","dynasty":"宋代","author":"张镃","text":"心境本一如，美恶缘妄生。惟今寻常日，强以重九名。入秋雨泽悭，连朝更晴明。木叶未苦凋，禽鸟皆春声。寓形天宇内，自顾非壮龄。年年登高时，无菊酒漫倾。何如兹岁好，金英照轩荣。远怀紫桑翁，合处无疑情。不饮还醺然，妙寄由天成。"}