{"id":"220944","title":"端午次韵怀古或疑屈原曹娥死非正命是不知杀","dynasty":"宋代","author":"林景熙","text":"葵榴入眼明，得酒慰衰齿。胡为浪自悲，怀古泪纷季。湘江沈忠臣，越江沈孝子。沈骨不沈名，清风两江水。或云非正命，是昧舍生理。归全岂发肤，所惧本心毁。哭父天为惊，忧君国将燬。於焉偷吾生，何以立戴履。修短在百年，芳秽垂千纪。之人死犹生，滔滔真死矣。"}