{"id":"1205109","title":"沁园春","dynasty":"元","author":"张之翰","text":"昔自九皋，慕翁而来，何期岁年。记初为翁客，献千百寿，后为翁友，得两三篇。夜夜飞鸣，朝朝起舞，不是赏音谁见怜。追随久，尽人多怨者，我独欣然。翁今犹未高迁。便离却交游载月船。想西岩梦我，大纲坡老，绣江畜我，小样逋仙。二老风流，他时相约，须到西湖烟水边。孤山路，看云间来迓，秋影翩翩。"}