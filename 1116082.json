{"id":"1116082","title":"访杨湖州","dynasty":"宋","author":"汪莘","text":"一道西江隔水云，夜瞻牛斗共天文。圣之清必先夫子，仁者勇须今使君。天下山川居一半，湖州风月占三分。锦囊幸许传抄去，预取兰香手自薰。苕溪霅溪风景好，浙西浙东皆弗如。处处堤边种杨柳，家家门外有芙蕖。使君远继东坡事，处士端宜耘老居。闻道香名来一访，白须照水久踌躇。"}