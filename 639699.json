{"id":"639699","title":"湘竹箫歌为赵丹林赋","dynasty":"明","author":"王汝玉","text":"君家洞箫天下奇，碎红乱点香淋漓。浓如丹砂沁冰肌，淡似猩血凝璚枝。持来世人莫能识，疑是秦王女儿之所贻。几回吹向霜江晓，皓月不明风悄悄。一声卷入碧云中，惊散飞鸿落天表。君不见重华去兮归路遥，二女泣向湘江皋。江皋之竹竹间泪，万古千年长不消。我将挟君携此同上黄鹤楼，醉弄一曲离鸾秋。曲终飞度洞庭去，试听苍梧猿夜愁。"}