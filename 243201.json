{"id":"243201","title":"寓宿黄观复书堂晨至海棠花下走笔呈苏召叟","dynasty":"宋代","author":"周弼","text":"春风忽来花满树，海棠最多绕栏吐。客愁才动不复安，两脚春泥踏春雨。高枝背面辞晓喧，低枝湿透挥未乾。胭脂深重粉亦殷，颜色滑腻脂肉寒。五云忽卷晨妆毕，晓来姿态俱已矣。悔不敲门请君出，喫酒忍饥看半日。疾呼杯酌倾已迟，但惊野雪扫还飞。可能就赐醉眠者，烂嚼落花听鸟啼。"}