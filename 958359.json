{"id":"958359","title":"巨济弟书梦求诗为赋古风云","dynasty":"宋","author":"郑刚中","text":"稽首叩微妙，下笔书符若风雨。又复沃之琼丘泉，过口腹肠如火煮。临行戒以食腥秽，转首蘧然成栩栩。吾闻有梦皆想成，此梦怪奇非想取。良由夙业种根净，故此通玄受真语。会当役使三足乌，倒景乘风见王母。惟予堕入世网中，非孔非颜莫知祖。独知抱正禦魑魅，符篆常疑不吾补。但留真火固脐下，每视丹砂贱于土。饥来得饱即快意，荼荠膻臊等甘苦。那知好慕长生人，保练形神乃如许。因观侯梦悟昔非，叹恨此身殊椎鲁。便寻金篦去眼膜，为汝他年看轻举。"}