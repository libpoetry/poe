{"id":"504327","title":"狄仁杰谏复庐陵王图","dynasty":"明","author":"李昱","text":"金戈玉戚平四方，英雄只数唐文皇。惜哉龙飞起晋阳，婚风相继流馀殃。牝鸡之晨及其常，天枢崇崇势莫当。瞾也居然垂衮裳，竟以褒妲谈虞唐。鸾台凤阁遥相望，合置杞梓罗圭璋。翩然木鹤来求凰，吹笙子晋俨在傍。云窗雾阁事渺茫，妖狐遂阚东宫墙。呜呼仙李根摧伤，存者仅有庐陵王。狄公正笏持朝纲，直辞凛凛生秋霜。神尧大器安可攘，储君不复我涕滂。没身事付桓与张，虞渊日落回重光。瑶图三百汉共昌，至今青史传芬芳。"}