{"id":"635479","title":"寿双桂天公","dynasty":"明","author":"成鹫","text":"震旦秪林秋近晚，双桂花开方烂熳。阎浮变作荆棘丛，双桂清阴遍洞中。洞中主人谁氏子，今古蟠根千岁李。渊源家学五千言，十八破家无一字。无端闯入杂华林，破颜微笑逢知音。三登九上浑閒事，一见愚关便息心。汾阳不肯保福莫，赵州八十犹行脚。吾师出处迈前贤，流水行云无住着。廿年寄迹古虞园，十字街头深闭门。菩提树下恣游戏，自称獦獠真儿孙。祖父閒田半稂莠，忍俊旁观甘袖手。金徽玉局伴奚囊，扫荡声闻旧窠臼。借问春秋今几何，百岁光阴强半过。一吸西江乾到底，岂知东海有风波。风静波恬孤月现，大通烟雨遥相见。我住鹅潭师住城，一口金针三尺线。鸳鸯绣出自天然，举似时人多不荐。请师绣作优昙花，清光一道凌紫霞。请师绣作无影树，觌面金风全体露。请师绣作五色云，光华复旦咸氤氲。请师绣作白伞盖，遍覆大千无内外。我亦当时学绣人，粗缯大布不知贫。自笑年年压金线，袖携刀尺向东邻。何似天孙得天巧，七襄云锦人间少。天衣裁就奉天亲，顶髻花冠长不老。天师翁，天师翁，心灵手敏诚化工。更凭绣作日面佛，千古万古扬宗风。"}