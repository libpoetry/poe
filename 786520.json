{"id":"786520","title":"遣意再赋","dynasty":"清","author":"洪繻","text":"世间已置六尺躯，身上犹存三寸舌。南溟之鹏、北海鲲，屈伸变化归一瞥。我生肮脏四十秋，如何枯株长守拙。闭门郁郁无所为，如头受髡足受刖。扬尻欲作万里行，车已无轮马无軏。干将生就百练钢，峣峣之齿坚不缺。年华一耗身渐柔，䰄䰄者须、星星发。冥心思与大化游，蛇困求蜕、蝉求脱。造物闭我糠覈中，鼠肝虫臂徒生活。爱我谓我有用身，恶我笑我穷死骨！我自浑沌随造物，满腔藏有苌弘血。世途列子悲湿灰，歧路杨朱泣回辙！傀儡新自西洋来，黥钳大为我辈设。我已土苴视功名，时犹衮冕矜阀阅。破坏仁义真穷奇，均输食货亦饕餮。江湖魏阙同一邱，愿从泥龟作跛鳖！"}