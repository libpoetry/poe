{"id":"1125195","title":"郡斋戏句","dynasty":"宋","author":"晁说之","text":"乌髭四皓应无术，沉醉三闾岂有方。将此衰残斋戒里，郡人应笑使君狂。一夫肆力能排闼，万旅无谋漫仰关。成败是非今有底，忍将鞭扑作威颜。雪中猎户来呈虎，月下田夫走献麛。讳道山成应不得，关东谁肯有书题。㪷升白米能供酒，暝目红裙难听歌。为谢黄州王内翰，莫言官职也蹉跎。萧条吏散如堪适，萧洒诗成亦可娱。王谢异时同惠我，只惭笔力不能俱。杂号将军人所薄，东宫赞善自曾嘲。如何今日余为守，黄独白?誇大庖。朝困十催何敢饱，暮虞百罚更生寒。鸡山小石凤山柳，移植庭前少自宽。"}