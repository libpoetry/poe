{"id":"130677","title":"送邑簿阮杏山解任","dynasty":"宋代","author":"陈著","text":"杏山高高压群山，山灵发秀生凤鸾。便应骞腾梧桐表，胡为回翔枳棘閒。谁知异物非凡翼，志在远大须培植。固非燕雀所能知，正恐鸿鹄亦未识。去年桂子香中晴，五彩颺下民欢迎。雝雝仁气才鼓荡，今春已趣云霄程。清水一壶留矮屋，顺风万里送行色。内将搅辉仪周行，外将和鸣福万国。老夫耄矣阻攀行，一诗寄意无他肠。愿言双旌导前路，飞致凤花开处是桐乡。"}