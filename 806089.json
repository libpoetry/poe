{"id":"806089","title":"念奴娇十一首 其九","dynasty":"清","author":"李慈铭","text":"故园芜尽，便轻赍、归去依然飘泊。旧拣牵船终隐地，头白团焦谁托。隔岸千山，长堤十里，大纵渔樵乐。稻田如绣，映林多少村落。最爱西跨湖桥，峰回水抱，丹翠供斟酌。为画吾庐深竹底，小缀风栏云幕。春至桃花，秋来枫树，随意施丘壑。贺祠红处，酒旗斜飐楼角。"}