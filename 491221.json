{"id":"491221","title":"送孙民瞻之广西帅阃照磨","dynasty":"明","author":"刘崧","text":"蔚蔚城闉柳，长条当路岐。行人服王命，策马厉所之。登高望群山，马鸣风正悲。天连江广交，云隐湖湘湄。向西有大府，冠盖何逶迤。分阃控百蛮，元戎总前麾。简书岂不畏，舒卷在所持。忾彼猺獠徒，椎跣恒蚩蚩。丝毫苟失御，雠杀相纷披。闻君去参幕，道路今衍夷。两江动晴色，八桂含春姿。王爵有优劣，官资无崇卑。烈烈塞上笳，泠泠月中吹。感激丈夫气，岂不在边陲。圣人重文德，斯道贵抚绥。慎尔录边勋，勉为古人思。"}