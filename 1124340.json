{"id":"1124340","title":"次韵张部门湖上二首","dynasty":"宋","author":"项安世","text":"已作西湖烂漫游，北山兰若更深幽。骅骝蹀躞青林下，舴艋夷犹古渡头。花满杨坡桃不语，声喧阴壑水争投。可怜不共林宗泛，只有新诗许载酬。诗兴春来似水翻，更添孤艇入云间。中心白阁苏堤路，两岸南屏西竺山。一日晴明输子往，半年风雨被渠悭。攲眠窈窕冲融里，月白烟青未忍还。"}