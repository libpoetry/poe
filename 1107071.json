{"id":"1107071","title":"偶成三首","dynasty":"宋","author":"邓肃","text":"苍苔白石两清幽，缥缈虹桥跨碧流。日过窗间腾野马，雨馀墙角篆蜗牛。饥寒不作妻孥念，笑语那知天地秋。一炷水沉参鼻观，扫空六凿自天游。梦破南窗袅水沉，卧看素壁挂瑶琴。丝丝细雨晚烟合，阁阁鸣蛙蔓草深。但得瓮边眠吏部，不妨跨下辱淮阴。何时楼上登晴景，一醉聊舒万里心。万里归来卧白云，蚍蜉撼树政纷纷。大儿文举知何在，巨擘于陵亦谩云。空洞能容数百辈，蒙胧如见二三分。小槽谁有真珠滴，径觅吾徒作半醺。"}