{"id":"637672","title":"次陈宪副五十六韵述其历履并近日朝京往返之概而期勉于篇末云","dynasty":"明","author":"祁顺","text":"正气今寥落，斯人喜在前。诗书偿夙志，科第占青年。家世陈文范，才情李谪仙。好贤常折节，重义不论钱。棘寺初登仕，芳名众所传。蕙兰香入佩，翰墨惯开筵。平法司刑典，脩辞陋太玄。书林时践蹂，文苑日联翩。道守宣尼辙，诗齐杜甫肩。八荒归眼界，一德在心田。进秩佥台宪，乘轺向楚天。先声随处满，品物待春妍。岁月劳行旆，湖山映画船。人誇真一手，功造上乘禅。北觐恩重叠，西来路几千。亲庭频梦积，帝阙只心悬。鼓瑟经湘浦，调琴和舜弦。行携清献鹤，食有汉江鳊。险径云边度，佳吟石上镌。三苗虽异域，一视本同然。不说居夷陋，还知务学先。夜窗横蠹简，午篆袅龙涎。秉笔能扛鼎，持身若涉渊。廉勤谐众论，威爱洽民廛。俗易由风动，官闲觉地偏。阳和真有脚，月露信连篇。百度咸脩饬，何人敢矫虔。清扬贪可激，善举恶堪捐。为国常思报，忧民不暇眠。福星当道灿，卿月照人圆。乌府惟栽柏，濂溪也爱莲。圜扉饶草色，绝徼息烽烟。匡济心何极，幽寻性亦便。乾坤宁有碍，风月尽无边。白雪聊赓咏，浮云任变迁。坐留松下寺，渴饮涧中泉。宝镜光难掩，苍筠老更坚。物情推练达，至理尽覃研。忠孝怀双美，公私得两全。如京天咫尺，去路月婵娟。汉殿奔趍早，尧阶拜贺专。光华争快睹，喜舞欲成颠。宴锡宫壶滟，朝回晓骑连。箫韶闻凤鸟，冠佩近貂蝉。家庆双亲老，衷情寸草牵。王程甘跋涉，子职暂缠绵。岁晏归期迫，途长望眼穿。马前占喜鹊，车后载鸣鸢。览胜添新句，荣乡是旧缘。贵阳重按部，王政诞昭宣。世治民应乐，时和序靡愆。一方殊辑睦，寸虑尚勤拳。未许三边滞，行看万里骞。位兼名赫奕，身与道周旋。刚直终无馁，公平自不偏。勋庸从此大，千载耀山川。"}