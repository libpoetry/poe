{"id":"834967","title":"春从天上来 题邵母郭太夫人《机灯课子图》，并祝八十正寿","dynasty":"清末民国初","author":"何振岱","text":"风雨篝灯。记旧屋鸣机，毗舍曾闻。稚儿旁读，也到宵分。一丝一缕慈恩。只而今话着，那时事、多少精勤。感天心，对檐梅数点，含笑重巡。钲歌寿人都荔，喜大耋堂前，婉娩晨昏。曼衍鱼龙，葳蕤兰蕙，齐来佐奉华樽。念人生有母，连城重、寸晷堪珍。好斓斑，博萱颜莞尔，帷幄长春。"}