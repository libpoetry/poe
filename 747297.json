{"id":"747297","title":"偕诸同人登君山绝顶望江放歌","dynasty":"清","author":"顾植","text":"大江南来几千里，群山如龙跃江水。君山陡起扼其冲，水自奔流山自峙。我来正值新柳丝，连宵阴雨初霁时。遥峰破睡向我笑，似欲索取登临诗。爰偕俊侣梁园客，共吊青山兴废迹。浮远堂前夕照红，瞰江亭外春波碧。振衣直上览大荒，决眦鹳鹤乘风翔。茫茫万顷渺无际，其势其欲吞穹苍。披襟脱帽忽长啸，下视嵇康把头掉。刖足休遗白璧羞，抽身会向青溪钓。郁郁胸怀何日开，当筵幸有酒盈杯。君不见，贤愚终古俱尘埃，春申至今安在哉！"}