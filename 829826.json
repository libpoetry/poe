{"id":"829826","title":"蝶恋花","dynasty":"清末近现代初","author":"袁克文","text":"有约不来过夜半。拌倒金尊，幽恨谁能见？等到月明凝古岸，轻舟已绕朱廊遍。朵朵浮云随目旋。天上人间，一例都无倦。树色山光看已惯，此心何地消愁怨。无那春心如絮乱。愁梦年年，几度眉痕展。节序西风吹又换，画梁空忆双栖燕。消息沈沈应已断。不道尊前，更比天涯远。秋色渐深波渐浅，眼中欢尽都成怨。"}