{"id":"1104468","title":"玉楼春","dynasty":"宋","author":"无名氏","text":"迢递前村深雪里。望断行云香细细。笛中宫里慕芳姿，怨曲啼妆长见泪。不会同心荣落易。冷艳翻随分岭水。有谁曾念陇头人，远寄江南春日意。萧萧海上风长起。也有梅花开玉蕊。爱君风措莹如冰，伴我情怀清似水。诗人纵复工难拟。莫把闲花容易比。浓香吹尽不须愁，细雨微风催结子。"}