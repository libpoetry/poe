{"id":"4364","title":"仙游寺·舍事入樵径","dynasty":"唐代","author":"李华","text":"舍事入樵径，云木深谷口。万壑移晦明，千峰转前后。嶷然龙潭上，石势若奔走。开拆秋天光，崩腾夏雷吼。灵溪自兹去，纡直互纷纠。听声静复喧，望色无更有。冥冥翠微下，高殿映杉柳。滴滴洞穴中，悬泉响相扣。昔时秦王女，羽化年代久。日暮松风来，箫声生左右。早窥神仙箓，愿结芝术友。安得羡门方，青囊系吾肘。"}