{"id":"842714","title":"舟中示林鸿懋苏郁文二生从往爪哇视学","dynasty":"清末民国初","author":"陈宝琛","text":"向时目笑怡山僧，持牒走海如户庭。禅房荔熟付徒辈，日与贾贩相将迎。老来牵率亦至此，雪浪山立扬冬舲。七洲洋过裸且汗，镜面静数鱼飞行。越裳一发渺波际，雨脚漏日忘阴晴。汉唐旧版忍捐畀，遑校岛屿淩南溟。流人役属那择主，襁负满载轻重瀛。虞衡失职况地宝，坐弃此众资驱令。近闻金银动折阅，廛市颇亦伤繁征。计然泛胜古有学，莫倚侥倖操奇赢。西铭同胞语敢袭，异域畴免维桑情？醵金通道细事耳，何日黉舍翘才英？"}