{"id":"1106145","title":"杂咏五首","dynasty":"宋","author":"王安石","text":"勋业无成照水羞，黄尘入眼见山愁。烟中漠漠江南岸，更与家人一少留。白头重到太宁宫，玉佩琼琚在眼中。歌舞可怜人暗换，花开花落几春风。朝阳映屋拥书眠，梦想钟山一慨然。投老安能长忍垢，会当归此濯寒泉。乌石冈头踯躅红，东江柳色涨春风。物华人意曾相值，永日留连草莽中。小雨萧萧润水亭，花风飐飐破浮萍。看花听竹心无事，风竹声中作醉醒。"}