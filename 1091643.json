{"id":"1091643","title":"冬夜怀陈丈侍郎","dynasty":"宋","author":"周孚","text":"寒缯配新编，得公章贡信。日日望公归，枯株借馀润。公今向何所，寂寞返乡郡。风江困沿洄，雨岭倦登顿。豨膏运方穿，自古同此恨。吾侪互惊惋，公意谁喜愠。新醅醇易醉，晚稻香可饭。已无越吟悲，那有楚骚怨。平生白鸥盟，天与谐夙愿。玉音久不嗣，故岁行欲尽。空斋拨残灰，哀鸿有馀韵。系书元浪语，安否倩谁问。寒烛识此怀，诗成泣馀寸。"}