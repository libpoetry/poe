{"id":"820391","title":"八声甘州  南溟秋望","dynasty":"清末近现代初","author":"杨圻","text":"冷斜阳深照海山楼，摇落一身秋。看百蛮烟火，三江关塞，风物都收。胡马何时荡尽，清泪洒沧洲。举目无人处，如此神州。佗也蛮夷大长，正韩彭醢后，猛士难求。让书生掉舌，三寸抵貔貅。算兴亡非关形胜，换谁家天下在人谋。依然是云横古垒，山枕寒流。"}