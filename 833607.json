{"id":"833607","title":"渡江云","dynasty":"清末民国初","author":"樊增祥","text":"五年前抱恨，翠藤中断，紫玉荡成烟。旧根新土壅，小叶纤条，还抱砚池圆。司勋别后，早绿阴、低罩南檐。凭借与、秋千红架，四角仿龙盘。今年。春暄养绮，暖雨融酥，道紫蕤新绽。偏燕寝、凝香独自，欠到花前。东风满院玲珑雪，算玉真、重到人间。青鸟去，芳音好寄婵娟。"}