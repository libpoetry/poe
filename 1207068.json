{"id":"1207068","title":"沁园春 寿李秋谷平章十一月朔","dynasty":"元","author":"程文海","text":"河汉无云，淡月疏星，玉宇初澄。渐金仙掌上，露华高洁，西风阵里，霜气崚嶒。浪蕊浮花，狂茨怪蔓，此日纷纷一扫平。谁欤似，有天公锡号，秋谷山人。须知与物为春。向揪敛中间寓至仁。是绂麟盛旦，黄钟应候，一阳方动，万汇俱萌。亿兆苍生，钧陶系命，寿国端如寿此身。梅花远，倩新词描写，来侑芳尊。"}