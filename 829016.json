{"id":"829016","title":"六十自遣二首","dynasty":"清末近现代初","author":"王恩汾","text":"夕阳虽好不多红，绮思豪情付一空。閒以吟哦消岁月，绝无著述绍箕弓。名心久掷云霄外，壮志潜磨策简中。屈指杖乡今已届，腼颜等作信天翁。大陆龙蛇夏变夷，出门一步路岖崎。关津严诘浑如盗，貔虎横行是可儿。谄笑胁肩时务识，危言强项众人嗤。苟全性命于馀劫，敢浼亲朋进玉卮。"}