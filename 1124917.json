{"id":"1124917","title":"和翁灵舒冬日书事","dynasty":"宋","author":"徐照","text":"石缝敲冰水，凌寒自煮茶。梅迟思闰月，枫远误春花。贫喜田新长，吟令鬓已华。城中寻小屋，岁晚欲移家。秀句出寒饿，从人笑过清。步溪波逐影，吟竹鸟应声。酒里安天运，春边见物情。耕桑犹罄乐，何事可营生。十日南山雪，今朝又北风。烧冲崖石断，梅映野堂空。难语伤时事，无成愧野翁。一生吟思味，独喜与君同。"}