{"id":"605822","title":"悯谗诗","dynasty":"明","author":"卢龙云","text":"彼苍者天，照临下土。人之讹言，莫克先睹。断干单縻，沉舟积羽。野鸟为鸾，众言成虎。朝比埙篪，暮若仇虏。风运铅刀，雷鸣瓦釜。嗟彼谮人，德輶鲜举。惟谗罔极，百行胥愆。卒混苍素，莫辨媸妍。谓夷匪圣，谓蹠为贤。措躬无地，防口若川。于余何罪，视履则旋。中心自悼，顾影私怜。悲因抱玉，愁将绝弦。惟天之命，不爽其应。始以迹暌，终于实胜。金石难渝，姜桂有性。彼昏不知，具曰予圣。此道其常，厥惟天定。祸福由人，堪以自镜。君子闻言，靡惑于听。"}