{"id":"670674","title":"送杨给事河南召募","dynasty":"明","author":"李攀龙","text":"边众休南牧，朝廷议北征。幄中新授律，天下大徵兵。使者持符出，君推抗疏名。黄金秋突兀，白羽日纵横。岳雪三华秀，河冰万马行。将军邀剧孟，公子得侯嬴。屠贩多豪杰，风尘郁战争。有呼皆左袒，无役不先鸣。宁久燕山戌，终期瀚海清。过梁投赋笔，更为请长缨。"}