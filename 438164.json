{"id":"438164","title":"和济倅刘公伤秋","dynasty":"金","author":"党怀英","text":"川流为潴钜野阔，水色天容两开豁。山随水远势奔骛，骏马西来衔辔脱。山前云木散不收，坐看木末来归舟。秋容澄明纳万象，画本寂默横双眸。谪仙曾来钓烟碛，想见夕阳寒影只。骑鲸去作汗漫游，只有荒台压澄碧。台边昨夜西风来，倦游羁宦心悠哉。岂无琼艘百柂载春色，是中可以忘形骸。官居得秋况不恶，高吟何遽悲摇落。君不见中郎诗翰忆湖山，秋色正满连云阁。"}