{"id":"532899","title":"梁园歌","dynasty":"明","author":"黎民表","text":"我从淮阳来，十日苦风雨。访古登平台，苍茫见齐鲁。平台昔日孝王园，仪卫还同万乘尊。周庐延阁通珍馆，脩竹青池带国门。四方宾客皆麇至，枚叔邹阳最称美。明月西堂作赋成，严霜曲榭称诗起。荣枯翻覆那可常，左右谋臣忽中伤。日暮杵声停故苑，秋风葵藿下睢阳。骄奢岂辨当时事，惟有怜才解人意。门馆荒凉谁曳裾，川原旷望聊停骑。吁嗟行路良悠悠，白日经天河汉流。朱轮自古多倾覆，黄金底用如山丘。"}