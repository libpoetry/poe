{"id":"751047","title":"七月四日圭盦复招同人由天宁寺至北河泊观荷仍集苇湾柳叟醉堕水再用前韵调之","dynasty":"清","author":"张佩纶","text":"侍御兴不浅，老理庾公屐。水仙亦亲人，沐浴振芗泽。秋色扑画窗，杯浸太行碧。俯视万花笑，轻尘净绮陌。茅屋倒清尊，列坐忘主客。我醒已若狂，杯来不避席。啜醨餔其糟，宁辨昔酒昔。失足堕水中，患乃生肘腋。恨非新丰市，一笑竟千夕。"}