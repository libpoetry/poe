{"id":"816345","title":"三用前韵","dynasty":"清","author":"黄遵宪","text":"秋草滦河辇路荒，牛车重又冒风霜。国人争看天魔舞，帝女难言神鹊祥。今尚拳拳持玺绶，人言籍籍扑缣囊。芜萋豆粥艰辛处，应忆东朝乐未央。无人伏阙谏青蒲，事误都由七尺孤。当璧咸尊十阿父，折箠思服小单于。黄?拥护难为妇，宝玦凄凉乞作奴。同此王称同此祸，早知金狄譣非诬。"}