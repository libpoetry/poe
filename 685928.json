{"id":"685928","title":"再报满六首","dynasty":"明","author":"卢龙云","text":"通籍方逾壮，登朝异晚收。蹉跎因宦拙，漂泊感年流。风木多遗恨，烟花几别愁。寥寥思往事，真自愧潜修。远忆西游日，羁栖二载馀。名当百里起，迹类九夷居。为国初经野，还家辄倚庐。有怀知罔极，未得报鸾书。拭泪辞先陇，干名赴上都。璧完初返赵，莼羙又思吴。马足非吾土，羊肠实畏途。丛台空有恨，飞梦月同孤。益津三辅地，卑湿亦长沙。谪宦非投远，羁人止念家。开尊持问月，随伴强看花。计粒妻拿饱，恩宽早及瓜。偶捧除书下，言遵北海东。邯郸失学步，书社讶论功。鸿羽哀中泽，萱花悴晚风。孝慈双陨泪，归路逐飘蓬。辞家悲宰木，劝驾藉朋游。拜阙惭三仕，遭时诵四愁。海邦仍抚字，桑土但绸缪。报绩知无补，何因动冕旒。"}