{"id":"654585","title":"题画虎图","dynasty":"明","author":"何乔新","text":"长林有兽雄且威，非熊非兕非狻猊。月明一啸阴风起，群兽胆破争奔驰。平皋旷野閒纵步，愁杀山中狐与兔。铦牙钩爪孰敢撄，晋国休誇有冯妇。松坡隐卧攫噬閒，刍牧莫敢窥其间。四望芃芃藜藿茂，岂知鸷兽在兹山。双睛如电良可畏，犀象相逢皆丧气。良工画此向高堂，鸡犬遥瞻俱骇避。君不见穷边仗钺有虎臣，匈奴远遁无烟尘。又不见周庐陛戟有虎旅，百辟趋朝敢回顾。壮哉此兽真轶群，玄章霞彩负奇文。莫言鸷猛非所贵，蒙马犹能破楚军。"}