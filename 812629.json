{"id":"812629","title":"拟绝命词十二首","dynasty":"清","author":"何栻","text":"前生缘孽应偿毕，末路英雄自断难。主眷亲恩无报答，九原回首祝平安！我愧妻孥死已迟，丈夫原不为情痴。一门忠烈人间少，地下无□慰语时。死有馀辜岂为名，衰亲弱女负恩情。平生结客输肝胆，谁是真交范巨卿。荒硖累累奇九棺，一寒至此索归难。人如傀儡凭天弄，何苦登场作好官。糠秕功名是素怀，治贫有药便归来。谁知黑劫三生定，竟与青山一例埋。酬知无地悔生迟，生有微才不遇时。蚕在茧中安得脱，问蚕谁教汝抽丝？天生佳偶世无多，修到神仙易惹魔。白首同归无此分，廿年行乐悔蹉跎。感恩知己信兼之，无以为情但献诗。吏有廉能当宝护，兵无奇正在坚持。合围分拒力难兼，邻郡无端忽解严。从此镃基都弃尽，岂惟宝塔不成尖。鬼神荒忽祝无灵，谁见天公侧耳听。死作阎罗吾自可，更将馀怒鼓雷霆。盱江呜咽与人同，血泪成冰水亦红。无可奈何翻一笑，天心从古赚英雄。呼天自作不平鸣，谁料天心更不平。忠孝尽教磨折死，自然枭境会孳生。"}