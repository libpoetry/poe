{"id":"506852","title":"继志堂","dynasty":"明","author":"杨荣","text":"鄱水有名宗，自昔重脩德。善源悠且长，滔滔衍庆泽。及今数百年，子孙尤繁殖。彼美后来人，留心事经籍。景仰徽国公，惓惓慕芳迹。敬恭奉双亲，怡愉见容色。椿树荫庭中，萱花映堂北。兄弟乐且耽，友爱自相得。风雨夜连床，壶觞日同席。和气蔼门庭，恩意洽疏戚。猗欤继述心，黾勉在朝夕。大贤固云远，流风宛如昔。今子登宦途，名位渐辉奕。尚期保厥终，馀庆奚有极。"}