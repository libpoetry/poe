{"id":"1239992","title":"岘山","dynasty":"元末明初","author":"张羽","text":"苍山走南门，雉堞隐相并。明湖眇东汇，乱石皆北向。势如渴虹奔，饮首临巨涨。孤亭压其颠，洼石类盆盎。十手可对饮，斧凿自天匠。平生爱山水，脱身事幽访。落帆绝壁下，登探俯清旷。冥冥沙鸟逝，泛泛渔舟漾。崩崖露黄肠，云是古人葬。我闻襄阳山，兹名乃相况。羊公仁足怀，杜子功可尚。当时一跻攀，山势益增壮。愧我非古人，登兹独惆怅。且当随鸥鹭，散发凌浩荡。长啸天地间，身名两俱忘。"}