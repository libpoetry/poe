{"id":"908292","title":"公归行送王显谟","dynasty":"宋","author":"李流谦","text":"我从职方究区域，江汉滔滔纪南国。厥田上上盖名壤，其人落落亦代出。卧龙伟烈雄鼎峙，雏凤英称冠簪盍。岘山风流亘千祀，鹿门隐槩轻九牧。地灵不与人存亡，王脉依然钟杰特。先生后出掩前哲，天公著手自斲削。如入宗庙识彝鼎，如开武库见矛戟。早以命士战群士，不怯小敌勇大敌。三年博士嗟洄沉，一等巍科登岌嶪。铜符千里小游戏，瑞节三川遍扬历。欲歌德业愧蜩聒，妄觇设施叹蠡测。爱民如儿吏不扰，以身为律人自服。恩波春醲疲瘵苏，美最飙驰冕旒彻。赐环成命众听耸，总计优除群论咽。公止一方为福星，公归天下作膏泽。一方天下有大小，公则不校我所惜。周公居东逾岁月，东人愿留惜不发。西人衮舄待公归，鸿飞遵渚歌九罭。君子所至民父母，在此无恶彼无斁。我虽东人愿公归，不敢自私笑其狭。援毫为赋公归行，明日羽旄风猎猎。"}