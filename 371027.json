{"id":"371027","title":"摸鱼儿·透风透月两明轩赋新荷","dynasty":"清代","author":"厉鹗","text":"扫千红、已随流去，绿云南浦偷换。钱钱点点田田样，浮动镜心才满。青盖软。想早畏朱曦、为覆双鸳伴。全舒尚卷。似龙女笺缄，鲛人帕束，含忆又含怨。西湖好，何处罗裙玉腕。采香休道来晚。粉红未逐薰风嫁，扇底且藏娇面。珠倒溅。听聚雨声声、谱入歌喉啭。吟骚意懒。任细袅冰丝，低摇翠柄，衣小那堪剪。"}