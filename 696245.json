{"id":"696245","title":"庆廖晴山太守八十寿","dynasty":"明","author":"罗钦顺","text":"三纪贤劳鬓有霜，恳辞符竹便还乡。昼游转觉朱轓贵，林卧偏怜白日长。老圃寒花随意采，南山晴色捲帘当。从知鼓缶歌能壮，春酒如泉客满堂。乡榜题名一笑同，白头林下两枝筇。多君坦荡朝朝乐，顾我疏顽事事慵。载酒便应娱大耋，抱疴犹阻挹清风。曾闻三寿如陵句，借我成章思不穷。"}