{"id":"1105193","title":"致政仲损工部哀词　","dynasty":"宋","author":"文彦博","text":"自昔朋游今五纪，断金连璧附英翘。学通经史蒙三益，心类松筠见久要。白首郎潜甘寂寞，清时吏隐甚逍遥。年逾九九诚无慊，惟叹人亡与道消。金兰取友务端良，仲损于余极久长。蚤岁倾怀论管鲍，晚年脩好结潘阳。人琴忽起芝焚叹，箫鼓俄随薤挽伤。不到寝门亲一恸，临风老泪独浪浪。"}