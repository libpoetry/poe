{"id":"812376","title":"次韵复黼臣赠诗","dynasty":"清","author":"许传霈","text":"滔滔江水去如斯，犹幸知心遇未迟。诗不求工偏适性，事惟近古那嫌奇。传家自具龙驹种，处世无营鴳鹊枝。太息故人今不作，羊公谁见岘山碑。橐橐斋前听屐过，一庭皓月映藤萝。阮生此日雄心减，平子当年作赋多。坐对银缸閒漏刻，兴乘画棹到烟波。好呼越酿欣同癖，驱我愁魔有酒魔。"}