{"id":"648060","title":"将进酒","dynasty":"明","author":"杨士奇","text":"将进酒，酒满瓯。华馔肆陈，炰羔炙牛。将进酒，酒满觞。高怀雅度，众宾在堂。将进酒，勿蹉跎。奉君寿，为君歌。白日西逝，黄河东驰。人生几时。将进酒，青天翳云，沧海扬波。人生奈何。将进酒，晴光摇荡二月时，紫花葳蕤黄柳垂。花前百鸟春乱啼，玉颜雪皎扬素眉。清歌宛转舞逶迤。将进酒，君莫辞。"}