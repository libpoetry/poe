{"id":"744567","title":"题礼烈亲王克勒马图","dynasty":"清","author":"汤金钊","text":"真人龙飞黑水乡，驾熊驭虎鞭群羊。雄姿伟干钟天潢，天产神骏佐英王。王之蹻勇人莫当，汗马百战先戎行。鱼皮乌拉叶赫疆，大纛奕奕夜生光。萨尔浒山吉林冈，明兵号二十万强。剪灭此食五日粮，马前所向皆披攘。有如骏駮吞虎狼，鼓鼙之声欢雷硠。火牛燧象走且僵，腾槽跃枥独奋扬。鼠尾森竖目裂眶，横突铁骑冲刀枪。凌崖涧犹康庄，跑土出泉湔愈创。安平圣水流如浆，是真月驷星精房。王骑箕尾归云阊，马闻蹢躅神沮伤。绝餐红粟枵酸肠，王生马喜逢孙阳。王死马愿从秦良，呜呼节烈士不常。何乃马也思斯臧，昔无画者今画装。图成高张传以汪，按图读传言能详。身高七尺丈咫长，腹毛螺旋耳角芒。海枣之色浮丹苍，黄金鞍镫紫丝缰。屹立纸上犹轩昂，自昔骐骥呈符祥。尧候赤文轩飞黄，降及汉魏嗟志荒。侈陈上党饰炖煌，昭陵片石摹初唐。迄今读画珍琳琅，我朝受命天溥将。负图告期运会昌，彪鸿翊卫都一堂。人既雄耿蛟螭翔，物复倜傥风云骧。白山莽莽江泱泱，灵气所蟠不可量。荐之郊庙歌宫商，远迈吉日车攻章。"}