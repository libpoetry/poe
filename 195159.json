{"id":"195159","title":"相逢行赠文伯纯同年","dynasty":"宋代","author":"戴表元","text":"昔日相逢面如雪，今日相逢面如铁。人生年少得几时，动作风尘十年别。十年别久未为恶，频见亦无年少乐。寒栖夜雨金琐梦，故园春风白袍客。雕鞍骏马纷纷来，西城乱花春渐开。与君追逐觉老丑，一笑且醉高阳杯。相逢得醉今日好，醉眼相思还易老。只图留君日日醉，醉裹忘却江南道。"}