{"id":"455683","title":"乙未秋尽登皇城午门过雁翅楼转东南角楼至东华门而下楼中有康乾万寿庆典展用韩文公谒衡岳庙诗韵","dynasty":"当代","author":"幻庐","text":"巍巍国器窃大公，重重环閟紫禁中。万里边墙九阍合，端午北趋神武雄。独尊嬴氏始皇帝，一人天下道宁穷。长安延秋乌夜宿，金陵枭冷石头风。末帝张惶走辞庙，上国两朝悉与通。纷争御座传宝玺，君轻民重湮虚空。巢燕楼心轮钩替，爪鸿堞左泥涂融。觚棱九梁十八柱，七二脊甲鳞鳞宫。五凤飞甍横广翼，宫柏青苍宫垩红。王气黯然收廿四，圣贤经义孤臣衷。寿祚无疆乐复举，亿兆嵩呼拥宸躬。北邙煤山承其脉，顾瞻再喟五噫同。四海滔滔舟可覆，亟当幽厉驱之终。帝豝腥臊收玉匣，燕行罢祀祖陵功。两界蒙霾今抑古，略分中轴馀朦胧。华表鹤归薄城郭，物是人非春序东。"}