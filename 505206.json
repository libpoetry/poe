{"id":"505206","title":"到凤阳奉呈南涧公","dynasty":"明","author":"唐之淳","text":"行役到淮甸，重经感岁年。鸡声犹郡郭，草色自人烟。访古山河在，思亲涕泗悬。南来愁跨马，北去喜乘船。便续淮南赋，仍歌□□篇。山前谁杜甫，槎上或张骞。祇觉心非石，徒教发变玄。风依沙寺泊，雨借驿楼眠。燕社迎沽酒，莺春促换绵。锦翻花蔼蔼，茵细草芊芊。饱食王孙饭，寒分贵客毡。从容酬白昼，出处任苍天。"}