{"id":"747847","title":"明赠太子太保兵部尚书杨忠烈公画像","dynasty":"清","author":"熊少牧","text":"痛哭红丸疾不起，选侍不移难未已。拥驾嵩呼九庙安，六日出宫头白矣。阁臣庸劣内臣私，刘孙赵左相维持。小臣再召预顾命，寸心耿耿先皇知。岂不闻万工部，朝上弹章暮膏斧。岂不闻刘知府，夜醮未终惨对簿。肝胆义激死生轻，二十四罪血缕缕。此疏一入会极门，凶珰骇栗褫其魂。不杀东林无东厂，按名点将烟尘昏。吁嗟乎！委鬼当头立，茄花满地红。白日矫翻三大案，群小罗织争为功。纵诛失律熊经略，岂有贪赃杨大洪。死囚一呼臣节表，冷光远映黄芝草。编公手疏涕交横，楚浦风雷护遗稿。"}