{"id":"375461","title":"贺新郎·帝命三公从","dynasty":"清代","author":"蒋士铨","text":"帝命三公从。拥朱轮、曲江风度，天然端重。问俗省方行紫塞。香案边旁陪奉。更乐事、还同万众，吁咈都俞人未识，掌丝纶、帷幄推姚宋。帐殿月、外蕃共。属车尘里携雏凤，似终童短衣绣靺，雕鞍飞控。拂袖御烟春蔼蔼，到处河冰回冻。听晓角、霜天初弄。佳气陪京云烂漫，看龙盘、虎踞知天纵。拜手上、冈陵颂。"}