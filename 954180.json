{"id":"954180","title":"哭曼卿","dynasty":"宋","author":"欧阳修","text":"嗟我识君晚，君时犹壮夫。信哉天下奇，落落不可拘。轩昂惧惊俗，自隐酒之徒。一饮不计斗，倾河竭昆墟。作诗几百篇，锦组联琼琚。时时出险语，意外研精粗。穷奇变云烟，搜怪蟠蛟鱼。诗成多自写，笔法颜与虞。旋弃不复惜，所存今几馀。往往落人间，藏之比明珠。又好题屋壁，虹蜺随卷舒。遗踪处处在，馀墨润不枯。朐山顷岁朏，我亦斥江湖。乖离四五载，人事忽焉殊。归来见京师，心老貌已癯。但惊何其衰，岂意今也无。才高不少下，阔若与世疏。骅骝当少时，其志万里涂。一旦老伏枥，犹思玉山刍。天兵宿西北，狂儿尚稽诛。而令壮士死，痛惜无贤愚。归魂涡上田，露草荒春芜。"}