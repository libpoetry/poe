{"id":"1042209","title":"和邻几圣俞持国雪十八韵依次用","dynasty":"宋","author":"刘敞","text":"集霰群阴结，飞霙万寓低。乾坤豁开辟，方域露端倪。广宇规茅藉，彫墙筑粉泥。山容包紫翠，壤色变玄黎。筒葛来从越，冰纨制自齐。游欢慰枚马，猎兴助良奚。饰貌沽珍粹，因方衒角圭。隙间巇可抵，行际道先迷。沾服惊游雾，临渊怪饮蜺。调元思暖津，跧伏悯灵蠵。几误乌成鹄，才分鹤处鸡。惨肤森若竖，堕指酷逾刲。泽国水还袭，焦原足易栖。贫儒欣夜诵，季女戚朝侪。舟楫胶藏壑，骅骝滑踠蹄。斲冰歌竞若，擿埴杖频携。景幸人人得，诗从物物题。长吟歌真乐，安羡舞前溪。"}