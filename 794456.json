{"id":"794456","title":"沁园春 题石头记","dynasty":"清","author":"汪淑娟","text":"何处红楼，几日西风，娇颜悴零。悔轻轻罗帕，打伊呆雁，些些诗句，教熟笼鹦。不及芙蓉，儿女坟上，犹受怡红一哭情。堪伤处，是绛珠有泪，顽石无灵。秋窗风雨凄清。问絮果兰因是怎生。算潇湘一梦，了完公案，袈裟半袭，救了神瑛。只怪桃花，和它柳絮，恁把凭空谶作成。痴儿女，被聪明两字，断送伊行。"}