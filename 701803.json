{"id":"701803","title":"山翁四首","dynasty":"明","author":"黄衷","text":"采药归来月满溪，家儿能唱白铜鞮。山翁有乐无人道，木槿明朝花又齐。白发萧萧覆领头，瓦瓶无酒几曾愁。人间一醉寻常醒，懒学先生向妇谋。山上常珍紫蕨生，山中幽意白云行。等閒孺子休相聒，无那桥边去住情。镇日閒谈遂古初，郡中来问养生书。紫芝亦是商山草，此曲高歌我不如。"}