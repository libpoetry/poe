{"id":"1111301","title":"皇帝閤端午帖子","dynasty":"宋","author":"许应龙","text":"卑服即康功，君王俭德隆。却颁罗与葛，恩渥被群工。内外期无患，兢兢理万几。延英勤讲论，遑恤汗沾衣。清净无他好，歌风舞舜琴。阜财并解愠，总是爱民心。离明赫赫正当中，万物咸欣长养风。陇麦已登蚕又熟，更多膏泽兆年丰。诞敷文德洽寰区，赳赳明明运庙谟。自是不争应善胜，何须更佩辟兵符。殿阁凉生昼景长，翠烟缥渺御炉香。经帷讲罢看章疏，至昃犹闻食未遑。"}