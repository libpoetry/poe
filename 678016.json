{"id":"678016","title":"留别胡叔辉先生","dynasty":"明","author":"戴奎","text":"千山起伏如海涛，中有万八千丈天台高。故人结屋隐其下，老气直与山色争摩霄。平生不慕青紫拾，放浪每逐真仙遨。歌诗有时落城府，锵然遗响如鸣韶。嗟予远道廿载久，羊肠九曲跻扳劳。石梁回望不可蹑，思君几度心摇摇。前年归耕计始遂，石田荼堇甘耘薅。望君道里尚三百，聚首未得相招邀。海隅诏令一朝布，憧憧去蹋三吴路。趋召初闻只贵豪，窜逐旋知及寒素。人言圭组荣，我叹儒冠误。亲知日去眼，何期与君遇。皓发同惊乱后看，青眼还如向时顾。长须长须君一呼，倒囊赠我千金蚨。金陵春色几万斛，到时莫惜频频沽。感玆厚意心转恧，但愿君今事耕凿。后来孙子知读书，勿慕前贤学干禄。"}