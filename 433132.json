{"id":"433132","title":"还乡吟","dynasty":"近现代","author":"袁嘉谷","text":"斜阳山气清，轻舟进湖口。多少暮蝉吟，声度碧杨柳。水城双妇簪，云鬓华而秀。乾山一猊卧，风威大如吼。西望四株柏，三台旧诗友。今日迎我笑，问我梦醒否。元明付虫语，天地逐马走。寂然无可答，十事遗八九。最喜老母容，矍铄鸠杖中。最喜兄弟心，酣饮兕杯空。一醉宵月白，一睡朝日红。再睡复再醉，颓然一仙翁。壁上紫藤花，夭矫如苍龙。日日坐花下，龙须鏖怒风。半村半郭水，一曲一直山。水冲山路断，行行湾复湾。火龙肆腾拿，倒挂云斑斑。鳞甲晒赤日，野老家其巅。醉馀斗野语，直破羲皇天。竹筇打叶落，草屦踏月还。不必问姓氏，儿孙手自牵。世无刘子骥，谁欤访桃源。布谷三月声，催我事南亩。路人南坛前，又转西寺后。秧针细以绿，好风吹欲绉。分秧水深浅，耘草堤左右。农妇功何捷，纤纤勤素手。有如画棋局，经纬不一苟。天高雷怒鸣，雨脚压笠首。安得幻雨师，腥膻涤九有。朝上著书楼，遥指莱玉峰。灵雨逐顽云，深锁山重重。东涨平湖水，北失老林松。松林日觌面，一旦羞相逢。长株与短株，都在苍莽中。隐隐见山脊，一线撑青空。樵夫大解事，野火烧山红。斜窜草深处，赤驹快追风。顽云不敢敌，让出山径通。独有松林内，密密云犹封。暑雨涤烦襟，楼窗一气清。阿戎喜相语，语变古今声。声在文字先，仓史得其精。山川隔语气，百派战国秦。何来沉与周，四声苦分明。造字北之圣，造韵南之英。辕辙两不合，隋宋传陆丁。卓卓广韵书，部分二百零。剧遭金元世，刘阴误兼并。一传顾宁人，再传段若膺。高眄九霄上，云乐赓韶韺。风雅感东周，词赋追西京。人声本元化，喑哑奚足惊。荷花喜客泉，泉喜花亦喜。客心喜更多，秧绿二十里。前村鸡犬声，转入桑阴里。红衣小村女，镰刀月一钩。春田刈青草，来往饭黄牛。牵过南山矸，就饮西溪流。阴阴十亩间，朱霞一片流。忽听村歌起，遥度碧山头。一唱再三和，尾声低以柔。荷风气双清，柳雨线半抽。人人喜得所，今我复何求。亭午日虐我，逃避青松间。青松何飒飒，泉水何潺潺。野老发丛白，云重笠头偏。问君几甲子，老矣犹童颜。右手屈左指，含笑一一言。十三打豺狗，十四捉飞猿。十五好任侠，颇杀负心人。地震历三次，大水家树巅。独漉复独漉，岁岁悲迁延。移山山曲曲，詈天天圆圆。但知我生日，属虎岁在寅。敢劳子大夫，告我几何年。嗟嗟尘网外，不信有葛天。葛天民尚在，酌君以流泉。东堤白一带，堤外湖一奁。晴日山争翠，翠滴湖光添。渔船裹烟雾，摇摇如风帆。荆关倘飞到，于此兴不凡。南望弥勒沟，北倚普陀岩。詹尹不须卜，居在山之尖。端午蒲酒黄，香斟白玉斝。当门艾为人，竞渡船如马。阿母笑问儿，游踪满中夏。几年不在家，粽叶食一把。席坐分雁序，鸡豚兼鱼蚱。况逢六弟寿，丰神最潇洒。一饮三百杯，醉眸邈天下。"}