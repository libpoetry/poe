{"id":"1191438","title":"句","dynasty":"唐","author":"褚载","text":"相逢多是醉醺然，应有囊中子母钱。有兴欲沽红曲酒，无人同上翠旌楼。星斗离披烟霭收，玉蟾蜍耀海东头。鹿胎冠子水晶簪，长啸欹眠紫桂阴。躞蹀马摇金络脑，婵娟人坠玉搔头。狂歌放饮浑成性，知道逍遥出俗笼。除却洛阳才子后，更谁封恨吊怀沙。莲浦浪澄堪倚钓，柳堤风煖好垂鞭。上马等闲销白日，出门轻薄倚黄金。净名方丈虽然病，曼倩年涯未有多。"}