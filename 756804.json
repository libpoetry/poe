{"id":"756804","title":"答和李晴川宗伯见赠原韵","dynasty":"清","author":"慧霖","text":"半生多愧一无能，况是云堂退院僧。花径得閒仍自扫，诗坛相望几人登。但教心地明如月，何碍头衔冷似冰。曾制荷觞邀竹醉，名山风雨话传镫。面壁能参文字禅，一花一石总清妍。法云珍重开初地，香火终须赖后贤。自有洞天藏白鹿，本来居士属青莲。投桃报李吾何敢，且结三生未了缘。"}