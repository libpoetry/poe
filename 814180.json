{"id":"814180","title":"偶成二首为曾君表作","dynasty":"清","author":"陈熙治","text":"柳枝门巷路迢迢，镜槛琲阑锁寂寥。六曲屏风双角枕，二分明月一支萧。閒愁宛转丁香结，密意缠绵甲煎烧。银汉红墙都不隔，人间无此可怜宵。名山从古属燕支，断雨零烟好护持。眼底红绡工手语，书中黄绢是廋词。曼卿一去花无主，杜牧重来鬓有丝。不向春风种红豆，恐从南国惹相思。"}