{"id":"966317","title":"题傅氏真意堂","dynasty":"宋","author":"胡寅","text":"高楠落繁荫，茂竹疏泠风。小亭寻丈景，已冠一亩宫。况复哆北楹，方池渺溶溶。游鯈亦何乐，动影相冲融。卉木罗以差，想见芳菲容。香枝寒月碎，雪架春云浓。我来秋暮时，山叶般般红。乃眷黄金花，尚閟东篱丛。维君抱材气，志通身则穷。和璧献未售，夜半光腾虹。乐岁突尚冷，初筵尊未空。恨我早病衰，不能卷千钟。喜闻涤尘话，冰壶瑩心胸。又知此胜境，芹溪萦砚峰。昔有遗世士，烟霞眇飞踪。先生傥邂逅，问讯为我通。芝苗不足饱，多谢角里翁。相期玉京路，手把青芙蓉。"}