{"id":"1199614","title":"为顾彦先赠妇往返诗四首","dynasty":"魏晋","author":"陆云","text":"我在三川阳，子居五湖阴。山海一何旷，譬彼飞与沈。目想清惠姿，耳存淑媚音。独寐多远念，寤言抚空衿。彼美同怀子，非尔谁为心。悠悠君行迈，茕茕妾独止。山河安可逾，永路隔万里。京师多妖冶，粲粲都人子。雅步袅纤腰，巧笑发皓齿。佳丽良可美，衰贱焉足纪。远蒙眷顾言，衔恩非望始。翩翩飞蓬征，郁郁寒木荣。游止固殊性，浮沈岂一情。隆爱结在昔，信誓贯三灵。秉心金石固，岂从时俗倾。美目逝不顾，纤腰徒盈盈。何用结中款，仰指北辰星。浮海难为水，游林难为观。容色贵及时，朝华忌日晏。皎皎彼姝子，灼灼怀春粲。西城善稚舞，总章饶清弹。鸣簧发丹唇，朱弦绕素腕。轻裾犹电挥，双袂如霞散。华容溢藻幄，哀响入云汉。知音世所希，非君谁能赞。弃置北辰星，问此玄龙焕。时暮复何言，华落理必贱。"}