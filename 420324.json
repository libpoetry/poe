{"id":"420324","title":"庆春泽 将行寄远","dynasty":"近现代","author":"王陆一","text":"栀子单衣，蔷薇密字，远山如黛光阴。润碧新蒲，秧田春水针针。流花细涧西陵路，送垂杨、汉水长林。最沉吟、聪秀华年，一寸愁心。芳时又织春云恨，到如烟往事，和泪而今。香雾空濛，愿他楼影深深。横波细注船心夜，搅红灯、一点寒衾。试重寻、临水将归，清峡柔砧。"}