{"id":"102398","title":"柏石图诗·陈公弼家藏柏石图","dynasty":"宋代","author":"苏轼","text":"陈公弼家藏柏石图，其子慥季常传宝之。东坡居士作诗，以为之铭。柏生两石间，天命本如此。虽云生之艰，与石相终始。韩子俯仰人，但爱平地美。土膏杂粪壤，成坏几何耳。君看此槎牙，岂有可移理。苍龙转玉骨，黑虎抱金柅。画师亦可人，使我毛发起。当年落笔意，正欲讥韩子。"}