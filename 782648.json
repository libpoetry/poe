{"id":"782648","title":"题画竹","dynasty":"清","author":"戴亨","text":"我性爱竹老成癖，客寓常栽伴孤宿。为君独抱岁寒心，雨干霜条看不足。今来塞上无此君，幽梦遥情绕深谷。我欲披图作卧游，画师今谁能画竹。与可已没仲圭死，卫风淇水空三复。玉翁好画古所无，画师为写潇湘图。展卷琅玕崒森爽，株株卓立根苍梧。湘娥昼泣天黯惨，呜咽幽涧流清渠。怪石狰狞立山鬼，云涛烟海相模糊。炎天挥汗一对吟，凉风谡谡吹蓬庐。"}