{"id":"117546","title":"和李诚之待制燕别西湖","dynasty":"宋代","author":"苏辙","text":"熙宁六年九月，天章阁待制李公，自登州来守此邦。爱其山川泉石之胜，怡然有久留之意。此邦之人，安公之惠，亦欲公之久于此也。然自其始至，而民知其方将复用，惧其不能久矣。明年二月，诏书移牧河间，邦之父兄皆惜其去。虽公亦将留焉而不可得也。于是数与其僚燕于湖上，曰：&ldquo;北方幸安，余将复老于此。&rdquo;酒酣，赋诗以别，従而作者三人。公平生喜为诗，所至成编，及来此邦而未尝有所为，故尤贵之。遂相与刻于石，以慰邦人之思焉。东来亦何恃，夫子此分符。谈笑万事毕，樽罍众客俱。高情生远岫，清兴发平湖。坐使羁游士，能忘岁月徂。纵欢真乐易，恨别不须臾。庙幄新谋帅，河间最近胡。安边本余事，清赏信良图。应念兹园好，流泉海内无。"}