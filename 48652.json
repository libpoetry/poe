{"id":"48652","title":"春风行","dynasty":"明代","author":"杨基","text":"春风吹花快如剪，柳条婆娑颜色浅。四更急雨作轻寒，零落余香上苔藓。街泥污人不出户，强以一樽聊自遣。西家酒熟复苦贵，收拾春衣倩人典。斋厨久断鱼肉腥，细嚼芹菹胜禁脔。时平戚戚恐寒饥，况乃厄运愁不免。丑妻念我忧无薪，私爨破箦炊户楗。客来嗟吁但枯坐，惭愧不得具茶荈。今朝棠梨开一花，天气自佳日色篽。西南诸峰宛在望，暖霭晴烟张翠筜。去年骢马虎丘前，醉折樱桃随步辇。只今咫尺烽火隔，高栅长营依堑转。极目郊原草树空，那得锄犁到沟畎。东吴自经五世乱，四百余年绝兵燹。物盛还衰满则亏，此理甚明知者鲜。嗟予亲老诸弟隔，昼夜蹙额眉不展。巷哭邻呼不敢闻，何暇谆谆问牛喘。楼前旌旗芳草阔，紫燕未归帘半卷。呼儿插花向晴昊，手把短须吟更拈。准拟青鞋到处游，绕堤蒲柳春泥软。"}