{"id":"194727","title":"寄曹使君·幕中墨客随车后","dynasty":"宋代","author":"毛滂","text":"幕中墨客随车后，驾上牙签遮坐右。唯留笔研乃自鐍，岂惜车茵容吏呕。青霞老去云海深，旧游尚见翻涛手。寄声秀句风入怀，坐念清标月当牖。天公厚我过穆生，何止餍韩仍饫柳。请同韶护公勿疑，老马由来识途久。近缘嗜酒识圣贤，已付长酣无可否。公当紫绶日垂腰，我已秃襟时见肘。慕公澄挠等清浊，叹我雕污终烘朽。诗从子建岂易亲，句语怀英那肯偶。清风自己入公脾，我如恶木何劳吼。"}