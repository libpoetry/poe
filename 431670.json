{"id":"431670","title":"续春兴","dynasty":"近现代","author":"刘凤梧","text":"身世飘零片羽轻，乱离何用恋浮名。半池青草萦春梦，一袭玄端误此生。藜藿遍山惊虎啸，江湖满地羡鸥盟。年来屡泛桃花棹，楼阁虚无总未成。客中孤枕夜无安，每忆乡关入梦难。遍地萑苻悲世乱，漫空风雨苦春寒。似闻沧海重楼现，应有鱼龙侧目看。一晌萦愁兼卧病，不知花事已将阑。久雨黄昏乍霁时，苍烟笼树月迟迟。花前独怅人千里，云窟微呈月半规。坐对金尊双泪下，悄听玉笛数声吹。清晨送客春江上，肠断东风柳万丝。"}