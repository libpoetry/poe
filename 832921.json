{"id":"832921","title":"玲珑四犯 城西探梅，笛声起邻舫中，回棹谱之","dynasty":"清末民国初","author":"朱祖谋","text":"压水梦寒，濛花霜浅，空陂鸥逝何许。数峰青弄影，酒洗吴台古。何郎旧情未赋。又东风、画船烟浦。泪粉春魂，袜尘游事，吹老玉龙苦。行云满垂虹路。忆疏香步绮，低髻迎户。往来罗袖，尽早蝶冲寒去。清歌自在人閒世，送閒客、幽单春旅。愁寄语。无人问、题裙旧侣。"}