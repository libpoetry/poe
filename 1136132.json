{"id":"1136132","title":"和陶渊明饮酒二十首 其二十","dynasty":"宋末元初","author":"方回","text":"天命孰为之，万有凝精真。变气间庞杂，未尝泯其淳。风雨骤冥晦，旸乌出还新。圣孔昔云没，杨墨仍仪秦。复生一辩孟，扫之如游尘。诸老自有宗，钻研患不勤。彼以顿自诧，所见特未亲。月晦有死魄，潦涸无迷津。天定盍少俟，屦□□于巾。不饮但多忧，无乃真痴人。"}