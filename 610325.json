{"id":"610325","title":"吴起妻","dynasty":"明","author":"何荆玉","text":"齐国岂无士，嫁与卫人儿。誓绣鸳鸯被，盟开连理枝。百年以为愿，谁肯半途歧。贫贱甘共守，富贵乐相携。生离且惊怕，死别岂能为。君昔读六韬，妾心已弗怡。兵家尚残忍，十中无一慈。母死君不归，妾心益相疑。所生且如此，何人不可施。今鲁有边急，将军欲伐齐。妾乃齐之女，齐婿非所宜。辞将不敢望，黜妾妾甘归。错落桃花锦，连绵共素机。金刀将下剪，心痛手犹迟。数年恩爱体，白刃忍相催。薄雪春归际，残霜日上时。膏兰辞绿鬓，青镜掩蛾眉。梦随鸳带断，魂共凤衾离。仰望而终身，须臾不可支。不如嫁樵牧，田野共追随。芒荆误到体，怜惜急相披。知君素好色，岂竟守空帏。只恐后来者，心猜爱亦亏。妾身委魍魉，妾魄逐熊罴。看君垂绶日，谁戴紫霞帔。"}