{"id":"761416","title":"惜秋华  六合城南废祠，或谓祀九江王英布。粤贼陈玉成之溃，土人以为有神力云","dynasty":"清","author":"蒋春霖","text":"断壁颓黄，带衰阳野色，何王宫宇。老鹳沫空，阴崖乍移晴雨。寒飙昼下灵旓，看冥合、斑虬青雾。荒凉，有苔花晕素，频邀幽步。江上乱烽举。应潮生月上，还迟钟鼓。石骑夜归，雕戈暗惊尘土。精灵尚惜孤城，问玉怅、牙旗何处。春暮。赛神弦、陈雅空舞。"}