{"id":"559573","title":"次和袁嵾岚见赠三十韵","dynasty":"明","author":"王应斗","text":"舂陵有佳气，风雅代相持。旷躅倾三户，铉言贵一时。伟哉公后劲，能与昔同揆。崒嵂连嵾峙，汪洋泻汉滩。仓皇逢世乱，谈笑取官奇。锦制江城丽，斤挥鄂渚宜。李桃相竞秀，桑梓愧言私。骥足方闲步，羊肠复履巘。调高嫌寡各，怀宝惜希知。逸致宗陶阮，高风接颖箕。筇飞丹岳迥，车纵白门驰。识以观涛壮，情因望海移。尽韬文豹雾，孤引渐鸿仪。墨翰资游戏，烟云任蔽亏。朗怀澄皎皎，冲度益夔夔。每快闻声蚤，翻憎握手迟。一朝披赤牍，千里挹青芝。裔续公安著，名齐洛下垂。有时凌白也，率意写羲之。老作文章伯，狂呼造化儿。抽毫惟信腕，得酒不攒眉。自我逢袁粲，何殊遇子期。唱酬欣有托，摸索谩云谁。斗北行占聚，河东岂待吹。时花俱扫艳，古柏独成诗。读罢陈杯酌，欢陪畅梦思。清谈依茂宰，列席近先师。咳唾生珠玉，敦庞肃鼎彝。不图休晚沐，旋复吐新词。从此耽深契，逢人说项斯。"}