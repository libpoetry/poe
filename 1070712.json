{"id":"1070712","title":"忆笋","dynasty":"宋","author":"李光","text":"会稽富竹萌，穷腊鞭已抽。我家南山南，不羡万户侯。暮春杜鹃啼，茁茁蓬麻稠。冒土出羊角，穿篱露猫头。紫蕨性阴冷，荻芽体轻浮。爱此凌云姿，不与凡卉俦。胜韵贵苦腴，儿童悦甘柔。爽口聊一快，弱胃敢怨尤。朅来海南邦，腥咸厌蛮羞。桃枝但丛生，涩勒蔽道周。遥看貌或似，美恶如薰莸。安能助盘餐，呕呕但棘喉。唯有槟榔心，羹臛或暗投。乡味不可忘，坐想空涎流。人生各有适，勿语王子猷。"}