{"id":"689189","title":"送任宏器入京二首","dynasty":"明","author":"何景明","text":"四十功名亦壮年，丈夫才气岂徒然。渡河春羡蛟龙起，望阙晴看日月悬。江畔梅花初送雪，天边杨柳正含烟。悲歌此日临燕赵，未许奇游属马迁。与尔相逢已十年，孤城此别意萧然。春来乡里交游少，日暮江湖涕泪悬。麒骥未应辞道路，豫章终拟出风烟。因君遥起长安思，况是征鸿又北迁。"}