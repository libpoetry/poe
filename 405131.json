{"id":"405131","title":"砚边杂言","dynasty":"近现代末当代初","author":"田遨","text":"无情诗莫作，无香花莫养。纸花犹可玩，枯诗有谁赏。情贵高与真，尤须通灵爽。安得共登临，一唱千山响。同是天上星，作喻可殊类。或道明似眸，或道似苦泪。或道如火荧，或道如珠碎。或道红豆抛，或道繁灯缀。或道大小熊，或道仙姊妹。譬喻本多端，臆想生向背。莫笑尽跛脚，跛脚含精粹。治印可刮角，作字可稚拙。世有残缺美，此理待评说。人物高大全，要美转成丑。黄金无足赤，水纯不可口。或以甘为佳，或以涩为贵。说诗有两端，此理宜领会。深语须寻绎，浅语不待赘。太生意多晦，太熟殊少味。不生不熟间，可餐亦可醉。要随意所需，偏至究茫昧。"}