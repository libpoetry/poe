{"id":"640850","title":"衍公见和且有石炭之赠用韵奉谢","dynasty":"明","author":"童冀","text":"君不闻百年木作沟中断，又不闻宁戚单衣适至骭。一朝牺尊升庙堂，布衣亦有轩裳换。世间贵贱良靡常，万物变化犹铜炭。我生不知行路难，五十年来任萧散。白日无事常杜门，青山每向墙头看。暮年南北倦奔走，炎云烁面朔风悍。荷公赠我煤专车，助我吟哦精鍊锻。谅无报公青玉案，感公意重锦绣段。"}