{"id":"468115","title":"暹逻纪行诗五首","dynasty":"当代","author":"潘乐乐","text":"海天吹暖踏圆沙，白塔蕉林出晚霞。小立茅亭椰子剖，迎风鬓点两三花。丛林铁轨出嶕峣，血色蛮烟万骨销。小筏数声歌去也，夕阳如水满长桥。披荆百战汉家旗，孤寨藤茅结水湄。草木飘零魂北向，瘴山落日满残碑。蹈刃青春跨海舟，深闺梦里骨成丘。我来犹怯碑前伫，还剩河山不自由。华风久矣被南荒，塔立崚嶒云水黄。故事虬髯磨洗尽，一舟斜日倚茫茫。"}