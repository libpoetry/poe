{"id":"1183569","title":"句","dynasty":"唐","author":"贺兰暹","text":"玉貌自宜双黛翠，桃花独笑一枝春。秋水未鸣游女佩，寒云空满望夫山。黄阁暮虫罗户牗，紫庭春草遍阶墀。绿耳半蔓湘浦竹，骊文乱点武陵花。辽阳客路千峰引，蓟北乡心片月知。山云渺渺川程远，木叶萧萧雁过初。回雁不传乡信去，秋风偏向客衣寒。千峰黛色因晴出，百谷泉声欲暮寒。黛色迥临沧海上，泉声遥落白云中。喜遇近臣杨得意，惭非词客马相如。秋迎晓月鸿声早，日映深山水气寒。"}