{"id":"707663","title":"抱儿行","dynasty":"明末清初","author":"卢若腾","text":"健卒径入民家住，鸡犬不存谁敢怒。三岁幼儿夜啼饥，天明随翁采薯芋。采未盈筐翁未归，儿先归来与卒遇；抱儿将鬻远乡去，手持饼饵诱儿哺。儿掷饼饵呼爹娘，大声哭泣泪如雨；邻人见之摧肝肠，劝卒抱归还其妪。妪具酒食为卒谢，食罢咆哮更索赂；倘惜数金赎儿身，儿身难将铜铁锢。此语传闻遍诸村，家家相戒谨晨昏；骨肉难甘生别离，莫遣幼儿乱出门。"}