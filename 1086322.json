{"id":"1086322","title":"题徐致政菊坡图","dynasty":"宋","author":"王十朋","text":"南方有高士，仁义偃王裔。家山辟幽坡，手取香草艺。秋至有黄华，采采满衣袂。客来酒盈尊，诗出语惊世。无心学渊明，偶与渊明契。静者年自长，颓龄不须制。高怀耻独乐，地远人罕诣。丹青写佳境，有目皆可睨。吾家鲜鲜径，荒芜屡经岁。儒冠误此身，挂之公得计。"}