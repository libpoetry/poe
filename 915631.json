{"id":"915631","title":"宿四望山下望庐山","dynasty":"宋","author":"杨万里","text":"过湖见远岫，澹若横碧烟。晨蔚动霁晖，春滋涵雨鲜。人世那有此，必疑是庐山。宿惊恍未定，欲问无暇言。落日泊四望，诸峰森在前。老夫急亲指，舟子答果然。平地起屏障，倚空开旗旃。潜抱秀润质，不露奇怪颜。乃知名山尊，未与凡岭班。严重王公体，雍容德人贤。何必出锋锐，要骇俗子观。坐令我生敬，瞻仰忘忧端。更待孤月出，开篷望晴峦。"}