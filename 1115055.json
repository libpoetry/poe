{"id":"1115055","title":"次花翁冬日三诗","dynasty":"宋","author":"杜范","text":"料理新阳在此朝，休文但觉带宽腰。懒将漫刺巡门到，病怕时人举酒邀。强裹青衫空自累，满簪白发不相饶。冥心久矣随天付，九转还丹不用烧。人心天理两相关，无奈花翁尽日闲。丽服靓妆纷拜节，弊衣短策自怡颜。已闻瞥尔寻幽去，又见陶然向市还。住世世尘尘不染，梅花好处即孤山。翛然僧舍一柴扉，淡泊如君眼底稀。山泽肯为仙骨瘦，襟怀自得遁身肥。有诗盈帙遮空橐，无酒留宾办典衣。一棹稽山风雪里，便应兴尽雪中归。"}