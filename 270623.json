{"id":"270623","title":"食哈密瓜·龙碛漠漠风抟沙","dynasty":"清代","author":"宋伯鲁","text":"龙碛漠漠风抟沙，胡驼万里朝京华。金箱丝绳慎包匦，使臣入献伊州瓜。上林珍果靡不有，得之绝域何其遐。金盘进御天颜喜，龙章凤藻为褒嘉。我从毁齿已耳熟，剖玉无缘空叹嗟。岂知年衰忽到此，求取任汝无疵瑕。翠滑黄皱不一种，雪中丹里人所夸。百钱一枚趁晓市，盈筐累担来田家。玉浆和冷嚼冰淞，崖蜜分甘流齿牙。纵横银刀妙剖劈，顷刻欲尽群儿哗。秋深腹冷此所忌，慎勿饱食途路赊。"}