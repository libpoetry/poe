{"id":"464586","title":"满江红 八月十三张向华席上作","dynasty":"当代","author":"章士钊","text":"剪取吴淞，期荡尽、虾鱼踪迹。谁不道、饥餐渴饮，精忠无斁。千万斯年亡国恨，一千四百横戈日。莫伤怀、行戍未归休，风云急。大小战，铁军力。江海意，张公惜。只传杯马上，笑谈今夕。一片图存乾净土，三年制泪潇湘客。叹书生、橐笔兀无聊，看山色。"}