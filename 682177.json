{"id":"682177","title":"九月廿五日东园菊下小集四首","dynasty":"明","author":"于慎行","text":"朝来全罢酒，秋尽复看花。布席轻张幔，题名细剪纱。开时团玉露，餐处带明霞。萧瑟还怜汝，含芳绾岁华。今岁重阳菊，翻迎十月看。犹馀秋日映，已近北风寒。冻蕊开逾艳，贞心抱自完。搴芳思有赠，惆怅倚亭阑。花开原五色，色色断人肠。浴出俱含雨，妆成总奈霜。凄凉倾国品，酷烈岁寒香。回笑春桃李，随风委艳阳。岁逢鸿雁候，日敞菊花筵。祗恐虚秋色，谁愁负酒钱。移灯情缱绻，卷袖醉蹁跹。且采簪华发，相将步月旋。"}