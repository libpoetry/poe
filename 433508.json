{"id":"433508","title":"武康道中二首","dynasty":"近现代","author":"黄浚","text":"江山今年多雨风，三月将尽春始浓。柔桑婉娈被原隰，溪水如油宜短篷。车人怪我蹑吴越，问讯梵会疑相从。馀杭故是山水窟，沃土倍功繇力作。郑渠翟陂久不修，北国硗旱谁当尤。会稽竹箭今尚遒，慎勿佞祷教民偷。莫干山春日易暮，离离黄竹不知数。眼明涧道杜鹃花，心逐绝壑流泉语。蜂房户牖增几许，雨气昏灯赴逆旅。忽忆前年夜宿时，满山玉影月参差。今逢湿雾啼鸠苦，回首秋山始是奇。"}