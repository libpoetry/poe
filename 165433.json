{"id":"165433","title":"同鲁直文潜饮刑部杜君章家次封丘杜观仲韵","dynasty":"宋代","author":"晁补之","text":"廷尉风流才绝尘，最怜高髻歌阳春。两鬟亦解倚瑟语，催送花前红袖舞。黄张翰墨海内名，席上生风清夏宇。封丘自倚笔势豪，不怕当筵赋鹦鹉。对酒含情古所怜，乐事几时如过雨。阮公炉边不拟归，陆郎班骓无用嘶。长灯照出帘幙外，缺月堕落藩墙西。斗酒双鱼何足贵，李侯气许山东吏。正须新面杂青槐，千里紫蒪江上来。长船刻玉流霞动，快引不须帆橹送。自作新词碧牡丹，箸击杯翻钗坠凤。芍药佳名闻昔人，满插不辞归帽重。倒床任作鼻鸣雷，屋上啼乌还唤梦。"}