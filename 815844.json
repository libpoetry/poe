{"id":"815844","title":"游仙","dynasty":"清","author":"顾太清","text":"层台起虚馆，桂柱兰为堂。微风从东来，吹动罗衣裳。翻阶木芍药，薜荔当门墙。挥杯发清兴，弦歌诵诗草。繁星映户牖，明月照两厢。为乐及良时，光景孰云长。缥缈十二楼，上有仙人居。左据青玉案，右拥鸿宝书。琼瑶制危冠，芙蓉曳轻裾。欢笑粲玉齿，从容下丹除。俯察碧流水，清波戏朱鱼。仰观青天云，舒卷任太虚。巫山高巍巍，江水碧深杳。中有阳台人，清容舒窈窕。翠袖倚朱阑，颜色常美好。我欲往从之，不见三青鸟。层岩下斜日，云雾生重阴。昏烟迷修渚，飞鸟投荒林。清宵伫凉月，开窗弄鸣琴。悠悠世中事，泠泠弦上音。"}