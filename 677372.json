{"id":"677372","title":"临高台","dynasty":"明","author":"胡直","text":"临高台，高台上极于穹窿。紫垣天市，雕阑绮疏，曲曲而相通。昆崙县圃，瞠乎其下，讵知三观之与祝融，灵光章华岂足崇。台中之人，丹颜素发称老翁，从台谒帝翔天宫。帝亲挈之神符，斥飞廉而鞭丰隆。回羲和之飞御日，吼雨而掣风。六合摇摇若颠舟，台亦岌岌不可以久从。况乎下有瀺灂万仞之洪淙，沧桑变幻兮人莫之穷。嗟尔非柱下之老龙，又非广成子，讲道于崆峒。胡为凌苍昊，驾汗漫，将欲与天地乎长终。"}