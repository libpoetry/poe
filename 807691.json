{"id":"807691","title":"解连环  感遇和云臣","dynasty":"清","author":"陈维崧","text":"槌床抵几。看九州蕉鹿，千秋槐蚁。总若辈、炙手熏天，叹不杀袁刘，依然寒士。臣醒而狂，笑不值、一钱程李。问旧年朱户，几遍重经，都剩衰垒。何如沾沾自喜。只竹弓射鸭，芒屦驱豕。玉颜石髓难留，拚老去琅琊，终为情死。拍手狂歌，正天畔、暮山秋紫。近重阳、螯肥酿熟，醉为佳耳。"}