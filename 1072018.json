{"id":"1072018","title":"题孙子绍所藏王摩诘渡水罗汉","dynasty":"宋","author":"吕本中","text":"问渠褰裳欲何往，彷徨徙倚沧波上。至人入水固不濡，何以有此恐怖状。我知摩诘意未真，欲以笔端调世人。此水此渡俱非实，摩诘亦未尝下笔。孙郎宝藏今几年，往来周旋兵火间。世人险阻更百难，彼渡水者安如山。请君但作如此观，莫更思维寻笔端。"}