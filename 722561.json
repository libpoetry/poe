{"id":"722561","title":"哭内子王华姜","dynasty":"明末清初","author":"屈大均","text":"呜呼我昊天，降祸一何酷。我岂儿女仁，所惜亲茕独。我生苦伶仃，以妇为骨肉。况是窈窕姿，恩情日以笃。三载客将军，欢乐亦云足。朝进紫驼羹，暮听秦筝曲。卿家歌舞多，富贵非所欲。携手还丘园，殷勤耕且读。老姑自汝来，欢喜加饘粥。笑与邻姥言，新人颜似玉。定省几晨昏，孝声闻戚属。凶变在须臾，人理一何促。哀叫天不闻，有身宁可赎。阿母年七旬，哭汝声摧裂。当食不能餐，喉间日哽咽。念尔万里身，艰难历胡越。暑雨及祁寒，驰驱不暂辍。关中积高府，风气多惨冽。我性不能寒，疏理畏风雪。鹧鸪向日飞，桂华以冬发。自返南州来，中怀少郁结。汝亦乐土风，所愁独炎热。海氛多毒淫，腹痛成夭折。仓皇医未来，瞥已电光灭。炎州虽烟瘴，珍果足娱子。子慕离支浆，能令颜色美。可怜未及餐，仓卒归蒿里。自作翡翠钗，自剪蒲桃绮。簪服几何时，弃捐箧笥里。汝生既柔脆，汝病复不已。水土不相宜，卑湿损年纪。家贫药饵少，夭枉非天理。痛酷五中崩，我罪伊何矣。皇天何不仁，不念鞠子哀。不念我君姑，白发方摧颓。魂魄今越散，逢祭时一来。我魂在姑前，朝见姑泪涟。我魂在夫侧，暮闻夫叹息。稚女未成人，殡宫日匍匐。我欲乳遗孤，鬼伯相摧逼。儿寒姑与衣，儿饥姑与食。劳苦今惟姑，姑将无气力。谁割我孝慈，皇天不与直。汝魂毋飞扬，万里随悲风。汝父为国殇，精爽在榆中。汝兄亦殉死，黄口为鬼雄。游魂尚未变，白骨可相从。汝生不识父，死后见形容。桓桓大将军，苦战黑山戎。左手挽人头，右手持秦弓。须髯怒尽磔，流血被体红。黄云野莽荡，阴气横苍穹。前有无定河，后有赫连宫。父子惊相持，恸哭何时终。汝魂复何之，汝母在朝那。生时命奇薄，夫死矢靡他。孤女藐始孩，提抱出干戈。伶俜未亡人，被发奔风沙。汝小既偏孤，汝大又无家。自汝失天只，骨肉成土苴。泉下今相遭，烦冤诉无涯。长城土惨裂，黑水冰峨峨。严风纵横起，吹汝魂无多。朝随转蓬飞，暮逐惊沙过。边地虽故乡，阴寒谁奈何。母子魂来归，归我罗浮阿。尔死作归人，我生何聊赖。恍惚成狂痴，魂梦思交会。与子合婚来，别离常在外。相见曾几何，一旦成茫昧。两载共行役，岂无饥渴害。诗书相与娱，为道忘颠沛。彤管我能操，雅琴卿亦解。自古黔娄妻，偕老多年岁。如何卿乐贫，独不保少艾。凄凄灯火光，照我空房寒。旨酒谁与饮，弹琴谁与欢。徬徨泪横迸，不寐茹哀叹。衾帱不忍展，翰墨不能看。学诗虽未成，才思已波澜。风雅日弦歌，书写满齐纨。蕣华不终朝，玉魄难为团。徒栽同本芝，徒种同心兰。上天恶贤淑，使我成孤鸾。梦想何时衰，忉怛摧心肝。采采荼蘼花，花露红以滋。为姜作面色，光艳使情怡。之南市石黛，之北市燕支。芳香用未毕，蕙草忽先萎。幽镜生红埃，罗帏交网丝。笑貌若流光，一绝不可追。莓苔馀履迹，彷佛行迟迟。我有第五妹，与姜日娱嬉。梳姜堕马髻，服姜月华衣。四妹嫁远方，尚未觏容姿。今晨两恸绝，闺阁将谁师。西北多佳人，平生性所慕。驰侠至秦中，荷卿爱词赋。朝共恒华游，暮指潇湘路。并马榆关行，同车梅岭度。妆罢弄图书，酒酣射雉兔。欢娱及閒暇，燕婉忧迟暮。我情日以柔，汝姿日以嫭。竭力媚闺房，不为荒淫故。宁知忘忧花，一旦摧朝露。积想成狂疾，寻子向丘墓。相如还成都，衣裘尽贳酒。自刺美人赋，消渴恐不寿。脸际芙蓉花，谁知先速朽。幽歌惜永绝，盛颜难复取。笔床销翡翠，杂佩捐琼玖。服玩尽棺中，箱帘无所有。同穴尚无期，我留为慈母。殉尔一鸣琴，暂作黄泉友。我不忘大德，尔毋思小怨。自尔入家门，饮食须相劝。始度台关时，我情弥婉娈。我乡日已近，汝乡日已远。好言相安慰，不久还沙苑。当奉白头姑，共隐华山巘。居贫愁懑多，婢仆时骄蹇。恭敬岂无违，所恃卿良善。纤手所循环，女图日不卷。新颂伯鸾妻，德音聊自遣。箧中馀绣袷，颜色红无损。自今不敢视，一任浮埃满。清明节已届，雨露使心悲。外舅与外姑，野祭今同谁。汝生治酒食，汝死魂无衣。骸骨傍先公，安此南海湄。扶胥云惨惨，黄木风凄凄。万里归成妇，袝葬固其宜。大恩虽未卒，孝媛名已垂。"}