{"id":"807292","title":"满庭芳 丁巳元夕后三日谒别驾林天友于长洲官署赋赠","dynasty":"清","author":"陈维崧","text":"淼淼长洲，离离茂苑，无边草色连空。两番借治，欢笑满吴宫。一自暌离绛帐，相思切、早理烟篷。平波远，谁吹五两，几阵落灯风。忡忡。怜别后，鸾飘凤泊，竹懒丝慵。拟酒酣诉与，慷慨从公。忆昨探梅摘蕙，铜官下、曾傍游筇。经年矣，春来邓尉，香雪又濛濛。"}