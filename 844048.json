{"id":"844048","title":"游陆公祠十首","dynasty":"清末民国初","author":"陈虔安","text":"一代宗臣像，高风想见之。大名光宇宙，浩气作须眉。冠带诗书品，文章锦绣词。瓣香千古在，野老荐江蓠。危楼矗霄汉，搔首旷无边。倚柱心犹惴，凭栏势欲颠。俯看云匝地，仰视水连天。不见纯阳子，临风独怆然。谈笑倾肝胆，佳人不速来。弓弓凌素袜，乙乙印苍苔。避坐放瓜李，投邻望柳梅。片时仍返院，请圣瓮初开。酒罢残杯在，还家竹径通。芦花云子白，枫树雪儿红。事业闲身外，河山醉眼中。满头皆插菊，归去一帆风。"}