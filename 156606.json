{"id":"156606","title":"瑞不为祥","dynasty":"宋代","author":"赵昀","text":"初是烈祖开炎图，华夷一统同车书。人心爱戴无远迩，亲传圣像绘成都。成都赤子尊君父，大廷重光奉祠宇。殿旁一木久已枯，俄发三芽当夏五。万物荣枯知有时。枯杨况更能生梯。天胡此野大此瑞，祖宗垂佑从可知。吁嗟全蜀今非昔，玉垒金城久荆棘。幸今天道已好还，欲洗腥膻归古益。矧兹廊庙古栋梁，肃雍显相登明堂。岷峨万里来献瑞，原符景运答休祥。书言颠木有由蘖，天其永命复大业。中兴肇开同一机，万载重芳光史牒。"}