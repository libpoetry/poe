{"id":"744746","title":"送戴刑部入都","dynasty":"清","author":"严元照","text":"知名自垂髫，三十年于今。既观君子面，始知古人心。跳迹共萍水，言论合芥针。客游得良友，快胜千黄金。万卷贮心胸，不作书中蟫。心如九秋月，了无纤翳侵。前生定老衲，茅庵结嵚崟。偶然落尘网，共载参朝簪。行藏学间鸥，随波共浮沈。泠泠太古意，悄若风中琴。在山忘出山，轩冕非所歆。长安居不易，向平累尚深。辞荣非此时，岁月驰骎骎。西湖佳山水，知君岂滞淫。去去莫回头，为君留清音。期君十年后，芒鞋重相寻。"}