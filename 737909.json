{"id":"737909","title":"春日泛舟㟙山湖遂登历下亭","dynasty":"清","author":"许廷鑅","text":"古亭展春目，惬我褰裳期。废兴亦已屡，风流良在兹。回回一水抱，宛宛诸洲披。鱼鸟识昏旦，荇藻浮涟漪。独标海右胜，几伫湖阴嬉。地忆旧台观，亭留北林诗。修竹渺难问，白云来何迟。含情流易盈，揽物境乍移。微波摇西日，绪风散芳蕤。奄忽人代易，来者知为谁。"}