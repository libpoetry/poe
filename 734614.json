{"id":"734614","title":"六歌 褒斜道","dynasty":"清","author":"方殿元","text":"褒斜道，三载烽烟令人老。嵯峨云栈四百里，其下黑龙江中水。北走三秦南走蜀，长蛇猛虎盘深谷。张良一烧不可测，顾盼从容得秦鹿。诸葛艰难数出师，大星夜落三军哭。英雄成败且有数，况乃区区一狐兔。黄尘澒洞入秦川，风雪关山劳远戍。铁马回头望陇山，断肠家过秦川路。更有子午与黄金，十里百折伤人心。悬崖峭壁日月黑，使尔战魂招不得。"}