{"id":"810442","title":"暮春杂咏","dynasty":"清","author":"胤禛","text":"春云澹荡满平湖，渺渺烟波接绿芜。芳甸雨过花竞笑，画桥风起柳相扶。莺歌鸟语天然曲，水秀山清自在图。胜景已超尘世界，何须驾海访蓬壶。炉烟袅袅拂帘栊，太液波澄晓镜融。卜岁喜看三月雨，惜春深坐百花风。红尘不到黄金阙，香雾时遮碧玉宫。对此上林光景好，清平愿与万方同。"}