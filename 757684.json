{"id":"757684","title":"绿意 绿牡丹","dynasty":"清","author":"王倩","text":"花开顷刻。把好春占断，谷雨时节。小院迷离，一片烟光，误它蜂蝶寻觅。谁擎翠袖当阶舞，已压倒、淡妆浓抹。似绿华、睡醒瑶台，雾髻风鬟堆碧。漫数蓝关旧事，并头双笑处，眉黛犹湿。绣幕深围，弄影娟娟，谱入清平尤绝。生绡拟写倾城态，拼费却、烟螺一石。怪侍儿、劝插云翘，青鬓柰侬非昔。"}