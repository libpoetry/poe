{"id":"171225","title":"寄林教授龟从","dynasty":"宋代","author":"五迈","text":"我生麋鹿群，岩穴性所乐。寓城看病女，踪迹良踸踔。神明倘见怜，医药须课效。便当归旧庐，谁爱人此闹。炎暑甚蒸炮，矮屋如笼罩。欠伸尺蠖形，低垂木鸡貌。清晨得君书，衔击新州教。慈恩叙同年，转盼梦一觉。我於端平初，蓬山叨直儤。批鳞咈神龙，编须犯关豹。一斥褫三官，连年绝廪稍。我罪坐狂愚，令受人击敲。君胡二十年，无由极比较。今又深入南，正坐不能巧。群儿益纷拿，疾足逞超趠。我辈履羊肠，所历极确硗。宦海走千帆，好风纵稿棹。我辈航一苇，无缘出泥淖。世道日以艰，大厦摧栋桡。边尘日以纷，冲梯设矢砲。逆潮陆成渊，苦旱水飞窖。饿艿盈通途，骄儿纵烈爆。君视此何时，有官如荷校。犹戒我韬藏，前尤物再佼。良玉不受焚，直木不畏挠。命当安穷通，义当守忠孝。久别诵吾诗，君心独无恔"}