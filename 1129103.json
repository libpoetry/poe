{"id":"1129103","title":"金刚随机无尽颂 无断无灭分第二十七","dynasty":"宋","author":"释印肃","text":"趣向菩提道，可道非常道。无名天地先，十方源浩浩。当无断灭心，休将闻见寻。一念无思体，圆通妙智音。法身元具足，东君无私曲。有木便开花，有笋便抽竹。境上绝追寻，见境便生心。踢倒净瓶了，沩山创佛林。芥纳须弥内，万卷诗书在。须弥纳芥子，一字也不会。毛吞巨海深，一顿饱忻忻。曹溪一滴水，犹尚带辛勤。驴鸣并犬吠，皆标第一义。幪头都不知，一体包天地。何日不观音，六窗一晃明。十方俱击鼓，一处一时鸣。"}