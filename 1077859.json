{"id":"1077859","title":"初食金橘","dynasty":"宋","author":"李纲","text":"江湖种橘侔洞庭，于中小者如龙睛。珊瑚枝干碧玉叶，结实璀璨罗繁星。客持赠我意已重，贮以翠笼尤晶荧。气含风露更高洁，色著霜日微红青。匀圆入手讶磊砢，甘酸流颊凄芳馨。金丸玉齿乍破碎，中有沆瀣凝清冰。厥包忆昔贡宫阙，潇湘远物来天扃。争新效美不论直，万颗坐觉千金轻。美人转赐入怀袖，归来分饷同瑶琼。只今八骏杳安在，此物亦尔无光精。天涯相见两寂寞，敢以陋质伤飘零。举觞为尔成一醉，醉中不省居蛮荆。"}