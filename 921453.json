{"id":"921453","title":"赠杜介，并叙","dynasty":"宋","author":"苏轼","text":"我梦游天台，横空石桥小。松风吹菵露，翠湿香袅袅。应真飞锡过，绝涧度云鸟。举意欲从之，翛然已松杪。微言粲珠玉，未说意先了。觉来如堕空，耿耿窗户晓。群生陷迷网，独达从古少。杜叟子何人，长啸万物表。妻孥空四壁，振策念轻矫。遂为赤城游，飞步凌缥缈。问禅不归舍，屡为瓠壶绕。何人识此志，佛眼自照瞭。我梦君见之，卓尔非魔娆。仙葩发茗碗，剪刻分葵蓼。从今更不出，闭户闲騕袅。时从佛顶岩，驰下双莲沼。"}