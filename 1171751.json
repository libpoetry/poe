{"id":"1171751","title":"洞庭驿楼雪夜宴集奉赠前湘州张员外","dynasty":"唐","author":"李群玉","text":"昔与张湘州，闲登岳阳楼。目穷衡巫表，兴尽荆吴秋。掷笔落郢曲，巴人不能酬。是时簪裾会，景物穷冥搜。误忝玳筵秀，得陪文苑游。几篇云楣上，风雨沈银钩。□□□□□，□□□沧洲。童儿待郭伋，竹马空迟留。路指云汉津，谁能吟四愁。银壶傲海雪，青管罗名讴。贱子迹未安，谋身拙如鸠。分随烟霞老，岂有风云求。不逐万物化，但贻知己羞。方穷立命说，战胜心悠悠。不然蹲会稽，钩下三五牛。所期波涛助，燀赫呈吞舟。"}