{"id":"899637","title":"壶中天/念奴娇 送赵寿父归庆元","dynasty":"宋","author":"张炎","text":"奚囊谢屐。向芙蓉城下，□□游历。江上沙鸥何所似，白发飘飘行客。旷海乘风，长波垂钓，欲把珊瑚拂。近来杨柳，却怜浑是秋色。日暮空想佳人，楚芳难赠，烟水分明隔。老病孤舟天地里，惟有歌声消得。故国荒城，斜阳古道，可奈花狼藉。他时一笑，似曾何处相识。"}