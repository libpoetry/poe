{"id":"1247668","title":"岁饥","dynasty":"元末明初","author":"蓝智","text":"壮年昧学稼，晚岁思力田。垦地二顷馀，买牛春雨前。嘉苗萋以绿，溉以南山泉。螟蟘日夜起，灾伤一何偏。秋成既失望，岁计徒可怜。国当用兵日，岂暇忧民天。入门愧妻子，有室如磬悬。天寒井已冰，日晏厨无烟。落叶拥衡茆，四壁风萧然。在陈绝粮者，从古称圣贤。薇蕨尚可食，啸歌首阳巅。"}