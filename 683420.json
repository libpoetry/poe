{"id":"683420","title":"书庚戌秋事","dynasty":"明","author":"王世贞","text":"传闻边马塞回中，候火甘泉极望同。风雨雕戈秋入塞，云霄玉几昼还宫。书生自抱终军愤，国士谁讥魏绛功。北望苍然天一色，汉家高碣倚寒空。匈奴万骑纵西山，天险谁当百二关。今日安危任边将，异时恩泽满朝班。乌边白骨那能辨，马首红妆若个还。冗散书生空哽咽，截书谁为破愁颜。汉朝宫树自苍苍，万马风生紫塞长。是处烽烟欺太白，几家关月恨流黄。千金剑客辞军垒，三殿兵符下窒皇。解道云中飞将在，露书何以慰明光。长陵松柏气成龙，极望苍然总汉封。槃木西来是符拔，扶桑东尽见艨艟。旌旗夜摄千烽偃，玉帛春看万国从。七萃貔貅今不乏，坐教敌骑出居庸。"}