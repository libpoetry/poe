{"id":"702878","title":"一苇斋二首","dynasty":"明","author":"蒋冕","text":"此身天地一虚舟，去住无心着处浮。欧舫轩窗聊寄傲，米家书画且藏收。半檐竹雪沧洲趣，四壁松涛岛屿秋。有力谁能移夜半，人间汗漫许同游。此生飘泊等萍浮，一室还成不系舟。风雨漫教萝作缆，烟波无际月垂钩。篷窗夜静渔讴杳，芦被春深鹤梦幽。安得因风致双鲤，问渠终忘济川不。"}