{"id":"726596","title":"奉和济黄河应教诗","dynasty":"南北朝","author":"萧悫","text":"大蕃连帝室，骖驾奉皇猷。未明驱羽骑，凌晨方画舟。津城度维锦，岸柳夹缇油。钟声飏别岛，旗影照苍流。早光生剑服，朝风起节楼。滔滔细波动，裔裔轻舷浮。回桡避近碛，放舳下前洲。全疑上天汉，不异谒蓬丘。望知云气合，听识水声秋。从君何等乐，喜从神仙游。"}