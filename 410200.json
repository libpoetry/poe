{"id":"410200","title":"还乡吟 其九","dynasty":"近现代","author":"袁嘉谷","text":"亭午日虐我，逃避青松间。青松何飒飒，泉水何潺潺。野老发丛白，云重笠头偏。问君几甲子，老矣犹童颜。右手屈左指，含笑一一言。十三打豺狗，十四捉飞猿。十五好任侠，颇杀负心人。地震历三次，大水家树巅。独漉复独漉，岁岁悲迁延。移山山曲曲，詈天天圆圆。但知我生日，属虎岁在寅。敢劳子大夫，告我几何年。嗟嗟尘网外，不信有葛天。葛天民尚在，酌君以流泉。"}