{"id":"1112879","title":"七言四韵十六首","dynasty":"宋","author":"张伯端","text":"不求大道出迷涂，纵负贤才岂丈夫。百岁光阴石火烁，一生身世水泡浮。只贪利禄求荣显，不顾形容暗悴枯。试问堆金等山岳，无常买得不来无。人生虽有百年期，寿夭穷通莫预知。昨日街头犹走马，今朝棺内已眠尸。妻财遗下非君有，罪业将行难自欺。大药不求争得遇，遇之不鍊是愚痴。学仙须是学天仙，惟有金丹最的端。二物会时情性合，五行全处虎龙蟠。本因戊己为媒聘，遂使夫妻镇合欢。只候功成朝北阙，九霞光里驾祥鸾。此法真中妙更真，都缘我独异于人。自知颠倒由离坎，谁识浮沉定主宾。金鼎欲留朱里汞，玉池先下水中银。神功运火非终夕，现出深潭日一轮。虎跃龙腾风浪粗，中央正位产玄珠。果生枝上终期熟，子在胞中岂有殊。南北宗源翻卦象，晨昏火候合天枢。须知大隐居廛市，何必深山守静孤。人人尽有长生药，自是愚迷枉摆抛。甘露降时天地合，黄芽生处坎离交。井蛙应谓无龙窟，篱鶠争知有凤巢。丹熟自然金满屋，何须寻草学烧茅。要知产药川源处，只在西南是本乡。铅遇癸生须急采，金逢望远不堪尝。送归土釜牢封闭，次入流珠厮配当。药重一斤须二八，调停火候托阴阳。休鍊三黄及四神，若寻众药便非真。阴阳得类归交感，二八相当自合亲。潭底日红阴怪灭，山头月白药苗新。时人要识真铅汞，不是凡砂及水银。莫把孤阴为有阳，独修一物转羸尪。劳形按引皆非道，鍊气餐霞总是狂。毕世谩求铅汞伏，何时得见虎龙降。劝君穷取生身处，返本还元是药王。好把真铅著意寻，莫教容易度光阴。但将地魄擒朱汞，自有天魂制水金。可谓道高龙虎伏，堪言德重鬼神钦。已知永寿齐天地，烦恼无由更上心。黄芽白雪不难寻，达者须凭德行深。四象五行全藉土，三元八卦岂离壬。鍊成灵质人难识，消尽阴魔鬼莫侵。欲向人间留秘诀，未闻一个是知音。草木阴阳亦两齐，若还缺一不芳菲。初开绿叶阳先唱，次发红花阴后随。常道只斯为日用，真源返覆有谁知。报言学道诸君子，不识阴阳莫强嗤。不识玄中颠倒颠，争知火里好栽莲。牵将白虎归家养，产个明珠似月圆。谩守药炉看火候，但看神息任天然。群阴剥尽丹成熟，跳出凡笼寿万年。三五一都三个字，古今明者实然稀。东三南二同成五，北一西方四共之。戊己自居生数五，三家相见结婴儿。婴儿是一含真气，十月胎圆入圣基。不识真铅正祖宗，万般作用枉施功。休妻谩遣阴阳隔，绝粒徒教肠胃空。草木金银皆滓质，云霞日月属朦胧。更饶吐纳并存想，总与金丹事不同。万卷仙经话总同，金丹只此是根宗。依他坤位生成体，种向乾家交感宫。莫怪天机俱漏尽，都缘学者尽迷蒙。若人了得诗中意，立见三清太上翁。"}