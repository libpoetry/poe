{"id":"813482","title":"祝英台近 烧香词","dynasty":"清","author":"李符","text":"换衣裳，匀粉黛。两桨画船载。众里关心，芳草渡头待。珠宫片刻同行，彀侬魂断，况对佛、并肩齐拜。石栏外。掩却方曲回身，不分见伊再。替折花枝，流盼未曾怪。只愁津鼓催归，綵丝须结，网住这、西施长在。紫荷田，青柘路。目送折腰步。烧过炉香，欲别又还住。曲廊买得泥孩，旋呼小玉，留付与、夜灯儿女。几回顾。人影归绿杨中，鬓腻惹香絮。溪转桥横，青雀舫无数。重帘似隔天涯，谁传消息，三十六、鸳鸯飞去。覆兰云，垂宝络。全护玉楼削。姊妹双行，只合锁铜雀。为伊猜遍芳年，笙簧筝柱，渐数到、月明圆却。剪罗薄。齐著杏子单衫，两美尹邢若。湖隔东西，记取问妆阁。杜郎他日重寻，花时须早，莫惆怅、绿阴如幄。镜中人，花外影。乍见眼波凝。书屋妆楼，同对碧梧井。三年窥宋登垣，何曾私语，真不料、相逢山径。雀离顶。凭仗金粟如来，行坐许教并。酥手偷携，暗解玉彄赠。小姑只是随身，牵衣又去，恨密约、依然难订。礼金仙，皈大士。小字写幡尾。对五铢衣，暗里诉心事。多应嫁了卢郎，女儿花佩，愿抱个、阿侯怀里。整圆髻。才过青石岩扉，又见鸭桃底。忽上钟楼，窈窕半空倚。吮毫好倩童娘，蝉纱写照，与楚馆、行云相似。鹊声乾，莺语啭。红雨洒千片。不坐钿辕，不障合欢扇。分明要使人看，如何归舫，把云母、横窗遮遍。碧河浅。输舆掠水丝禽，鹢首惯偷眼。懊恼吴侬，柔橹疾于箭。借他角抵春哥，凫车相傍，又引露、女银娇面。蕙香帏，芝草洞。佛席拗花供。袖捲红绡，双约腕阑重。可人一剪轻风，春寒料峭，添半臂、满身飞凤。色殊众。假若携住秦台，定爱玉箫弄。墨画留仙，微带袜尘动。见时双笑含情，何年相识，是秣马、芝田曾梦。綵云随，红袖透。油碧覆车小。一簇衣香，日午雁堂到。侍儿持送圆冰，锦帏低捲，傍画栋、鬓云斜照。黛谁扫。夫婿三十中郎，走马洛阳道。辜负兰闺，书寄紫鸾杳。即看绝世无双，迥文不织，也应遣、阳台归了。筑歌台，垂酒幔。长在暮春半。金屋人归，系艇绿芜岸。迎神一部西厢，分明听说，看过了、佳期才返。隔花见。近水纱碧如烟，隐隐玉钗粲。猜谜投琼，纤手戏青案。正闻负釜槐阴，提壶柳浪，泥滑滑、数声催散。禁烟过，修楔又。日暖艳阳昼。梅雨新晴，浴佛好时候。记曾草斗连枝，兰贻并蒂，又看摘、合昏簪首。采桑后。金琅瑶锁香林，阶面绿苔绣。红粉销残，冷淡一行柳。年年峡石山头，曹王祠下，但赢得、相思腰瘦。"}