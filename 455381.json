{"id":"455381","title":"五月","dynasty":"当代","author":"添雪斋","text":"五月榴花，六月华藕。正月蛰振獭祭，四月王都垂柳。秋令于春，并兴藜莠。良臣勿用，白驹逆走。皇者煌煌，不可讦奏。民忧民瘼，曰此徵咎。八月盲风，九月霜戾。辜月卉腓，腊月卒岁。广莫北征，掊克居位。二月会次于京，三月圣人冯尸。下民哀极，八音遏密。心之忧矣，维此永泣。蚕月卜桑问筮：“三日尚可，四日杀我”。是月萍生，转徙于涘。夭夭邓林，郁郁秾李。桃发伏血，缟素李始。莠民犬羊，九门磔禳。车乘三千，旌旆央央。钟鼓将将，王寿无疆。仲夏冬令，暴兵来迫。仲夏秋令，民殃于疫。四月苦菜秀蔟，火出参伏。兄弟将隔，去国流逐。五月反舌欲噎，望帝血哭。蕤宾三叠，故人永别。日之一火德在怒。日之二朱旗赤羽，日之三车徒血路。日之四戕风起恶，坛场如俎。千骑阵杀，铁幕锢宇。公车奏牍，冯河暴虎。青青子衿，盻如芥土。民之何辜，焚如死如弃如。五月初吉，震风淩雨。路有履霜，邦有猰貐。载生载死，虐在暴斧。哀恫之国，天日昭昭。夙夜之夏，菀柳飘飘。薤露玄草，晞于初朝。我歌且谣，歌以大招。五月端午，角黍切玉。百索悬腕，母氏亲束。七月乞巧，双星临桥。与子执手，誓之偕老。年岁其逝，色丝失斐。年岁其慆，孤燕回巢。今尔之思，予子何归？予美何归？归于蒿里。八月仲秋，酥饼如圜。诸友维宴，香松腻鲜。九月登高，茱萸佩裳。菊醑清冽，兄弟重觞。年岁其速，桂华馀馥。年岁其除，霜鬓薄躯。今尔之思，予友何归？予兄何归？归于深芜。十月虹藏，日在昏危。群山陨萚，万木同悲。生者逝者，莫不可追。星睧大野，沉水积夜。百川没世，千街如罅。钳口昧天，二十一夏。天雷解宥，胡无罪不赦？端月太簇，获麟绝声。季春姑洗，风起清明。年岁代谢，时雨纷瑩。风行艽野，草木青青。梨花梨庶，覆雪镐京。以称克谐，以介倾城。"}