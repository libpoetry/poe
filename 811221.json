{"id":"811221","title":"和晓沧岁暮感怀次元韵","dynasty":"清","author":"丘逢甲","text":"万里边声倚枕听，盗羊何止有丁零！将军妄托天公号，术士虚谈地母经。剩有封章说初月，可无杯酒劝长星。空山汉腊依然守，目断中原一发青。轮转谁知地四游，踆乌冷入北门幽。秘书无效嗟刘向，秽史能传笑魏收。消歇国谣王共马，支离党局李仇牛。枝枝向背分寒暖，且看梅花为小留。"}