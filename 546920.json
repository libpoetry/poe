{"id":"546920","title":"满歌行","dynasty":"明","author":"于慎行","text":"适意能几何，日月不居，逝如江河。裴回路岐，自使蹉跎。遥望旧乡，郁何嵯峨。心之烦忧，其端孔多。炯炯多所念，鼎鼎欲何为。举世如驰，拙者守道，智者趋时。上观下获，以博铢锱。岂不洵美，匪伊所思。秋风既寒，昔蹈东海，一何盘桓。流水出门，白云在山。风尘挠予，去不遑安。夙夜在公，凋此华颜。天道难知，人胡可谋。遗荣避世，师彼庄周。凿坏踰垣，亦复何求。楚楚贵人，不知春秋。斗酒相呼，以游以遨。岂伊异人，夙昔同袍。莫小泰山，莫大秋毫。直木先伐，薰香自烧。尔不自夷，岁月其慆。葆真缮性，含光自韬。存神观化，睎彼松乔。"}