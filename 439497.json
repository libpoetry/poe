{"id":"439497","title":"济源四绝","dynasty":"金","author":"赵秉文","text":"歌管年年乐太平，而今钲鼓替欢声。裴公祠下无穷水，好乞馀波为洗兵。祠前缭绕无穷水，竹杪参差不尽山。极目水穷山尽处，天坛犹在白云间。树映楼台水映空，溪容林意两溶溶。夏山如醉无人画，远处微茫近处浓。毵毵云木晓相参，寺枕龙蟠十顷潭。一径通幽竹深处，居人指似侍中庵。"}