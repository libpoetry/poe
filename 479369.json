{"id":"479369","title":"鹅湖口大风雨","dynasty":"明","author":"杨循吉","text":"溪风恶如虎，力与林木斗。其声一何猛，掩耳不敢受。兼以疾雨至，昏黑迷白昼。偶然在中途，非前亦非后。重重加覆盖，舟小还易漏。自晨直至暮，不容一伸脰。昏昏蒙被眠，一任蓬且垢。村墟断往来，酒食无可售。幸有二三子，清谈首相辏。不然独高卧，愁寂谁与救。古人曾有云，终朝不飘骤。何为连日夜，启绪乃弗收。客子何足道，田间稻方秀。三叹不可言，只恐明日又。"}