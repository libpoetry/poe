{"id":"354403","title":"大江东去·午日和韵","dynasty":"清代","author":"董如兰","text":"端阳重遇，可应是、辗转天高难越。炫日葵榴疑是泪，触景偏增呜咽。三载离乡，两经兵火，孤负芳时节。五丝续命，寸肠应被千结。休问鼓吹谁家，龙标何处，风鹤成警怯。魂梦飞扬旁人须，讶道鬓斑形劣。渔父忘言，汨罗留恨，醉醒凭人说。伶仃儿女，有谁为我疼热。"}