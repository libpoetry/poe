{"id":"701601","title":"海珠饯别","dynasty":"明","author":"黄志尹","text":"暂把纶竿俯碧浔，故山回首隔云林。烟霞兴有巢由癖，猿鹤盟同岁月深。在野久忘弹铗念，临渊因起羡鱼心。晚潮逆浪兼天涌，真怕人间果陆沉。客途秋月带愁看，此夜凭虚慰所欢。玉宇四空涵古刹，澄波千顷漾旃檀。羿娥有影归溟渤，和璧无因碎激湍。窃庆卑栖真得地，一区门外即江干。"}