{"id":"844453","title":"待寄师不至留居山中七日","dynasty":"清末民国初","author":"俞明震","text":"此来真隔世，了了悟初心。入谷窥天近，因松坐雨深。秋蝉悲旦暮，山鸟课晴阴。好景无真相，君听流水音。百转通灵境，云阴隔翠层。蹉跎吾到海，苍莽汝为僧。古树忘枝叶，群峰自爱憎。偶然会名理，何用说传灯。寺楼深不见，寥廓递斜晖。泉向云边冷，僧从雨外归。低徊清夜磬，悽恻故山薇。偕隐吾谁托，中年百事非。"}