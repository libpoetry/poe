{"id":"1104653","title":"大观祀社稷九首 迎神用《宁安》。","dynasty":"宋","author":"郊庙朝会歌辞","text":"惟土之尊，民食资焉。阴祀昭格，牲牢腥膻。有功于民，告其吉蠲。神之来享，云车翩翩。惟谷之神，函育无穷。百嘉蕃殖，民依厥功。严饬坛壝，威仪肃雍。神之来享，祈于登丰。猗欤那欤，生养斯民。家给人足，时底熙纯。祗严明禋，于荐苾芬。粢盛丰洁，神乃有闻。笾豆斯陈，三牲告幽。报本之礼，答神之休。来歆芬香，丰登于秋。仓箱千万，治符成周。"}