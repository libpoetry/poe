{"id":"173706","title":"西域图·大哉天地间","dynasty":"宋代","author":"黄文雷","text":"大哉天地间，品类不可齐。谁为好事人，貌此县度西。松花琐碎沙草肥，是间可牧羊千蹄。可怜群鹿正走险，或尔剥割衣其皮。啜湩树桦尚有理，穴{左宁右页}插齿吁何为。吾闻中原全盛时，重译解辫朝京师。怀主象胥饬乃事，幻人诡伎何能奇。煌煌烈祖鉴古作，玉斧画地分华夷。羌浑何者宅荥洛，蠕蠕异类方纷披。或为盘瓠孙，或为天狼妻。冠带之国尽狐兔，玉门万里那得知。还君此画双涕洟，愿赋周官王会诗。"}