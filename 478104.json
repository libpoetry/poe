{"id":"478104","title":"流萤篇","dynasty":"明","author":"王宠","text":"熠熠流萤度草堂，耿耿银河秋夜长。萦回拂栋光难定，窈窕穿花焰更藏。山人书剑黯生尘，憔悴年来白发新。枉将艳采投虚寂，却似余辉借比邻。海萤流萤殊可怜，琉璃甲帐水晶帘。映看宝靥千金笑，照看蛾眉百倍妍。合德宫，昭阳殿，天人亲扑桃花扇。几回邀得九重欢，凤辇淹留传夕箭。今日胡为溪水头，风篁烟柳共新秋。不归天上琼楼队，却伴山中病客愁。"}