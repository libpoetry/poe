{"id":"222766","title":"呈大帅侍郎阳岩洪先生","dynasty":"宋代","author":"蒲寿宬","text":"猗桐擢新翠，况此当春阳。灵凤何高翔，岂不怀朝光。积阴既去屏，先鸣讵能忘。腐草倏已化，破柱安所藏。声猷动寰海，偃蹇持孤芳。清风肃羽纛，白日成圭璋。久期荐清庙，欲与兴颓网。恩纶甫杂遝，符采相辉煌。元佑心可续，江左脉自长。精神夙聚会，赓歌蔼明良。愿整池上翼，继我文靖梁。"}