{"id":"1105558","title":"惠夫子绍二同年怀章过夔宗英赵若拙联舟西上赋诗二首记吾三人会合之异次韵仍简二同年","dynasty":"宋","author":"王十朋","text":"端似唐人会合年，句追籍彻孟韩联。朱幡俱任专城寄，白首叨持帅阃权。鼎甲岂如天圣榜，宗盟不减德麟贤。客真不恶主人恶，胜己山名自古传。晚菊鲜鲜梅蕊新，天涯对酒忽三人。才高不比丹青相，志大聊为州县臣。麾把普彭夔子国，榜同詹愈季元宾。二公行矣居廊庙，放我江湖作逸民。"}