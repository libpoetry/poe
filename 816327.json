{"id":"816327","title":"乙丑十一月避乱大埔三河虚四首","dynasty":"清","author":"黄遵宪","text":"六月中兴洗甲兵，金陵王气复升平。岂知困兽犹能斗，尚有群蛙乱跳鸣。一面意开逋寇网，三边不筑受降城。细民坚壁知何益，翘首同瞻大帅旌。《南风》不竞死声多，生不逢辰可若何！人尽流离呼伯叔，时方灾难又干戈。诸公竟以邻为壑，一夜喧呼贼渡河。闻说牙璋师四起，将军翻用老廉颇。星斗无光夜色寒，一军惊拥将登坛。争功土聚沙中语，遇敌师从壁上观。谁敢倚公为砥柱，可怜报国只心肝。东南一局全输却，当局翻成袖手看。七年创痛记分明，无数沙虫殉一城。逐鹿狂奔成铤走，伤禽心怯又弦惊。爷娘弟妹牵衣语，南北东西何处行？一叶小舟三十口，流离虎穴脱馀生。"}