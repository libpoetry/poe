{"id":"404475","title":"瑞龙吟·竟成园品茗，用清真韵","dynasty":"近现代末当代初","author":"刘永平","text":"蓉城路。闲眄竹榭临波，午阴筛树。悠悠桂棹云帆，板桥柳岸，低徊旧处。空延伫。因恨只身漂泊，蛰居庭户。残春绿暗纱窗，翠盈苔径，同谁笑语。零落蚕丛狂客，恰逢知己，麈挥眉舞。欣得缘结三生，酬唱如故。洗盏煮茗，促膝相联句。人惟恐、斜阳向晚，诗催归步。韵逐东风去，留春感恋，鹃啼苦绪。旧恨纷千缕。携素手、低吟垂枝花雨。蜀天空阔，满园飞絮。"}