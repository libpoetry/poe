{"id":"692566","title":"同寅冯子佩长至陪祀途中联句见示次韵","dynasty":"明","author":"杨旦","text":"山势巃嵷瑞霭浮，微茫树色五陵秋。萦回径路高还下，曲折溪泉断复流。野店风寒茶灶冷，荒村日暮酒旗收。感今怀古情无限，极目长空动客愁。霜华满地印轮蹄，薄酿堪沽可待携。一缕晴云生远岫，万幢寒桧护长堤。良宵拟借谁家榻，逸兴须留到处题。翘首蓬莱应咫尺，烟霏缭绕望中迷。驱驰王事独贤劳，北望盘盘石磴高。百里风霜朝并马，六陵灯火夜分曹。灰飞葭管迎修景，句满奚囊秃紫毫。摇曳吟鞭归路晚，宁妨戴月过江皋。"}