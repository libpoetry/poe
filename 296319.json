{"id":"296319","title":"金缕曲·寒雅","dynasty":"现代","author":"章钰","text":"何处昭阳殿。叹年年、为天磨折，霜鋋风箭。也识玉颜人已去，尚自故林凄恋。曾不见、闹春莺燕。替诉同群栖托苦，祗哑哑、心事教谁辨。恶声报，听人便。九霄鸾鹤翱翔惯。到而今、一般潦倒，伤心劫换。怪煞儿童涂抹易，狼籍墨痕成片。剩终古、垂杨相伴。到处雪装银世界，爱羽毛、守黑知难变。凤随我，亦非愿。"}