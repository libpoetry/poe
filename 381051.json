{"id":"381051","title":"齐天乐·西园感旧","dynasty":"现代","author":"郑文焯","text":"旧家池馆追凉地，伤心十年前后。去燕空帘，疏萤小扇，难遣寻常时候。阑干似旧。算花下黄昏，几回垂手。满院筝尘，翠阴门掩数行柳。江南赋情最久。俊游零落早，欢事稀有。丝竹凋年，湖山费泪，销与西风词酒。园居半亩。笑双鹤栖依，占人清瘦。见月登楼，过秋知健否。"}