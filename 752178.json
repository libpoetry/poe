{"id":"752178","title":"龙潜引","dynasty":"清","author":"司炳煃","text":"西宫日落东宫昏，妖星如月挂宫门。白气映射青红灯，黑烟冲蔽紫微垣。霹雳一震飞电光，排山倒海崩金阊。神丁甲马皆匿藏，平地水溢成汪洋。天吴海童恣颠狂，鳌掷鲸吞肆沸扬。跳荡鳅鳝从鲤鲿，掉尾喷沫鼓涛浪。䁡尸当蹊闯龙堂，欲盬龙脑脍龙肠。老龙负子拿云起，敛须弥身为芥子。金银宫阙弃如遗，宝藏珠琲散若洗。败鳞残甲侣鱼虾，惊风骇浪走天涯。兴妖驾雾逐螣蛇，蚀月跃起金虾蟆。狐鼠跳梁雄似虎，鸾凤失路瘦于鸦。镫残犹幸回光驻，棋输讵止一著差。君不见万里为鱼齐荡产，九朝如梦忽倾家，河山大地铺虫沙。"}