{"id":"640100","title":"题僧巨然长江万里图","dynasty":"明","author":"汪广洋","text":"老禅好画如好禅，不到觉悟不肯息。一朝纵笔恣挥洒，万里长江落胸臆。我闻大江之水出岷山，汉江之水出嶓冢。两江合流东向趍，雾滃云蒸变俄顷。此图乃独见源委，岂与寻常画师比。地形笔势俱两全，白璧黄金谩堆几。又闻瞿塘之险天下无，江水倒泻山模糊。乌石滩高浪涛急，白帝城荒古木疏。枯藤挂壁下猿狖，苦竹缘江啼鹧鸪。展图不得一见此，令我扼腕长嗟吁。世间好画岂易得，讨论应须待裴迪。欲追太史赋远游，直上岷峨看晴碧。"}