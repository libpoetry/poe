{"id":"571784","title":"天目道中和陶石篑韵","dynasty":"明","author":"袁宏道","text":"万岭色娇荣，千松韵苍老。溪锦新织成，云文初脱稿。古屋系龙儿，幽崖聚仙媪。淡冶天微醒，昏沉雾尚饱。山灵如有情，游子暂舒恼。梯石路渐高，踰岭天乍小。微茫一带青，远远出山杪。白云封其半，恍若衣轻缟。山僧向我言，此是诸山考。四顾尽儿孙，累累争围绕。一乳作凤飞，一支学龙矫。万络与千支，支支相萦搅。山形虽浑成，石貌寔妍巧。初视尚冥迷，策骑渐分晓。何况陟其颠，遵途亦已好。"}