{"id":"702161","title":"将由瓜洲往三茅访句曲华阳洞途中绝句十首","dynasty":"明","author":"湛若水","text":"江涛浩浩雷风生，万斛之舟不敢行。金焦缥缈在天上，江涛势欲与山平。九月十二来自扬，焦山之麓访焦光。京口归途趍谷口，丹阳取道到华阳。焦山山外临无地，地上人家水上洲。人世不闻夫子叹，海怀真见一桴浮。江势滔滔入海争，润城江海汇深清。北门锁闼非无地，北固山高铁瓮城。石城铁城不可猜，长江东逝打城回。若教道德为城郭，天险还应飞不来。镇城东西几万家，焦山花映金山花。吸江吞海谁胸量，一体乾坤且谩誇。七里桥南一水通，不知遵曲入无穷。野花两岸无人采，我艇中流两岸中。恰到溪穷阳步潭，舍舟策马仍之南。上方有路能终到，直到茅君炼药庵。明道先生此脯龙，佛头光放一齐空。我来剪棘披云上，要探骊龙第一宫。"}