{"id":"806234","title":"高阳台五首 其五","dynasty":"清","author":"李慈铭","text":"蜀锦桃绯，湘罗柳碧，紫丁香动参差。消几番寒，东风展尽芳菲。寻春只盼清明到，到清明、能再多时。算句留、自擘蛮笺，自熨新词。天涯总少流莺信，但鸦啼鹊噪，略解相思。况是雕梁，难容燕子栖迟。东栏倚尽斜阳影，有谁怜、鬓已成丝。对芳尊、万种温存，只有花知。"}