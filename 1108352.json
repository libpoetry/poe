{"id":"1108352","title":"怀古四首为知己魏倅元长赋兼呈王永叔宗丞戴少望","dynasty":"宋","author":"刘过","text":"言理不可求，吾将讯苍苍。草木被春华，松柏遭摧伤。才高未为福，名大或不祥。煌煌太史公，逸气横八方。瑞麟出非时，巷伯终见戕。晏婴不可作，鲍叔遥相望。发愤著春秋，掩夺日月光。文章诚可传，毁辱庸何伤。高高黄金台，燕赵争趋风。后来得荆卿，恩礼尽鞠躬。丈夫易感激，况在穷厄中。缟衣登素车，函谷照已空。吕政当野死，燕丹无奇功。侠骨化为铁，血变海水红。英愤气不磨，今为亘天虹。天地有大经，圣贤实先觉。一身万世则，激厉为忠朴。周勃真少文，汲黯信无学。岿然社稷臣，汉脉终有托。微臣有扬雄，百拜美新作。男儿无英标，焉用读书博。嗣宗党司马，徒尔餔其糟。叔夜屹玉山，落落昆崙高。神仙之可求，蓬岛何迢遥。汤武非圣人，况识师与昭。一死继结缨，孤竹争清标。荡阴一杯血，綵凤无凡毛。鸱鸢嗜腐鼠，竟绝终身交。"}