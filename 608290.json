{"id":"608290","title":"东征从军行 其三","dynasty":"明","author":"区大相","text":"申胥哭秦庭，其志在存楚。庾信哀江南，亡臣困羁旅。吴子时卧薪，报仇不遑处。越人未返国，妻妾为囚虏。此邦久宴安，那能免侵侮。宗庙见焚燬，臣主窜草莽。今我整义旗，遥遥涉疆土。岂不惮远役，王事怀靡盬。晨征犯风雾，夜宿无室宇。三军久暴露，饥寒亦已屡。问罪宁尔邦，除残报明主。嗟尔远道人，安知我勤苦。"}