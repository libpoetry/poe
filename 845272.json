{"id":"845272","title":"浣溪纱","dynasty":"清末民国初","author":"樊增祥","text":"老马心从战后催。宰官身自梦中回。朝衫换了芰荷衣。试捉客来参曲米，悔携家去住蓬莱。二年孤负小园梅。八月南垞黍酒香。胡桃破壳栗初黄。闰秋天气似重阳。新绿茶茸斟夜雨，半红梨叶点秋霜。山妻检点旧衣裳。逝矣高阳旧酒徒。今生无意过黄垆。九门多是岛人居。乱后鱼羹思宋嫂，秋来蟹市罢丁沽。旧京风味一时无。西狩宫车下玉坡。君王挥泪对宫娥。荒村无草饲青骡。圣寿早停南府戏，别离犹唱本家歌。并州行在近如何。"}