{"id":"1205559","title":"木兰花慢 书李将军家壁","dynasty":"元","author":"李齐贤","text":"将军真好士，识半面、足吾生。况西自岷峨，北来燕赵，并辔论情。相牵挽，归故里，有门前稚子候渊明。对酒欢酣四坐，挑灯话到三更。高歌伐木鸟嘤嘤。怀抱向君倾。任客路光阴，欲停归骑，更尽飞觥。人间世逢与别，似浮云聚散月亏盈。但使金躯健在，白头会得寻盟。"}