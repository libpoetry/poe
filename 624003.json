{"id":"624003","title":"飞云顶放歌","dynasty":"明","author":"欧必元","text":"罗山之峰高插天，下围紫翠凌苍烟。蓬莱一峰浮海至，两山相对参差连。飞云绝顶罕人迹，弱水迢迢天路隔。身轻倏忽摩天门，不用侯阳驱电策。我闻此地多瑶宫，楼台颢气乘鸿蒙。遍游别殿七十所，道逢丹女与芝童。我便抠衣向前揖，长跪愿乞丹砂粒。女童相笑不肯言，导我瑶宫左户入。身经贝阙几层城，会见群真宴玉京。群真詈我凡胎重，唐突如何谒太清。我魂惊悸不能语，遍身秖觉汗如雨。中有庞眉一老翁，列在仙曹为桂父。说我原从散圣班，天机漏泄堕尘寰。仙源傥有回头念，玉笈金书可次颁。忽闻此语如痴梦，但记丹经口中诵。顷刻群真罢宴归，觉来云锁深岩洞。乃知仙路元非遥，流水桃花过铁桥。云静天清如此夜，恍惚空中听玉箫。回看下界须臾景，目前山水俱泡影。何以身游天府间，下山明月松风冷。"}