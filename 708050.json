{"id":"708050","title":"新雁过妆楼 偶感","dynasty":"明末清初","author":"梁清标","text":"雁影纵横。微雨过、绿阴巧弄新晴。风烟非旧。暗数当日王程。粤秀山头遥骋目，海珠吞吐暮潮生。到如今。蕉红草碧，半杂军声。郁孤台边醉客，挂片帆载月，水涨花明。楼船飞檄，惊破晓树啼莺。霏霏岭云几缕，叹眉黛、萧条冷画屏。春何处，绳乱鸦残照，愁煞江城。"}