{"id":"1122986","title":"朱元晦寄诗刘贡父有风藉溪先生之意词甚妙而意未员因作三绝","dynasty":"宋","author":"胡宏","text":"云出青山得自由，西郊未解如薰忧。欲识青山最青处，云物万古生无休。幽人遍爱青山好，为是青山青不老。山中云出雨乾坤，洗过一番山更好。天生风月散人间，人间不止山中好。若也清明满怀抱，到处氛埃任除扫。"}