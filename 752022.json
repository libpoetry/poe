{"id":"752022","title":"题王幼霞秋暮怀人图图为某君寄江总栖霞寺断碑作","dynasty":"清","author":"黄绍箕","text":"凉蟾窥户天雨霜，草木黄落雁南翔。所思远道不可见，何以遗我球琳琅。南朝令仆儿戏耳，文字翩翩差可喜。缺碑盘木昔所嗟，丹青不渝今复尔。忆昨将车钟阜侧，过江名士多于鲫。酒酣说剑无留行，念君纵横埽破墨。严飙飒飒违清尊，芰荷落尽风漪痕。青山一发江南路，我亦凄神虞道园。"}