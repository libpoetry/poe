{"id":"694090","title":"巫山十二峰 望霞峰","dynasty":"明","author":"陈是集","text":"高标矗起幻空晴，一抹连天彷赤城。云华夫人初出幰，青鬟簇拥尽携琼。朝真亭上列锦屏，摇落秋飙不减青。纵使吴绫将画就，何如瑶蕊隐真灵。暮云已过复生朝，出岫无心任驶飙。撩乱征人情片片，峡边疑有奏云谣。托根拳石不知年，吼出涛声百丈悬。笔写青天无限好，为能钟得子云玄。绛阙清都亦寂寥，骑鲸来此暂逍遥。吹笙捣药全无用，骂座其中频见招。咮咮嘹喨适和平，联翮芝田了不惊。寄语客帆须酌听，莫将清唳等猿声。榜子滩头唱竹枝，竹枝偏向石坛披。朝元礼斗仙家事，说与巴童知不知。巫岭遥连十二城，青鸾帝遣来相接。下观尘界自飘飘，矫首云端光晔晔。要访云根何处寻，芙蓉天半削孤岑。氤氲袅袅藏签笈，欲往从之携素琴。毛翎丰好焕丹苞，不是高冈不肯巢。为恋峰头多竹实，低飞凡鸟莫生呶。五彩鳞文爪欲攫，那能缩体耽幽壑。喷云噀雾在斯须，散作长涛何皬皬。飞岩雪乳自湛碧，浩淼岷江俯万尺。不学匡庐瀑布声，慈云护洒灵湫脉。"}