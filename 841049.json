{"id":"841049","title":"梅花吟","dynasty":"清末民国初","author":"曹家达","text":"千年老树花顽铁，孤根屹屹齧冰雪。热肠冰眼羞苟同，三尺琳琅不堪折。独立无偶全天真，天与朗月生和神。空山暮夜北风起，送出人寰第一春。春花如玉瑟其璨，白石为骨山为干。何人对此耐苦吟，篡取江南春一半。点化膏沐烟光融，盘际太古椎空濛。众芳垂尽不改色，逆挽造化天无功。始知剥复互消息，芳年谁与灼奇特。由来高调希匹俦，留与岁寒照颜色。吁嗟乎根器盘错多且坚，兀傲不屈淩风烟。不然且为不材木，移树广莫终天年。佳人日暮守空谷，寒潭写影清于沐。一片忠臣烈士心，霜天响裂柯亭竹。"}