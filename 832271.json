{"id":"832271","title":"探芳新 壬戌开岁，连雨冱寒，掩关晏坐，几间水仙已有一二枝著花，静对夷然，香来成韵","dynasty":"清末民国初","author":"陈洵","text":"小屏山，又迤新镜华，雨声依旧。梦绮东风，香椀愔愔萦昼。烟江恍藏系艇，似成连琴去后。剩春仙、岩扉倚，况是冰弦弹瘦。芳伴相携更有。任款步送波，连情结袖。晕月支寒，依约婵娟慵斗。相怜金花胜里，怕迎年莺语漏。向帘栊，新妆罢、个人知否。"}