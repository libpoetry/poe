{"id":"979780","title":"喜朝天 秦宅作，海棠","dynasty":"宋","author":"晁补之","text":"众芳残。海棠正轻盈，绿鬓朱颜。碎锦繁绣，更柔柯映碧，纤搊匀殷。谁与将红间白，采熏笼、仙衣覆斑斓。如有意、浓妆淡抹，斜倚阑干。夭饶向晚春后，惯困欹晴景，愁怕朝寒。纵有狂雨，便离披损，不奈幽闲。素李来禽总俗，谩遮映、终羞格疏顽。谁采顾，斜风教舞，月下庭间。"}