{"id":"1130543","title":"圣政更新诏书正告讦之罪因得小诗十首","dynasty":"宋","author":"韩元吉","text":"恶复凶终事久知，岂知圣断不踰时。小儒未叹周南滞，但喜逢人敢说诗。桓温将死谢安起，霍氏初除魏相来。谁与圣君安大业，巍巍廊庙可无材。圣朝遂失诛元载，公议犹能去霍山。落胆徒闻温御史，不知睿意在群奸。元祐诸公秉国均，诏条先请惠吾民。孤雏腐鼠何劳逐，准拟朝廷政事新。金貂七叶谁能必，石椁三年计自愚。得鹿覆蕉真一梦，求鱼缘木信狂图。献可争先诋荆国，瑩中居首论莆阳。十年言路皆支党，前无一语讥安昌。近闻羔雁已成群，藻鉴渠能泾渭分。急士且须侯雍齿，得贤端可吏朱云。刺字几漫冠欲尘，向来浮薄自纷纷。尔曹胸次多周孔，忍作铜山破贼文。荆棘谁令满路栽，雷州司户却生回。独怜阳陆真天命，不见承平公道开。潮阳初谪八千里，中令俄成十九年。地下修文应泚笔，卫公精爽故依然。"}