{"id":"1008689","title":"题觉心居士转物轩","dynasty":"宋","author":"释大观","text":"两沼滟寒碧，一堂纳宽閒。高柳逢春新翠展，寒梅霁雪清香繁。好本栽培常烂熳，四序芳馨看互换。杂华境遍刹尘中，十波罗蜜更主伴。觉心隐几随彷徉，六用俱妙无可降。跏趺不语亦不默，篆烟一缕春昼长。释迦老子何所见，教谭三百皆方便。就中一处最亲切，转物不为物所转。此堂物物元无殊，随人受用有亲疏。尘尘摄入大毗卢，应笑本来物无转亦无。"}