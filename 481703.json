{"id":"481703","title":"寄句曲山中隐者","dynasty":"明","author":"郭武","text":"康乐平生爱山水，移家直入烟霞里。一窥尘网便深藏，两以鹤书征不起。头戴皮冠手扶策，苍苍满面风霜色。世人欲见恐难寻，樵客相逢多不识。卖药修琴还到城，暂来倏去谁将迎。伯阳已信皆糟粕，季子何劳问姓名。予亦曾知君隐处，风泉翠滴琅玕树。不待长须更致书，明朝载酒听莺去。"}