{"id":"688591","title":"阳溪丙舍二首","dynasty":"明","author":"严绍宗","text":"何必萧骚赋远游，柴门流水日悠悠。人逢末俗营三窟，天置吾侪自一邱。儒不楚坑原自贱，书经秦火尚堪收。羝羊自识藩间意，涕泪何须学楚囚。烟波十里閒吾庐，曲曲芦花入小渠。聊复艺蔬成野圃，偶然种竹即幽居。鸿冥谁复争周粟，牛角常悬是汉书。溪水粼粼试芳饵，豳风输我一竿渔。"}