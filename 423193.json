{"id":"423193","title":"齐天乐 其三 寄怀柳溪成都","dynasty":"近现代","author":"乔大壮","text":"蜀江千里芳菲路，斜阳下时春尽。废井喧蛙，閒庭戏蝶，佳节金盘樱笋。离觞快引。念游迹青蓱，岁华朱槿。燕寝香销，绣屏风上布帆稳。长空烟雾自扫，故山无赖处，螺黛凝损。驷马新桥，飞鸾旧阁，头白方充小隐。啼妆泪粉。换一曲琴丝，两三诗本。树杪鹃声，劝人归计准。"}