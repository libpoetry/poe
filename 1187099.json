{"id":"1187099","title":"自武威赴临洮谒大夫不及因书即事寄河西陇右幕下诸公","dynasty":"唐","author":"高适","text":"浩荡去乡县，飘飖瞻节旄。扬鞭发武威，落日至临洮。主人未相识，客子心忉忉。顾见征战归，始知士马豪。戈鋋耀崖谷，声气如风涛。隐轸戎旅间，功业竞相褒。献状陈首级，飨军烹太牢。俘囚驱面缚，长幼随颠毛。毡裘何蒙茸，血食本膻臊。汉将乃儿戏，秦人空自劳。立马眺洪河，惊风吹白蒿。云屯寒色苦，雪合群山高。远戍际天末，边烽连贼壕。我本江海游，逝将心利逃。一朝感推荐，万里从英髦。飞鸣盖殊伦，俯仰忝诸曹。燕颔知有待，龙泉惟所操。相士惭入幕，怀贤愿同袍。清抡挥麈尾，乘酣持蟹螯。此行岂易酬，深意方郁陶。微效傥不遂，终然辞佩刀。"}