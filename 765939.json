{"id":"765939","title":"花心动 荷花","dynasty":"清","author":"熊琏","text":"出水红芳，信污泥不染，冰心皎皎。如睡如醒，有恨无情，几度风清月晓。采莲歌起轻摇桨，任叶底、鸳鸯梦好。香飘处、粘天相碧，烟云缥缈。万里湖山一棹。问满载归来，并头多少。佛国灵根，海岛鲜葩，回首沧江路杳。香消翠被寒初觉，长怕是、西亭秋老。青筒酒，须将琼浆饮饱。"}