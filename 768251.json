{"id":"768251","title":"消息 饮玉兰花下","dynasty":"清","author":"龚翔麟","text":"红杏犹含，玉兰先试，花下须饮。记得年时，醉眠苔藉，曾被香吹醒。衍波题字，落英调具，最是那回消领。束风里、亭台依旧，酒人却怀朱沈。斜阳渐淡，墙腰一抹，似恋双舞鹤影。优钵罗持，碧琳腴罚，分赋拈险韵。巡檐藓滑，瘦筇扶住，月在剔牙松顶。还拾取、褪苞剪綵，与簪绿鬓。"}