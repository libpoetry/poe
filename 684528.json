{"id":"684528","title":"桥亭八咏为宗人府经黄子中赋 澧陂春涨","dynasty":"明","author":"王汝玉","text":"春陂昨夜雨，绿水潮来涨。应有放歌人，濯缨陂水上。紫烟明复灭，窈窕孤峰晓。松风吹不消，何处看飞鸟。朝岚龙砌生，复度青林上。咫尺不逢人，唯闻樵笛响。负来春皋暮，东风洒灵雨。归时屮路昏，帐望谁为侣。閒云深几层，孤笛云边动。泉声忽相乱，莫辨梅花弄。山色杳冥中，烟霞最深处。因听风外钟，知有閒僧住。危峰高不极，瀑布半空飞。岩风吹莫溅，恐湿绿萝衣。悬崖空翠表，下瞰群山低。灵仙望不至，谁与登云梯。"}