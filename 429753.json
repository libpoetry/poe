{"id":"429753","title":"仓石澳","dynasty":"近现代","author":"黄浚","text":"北客舟程逢海怒，翠屿嵯峨浴波舞。夜窗摇梦怯阳侯，未意奇观入新睹。青天为幕海为奁，沙如层茵石如乳。断岩鹏噣未培风，齾齾群蚝枕其股。北临海门才十丈，狞石当关云五虎。小山完完意萧暇，屹我南方互支拄。东西江海相后前，中岭飞惊得栋宇。欲寻草香踵行迹，挟纩弥温日加午。但从衣带辨笭箵，稍爱沙鸥解眉妩。舟师告余此仓石，三面贮风状如弣。绿波青嶂非人间，绝海天骄来占取。墟烟始随估客集，每岁凉波戢柔橹。归人闻言微叹息，故国山川易宾主。南来皆说杼柚空，北望又愁征战苦。海壖一角未成田，犹与溟渤为吞吐。开山若唤小桃源，莫厌秦人初作祖。"}