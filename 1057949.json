{"id":"1057949","title":"次韵大人正月十四日作","dynasty":"宋","author":"刘跂","text":"端闱夜许都人望，红伞亭亭坐南向。烛龙影落陆海中，广乐声在钧天上。华严宝藏光景出，双鸾飞下蓬莱嶂。大平天子千万岁，呼舞共作嵩山唱。小臣踯躅百寮底，未许外班陪末行。今来沦落一何极，山城装点成穷相。苦吟漫欲酬节物，拥膝句作酸寒状。搜抉浑如饵毒药，畏缩更似藏私酿。诗成竟亦勿交涉，欲取楼兰经乐浪。典衣聊复沽市酒，一饮径醉成昏忘。黄昏陋巷灯火绝，守把不费城门将。岂不见人生欢乐易生悲，惟有静默长无量。"}