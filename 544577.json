{"id":"544577","title":"赠马计部三十韵","dynasty":"明","author":"胡应麟","text":"盛世徵才彦，明时毓俊髦。青云驰洛下，紫气蹑崧高。蚤擢仙台桂，重攀帝苑桃。双旌移海右，六传驻江皋。岳色东横岱，河流北控漕。城闉回万堞，楼橹夹千舠。握算边储重，持筹国课劳。纷纭留骏足，盘错试牛刀。会计名逾藉，登临思并豪。深期投翰墨，雅韵撷诗骚。草阁亲藜杖，芸窗狎布袍。虹霓流竹素，星斗烛兰膏。秘玩呈荒隧，奇珍出断壕。遐观笼古昔，胜赏涤喧嚣。夏鼎占神物，商觚醉浊醪。尊罍陈九兕，簠簋齧双饕。照乘全收魏，连城尽压洮。沉沙钱背蚀，入土印文韬。籀迹披虫篆，羲文辩鼠毫。张吴时久近，徐赵业卑高。英水罗群石，官哥列众陶。蛇纹琴断腹，龙锷剑遗韬。鉴别衡先定，媸妍镜莫逃。吹嘘存薜荔，吐握下蓬蒿。意气怜孤愤，形容愧二毛。心悬丹壑静，首傍碧天搔。未拟题孤凤，犹怀钓巨鳌。寥寥白雪唱，一为伯牙操。"}