{"id":"752223","title":"忆榆庐","dynasty":"清","author":"成多禄","text":"松花江之西，有村其塔木。历历双白榆，扶疏绕老屋。遐思龆龀年，我父教我读。每书必亲钞，篇篇当削竹。每句必口授，记诵耳须熟。朝曦连夕镫，慈训为家塾。我母尤钟爱，时恐遭笞扑。朝送屋角东，手为栉与沐。暮迎屋角西，食以果与肉。其时榆正新，风动钱蔌蔌。我亦随风来，满院争相逐。有时披绿阴，嬉戏当彩服。二老开口笑，谓我如黄犊。忽忽四十年，此景宛在目。一身倏东西，万事同转烛。自与此庐别，迍邅泪盈掬。我父先见背，家室几颠覆。中经庚子乱，负母窜山谷。白头感冰霜，越岁弃我速。十年走龙沙，忽变橘中局。世外惊沧桑，宵中泣莪蓼。游子悲故乡，归来话樵牧。乌刺好江山，考槃水一曲。爰居避鼓钟，时向东门伏。鱼思故池泳，乌恋旧巢宿。况此鲜民身，往训思顾复。先庐一已荒，树老枝叶秃。頫仰万古天，长歌以当哭。"}