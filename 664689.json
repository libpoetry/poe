{"id":"664689","title":"送滦江中丞西勘","dynasty":"明","author":"康海","text":"秋雨复如注，旌旗仍赴西。仆马不能立，杯酒那可携。公归定十月，山庄事粗没。新酿既已成，嘉殽有薇蕨。即今搆小亭，亭成伫公坐。虽无丝竹陈，可试风雅课。南山秋暮佳，气色清且翠。眺览既中惬，啸歌或幽邃。此役千国经，天下由重轻。古哲务成事，今人唯酿名。往往十年迩，边陬太乏理。舆皂皆所亲，毁誉出憎喜。虽悉延访心，纷乱若丝枲。积今日益滋，君子复轻信。自谓根蒂获，岂有纤细近。治边如治鲜，要在审其势。剖断贵神速，宰制厌牵系。近闻甘泉城，皇皇尽危惧。主者谕不开，仓卒何以计。远人遵讹言，其情易摇曳。片言昆崙摧，转拟万夫毙。公固岂弟人，弛张有程具。向既失缓急，今且须砥砺。同事六七公，休休皆伟器。当事必安舒，临机戒轻蓦。嗟嗟千里心，顾此岂能白。亦知刍荛微，赠公冀公择。"}