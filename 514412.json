{"id":"514412","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其三","dynasty":"明","author":"程敏政","text":"命下龙楼重岁储，城东春色拥离车。过家路便心先到，报国身劳我不如。献纳暂违青琐直，咨询争睹紫泥书。送君正是花时节，饮尽瓶罍兴有馀。"}