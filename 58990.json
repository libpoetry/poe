{"id":"58990","title":"走笔戏赠若庸司训","dynasty":"明代","author":"陆釴","text":"故人别我有所往，手提木铎犹余响。郑虔本是樗散翁，永新之行愁鞅掌。官卑濩落携二子，阿奴络秀随行李。向非怀抱如江河，谁能落日秋风里。朅来遗我两翼鹅，荔枝满盘堆红螺。继以少陵村雨诗，感君思意何其多。我腹内痞不堪俯，残书剩纸空如堵。诗成欲遣雪儿歌，酒贱无因为君酤。细雨黄花岂送行，秋来并作愁人苦。猗嗟人生好事稀，吴塘路上牵君衣。"}