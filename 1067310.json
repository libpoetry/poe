{"id":"1067310","title":"初夏观园中草木","dynasty":"宋","author":"谢薖","text":"翠叶蕃夏初，清阴胜花时。闭关轨长埽，步屧园屡窥。青青溪中蒲，移植井之湄。下有九节根，服食可不迷。往时手种桃，只今与檐齐。枝间有美实，少日将成蹊。采菊香满襜，撷荠甘如饴。箨龙露新绿，椅梧长孙枝。观身要若蕉，卫足当如葵。节怜孤筠直，恶戒蔓草滋。天津白玉郎，看花惊洛师。吾人守环堵，草木相娱嬉。逍遥各自适，慎勿相唐嗤。"}