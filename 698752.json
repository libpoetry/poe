{"id":"698752","title":"五子诗 谢山人榛","dynasty":"明","author":"徐中行","text":"落落沧海客，高视翰墨林。披褐登燕台，悲风吹我襟。踯躅冠盖间，四顾营知音。淫思构篇章，一一郢中吟。交李道益广，救卢义何深。中怀皎白日，末俗徒黄金。妻子且不问，况乃腥腐侵。食胆岂不苦，斯文故难任。茫茫四海内，独用千古心。不学蓬蒿士，悠悠空陆沉。此物孕灵造，显晦洵有神。寂寞汉魏后，乃复梃斯人。矫矫秉孤尚，流俗谁相因。直视千载前，识曲辨其真。昌运幸中启，群英咸来臻。玄夜升海日，昭灼开迷津。众星何历历，周环随北辰。遂令同心者，周旋若一身。白日发高唱，青天气益振。侧身望泰华，可以表嶙峋。梁生南海彦，早岁握明珠。滔荡秉大节，深湛思独殊。献赋聊薄游，偶与同好俱。杨榷得宜筌，清响奋天衢。大雅一以振，巴人空滥竽。浊世多局促，中怀惨不舒。振衣谢尘网，逝将还旧庐。增城与罗浮，仙人可等期。伊余薄世恋，夙昔同玉趋。安得凌风翼，与尔长相须。吏部信玮杰，洞识一何早。岩廊岂不逢，艺苑从所好。佳时美游遨，清飙洒兰藻。握手时髦前，论心感同调。矩矱怀先民，努力肆探讨。叹息白日驰，健翮凌风矫。探珠万仞渊，倏忽得至宝。伤彼击缶徒，悠悠亦空老。首为金石盟，海内存此道。时难交弥敦，岁寒共相保。元美自名家，弱龄骋高步。骀荡尚书省，深衷托词赋。雅郑难为听，聋俗多所误。寥寥韶濩音，师涓独早悟。卓荦李中郎，携手即广路。骐骥憙服骧，千里不反顾。高歌送浮云，阴阳莽回互。调笑天地间，焉知中所慕。千载亦须臾，宁论贵与富。惟有琼瑶篇，可以垂竹素。"}