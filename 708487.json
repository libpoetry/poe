{"id":"708487","title":"贺新郎  其七 代人赠别","dynasty":"明末清初","author":"龚鼎孳","text":"人与秋云卷。乍亭亭、红桥玉笛，柳丝飏遣。罗扇练裙何限泪，今夕背灯偷泫。剥不尽、五丝愁茧。此别竟无魂可断，笑消魂，两字言情浅。芳草外，翠屏展。天涯回望双星显。忆闻歌、珍珠成串，饼金容扁。帘幕几番花雾重，吠杀胡麻犬。今而后、吾其知免。若许都亭携手去，尽临邛、酒债将裘典。香睡袖，莫轻剪。"}