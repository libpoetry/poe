{"id":"1144712","title":"次马唐卿与高参政八诗","dynasty":"宋末元初","author":"龚璛","text":"芒芒九土大，赫赫初日临。迢迢江之南，斯民有呻吟。伊谁分顾忧，志通亦惟深。将令被其泽，王道由仁心。冗官固当汰，一手挥万蝇。群类虽难除，臭腐宁久凭。致治固有要，必去世所憎。彼物无已害，天民本蒸蒸。斯民如良苗，岂堪食根蟊。抵冒取其财，不尽有不休。汉人附五行，周家先九畴。正直方世用，万古清风留。唐人作丞相，分当食万羊。不知苦辛者，但取充饥肠。祇今天下宰，圣明登俊良。勿言公孙俭，布被意何长。粳糯三百万，连樯发南溟。岁计给浩穰，来音倾耳听。明公顺天道，坐镇鱼龙腥。未羡蒋漕使，风旂立中庭。菁莪正乐育，泮水涵至清。自公勖多士，非时无所争。垂帘昼閒寂，岂无读书声。口耳四寸间，慎思辨宜明。编氓召往役，破产纳宫中。吁嗟不均患，兼并遂成风。义米可救弊，上下当齐同。譬如山有林，众木成其丛。吴市昔繁盛，酒垆器铮铮。子钱永为额，官榷久不行。干办责府城，醉梦相死生。损多以予少，人心刻嘉名。"}