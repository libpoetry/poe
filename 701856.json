{"id":"701856","title":"庚子元夕次韵二首","dynasty":"明","author":"黄淮","text":"暖翠香风蔼玉京，鳌峰高与五云平。九重鸾驭从天下，万朵金莲彻夜明。龙德当阳开泰运，恩波如海洽群生。祥光一道星垣里，照见黄河彻底清。几度观灯侍帝京，凤楼南面御街平。珠幢宝盖开阊阖，八彩重瞳仰圣明。声度天风仙乐动，香沾春酒脸霞生。客边赓和尤增感，翘首祥云绕玉清。"}