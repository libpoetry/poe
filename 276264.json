{"id":"276264","title":"归顺书感·喧喧拥鼓吹","dynasty":"清代","author":"李宪乔","text":"喧喧拥鼓吹，簇簇森列驺。仪卫一何雄，为是临边州。却顾居中人，未免多惭羞。据案阅文牍，琐细剧毛輶。所列非一绪，强半因徵求。上以供长官，下为胥吏谋。闲及民生者，具文泛且浮。空见日扰扰，火急疲置邮。旧学竟安在，徇俗为苟偷。胡不自引退，草衣归田畴。"}