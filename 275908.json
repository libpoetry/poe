{"id":"275908","title":"金缕曲·题碧城仙梦图","dynasty":"清代","author":"李佩金","text":"飘渺琼楼迥。正清宵、迷离好梦，游仙一枕。十二阑干波曲曲，红杏枝头香眠。却仿佛、旧曾游境。只恐吟魂飞不起，仗天风。吹上三山岭。明月坠、万松顶。玉池莲叶田田浸。怕回头、茫茫尘海，几层云影。小倚碧桃花下立，又拍洪崖笑问。说此去、蓬莱远近。同上瑶台深处望，看五铢、衣薄星华冷。骑鹤背、碧天永。"}