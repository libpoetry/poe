{"id":"612513","title":"寿张九岳古稀初度四十五韵","dynasty":"明","author":"邓云霄","text":"崧高移岭表，岳降在罗浮。紫气女牛尾，朱鹑桂海头。江山蟠瑞彩，麟凤产名流。颖悟黄童并，才名贾谊优。妙龄开万卷，奇字擅千秋。嗜癖穷坟典，冥搜遍索邱。手曾攀月窟，心自有天游。笔落虹霓绕，诗成罔象愁。公车频结客，国士辄相求。到处白莲社，人看紫绮裘。莺花迷楚国，烟月醉扬州。自重祢衡刺，争迎郭泰舟。声华同入洛，睨傲耻依刘。槐市瑶篇满，桥门璧水周。如云多后进，夺锦让前修。东阁门虽峻，南州榻屡留。秘书盈虎观，清秩近瀛洲。吹火燃藜杖，听鸡侍冕旒。鸣珂龙阙晓，散帙凤池幽。古典劳探讨，新编细校雠。木天推起草，粉署借持筹。税榷吴关墅，符分平越陬。一麾持虎竹，五马拥骅骝。美服人应妒，谗夫杼忽投。世情从枘凿，流品有薰莸。我自直如矢，谁能曲似钩？功名醒往梦，松菊赋归休。自号酒中圣，犹称花国侯。逍遥常笠屐，著述重琳球。高论排非马，弘文载汗牛。五车齐邺架，百尺埒陈楼。翰向朝云掞，灯从子夜篝。古今弹一指，日月入双眸。白发休轻镊，黄芽已早抽。金丹炼九转，桃实熟三偷。椿桂凌风茂，兰荪绕砌稠。芝田驯鹿鹤，瑶圃灿蔡榴。入座八公客，骑羊五子俦。凤笙歌迭奏，云液酒新篘。共醉壶中境，宁撄世上忧。朱明日似岁，沧海水成畴。既有舄为燕，何须杖刻鸠。渭滨何足拟，柱下实堪侔。似尔谁轩轾，惟子可倡酬。欲分三不朽，对垒割鸿沟。"}