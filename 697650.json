{"id":"697650","title":"舟中杂咏用杜子美秦州诗韵","dynasty":"明","author":"胡俨","text":"平生真浪迹，到处喜追游。美酒堪乘兴，清时不解愁。鹤鸣淮甸月，雁别蓟门秋。莫道关河晚，山阳更少留。远乘青雀舫，近俯碧云宫。宿雾依林薄，清霜映月空。暖倾鹦鹉酒，寒怯舵楼风。心似长淮水，无时不向东。水落山留迹，潮回岸拥沙。望乡劳客梦，沽酒问人家。天阔苍鹰鸷，风高白雁斜。自惭才力薄，诗就敢云夸。鸣玉辞金阙，南来能几时。舟行人事减，水宿雁声悲。驿近催程速，诗成得句迟。匏樽有清醑，时复一中之。憔悴缘多病，深怀少日强。俗情声利重，归思道途长。整佩趍鹓鹭，看裘敝鹔鹴。五云新满眼，独立向青苍。运际千年盛，恩承一棹归。不才孤世望，报国念身微。东去河流急，南来树影稀。休文多病后，不觉减腰围。承乏词林日，长趋玉陛间。湛恩沾雨露，归梦涉河关。水落鱼先蛰，霜寒雁未还。他乡逢故旧，相对一开颜。路逐淮南去，人从蓟北回。青山看渐近，白鸟过还来。候吏依沙立，征帆背月开。谁家烟雾里，风笛弄清哀。楚州英杰地，客路短长亭。河水奔流浊，淮山隔岸青。高歌惭白雪，行李隐华星。却喜耕农足，牛羊散满坰。河水自昆仑，奔流万派分。朝宗终到海，奉使旧寻源。极目此时意，闻歌何处村。渔人事网罟，骨肉老柴门。凄凄渔唱晚，历历雁声低。泽国遥通海，湖田半是泥。帆悬风正北，山迥日沉西。万里同烟火，无人事鼓鼙。隐隐烟中树，泠泠石下泉。露筋当日事，遗庙后人传。节挺青云上，神留绿水边。往来空怅望，为尔辄凄然。茅屋烟村里，渔人十数家。矶头鱼在笱，门外鹭翘沙。浊酒深浮蚁，扁舟小似瓜。不知江月落，和醉卧芦花。舟度淮南境，迢迢水接天。有怀鹓序入，不待雁书传。共载人如玉，相酬酒似泉。此时心一寸，飞坠五云边。黄叶凋疏后，沧波窅霭间。天寒鸿在渚，日落鸟归山。桂树知何处，仙翁去不还。丹砂如可问，宁复鬓丝斑。湖水渺无际，霜天雁叫群。画船都载酒，清兴浩凌云。风月渔樵得，烟波鸥鹭分。此中有幽趣，不许俗人闻。维扬江上路，冬日好风光。远树犹青幄，居人多画墙。醉忘身是客，坐忆玉为堂。望望蓬莱近，毋劳纵目长。共驾扁舟去，相传远客归。江云低度影，山月净流辉。且傍鸥群宿，应怜蟢子飞。金盘泻瑶露，取醉敌霜威。正是车书会，何曾道路难。月涵江影静，风落叶声干。玉醑春容暖，青绫夜色寒。吴郎诗句好，俊逸许登坛。白发随年长，丹心益自知。超宗惭凤翮，子美念熊儿。蒲质堪多病，神楼乏上池。归来对樽酒，细看菊花枝。"}