{"id":"600463","title":"九日同王慎斋馆丈游泛","dynasty":"明","author":"王弘诲","text":"客里重阳至，尊前旧侣同。回波侵岸柳，晚照映江枫。荡桨随鸥鹭，飞帆接雁鸿。十年一把臂，竟日两回瞳。离合论心外，浮沉笑口中。何人堪倒屣，而我自书空。流水知音在，阳春和句工。风云思宦达，辙迹叹途穷。老惜悲秋态，怀深报国衷。壮心徒耿耿，短发已蒙蒙。绿蚁澄秋色，黄花艳晚丛。巾疑元亮日，帽想孟嘉风。去矣怜王粲，行边别孔融。礼甘衰力就，情喜故交通。兰泽过渔父，萸囊繫汉童。骚人怜蓟北，游子指江东。湖海凭看剑，乾坤任转蓬。豪吟矜杜甫，洒泪陋齐公。雾晓筵初接，宵长曲未终。何能穷别绪，且自息微躬。后会知仍健，当筵气正雄。"}