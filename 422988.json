{"id":"422988","title":"江楼秋思图为柳亚子题","dynasty":"近现代","author":"汪精卫","text":"日暮倚江楼，问君何所思？萧萧天地间，秋风来以时。君如王仲宣，瑰丽多文词。江山本吾土，俛仰聊自怡。知不因登楼，而兴游子悲。君如张季鹰，不为好爵糜。家在莼鲈乡，何以乐栖迟。知不因秋风，慨然始怀归。向晚天气佳，丛菊盈东篱。有石宜弹琴，有酒宜赋诗。舍此忽有念，兀兀将何为？由来贤哲人，万感积心期。莛钟偶然值，一纵不可羁。有如云生石，因风自逶迤。又如丝出茧，映日成离披。其来既无端，其去亦无倪。君既不能名，我亦不自知。芦渚烟漫漫，水远天低垂。望门投止者，踯躅将何依。安得为芦花，毋使悲鸿罹。枫林霜斑斑，有若别泪滋。世间诸儿女，一例伤乖离。安得为红叶，宛转与通辞。秋光渺无际，秋思亦如之。茫茫良自失，喋喋恐非宜。不如酌美酒，与君尽一卮。"}