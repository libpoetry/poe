{"id":"1062799","title":"送张才元大临归高阳兼寄杨霍","dynasty":"宋","author":"赵鼎臣","text":"少年公子麒麟种，使者选之来入贡。文章到处是青钱，谈笑有时飞白凤。留连太学滞远业，叹息南陵发归梦。黄河一苇浩将往，太行诸山森欲动。上堂嘉庆拜庭闱，入户埙篪迎伯仲。幕中济济尽应刘，笔下翩翩皆屈宋。四者能并盖已难，一尊可饮何妨痛。老夫久客兴愈阑，公子远行情所重。为见应刘借问看，惟有月明千里共。"}