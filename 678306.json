{"id":"678306","title":"连云叹","dynasty":"明","author":"吕渊","text":"连云栈道如升天，千山万山相盘旋。上有古今不伐之老桧，下有昼夜不息之飞泉。林深未知清昼永，但闻百鸟相和巧出音绵绵。鹧鸪之语人共识，分明似诉行不得。客怀闻此倍感伤，驻马看云长叹息。鸡头关前山最高，我马已痡仆亦劳。悬崖万丈陡壁立，俯瞰群岭同儿曹。乌龙江里涛声恶，日日轰雷惨寒骨。奔流直与沧海通，势自天成非禹凿。我来对此心茫然，便欲解绶思归田。乃知王事未可缓，行行且诵皇华篇。皇华四牡歌再续，上德未宣怀靡足。何当两腋生羽翰，顷刻搏风到西蜀。"}