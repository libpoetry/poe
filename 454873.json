{"id":"454873","title":"黄州行","dynasty":"当代","author":"张海鸥","text":"苏仙化鹤去，倏忽九百秋。辛巳合双节，余日访黄州。蜀水连湘鄂，楚尾当吴头。玉露从容月，金风澹荡秋。庠序延国士，张子忝其后。金桂西山栗，绿蚁枝江酒。杏坛传薪火，扣桨放清讴。细赏黄梅戏，轻握霜尼手。长车谒祖寺，焚香卜去留。祖师嗔我顽，灵台自悠悠。忽悟东坡老，三昧在心头。回看木斋子，赤身亦海游。高谈斜倚树，拂衣漱清流。虽云坟典重，名士自风流。"}