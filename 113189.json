{"id":"113189","title":"贺新郎·篆缕销香鼎","dynasty":"宋代","author":"邢俊臣","text":"篆缕销香鼎。翠沈沈、庭阴转午，画堂人静。芳草王孙知何处，惟有杨花糁径。正玉枕、瞢腾初醒。门外残红春已去，镇无聊、殢酒厌厌病。云髻亸，未忺整。江南旧事休重省。但天涯、寻消问息，断鸿难倩。月满西楼凭阑久，依旧归期未定。便只恐、瓶沈金井。嘶骑不来银烛暗，枉教人、立尽梧桐影。谁伴我，对鸾镜。"}