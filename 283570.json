{"id":"283570","title":"永遇乐·积雨初霁，秋绿四围，拈管赋之","dynasty":"现代","author":"姚鹓雏","text":"脱叶嘶风，远芜沉雨，秋已如此。藓径螀吟，蕉窗漏静，一片凉侵袂。姮娥消瘦，相依青女，妆薄恁禁憔悴。透棂纱、烟浮滟烛。离愁暗沁芳蚁。莼乡梦到，露葭苍白，回入扁舟天地。罗縠空明，瑶篸倒影，千尺涵颓翠。澄澄碧落，琼楼玉宇，那许淡云轻缀。沧江晚、深丛数点，蓼花吐绮。"}