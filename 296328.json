{"id":"296328","title":"水龙吟·题平湖朱竹石廉访师遗照，用郑叔问韵","dynasty":"现代","author":"章钰","text":"大荒披发来兮，新亭定哭山河异。中流砥柱，故家乔木，茫茫余几。虎逝龙亡，教谁收拾，人閒今世。怅令名寿考，先生归也，憖遗不，关天意。知否门生老矣。赋沧浪、当年孺子。拘螊穷海，拜鹃荒谷，是何情致。霁月槐堂，春风檀席，精神寄此。愧雷塘著籍，无才作记，配刘公是。"}