{"id":"591189","title":"吴明卿住白鹿洞寄怀一首","dynasty":"明","author":"欧大任","text":"余昔过湓城，严冬滞风雪。望山魂爽飞，泥潦不可越。石镜思一窥，松门未由谒。将巢庐阜云，空弄蠡湖月。归来岁十奔，风壤殊楚粤。缅怀白鹿踪，世往声华揭。榛莽掩精庐，云霞护缃帙。硕儒遗教存，弦歌满岩穴。有美山阿人，避諠得栖拙。聆涧锵鸣璆，扪崖引藟葛。身将山泽癯，道以沉冥悦。场藿谢嘉招，烟萝企前哲。仰止行可跻，独往志孰辍。折麻寄深衷，所思在天末。"}