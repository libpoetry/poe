{"id":"531982","title":"秋日赵信臣席上咏夏菊分得纤字十八韵","dynasty":"明","author":"黄佐","text":"开席来金马，濡毫注玉蟾。萧晨纡胜引，逸兴角精严。淅淅风生座，依依日转檐。曲中芳树净，天外绮云纤。老干偏宜石，奇姿不避炎。裳蕤黄竞艳，㔩叶翠交尖。鳌阙高霞映，鹓池细雨沾。香通缥玉液，清夺水晶盐。纫佩哀湘屈，餐英效晋潜。只今营斗粟，徒自拥帷襜。世事灯前剑，心期架上签。牖开怀斧扆，隅泣轸闾阎。荆璞难为韫，吴刀未试铦。鲸鱼终碧海，鹦鹉亦红甜。抱拙蕲天遇，耽幽任俗嫌。空群怜逐骥，知己愿成鹣。霜吹俄欺袂，珠光渐近帘。相逢须适意，吾敢赋厌厌。"}