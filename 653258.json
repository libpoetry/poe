{"id":"653258","title":"送欧员外","dynasty":"明","author":"张宁","text":"蓟城有名士，美盛元无前。手抉云汉华，身交文锦妍。目烂明月珠，口涌悬河泉。幽思入玄默，清臭纷兰荃。初辞鹿鸣宴，再坐琼林筵。朝主地官事，暮副郎中权。骐骥志万里，鸿鹄怀高骞。良金与美玉，适用无停延。遥遥吴越乡，雨涝如尧年。雍雍少司徒，王命来旬宣。行哉自求辅，得此堂中贤。六属倡九牧，一士当三千。蒙冲籍篙楫，禆曲严中坚。激扬水趋壑，鼓振雷行天。钧衡赖持举，皇度资纯全。遂令泥滓民，复业膏腴田。一朝十二解，芒锐犹森然。裴向多谏议，之问馀诗篇。时登两峰月，暂汲西湖烟。双旌即归路，一束携行编。加餐赤日饭，稳著青云鞭。行舟如有问，干事江南旋。"}