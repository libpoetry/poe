{"id":"806246","title":"翠楼吟二首 其二","dynasty":"清","author":"李慈铭","text":"炎景停空，翠波湔暑，明湖一曲圆抱。环堤都是树，带夹岸、朱门多少。藕花开了。占三面朱栏，与花回绕，青帘袅。绮筵尊底，万红齐笑。更爱墙外东邻，隐高楼天半，文窗窈窕。绿杨摇曳处，恰掩映、钗横了鸟。靓妆双照。尽罗扇兜香，递风都好。花光杪。茜纱衫子，夕阳红到。"}