{"id":"699165","title":"和朱文公读道书","dynasty":"明","author":"桑悦","text":"尘世难纵步，眷焉思十洲。蹑履登碣石，濯缨临弱流。折芳遗所思，玉树无春秋。太虚一回首，岁月空悠悠。漱齿北斗下，沆瀣何清凉。仰望玉霄府，紫气弥穹苍。蓉城老仙伯，貌古双瞳方。百年一瞬息，迟我无何乡。佺期旧僚友，示我还丹道。缄书寄黄鹄，侑以金光草。琼浆几桃熟，云叶九芝老。玉诏期不来，晞发丹霞杪。崦嵫山万仞，日落风凄凄。云軿驾牵牛，良夜同安期。织女濯银河，顾盼生容姿。相看不得语，步月兴遐思。"}