{"id":"816095","title":"九日","dynasty":"清","author":"梅云程","text":"茱萸手把自殷勤，珍重遥缄奉老亲。薄禄虚惭三釜养，清风不厌一囊贫。梦随故国云山远，感逐天涯节序新。料得高堂酣宴后，也应扶杖望羁人。官舍萧萧似野村，又逢佳节倒清尊。芙蓉开谢秋心在，苜蓿凄凉宦味存。腕下难成风雨句，鬓边易染雪霜痕。逡巡懒著登高屐，对坐南山翠拥门。"}