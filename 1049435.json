{"id":"1049435","title":"黔江","dynasty":"宋","author":"冯山","text":"黔江远从思播来，黔中五溪此其一。东出涪陵与涪会，日抱岚光照城壁。去年黔安方解缆，久倦崎岖喜飞疾。惊湍骇浪或当道，万马奔驰两锋镝。偶然划过脱重险，千悔中流无路出。瞿塘乘涨秋下峡，猿啸穿流夜投驿。鱼腹未葬身尚在，虎牙屡磨魂已失。巫阳一岁却归来，还向江前酒重沥。"}