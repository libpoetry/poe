{"id":"696402","title":"武功阻雨呈康德涵状元三首","dynasty":"明","author":"郑岳","text":"雍原临古邑，信宿雨淹留。树色沈官舍，溪声傍驿楼。懒吟翻旧稿，暝坐拥重裘。嘉客能相过，开樽一散忧。雨色终朝暝，空堂望眼孤。诗篇传候吏，鸡黍戒行廚。慷慨谈时事，迂疏愧腐儒。修翰飞不尽，万里睇云衢。关辅多英俊，抡魁迥不凡。清樽延款语，细雨湿征衫。绝粒离烟火，行空脱辔衔。西归仍有约，拉我访云岩。"}