{"id":"988297","title":"视师颂","dynasty":"宋","author":"常挺","text":"岷山穹隆，岷水浺瀜。气郁葱葱，至和所钟。秀毓临邛，笃生英雄。绰有祖风，唐之郑公。进思尽忠，王臣靡躬。万壑奔洚，砥植在中。退思固穷，为时儒宗。启迪颛蒙，如金在镕。王明泰通，虎啸风从。入觐九重，天子改容。时谨边烽，命公抚戎。大江西东，隐若长墉。甲兵藏胸，樽俎折冲。万年之功，寿与天同。聊述鄙悰，以侑乐工。"}