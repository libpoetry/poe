{"id":"889987","title":"题承天心老万佛阁","dynasty":"宋","author":"吴泳","text":"我闻谂禅师，断薪接绳床。杨岐初住时，撒雪满屋堂。庭松下法子，瓶水注道浆。看来古佛心，不为屋有亡。心公自别宗，眼碧髭又霜。更接十千众，建此新道场。梯空插璇题，会海结宝方。自营不住心，每唱无底囊。如明珠走盘，如利刀截肪。以兹众生故，苦为诸佛忙。寥寥一贞境，渺渺万法航。泥空竟成著，堕有终是盲。青灯落檐花，吾道千丈光。"}