{"id":"1198439","title":"七哀诗二首 其二","dynasty":"魏晋","author":"张载","text":"秋风吐商气，萧瑟扫前林。阳鸟收和响，寒蝉无馀音。白露中夜结，木落柯条森。先光驰北陆，浮景忽西沈。顾望无所见，唯睹松柏阴。肃肃高桐枝，翩翩栖孤禽。仰听离鸿鸣，俯闻蜻蛚吟。哀人易感伤，触物增悲心。丘陇日已远，缠绵弥思深。忧来令发白，谁云愁可任。徘徊向长风，泪下沾衣襟。"}