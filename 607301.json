{"id":"607301","title":"抚宁侯母太夫人七十","dynasty":"明","author":"卢龙云","text":"承家奕叶播勋名，寿母兼传颂鲁声。金紫天题初锡诰，斑斓人羡世簪缨。韬钤吴越山河誓，锁钥江淮骠骑营。陟屺总依慈训近，导舆欣藉孝思成。鸣珈象服宜颜孺，映玉清心称锦荣。瑶岛远来千岁实，朱门时聚五侯鲭。年稀更觉春长在，福集恒加海不盈。谢氏满庭多宝树，汉家赐露溢金茎。南山颂美娱亲意，北极恩深报主情。诏问可同张晋国，先朝盛事岂难并。"}