{"id":"190015","title":"南京妙峰亭·王公厌承明","dynasty":"宋代","author":"秦观","text":"王公厌承明，出守南宫钥。结构得崇岳，岿然瞰清洛。是时谪仙人，发轫自庐霍。郊原春鸟鸣，来此动豪酌。报投一何富，玉桉金刀错。新牓揭中楹，千载见远托。朅来访陈迹，物色属摇落。人烟隔凫雁，田畴带城郭。红蕖陨风漪，砂砾卷飞箨。青青陵上姿，独汝森自若。人生如博奕，得丧难前约。金鎚初控颐，已复东方作。大明升中天，龙鸾入阶阁。深惩渔夺弊，法令一刊削。斯民如解悬，喜气郁磅礡。公乎数登览，行矣翔寥廓。"}