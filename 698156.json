{"id":"698156","title":"寄郑澹泉和州别驾","dynasty":"明","author":"饶相","text":"郑虔自昔称三绝，海内于今识令名。砥柱临流终屹立，古松凌雪不彫零。此时淮右攀辕轴，他日天边听履声。休羡东山风景好，会须霖雨为苍生。怅望和阳隔翠屏，江天遥见少微星。汇征本学山公启，左试翻为贾傅行。烟树苍苍徒极目，岁华冉冉若为情。知君终作商霖雨，愧我蓬蒿负此生。"}