{"id":"810719","title":"十美图词 减字木兰花·灯下收书图","dynasty":"清","author":"毛奇龄","text":"合欢成被。铺就鹧鸪单枕腻。豹髓全融。肯负馋灯入夜红。壁光如曙。翻恨袖梢遮不住。收却残书。何用掀翻垒算珠。玉栏长夏金塘里。轩窗四面荷风起。菀蒻织花纹。盘盘散绿云。柳帷褰未闭。隔水窥人至。待起整钗钿。郎今未可前。乐陵台下看红药。底处曾相谑。苔衣掩尽石栏花。辜负东园杏子数枝斜。紫龙髯拂珊瑚柄。秃袖红相映。郎身岂有赭头蝇。暂作吴宫点墨白螺屏。"}