{"id":"1113143","title":"寄题周功父溪园三咏 嫣然亭","dynasty":"宋","author":"张栻","text":"闻说亭花好，居然似蜀乡。色深姿不俗，香淡意能长。高烛留深夜，轻阴护晚芳。何心较桃李，只拟答春光。未识主人面，先为溪上吟。澄潭依近岸，绝壁耸遥林。领略襟期远，登临岁律深。想当轩冕外，三叹有馀音。溪园平广处，雅称雪中游。疏密看千变，高低共一丘。寒知松节劲，静觉竹声幽。还有故人否，当能著小舟。"}