{"id":"555076","title":"为周翠渠题雪竹图","dynasty":"明","author":"黄仲昭","text":"翠壶之阳多绿竹，一一昂霄美如玉。长风吹雪压枝头，节操愈坚不少屈。西川方伯周翠渠，襟怀不受纤尘污。节比琅玕清比雪，四海人称伟丈夫。良工写此入图画，殷勤持赠何为者。雪宜呈瑞作丰穰，竹拟为筒恊风雅。圣皇出治图雍熙，俗未还淳民苦饥。丈夫有道须济时，莫负平生玉雪姿。"}