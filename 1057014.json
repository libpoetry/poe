{"id":"1057014","title":"蒙晁美叔秘监召观书帖继示长句次韵","dynasty":"宋","author":"毕仲游","text":"作官在閒地，而我不得閒。有怀南阳书，三载愿未还。驾言觐中郎，踊跃心桓桓。软言慰孤寂，芳樽洁晨餐。词妙编简动，理惬心意安。期为高人知，匪效男女欢。珍怪渐倾写，宝墨来三韩。内愧无衣裾，腼面依门阑。元匪白眉者，谬作青眼看。古书罗异代，千百犹未殚。如何二王迹，到今纸墨完。若获摩尼珠，寘在承露盘。开缄龙蛇踊，偃蹇风涛宽。熟视已收卷，爱惜还重观。笔意不可尽，始知学书难。永惭出纳卑，敢近华省观。珍重难再觌，出门犹据鞍。"}