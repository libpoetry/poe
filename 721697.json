{"id":"721697","title":"赠某上人","dynasty":"明末清初","author":"屈大均","text":"世外交难得，如师洽素心。疏狂元有道，哀乐亦同音。野径通人小，禅枝宿鸟深。愿君如海月，长为照弹琴。支遁山非买，深公莫笑人。禺阳新有主，帝子久无春。瀑布无馀说，明霞亦是尘。何时捐物役，鸾鹤与为邻。且复怜神骏，何须戏季龙。图澄非正法，支氏亦真宗。麈尾悬河汉，狮声应鼓钟。风流馀逸少，相赏更云松。少师殊不义，留恨在岩阿。吾道先名教，斯人且啸歌。晓将云气散，春使鸟声多。麋鹿饶甘草，分人亦太和。"}