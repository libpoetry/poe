{"id":"937221","title":"弊庐","dynasty":"宋","author":"陆游","text":"弊庐虽陋甚，鄙性颇所宜。攲倾十许间，草覆实半之。碓声隔柴门，绩火出枳篱。缚木为彘牢，附垣作鸡埘。黄犊放林莽，苍鹅戏陂池。佣耕食于我，客主同爨炊。瓦盎设大杓，菹苋羹园葵。一饱荷锄出，作劳非所辞。上以奉租赋，下以及我私。有钱即沽酒，阡陌恣游嬉。亦有扶持者，婢跣奴髻椎。欲画恨无人，后世考此诗。"}