{"id":"736162","title":"长安倦客行","dynasty":"清","author":"周金然","text":"长安有倦客，杜门仍息机。朝来古寺看松归，道逢青骢举鞭挥。朱颜不复同须眉，藐菇之姿冰雪儿。低头三思前致词，君当有术陟鼎司。答言公等何专愚，公解鼓瑟今好竽。金门总无山泽癯，吓哉腐鼠鲁国儒。盍归盍归遂其初，何水是樵山是渔。输边卜式上公车，有口但读计然书。千足彘，千石鱼，东国礼钱三万余，承旨揖公典石渠。"}