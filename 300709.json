{"id":"300709","title":"合欢带·催妆词，次柳耆卿韵","dynasty":"现代","author":"温树校","text":"眉毛儿的是夭娆。算彩笔，也难描。却羡徐陵多艳福，看如今屋贮阿娇。应能压倒，环肥燕瘦，素口蛮腰。种蓝田，解得佳人意满，才子魂销。相逢谢女，前度刘郎，桃花溪水非遥。为问尘寰谁得似，对婵娟，举酒相邀。传来韵事，灵芝慧业，玉树风标。想双双，共趁春融，凤台吹彻琼箫。"}