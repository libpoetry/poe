{"id":"1235699","title":"山中乐效欧阳公四首","dynasty":"元","author":"何中","text":"东方风回春山道，趁暖行歌霁华早。溪源露歇逢药苗，石径烟轻掇芝草。红英洒地燕将乳，绿树添阴莺未老。入笿鱼虾朝赴馔，顷筐笋蕨夕供芼。山中之乐谁得知？我独知之来何为！水竹沙头閒检校，村村箫鼓太平时。堤柳绿摇新罨画，石榴红摺娇裙衩。莲荡风閒翡翠敧，菱塘雨定鸳鸯下。溪女浣纱朝出村，行官饮水暮归舍。瓦瓶手挈隔年醅，石下坐围明月夜。山中之乐谁得知？我独知之来何为！空里乌蟾飞影过，桑麻课效胜书帷。空山一夜生新雨，凉起赏心千万绪。扇团自守不依人，桐叶知几寻脱路。隔陇笑谈杂樵牧，临流宾从惟鸥鹭。旋庖芦菔美胜酥，精淅新粳香满户。山中之乐谁得知？我独知之来何为！青林红树人烟湿，护得金橙密处垂。千花重作阳春节，野杏山桃随处发。莫思前度看花谁，已见新坟芳草歇。穆山山下数湾月，华山山厓千丈雪。幽人独在雪月中，要与梅花成四绝。山中之乐谁得知？我独知之来何为！除却山家新腊酝，世间无事可相宜。"}