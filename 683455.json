{"id":"683455","title":"中秋夕诸先辈邀饮使院有作","dynasty":"明","author":"王世贞","text":"还冯蜡屐据胡床，不数南楼在武昌。城外青山排坐入，月中瑶树对分行。呼来渑酒寒逾绿，歌罢齐讴夜未央。自是诸贤多意气，留髡莫遣醉时狂。碣石谈天未拟阑，秋空忽送桂轮看。何人不问黄金粟，上客无呼白玉盘。罢舞徘徊鸾扇晓，归来缥缈凤笙寒。还馀寡和江南调，长铗冯卿好借弹。蹙管飞筹且递催，使君殊不厌深杯。曲残齐瑟云俱住，诗就隋珠月并来。万古泱泱东海色，诸公衮衮建安才。琼浆只在芙蓉掌，欲赋甘泉次万裁。"}