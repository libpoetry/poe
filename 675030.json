{"id":"675030","title":"托吴僧乞石田画","dynasty":"明","author":"杭淮","text":"缅怀高人今白头，秋风未放沧江舸。叹息人间常见画，白水丹山无不可。有时更出双梧桐，柯如碧玉参青空。下有閒翁曳杖屦，萧然意气来清风。自是君身有仙骨，放笔尘寰看超忽。且知画者乃馀事，君有声名非汩没。吾亦平生颇好画，逢人不爱千金求。安得生绡出东壁，白云为我生沧洲。"}