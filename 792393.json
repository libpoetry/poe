{"id":"792393","title":"邓尉探梅","dynasty":"清","author":"王季珠","text":"生性厌尘俗，绝俗免烦恼。而况伏井蛙，怎比离樊鸟。年年春及初，邓巅花多少。蹑屐陟高岗，仙香袭襟抱。系余有所思，路人莫能晓。人爱花色佳，花笑人容老。少壮曾几时，立业苦不早。今日折一枝，还算相逢巧。冉冉东皇归，落红无人扫。繁华一过眼，徒说虚花好。广平赋未裁，和靖诗先草。临别各依依，含情莫倾倒。既结不解缘，一见缘岂了。"}