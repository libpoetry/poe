{"id":"141663","title":"夏日雨讲郊行次韵刘春卿","dynasty":"宋代","author":"王之道","text":"皇天久不雨，既雨晴亦好。食已得从容，偕行石城道。桑麻光似泼，山林净如澡。苍苔长绿发，嫩竹摇翠葆。离离实攒椅，蓛蓛花褪枣。负梢水中蒲，烟叶湖外草。新秧良可喜，勃然见兴槁。老农竞耘耔，出作恨不早。谁家列午饷，蔬笋杂鲜薧。田头立妇子，柳下坐翁媪。宁能择丰甘，放筹等一扫。帝观犹快意，想见慰倾倒。嗟予少力穑，自取官游恼。何当赋归来，须发已华皓。"}