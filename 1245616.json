{"id":"1245616","title":"儿秀才古剑歌","dynasty":"元末明初","author":"危素","text":"纽邻元师征蜀川，数里杀尽无人烟。天开地辟建大国，尚有兵器沉江边。故人西来得班剑，感古凄凉泪如线。土花蚀尽青燐殷，光采迸云垂白练。大船载之瞿塘归，湍涛震棹鞭冯夷。渎鬼缩头形支离，突蛟斩颈血淋漓。江东豪士何年得，四坐诸公变神色。电光㸌㸌迅雷飞，杀气冥冥两仪黑。欃枪不动邦国宁，天王垂拱黄河清。豪曹虽利竟何用，徒见青天白日风火生。"}