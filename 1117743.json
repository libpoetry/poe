{"id":"1117743","title":"自勉四首","dynasty":"宋","author":"陆游","text":"妄出真成错，归耕惜已迟。褐温贫始觉，饭美淡方知。身外元无易，情中自有诗。穷源那得止，瞑目以为期。自信直如弦，残年偶得全。老犹嗤佞佛，贫亦讳言钱。旦暮勤鞭策，尘埃痛洗湔。仍须语儿子，此事要家传。臂弱传钞少，心烦记问衰。读书犹自力，爱日似儿时。章句分无憾，声形讲不遗。明年幸强健，闭户有馀师。归老宁常逸，时时学荷锄。室虽无长物，圃尚有馀蔬。壮志诚衰矣，贫居亦晏如。为农当世业，安用筑门闾。"}