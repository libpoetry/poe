{"id":"282287","title":"嘲诗钟示三九吟社诸子","dynasty":"现代","author":"金天羽","text":"飞笺击钵古传诵，斗捷诗成语惊众。钟悬考击韵较长，七字为联巧凿空。南皮在都颇振导，章条纤密烦织综。一时狂慧不可戢，流派居然立闽赣。三吴文物有坛坫，不敢自王修职贡。折腰龋齿强笑颦，缩项攒眉抵隙缝。一事稍叛张苍律，七言待熟卢生梦。景阳宫钟不报晓，石鼎夜吟扛太重。伏波行军嘲贾胡，宰咺奉使缓鲁赠。冤同利屣困足趾，窘待长绳穿鼻孔。甘等鼷鼠食牛角，巧胜骅骝盘蚁封。背窗兀比橐驼坐，隐几顽若痴蝇冻。行经户限折屐齿，定向庭除翻醋瓮。经时鱼贯投缿出，主司高坐微吟讽。昭容玉尺有长短，胪唱阶前时一鬨。科场结习争得解，晦园老子老奇纵。黠髯栎寄勇助噪，可恨杨三目两霿。呕心纵然学鬼李，橐笔讵堪从上雍。我劝将军捐故技，莫误淮阴钟室送。虎阜梅花早晚开，摆脱桎梏相嘲弄。"}