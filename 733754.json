{"id":"733754","title":"拟美女篇","dynasty":"清","author":"王士禛","text":"洛滨风日好，美女出相望。瑶象饰香毂，玉轪鸣锵锵。采春兰阪上，弭盖蘅皋傍。龙辅节纤步，莺珠结明珰。借问女谁氏？少小生平阳。大姊入后宫，次姊琅琊王。小妹虽不贵，夫婿直东厢。出入冠鵔鸃，天子侍中郎。槛衣万锦费，騕袅千金装。容华诚自惜，贵盛宁易详。洛水正微波，明澜一何长。川路西南永，扁舟不可方。寄语盛年子，顾义慎自防。"}