{"id":"597204","title":"赠霍职方佥宪桂林","dynasty":"明","author":"梁柱臣","text":"燕郊木叶下，大漠氛埃灭。空门一樽酒，远送万里别。远别欲何之，桂岭炎荒绝。之子吾粤才，高视信雄杰。赐环蒙主恩，推毂冠朝列。玄成有世绪，嫖姚袭芳烈。肮脏多父风，倜傥见臣节。明当历长途，绝足任驰轶。暂违司马署，肃秉宪台臬。高议自风采，奇勋待明哲。执手念当乖，临岐怅劳结。何以慰相望，铜柱表巀嶭。"}