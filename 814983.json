{"id":"814983","title":"拂霓裳二首","dynasty":"清","author":"奕绘","text":"古樯阴，自从下种便关心。凉风至，果然粉萼抱黄金。朱丝无奈细，翠叶可怜深。弱难禁。莫匆匆、风雨夜来侵。不凉不热，能几日，似如今。休折取，自怜秃鬓谢华簪。苍苔同寂历，薜荔共萧森。费清吟。笑十年、旧梦杳难寻。灿明霞，化为蝴蝶梦南华。黄粱熟，神仙风味只餐花。分香支燕剪，抱蕊避蜂衙。漫轻拿。一丛丛、枝影互周遮。罗浮作茧，烦远客，寄来些。蝉翼薄，个侬渲染想无差。轻煤烘墨剂，姹紫糁丹砂。送春赊。怅芳坰、草长已鸣蛙。"}