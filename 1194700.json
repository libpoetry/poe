{"id":"1194700","title":"七月一日题终明府水楼二首","dynasty":"唐","author":"杜甫","text":"高栋曾轩已自凉，秋风此日洒衣裳。翛然欲下阴山雪，不去非无汉署香。绝辟过云开锦绣，疏松夹水奏笙簧。看君宜著王乔履，真赐还疑出尚方。宓子弹琴邑宰日，终军弃繻英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看弈棋。"}