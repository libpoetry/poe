{"id":"743797","title":"自慧聚寺北行历化阳朝阳观音诸洞晚上极乐峰作","dynasty":"清","author":"洪亮吉","text":"峰形南北殊凹凸，入地上天皆一日。潜行五里不见天，蜡炬光远空浮烟。莓苔森森绿疑梦，蝙蝠手扪皆不动。一风冲出微带腥，足底万窍声俱鸣。好奇径欲穷颠末，行僮失声炬将灭。四人急转我后来，风黑恍有千人追。是时屈指当交酉，出洞见天天尚昼。饮泉百盏神始清，坐调鼻息方远行。树巅斜行途转窄，鸦点扑人如雨黑。东行一洞势较低，一洞复出清泉西。斜阳沈沈岭头落，客意极疲龛极乐。下方已黑天顶青，侧帽恐碍当头星。"}