{"id":"845220","title":"转应曲","dynasty":"清末民国初","author":"樊增祥","text":"花径。花径。草色帘波相映。阑干不奈情何。曾凭春风袖罗。罗袖。罗袖。淡月梨花依旧。双燕。双燕。曾识桃花娇面。别时黄柳初垂。又见高楼絮飞。飞絮。飞絮。那得不教春去。春暮。春暮。捉搦裙裾不住。销魂杜宇声中。冷烛无言泪红。红泪。红泪。一夜棠妃无睡。重午。重午。华屋薰风燕乳。红榴著色无多。写入秋云扇罗。罗扇。罗扇。好与谢娘方便。"}