{"id":"1236047","title":"和鲁子翚学士见寄诗韵二首","dynasty":"元","author":"张养浩","text":"佳句人传自雪堂，万人如海一身藏。骑鲸有志寻仙李，刺虎无心效卞庄。高枕拂云眠薤谷，直钩和月钓林塘。寄声沙鸟休飞去，老子年来物我忘。青春回首去堂堂，衰白侵寻底处藏。老我痴蝇钻故纸，何人肥马耀康庄。翠光挟日山排闼，练影翻秋水满塘。自笑此心犹有著，几时喧寂两俱忘。"}