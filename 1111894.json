{"id":"1111894","title":"送长儿槃赴金陵典斛","dynasty":"宋","author":"吴泳","text":"皤皤六十翁，碌碌三男子。阿柴冠尚痴，阿㭲晬欲死。槃也年未彊，早为贫出仕。家庭所训诲，仕亦当念此。敬则能莅官，敏则能决事。事长如严师，择交必端士。僮亦人子耳，勿以盛气使。只效龙伯高，芳名播青史。悲莫悲生离，老至悲转切。阿爹领宾送，诸母持酒别。大妇前致辞，忽忽颜不悦。归来视季女，一夕亦永诀。人事长如此，有怀向谁说。泪缘亲爱滋，心以忧患折。去去勿重陈，秦淮对明月。仕历四千石，官联六尚书。耕无田二顷，居无宅一区。余岂不念子，皇皇事田庐。多藏损其志，厚殖益尔愚。贫乃好消息，此言诚不迂。子官视庾氏，俸廪颇有馀。疏花会结果，小水长通渠。援以书戒子，子竟不若翁。陶以诗责儿，儿只如顽童。房公岂不智，集此书屏风。堂基未及搆，手泽俱成空。乃知贵胄门，美业真难终。子虽有良质，须用磨琢功。射御亦是学，不妨随元戎。玄云拖榆塞，白露涂枫林。靡靡秋未夕，边马已南侵。子方从军去，川陆迥且深。虎兕嗥旷野，猩猱啸高岑。独见金城外，迎人柳阴阴。主人敬爱客，秉义如断金。好将少年行，转作节妇吟。"}