{"id":"1249024","title":"望江郎石","dynasty":"元末明初","author":"王逢","text":"仲春天气佳，万象欣改色。我行六峰外，遥见江郎石。二仪辟混沌，牵牛委晶魄。鼎列台辅姿，玉蕴圭璋德。三神浮瀛海，喷薄东一极。钜鳌因戴之，仙宫晃金碧。斯连厚坤轴，乃弃姑篾域。直上青莲花，或陨樵舍侧。安知非异境，自与三神敌。于时揽深秀，云雾忽巾幂。微风稍飘飖，空翠疑乱滴。杂英敷阳艳，嘉木生午寂。交交黄鸟音，好在千丈壁。二年思晤对，百里今咫尺。烟波动落照，道路阴已夕。尚恋女娲功，踌躇望西北。"}