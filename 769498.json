{"id":"769498","title":"徵招  夔生自广陵游鄂，赋词寄怀却和","dynasty":"清","author":"王鹏运","text":"几年落拓扬州梦，樊川倦游情味。一笛落梅风，又吟蓬孤倚。江山仍画里。祇无那、暮天愁翳。白帢飘零，红箫岑寂，暗销英气。迢递。楚天长，怀人处、扁舟旧时曾系。黄鹤倘归来，问飞仙醒未。行歌休吊祢。怕尘涴、素襟残泪。断云碧，醉拂阑干，正夜空如水。"}