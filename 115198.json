{"id":"115198","title":"寄李次翁·两断山川明","dynasty":"宋代","author":"黄庭坚","text":"两断山川明，花深鸟乌乐。枯骨不沾名，古今同一壑。惟有在世时，聊厚不为薄。南箕与北斗，亲友多离索。斯文如旧欢，李侯极磊落。颇似元鲁山，用心抚疲弱。不以民为梯，俯仰无所怍。胸中种妙觉，岁晚期必获。然膏夜读书，见圣宜有作。文字寄我来，官邮远飞橐。世缘心已死，傥得万金药。"}