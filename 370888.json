{"id":"370888","title":"大圣乐·东园饯春追和草窗韵","dynasty":"清代","author":"厉鹗","text":"空苑游丝，旧池飞燕，薄阴千树。正小阑、人意厌厌，细数乱花，翻怨锦鸠呼雨。皱得绿波新如倦，似无奈、啼绡临别浦。春何在，在南陌曲尘，西窗烟缕。閒思古今事苦。有紫曲、青楼千万语。且寄愁彩笔，横塘重见，杨枝应许。尚恋浅寒罗衾晓，记门掩、红香深院宇。伤飘泊，是谁倚、疏帘吹絮。"}