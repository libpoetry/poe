{"id":"691558","title":"送龚三仲和就试白下","dynasty":"明","author":"李流芳","text":"送子白门去，因之感旧游。挂帆江月晓，问寺竹风秋。藜杖台前路，红妆水面楼。风流知好在，远想日悠悠。最爱清凉寺，朱门绿树开。晚风齐策蹇，落日每登台。雨外江光白，城边石势隤。?公禅室近，还与共裴回。同病怜羁旅，山风想对床。相看愁去住，岂敢问行藏。卤莽吾犹遇，飞腾子讵量。烟寒郭台畔，贳酒正相望。"}