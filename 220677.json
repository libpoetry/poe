{"id":"220677","title":"依韵和安陆孙司谏见寄","dynasty":"宋代","author":"范仲淹","text":"穰下故都今善藩，沃衍千里多丰年。孙公顷以清净化，我来代之惭二天。人物高传卧龙里，神仙近接弄珠川。汉光旧烈山河在，徘徊吊古良依然。二十八将固不朽，风云一代皆忠贤。我亦明时得君者，出处十载功不前。尚得州麾养衰疾，优游岂减居林泉。因逢故人作宴喜，琴樽风月夕不眠。之翰诗诗来若金石，重于我辈何其偏。相其直道了无悔，宁争蠖屈与鹏骞。"}