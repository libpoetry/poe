{"id":"817442","title":"西征闻捷三首","dynasty":"清","author":"戴梓","text":"由来哈密属中华，圣主承乾统一家。何意鲁?桴衅鼓，却教禁旅动征笳。王师久驻思文化，帝子深谋必武加。一击开疆三万里，不教兵甲守龙沙。羽骑宵飞大漠空，捷书直达紫微宫。渠魁伫看倾心服，胁从先驰献馘功。阊阖晓开欢诏发，臣民雷动喜音同。遥遥西望黄云外，深入还须慎始终。昨宵驰报到留都，报说乌斯入版图。沙塞马肥秋苜蓿，火山人饮夜醍醐。风清瓯脱闻鸣鹿，日射边亭见画乌。从此恩膏敷绝漠，九天九地一人扶。"}