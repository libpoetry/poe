{"id":"190438","title":"听王子定吹箫","dynasty":"宋代","author":"李新","text":"水花浸鬓根，荷叶践衫色。西城王老子，豪健不可得。客从日没来，鹑衣遍黄埃。银杯未羽化，公余烦一开。山猿供嘉果，书萤惊蜡炬。能持白玉箫，为作苍鸾语。凉飚助清奏，雨脚挥残暑。台边舞凤拍云来，潭底吟龙撇波去。君不见宁王当日争门迎，三十六宫学新声。玉人今夜教何处，二十四桥空月明。西城烟景何疏索，王子宦情殊不恶。有田日种黄金茅，叵奈蠹虫摇齿脚。少年英气无覉络，浩唱高弹神自若。春风走马入花林，红日垂头困瑶阁。老去腰支便矍铄，座人那肯妨诙谑。飞觞得似少年时，西窗几度灯花落。"}