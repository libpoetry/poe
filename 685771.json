{"id":"685771","title":"拟古九首","dynasty":"明","author":"邓雅","text":"鸿濛昔未判，道在虚无间。一从开辟始，二气乃循环。物各一太极，人心胡不然。圣神立纲常，足以万世传。龙马负河图，凤鸟鸣岐山。羲文有圣德，祥瑞出世间。自从衰周来，古道日凋残。是以鲁中叟，已矣发长叹。夷齐圣之清，天地钟间气。仁哉让国心，忠矣谏伐意。首阳虽饿死，万古终无愧。俯仰怀高风，吁嗟劝来世。鲁君昔好贤，致币颜阖家。宁知贤者心，视此犹泥沙。一瓢自可乐，万钟我何加。云山竟长往，此道谁疵瑕。颜回在陋巷，所乐非箪瓢。仲蔚守蓬蒿，素心甘寂寥。斯滥岂我志，固穷非一朝。怀哉松柏姿，岁寒终后凋。贤哉楚大夫，何事沉汨罗。怀王信谗佞，吾道成蹉跎。守义死亦足，偷生辱何多。湘流若有恨，千古作回波。四皓居商山，名声满天下。一出定汉储，仍作肥遁者。谷中有芝草，门外无车马。俯仰思古人，富贵视土苴。渊明守道者，众妙藏心胸。读书不求解，吟诗不求工。得酒兀然醉，何曾计穷通。斯人去已久，举世高其风。山中有逸民，峨冠大布衣。悠然对松菊，饮酒和陶诗。落落忘世事，嬉嬉如小儿。超然慕太古，犹将问庖羲。"}