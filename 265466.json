{"id":"265466","title":"九日侍皇太子乐游苑诗","dynasty":"南北朝","author":"萧纲","text":"离光丽景，神英春裕。副极仪天，金锵玉度。监抚昭明，善物宣布。惠润昆琼，泽熙垂露。秋晨精曜，驾动宫闱。露点金节，霜沈玉玑。玄戈侧影，翠羽翻晖。庭回鹤盖，水照犀衣。兰羞荐俎，竹酒澄芬。千音写凤，百戏承云。紫燕跃武，赤兔越空。横飞鸟箭，半转蛇弓。"}