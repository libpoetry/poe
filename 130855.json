{"id":"130855","title":"水龙吟·玉麟堂上神仙","dynasty":"宋代","author":"陈著","text":"玉麟堂上神仙，算来便合归廊庙。天教且住，堂堂裘带，舒舒旗纛。一笑谈中，遍江淮上，太平花草。待金瓯揭了，黄扉坐处，祗依此、规模好。恰似虹流节後，庆生申、佳期还到。乾坤开泰，君臣相遇，机缘恁巧。谁信苍生，举头凝望，锋车催召。向芜湖，更有无言桃李，顾春风早。"}