{"id":"226274","title":"壬戌正旦日蚀值阴有诗明日雨微雪再赋","dynasty":"宋代","author":"黎廷瑞","text":"艳娥煽妖悖且饕，云师围之骑周遭。飞廉暗呜挟箭号，万鼓动地助战鏖。吴刚弃斧北且逃，扶桑君还骑巨鳌。银蜍腹聚流清膏，玉兔颡折飞白毛。苍茫杀气横四郊，冻鸢无语饥鸿嗷。紫皇第功封二豪，汝马可归弓可櫜。黄道肃穆君请遨，黔首颙颙光勿韬。愿驾丹毂扬锦旄，疾驱六龙升海涛。五色烂烂中天高，衣披水子绛锦袍。葵心不宁忧忉忉，矫首东方歌楚骚。"}