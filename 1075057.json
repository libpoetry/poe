{"id":"1075057","title":"七月十八日夜独坐静寄月出麻姑背开户徜徉夜久不寐","dynasty":"宋","author":"周紫芝","text":"秋日忽复翳，暮色横陂陁。黯黯窗户暗，森森修竹多。我懒不点灯，枯藤与婆娑。青山忽吐月，隔竹翻金波。须臾满幽林，欸乃被岩阿。开门望天汉，星宿方森罗。秋风入梧楸，白露沾芰荷。夜寒有惊鹊，飞鸣绕南柯。苍生愿安枕，壮士方横戈。谁能请缨剑，故地收关河。我意忽不惬，邻鸡复当歌。诗成月巳落，奈此老狂何。"}