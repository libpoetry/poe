{"id":"105950","title":"泊赤岸微晓","dynasty":"元代","author":"方回","text":"今年夏雨水，浙右岁事失。五月客杭城，市民几不粒。逮乎书云间，稍稍喜晴色。转手又不然，一雪二十日。岂止闾巷穷，大半缺衣食。我穷尤自笑，亦尝二千石。今如故将军，俗眼不见识。下舟北关埭，泥水何狼籍。离披一破伞，{杠右上加臼}杌两败屐。俗谚雨夹雪，未易得休息。大雪复大雨，造物讵容诘。柁师所见赁，修广仅数尺。而我凡五人，卧处殊太窄。初过皋亭山，垂近临平驿。有酒二三壶，聊以慰仆厮。吁嗟岁云暮，何苦事行役。马援壮志已，阮籍穷途迫。永夜不复眠，孤篷滴复滴。天地岂不大，一叶寄兹夕。"}