{"id":"614620","title":"七夕同杨伯琯林士济黄亮垣饮丁文远宅","dynasty":"明","author":"韩日缵","text":"疏棂生爽气，渐觉炎氛隔。檐上素云流，轻阴冒瑶席。休休际嘉辰，七襄驾今夕。乞巧聊尔尔，天孙梭已掷。高会文雅遒，况乃不速客。雄谈洽四筵，乐酒尽一石。同人意转亲，与子才非敌。云锦烂盈前，余拙安可易。巧拙徒尔为，斯会庶有怿。未论雨催诗，且喜风入隙。"}