{"id":"691391","title":"和友人韵","dynasty":"明","author":"李昌祺","text":"山暗云霾树，潮生水到门。野航乘一苇，村酿醉孤尊。夜火燃松节，晨餐煮芋根。自谙栖遁志，富贵不须论。荷衣兰作佩，药槛席为门。淡泊幽情远，真淳古道尊。花飘仁在核，叶落液归根。消息盈虚理，当从达者论。地险过牛渚，林幽类鹿门。恋兹耕钓乐，忘却缙绅尊。扫石安茶灶，携书坐竹根。衰荣相倚伏，天道妙难论。"}