{"id":"95934","title":"再用前韵·田家虽贱劳","dynasty":"宋代","author":"赵蕃","text":"田家虽贱劳，丰岁饱餐粥。儒士笔以耕，相形无食肉。我生文字盟，向日交友卜。自从此邦来，得君一夔足。作诗非野格，悟坡更参谷。字法皆有师，翩翩信超俗。谁云前辈远，解使神观复。鸾乃凤之徒，蕙乃兰之族。惟我甚亡赖，于何能见辱。又何与于人，嗔君否则在目。寒窗夜沉沉，灯烬落金粟。刍薪价益高，窘状稭然菽。相看一何有，有子所送菊。何以得今夕，把君诗过读。"}