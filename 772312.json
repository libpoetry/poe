{"id":"772312","title":"星蚀月","dynasty":"清","author":"姚瑩","text":"入夜荧荧一星白，含光吐耀精神发。谁从海外亲见之，飞来蚀我瑶台月。是时青天万里明，纤尘不染银河清。三台四辅环斗极，妖星敢尔殊堪惊。广寒香风结桂子，枝叶青葱竟何似。吴质有斧不驱除，紫府仙人应罪尔。或言黄河水气乘太阴，东南此岁防秋霖。不然贼星犯两曜，奸民啸聚相侵陵。世间久已无甘石，天象渊微那可测。圣人清静在宫中，慎毋妄言干斧钺。"}