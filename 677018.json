{"id":"677018","title":"闸河舟中戏效长庆体","dynasty":"明","author":"李流芳","text":"济河五十闸，闸水不濡轨。十里置一闸，蓄水如蓄髓。一闸走一日，守闸如守鬼。下水顾其前，上水还顾尾。帆樯委若弃，篙橹静如死。京路三千馀，日行十馀里。迢迢春明门，何时得到彼。长安远于日，斯言亦有以。人生天地閒，所贵适志尔。八极可横骛，风云属鞭弭。胡为动羁栖，缩缩如行蚁。舍彼广莫乡，守此涓滴水。哀哉世间人，都为名利使。缰锁一著身，事事不由已。请君转头看，即此有妙理。观彼名利人，皇皇赴朝市。当其守闸时，静躁皆如此。知其无奈何，安心勿妄儗。岂无捷径路，车驰与马驶。吾行宁倭迟，君子进以礼。"}