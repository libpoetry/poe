{"id":"1122253","title":"遣兴十首呈孟兵部使君","dynasty":"宋","author":"俞德邻","text":"来日悲苦短，颓龄恨将侵。西山产灵药，暇日聊与寻。䔿荟蔚?嵼，兔狐走高岑。洪厓去不返，羡门杳无音。伫立长太息，谁哉知我心。雉鸣朝求雌，木坏疾无枝。仁心秉君子，小弁怨何矶。在昔共世子，待烹慰骊姬。亦有鲁闵氏，朔风衣单衣。二贤岂不怨，仁义固良知。夐夐彼投兔，蔌蔌奔鹿斯。道死尚或墐，况乃天性为。豕交食弗爱，兽畜爱弗敬。烈士死一言，利禄安足竞。陛戟觐伏波，井蛙败人兴。不见古公子，亲御侯生乘。鸡鸣食孟门，指鹿相秦室。所以有志士，林樊屏辙迹。得时贵行道，枉寻岂直尺。无为赵孟间，笑此陈蔡厄。翛翛琼田鹤，高步何颀颀。霜毛映寒月，丹顶含晴晖。胡不乘轩车，俛啄前溪为。溪水清且沦，白石亦粼粼。虽无鱼虾味，且免鸡鹜嗔。赵子有古心，视世澹如寄。青编对朝夕，黄花当姬侍。海上逐臭人，纷纷笑厓异。焉知四五间，政在薛公辈。俗子尘满襟，门外纷偪塞。髯龚诗中英，高卧翠岩侧。风云入古砚，鸟乌窥冻壁。似闻中馈虚，桑麻欠机织。母氏圣且善，门闾望朝夕。择妇要得人，在德不在色。卯金我石友，胸次如阮嵇。灌园西郊外，竹径风烟迷。我宅今易主，政拟寻幽栖。卜邻傥有分，当在西枝西。我昔爱君直，蚤慧机云比。一别复几时，使我费怀企。梦中往相寻，宛在水中沚。水中多凫鹥，水边鸣鸠飞。天雨逐妇去，天晴呼妇归。凫鹥政自乐，鸠妇吁可悲。逄蒙学羿射，杀羿射始神。羿兮信有罪，蒙哉真忍人。世涂昏若漆，对面越与秦。眼中今历历，欲语愁余嗔。"}