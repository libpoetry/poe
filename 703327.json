{"id":"703327","title":"千山剩人和尚塔于大安十年矣无哭章庚戌寒夜梦出关门醒而情思缱绻追惟旧境缀之以词","dynasty":"明","author":"释今无","text":"轻心曾度帝城春，无力空伤别后神。马上扬鞭裾是血，碛中回首路成尘。酒泉未可为僧舍，梅雨空教哭若人。宋玉有愁何处写，不禁风捲芰荷身。那堪回首望金微，路断龙堆鹤语稀。兔魄蚀云还有影，霜威侵树竟无枝。吟残白雪疑难老，葬得青山不当归。我亦雄心近消歇，空为儿女泪沾衣。天教斯道入蓬婆，微服何如赭服过。航海折芦人已去，充军说法事无多。披衣未可遮霜雪，破胆曾经混佛魔。自许一枝横古塞，至今金策挂庭柯。曾推万虑着方袍，踏海呈锥事事劳。几曲浩歌存大雅，一生禅语带离骚。疏狂文举材偏误，挫折元龙气尚高。一望穹庐烟火候，霜风如割落鸿毛。千峰同听大荒鸡，铁篴刀砧意尽迷。到处月眉遭鬼啖，总非人境怯乌啼。泪弹瀚海愁难远，日照天山冷易低。生死竟谁能预料，玉关只隔一丸坭。黄尘如雾透膏肓，五国城东月倍凉。天意或成高士志，鬼薪终觉罪名长。死鞋偷圹人还抽，生骨留金梦更狂。剪碎袈裟飞五色，化为蝴蝶到梅庄。铁骨难支未死时，朝昏同对泣涟洏。竟无好血生头发，博得虚名播口碑。响过驼驼霜路滑，寒侵毳帐夜床移。罗浮旧有安禅窟，一梦难成到翠微。西风吹海鸊鹈寒，几度魂飞绕大安。松柏绿高啼血鸟，河山红閟涌金盘。情怜儿女悲门祚，事近英雄惜羽翰。他日定乘批耳去，寸香还拜旧经坛。"}