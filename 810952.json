{"id":"810952","title":"祝英台近二首","dynasty":"清","author":"王时翔","text":"骤添寒，刚向暮。风送雁行度。清悄闲庭，有客倚阑数。念伊万里呼群，年年为旅。也耐尽、月凄霜苦。且须住。嘱汝飞过江南，传个信儿去。认著湘帘，斜映素梅树。为言青子酸时，准寻归路。好候我、绿阴深处。晓衾孤，残梦破。檐外雪微堕。瘦损东阳，犹抱影儿卧。呼童半拓窗棂，拥衣欹坐。乱飘入、玉花冰朵。可知么。一点乡思随风，冷趁渡江舸。飞向房栊，相对拨炉火。其如水渺山重，怯寒无那。枉忆著、谢娘酬和。"}