{"id":"684717","title":"送邹公瑾赴京二首","dynasty":"明","author":"王绅","text":"滔滔大江水，昼夜流无穷。飘飘太空云，来往何定踪。云出须致雨，水流拟朝宗。云水亦何心，物理自尔同。美人事真修，业成誉弥隆。譬彼瑚与琏，合致清庙庸。又若丹穴雏，飞鸣际时雍。今晨锦江上，征帆饱西风。执手不忍别，离忧益忡忡。阳回梅吐萼，雪消山露峰。盛年幸未艾，令德须更崇。养锐在西蜀，发轫从古渝。慷慨抱长策，奋振登云衢。饱学期致用，负才任所需。丈夫弧矢志，毋为事区区。冬深江水落，滟滪成坦途。孤舟下如驶，指日瞻皇都。皇都英彦薮，列肆罗璠玙。庙堂重稷契，闾巷歌唐虞。年来益求贤，行矣勿踌躇。但当励崇节，善此千金躯。"}