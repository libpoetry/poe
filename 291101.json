{"id":"291101","title":"解连环·为公湛画水仙并题，用清真韵","dynasty":"现代","author":"陈师曾","text":"素根聊托。怅溹洄别浦，寸心绵邈。试睡起、慵展晶奁，但颦惹月寒，梦移春薄。画桨来迟，正孤守、一窗幽索。定冰姿恨隔，不共丽人，细评花药。湘皋近来自若。想轻裳暗掣，香送天角。甚乱云、渐阻相思，忍付与瑶环，怨情閒却。净洗铅痕，稳伴取、烟条珠萼。怕荒汀、夜风似剪，点波泪落。"}