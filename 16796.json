{"id":"16796","title":"春月·春月虽至明","dynasty":"唐代","author":"元稹","text":"春月虽至明，终有霭霭光。不似秋冬色，逼人寒带霜。纤粉澹虚壁，轻烟笼半床。分晖间林影，余照上虹梁。病久尘事隔，夜闲清兴长。拥抱颠倒领，步屣东西厢。风柳结柔援，露梅飘暗香。雪含樱绽蕊，珠蹙桃缀房。杳杳有余思，行行安可忘。四邻非旧识，无以话中肠。南有居士俨，默坐调心王。款关一问讯，为我披衣裳。延我入深竹，暖我于小堂。视身琉璃莹，谕指芭蕉黄。复有比丘溢，早传龙树方。口中秘丹诀，肘后悬青囊。锡杖虽独振，刀圭期共尝。未知仙近远，已觉神轻翔。夜久魂耿耿，月明露苍苍。悲哉沉眠士，宁见兹夕良。"}