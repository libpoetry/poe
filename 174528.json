{"id":"174528","title":"恭南酷热·阴阳有定数","dynasty":"宋代","author":"郭印","text":"阴阳有定数，天地无全功。偏雨或偏旸，消息岂难穷。今夏孟仲雨，季月暑隆隆。赫曦不停轨，火云日燔空。晨兴迨晚暮，危坐沸鼎中。一夕四五起，倦鸟思逃笼。扇手腕几脱，所招皆温风。年来复何罪，遭此炉炭烘。迅雷空殷殷，微雨祗蒙蒙。燋燃到草木，禾稻忧不丰。颇闻炎瘴地，威势增祝融。又闻大热狱，食饮浑洋铜。法法惟心造，报应万不同。吾家有云溪，竹间二水通。入门爽毛骨，清绝广寒宫。插羽欲飞去，免为旱魃攻。"}