{"id":"686898","title":"飞来寺","dynasty":"明","author":"刘克正","text":"翠屏巀嶪俯澄湾，上有丹梯不易攀。金锁犀沉香界静，玉环猿去佛灯閒。天边云物浮千嶂，岭外风烟散百蛮。今日壮游兼胜览，可无尊酒对溪山。何年绝壁启禅关，一线清溪万仞山。绀殿接云栖福地，玉泉流水到人寰。石台高傍飞霞外，古洞深悬落照间。昏黑上头吾欲到，便寻仙子和歌还。"}