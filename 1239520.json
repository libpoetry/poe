{"id":"1239520","title":"纪行","dynasty":"元末明初","author":"陶宗仪","text":"弭棹中和桥，僦舍千步廊。报名谒鸿胪，会朝造鹓行。国安四方静，君明六卿良。圣德湛汪濊，庆祚衍灵长。退率二三子，跻彼容台堂。应试式中考，青衿解趋跄。寝处不暇逸，倏尔十日强。赏谢既已竟，乃遂戒趣装。挈书别居停，验符来正阳。门籍甚昭著，门吏更审详。左入而右出，御道在中央。张拱谨步骤，宁敢相颉颃。俄然豁尘眸，红杏映绿杨。琳宫閟神乐，宝殿祠玉皇。□□□□□，驯驭有□房。周览日未曛，放船漫翔洋。有客留且住，烧烛罗酒浆。语笑忘夜分，月白露气凉。晨兴未果别，叩关过上方。上方距方山，驻望路渺茫。沙河走其下，水浅可滥觞。行行莫能前，恨弗凌云翔。展转乌鹊矼，滞碍了不妨。迤逦广通镇，长流浩汤汤。长风力健顺，舟子意激昂。画鹢喷巨浪，轻帆挂危樯。筐箧缄赐金，照耀发宠光。橐囊贮赍粮，往返迪吉康。兹行非浪游，素愿诚我偿。计程七百里，便可还寓乡。儿女出门迎，童稚列两傍。膝下问起居，欢乐谅非常。"}