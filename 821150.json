{"id":"821150","title":"石州引 和东山，同匪石作","dynasty":"清末近现代初","author":"汪东","text":"碧水浮鸥，江上送人，波共天阔。谁知流到乡关，已是百回千折。殊方暖候，最怕苒苒饧箫，飞花萦鬓都成雪。偏记约归程，说今年春节。催发。去帆如箭，唯听穿林，岸猿啼别。千里江陵，无此风光奇绝。石城重到，梦里柳绕秦淮，垂条不绾同心结。摇荡木兰舟，有轻云笼月。"}