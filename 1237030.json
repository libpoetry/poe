{"id":"1237030","title":"闻钟有感次荣子仁韵","dynasty":"元","author":"凌云翰","text":"曾将锦瑟思华年，追忆当年重惘然。五夜钟声来石枕，半生心事在韦编。高楼明月狂呼酒，古道西风快著鞭。赖有故人能过我，檐花细雨话灯前。欲觉闻钟记昔年，老怀多感益凄然。轩前高柘当时种，屋上重茅近日编。已悟达人遗破甑，还嗤市价鬻枯鞭。目昏头白残灯里，始信聪明不及前。"}