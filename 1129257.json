{"id":"1129257","title":"偈颂七十六首","dynasty":"宋","author":"释师范","text":"广大楼阁，门户不扃。了事衲僧，未行先到。且到后如何，眼不见为净。天上无弥勒，人间无释迦。烧香礼拜谁，唵摩尼达哩吽㗶吒。去年底，今年底。辄莫明年更明年，年年只如是。黄花烂烂醉重阳，落叶萧萧愁满地。初冬时节又相催，浩浩诸方炉鞴开。独有径山文武火，不知煨杀几人来。五峰门下，三个五个。衲被幪头，围炉打坐。鼻笑瞿昙，平欺达磨。又谁管你，张三李六。诸方炉鞴正炎炎，何似径山文武火。赤手空拳下山去，满船和月载归来。五峰可煞无惭愧，面面相看眼未开。同身共命，同气连枝。阿难合掌，迦叶扬眉。就中一句子，不许外人知。不寒不热，好个时节。黄莺频织柳丝烟，子规犹哭松梢月。指天指地弄精魂，只为生来无脑门。韶石一棒打不杀，至今恩爱俱成冤。正当四月八，底事与谁论。门外千峰万峰啼断猿。南北东西八百牛，时来群聚五峰头。饥餐饱卧松风里，昼不拘兮夜不收。万年石桥，三平石梁。总没交涉，恰恰相当。足陌见钱买卖，一毫不用商量。劫灰飞尽见灵踪，突兀凌霄对五峰。意在目前谁共委，相同扶起旧家风。五月端午节，底事不须说。百怪尽潜踪，群魔俱殄灭。去时万木含愁色，归日千峰展笑容。此意此心知有自，一炉香爇散天风。七月八月，或凉或热。景色凄清，蝉声呜咽。观音菩萨将钱买胡饼，放下手却是馒头，韶阳老人得一橛。逾月走红尘，生涯随处新。逢人陪笑面，接物强精神。侥倖遇明主，帡幪感重臣。归来何以报，只此谢尧仁。九日重阳节，东篱赏菊花。歌欢公子事，淡薄野僧家。十五日以前，常在途中，不离家舍。十五日以后，常在家舍，不离途中。正当十五日，跛跛挈挈，百丑千拙。张都料，李作头，凿窍底凿窍，著楔底著楔。双径来来去去人，长安夜夜家家月。六月火边坐，三冬水里走。怒中呈笑面，闹处伸毛手。满载没底船，归来重抖擞。抖擞个甚么，苏州有，常州有。倾盖相逢，已成多事。侧鞭回首，早涉繁词。韶光去也谁能留，长江衮衮无暂休。人生既老不复少，此心未了空悠悠。指天指地，徒张意气。一棒打杀，更无巴鼻。径山今日都卢放过，且要一时脑门著地。数百禅和数十州，褴襂破衲面搊搜。诸方有道不肯学，甘共山僧拽木头。杨歧设忌，做尽鬼怪。径山设忌，一无所解。随分淡淡薄薄，点一杯茶，烧一炷香，谩礼三拜。若谓报德酬恩，兔子吃牛奶。时节不相饶，俄当七月朝。未闻桐叶落，已觉稻香飘。泣露蝉声咽，迎秋雁影遥。有谁相共委，突兀对凌霄。一阳来复，万汇发生。寒谷回春，冰河解冻。昔年当此日，生个老妖孽。殃害大地人，有屈无处雪。云门愤不甘，一棒要打杀。打不杀，至今年年有个四月八。径山今日结夏，不分上中下座。健则运瓦搬椽，困则横眠倒卧。谁管你孔夫子李老君胡达磨，善贾者不停死货。蜻蜓许是好蜻蜓，飞来飞去不曾停。捉来摘除两个翼，便是一枚大铁钉。这个老冻侬，猛利如虎狼。威凛万壑风，眼摇百步光。我昔编其须，脱命于毫芒。至今数十载，毒恨不可忘。此世后世永永不愿见，临风誓此一炉香。千峰万峰浓泼眼，十溪五溪深没腰。只有山翁喜相接，声声惭愧与难消。且道还有所得也无，虾蟆口里一粒椒。黄菊新开剪剪金，忻逢佳节兴难禁。临高无语写幽思，拄杖为吾聊一吟。二由一有，一亦莫守。文殊普贤，泥猪疥狗。天地之根，万物之主。大千无以居其尊，劫石难以并其固。衲僧家，无本据。动静去留，无非活路。进一步，临机没回互。退一步，声色如聋瞽。此功德海无边际，流出当人一念中。一念真心充法界，当知福报亦无穷。恍恍惚惚，杳杳冥冥，非精非物，非佛非心。缺齿老胡得之而不识，飏在乎嵩山之阴。诸人还识得么，水上青青绿，元来是浮萍。佛祖命脉，洞然明白。黑漆屏风，松萝亮隔。孟冬薄寒，仲冬严寒。寒则普天普地寒，结成冰片，冻破泥团。达磨不会，大难大难。雪山六年冻不死，一麻一麦饿不死。无端更道悟明星，跶倒至今扶不起。普贤蹙頞，文殊偷喜。才拟恁么，便不恁么。成现生涯，陈年滞货。雪峰辊出三个毬，?著嵩山破灶堕。只个丛林粥饭僧，滥膺徽号愧无能。临风将底祝君寿，遥指南山千万层。土宿颔下长髭须，净饭宫中生悉达。西天此土绝知音，千古万古阿剌剌。昨日九月九，过了重阳节。今日忆重阳，升堂何可说。拟欲问黄花，黄花虽有在东篱。拟欲问白醪，白醪虽有非我知。不如一时放下衲被幪头，从教门外风飕飕，雨飕飕，幽州江口，采石渡头，三三两两钓渔舟。竿头丝线放还收，时有金鳞上直钩。风月满船虽不恶，争如峰顶冷湫湫。雪峰发九重圣箭，谁敢当锋。三圣跃透网金麟，应无杂食。要明那畔事，须是这边人。三家村里，闹市丛中。妙应无私，临机有准。不是冤家不与邻。径山结夏，不论功过。饭来展钵盂，困则伸脚卧。纵有千人万人，只消一个半个。岂不见流支要打胡达磨。雪峰辊毬，睦州担版。杨歧栗棘蓬，东山铁酸馅。多处添，少处减，留得翠岩眉毛盖眼。一年十二月，月月有月半。何独喜中秋，一时争赏玩。人人尽道十分圆，我道依前缺一半。径山无伎俩，住院多阻障。饭在平江府，口在凌霄上。河港既不通，千里空相望。暂假维摩手，一钵共分饷。现成公案，何事不办。百发百中，无边无畔。捏不聚，拨不散。万籁俱沉兮明月半窗，一色难分兮芦花两岸。达磨西来，添盐减酱。后代儿孙，千般万样。谁信棋盘石，元在凌霄上。山僧恁么道，已是龟毛长数丈。径山门下，无彼无我。大家叠足挨肩，共向无烟宿火。若是香匙火箸，不得动著。不见道丹霞烧木佛，院主眉须堕。健时要坐禅，困时要打眠。肚饥须吃饭，陆地要行船。户牖见通，墙壁生碍。簸箕有唇，洞庭无盖。万籁沉沉，孤月团团。叶零零兮山瘦，风萧萧兮夜寒，不知谁共倚栏干。去年不在家，虚过重阳节。今年既在家，须要强施设。淡水煮冬瓜，真个滋味别。不知滋味者，却似嚼生铁。重岩风露清，深院霜天晓。一曲少林春，几人弹得妙。自古弹者希，亦复听者少。以之赠伯牙，伯牙不肯要。以之献子期，子期拍手笑。休休，不如留取自弹一曲，何似大石调。径山不敢相谩，开口便见心肝。今朝十月十五，下元解厄水官。天清地宁，庆袭一人。九州四海，咸被尧仁。熙熙然涵泳化育，犹千花万卉之逢春。五峰门下，百种全无。僧床迫窄，堂供萧疏。脚下踏著底，破砖头碎瓦砾。面前撞见底，王獦獠李麻胡。恁么薄福住山，真个辜负老胡。禦寒古有家风在，三个柴头品字煨。今日无柴又无炭，从教各自拨寒灰。一见便见，更不再见。张颠草书，李广神箭。旧年佛法，说到腊月极尽头。新年佛法，又从正月还起头。若论起头与极头，都卢只在拄杖头。一二三四五，各各面相睹。甜瓜彻蒂甜，苦瓠连根苦。晓来瑞气郁葱葱，流出恩波自九重。地厚天高何以报，饱看南岳祝融峰。龙蛇混杂，凡圣交参。儱儱侗侗，颟颟顸顸。烧香草舍蚊烟，礼拜小儿匍匐。杨歧顶上握拳，何似镇州萝卜。噫，有年无德。一夏已满，无事不办。遂府钵盂，邛州磁碗。指月与话月，檐雪共填井。玩月与捧月，未免弄光影。月聻彷佛似盐官扇子，元来恰是云门胡饼。世人住处我不住，世人行处我不行。天下丛林今日开炉，诸方老冻侬声鼓集众。唤起凌霄峰顶龙，纵横变化妙难穷。一声霹雳擎头角，三日为霖四海通。扰扰匆匆，晨鸡暮钟。瑞岩不会，唤主人翁。云收雾敛，地辟天开。处处弥勒，门门善财。安得真男子，同上黄金台。二月复二月，韶光尚可留。雪消深涧底，花发旧枝头。万木寒威解，千峰翠色浮。有谁知此意，相共倚危楼。"}