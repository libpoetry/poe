{"id":"743025","title":"青海道中","dynasty":"清","author":"杨揆","text":"朝从青海行，暮傍青海宿。平野浩茫茫，隆冬气何肃。悬车通间道，万骑夸拙速。严霜拂大旗，边声动哀角。飞沙怒盘旋，迎面骤如雹。时当泽腹坚，海水冱而涸。层冰摇光晶，黯惨一片绿。或闻大声发，冻折千丈玉。中流起危峰，势可俯乔岳。将倾未倾云，欲飞不飞瀑。云是太古雪，厌叠如皲瘃。出没罔象形，吐纳蛟蜃毒。西荒此巨浸，洪流所潴蓄。卑禾百战地，秦汉尚遗镞。萧萧古垒平，兀兀边墙矗。青磷风焰小，白骨苔花驳。夜深驻戎帐，冻土遍硗埆。冷月悬一钩，荒荒堕厓谷。嗟哉征戍士，辛苦离乡曲。试听青海头，烦冤鬼犹哭。"}