{"id":"688676","title":"钤山御书楼成自述短诗","dynasty":"明","author":"严嵩","text":"楼成东圃定何如，缃帙牙签尽赐书。延眺巧当山色处，对扬荣荷圣恩馀。三春花气薰兰芨，五夜虹光映斗墟。留与后人传世泽，要知经训是菑畬。十载虚叨列近臣，宝函宸翰拜恩频。云霞捧出天家制，琬琰藏为奕世珍。万古江山开栋宇，百年忠孝报君亲。愿将天保歌周历，夜傍奎躔礼北辰。頖邻松竹是吾庐，廿载辛勤此卜居。山近云烟浮几案，门深宾从拥轩车。敢将新构誇仑奂，但愿淳风挹里闾。他日若论归老计，邺侯惟有满家书。"}