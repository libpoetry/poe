{"id":"735415","title":"越溪行","dynasty":"清","author":"彭孙遹","text":"越来溪，公莫渡。行人隔水呼唤频，舟子掉头不肯顾。波平如掌帆不前，碧湖澄静生寒烟。县官封船供应急，经今一月还复然。公家用物有定数，民间那得知其故。日日官船进女城，依然船数不加盈。昨闻大师至，已泊南濠隈。太守亲自出，平明骑马来。官来犹自可，兵来烈如火。弓刀装小舠，人马乘大舸。越来溪，公莫渡。捉船未已还捉人，劝君漫出城西路。"}