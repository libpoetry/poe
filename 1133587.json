{"id":"1133587","title":"酹江月 其一 梅和彦国","dynasty":"宋末元初","author":"仇远","text":"探春消息，觉南枝开遍，北枝犹阙。越女娉婷天下白，堪与冰霜争洁。孤影棱棱，暗香楚楚，水月成三绝。行云不动，素波轻浣尘袜。回首雪里关山，玉龙吹怨，似替人幽咽。溪上园林应满树，一径莓苔萦折。金马疏篱，玉堂茅舍，终是风光别。寻花欲语，对花却又无说。"}