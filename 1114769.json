{"id":"1114769","title":"辛亥元夕坐间和刘景文韵","dynasty":"宋","author":"李曾伯","text":"客心似向汉槎来，便盍观光近斗台。王俭池边新节物，刘郎观里旧根栽。饶人老月添春好，特地痴云际晚开。明岁传柑天上宴，马头犹记渚宫回。多谢孀娥得得来，肯陪绿鬓映黄台。剪成绛蜡灯间艳，移向青油幕底栽。万目竞拚通夕看，两眉赢得片时开。祗怜人亦牵丝戏，任向当场弄几回。"}