{"id":"1236353","title":"和樵云韵","dynasty":"元","author":"陈泰","text":"玄风远叹结绳初，小邑烹鲜特绪馀。门外树阴彭泽传，窗间草色郑玄书。醉看华发惟诗在，笑抚高怀与世疏。闻道九霄鸾凤集，可能橡栗更随狙。风清槐幄雨晴初，僮仆炊舂午梦馀。鹤怨北山羁客赋，鲸归东海故人书。平生翠竹怀千古，何日黄金遂两疏。忽有候门来报事，又将巾服困猿狙。"}