{"id":"1209149","title":"赠朱敬之","dynasty":"元","author":"张仲深","text":"葩云缥缈连三岛，古堞高悬浙东道。七城斗列奠南邦，吹彻梅花海门晓。紫阳仙客天上来，蹋蹋骄蹄春騕袅。簿书鞫谳自清幽，玉帐参谋笑谭了。十年省署足优游，一日瀛洲事幽讨。团团薇露滴晴垣，濯濯莲香沉秋沼。遂令胸次饱清腴，时复霜毫恣挥扫。丹青杂揉绚天葩，破墨淋漓敚华藻。书生有母抱孤真，素发萧萧已垂老。愿持色笔发潜辉，解使深恩等钧造。"}