{"id":"213117","title":"一寸金·秋压更长","dynasty":"宋代","author":"吴文英","text":"秋压更长，看见姮娥瘦如束。正古花摇落，寒蛩满地，参梅吹老，玉龙横竹。霜被芙蓉宿。红绵透、尚欺暗烛。年年记、一种凄凉，绣幌金圆挂香玉。顽老情怀，都无欢事，良宵爱幽独。叹画图难仿，橘村砧思，笠蓑有约，莼洲渔屋。心景凭谁语，商弦重、袖寒转轴。疏篱下、试觅重阳，醉擘青露菊。"}