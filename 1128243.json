{"id":"1128243","title":"借居毗陵东门四首","dynasty":"宋","author":"程俱","text":"客去不能寐，翛然清夜阑。楼居俯长川，仰视天宇宽。长川濯云汉，错落星宿寒。青灯故可亲，且还对尘编。其人骨已朽，千载与我言。掩卷三太息，虚檐清露漙。急景不可挽，吾生岂无涯。吴中十年旧，须鬓亦已华。嗟我壮且老，方知失林鸦。欲归巷无庐，欲驾涂无车。而子亦羁滞，心事如蓬麻。人生无巧拙，命耳将如何。猗猗隔河树，羃羃缘阶草。时当长养候，颜色岂不好。萌芒忽柯叶，茂大旋枯槁。滔滔不自知，但见壮而老。人生亦草木，万化迭侵扰。朱颜日夜变，素抱岂自保。借居临官道，堂阴俯长河。前车接来轸，从棹纷相摩。我独居其间，超然啸而歌。颇从故人语，安用高轩过。旁有五亩园，不知主谁何。时能曳屐往，岂异吾山阿。"}