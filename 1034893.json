{"id":"1034893","title":"丁大监文伯得余近作读之疾愈以诗见贻","dynasty":"宋","author":"魏了翁","text":"黔巫之南溪水兹，山粗石恶不可治。崇宁边臣务广地，山刊石断林木斯。其间掌许号为郡，如以土偶安须眉。中州人物犹此任，累臣舍是夫何词。况于风气少疵疠，且幸习俗无浇漓。饱餐贱米温旧读，书味隽永忘其疲。坐看岁龙度丑戌，几见秋月弦虚危。都梁有吏云端来，持书火急如符移。美人家在九芙蓉，门墙突兀那可窥。联缄累牍梦邪非，一年两度划见之。我诗但能愈君疾，君解与世医狂痴。乖逢休戚信有命，叹上不使非知医。"}