{"id":"562011","title":"白茅歌美华亭丞盛彦忠","dynasty":"明","author":"贝琼","text":"山东未息马，山西尚挥戈。急起州县丁，北开白茅河。海风裂面天雨雪，山高水深不见月。万人凿土如凿山，河边死者谁收骨。白茅河成如白虹，百里直与昆城通。将军不待驱鬼工，平地遂作鱼龙宫。问谁爱民如爱子，华亭盛侯古莫比。昔去今还悲复喜，非汝身为白茅鬼。盛侯之德之水，千古万古流不已。"}