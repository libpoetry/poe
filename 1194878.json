{"id":"1194878","title":"朝元引四首","dynasty":"唐","author":"陈陶","text":"帝烛荧煌下九天，蓬莱宫晓玉炉烟。无央鸾凤随金母，来贺熏风一万年。正殿云开露冕旒，下方珠翠压鳌头。天鸡唱罢南山晓，春色光辉十二楼。万宇灵祥拥帝居，东华元老荐屠苏。龙池遥望非烟拜，五色曈昽在玉壶。宝祚河宫一向清，龟鱼天篆益分明。近臣谁献登封草，五岳齐呼万岁声。"}