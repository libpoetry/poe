{"id":"222466","title":"读书亭·古人不可见","dynasty":"宋代","author":"陈文蔚","text":"古人不可见，千卷留遗编。要非纸上语，至理实参前。列圣精微心，舍此将何传。极本会於一，枝叶数万千。博文可约礼，掘井志得泉。兹乃读书旨，涵泳当忘年。勿以急迫求，留神尝静专。说勿事悠悠，岁月空推迁。久而竟纯熟，脱落不知然。众理斯旁参，如海地百川。又如庖丁刀，体解牛无全。超然得我心，枫鉴非方圆。书在言语后，用起言语先。唐人资缀缉，汉儒拘训笺。记诵日益博，畴知心鉴昏。祗足聘驰骛，与道实天渊。镇山名亭意，难与世人言。方将屏俗虑，日夕亲圣贤。见闻岂足道，孰是入德门。隐几无别事，真趣在穷研。一时忽冰释，花柳春无边。此时案上书，始可付蹄筌。"}