{"id":"723826","title":"会","dynasty":"南北朝","author":"萧衍","text":"少时学周孔，弱冠穷六经。孝义连方册，仁恕满丹青。践言贵去伐，为善存好生。中复观道书，有名与无名。妙术镂金版，真言隐上清。密行贵阴德，显证表长龄。晚年开释卷，犹日映众星。苦集始觉知，因果乃方明。示教惟平等，至理归无生。分别根难一，执著性易惊。穷源无二圣，测善非三英。大椿径亿尺，小草裁云萌。大云降大雨，随分各受荣。心想起异解，报应有殊形。差别岂作意，深浅固物情。"}