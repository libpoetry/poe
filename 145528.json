{"id":"145528","title":"秘书山中草堂","dynasty":"宋代","author":"释文珦","text":"谢客开山兴，深居寄草堂。曲阑凭野色，虚牖敞晴光。路转青林合，泉流碧涧长。群峦分向背，平楚接微茫。兰茝含幽洁，松筠傲雪霜。玄猨啼夜月，青鹤舞朝阳。地僻烟霞古，云深草树凉。藤梢藏钓石，桂子落琴床。为识禽鱼性，终辞鸳鸯行。真曾脱颖出，只作善刀藏。不爱烧金术，唯留煮石方。赋诗閒点笔，勘易静焚香。酿酒应浮白，收茶自过黄。秋来看{左各右刂}竹，春尽课劙桑。水暖分鱼种，崖寒取蜜房。人高徵士节，天动少微芒。道在名难隐，身閒乐叵量。更知齐指马，诚足傲羲皇。萧散氛埃表，高风不可忘。"}