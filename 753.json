{"id":"753","title":"饯王尚书出边","dynasty":"唐代","author":"张九龄","text":"汉相推人杰，殷宗伐鬼方。还闻出将重，坐见即戎良。上策应为豫，中权且用光。令申兵气倍，威憺虏魂亡。树比公孙大，城如道济长。夏云登陇首，秋露泫辽阳。武德舒宸眷，文思饯乐章。感恩身既许，激节胆犹尝。祖帐倾朝列，军麾驻道傍。诗人何所咏，尚父欲鹰扬。"}