{"id":"829473","title":"夜起看牵牛花寒气冻然不可久立慨然有作","dynasty":"清末近现代初","author":"陈曾寿","text":"太白耿残辉，孤月隐云端。鸡声四野起，独袂一何寒。蟋蟀动微吟，欲咽意已阑。一身馀死灰，块影依栏干。苍茫万古去，逝者孰控抟。人道既永息，何者为坤乾。还归入室坐，孤花对汍澜。窜身万馀里，腐心三十秋。毕竟何所得，閒卉相绸缪。虩虩震往来，六合成一丘。魂断故山垄，目极滔天流。非族心必异，况为枭鸺鹠。但求隆二伯，不问党与雠。我今复异此，厄甚刘并州。"}