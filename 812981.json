{"id":"812981","title":"题画 幽王烽火戏诸侯","dynasty":"清","author":"张玉纶","text":"离宫烽火暮云浮，甲马森森聚列侯。拚得江山博一笑，周王真是解风流。红颜薄命岂前因，一曲琵琶恨尚新。边塞安能凭女子，当年将相是何人。莫向奇功震海滨，藏弓烹狗事频频。试看江上垂纶者，曾是沙场惯战人。黄叶西风雁叫天，依依送别最堪怜。功名一事成何物，惯折人间并蒂莲。"}