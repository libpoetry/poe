{"id":"721342","title":"次韵答龚升璐三首","dynasty":"明末清初","author":"陈恭尹","text":"勿用潜龙德，无双国士名。江城逢永夕，风雨恋同声。竹实非时赏，琪花岂世荣。夜闻论战伐，一倍切归耕。北望犹龙战，西飞空雁音。英雄时不作，广武叹何深。念子辞莲府，将归旧竹林。子春有高节，不独爱豪吟。孤云虽异托，高烛数同堂。深浅看浮白，升沉付彼苍。别来频有寄，欲报不成章。倘枉山中驾，秋英未乏粮。"}