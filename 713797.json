{"id":"713797","title":"汪虞部以咂嘛酒惠奠华姜赋谢","dynasty":"明末清初","author":"屈大均","text":"华姜本秦人，平生爱芦酒。华山玉泉与醴泉，槐曲酿之尝在手。截竹为筒一尺长，华夫相对吸天浆。注以玉女洗盆水，糟中时有莲花香。自到岭南芦酒少，荔枝龙眼甜难尝。樽石先生知嗜好，惠我数罍手所造。秦娥一笑忘他乡，粤客三杯通大道。夫妇欢娱曾几时，一朝蕙草先秋萎。中圣中贤我不忍，含哀久与杜康辞。先生悯念黄泉下，芦酒今朝奠一斝。馨香更用返魂烧，清冷如将甘露洒。恍惚既醉朱颜酡，姗姗来迟可奈何。意气未能忘赋客，精灵应解报恩波。"}