{"id":"1119683","title":"雁汊东守风四首","dynasty":"宋","author":"陈造","text":"枉渚八日留，池口百里近。东风翻白波，寸步不容进。如许天吴怒，颇讶地轴震。崩腾雪山飞，胆掉老眼晕。岂惟佐豪吟，更觉苏宿疢。还家可指日，去意复小靳。遗体泰山重，瞢敢诿忠信。流坎随所遇，迟速吾不问。蓬窗隔世尘，但有书满床。度日无与虞，日课一指彊。坐免鹜雁聒，自诧肝肺香。奔骥踠足意，翛然吾自忘。贤否岐非是，徇己乃所望。温故餍新得，但觉此味长。晚来炮车云，翻空更漂扬。吾书未渠尽，更借灯烛光。惊麋砀洪浸，何人矢丽龟。遂令老病叟，珍毳及晚炊。野鹿敢伯仲，江鲟让甘肥。淮人笃乡义，贱乞等韭葵。向来无人境，沙漫水无涯。市声不到耳，茭苇相因依。今无暴客虞，解衣候朝曦。厚味真过矣，安食如含饴。东趣长风沙，移柂取空隙。波头蛰飞雪，幸矣不数刻。连延百家聚，俯瞰白沙碛。卖饼售虾菜，傍舷忽络绎。矧闻淮南音，眼中便乡国。田翁颜甚温，村酒酽堪吃。突兀戎官廨，户柱相映赤。颇喜霜夜眠，更鼓听历历。"}