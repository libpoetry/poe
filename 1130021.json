{"id":"1130021","title":"颂古五首","dynasty":"宋","author":"释道行","text":"西天屠子气雄豪，欺负神洲罪莫逃。武帝当头轻一拶，果然提起活人刀。不是风幡动，天生李老君。出胎头上发，寸寸白如银。一语离窼窟，千生出盖缠。夜来风雪恶，木折古岩前。金不博金，水上洗水。二祖脑后露腮，达磨当门无齿。生死自怜同室穴，因何中路隔关山。一朝忽得亲儿證，趯踏方知盖覆难。"}