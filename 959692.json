{"id":"959692","title":"淮扬大水","dynasty":"宋","author":"郑獬","text":"淮扬水暴不可言，绕城四面长波皴。如一大瓢寄沧海，十万生聚瓢中存。水之初作自何尔，旧堤有病亡其唇。划然大浪劈地出，正如百万狂牛奔。顷之漂泊成大泽，壮士挟山不可堙。居民窜避争入郭，郭内众人还塞门。老翁走哭觅幼子，哀赴卒为蛟龙吞。岂独异物乃为害，恶人行劫不待昏。此时虾蟆亦得志，撩须睥睨河伯尊。附城庐舍尽水府，惟见屋脊波间横。间或大雨又暴作，直疑瓶盎相奔倾。沟渠涨满无处泄，往往床下飞泉鸣。只恐此城澒洞彻，城中坐见鱼颊生。豪子室中具大筏，此筏岂便长全身。朝夕筑塞渐排去，两月未见车间尘。且喜馀生尚存世，资储谁复伤漂沦。京师乃处天下腹，亦闻大水来扣阍。至于河朔南两蜀，长江大河俱腾掀。岂惟淮阳一弹地，洪涛乃撼半乾坤。臣闻九畴天公书，三十六字先五行。兹谓水德不润下，盖与土气交相争。愿召近臣讲大义，使之搜凿灾害根。下书遣使巡郡国，旷然一发天子恩。家贫溺死无以葬，赐以棺轊收冤魂。蠲除租赋勿收责，宽其衣食哺子孙。开发仓库收寒饿，庶几疮痏无瘢痕。不尔便恐委沟壑，强者趣聚蚕虱群。伏藏山林弄凶器，今可先事塞其源。朝廷固当有处置，贱臣何者敢僭论。元元仰首望德泽，惟愿陛下无因循。"}