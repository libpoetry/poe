{"id":"698385","title":"湖口望君山","dynasty":"明","author":"凌义渠","text":"黛螺一点寄清都，映入微茫看欲无。匝地云涛晚渐合，沉沉片影不胜孤。幻成蜃市偶分明，有处居然通凿耕。虔奉湘君君一岛，缁流渔户即编氓。块阜曾闻接水宫，有无灵昧古今同。心知未得乘流上，但看帆帆趁好风。孤光戛戛骤能安，万叠冲波泄不乾。未免替愁风雨夜，鱼龙挟去恐非难。"}