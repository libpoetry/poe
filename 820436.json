{"id":"820436","title":"凤凰台上忆吹箫 七夕用漱玉韵","dynasty":"清末近现代初","author":"梁启勋","text":"一水盈盈，双星隐隐，沉沉谯鼓城头。有素秋千顷，斜月如钩。拚取金樽醉倒，凭起舞、莫便归休。芳时节，新菱正上，未老清秋。难休别肠撩乱，红蜡袅炉烟，帘幕香留。念穿针情味，人在高楼。萤火低檐还起，良夜永、炯炯双眸。何时见，银河乍浅，不识离愁。"}