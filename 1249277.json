{"id":"1249277","title":"游大慈山","dynasty":"元末明初","author":"戴良","text":"水行境谓尽，陆出路旋通。乃即苍松径，步入青莲宫。连嶂既崷崒，密林亦葱茏。地涉清净界，身游紫翠重。临流玩广沼，企石眺奇峰。寒镜湛秋夕，碧玉划晴空。兰若与年峻，象筵缘教崇。谒祠慨乡相，寻僧叩禅宗。契理已无像，观念岂有穷。愿绝区中缘，永依尘外踪。嗒然遗身世，年齐天地终。"}