{"id":"1236204","title":"同袁副使游西城","dynasty":"元","author":"杨弘道","text":"杖藜徐步小溪傍，属玉双飞水满塘。乔木苍烟馀故国，败荷衰柳更残阳。惜无浊酒供秋兴，谁借扁舟趁晚凉。再约小亭终一到，与君连日倒壶觞。沧浪之水舞雩风，四海何人识此翁。坚坐久拚抛世事，暂来浑欲挽诗穷。青山与我真知己，白发临流少化工。今日从容天地里，一杯春露笑谈中。"}