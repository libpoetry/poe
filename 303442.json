{"id":"303442","title":"大酺·又碧梧凋","dynasty":"现代","author":"黄侃","text":"又碧梧凋，西风晚，秋满江头城郭。鸣蛩催织罢，远砧声飞度，数重帘幕。簟浥文波，灯垂冷穗，孤馆偏嗟离索。雕梁红襟燕，报归期转近，素书须缚。叹天末凝情，梦中寻路，信音空托。循环看晦朔。但长送流景填哀壑。尽换替霜前征雁，露下寒螀，好年华暗中销却。料到伤秋客，添蒜发镊来纷落。听萧瑟钟鸣曲，云海悲思，都付回肠绵邈。病怀倩谁遣着。"}