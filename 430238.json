{"id":"430238","title":"绮寮怨    和清真","dynasty":"近现代","author":"黄浚","text":"旧梦和天俱远，枕函寒易醒。耿此际、落月窥樽，念残雪、定照江亭。当年长为北客，觚棱外、一角山映青。撚鬓丝、不飏春风，金仙恨、辞汉清泪盈。故国漫思雁程。哀筝几柱，临秋记弄琼琼。别韵凄清。倚帘立、殢愁听。星眸玉颜都老，更何事、可牵情。阳关渭城。釭花那忍剔，看粉零。"}