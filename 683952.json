{"id":"683952","title":"初入理圜土","dynasty":"明","author":"王世贞","text":"日予事铅椠，握志在皇羲。泣车岂不深，化理一何卑。咎繇固贤圣，毋乃逊后夔。人情如趋湿，盛时能豫衰。更以秩守寄，身为狱吏师。悠悠互朝暮，戚戚此圜狴。圜狴何崔嵬，贯曜丽幽方。当昼日返冥，踰春草不芳。纠纠禦呵怒，离离累讯伤。下当迩重泉，上永隔天阊。谁悉逝矣故，更悲来者长。庭前有高树，好鸟相因依。固以效和鸣，鸣声一何悲。疑歌复疑诉，流调更流悽。此鸟宁有异，听怀多是非。"}