{"id":"595774","title":"经徐孺子墓","dynasty":"明","author":"李时行","text":"汉道日隤颓，皇纲弛难收。群小握机要，李杜堕奸谋。耿耿徐夫子，端居识其由。饬躬事温清，敛志遵园邱。秉操瑩不磨，浮荣安足尤。生刍致踰元，下榻望弥修。可否夷惠间，溷世扬清流。嗟余远行役，飘摇入南州。凄其枳棘丛，断碣标荒陬。芳踪随化灭，高风邈难求。千秋徒景切，驱马重迟留。"}