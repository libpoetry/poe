{"id":"1225547","title":"送叶伯奇入官","dynasty":"元","author":"赵偕","text":"朔风列列，海天茫茫。良朋告别，我心皇皇。既卜隐居，花屿之阳。既有诸贤，可以徜徉。岂宜今日，有兹远行。吁嗟大道，不明久矣。矧我后进，流俗靡靡。正喜幽人，所居依迩。开我清明，涤我尘滓。庶其有赖，日新无已。不谓此行，匪人可止。荡荡上帝，厥鉴昭然。福善祸淫，至公无偏。吾友伯奇，道心本全。落落默默，融融渊渊。于人弗欺，常畏于天。矧今执政，笃于敬贤。岂不念女，孝心虔虔。岂不容女，奉安尔父，以享万年。"}