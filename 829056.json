{"id":"829056","title":"由京师寄和廉南湖二首","dynasty":"清末近现代初","author":"吕碧城","text":"笛声吹破古今愁，人散残阳下庾楼。强笑每因杯在手，俊游恰见月当头。谈空色相禅初證，思入风云笔自遒。沧海成尘等閒事，看花载酒且勾留。瞥眼韶光客里过，心期迢递渺关河。茫茫尘劫诸天黯，袅袅秋风万水波。山鬼有吟愁不尽，菩提无语意云何。欲探皕六兴亡迹，残照觚棱宝气多。"}