{"id":"1028211","title":"游白石岩","dynasty":"宋","author":"楼钥","text":"我游仙都观独峰，辙迹虽在车不通。鼎湖望极几怊怅，怅无羽翮凌天风。兹来乐成望白石，玉甑突兀摩苍穹。人言真人老聃裔，凿开洞府遗仙踪。无人共登青云梯，跻攀伴我惟枯筇。萦回约略三十里，踏遍万叠高巃嵷。断崖泠泠落残雨，双石凛凛亭孤松。却从山椒下谷口，石栏屈曲遮碧棕。颇疑山高气凝凛，古来积雪今未融。是谁玉斧妙镌斲，仙洞双辟惊神工。岩深白日尚幽閟，别有石窍开天聪。传闻峰头贮清泚，苔罅涓滴声冬珑。奋身更与上虚阁，海山错立烟濛濛。脚底千山行伏龙，手挥五弦俯冥鸿。霜林摇落当玄冬，长啸一览万象空。解衣寄宿旦过寮，魂梦亦堕冰壶中。晓看日出沧海东，蜡炬百万烧天红。眼高不数雁荡雄，行田下笑康乐公。未能辟谷追仙翁，颇亦有意栖琳宫。三山不觉去人远，安期羡门宜相从。骖鸾驾鹤太多事，但欲御气游无穷。"}