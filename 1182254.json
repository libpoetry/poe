{"id":"1182254","title":"寄旧山隐者","dynasty":"唐","author":"姚合","text":"别君须臾间，历日两度新。念彼白日长，复值人事并。未改当时居，心事如野云。朝朝恣行坐，百事都不闻。奈何道未尽，出山最艰辛。奔走衢路间，四枝不属身。名在进士场，笔毫争等伦。我性本朴直，词理安得文。纵然自称心，又不合众人。以此名字低，不如风中尘。昨逢卖药客，云是居山邻。说君忆我心，憔悴其形神。昔是同枝鸟，今作万里分。万里亦未遥，喧静终难群。"}