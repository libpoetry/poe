{"id":"739487","title":"崧台送孙槲峰之珠江并劝其归龙眠","dynasty":"清","author":"劳孝舆","text":"红雨满江蝉咽树，牂江东下无停处。我来端溪几何时，我今未归君何去。屈指才计一月耳，邂逅便订千秋心。酸言字字贯金石，高文言言振琅琳。王孙老矣不免饿，茫茫四海谁知音。探囊岂有缠腰贯，倒箧只存掷地金。金声掷地无人识，明月夜光应自惜。君今去我更何言，惟有把君诗过日。只今诸侯多好贤，往往夸客罗鲭筵。请君掉头更勿顾，家山归去看龙眠。桃花沜畔垂云麓，下视余子徒碌碌。他日寻君路不迷，但指啸声出林木。"}