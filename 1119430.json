{"id":"1119430","title":"次韵什邡马主簿二首","dynasty":"宋","author":"陈造","text":"陶谢前踪一笔追，掀天声价旧风驰。瑞时不数九文羽，换骨疑餐三秀芝。蜚电烛岩方左席，明珠照乘忽清漪。裹创瞢欲凌坚阵，可讳含毫不自持。纷纷过眼甚螽斯，胆掉惊逢骥騄驰。献替付君温省树，朝晡还我故山芝。荆江蜀栈聊舒啸，卷耳思齐正采诗。回首定传天上信，囊荷知傍紫皇持。"}