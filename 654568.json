{"id":"654568","title":"白发行","dynasty":"明","author":"何乔新","text":"我昔年方十六七，面如玉盘发如漆。玉河堤上脩褉时，公子王孙皆自失。圣朝天子诏兴贤，词场早著祖生鞭。杏花园中会群彦，同辈共诧人中仙。天官抡材官粉署，昼阅刑书夜缣素。谁云劳悴损容颜，双鬓青青祗如故。外台持宪陟薇垣，北临汳水南闽山。奸氓老吏窃相语，使君精悍犹童颜。一从仗钺临冀北，渐觉三茎五茎白。承恩召拜秋官卿，犹幸簪中强半黑。去年解绂辞清朝，归来林下自逍遥。满头一夕垂白雪，纵遇春风未易消。少时一览辄成诵，笔底词源似泉涌。于今百过旋遗忘，挥毫不啻千钧重。閒中览镜空自悲，百岁光阴能几时。家人进酒强开慰，天运如此非人为。有形毕竟还销烁，世上应无不死药。何须懊恼伤心神，知命知天且为乐。"}