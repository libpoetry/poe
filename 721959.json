{"id":"721959","title":"立春作","dynasty":"明末清初","author":"屈大均","text":"暖逐立春来，梅花一夜催。气犹晴雪在，声已早莺开。竞掷金钱去，争持宝胜回。水仙吴下至，更买供香台。士女春牛会，欢娱满越台。家家人胜节，一一小年杯。生菜青丝出，陈醪白玉开。食盘邻曲馈，香杂綵花来。春饼兼黄白，团年粉果香。眉怜双女月，发恨一人霜。花事从今始，年光正未央。莫教河畔草，又逐客愁长。处处喧衔鼓，催年是此声。花灯初有市，鸡鞠未当城。已喜三冬暖，尤宜一日晴。春盘多菜品，老圃甚娱情。已得周花甲，应能驻大年。朱颜犹四十，白发未三千。曲逆长贫后，扶风益壮前。春来方一日，已觉客愁捐。冉冉流光去，心孤老大前。王家非我腊，天祐是臣年。梦失双蝴蝶，愁归一杜鹃。春来须努力，饮酒逐花眠。旧国宁无腊，贫家亦有春。书残王正月，泣尽汉遗人。地老千年恨，天私一日贫。梅花怜苦节，相伴过萧晨。穷愁谁得似，萧瑟自年年。王霸知无日，英雄料不天。花寒犹带雪，草暖已含烟。莺燕休多语，教人昼不眠。"}