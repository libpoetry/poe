{"id":"253463","title":"自责·逆风吹面朝连暮","dynasty":"金朝","author":"王寂","text":"逆风吹面朝连暮，蓬勃飞尘涨烟雾。前驺杳不辨西东，驻马临流不能渡。却寻山崦问津焉，山下野老方耕田。举鞭绝叫呼不得，俯首伛偻驱乌犍。可怜野老头如葆，龟手扶犁赤双脚。为言生理固须勤，盍避今朝风色恶。已而野老笑回头，我自家贫仰有秋。官人富贵年如此，胡不收身觅少休。我初无意聊相谑，不意此翁反见诮。莫嗔泷吏笑吾侬，自揣吾侬也堪笑。"}