{"id":"1072543","title":"再和酬王元勃舍人见寄","dynasty":"宋","author":"王庭圭","text":"风电聒天雷动地，老父闭门呼不起。从教卷却屋上茅，偶遇时丰且欢喜。闾阎比岁连旱荒，椎肌斲骨生千疮。羽书止欲调兵食，不贮别库为私藏。吾君拨乱如光武，将军不数韩擒虎。龙神自将羽林儿，折箠一挥开北土。谁识江南刺史天，政平讼理仍丰年。村中傥无石壕吏，吏不捉人人夜眠。"}