{"id":"1054620","title":"赋新繁周表权如诏亭","dynasty":"宋","author":"张商英","text":"乌犀解轴黄金装，吴绫蜀锦鸾凤翔。欧虞飞毫洒中诏，帝曰咨汝田曹郎。汝能教子以义方，济济来仕吾国光。贲汝爵秩及身章，潜德晦耀吾岂忘。田曹有亭在繁上，旧以义方揭亭榜。安知教子三千年，契合前言被天奖。翰林为易如诏名，春入丘园添气象。里老来观归责儿，急寻字解治王诗。綵衣朱幡典便郡，简池太守真汝师。"}