{"id":"779436","title":"金缕曲 题蒲察夫人《闺塾千字文》⑴","dynasty":"清","author":"顾太清","text":"肃肃金闺彦。古蒲察、巍巍令族，声名久远。彤管一枝承内则。不写春愁秋怨。更不假、花针柳线。千字文章传千古，又何劳、列女纷纷传。风人旨，异堪羡。鸥波故事今重见。几生中、双修福慧，才人淑嫒。绣虎雕龙天付与，好是骊珠一串。能使我、读之不倦。俚句勉题容附翼，忝同宗、何故相知晚。何日欲，会君面。"}