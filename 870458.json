{"id":"870458","title":"酬宋湜贾黄中二学士菊花之什兼呈诸厅学士","dynasty":"宋","author":"田锡","text":"靖节先生曾赏菊，东篱有霜花正开。翰林主人共赏菊，北门吟咏有馀才。一唱再和才力健，兼金酬以瑛琼瑰。善歌使人继其志，远寄淮阳知郡吏。淮阳郡中方燕居，跪读重缄尺素书。中有五章章八句，复有三章同一处。五章千叶菊花词，一章副翰学士诗。一章酬和季左司。人前再读与三复，人从日边初到时。敛手先问诸学士，骇目乍窥文字奇。两制别来今已久，朝寄苑丘权太守。眼底唯嫌簿领繁，耳冷不闻骚雅言。重阳锡宴不得与，湛露空思奉至尊。忽捧新诗若为意，闻诗胜得千金赐。受知益感恩顾深，吟赏请言清丽致。清如玉树生天风，丽若露花开锦宫。水精盘中置明月，绛火珊瑚枝叶红。珍则难酬青玉案，文律词锋并化工。因事喻怀堪自惜，神化丹青与刀尺。丹青晕淡刀尺裁，先春雪中生早梅。春饶桃李及时发，牡丹占断芳菲来。芍药羞人娇且妒，玫瑰倚栏笑欲语。帝里春从何处归，巫山雨散朝云飞。遗红堕翠归天下，不失年年三月期。天生百卉各有时，彼何太盛此何迟。兼葭苍苍凝白露，西风萧萧向秋暮。月华篱落有霜华，映篱丛薄生黄花。花寒叶冷无蜂蝶，固无宝马与香车。每因九月当重九，暂时采撷浮樽酒。金钿浮动万岁杯，为君庆祝南山寿。菊不能言为作歌，金壶酒倾生绿波。重台千叶若堪赏，栽培好近金銮坡。"}