{"id":"735337","title":"刺梅园老松行","dynasty":"清","author":"汪文柏","text":"刺梅园中老松树，三载相思今始遇。果然奇绝不虚誉，起伏犹龙令我惧。长身宛蜒走当路，猛爪攫拿如欲捕。鳞甲浑身不知数，狰狞头角作吞吐。嘘气为云喷为雾，奋鬣直往苍穹诉。谁敢攀髯触其怒，任彼登天复回顾。山魈木客安能附，空中定有雷霆护。慈仁虚名落诗赋，欲补十景惟君助。蒲轮徵辟未必赴，傥逢尊者无恐怖。引杖降之归钵去，是龙是松辨其故，具眼人看方不误。"}