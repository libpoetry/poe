{"id":"1031633","title":"拟名都篇","dynasty":"宋","author":"滕岑","text":"名都一何绮，宇内第一州。富贵习奢靡，?御乃其尤。沈沈彼大屋，缭垣峻而脩。主人正恩幸，执事近冕旒。金多不可计，势张渠得俦。藻幄群艳女，雕舆盛华驺。器用尚方亚，服食中禁侔。园池亦何似，三岛与十洲。称者不胜谈，观者徒眩眸。迅雷忽下击，飞电仍穷搜。方恃金玉坚，遽为烟雾收。天道不可欺，崇替定难筹。陈迹变陵谷，谁复为悲忧。"}