{"id":"550448","title":"猛虎行","dynasty":"明","author":"徐熥","text":"樵采当荒郊，林皋猛虎声咆哮。欲往避之，日在崦嵫，旷野啼䲭鸮。四顾徬徨而股栗，猛虎张颐展爪扑人食。余告虎：“吁嗟麟兮，不食生物践生草。尔虎白额斑狸而黑文，貌岂不如麟，胡为不仁而扑我。”猛虎前致词：“我虎居深村，饥来啖牛羊。牛羊啖不足，方思啖人肉。人居城市与人伍，扑食同类何可数。谁言虎猛能咥人，世人之猛过于虎。”"}