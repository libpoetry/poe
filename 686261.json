{"id":"686261","title":"送张㠠山明府转户部五首","dynasty":"明","author":"卢楠","text":"铜梁张仲子，割鸡河水濆。一朝荷圣眷，白璧照玄纁。鸾凤起孤啸，翻飞北天云。昭王亲洒扫，迟尔勒功勋。慷慨国士遇，投分知己恩。一语已肝胆，刎颈即夷门。何云明月珠，吐之隋侯轩。顾兹千里去，辗转悲心魂。郁郁太行云，离离卫川树。啾啾玄猿啼，䬃䬃惊鸿顾。五月搏长飙，将之千里路。努力黄金台，相期共天步。张公有神剑，飞入延平津。雄去雌空留，洒血漰龙鳞。天路既云阔，变化胡可亲。所以道傍子，哽咽双飙轮。诏出彤龙楼，官辞白马县。落花飘云游，英风缅京甸。欲射聊城书，解此闽海战。去去复何言，悲歌振林霰。"}