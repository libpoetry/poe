{"id":"557744","title":"简实即中法师","dynasty":"明","author":"王绅","text":"步屧西郭门，炎埃集絺服。夜投古招提，共假禅房宿。上人海上来，清姿揭梧竹。玄通道眼明，悟彻机锋速。内典既已充，外学亦何足。宗门二三老，延颈深期属。交谊薄烟云，赠言蔼珠玉。一见双眼青，相知恨不夙。问德识渊源，论文究衷曲。灯花吐清辉，庭草荐新馥。未结三生缘，澹然念超俗。"}