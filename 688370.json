{"id":"688370","title":"草庐三顾","dynasty":"明","author":"江源","text":"万古乾坤此卧龙，王孙三顾走隆中。尽多伊吕与王具，剩有汤文下士风。千载君臣茅屋会，两朝经济霸王功。欲知丞相平生事，都在开诚与布公。草庐倾盖咨长策，炎烬重然汉业昌。去就功名方管乐，指挥帷幄失关张。祁山斩将风云暗，渭水屯师日月光。不是将军频枉驾，载歌梁甫老南阳。"}