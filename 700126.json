{"id":"700126","title":"有怀不寐作三子诗三首 唐子定江","dynasty":"明","author":"陶益","text":"忆昔赴选场，与君俱少小。同心畹中兰，比翼云中鸟。作赋拟太冲，学书兼王赵。唐音近若何，怀哉山中晓。萧冈关上路，望之阻且长。眷言念良友，辗转热中肠。文驾骖两汉，标格自昂昂。气象底相似，潇洒贺知章。谷口有佳人，才华席上珍。至理多妙悟，丽藻罕其伦。昔年同笔砚，今日隔江津。念之不可即，梦寐徒相亲。"}