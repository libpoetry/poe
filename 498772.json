{"id":"498772","title":"武夷有茶灶石酒杯洞大藏峰翰墨峰仙机岩棋盘石天壶峰大小廪石幔亭峰仙迹石水帘洞投龙洞汉祀坛大隐峰升真洞一线天灵岩石晚对峰虹桥金鸡洞钟峰玉女峰妆镜台铁笛岩天游峰钓矶石偶即景写怀馀未尽书也 其二","dynasty":"明","author":"黄廷用","text":"我欲编茆曲水傍，白云黄鹤共翱翔。纵游芳草寻春远，閒对赤松驻日长。茶灶岩边泉渍冷，酒杯洞口月流光。分明迥与尘寰隔，大藏犹传翰墨香。"}