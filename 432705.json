{"id":"432705","title":"浣溪纱 沪滨竹枝词","dynasty":"近现代","author":"林庚白","text":"秀发如波照眼明。高跟鞋子御风行。飘然无限楚腰轻。道左娉婷惊铲袜，众中袒裼记回灯。不须更舞却斯登。郊行联臂杂华夷。摇曳心肠漾柳丝。已非吾土欲安之。放学吴娃歌宛转，倚门俄女态迷离。万人如海隐红旗。日本棉纱印度绸。金迷纸醉可怜宵。趁场麻雀夜迢迢。列肆浑成邻国壑，扁舟自美浦江朝。几多矛盾不曾销。如雾楼台见万鸦。买邻墨吏竞浮家。江南开遍米囊花。黧面劳农饥欲死。胁扇贾客乐无涯。汽车虎虎夕阳斜。"}