{"id":"644335","title":"送思上人还霅上","dynasty":"明","author":"释宗泐","text":"玄冬雨雪方载阴，闭门黄叶和云深。重冈复岭乌不度，岂有远客来相寻。怜君两屐无新齿，足趼荒途五百里。扪萝高陟麻姑坛，斧冰乱涉琴高水。为我岩居十日留，夜窗说尽东西州。平生故人得消息，既有新喜仍新愁。我方无以慰幽独，子来何迟去何速。山川悠悠锡影孤，海阔天高一黄鹄。谢君相知未深厚，索我诗词我何有。自嗟百挫英气摧，敢以文字誇人口。君当盛年宜自强，美玉雕琢为圭璋。明朝别后母相忘，水晶宫里泾川傍。"}