{"id":"1115077","title":"送子谨叔","dynasty":"宋","author":"杜范","text":"古道日凋弊，人心竞险薄。风雨晦朝暮，平陆变沟壑。归来寻故庐，六窗静犹昨。殷勤时拂拭，埃尘易侵剥。此地宽且明，休哉有馀乐。大圣不可作，立言百代尊。开卷读且想，凛凛俨若存。古今宁异辙，岂徒资讨论。检点作用处，圣愚从此分。记诵不足言，为道忌多门。大雅久不作，文士日以众。缵缉斗新美，靡靡相溃澒。春禽转巧舌，但可供好弄。取之以终身，只字不可用。古来名节人，往往多朴重。少小从君游，忽已各壮年。蒙铜未披发，忧孽故熏煎。羡君怀利器，吾宗秀而贤。刮摩尽结实，涵揉归本源。圣处猛自力，人物方渺然。聚首日嬉戏，胡乃遽言别。回首十年间，坐令肝胆裂。东阳古佳地，先民有遗烈。为我一酹之，山寒水清绝。无以持赠君，高秋千里月。"}