{"id":"733794","title":"故明景帝陵怀古","dynasty":"清","author":"王士禛","text":"金山南临裂帛湖，荒陵十里鸺鹠呼。夺门事往二百载，行人过此犹欷歔。红墙剥尽古瓦落，莓苔溜雨生铜铺。老松离立色枯槁，但穴虫蚁馀根株。菆涂龙輴礼本杀，矧乃劫火经樵苏。咫尺天寿云气接，抔土独葬西山隅。洪宣老臣稍凋丧，国成一旦归刑馀。勃鞮之问史所贬，讵有宦寺干征诛！黄沙惨淡鼓声死，万乘一掷成累俘。国有君矣社稷重，孙申谋郑无差殊。白登城南翠华返，钱塘司马功难诬。纷纷南渡议和战，乃知计左非良图。同寅之占信奇中，朝衣东市嗟何辜？剑南归来西内闭，唐家父子输厩奴。处人骨肉事非易，子臧季札今则无。功罪千秋有特笔，九鼎一发须人扶。谥同泉鸠理太酷，纪年犹幸无革除。裁令流水良亦足，宁论玉匣还珠襦。欲落不落夕阳下，吊古且复留斯须。残碑灭没牛砺角，石玃横卧苍髯须。君臣一代尽宿草，雍门太息当何如？"}