{"id":"1121517","title":"玉梁道中杂咏","dynasty":"宋","author":"罗与之","text":"一别三会峰，转烛阅半纪。山根石上苔，已没旧屐齿。摩挲青青松，彼树犹如此。眷言枕清流，为洗嚣尘耳。清商从西来，剌剌满林坞。草木倏变衰，柯叶不相顾。昔时翳空云，今作连山雨。菊花犹强项，篱边争媚妩。片石能邀人，憩此两足趼。忽逢黄冠师，对语白云巘。眼中景物饶，恨我蓬荜远。踌躇不忍去，泉石倘可剪。峭壁围莽苍，荒蹊人削迹。时闻芦苇丛，野鸟话岑寂。浮生虽有涯，幽讨当无极。御风独长啸，此心谢鞿絷。晓霜媒薄寒，岩壑失故绿。轻飙振槁叶，唱彻阳关曲。秋光何足怜，嗟此岁事促。愁吟思无聊，日没西山麓。泠泠涧底泉，破碎山根翠。似欲留佳客，曲折二十四。我行无定止，蜡屐信所诣。偶来倏舍去，乘兴聊复尔。支枕郁木山，月色瑩如洗。林幽枕席清，景胜魂梦伟。丁当鸟忽啼，令我惊欲起。金丹事可期，永愿供薪水。乾坤扫阴霾，晴色敞幽谷。山川荐秋容，奇秀若可椟。千岩寄一筇，万里付双目。行行翠烟中，日与清景逐。濛鸿玉梁境，缥缈云霞仙。月坛白云洞，遗址空依然。千年唯乱石，蹲踞秋山烟。徘徊莫可觅，酌尽丹井泉。尘坌不可耐，飘然入林坰。稍觉道心胜，渐至诗脾清。静极生孤愁，耿耿难为情。喧寂两莫惬，吾意何由平。"}