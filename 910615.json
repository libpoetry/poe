{"id":"910615","title":"彦升索春晖亭诗予昔登亭上见凡赋诗率比兴于寸草如东野初语予疑命名者意在春晖育物如慈母之贤欲彦升朝夕视亭名必有得矣今无负于春晖予是以有作也","dynasty":"宋","author":"李新","text":"雕龙雏老师，块坐司莩灰。东皇驾青车，先动一信来。咸池洗日光，拥出扶桑台。从前幽谷根，细甲亦以开。百嘉各分荣，差遍岭头梅。玉壶花箙迟，舒景讵可催。河水澌液流，暖意何限回。要见物化工，无处求枯摧。晴晖最浩荡，气律浃九垓。慈母融和心，抚弄从提孩。明眸照封胡，笑齿发老莱。君求赋春晖，世岂无邹枚。孝报日益丰，但先植三槐。"}