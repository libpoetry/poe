{"id":"678090","title":"赋得空江秋笛赠郑浮丘助教","dynasty":"明","author":"陈完","text":"大江白露下，秋气横中流。翛然一笛响，远自江上舟。洲前向晚霁凉雨，三弄分明作人语。思逐飞鸿海际来，声随白鸟云边去。须臾引羽转清商，芦叶摵摵蒹葭黄。惊回少妇孤篷梦，搅断羁人万里肠。驻宫又复变流徵，银河澹澹天如洗。猿鹤秋吟绝岛云，蛟龙夜吼寒潭水。祗今谁识桓伊心，悠悠人世无知音。曲终徙倚重回首，落月苍茫烟霭深。"}