{"id":"313878","title":"贺新郎·招客论文字","dynasty":"现代","author":"萧劳","text":"招客论文字。对栏前、芙蓉讯水，玉泉清泚。人似雨中黄叶树，吹落秋风满地。觅坛坫、诗盟寒矣。韵事犹传张京兆，画棋枰、淡扫双眉翠。关塞远，遂归计。残编弃尽蟫鱼死。念天涯、朋交在否？雁无书寄。欲访君居潮依旧，偏阻征航一苇。正卧病、哀蝉声里。烛影红摇逢除夕，谱新词、按拍年年记。回首剩，几行泪。"}