{"id":"1042214","title":"和王待制新作白鹭亭七言十韵","dynasty":"宋","author":"刘敞","text":"六朝形势会层轩，前俯苍洲却践山。二水中分鉴澄澈，万峰离立翠回环。古人遗赏兴亡外，良守来居仁智间。听讼遂同棠树爱，放怀真与海沤閒。啸馀风雨知何处，望及云霞若可攀。乔木参天怆城郭，浮萍满地笑人寰。楚谣清绝酣秋兴，吴拂从容舞玉颜。象魏由来心自远，湡浯聊复乐忘还。掖垣幸许追遐躅，天禄仍欣接近班。尘土扬州头欲白，远从君借慰疏孱。"}