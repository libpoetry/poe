{"id":"1105516","title":"显仁皇后挽词三首","dynasty":"宋","author":"王十朋","text":"妫汭嫔天子，涂山毓圣人。聪明配昭献，慈俭继宣仁。汤沐宁私己，园陵不病民。鸿休耀彤管，无复数娀㜪。八秩年无憾，三仁谥有辉。瑶池燕仙侣，窆石葬遗衣。忽睹龙輴去，犹疑騩驭归。圣情哀不尽，泪向禹陵挥。代邸迎归日，炎图喜中兴。解将天下养，惟有圣人能。方庆朝长乐，俄惊望献陵。寝园祗奉处，拥绋泪垂膺。"}