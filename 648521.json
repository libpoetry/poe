{"id":"648521","title":"瑞星诗","dynasty":"明","author":"杨士奇","text":"惟天之高，荡荡难名。仁覆万类，大德曰生。惟君宪天，行天之道。仁育群生，下民是保。天监君德，有允肖之。来享来歆，为祥为祺。皇钦天命，嗣临大宝。严孝宗庙，祗奉圣母。夙夜恭勤，惟德之霈。始于家邦，弘及四海。饥者食之，寒者衣之。槁者濡之，仆者植之。如艺黍稷，薅莠与稂。驱去螟螣，罔俾害伤。矜恻鳏孤，抚字无告。有昧弗率，勉勉教诏。除其凛冽，敷之融和。化戚以愉，易啸以歌。立纲布纪，惟贤之庸。推亡固存，履道大公。乃脩德化，制礼作乐。天叙有常，人文焕若。芒芒四裔，雨露所坠。慕义归诚，靡或弗至。上帝曰俞，允光予命。何以报锡，式鸿厥庆。嘉禾异麦，骈出于下。骈出于上，庆云膏露。宣德庚戌，月维己丑。其日丁亥，夕瑞在酉。大星如丸，九斿之傍。有彗若射，金玉其煌。素蟾东生，皎乎相辉。河汉为蒙，参井为微。厥名含誉，太史敷奏。百辟嵩呼，贺祥献寿。皇德仁圣，谦让是崇。归功穹祇，归功祖宗。归功圣母，亦及臣子。申命饬励，敬哉无怠。稽古大圣，轩辕唐虞。咸有瑞星，昭德之符。皇德格天，前圣一致。肆用作诗，永告来世。"}