{"id":"670119","title":"拂衣行答元美","dynasty":"明","author":"李攀龙","text":"五原驱车兴殊浅，三秦卧病秋云高。束带那能见长吏，谈经何以随儿曹。上书一日报明主，愿乞骸骨归蓬蒿。小臣采薪业不佞，闻道巢由亦已逃。拂衣中原风雨来，群公祖帐青门开。二疏一去三千载，大夫未老宁贤哉。新乡城西重回首，当时叱驭其人走。路傍伏谒莫敢动，囊里俸钱君但取。此辈交情虽可见，吾徒大名终在口。于今偃息南山陲，闭户不令二仲知。负海少年大跋扈，遣使问我抽簪期。百尔不分一狂客，余发种种何能为。玄经半卷常自诵，浊酒千钟醉不疑。五子江湖正漂泊，黄鹄摩天慕者谁。"}