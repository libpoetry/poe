{"id":"404032","title":"金缕曲·咏绿屋腊梅。辛巳2001立春腊月23日","dynasty":"近现代末当代初","author":"喻蘅","text":"绿屋清香起。是智琼、娇黄冷艳，檀心紫蒂。楼角墙阴生双簇，闻道元龙自艺。更阅历、奔腾流纪。人去楼荒遗芳泽，剩高花、四照暄明丽。谁还识，此何地。残英委蜕凋空砌。尚盈盈、回风无力，流连俦侣。都道今冬寒犹浅，腊尽凝销金泪。恁剪剪、纤英先萎。乞与丹青传真貌，莫负她、缱绻分香意。却已是，春来矣。"}