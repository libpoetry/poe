{"id":"683443","title":"送汪丈伯阳兵宪谢病归","dynasty":"明","author":"王世贞","text":"幕中谈策拟穰苴，可向明时赋卜居。卧病白云生剑履，归来秋色满琴书。自言司马游多倦，无那原思惫不如。他日相逢花里醉，知君弟子有篮舆。开府秋霜棨戟新，能令万马肃駪駪。虎头班氏非难相，龙性嵇生未易驯。还向五湖论日月，自因千古厌风尘。拂衣吾更惭吾语，倘许珊瑚并钓纶。"}