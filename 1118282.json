{"id":"1118282","title":"悲秋四首","dynasty":"宋","author":"陆游","text":"形骸枯槁病侵陵，少睡长饥一老僧。霜夜羁愁更无赖，莫收书策且留灯。萧萧衰鬓点新霜，人静房栊易断肠。等是闭门愁里过，任教风雨坏重阳。残年孤寂不禁秋，醉自凄凉醒更愁。富贵空成守钱虏，吾今何止百宜休。小雨帘栊惨淡天，醉中偏藉乱书眠。梦回有恨无人会，枕畔橙香似昔年。"}