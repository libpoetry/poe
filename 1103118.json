{"id":"1103118","title":"游绣谷以柳塘春水慢花坞夕阳迟分韵得水字","dynasty":"宋","author":"周密","text":"维暮春之初，风日清以美。驾言清苕滨，行行问春事。居然得幽胜，去郭才数里。亭台护脩竹，横桥带流水。高堂敞山椒，虚楹宜小倚。群山若米聚，孤塔如笔峙。枰棋列畴疃，培塿见城市。行舟类飘叶，游人若移蚁。始知宇宙大，眼豁意为起。脩廊走秋蛇，蜿蜒彻山趾。远近蒸红霞，川谷成锦绮。东风宠芳草，新晴侈嘉蘤。天机巧绘写，眼缬眩朱紫。跃然见春心，生意何可已。逶迤群玉林，青苍森齿齿。诡然搴鲲鲸，岿然踞犀兕。幽深若可探，崄绝疑无底。神镵与鬼运，奇怪不可拟。元章见之拜，奇章见之喜。昌黎南山诗，品状或可比。清漪泛芳藻，绝谷多幽芷。阴森藓华滑，蒙茸薜萝委。冥搜意逾远，欲去棹还舣。何必天海涯，然后足奇诡。意会即我趣，何用分彼己。一笑成邂逅，百年聊尔耳。高吟杂清啸，嘲谑忘汝尔。斯游兴颇惬，已醉意未止。交盟写青壁，泉石实闻此。永言叙幽怀，岁月聊以纪。"}