{"id":"547939","title":"送御史大夫与川葛公致仕东归四十韵","dynasty":"明","author":"于慎行","text":"赫矣皇王代，庥哉社稷臣。三朝依日月，八座上星辰。海岱钟元气，夔龙托后身。由来人望久，莫讶主恩频。自奏三千牍，今更五十春。风霜随处历，雨露几回新。誉籍仙曹佩，文操郢匠斤。分符全陜地，开府大河滨。留省司邦礼，铨曹佐国均。云方离远岫，鸿复上秋旻。两著东山屐，重徵渭水纶。明时登鼎鼐，晚节识松筠。北斗当喉舌，西台领搢绅。从龙仍沛霭，象岳再嶙峋。祇为酬丹扆，应难厌紫宸。纪纲群吏肃，声教一时淳。石砥中流柱，风清要路尘。门无朱履客，座有布衣亲。共味心如水，何妨鬓似银。况逢冲圣主，全仗老成人。尚父开周日，韦贤相汉辰。犹閒青玉杖，却忆白纶巾。五疏辞逾切，三秋愿始伸。感恩宁避世，颐老欲韬真。展转纡皇眷，从容出帝闉。宫阶行日拜，天语赐时谆。酒醉都门帐，花飞易水津。廪人共白粲，台隶从朱轮。异数优元老，休声鬯九垠。志原暌雁鹜，名已画麒麟。始谢人间事，还随物外宾。安期新寄语，曼倩旧为邻。境地烟波隔，心期鸟雀驯。固知风后侣，本是葛天民。先子同攀桂，他时吐获茵。执鞭曾入洛，伏轼亦游秦。仓卒情何渥，苍茫迹已陈。遗孤重接待，旧事转酸辛。自幸依高矩，谁堪怆别神。踟蹰歌此曲，聊尔谢鸿钧。"}