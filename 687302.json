{"id":"687302","title":"冬日田御宿大参邀饮清宴堂晚复围垆畅饮益出内庖佐酒属余病嗽却饮为樊淑鲁计部所窘辄饮至醉即事","dynasty":"明","author":"孙传庭","text":"霜清紫塞罢谈兵，月满空庭照举觥。词客都忘天使重，酒人独有夜郎横。偶拈胜句吟怀爽，忽得枭卢醉眼明。纵饮那能宽病骨，狂来吾亦渺浮生。尽捐苛礼叙从容，雅集何妨命酌重。兰室晚携人似玉，戟门初挂月如弓。坐深徐榻殊堪下，饮剧郇厨不厌供。解道春风生满席，故教此夜失严冬。"}