{"id":"1080548","title":"喜宗师诸公数见过分韵得席字","dynasty":"宋","author":"吕本中","text":"野水春未生，积雪晴已滴。翛然六尺床，正可容一席。诸公数往还，未厌诗酒溺。短檠有新功，妙语乃破的。鲙槃约纤红，茗碗乱晴碧。虽无费百金，亦有饮一石。尚念山堂老，病鸟藏羽翼。生平馀习在，种种见排斥。荒城满泥潦，亦可试幽屐。明当袖诗往，先尽一醉力。"}