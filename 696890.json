{"id":"696890","title":"题陈主事崇谦山水图三首","dynasty":"明","author":"柯潜","text":"危桥通别墅，深竹隐柴关。醉卧花间石，吟看鸟外山。半溪流水响，一坞白云閒。回首东华路，从教斗触蛮。秋光何处好，都在野人家。和露朝餐菊，分泉夜煮茶。风清天发籁，溪浅月笼沙。此景无人共，閒吟步落花。隔岸孤村远，临溪一径开。有山都积雪，无处不逢梅。□□□□□，□□□□□。□□□□□，□□□□□。"}