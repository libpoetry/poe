{"id":"630257","title":"野田黄雀行","dynasty":"明","author":"释函是","text":"野田多黄雀，罗网无停机。少年有利剑，不肯放雀飞。若肯放雀飞，四海谁疮痍。汤仁开一面，孔不射宿枝。隐显自有道，布泽随盛衰。人各怀其心，猛鸷安足施。富贵苟弗念，日月逝如斯。零落归山丘，始悔当路时。更闻侠烈人，身意为是非。慷慨任目前，要令天下知。意气寡所效，虞卿终奚为。"}