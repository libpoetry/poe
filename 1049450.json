{"id":"1049450","title":"寄上颍昌范蜀公","dynasty":"宋","author":"冯山","text":"大老归真主，前朝遗数公。精神时一会，出处道皆同。起潞仪刑地，烦温燮理功。及观光禄表，深见古人风。聘币来何厚，安车愿不东。光华膺政殿，僶俛就祠宫。论议高踰武，文章远继雄。退身无少憾，忧国有馀忠。几杖诚先觉，衣冠为一空。千龄重际遇，二圣极优崇。将相交游盛，朝廷礼数隆。一星容处士，四海望冥鸿。箕颍纷嚣外，岷峨气象中。楚词清更适，舜律远相通。庭玉连城价，孙枝百尺桐。圣贤今日是，河汉几时穷。晚辈徒瞻仰，先生盖始终。冰霜严皎洁，尘滓坐销融。信史知将贵，声诗恨不工。东齐如见录，光彩附垂虹。"}