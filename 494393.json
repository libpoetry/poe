{"id":"494393","title":"题李仲谦昆仲程门立雪图","dynasty":"明","author":"湛若水","text":"亭亭高明家，廓然似吾庐。吾庐夫何如，天下之广居。入门对两生，无乃游杨欤。闻有立雪贤，雪深三尺馀。伊川不可作，举世无师儒。两生侍立门，又如濂溪徒。闻有吟卉姿，清风满八区。世无无极翁，谁传太极乎。太极在予心，风雪皆真吾。妆之还灵府，请君卷此图。"}