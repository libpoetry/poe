{"id":"1127655","title":"游姑苏张氏园二首","dynasty":"宋","author":"曾几","text":"郭内名园旧所闻，扶携老稚及良辰。重重碧树深留客，一一华堂极可人。绿暗池塘初破夏，清和时节尚关春。凭谁说与沧浪水，早晚芒鞋去问津。雨近黄梅细不闻，破窗夜夜看星辰。园林如许不行乐，鱼鸟有知应笑人。盛喜晴天容卜昼，绝怜小坞解藏春。何妨著我闲田地，坐看垂杨夹广津。"}