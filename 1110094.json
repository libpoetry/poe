{"id":"1110094","title":"奉酬范十七见寄二首","dynasty":"宋","author":"吕南公","text":"接人坐语送人行，两饭逡巡晚鼓鸣。遇社有何欢次第，过春多是病心情。消磨白日无云补，计算流年但暗惊。苦雨寂寥还一醉，梦魂依旧背严城。一纸新诗入北城，起予聊复醉魂惊。低心苦淡吾徒事，转眼炎凉此世情。六月未须论止息，三年方看大飞鸣。锱铢社肉休过问，幸有鳅蔬且烂羹。"}