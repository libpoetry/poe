{"id":"139639","title":"念奴娇·修姱人物元如许","dynasty":"宋代","author":"魏了翁","text":"修姱人物元如许、谁把屏星留却。弄破峨眉山月影，似作平分消息。卷雾名谭，翳云长袖，未称三池客。且然袖手，人间烦暑方剧。分手未见前期，风前耿耿，目断斜阳角。亦欲乘风归去也，问讯故山猿鹤。紞鼓催鸡，挥弦送雁，转首成乖各。愿加飡饭，书来频寄新作。"}