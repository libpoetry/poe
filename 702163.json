{"id":"702163","title":"先期史恭甫来同游茅山家人已迎至镇江矣月十二日也意其连夜归报速来予已到山二日至望之暮犹未至岂为泥雨所阻欤或赈饥之务未暇欤未可知也因作二诗唁之","dynasty":"明","author":"湛若水","text":"恭甫铨曹期不来，兴高迹滞令人猜。鸣鞭走马通宁报，捷径冲泥冒雨回。尽道知山有子贤，恤邻焚券是光先。邑人救火牵行计，散谷分煤岁十千。"}