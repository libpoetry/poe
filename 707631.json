{"id":"707631","title":"冷灶","dynasty":"明末清初","author":"卢若腾","text":"犹忆十年前，粝饭足饱噍；六、七年以来，但糜亦欢笑。去年艰粒食，饥赖山薯疗；今年薯也无，冷灶频断烧。有田不得耕，耕熟复遭剽；若望人解推，譬之瓠无窍。举世尚武功，不闻需智调；亦或饰文名，未解赏墨妙。众方悦谐媚，而余孤且峭；每怀杞人忧，持论中其要。以此触忌讳，乏绝谁相吊！今年既如此，明年可预料？问余服未服，仰天头自掉。"}