{"id":"807423","title":"琐窗寒  乙卯元夕柬云臣竹逸竹虚","dynasty":"清","author":"陈维崧","text":"今岁元宵，禁晴架雨，装阴做霭。嫦娥何处，盼断一天冰彩。遍春城、街泥未消，蕙花梅萼徒潇洒。算六街寂静，火蛾罢闹，紫姑停赛。窗外。閒愁大。笑冷淡光阴，岁华虚卖。愔愔坊曲，残雪恹恹还在。记当初、小市夜桥，月明笑语春如海。叹如今、只有东风，乍小吹灯带。"}