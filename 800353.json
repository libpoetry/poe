{"id":"800353","title":"黄湄先生游太华山遂得结屋地赋赠","dynasty":"清","author":"吴雯","text":"车箱谷口云，白照松间路。谁能访叔卿，岩窦一身度。黄门具奇情，振策御风步。万仞入洪蒙，理胜境无怖。壑转晦明错，树老丹青误。俯见苍苍原，明河正东注。骤雨忽翻瀑，肘腋蛟螭怒。须臾亘长虹，关陕半呈露。径侧修竹倒，石迸垂藤护。相逢紫烟客，目击道皆寓。斋房肉芝香，石囷松花聚。卜居志已得，探幽坐成趣。嗟我生劳劳，入世每多惧。梦系毛女坛，身远将军树。日月对晴莲，尘容自生妒。何年便结邻，同住云生处。"}