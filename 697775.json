{"id":"697775","title":"东园杂兴","dynasty":"明","author":"胡奎","text":"蜗篆上阶苔，林扉雨后开。夕花知夏过，凉叶见秋来。蕉心卷复舒，此意竟何如。相看浑不语，恐是故人书。扫地夕阴满，把杯江月生。绿蕉三五叶，先已著秋声。偶依城郭住，浑似野人家。童子朝分菊，邻翁晚送瓜。隔花双喜鹊，飞去又飞还。知有诗人至，柴门不用关。古井如明镜，寒泉夜夜添。朝来评水品，颇觉煮茶甜。翩翩五色羽，飞上紫薇花。此地无缯缴，时能到我家。"}