{"id":"1070113","title":"奉陪知府内翰至卞山有诗五首 其四 西庵","dynasty":"宋","author":"程俱","text":"是公固麟凤，入兽不乱群。吴侬欲争席，但见一幅巾。篮舆从逋客，上下寂寞滨。却行共谈笑，愧此礼意亲。行行得西庵，杉竹含清薰。解衣静盘礴，虚窗蕙烟纷。濡毫散珠玑，咳唾不自珍。曳屣转山足，长林蔽浮云。旁连众迤逦，上有高嶙峋。穹窿见深洞，划如敞重闉。往者玉京子，翔空驾飙轮。于今蜕骨在，坚重踰苍珉。颇欲穷其源，燃犀问蛇神。钩穿忽无间，信有仙凡分。却寻招提路，松风亦随人。潺潺石桥水，洗尽荆吴尘。胡床兴不浅，已觉千山曛。"}