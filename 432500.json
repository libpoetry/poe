{"id":"432500","title":"秋日偕少云游海会寺四首","dynasty":"近现代","author":"连横","text":"海国扶馀霸业空，禅林寥廓又秋风。万千劫后留真谛，二十年来證大雄。池水有波分剑绿，天花无影著衣红。鹃魂蝶梦寻常事，伫看银瓶掣毒龙。北郭荒凉吊古来，为搜诗碣剔苍苔。草鸡已失英雄气，云狗难消佚荡才。佛说有缘成世界，我闻弹指现楼台。十分心事归平淡，不向空王话劫灰。他生福慧此生修，法界圆融悟得不？但祝慈云长庇护，每逢吉日便邀游。国中公子怀无忌，湖上佳人署莫愁。红粉青山誓偕隐，及身早自定千秋。击剑吹箫意爽然，且抛尘事学逃禅。林花淡淡经秋媚，水竹萧萧映日妍。省识是空还是色，自然如帝又如天。归车谩趁疏钟晚，遥指寒鸦几点烟。"}