{"id":"52845","title":"赋得独树边淮送人之京","dynasty":"明代","author":"林鸿","text":"君不见秦淮水流东到海，淮边独树如车盖。九月微霜赤叶干，枯枝飒飒鸣天籁。枝上啼鸦散曙烟，枝头残照咽寒蝉。离人留饮停车骑，侠客相逢挂马鞭。南国高僧从此去，驻锡雨花台下路。一饭淮边洗钵时，六时宴坐祗园树。野鹤孤云任去还，禅心不道别离难。山中亦有长松树，待尔青青共岁寒。"}