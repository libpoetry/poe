{"id":"687937","title":"马山杂咏三十韵","dynasty":"明","author":"成鹫","text":"来牛去马任西东，云月溪山各异同。莲社久虚清论地，槐花多笑白头翁。前窗破梦三更雨，隔案翻书六月风。群动自喧吾自寂，时人休道是顽空。青门何处觅侯封，占得荒山老此农。云气有时遮矮屋，风涛无故响高松。肩泉自拟寻源入，腰石还思索米舂。人世欲閒閒不得，鸡声啼破五更钟。高泉过雨自淙淙，独坐无心外境降。断送浮云归八极，止留孤月印千江。野狐队里燃华表，顽石中閒建法幢。惭愧有情偏识我，十年前已掩蓬窗。升沉何用更图惟，道在能贫数合奇。冻澈冰河宁有底，花开枯木不相知。门因避地重重闭，屋仅容身度度移。本是钓鱼船上客，往来不惮八风吹。閒从物外识真机，会得希夷更入微。鹏鴳总教乘化往，鹪鹩宁羡控天飞。过桥车马黄金勒，隔竹人家白板扉。久住东林僧渐老，旧游何日许同归。明知水到便成渠，夙习难忘未废书。痴想筌蹄得鱼兔，贪看标指失蟾蝫。人间岂有憨于我，世路应无懒似予。几度欲抛文字去，坳堂添水学栽渠。乘车戴笠总吾徒，衣锦披缁等幻躯。尘世交驰看野马，猎心腾跃笑韩卢。庶人自爱怀中璧，稚子争探颔下珠。老我闭门无一事，日持高论著潜夫。隔林烟火晚蒸藜，寂寞茅堂返照西。送客懒从桥上过，爱琴閒向石边携。老来少事贫偏好，静到无心物也齐。却笑当年黄太史，花时犹自说闻樨。经年不挂放参牌，自拟将身活活埋。病后止存真面目，梦中无复旧恢谐。白云共住寒分榻，红树当门影接街。蛙鼓未终虫韵继，知音何处觅同侪。长与红尘断往来，茅堂移在白云堆。发同木叶逢秋改，心似炉烟向晚灰。老树偏宜孤鹤立，幽花止为一人开。溪翁本是忘机者，珍重群鸥莫见猜。局外输赢物外身，闭门猿鹤自相亲。风摇竹影侵虚幌，雨过山光在隔邻。鼠堕空瓶惊绝粒，蛩鸣冷甑笑生尘。年来识得贫中乐，一盗高悬懒向人。倚杖柴门送夕曛，长歌三复北山文。了无痴梦投青琐，止有閒身伴白云。沙市晚喧饶笋蕨，村童久住厌辛荤。斋厨午后无烟火，自把茶瓯对此君。日出东林众壑暄，野花开遍小桃源。行吟不负孤筇力，独坐偏宜老树根。顽铁转身成俗物，名山到处有田园。生平乐事唯知足，莫怪閒人妄自尊。一片蒲团覆石坛，枫林垂荫映眉丹。新知不羡腰缠玉，往事休论发指冠。满地征尘生计拙，弥天荒草路行难。时人莫笑西山饿，周粟繇来不易餐。牧笛樵歌日往还，近嫌住处逼人间。年丰雀鼠犹争食，果熟猿猴不共山。老去机心聊自息，贫来米价复相关。罗浮旧隐宁忧此，绝顶孤峰更拟攀。谷口晴阴别有天，夜来新雨长红泉。湿云不放冰河燄，破屋全销冷灶烟。隔浦远香生杜若，长林寒色老君千。繁华寂寞秋风里，消得山僧半日禅。却缘不折督邮腰，老鹤腾身上九霄。绿水青山新地主，黄冠白发旧同寮。顽砖拘去磨为镜，大瓠栽成剖作瓢。惆怅故交多已贵，隔江相见谩相招。懒似林间五白猫，日高犹自卧堂坳。草鞋久别因耽坐，布被长蒙为病哮。废尽桔槔甘我拙，抛残棋局倩谁饶。安居已过门犹闭，何处秋声上竹梢。别畛分疆笑尔曹，百年幻宅不坚牢。蒸沙作饭终难饱，独茧抽丝未易缫。天际雨声喧石燕，江潮月色满车螯。閒来渐觉虚舟稳，平浪轻风且自操。漫劳车马枉经过，僧老空门胜事多。入座山花争解语，隔林幽鸟自能歌。翻嫌谢传留双屐，却恨严光欠一蓑。万法本閒人自闹，此心吾欲问仙陀。独上孤楼杖古茶，泬寥秋色在天涯。赤城日落如悬鼓，紫逻峰高拟建牙。草泽有人歌麦秀，风霜无地护兰芽。看谁得似云边翼，来往虚空处处家。云中高枕石为床，万事无如静括囊。人到老年閒悄悄，月当中夜露堂堂。纸衣补就云千片，铁笛吹残水一方。多少旧游许相过，出门无那路迂长。一般啼鸟两般声，半日浓阴半日晴。马麦满盘随饮啄，雀罗当径任纵横。閒身懒就三台舞，瘦骨那堪五鼎烹。何事不抛文字去，尚留夙习送馀生。閒门秋水日清泠，万竹交加抱一亭。过客未须寻路入，高歌谁许隔墙听。坐看精卫填东海，翻笑鲲鹏化北冥。老去渐知生意少，夜来添火读黄庭。占得孤峰最上层，断崖绝壁少人登。黄猿独坐啼清昼，白鸟群飞立古藤。借地百年聊作客，出门千里不逢僧。老来空有名山约，拨草瞻风愧未能。浊水滔滔不住流，寸胶珍重莫轻投。僧眠冷榻旁栖鹤，人老荒村静牧牛。金马风云销肮脏，铜驼荆棘枕骷髅。门前大道如弦直，日久行多曲似钩。睡起空山夜正深，茅堂寂寞静风琴。满床明月连孤影，隔壁寒螀惠好音。老去有身聊寄迹，閒来无处可徵心。冷灰爆出星星火，拥鼻何忍更苦吟。自从屋里种优昙，不愿函关见李聃。近与宗雷开净社，岂知五谢善清谈。蛰虫未雨争辞穴，宾雁先寒尽向南。物理如然吾亦尔，故人相劝早抽簪。贯珠叠翠作妆奁，归去金堂未免嫌。香阁但知誇粉黛，藁砧相见笑须髯。朦胧好梦愁欹枕，寂寞寒灯懒下帘。何似阿姨贫不字，长斋甘老破茅檐。相逢何用更喃喃，新得金人肘后函。至道本来唯一默，吾生从此愿三缄。曾无恶浪欺顽石，岂有惊涛下秃杉。我纵不言君也会，是非留在七斤衫。"}