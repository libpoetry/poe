{"id":"1109183","title":"史太师病愈未果走贺诞辰伊迩作古诗三首寄之","dynasty":"宋","author":"刘应时","text":"真隐出人间，了此一大事。尧舜既授受，边障息烽燧。袖手辞钧衡，澹然不色喜。高卧北山云，戏掬西湖水。真隐爱西湖，居然来卜宅。春波自溶溶，秋林何策策。密迩城市居，夐与嚣尘隔。开窗放月入，好句来几席。真隐道骨坚，能禦阴阳寇。不藉卢扁术，自得乔松寿。香馥东篱菊，樽馀北海酒。裁诗千百篇，年年登衮绣。"}