{"id":"1197729","title":"练时日","dynasty":"魏晋","author":"无名氏","text":"练时日，侯有望。焫膋萧，延四方。九重开，灵之斿。垂惠恩，鸿祜休。灵之车，结玄云。驾飞龙，羽旄纷。灵之下，若风马。左仓龙，右白虎。灵之来，神哉沛。先以雨，般裔裔。灵之至，庆阴阴。相放?，震澹心。灵已坐，五音饬。虞至旦，承灵亿。牲茧栗，粢盛香。尊桂酒，宾八乡。灵安留，吟青黄。遍观此，眺瑶堂。众嫭并，绰奇丽。颜如荼，兆逐靡。被华文，侧雾縠。曳阿锡，佩珠玉。侠嘉夜，茝兰芳。澹容与，献嘉觞。"}