{"id":"1018099","title":"赞延庆谦山主寿像","dynasty":"宋","author":"释绍昙","text":"谦德有光，慈心摄物。等冤亲不与较量，混尘俗初无间隔。熙熙然气融冰谷之春，汪汪乎胸吞云梦之泽。乐羲皇世，含饴弄孙。下陈蕃榻，倒屐迎客。眼睛头烨烨光明幢，脚跟下尘尘清泰国。卜邻陋巷，慕孔圣人获麟作传之风规。摵碎明珠，有郁山主骑驴过桥之标格。诚所谓入廛垂手，我自调心。继百世凛然，见古道之颜色。"}