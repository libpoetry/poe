{"id":"1114114","title":"陈几叟以了翁所作默堂箴见示且求余言拾其遗意作四绝句","dynasty":"宋","author":"李纲","text":"维摩不二门中法，周庙三缄膺上铭。莫道寂然无所说，须知渊默有雷霆。言默当时俱是智，可言而默亦非真。君看王导虽贤者，不语犹能杀伯仁。言以多穷默取容，不如体道守其中。道非言默所能载，毕竟两端皆是空。钟鸣谷响孰为然，因击缘声故有言。若会虽言本无说，从教千偈口澜翻。"}