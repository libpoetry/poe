{"id":"1130001","title":"颂古八首","dynasty":"宋","author":"释道印","text":"霹雳未收声，闪电不留影。三更月到窗，半夜驴觑井。快骑骏马骤高楼，一尘不动须弥顶。有伴即来，地辟天开。冷光重出匣，古路绝纤埃。万象森罗齐合掌，须弥岌崿舞三台。握不成团拨不开，德云几度下崔嵬。有时行到海南岸，密密还从旧路回。推倒扶起，觌面千里。唯小释迦，风前按指。直饶海印发光，也是雪峰道底。遍界是文殊，遍界是慈氏。楼阁门开竟日闲，谁识善财童子。接得与识得，谁复较锱铢。若问堂中事，堂中事转疏。只如云盖悟去，又作么苏噜苏噜。大鹏抟风，苍龙出海。手抬手搦，日上月下。霜雪严凝识岁寒，双陆盆边须喝采。何必不必，方圆曲直。眉目分明，若为辨的。影草既随身，觌面当机疾。一双孤雁忽高飞，两只鸳鸯还独立。踏破草鞋赤脚走，堂堂向外扬家丑。只知敛袂出人前，不觉衣穿露两肘。"}