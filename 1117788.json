{"id":"1117788","title":"即事六首","dynasty":"宋","author":"陆游","text":"云起山容改，潮生浦面宽。寒鸦先雁到，乌桕后枫丹。年迈狐装帽，时新豆捣团。非关嗜温饱，更事耐悲欢。遁居无外事，白日不胜长。诗为穷差进，琴虽老未忘。映窗精试墨，闭閤苦留香。年少无相诮，功名事更狂。日上小窗东，禽鸣高树中。乐哉容膝地，著此曲肱翁。香迮常迟散，儿来亦旋通。所惭贪坐睡，铅椠少新功。纸洁晴窗暖，粳新午饭香。嗜眠为至乐，省事是奇方。孤蝶弄秋色，乱鸦啼夕阳。诗情随处有，信笔自成章。井税无馀负，川原已饱犁。樵歌归市步，帆影过河堤。野实丹兼漆，村醪蜜与齑。虽云有丰约，不废醉如泥。还乡吴语熟，伏枕越吟悲。接客寒温简，过邻几杖随。独嗟亲旧少，不觉岁时移。陌上人争看，风攲白接䍦。"}