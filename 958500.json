{"id":"958500","title":"读苏子美文集","dynasty":"宋","author":"郑刚中","text":"嗟乎，吾不及识子美，诵读遗文泪如洗。公文意气何所似，猛虎负山蛟得水。或如秋风入松竹，或如春温煦桃李。文章乃尔人可知，何事亨衢半途止。定应豪气压凡夫，不学持圆媚唇齿。孤芳独寄丛林中，安得飘风不狂起。一杯失举强名之，包裹锋芒扼而死。天乎天乎庸可问，如子美者使作沧浪之钓民尔。"}