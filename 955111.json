{"id":"955111","title":"霓裳中序第一 四圣观","dynasty":"宋","author":"罗志仁","text":"来鸿又去燕。看罢江潮收画扇。湖曲雕阑倚倦。正船过西陵，快篙如箭。凌波不见。但陌花、遗曲凄怨。孤山路，晚蒲病柳，淡绿锁深院。谁恨。五云深处宫殿。记旧日、曾游翠辇。青红如写便面。下鹄池荒，放鹤人远。粉墙随岸转。漏碧瓦、残阳一线。蓬莱梦，人间那信，坐看海涛浅。"}