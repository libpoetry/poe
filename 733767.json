{"id":"733767","title":"吴季子祠下作","dynasty":"清","author":"王士禛","text":"我行延陵城，怀古心菀结。让德邈已远，流风缅曩哲。州来季当立，高怀宁讵屑。躬耕表遐志，亮哉子臧节。慕义永无穷，穹碑字难灭。所悲于潜役，国乱相更迭。伍胥进勇士，专诸践王血。逊位固高义，复命忍臣列。《春秋》不名贤，书札理当晰。呜呼三代后，斯风久沦绝！廉节起顽懦，尚论义常窃。缟纻思古人，空祠飒寒雪。"}