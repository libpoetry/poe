{"id":"203028","title":"右范希文·中朝莺鹤何仪仪","dynasty":"宋代","author":"蔡襄","text":"中朝莺鹤何仪仪，慷慨大体能者谁。之人起家用儒业，驰聘古今无所遗。当年得从谏官列，天庭一露胸中奇。矢身受责甘如荠，沃然华实相葳蕤。汉文不见贾生久，诏书晓落东南涯。归来俯首文石陛，尹以京兆天子毘。名者翼翼郡国首，里区百万多占辞。豪宗贵倖矜意气，半言主者承其颐。昂昂孤立中不倚，传经决讼无牵羁。老奸黠吏束其手，众口和附歌且怡。日朝黄幄迩天问，帝前大画当今宜。文陈疏举时密启，此语多秘世莫知。传者籍籍十得一，一者已足为良医。一麾出守番君国，惜此智虑无所施。吾君睿明广视听，四招邦俊隆邦基。廷臣谏列复钳口，安得长喙号丹墀。昼歌夕寝心如疚，咄哉汝忧非汝为。"}