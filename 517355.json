{"id":"517355","title":"自牧居士与玉壶道人古囊善复二师共结三生之社书来与余论老释二师遂用答之","dynasty":"明","author":"王称","text":"观空泯群有，崇虚悟真玄。微言扫烦障，妙契排冥筌。况之憩远迹，邈在云萝巅。空香入人境，花雨来诸天。三缘等无生，众妙同自然。喻心了无取，濯濯如清莲。襄城除害马，祗舍留真铨。愿君解明月，示我造劫前。"}