{"id":"586819","title":"丁酉上元乡饮","dynasty":"明","author":"钟芳","text":"蔚文关国步，嘉会协阳亨。尊俎从横列，阶庭揖让升。燕思鱼在藻，歌和鹿鸣苹。读法昭谟训，铿金振典刑。位分天地象，道配日星明。慨此南荒极，何如一叶轻。衣冠中土旧，风气四时并。世变兵戈隔，年饶粟谷登。圣猷天覆焘，文教日隆兴。四际归皇极，殊方款舜廷。乃知王道易，端赖典彝行。自笑雕虫陋，虚叨佩玉荣。悬车甘隐伏，扫迹向幽贞。兴寄羲黄上，情抛稷契能。敢云疲自逸，其奈眇难胜。徵牍劳躬致，宾筵荷肃迎。勉驱衰质朽，仰赞淑仪成。冠绂惭终累，溪山歉素情。旅终无一语，何以答干旌。"}