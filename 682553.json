{"id":"682553","title":"赠七弟","dynasty":"明","author":"区大相","text":"哲士怀远略，乘时册天府。朝从布衣游，薄暮饰簪组。遭逢岂不奇，契稷良自许。蹇余实蒙昧，于世寡俦侣。中岁偕令弟，比肩事明主。大册承天颜，崇班簉鹓羽。溯彼原鸰篇，匪曰但禦侮。馥馥泽中兰，众草岂其伍。懿兹王者香，贻来美人所。昔也产幽谷，今焉发瑶圃。所愿我同心，勋名茂鼎吕。烨烨三株树，托根在层城。上巢朱凤侣，下荫玉池清。醴泉灌其侧，彩云曜其英。岂无桃李花，懿此同根生。昔我游上国，子亦复北征。何期知己遇，乃协孔怀情。骅骝方驾疾，鹓鷟共枝鸣。穷达会有时，所宝在荣名。携手天路遥，期子扬徽声。"}