{"id":"432791","title":"东京杂事七十三首选十三","dynasty":"近现代","author":"郁曼陀","text":"树底迷楼画里人，金钗沽酒醉馀春。鞭丝车影匆匆去，十里樱花十里尘。水蚀寒沙战铁销，桃根古渡暗通潮。北条游侠南条伎，三月烟花两国桥。万家井灶绿杨烟，樱笋初开四月天。十里隅田川上路，春帆细雨看花船。杜鹃啼血涴灵衣，累我青衫泪一挥。红伎围灯春晼晚，歌场听唱不如归。帐幅青纱论女权，未甘噤口学寒蝉。维摩病后雄谈减，姐妹双携拜辨天。描花试手恨粗疏，斑管鸟丝学字初。自撰诔文修笔冢，蕉窗日课六朝书。入画崔徽已自伤，更谁镜里證空王。写真寄到知肥瘦，莫问腰围带短长。插拨沈吟态更娇，三弦奏后已魂销。定知今夜多明月，梦到扬州第几桥。太学传经别置科，汉儒口说女师多。为愁金粉销奇气，教唱齐梁敕勒歌。酒后调筝客到家，谢他竹叶引羊车。燕支春冷江南井，夜碎红冰煮绿茶。白河船内夜迢迢，空唱刀环慰寂寥。忽梦归舟天际去，万山风叶落如潮。绮楼何事最关情，流水年华暗自惊。小阁熏笼深巷屐，一帘秋雨卖花声。刍醴匆匆奠两楹，私门礼乐自昭明。可怜披发伊川祭，绵蕞难征鲁两生。"}