{"id":"888007","title":"心远堂","dynasty":"宋","author":"吴龙翰","text":"飘飘谪仙子，闭门逃世諠。达哉柴桑翁，心远地乃偏。羡公隐廛市，高拍前人肩。园林富花木，景象罗春妍。翠鸟鸣高枝，白鱼游深渊。鱼鸟欣有托，吾庐兴悠然。诗瓢贮烟云，茶鼎烹银蟾。有此佳绝处，那受名利鞭。鹊尾闻妙香，片心超九天。渊然消万虑，流光纬三田。乾坤任簸弄，追踪古偓佺。"}