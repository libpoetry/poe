{"id":"94580","title":"雨後晓起问讯梅花","dynasty":"宋代","author":"杨万里","text":"前日看梅风吹倒，昨日看梅雨沾帽。近梅一日或再来，远梅隔年才一到。夜来为梅愁雨声，挑灯起坐至天明。不平安否，早来问讯还疾走。横枝雨後转清妍，玉客洗妆晨更鲜。绝似孤山半峰雪，不羡玉井十丈莲。十事八九不知意，人生巧墯天公计。簿书海底白人头，孤负江南风月秋。忆昔少年命同社，月里传觞梅影下。一片花飞落酒中，十分便罚琉璃锺。如今老病不饮酒，梅花也合怜衰翁。"}