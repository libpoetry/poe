{"id":"721005","title":"南岳摘茶词十首","dynasty":"明末清初","author":"王夫之","text":"深山三月雪花飞，折笋禁桃乳雀饥。昨日刚传过谷雨，紫茸的的赛春肥。湿云不起万峰连，云里闻他笑语喧。一似洞庭烟月夜，南湖北浦钓鱼船。晴云不采意如何，带雨掠云摘倍多。一色石姜叶笠子，不须绿箬衬青蓑。一枪才展二旗斜，万簇绿沈间五花。莫道风尘飞不到，鞠尖队队满洲靴。琼尖新炕凤毛毸，玉版兼蒸龙子胎。新化客迟六峒远，明朝相趁出城来。小筑团瓢乞食频，邻僧劝典半畦春。偿他监寺帮官买，剩取筛馀几两尘。丁字床平一足雄，踏云稳坐似凌空。商羊能舞晴天雨，底用劳劳百脚虫。清梵木鱼暂放松，园园锯齿绿阴浓。揉香挼翠三更后，刚打乌啼半夜钟。山下秧争韭叶长，山中茶宝马兰香。逐队上山收晚茗，柰他布谷为人忙。沙弥新学唱皈依，板眼初清错字稀。贪听姨姨采茶曲，家鸡又逐野凫飞。"}