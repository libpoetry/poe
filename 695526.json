{"id":"695526","title":"咏怀","dynasty":"明","author":"林鸿","text":"女螺江上送兰桡，长忆春纤折柳条。归梦不知江路远，夜深和月到红桥。骊歌声断玉人遥，孤馆寒灯伴寂寥。我有相思千点泪，夜深和雨滴红桥。残灯暗影别魂消，泪湿鲛人玉线绡。记得云娥相送处，淡烟斜月过红桥。素馨花发暗香飘，一朵斜簪近翠翘。宝马未归新月上，绿杨影里倚红桥。春衫初试淡红绡，宝凤搔头玉步摇。长记看灯三五夜，七香车子度红桥。溶溶春水漾琼瑶，两岸菰蒲长绿苗。几度踏青归去晚，却从灯火认红桥。一襟离恨暗魂消，閒却鸣鸾白玉箫。燕子不来春事晚，数株杨柳暗红桥。伤春雨泪湿鲛绡，别雁离鸿去影遥。流水落花多少恨，日斜无语立红桥。绮窗别后玉人遥，浓睡才醒酒未消。日午捲帘风力软，落花飞絮满红桥。三千客路动行镳，远别归来兴欲飘。秖恐凤楼人待久，玉鞭催马上红桥。玉阶深露滴芭蕉，独倚屏山望斗杓。为惜碧波明月色，凤头鞋子步红桥。云娥酷似董妖娆，每到春来恨未消。谁道蓬山天样远，画阑咫尺是红桥。"}