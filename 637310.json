{"id":"637310","title":"舍弟思正未第南还缙绅相知者咸以佳作见赠余虽拙不容无言乃步诸公韵为三十首俾思正持归时一展玩千里犹觌面也今录三首 其三","dynasty":"明","author":"祁顺","text":"天上培风滞羽翰，强宽怀抱过春残。达人不为穷途泣，游子肯辞归路难。细雨寒灯思对榻，夕阳飞鸟独凭阑。随君屡有还家梦，一路烟波绕翠峦。"}