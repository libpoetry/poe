{"id":"1074681","title":"石妇行二首 其一","dynasty":"宋","author":"周紫芝","text":"贞妇生江南，少小称丰秾。委身事良人，相与欢笑同。良人去不返，两鬓常蓬松。谓言有膏沐，未识谁为容。日日上山望，水远山复重。藁砧竟不来，望望终无穷。一朝化作石，僵立由天公。天公表坚贞，令与山始终。仙衣绣藓晕，宝髻摇花丛。滔滔日月逝，此石存高峰。清名阅千古，劲节摩苍穹。恨无采诗官，作诗颂遗踪。用之邦国间，庶以消淫风。"}