{"id":"1088500","title":"送彦集之官浏阳","dynasty":"宋","author":"朱熹","text":"急景彫暮节，高风振空林。病夫掩关卧，长谣拥孤衾。闻君千里行，四牡方骎骎。重此别离感，青天欲愁阴。君行岂不劳，民瘼亦已深。催科处处急，椎凿年年侵。君行宽彼氓，足以慰我心。荐书会满箧，社酒还同斟。所念家同产，与君如瑟琴。兹焉不并驾，宰木寒萧椮。尚喜吾诸甥，男恭女知钦。明朝复相忆，怅望楚山岑。"}