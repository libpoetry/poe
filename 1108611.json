{"id":"1108611","title":"挽叶谦夫尚书二首","dynasty":"宋","author":"刘克庄","text":"履声腾上逼星辰，俄驾朱轓去牧民。不作金张门下客，亦非牛李党中人。公宁抽版还丞相，谁更移书责谏臣。爪距纷纷誇鸷搏，安知鲁野有祥麟。道山昔谬领群仙，同舍推公最妙年。方立班心九霄上，忽骑箕尾列星边。奏篇谁肯收遗藁，主祭妻为选象贤。百嶂千峰环县郭，未知何处是新阡。"}