{"id":"1105989","title":"金陵怀古二首","dynasty":"宋","author":"王圭","text":"怀乡访古事悠悠，独上江城满目秋。一鸟带烟来别渚，数帆和雨下归舟。萧萧暮吹惊红叶，惨惨寒云压旧楼。故国凄凉谁与问，人心无复更风流。控带洪流古帝城，欲寻旧事半榛荆。六朝山色青终在，千古江声恨未平。设险邱陵荒蔓草，压村桑柘接新耕。十年重到无人问，独立东风一怆情。"}