{"id":"609836","title":"兰亭卷为王如水观察题","dynasty":"明","author":"韩上桂","text":"披图具胜游，缅邈兰亭禊。丹青起妙观，山水俨佳丽。高阁郁崔嵬，崇冈荫松桂。激水泻湍澜，轻云淡摇曳。深春佳气含，凌晨赴江澨。席地竟长筵，临流狎芳砌。丝竹厌喧烦，禽鱼乐幽契。拭目触琳琅，纷携袭兰蕙。属兴竞雕华，敷词吐玄诣。雅望数右军，妙画谁能俪。彭殇未易齐，俯仰悲感系。太傅高卧时，拟结烟霞誓。丹府信可陶，景物明清霁。兴公作赋才，雄情抗川逝。片语刻毫芒，藻云冉流缀。子猷夙嗜竹，值乃修林憩。保志企箕由，冥心探寥际。谢万颇浅浮，飞情尚凌厉。异卉怅鲜荣，青萝指丛翳。献之性寡言，含毫属诸弟。翰墨匪所艰，将尔玄情闭。馀子巧拙殊，各以泻幽滞。罚者十六人，浮白亦其例。杯触荇暂停，酒尽壶仍贳。雅会洽兹辰，馀风扇来世。胜地郁然藏，玄谈讵可继。何日集时流，愿言结芳袂。"}