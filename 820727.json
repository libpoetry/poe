{"id":"820727","title":"高阳台 过达官故居感赋","dynasty":"清末近现代初","author":"王易","text":"颓柳窥池，残阳据阁，娇春不放闲花。访石搜松，难消美酒生涯。虚廊久静轻泥落，记旧时、燕子人家。遣无聊，堪话兴衰，犹数栖鸦。当年珠履嬉游地，指青奴传烛，绿婢煎茶。璧月琼尊，清商怨起琵琶。东风日暮馀啼鸟，且问谁、金谷繁华。更何心，独客凭栏，愁满城笳。"}