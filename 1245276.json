{"id":"1245276","title":"度居庸","dynasty":"元末明初","author":"李延兴","text":"岁暮矣，风凄凄，车中行客胡不归。一车南，一车北，南来北去何时息。车行欲近关上头，鞭牛不前吁可愁。须臾推挽在平地，车中儿女欢且讴。短褐萧萧风雪里，山径荒寒多虎兕。呼儿取火供晚炊，瓦铛黍米和沙煮。黄昏露宿官道边，茅店鸡鸣载行李。殷勤起谢车中人，万岭千山多苦辛。严风吹霜皮肉死，一身只有筋骨存。安得筋骨化为山下土，填却千山万山无险阻，尽使行人免愁苦。"}