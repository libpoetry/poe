{"id":"922100","title":"游罗浮山一首示儿子过","dynasty":"宋","author":"苏轼","text":"人间有此白玉京，罗浮见日鸡一鸣。南楼未必齐日观，郁仪自欲朝朱明。东坡之师抱朴老，真契久已交前生。玉堂金马久流落，寸田尺宅今谁耕。道华亦尝啖一枣，契虚正欲仇三彭。铁桥石柱连空横，杖藜欲趁飞猱轻。云溪夜逢瘖虎伏，斗坛昼出铜龙狞。小儿少年有奇志，中宵起坐存黄庭。近者戏作凌云赋，笔势彷佛《离骚经》。负书从我盍归去，群仙正草《新宫铭》。汝应奴隶蔡少霞，我亦季孟山玄卿。还须略报老同叔，赢粮万里寻初平。"}