{"id":"1038882","title":"过濠梁别王原叔","dynasty":"宋","author":"苏舜钦","text":"交道今莫言，难以古义责。锱铢较利害，便有太行隔。余生性阔疏，逢人出胸膈。一旦触骇机，四向尽戈戟。平生交游面，化为虎狼额。谤气惨不开，中者若病疫。遂令老成人，坐是亦见斥。既出芸香署，又下金华席。摧辱实难任，官名亦非惜。罪始职于予，时情未当隙。今来濠水涯，日夜自羞惕。高风激颓波，相遇过畴昔。白璧露肺肝，晴云见颜色。乃知天壤间，自有道义伯。明日又告行，吁嗟四海窄。"}