{"id":"704399","title":"西庄耕云堂新成陈太守同诸子过访用韵","dynasty":"明","author":"黎民表","text":"三径频来藉碧苔，一区吾岂草玄才。旋呼白鹤为童子，笑指春江是绿醅。隔岸黄尘休举扇，西山晴色好登台。金门错忆浮生事，何似林中酒一杯。谢家池馆半蒿莱，话旧重斟竹下杯。渔艇夜随双涧入，荜门晴向五峰开。求田计总输秦客，张乐人犹指汉台。不是北山迷出处，烦君骑马到苍苔。"}