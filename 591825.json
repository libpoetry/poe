{"id":"591825","title":"送黄定父赴云中谒张中丞","dynasty":"明","author":"欧大任","text":"汉家西北云中郡，大漠苍苍鸟飞尽。代马风沙远斥边，秦人榆柳因成镇。纥干迥隔雁门高，句注斜连稒阳近。何年三筑受降城，单于射牧今谁问。烽火曾照甘泉宫，幽并亦在胡尘中。君王抚髀思颇牧，玺书夜册将军功。山东才人近开府，帷幄运筹似其祖。绝驱区脱静芦笳，尽日辕门寝鼙鼓。黄郎任侠二十馀，手持一尺司马书。西投开府献奇策，分庭愿作诸侯客。燕郊去骑嘶春草，狐白之裘紫貂帽。边风二月吹马倒，一川碎石飞如扫。杨六寨前人迹稀，阴山何处飞狐道。匕首腰间照雪光，檄成楯鼻不可当。班生早勒燕然石，归来典秘兰台郎。"}