{"id":"1114339","title":"次韵舒伯源雪晴偶书四首","dynasty":"宋","author":"李若水","text":"朝阳飞影战馀寒，楼上高人久屈蟠。想见倚栏三盏后，醉横诗眼与天宽。化工错玉满京都，尚有痴云似积酥。马上官人冻颜赤，拥炉还羡老生无。雪意融融旋作泥，故山应是费攀跻。而今把笏谢樵子，马踏御街闻晓鸡。银涛万顷涨烟村，寂历茅檐上晓暾。春傲馀寒邀不住，夜来偷入杏花园。"}