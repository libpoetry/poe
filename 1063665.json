{"id":"1063665","title":"何忠孺家有石如砚以水灌之有枝叶出石间如岩桂状为作此","dynasty":"宋","author":"释德洪","text":"君不见海门比丘海为家，说法光明生齿牙。坐令十二缘生浪，幻出定慧青莲华。又不见佛图澄师气迈往，披拳山川俱在掌。从来身世无二法，勿作情与无情想。何如巴邱老居士，声名雷霆喧一世。迩来趣味等头陀，山中儿嬉杂童稚。宅相天藏公发之，卷帘万山登睫眉。粪除得石大如砚，中有傲霜岩桂枝。婆娑望之花六出，熟视直气终不屈。言不得意以象传，桂枝馨香石介然。"}