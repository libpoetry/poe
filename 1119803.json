{"id":"1119803","title":"和参谋至日喜雪三首","dynasty":"宋","author":"陈渊","text":"风鸣竹屋惧将颠，起视同云隘万川。共喜葭灰初应律，那知柳絮已漫天。传杯莫怕山颓玉，闭户从教径糁毡。幕府老成堪倚杖，故应衰病得安眠。玉花初著乱山颠，入夜俄惊月满川。虽有冷光凝白昼，尚馀阴曀锁青天。属车未返瑶池骏，远使犹餐北海毡。梦断忽传淮蔡捷，喜临尊酒已忘眠。恊气方占大有年，珠玑填道璧沉川。尘埃已洗三千界，云雾终开尺五天。羔袖久惭依帅幕，牛衣端不羡蛮毡。求田好趁丰登候，乞与元龙榻上眠。"}