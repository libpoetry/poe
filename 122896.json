{"id":"122896","title":"北窗偶书呈王仲显南卿二友","dynasty":"宋代","author":"范成大","text":"官居故逼仄，北窗谁所开？胡床憩午暑，帘影久徘徊。高槐忽低昂，知有好风来。须臾堕几席，篆香小飞灰。病翁亦披襟，月露装奇怀。垄头暴背耘，永书妇子偕。不辞梦山裂，田水如泼醅。去年岂堪说，稻根已浮埃。使君坐侯宅，窗间即凉台。何敢诉苦热，洒然助心斋。"}