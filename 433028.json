{"id":"433028","title":"桂山杂咏（八首）","dynasty":"近现代","author":"骆成骧","text":"桂山生白云，桂台在何许。不见云中君，但闻云中语。杂树自生花，乱石自生草。草长无人锄，花落无人扫。今日风月台，昨日鹰隼宅。清风为主人，明月为佳客。三峰若接轸，琴泉滴清响。细语人不闻，因风自来往。屋上滴清泉，屋下生乔木。中有无心云，闲与人相逐。河汉界天碧，灯火点江素。夜阑霜气清，时有孤飞鹜。错落三休亭，逶迤九折阪。独秀回望时，人影碧天远。不辞千上劳，难定十年约。松桂如相思，重来就云壑。"}