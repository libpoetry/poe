{"id":"1124471","title":"贺范安抚上事十绝","dynasty":"宋","author":"项安世","text":"前肩苏叟后陪朱，父子经筵世已无。谁见诸孙同盛事，槐龙阴下六丝絇。泰陵初政似昭陵，荣国亲扶晓日升。欲把经纶付乔木，内前车马已腾腾。忽引风帆下玉京，傍人惟见此身荣。君侯未解眉间摺，元是忠文去国情。泥仙高退故难量，国子先生更善藏。不枉中朝推范吕，小申公畔有荥阳。太史当年责了翁，二程佳处似春风。固应却有诸孙在，重把阳春教郢中。涨江迎造忽吞天，说与江神莫太颠。公是乘槎天上客，曾经倒海试孤骞。十日焚云七泽焦，六千里楚未开窑。使君恰与秋同到，一箑风吹万愠消。因声调笑古扬州，下水如何占上流。却倩枚回洲上月，照将馀润到瓜州。东观归来病史官，枕棱刓尽席痕斑。自从公去关门睡，直到公来未启关。是人从古为秋悲，病骨逢秋更可知。说与世人应未信，今年新有羡秋诗。"}