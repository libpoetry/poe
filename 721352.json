{"id":"721352","title":"梁颙若池中莲开一花红白各半索赋三首","dynasty":"明末清初","author":"陈恭尹","text":"半红半白两相加，开向城西处士家。何处更寻连理树，一枝全胜并头花。朗如弦月犹衔魄，清比江云欲变霞。知道先生真诀得，石床相伴养丹砂。金行为白火为红，大冶元多锻炼功。朱粉并施邻女美，色香齐现法轮空。高怀濯濯居人外，巧笑盈盈立水中。记得六朝王俭府，一江南北互相雄。岂曰卑栖意自殊，亭亭泥滓不曾污。一茎擢出仙人掌，二气凝为太极图。发为丹心常早白，玉缘泣血半成朱。雌雄好是芙蓉剑，南斗光芒近有无。"}