{"id":"1225670","title":"白头母次徐孟岳韵","dynasty":"元","author":"张端","text":"白头母，结缡亦尝作新妇。鸡皮鲐背行龙钟，数挽青裙不掩股。自从夫婿死军中，夜夜西风吹独树。问之言是馀杭民，义兵当年起闾伍。生子谁如孙仲谋，忧国谁如祭征虏。白头母，自伤还自语。情知有生不如无，人间何似黄泉路。记妾当年出嫁时，人言李下元无蹊。只今瓶沈宝钗折，纵守贞心何足埒。丑非鸠盘茶，妒悍裴谈家。妍非张丽华，解唱《后庭花》。岂学乳媪嫁窦老，竟使世人呼阿奢。白头终当死村坞，有足何曾入城府。近闻金鸡夜半啼，天子肆赦平淮西。白头母命在丝忽，得见太平无此骨。东家箜篌急于雨，西家银筝移雁柱。请君弹作《白头吟》，莫放哀声入云去。"}