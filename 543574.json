{"id":"543574","title":"虔州歌送大中丞江公之南赣","dynasty":"明","author":"胡应麟","text":"东南海色何苍苍，旌旗夹岸澄清光。迢迢斧钺自天下，帝遣中丞巡朔方。铜符玉帐分千里，画甲雕鞍围绣绮。三军鼙鼓寂无声，万灶风烟晴不起。中丞自是河宿精，乍窥人世辞蓬瀛。流沙咫尺不可越，怒鞭海若驱长鲸。停车忽傍黄山麓，笑揖浮丘跨䨥鹿。晓逐霞光度赤城，暮餐云气离天目。胸中远思凌泬㵳，却来湖海称人豪。单词只语露肝胆，白日不动苍旻高。猿韬豹略多奇迹，早握兵符穷战术。八阵常翻鱼复图，千言自献龙门策。策名飞步登皇州，纷纷簪笔皆儒流。斗边夜啸䨥龙剑，天上春开五凤楼。贾生意气本英发，终军才调何颖脱。兵锋直欲款匈奴，尺组恒思絷南粤。华衮朱轩出未央，竹马壶浆迓道傍。已见褰裳临蓟野，还看赐服下南阳。再岁超迁左冯翊，凤凰神雀咸来集。声名从此播寰区，二省三台劳涉历。东南财赋日徬徨，一麾承诏来馀杭。唐代征输属刘晏，汉家平准羞弘羊。政成绩奏多清燕，越水吴山自游玩。酹酒初登武穆祠，飞书忽下明光殿。匆匆督府推贤臣，九重焕烂传丝纶。陇西黎庶望充国，河内军民嗟寇恂。虔州形势本四塞，渺渺川原开郡邑。波涛半蹴闽海青，瘴疠斜连惠潮黑。汀漳诸府列犬牙，纡萦四省藏千家。穷乡绝峒锁魑魅，深岩大泽盘龙蛇。庙堂抚髀思经济，时来崛起风尘际。三苗方略从便宜，九姓羌浑随节制。轩车杂遝送离觞，十月江城满路霜。大将楼船横浙水，元戎队伍出钱塘。钱塘浙水俱秋色，回首严陵瞻故国。白岳崚嶒带雨寒，苍岩兀突齐云立。云岩白岳望不停，番阳彭蠡江溟溟。千年滕阁迷丹嶂，万仞匡庐削翠屏。历历关河度章浦，缓辔停骖问风土。送客应过孺子亭，提兵却入中丞府。中丞号令何雄哉，指挥叱咤行风雷。将军列戍秦城远，壮士长歌汉壁开。建牙吹角观游猎，士气军声腾百粤。铁马骄嘶海月寒，雕戈乍举岩云裂。海月岩云壮品题，登坛横槊思清凄。慷慨宁论班定远，风流不减庾征西。缓带时时临绝域，纶巾羽扇何閒寂。骠骑空驰大漠烟，词人枉勒燕然石。崔巍铜柱镇封提，缥缈珠崖接五溪。分耕坐使阳春布，讲武俄看太白低。讲武分耕严纪律，泸夷永靖先零辑。主恩时赐鹔鹴袍，兵气潜消狐兔窟。津亭黄叶转纷纷，肠断骊驹不可闻。晚思苍茫盈落日，愁心悽切驻寒云。男儿意态元磊落，抗手何须怨离索。指日威名虎豹关，他时事业麒麟阁。雨露沾濡大海滨，溪山随处净烟尘。更令文字流荒服，行见衣冠入紫宸。"}