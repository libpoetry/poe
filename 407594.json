{"id":"407594","title":"高阳台 前词意有未尽，再填此解","dynasty":"近现代","author":"彭靖","text":"一片芳心，满襟清泪，仰天一笑刀横。奏罢宣平，夜来拂郁嗟声。神州沴气凭谁扫？望遥天、为送惊霆。待何年、星辰不夜，日月长明。百年天地苍茫里，剩昆崙依旧，铜柱高擎。问醉里乾坤，倦眸为底难醒。头颅换得山河壮，漫登临、岳峻湘清。散幽香、岸芷汀兰，岁岁还生。"}