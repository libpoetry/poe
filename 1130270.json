{"id":"1130270","title":"次韵五首","dynasty":"宋","author":"释德洪","text":"成破须臾知世相，雨云翻覆见交情。何时一叶春湖阔，塞管横风夜月清。正尔思山想归路，偶行看雪立阶除。忽惊昼永轩窗迥，推抵清寒拥燎垆。怀中但自除衣垢，面上从教有唾痕。负日风檐成坐睡，梦随鸥鹭落江村。莓苔遍地榆钱满，院落无人柳絮飞。信手翻书香篆冷，夕光山翠上窗扉。措置已落古人后，猛省令人愧衲裙。庐山好处轩窗在，留眼归看五老云。"}