{"id":"921338","title":"去岁九月二十七日，在黄州，生子遁，小名干儿，颀然颖异。至今年七月二十八日，病亡于金陵，作二诗哭之 其二","dynasty":"宋","author":"苏轼","text":"我泪犹可拭，日远当日忘。母哭不可闻，欲与汝俱亡。故衣尚县架，涨乳已流床。感此欲忘生，一卧终日僵。中年忝闻道，梦幻讲已详。储药如丘山，临病更求方。仍将恩爱刃，割此衰老肠。知迷欲自反，一恸送馀伤。"}