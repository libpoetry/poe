{"id":"285303","title":"高阳台·题吕碧城晓珠词，碧城笄年办女学，词宗北宋，后旅游海外，风骨益峻，李易安为之俯首","dynasty":"现代","author":"胡先骕","text":"慕聂怀荆，引杯看剑，千春第一词人。瀛海乘桴，幽忧遗世心情。雪山照影真姑射，羡天生、冰雪聪明。早吟笺，传遍遐陬，价重鸡林。令威华表空嗟叹，叹故园城郭，烽燧纵横。恸哭西台，唾壶敲缺谁听。饿夫抗节追文谢，吊国殇、楚些招魂。更堪伤，研骨成尘，从付波臣。"}