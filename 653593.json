{"id":"653593","title":"送陈太常致政十韵","dynasty":"明","author":"张宁","text":"都门饯别马騑騑，家在千山去路微。一代衣冠嗟独往，两京词赋见应稀。秋风送客浮云尽，江水迎人野鸟飞。共说太丘閒更好，却嫌彭泽晚才归。已将素学酬明主，犹有丹衷念琐闱。尘梦觉来惊复定，物情閒后是成非。门无候吏敲残漏，夜有邻翁款竹扉。身世忽从何处落，功名始觉此心违。林间倚杖看桑梓，雨外行歌种蕨薇。莫为容台惜遗老，汾阳子婿尽朱衣。"}