{"id":"800847","title":"赠吴事衍","dynasty":"清","author":"沈受宏","text":"先生延陵老子孙，娄江科第推高门。名流冠盖世虽换，豪士风流今尚存。忆昔从兄宦锦水，芒鞋茧足荆棘里。百口长悲殉乱离，一身何幸还乡里。草堂丝管秋风寒，谱出新声《行路难》。共传顾曲周公瑾，谁识哀时庾子山？三十年来头已白，萧然放散江湖客。博场酒社共追欢，画笔棋枰兼负癖。西南近日羽书传，重见公孙跃马年。人间多少沧桑事，付与先生一醉眠。"}