{"id":"736114","title":"成窑鸡缸歌","dynasty":"清","author":"高士奇","text":"世人耳目贵所少，龙勺鸡彝竞爱宾。抔樽本是太古风，近时谁信趋奇巧。赵宋花瓷价最高，玉腴珠润坚不佻。永乐以来制稍变，宣磁益复崇纤妖。血色朱盘日轮射，小盏青花细描画。后来埏埴日更精，五采纷纶数成化。红妆袅娜蜡泪垂，万花锦谷扬葳蕤。春阴隔院鞦韆动，浓香满架葡萄披。亦有婴儿与高士，须眉栩栩神相似。留与人间作秘珍，什袭真堪琬琰比。尤其著者推鸡缸，陆离宝色摇晴窗。鼠姑灼灼老难唤，将雏抱鷇三两双。梅村老翁称解事，错道宣宗制此器。此器繇来见者稀，更有何人讨源始。相公爱玩逾图球，长安好事勤徵搜。绨函封固献阁下，千缗一器争相酬。我从平津得暂见，两手摩挲眼光眩。归来倒尽老瓦盆，一醉那分贵与贱。"}