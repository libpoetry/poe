{"id":"516310","title":"捣衣曲","dynasty":"明","author":"史谨","text":"西风落梧桐，凉透纱窗里。无限玉关情，暗逐风声起。梧桐落尽芙蓉衰，含愁强整边城衣。妾心如丝为君理，头绪虽多终自持。箧笥纷纷出素帛，染紫翻红费颜色。双杵捣砧空外鸣，声声尽是闺中力。火燃金斗熨贴平，纫针补缀对短檠。自把腰身试宽窄，恐君不称平生情。妾心用尽君应识，愿君著时须爱惜。"}