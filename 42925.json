{"id":"42925","title":"柬程村文友","dynasty":"清代","author":"陈维崧","text":"想当年。黄公垆下兴翩翩。盘龙雕马，春风门下盛貂禅。有邹阳董相，一时赏誉重琅玕。略记旗亭游处，都相似、尔我周旋。自许上流，人称名士，终朝蹋臂萦牵。更儿呼德祖，弟蓄灌夫，意气无前。忆唱绿帻金丸，风流放诞，并坐响鵾弦。仿佛是、巷名金钱，幕号红莲。回中下杜，油壁雕鞍，曾经坠粉遗钿。狂奴减未？痴人死未？诟厉语，亦相怜。分携成旧雨，酒阑追省，一往凄然。同学少年虽健，奈酒徒散尽不堪言。道政坊头，延秋门外，忆了千千万。论窥帘映柱人何限，都分付、碎雨零烟。念故人一样艰难，总萧瑟江南庾子山。写瑶琴怨，我弹未了，又怕君弹。"}