{"id":"1124800","title":"和吕秘校","dynasty":"宋","author":"徐积","text":"董子书帏正寂寥，阮君何事顾吾曹。两篇有若双琼赠，八句多于一字褒。莫恨潘安头早白，须知郢客调弥高。鸾凰岂是尘埃物，待看青云振羽毛。王子如今未梦刀，不须感慨论官曹。寝郎悟意犹为相，鄠尉知名固可褒。嗟尔岁华何太速，顾予儒业若为高。四诗已有重笺意，肯学区区郑与毛。东平心事本雄豪，何必才名独慕曹。学比今儒醇且奥，诗如古义刺而褒。邹之夫子诚堪叹，霸者将军未足高。贤杰固当谋远到，莫论山岳与鸿毛。能建功名是俊豪，区区时辈乃儿曹。班超投笔宁无志，樊哙横行谢见褒。兵法每羞孙膑诈，将才惟爱武侯高。他年不负东平约，待假偏师入不毛。我谓君才似楚骚，文章自可作清曹。但持古道徐而待，莫顾时人毁与褒。水以源深流自远，竹因根老节弥高。如今且作东山卧，万事纷纷比一毛。东平夫子困徒劳，又著青衫诣选曹。州县颇闻舆论屈，朝廷当用诏书褒。囊中莫把诗编去，辇下方虞纸价高。曼倩若教为近侍，舍人须愧古无毛。方今天子急贤时，不信王通愿已违。梅福九江虽好遁，陶公八翮亦难飞。世排韩愈为文僻，客顾扬生载酒稀。多谢好诗来赠我，晓斋歌诵暮而归。汾上儒生又续诗，阳春巴调本相违。聊因扣角摅深愤，安得摩天逞快飞。陶氏弄琴乖俗甚，井丹持刺出门稀。有时入市谋甘脆，怀橘携壶即便归。太平儒者好吟诗，鼓腹而歌事岂违。顾我才华常患少，喜君辞翰动而飞。不忧陋巷箪瓢罄，惟恐兰亭唱和稀。更约山翁同一醉，梅花将谢燕将归。吾道穷通自有时，功名岂便与心违。摩天未逐溟鹏奋，敛翅尚如篱鶠飞。鸣凤卜迟君莫笑，玉山醉倒事何稀。梅花将谢剩沽酒，待向花前倒载归。"}