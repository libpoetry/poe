{"id":"863855","title":"盐池十八韵","dynasty":"宋","author":"王禹称","text":"极望似江沱，漫漫起素波。两池泉不竭，万古利还多。场吏输年额，畦丁奉月课。收时车并载，种处地先磨。碎颗珠淩乱，乾声玉切瑳。岸平开雪苑，渠渗坼银河。众鹄齐翔舞，群羊自寝讹。本源皆潟卤，异端亦咸鹾。沫讶浮鸥鹭，津堪渍蚌螺。煮劳轻渤澥，煎苦笑牂牁。雨打重归水，庵盛更覆蓑。盬风吹作片，烈日晒成垛。海末知难及，蕃青的不过。惠人餐罔阙，均□赋无颇。涿鹿城虽近，蚩尤血若何。有时红烂漫，是处白嵯峨。润下终资国，灵长任酌蠡。江梅须待我，金鼎始能和。"}