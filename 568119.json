{"id":"568119","title":"孙景亭六十寿歌","dynasty":"明","author":"沈守正","text":"少年结客江之东，孟公座上皆英雄。曾假柳车藏季布，屡过浆市访毛公。是时海内方全盛，嗔目谭兵众为政。徂击羞称博浪奇，弯弓竞夸没石劲。我公来兮尽敛容，敦诗悦礼推叉龙。生平自负万人杰，七尺肯为一剑封。拔山扛鼎古有之，肝胆如公世所稀。大才瓠落何足怪，七策余二师鸱夷。如今六十气如云，绝口不谭麟阁勋。间与几童说忠孝，春秋独祀平原君。如公不用真可惜，中原里社生奸慝。功成辞爵丈夫事，恐公欲隐隐不得。"}