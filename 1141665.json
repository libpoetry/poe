{"id":"1141665","title":"送袁季源之婺州因简范经历","dynasty":"宋末元初","author":"戴表元","text":"为山不愿高，为水不愿深。水深蛟龙集，山高虎豹蹲。我有避人法，终日衣冠林。煌煌钱塘城，游尘昼为阴。岂无青云交，难在相知心。岂弟袁大夫，寒窗理闲琴。峻坂为牛力，炎天九秋襟。胶漆四十年，龆龀以至今。天欲饥饿我，使子无黄金。劝仕拙不谐，驱耕弱难任。低回向谁门，后生气骎骎。今晨积潦霁，乌乌有好音。约我共行役，东平步嵚嵚。皎皎婺女精，瀰瀰双溪浔。台有白马生，风棱共萧森。文林惜妄动，动必向所钦。吾评古毛义，志行近骞参。公府许辟召，屈身非禄淫。斯人我知旧，长髯善?吟。穴蚁梦离合，风花命浮沉。往者纳千贽，终然遗一簪。欲行又不得，出门失前禽。子往再拜问，何由振聋喑。"}