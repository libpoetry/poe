{"id":"1038902","title":"金山寺","dynasty":"宋","author":"苏舜钦","text":"孤峰涌沧江，突兀台殿积。惊波四面起，日夜走霹雳。阴壑滀风云，阳厓产金碧。离披万年树，根抱太古石。修廊围峻阁，窈窕压山脊。宝像浮海来，珠缨冷光滴。叩阑见鼋鼍，扬首意自得。偃蹇互出没，日此饱馀食。又有翠羽禽，群飞喜宾客。口衔绀蒂花，近我若相识。开轩心旷绝，上下无异色。气象特清壮，所览辄快适。予心本高洒，误为尘土隔。不知人间世，有此物外迹。落日将登舟，低回空自惜。"}