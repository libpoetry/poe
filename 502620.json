{"id":"502620","title":"书漫士为陈拙脩绘沧洲别墅","dynasty":"明","author":"王恭","text":"金堤沙北镜湖东，前窥筹岭后炉峰。沧洲老人年七十，朝朝宴坐于其中。葛巾竹杖何萧散，卧爱清晖不知晚。魏阙青云梦里过，谢池碧草吟中满。五岳仙游去路深，击鲜子舍费千金。如何白发沧洲上，野鹤閒云一片心。龙涎酒盏鸬鹚勺，远胜仙家大玄酪。送客天明水鸟啼，弹弦夜静檐花落。龙门高士扫新图，挥霍霜毫倒墨壶。京国浮丘亦知己，题诗早晚寄东湖。"}