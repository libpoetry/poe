{"id":"840751","title":"书所见","dynasty":"清末民国初","author":"金武祥","text":"世人好学仙，辟谷绝火食。餐松与茹芝，飞升可白日。繄昔盘古时，本食草木实。及夫燧人氏，始教烹饪热。未闻燧人前，尽得长生诀。茫茫三神山，仙人究谁识。天地妙循环，有生必有灭。即擅不死方，造物亦所疾。惟有太古人，沕穆本凝一。人皆享遐龄，何有仙凡别。常言人善恶，冥报尤昭昭。人生所行事，纤屑无能逃。未知几阎罗，诛赏地府操。事苟一一判，冥司亦太劳。人心且难测，安能察秋毫。而况天好生，阴律何纷淆。旨哉吾儒言，祸福祇自招。此气所感应，其理本不遥。且莫致穷诘，此说非一朝。亦寓劝惩意，成见不必胶。"}