{"id":"1107307","title":"送同年朱元直监税","dynasty":"宋","author":"冯时行","text":"会计牛羊道益光，幽兰不佩亦芳香。前郎未必辞官小，我辈惟知作法凉。客抱只消潘鬓白，俸囊无奈朔身长。要知别后相思地，独上西山下夕阳。秋风可拟借年光，晓觉新篘泼鼻香。黄菊丹萸元妩媚，败荷衰柳自凄凉。山才入眼身尤健，事不关心日便长。欲把酒藤凌翠峤，醉馀起舞送重阳。池上千岩入晓光，无花草木自吹香。眼随天霁山山见，心与秋清事事凉。长啸响惊龙壑静，微吟思入雁云长。未须摇落增悲慨，新报王师复洛阳。"}