{"id":"64137","title":"送王伯安南都审刑","dynasty":"明代","author":"何孟春","text":"秋雨弥天来，秋风动地发。秋官方用权，暑气扫七月。四牡复何之，时当奉天罚。黄纸下青冥，钦哉惟帝曰。罪毋脱秦黥，法勿加楚刖。三覆五覆间，务使事情核。宸衷一寸丹，载拜书之笏。年来民俗漓，肯长其告讦。年来吏事冗，肯听其唐突。持此直如弦，何人行请谒。持此平如衡，何人得乾没。莫将五德凤，拟以独击鹘。笔端有造化，还解肉冤骨。山川几经历，岁月去飘忽。簿书盈几席，肯作尘劳咄。夜分灯火孤，清兴谅难汩。检点纪行篇，浮踪遍吴越。归朝拟何时，欲及众芳歇。民物哀矜余，转觉心如龁。好为万言书，伏奏苍龙阙。"}