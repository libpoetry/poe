{"id":"1063703","title":"临川康乐亭碾茶观女优拨琵琶坐客索诗","dynasty":"宋","author":"释德洪","text":"小槽横捧梳妆薄，绿罗绾带仍斜搭。十指纤纤葱乍剥，紫燕飞翻初弄拨。梨园曲调皆品匝，敛容却复停时霎。日烘花底光似泼，娇莺得暖歌唇滑。圆吭相应啼恰恰，须臾急变花十八，玉盘蔌蔌珠玑撒。坐客渐欲身离榻，裂帛一声催合杀。玉容娇困拨仍插，雪梅一枝初破腊。"}