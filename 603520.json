{"id":"603520","title":"乌生曲","dynasty":"明","author":"卢龙云","text":"乌生八九子，乃在大海旁。毛羽参差长，俱愿凌穹苍。相哺桂树里，岂虞缯缴伤。苦遭秦氏恶少年，弯弓挟弹睨其间。一发乱乌群，九子相惊看。各各恋其巢，安得离哉翻。唶尔少年轻薄子，乌自群飞何负汝！少年不暇思，反用相矜诩。昔我臂苍鹰，共逐平原野。鸟飞不及瞬，尚得攫而食之。有时牵黄犬，驰骛山间薮。兔奔不及穴，尚得获而醢之。机用匪一朝，于乌竟何有。但明飞伏各自天，无须复欢前与后。"}