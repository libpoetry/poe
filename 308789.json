{"id":"308789","title":"忆旧游·海棠花落","dynasty":"现代","author":"赵熙","text":"竟胭脂作雪，蛱蝶飘香，春老芳卿。如此风流样，奈多生薄倖。短梦清明。茫茫绿章封事，催送步虚声。但天上人间，烟消弄玉，月落飞琼。仙屏。睡初定。记艳烛更阑，曾照华清。又晴妆午醉，化红云一桁。浓裹金莺。日日雨丝风片，人望锦官城。似厄闰黄杨，空念二月花又生。"}