{"id":"605967","title":"寿冯母太孺人八十","dynasty":"明","author":"卢龙云","text":"江南十月天气新，橘柚垂荣号小春。爱日北堂情更倍，翩翩彩袖正娱亲。碧桃海上冬还实，雪藕冰梨伴锦瑟。西母瑶池信始通，麻姑且道蓬莱出。家园周览乐潘舆，彷佛云扶白鹿车。南极星光联宝婺，管弦应奏凤将雏。子舍承颜孙绕膝，女偊长年犹孺色。庭阶兰玉喜森森，拜阙衣冠恒络绎。八十遐龄未足多，阳都得道已形和。称觞定迓期颐永，黄发重赓燕喜歌。"}