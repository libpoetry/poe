{"id":"780892","title":"贺新郎 题潘星斋画梅团扇顾南雅学士所作也","dynasty":"清","author":"林则徐","text":"驿使曾来否？正江南小桥晴雪，一枝春透。谁向故国新折取，寄作相思红豆。休错怨丰姿清瘦。数点花疏绕冷韵，待宵阑独鹤来相守。香雪海，漫回首。合欢扇在君怀袖。最多情团团月明，邀来梅友。不待巡檐频索笑，已共臞仙携手。且漫拟逃禅杨叟。但按醉花阴一阕，问几生修到能消受？纸帐底，梦回后。"}