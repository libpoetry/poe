{"id":"837596","title":"塞孤·壬子正月十六日用乐章韵，简子培彊村剑丞","dynasty":"清末民国初","author":"李岳瑞","text":"朔风凄，凤管深宵歇。草草铜仙临发。昨夜绮筵今夜别。霜信紧，天街滑。新莺暖啭空花，归雁冷，沈边月。乍江梅、引三弄凄裂。魂断百尺楼，梦里芙蓉阙。杜鹃声声啼彻。万里苍梧凝望切。浑忘了，烧镫节。羁栖向上林枝，惆怅对，东阑雪。问金尊、何事空设。"}