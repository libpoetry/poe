{"id":"810836","title":"曹升六谢千仞携酒过饮宋牧仲张杞园亦至同赋长句","dynasty":"清","author":"王士禛","text":"陵州罗酒玉雪清，青州金露琥珀赪。直沽冰开酒船到，属车捆载连瓶罂。二子提挈肯过我，鸱夷交卧纷纵横。我爱徐景山，不知曹事惟酒枪。复爱谢安西，玩弄玄子如老兵。眼中况是我辈客，谈天炙毂声彭觥。一斗枯肠芒角生，五斗胸中鳞甲平。一石旷若游八极，《逍遥》《齐物》无亏成。幽州二月草始萌，小桃照地如红鞓。天涯酒人不易得，何必琴筑琵琶筝。十掷辄犍讵缘拙，三语作掾谁所令。蜡炬成堆冠帻堕，西南月作金盆倾。昔闻马文渊，居后欲轩前欲轾。又闻栾将军，贱贫辱身贵快意。此语非长者，亦复非游戏。劲翮扶摇九万里，岂识青冥更垂翅。鸢肩火色多少年，一老行吟独憔悴。惟应中山酿，供我千日醉。駃騠为胾驼作羹，有酒如渑那复记。千秋亭上相叫呼，不知何与痴人事。丈夫不得手执丈二殳，身领渔阳万突骑。亲射蛮毡缚鬼章，谁识邓先好奇计。此酒须满百斛船，使我反覆没饮如渴骥。子路百榼尧千钟，黄土谁能别愚智。诸君不釂阁当闭，举觯径须烦杜蒉。"}