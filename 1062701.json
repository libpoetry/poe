{"id":"1062701","title":"明水寺","dynasty":"宋","author":"谢逸","text":"城西三十里，山林深且杳。群峰如连环，缘崖一径小。土润禾稼重，地僻居民少。老桂耸亭亭，乔松高矫矫。幽露泣溪毛，清风摇绿筱。朝来爽气浮，轻烟横木杪。日暖天清明，野雉鸣有鷕。石涧嗽寒泉，泠泠泻幽沼。嵯峨双石门，屡经樵火燎。祇园焕觚棱，十雉周墙缭。扫地炷妙香，房栊深窈窕。嗟予嵚崎人，平生百忧扰。好古嗜简编，僻性乐鱼鸟。每逢山水佳，耳听眸子瞭。况同佳士游，意气溢云表。望远视眈眈，临危忧悄悄。险韵吟竞病，怪语作危了。华鲸吼脩廊，僧窗曙迷晓。炊黍馔来牟，土芝杂荓蓼。他时子来归，伐木芟萝茑。考室山之阳，高明远隘湫。第恐恋君恩，紫禁烟花绕。"}