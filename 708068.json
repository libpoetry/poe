{"id":"708068","title":"月华清 中秋","dynasty":"明末清初","author":"梁清标","text":"妆阁调笙，高城吹角，奏出泬寥天气。念老子、平生逸兴，南楼堪醉。小堂前、寒咽凉蝉，御沟畔、香残荷芰。天霁。问西风摇落，有无桂子。且喜清樽相对。试西洋宝镜，不遗纤细。兔可分毛，仿佛瑶宫阶砌。莫轻放、一堕西岩，又凝伫、隔年嘉会。无寐。任霓裳露冷，拼虚鸳被。"}