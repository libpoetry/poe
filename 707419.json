{"id":"707419","title":"念奴娇 雁影","dynasty":"明末清初","author":"王夫之","text":"关河迢递，恨塞日昏黄，难传标格。沙净水澄清澈好，点点萧萧历历。晓镜修眉，清波皱影，淡写层层碧。分明瞥见，孤舟莫弄渔笛。贴水浴鹜争飞，凌乱波纹，未放千双直。风裂云痕开夕照，还与芦花相即。野岸霜前，南楼月下，应恨无人识。晓来无据，教人空望天北。"}