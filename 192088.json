{"id":"192088","title":"谢冯济远惠端砚","dynasty":"宋代","author":"李石","text":"学道本屡空，所积岂为贫。我生无长物，有辄恐累身。挟块公子伯，陶土帝者仁。可惜水玉姿，下与瓦砾亲。吾子泮林旧，文采含青春。江湖挹余波，谓此席上珍。方正自温润，玉德如其人。潦倒竟何用，厚德山岳均。愧非笔札才，不堪演丝纶。三召已三逐，琬琰甘猥法抆拭置前列，濯以天汉津。斯文傥未丧，六经要铺陈。大易伏羲祖，春秋丘明臣。琢磨三益友，几案增日新。定非注虫鱼，与世忆凤麟。"}