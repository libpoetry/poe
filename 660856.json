{"id":"660856","title":"次儿珝祇投赴京作五言古诗一篇送之以致丁宁告戒之意","dynasty":"明","author":"罗钦顺","text":"严亲顷辞世，仰蒙恩典优。荣光悬日月，感激无时休。寸忱思亟展，祇谢当龙楼。奈此多病挠，弥增旷礼忧。服劳吾儿事，欣然买扁舟。束装戒明发，春江正浏浏。勇往诚足慰，离绪纷难收。夜堂明烛短，教戒胡能周。呼童展长卷，为汝书绅谋。直词无润色，情致加绸缪。敬身第一义，三益资交游。亦既辨菽麦，宁当昧薰莸。出门路如砥，非义将安由。茶肆与酒市，一迹不可投。神明扶正直，人道恶轻浮。参倚必有见，洪闸皆安流。薰风御堤柳，莺声满皇州。金门偻伛入，进止宜详诹。故人多台省，往见亦奚求。所贵亲德范，庶或聆嘉猷。旬浃事当竟，有阙勤增修。白云试回首，归兴谁能留。蓬窗多暇日，还肯惜之不。知新在温故，中弸外乃彪。阿蒙三日别，议论惊同俦。兹行将验汝，刮目期清秋。"}