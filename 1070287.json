{"id":"1070287","title":"同舍以笔墨更相遗有诗见邀同作","dynasty":"宋","author":"程俱","text":"将军白首玄池阴，手持毛锥如绿沉。千人独扫杜陵老，百犗欲连东海任。中山豪族一当百，即墨坚垒高临深。孙郎精骑固无匹，长卿偏师那可侵。久知良工须利器，岂但善贾缘多金。故追老兔尽三窟，已倒霜松踰十寻。于菟犹存凤阁卧，黄庭不博鹅池临。清观越石已成冢，始信管城真尽心。客卿摩顶利天下，修竹欲汗南山林。儒生意广亦自苦，但有遗迹藏来今。两公笔阵略相抗，往往钺并张旗参。铺扬功伐借二物，寸木可使齐高岑。嗟余绝学久焚弃，嘿守三一朝飞森。"}