{"id":"663459","title":"寿屠左丞","dynasty":"明","author":"边贡","text":"异才生间世，声业播乾坤。权总西台长，官登少傅尊。青云连甲第，白日映高门。高门甲第开华宴，白日青云丽芳甸。缥缈鸾书海上来，蹁跹鹤驭图中见。凉秋九月天宇空，紫衢合沓飘香风。黄封锡命来中使，玉带称觞列上公。上公中使分先后，共指南山祝眉寿。七十遐龄古已稀，三千贺客今谁有。南山何物比嶙峋，雪鬓霜髯七尺身。他日麒麟须画像，此时龙马是精神。予本东州牧羊子，姓名曾入山公启。执豆叨瞻末坐光，升歌敢并群仙齿。明公持法法不私，春阳多在冱阴时。汉廷赫赫名臣传，异代同伦张释之。"}