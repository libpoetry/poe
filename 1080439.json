{"id":"1080439","title":"谢周侍郎送木瓜","dynasty":"宋","author":"吕本中","text":"染以猩猩血，缘以刺绣文。天生此硕果，似是百果君。杯槃快先睹，便足张吾军。雅宜椽烛照，正合侑金尊。环橙与大柑，其从盖如云。我病日已衰，故人时见存。晨兴有奇事，此果蒙光分。开缄见珍异，坐使童仆奔。把玩不去手，举室生清芬。所恨茅屋底，著此大不伦。琼琚永不报，拙句聊相闻。"}