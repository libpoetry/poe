{"id":"640540","title":"送王宰游上清宫","dynasty":"明","author":"童冀","text":"少日栖东白，闻风忆上清。蹉跎成异域，蹭蹬隔修程。宇宙干戈满，风尘岁月更。故人千里别，回首百年情。春水江如縠，仙岩石作枰。澹烟汀草合，细雨岸花轻。叶县初飞舄，缑山旧听笙。张公仙去远，汉代迹难评。玉局悬崖隐，金沙布地行。山川称福地，台殿象曾城。剑气冲霄迥，丹光入夜明。青冥仍羽驾，白日降霓旌。瑶草淩寒碧，琪花粲晚晴。云屏迎曙色，月馆送秋声。松径凭猿扫，芝田遣鹿耕。夕行驯虎豹，夜久啸鼯鼪。尘鞅何年税，菟裘此地营。艰难时事改，寥落壮心惊。华构残烽火，高原化棘荆。登临非旧迹，俛仰叹浮生。世路犹多梗，关河未息兵。匡时徒有志，学道竟无成。青镜惭勋业，黄尘谢利名。桃源如可问，岁晚定深盟。"}