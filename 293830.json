{"id":"293830","title":"梦还家·自度曲难中卧病见桂花一枝始知秋深感赋寄慧素","dynasty":"现代","author":"张伯驹","text":"无人院宇，静阴阴，玉露湿珠树。井梧初黄，庭莎犹绿，乱虫自诉。凉宵剪烛瑶窗，记与伊人对语。而今只影飘流，念故园，在何处？想他两地两心同，比断雁离鸳，哀鸣浅渚。近时但觉衣单，问秋深几许？病中乍见一枝花，不知是泪是雨。昨夜梦里欢娱，恨醒来，却无据。谁知万绪千思，那不眠更苦。又离家渐久还遥，梦也不如不做。"}