{"id":"808529","title":"危学士素","dynasty":"清","author":"严遂成","text":"司马迁生蔡邕死，关系存亡一代史。有元实录录未曾，后妃传事逸无徵，幸向宫监馈饧饵。挽起井中僧大梓，史不可死身不死。小车赐宴诗后成，先忧之意答圣明，忽然东阁闻履声。亡臣佐命满君侧，岂必人人文相国。无城守功作余阙，安得和州享庙食。呜呼责尔一死尔亦能，只恐真珈饮器没西僧，万古空图永穆陵。"}