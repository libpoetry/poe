{"id":"686120","title":"次和邓司谏闺怨四首 春怨","dynasty":"明","author":"卢龙云","text":"潮候几回望客船，寄将烦语答来笺。桥边柳映虹收雨，坞外花藏蝶弄烟。箫听夜声残永漏，曲成孤调怨鸣弦。迢迢路计难辞远，辽度将军众百千。长路羁怀寄语微，暑移寒色昼凝晖。香风午送荷交艳，永日閒过燕并飞。狂欲舞难禁弱力，晚方凉却怯絺衣。桑蚕未事多愁抱，装橐有时惬梦归。低林逗月照中闺，露湿凉天极望迷。题寄远书逢雁度，绣成新恨彻猿啼。凄悲夜笛风传坐，乱散秋萤草满堤。溪绕路长程倦马，鸡声几听卧楼西。添烛夜廊回暗光，舞旋风雪白盈堂。占凭喜信归期近，望引穷愁别路长。檐压冻花梅索笑，阁移寒影月临妆。淹留暂尔悲离索，潜伏生机天转阳。"}