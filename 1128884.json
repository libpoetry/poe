{"id":"1128884","title":"渔父词五首","dynasty":"宋","author":"释子淳","text":"鹤发渔翁岁莫论，桑田几变尔常存。红蓼岸，荻花村，水月虚明两不痕。举目谁亲无可攀，翛然独对水云闲。山色里，浪花间，妙体堂堂不露颜。青虚为钓复为钩，断索篮儿没底舟。随放荡，任横流，玉浪堆中得自由。轻泛兰舟入海涯，抛钩掷线莫迟疑。骊龙子，巨鳌儿，不犯清波钓得伊。钓尽江湖晓色分，数声羌笛韵凌云。波浩渺，雾氛氲，鼓棹回舟望海垠。"}