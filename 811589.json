{"id":"811589","title":"柳梢青三首","dynasty":"清","author":"史承谦","text":"乍整云翘。黏鸡宴罢，重见风标。偷眼形相，眉如月好，人入春娇。相思暮暮朝朝。知惩日、相思便消。怊怅萧郎，空教望断，珠襻香腰。墙角春浓。枝头袅袅，掩映帘拢。带剩斜阳，渲过丝雨，受足东风。几回行遍花丛。问上苑、何时袖笼？绕树微吟，莫将宫体，轻怨残红。费尽端相，春风鬓影，秋雨罗裳。薄醉难胜，轻寒易怯，懊恼柔肠。墙东只有王昌。认屧响、依稀画廊。有月阑干，无人庭院，多少思量。"}