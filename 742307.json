{"id":"742307","title":"寒山赵凡夫故居今为法螺诸寺","dynasty":"清","author":"顾宗泰","text":"路与樵人争，深入寒山曲。缅维小宛堂，曾驻高人躅。丘壑构天然，秀野远尘俗。露滴疏花红，烟寒芳草绿。中藏一径幽，曲似仙源复。隐君此啸歌，结庐俯苍麓。岩间閟寒泉，雪花满空谷。冷光动翠微，疏响激幽瀑。胜地归禅宫，到今仰薖轴。夕阳孤磬闻，归僧入云竹。"}