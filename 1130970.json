{"id":"1130970","title":"秋日杂兴","dynasty":"宋","author":"韩淲","text":"园荒无与锄，草树暗如织。披榛理幽步，野气颇有力。坐令世网心，不动自然息。更见吾潩泉，无波瑩岩色。木槿亚红淡，牵牛蔓青滋。露晞凉风入，陡觉居处宜。岩桂中秋蕊，篱菊重阳枝。何必春始荣，物物有其时。开轩散幽帙，今昔随所诣。何如彻名色，庶不涴声势。抚几聊自怡，发牙易凋弊。安得同心人，相忘可忘世。亭亭鸡冠花，散出非所莳。色与秋日明，叶与秋庭媚。山閒人自稀，鸿雁几时至。境象吾素知，茅茨下清吹。"}