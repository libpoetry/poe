{"id":"1122567","title":"秋日漫兴二首","dynasty":"宋","author":"洪迈","text":"江湖久客日思家，坐觉微霜上鬓华。节序又催秋后雁，风光争发雨前花。倦游已梦庄生蝶，不饮何忧广客蛇。怪底朝来衣袖薄，一川白露下蒹葭。一夕西风木叶飞，画梁落月淡馀辉。银灯夜照还家梦，金剪亲裁寄远衣。霜信早随新雁至，素书深讶故人稀。无因为谢东曹掾，鲈熟莼香莫便归。"}