{"id":"204541","title":"送怀秀禅者","dynasty":"宋代","author":"释重显","text":"麻衣草座思灵彻，一食安闲更无别，倏忽迁流数百年，杳杳谁来继其绝。吾兮亦是疏慵辈，冷淡身心存慷恺。偶续灵峰照夜灯，遽泛铁船下沧海。深嗟知困不知休，奔驰骇浪空淹留。纵得长鳌拟何待，堪白头时好白头。因观坏衲秀禅客，清苦如冰复如蘗。别我携筇步大方，为叶为花恣披拆。伏枕寥寥情意阑，率寫狂歌赠行色。"}