{"id":"708968","title":"尉迟杯  有感","dynasty":"明末清初","author":"曹溶","text":"鸾箫寂。向晚岁、难藉交游力。奚囊谁贮骊珠，剑气楼中傲客。茸裘小敝，赊酒惯、阳昌定相识。约梅花、早发岩坰，雪销来听横笛。曾经绣被银鞍，向粉黛深丛，大写胸膈。市上卖呆呆不了，徒仰睇、星河夜白。纵龙塞、有人深忆，飘泊去清江寄孤翮。为腊醅、访遍村帘，寸肠休放愁入。"}