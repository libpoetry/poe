{"id":"776575","title":"惠州西湖杂诗","dynasty":"清","author":"丘逢甲","text":"十里湖光荡翠烟，近湖人总种湖田。莫教全割湖云去，留取眠鸥浴鹭天。玻璃五色照开厅，湖艇仍标紫洞名。欲向西新桥洞去，另呼杉板过桥行。有例杭州与颖州，放生池即在湖留。于今谁乞群鳞命，渔网斜阳十里秋。占断湖波滑笏春，苏堤依样接湖滨。何人为种堤边柳，摇落秋风亦可人。落日青山湖上峰，湖天秋色在芙蓉。游人欲问朝云墓，看取团团塔顶榕。分割栖禅已可哀，纪功空费勒铭才。人间更有痴儿女，乱葬朝云墓畔来。"}