{"id":"400641","title":"笛家","dynasty":"民国末当代初","author":"饶宗颐","text":"裁剪春纤，汜人应记，芳根移植，旧菭尝绿湘江岸。遣珰泛瑟，凌波微步，国香播恨。铅华浓染。谁解通辞，婵娟何许，日暮中流半。剩孤枝、纫兰佩、自托蘅汀蕙畹。零乱。雪深江悄、冰铺波谲，夷则歌残，玉笛人非，无穷幽惋。冷艳端仗王孙匀布，水墨生绡如见。且约骚人，岁寒相守，触目风埃满。算历换、几沧桑，黦了尘笺难浣。"}