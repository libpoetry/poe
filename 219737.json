{"id":"219737","title":"次韵大父晒麦","dynasty":"宋代","author":"苏籀","text":"西郊岁种十亩麦，自笑不耕惟坐食。吾人一饱已天幸，此外何心更求得。我田长熟无旱潦，玉粒收来坚且好。岂同豪右执券契，虐取多求急於盗。我家治生无奇功，累世守此慈俭风。仓囷不满非所恤，冒暑一晒安敢慵。长空不见纤云起，沽酒烹鸡会邻里。炎飚不厌尘满身，冷饼行看冰上齿。閒居舍此一事无，狥时干禄姑舍诸。信知为农自足乐，秦相未必贤牵卢。"}