{"id":"687526","title":"蔡林屋考绩北上别予以诗用韵答二首","dynasty":"明","author":"孙承恩","text":"倾盖名闻旧，谈文愧老成。才高推鼎甲，心莽得夷庚。意趣卑流俗，门墙列俊英。草玄甘尔寂，好德见吾衡。考绩官评著，还山逸兴生。野猿迎主熟，湖月印心明。话别增离索，贻诗荷悃诚。迂疏惭造次，珍重此时情。学道曾论志，蹉跎竟寡成。浮云观世变，逝水叹年庚。不拟栽朝菌，还期采夕英。迂忠怀衮补，缪拙滥文衡。丽泽高贤与，分襟别恨生。君方敦雅道，世复际文明。款接多慵废，酬知但朴诚。缁衣吾敢负，犹为跂高情。"}