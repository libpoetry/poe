{"id":"923439","title":"城南感怀呈永叔","dynasty":"宋","author":"苏舜钦","text":"春阳泛野动，春阴与天低。远林气蔼蔼，长道风依依。览物虽暂适，感怀翻然移。所见既可骇，所闻良可悲。去年水后旱，田亩不及犁。冬温晚得雪，宿麦生者稀。前去固无望，即日已苦饥。老稚满田野，斲掘寻凫茈。此物近亦尽，卷耳共所资。昔云能驱风，充腹理不疑。今乃有毒厉，肠胃坐疮痍。十有七八死，当路横其尸。犬彘咋其骨，乌鸢啄其皮。胡为残良民，令此鸟兽肥。天岂意如此，泱荡莫可知。高位厌粱肉，坐论搀云霓。岂无富人术，使之长熙熙。我今饥伶俜，悯此复自思。自济既不暇，将复奈尔为。愁愤徒满胸，嵘嵘不能齐。"}