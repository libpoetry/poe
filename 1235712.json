{"id":"1235712","title":"和芊希曾宪史韵二首","dynasty":"元","author":"吴师道","text":"高步青霄计未差，征途祇暂走尘沙。烟波江上吟芳草，风雨城东看落花。揽辔欲追千载士，扣门肯向五侯家。遥知斋阁清无事，满架残书整复斜。平生忤俗苦无朋，心事萧然有发僧。作吏祇师三尺法，读书肯负十年灯。空持璞玉嗟谁赏，误落樊笼去未能。梦忆金华三月暮，踏云穿雨上崚嶒。"}