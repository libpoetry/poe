{"id":"673483","title":"画鸽","dynasty":"明","author":"刘珝","text":"昼漏沈沈下高阁，筼筜半亩香云合。太湖石畔水澄澄，满贮金盆浴飞鸽。鸽性由来最易驯，羽毛鲜好堪怡人。雪翎乌尾锦作背，画工画此何太真。记得当时王相会，一放一祝三千岁。系足能传子寿书，入怀那解司徒贵。一朝贾客便生涯，盘旋随上沧溟槎。任教年来复年去，万里还归旧主家。"}