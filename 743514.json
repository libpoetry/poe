{"id":"743514","title":"重过飞云洞寄仁甫","dynasty":"清","author":"舒位","text":"暗泉涓涓流古洞，洞口飞云白如瓮。我往之日云相迎，今我来思云亦送。云非昨日云，客是去年客。客归云不归，飞来飞去荡无迹。客休笑云云笑人，云即是客客亦云。百年三万六千日，问客年来年去羌何因。去年看云云满衣，今年云冻云不飞。千山万水岁聿莫，夕鹃啼罢朝乌啼。山亦为云遮，水亦为云渡。思公子兮云外路，可惜同来不同去。指此空林片石中，与君旧坐看云处。"}