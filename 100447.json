{"id":"100447","title":"连雨江涨·越井冈头云出山","dynasty":"宋代","author":"苏轼","text":"越井冈头云出山，牂牁江上水如天。床床避漏幽人屋，浦浦移家蜑子船。龙卷鱼虾并雨落，人随鸡犬上墙眠。只应楼下平阶水，长记先生过岭年。急雨萧萧作晚凉，卧闻榕叶响长廊。微明灯火耿残梦，半湿帘帷浥旧香。高浪隐床吹瓮盎，暗风惊树摆琳琅。先生不出晴无用，留向空阶滴夜长。"}