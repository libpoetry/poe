{"id":"1231013","title":"游箫台寄李五峰","dynasty":"元","author":"张天英","text":"箫台天高山气寒，琼楼倒景金沙滩。露洗长松翠蛟泣，晓风吹瘦青琅玕。仙游王子今千载，箫去台空山不改。石梯奇峭石萝深，东望蓬莱隔沧海。华表栖尘鹤未归，烧丹灶湿苍苔衣。木落鏦铮下铁壁，紫岩桂落香风飞。云门道士相迎送，五色芙蓉满溪洞。生平屐齿能几来，回首十年如一梦。客乡迟暮秋复秋，故园泪□黄花愁。长绳难系西飞日，彭殇蚁□营荒丘。雪瀑洒巾清入骨，烟霞杳霭孤鸿没。世人倏忽不可期，独酌芳林劝明月。"}