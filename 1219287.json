{"id":"1219287","title":"送嵇洞玄鍊师云游","dynasty":"元","author":"郑元祐","text":"已蹑东游屩，还乘上海槎。寻真度弱水，招子饭胡麻。少广苍精佩，双成绿髻髽。娱游芝作盖，服食枣如瓜。鼍乘观初日，神虚茹幼霞。玉笙宵度曲，金匮夙抽芽。遂把东皇袂，来朝阿母家。初平羊已化，中散虱空爬。剑蚀缑仍结，尊空石漫洼。归期定何日？夜夜卜灯花。"}