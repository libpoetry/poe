{"id":"604279","title":"庚午守岁戏笔","dynasty":"明","author":"张萱","text":"西园公，无名氏，老向人间亦徒尔。六身二首是耶非，人说明朝七十四。七十四，可若何，一不为少百不多。踽踽凉凉心悄悄，行吟泽畔空婆娑。觌面相逢人不识，缩踵却行犹畏迹。莫怪穷猿好择林，自是放豚难入笠。非仙非佛亦非儒，半农半圃半樵渔。有时冠履自桎梏，儿童笑唾鬼揶揄。自惜当年好身手，转瞬如何成老丑。头童齿落面冻梨，两足蹒跚柳生肘。目昏耳聩非故吾，掉头不受人招呼。昔为长物今弃物，止有一口常胡卢。终日胡卢有何意，傀儡登场满街市。一双白眼瞪不开，两豆何妨坚塞耳。尚留一腕能匠心，赋成不换长门金。据梧时读太昊易，拥膝惟赓梁甫吟。今夕何夕云除夕，儿女灯前皆绕膝。柏酒椒盘争献翁，愿翁百岁皆康吉。翁言尔且打灰堆，如意今从彭蠡来。餔糟请共醉司命，沿街更莫卖痴呆。痴呆还与阿翁买，买得痴呆长自在。痴呆若早还阿翁，何致胸中常磊磈。问翁何事耳失聪，鹖冠免洗将无同。烱烱欲收岩下电，得无负此青方瞳。知翁视听故无患，聪明自误常嗟叹。雷霆过耳若罔闻，不放乾坤入吾眼。阿翁好语儿与孙，今宵婪尾须盘桓。李畋深宵喧嚗竹，山魈白昼如云屯。虎皮金目竟何益，自昔高明鬼瞰室。且将竿燎照污邪，共祝明年瓶满粒。儿孙酒罢休嗷嗷，副在名山付汝曹。有口须吞豫让炭，疗饥不乞于陵螬。园公名氏亦难记，交绝途穷踪迹秘。但闻常入鸟兽群不惊，可是崇祯四年混沌氏。"}