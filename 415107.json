{"id":"415107","title":"诗人节怀屈原赋长句十二韵并序乙丑","dynasty":"近现代","author":"宗远崖","text":"神州千古少治法，往往人亡政亦息。世言徒法不自行，心治之祸谁曾识。古今论治殊纷纶，探本当首楚灵均。草宪颇明吴起法，昭时无奈上官唇。怀襄昏庸不足辅，先君后身犹见忤。弃逐常怀去郢哀，招魂只益伤春苦。远徙江南忽九年，国门一旦没烽烟。岂忍辱身为秦虏，但当怀石沉湘渊。骚辞直出风雅右，忌辰为节世无有。篁竹枫林若见来，龙舟蒲剑招迎久。荷马史诗冠海西，抒情罕与先生齐。坐吟溆浦儃佪句，幽独疑闻猿狖啼。"}