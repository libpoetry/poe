{"id":"728470","title":"贺新郎  七夕感怀再用前韵","dynasty":"清","author":"陈维崧","text":"鹊又填桥矣。满长安、千门砧杵，四围云水。长记常年茅屋下，佳节团圞能几。有和病、云鬟挥涕。纵病倘然人尚在，也未应、我泪多如此。弹不尽，半襟雨。如今剩有孱躯耳。便思量、故乡瓜果，也成千里。谁借针楼丝一缕，穿我啼红珠子。奈又说、春蚕竟死。嘱付月钩休潋滟，幸怜人、正坐罗窗里。风乍吼，粉云起。"}