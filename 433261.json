{"id":"433261","title":"南乡子　题梦边填词图五首","dynasty":"近现代","author":"寇梦碧","text":"图画展，幻尘开。烛边红泪叠楼台。贪谱红腔拈翠管，腰围减，枕上新词添一卷。初雁语，唤新词。秋窗有客斗吟卮。待得夜阑人散去，寻灯路，梦里更将残句补。桃李下，自成蹊。霜花寂莫守东篱。春怨秋悲俱懒赋，迷离语，别有一般凄断处。花胆小，蝶魂痴。三生愁艳病支持。只有水东风月贱，春衣典，换得一宵歌酒宴。狮子国，鹧鸪天。此中倘许著身闲。尚有槐根容小寄，惊斗蚁，梦里已无寻梦地。"}