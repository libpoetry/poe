{"id":"677036","title":"别友夏同孟阳无敕亦因修之君长过林女郎天素月下听天素弹琴琵琶因索余诗走笔纪事","dynasty":"明","author":"李流芳","text":"西湖别谭子，离绪不可理。载酒觅一欢，美人在湖涘。美人闺中秀，兴会托山水。笔墨出生气，坐觉山水死。清音到丝竹，所贵岂悦耳。初为弹琵琶，四弦万绪起。再为抚七弦，幽怀历妙指。我携三弦客，嘈杂亦可喜。新声世所尚，古调并乃鄙。都生閒止人，琴理协静女。竟弹毕清夜，月落灯未巳。百年寡此欢，终悲别谭子。"}