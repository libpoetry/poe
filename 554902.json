{"id":"554902","title":"送林弥显还莆","dynasty":"明","author":"黄仲昭","text":"东风一夜来，吹绿都门柳。柳下酌清尊，送此平生友。人生穹壤间，浮萍寄渊薮。飘泊偶相逢，随风仍左右。与君结同心，荏苒年华久。我竽滥见收，君瑟犹不偶。人事苦难齐，红尘异奔走。丈夫抱奇器，终岂居人后。穷通付苍天，且尽尊中酒。龙泉吐寒芒，奕奕射牛斗。拂袖登紫骝，慷慨各分手。行行到故乡，升堂觐慈母。献寿舞斓斑，春风生户牖。时复会亲朋，攀跻云外阜。林间卧枕肱，花前笑开口。当思曲江头，春色年年有。早振凌风翰，勋名期不朽。勿令故乡尘，容易白人首。"}