{"id":"745673","title":"粟珊弟得天台赤藤杖归献伯父为作歌","dynasty":"清","author":"朱锦琮","text":"天台一万八千丈，谢屐梯云未能上。阴崖雪积万年藤，飞作仙人九节杖。仙人王烈朝玉京，葛翁又向璿台行。紫芝灵药不轻泄，君昨宦游过赤城。赤城霞起连远岫，众圣排云露肩袖。见君中道立徘徊，笑拔虬髭介君寿。君时四十年方强，手摘星宿如探囊。历遍云蓝七十二，携归东海呈高堂。忆我高堂谢单宰，孙枝侍舞斑衣彩。归田复出终郎官，天坛灵寿今犹在。我摄淮平斗大州，青藜簇簇蕃新秋。披枝剪叶饰根干，相期致仕扶为鸠。白发扶鸠仰世父，手中紫玉坚如柱。户牖间投欲化龙，鳌溟䀜爽腾风雨。半载曾连听雨床，与君遥祝寿而康。秦溪宛水一千里，眉介何时进玉觞。"}