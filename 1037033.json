{"id":"1037033","title":"夜登鉴远观江南野烧作","dynasty":"宋","author":"米芾","text":"君不见红旗一卷无奔北，龙骧将军初下蜀。又不见天兵十万领藩曹，百丈灵旗照江国。高楼夜登有鉴赏，江南野烧深山谷。烈势已觉逼南辰，龙蛇膏血如爆竹。故应玉石俱被焚，老樵拾炭投斧斤。长松巨梓中大厦，一随烈焰同尘埃。人言木自为风戛，木中生火自焚爇。欲知利害日相磨，此火害人尤惨热。"}