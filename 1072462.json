{"id":"1072462","title":"舟次白沙","dynasty":"宋","author":"王庭圭","text":"朝发螺浦湄，暮宿白沙口。初为夜行计，有物应掣肘。山云四面起，风涛半江吼。落帆危石矶，就枕不敢久。林深鸣鹤鹊，村远闻鸡狗。梦觉知月明，破篷见牛斗。起视天色清，解缆欲放溜。浪头聒天响，掀簸入我牖。蒲帆未及张，篙师复回首。渡头有古祠，壁画杂怪丑。舟人相与言，劝我酬神酒。出处本细事，阴晴亦常有。我固不问天，岂问土木偶。"}