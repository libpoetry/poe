{"id":"288849","title":"昆明池神马歌","dynasty":"现代","author":"袁嘉谷","text":"昆明池水深潜龙，腾作神马光熊熊。一马张口嘶金风，一马履水履山同。后出二马尤英雄，四蹄竟欲飞青空。猗欤盛时东汉章帝元和中，有吏王追治慕古文翁。汉天子曰汝公忠，五马太守功汝功。太守莅滇儒教崇，敢将邹鲁之化化蛮賨。学校如林士如丛，书声震动龙王宫。龙宫龙马精神通，曾负河图出河启鸿濛。中州文已昌，儒宗何妨南徙滇水开愚蒙。一跃池上波汹汹，前者逐电后者奔长虹。黑者烟黯赤者朝霞红。叠叠驰骋斗牛冲。云中君亦俯相从，欲施羁络不可踪。峨峨百尺太华峰，恨无王良作良工。良工神马倘相遇，一鼓作气踏尽滇山以外诸伏戎。"}