{"id":"978854","title":"今年正月二十五日行园见群花尽开怅然追思去年是日去江津县亲戚相送今一岁矣嗟叹不足情见乎辞","dynasty":"宋","author":"晁公溯","text":"去年别津乡，两岸麦离离。亲戚知我行，晓出相追随。系船五里沙，江水清涟漪。俯窥皆白石，绿色可染衣。何以谢送者，呼酒聊共持。放杯不忍去，看我船解维。至今念其处，岁月忽如驰。还复见荠麦，青青满陵陂。桃李亦尽开，风吹总成泥。一岁春一来，少留能几时。乃若远行客，日夜只欲归。正须勤往游，步绕芳菲枝。酾渠引微流，浮萍已生池。无事但日饮，更赋涉园诗。"}