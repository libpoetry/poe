{"id":"1236479","title":"和郭安道治书韵四首","dynasty":"元","author":"周驰","text":"西风吹起白头波，半夜扁舟掠岸过。不向长桥沽一醉，满天明月奈秋何！君醉淋漓我浩歌，古人为恨复如何！秋来几日浑无赖，已有新霜著芰荷。江间小艇数能乘，活计今如船子僧。近喜老妻能斫脍，欲令稚子学扳罾。久客思归归未能，题诗附与远游僧。吴松江上鲈鱼美，何处人家不下罾。"}