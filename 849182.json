{"id":"849182","title":"所居遇雪","dynasty":"宋","author":"卫宗武","text":"去年雪于腊，见睍迹已灭。今年天作花，再白遂凝结。鳞鳞甍相接，烂烂银互叠。平尺虽未盈，皓若布层氎。洪纤归一覆，高下同至洁。入夜更飘扬，未久复匼匝。打窗明映书，堆垣厚成堞。披衣起推户，勇不待明发。庭间数十挺，叶叶如楮刻。墙角南北枝，艳艳疑花压。遥想几青山，幻成玉崨嶪。郊原瑞色浮，穹壤和气浃。岂但疵疠消，可卜丰穰协。书生喜无寐，但觉吻嗫嗫。掬之滋吟觞，石铛煮团月。"}