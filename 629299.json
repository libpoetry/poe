{"id":"629299","title":"送黎遂球公车北上","dynasty":"明","author":"李云龙","text":"所之无远近，远近在心期。譬如下种子，所得恒视之。所以万石弩，不为鼠发机。黎生负宿慧，早岁得皈依。一心持戒律，焚修遍六时。不离文字缘，便欲證菩提。今晨理宝筏，先我去江湄。遥瞻极乐国，乃在燕山陲。吾闻有漏因，不了大修为。一见宰官身，当作天人师。"}