{"id":"727178","title":"与柳恽相赠答诗六首","dynasty":"南北朝","author":"吴均","text":"黄鹂飞上苑，绿芷出汀洲。日映昆明水，春生鳷鹊楼。飘飏白花舞，澜漫紫萍流。书织回文锦，无因寄陇头。思君甚琼树，不见方离忧。鸣鞭适大阿，联翩渡漳河。燕姬及赵女，挟瑟夜经过。纤腰曳广袖，半额画长蛾。客本倦游者，箕帚在江沱。故人不可弃，新知空复何。离居苦无乐，回慕心凄凄。要途访赵使，闻君仕执圭。杜蘅色已发，菖蒲叶未齐。幂历蚕饵茧，差池燕吐泥。愿逐东风去，飘荡至辽西。白日隐城楼，劲风扫寒木。离㭊隔东西，执手异凉燠。相思咽不言，洞房清且肃。岁去甚流烟，年来如转轴。别鹤千里飞，孤雌夜未宿。閒房肃已静，落月有馀辉。寒虫隐壁思，秋蛾绕烛飞。绝云断更合，离禽去复归。佳人今何在，迢递江之沂。一为别鹤弄，千里泪沾衣。秋云静晚天，寒夜方绵绵。闻君吹急管，相思杂采莲。别离未几日，高月三成弦。蹀叠黄河浪，嘶喝陇头蝉。寄君蘼芜叶，插着丛台边。"}