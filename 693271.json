{"id":"693271","title":"奉和大参兄见寄韵三首","dynasty":"明","author":"苏仲","text":"宦途为别几星霜，讵意传胪共奋扬。粉署勤劳徒尔尔，外台声价白堂堂。蚌怀照乘终难掩，剑有龙光竟莫藏。每恨驽骀鞭不起，心悬篱菊岁寒芳。沧茫云水是吾乡，几叶传家种德香。世有渊源文正起，门中声价大苏行。激昂士类归清白，唤起人间老病狂。附骥岂无千里志，不堪痴病倚藤床。世事纷纷乱扑丝，是谁真怜是谁痴。坦怀天地随缘分，过眼风花总未知。词客贾生空愤世，诗家杜老浪忧时。是非千古浑无定，不属冥冥更属谁。"}