{"id":"1109146","title":"杂记六言五首","dynasty":"宋","author":"刘克庄","text":"移了太行王屋，飞上钧天帝居。黠子尽沦鬼箓，敢儿方读仙书。五更三点待漏，一目十行读书。图南先生仙者，偶然睡觉月馀。十月在胞胎里，一朝出囟门外。不干灵丹九转，且看纯阳二字。上界尤多官府，丹成不必飞冲。回仙一岁一度，来听蓬莱松风。曾何薰兮琴调，亦闻铿尔瑟声。爱清庙音倡叹，嫌玉台体浮轻。"}