{"id":"1237279","title":"次韵","dynasty":"元","author":"萨都剌","text":"之子慇勤何处来，清谈煮茗不论杯。五更门外过风雨，四月街头买杏梅。喜客有情窗动竹，吟诗无兴砚生苔。君家白酒何时熟，病起应须去不回。池塘过雨水生漪，倚槛观鱼自悦怡。长日似添诗有趣，故人因为病相知。凉风忽过帘钩动，午箭初长刻漏移。何处榴花照人面，隔墙红过两三枝。江南三月踏残芳，白苧衣轻树影凉。曲巷银灯先马去，谁家翠袖隔帘香。细歌《金缕》鸣牙板，新酒檀槽出玉浆。卧病日长思往事，买舟乘兴过沧浪。"}