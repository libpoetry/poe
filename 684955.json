{"id":"684955","title":"题画二首","dynasty":"明","author":"王恭","text":"二十卧云壑，长吟招隐篇。梯岩结幽构，凿石开山田。时经翠微峰，扪萝拂青天。脱巾挂修竹，酌酒挥五弦。别来如蓬转，兹赏竟茫然。白首竟垂钓，萧条东海壖。徒有鸾鹤心，终无黄绮缘。今晨展图画，因以思林泉。何时还旧隐，遂买秋江船。鹖冠饭雕胡，分与时人浅。道存心自玄，岂必泉萝远。绿水净鸣琴，空林对虚馆。山中春桂枝，倏尔飞霜满。寄语青云人，投簪事应晚。"}