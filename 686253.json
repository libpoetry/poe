{"id":"686253","title":"王大伾草堂五首","dynasty":"明","author":"卢楠","text":"三五已沦替，霸王气不全。末流信颓奔，至道中复难。贤哲参时中，奋志摩羽翰。栖身柱下史，托兴拟周?。道违身即殉，弃世复来旋。来旋自广庭，希世濯尘缨。草玄合太始，茗饮通神灵。物化在握纪，周章游无穷。汉仪委刍草，魏阙寄鸿冥。心閒理自得，志澹物俱轻。物轻亦徜徉，尘廓非我乡。诛茅远城市，结庐近山阳。前沼含云泽，后台凌寄苍。萋萋涧溪草，春秋生辉光。日暮会佳宾，嘉乐陈中堂。中堂嘉乐陈，纷华罗锦茵。巴僮激清徵，越女流商音。一奏惊回飙，再奏生阳春。中人莫云悟，歌者徒劳心。所以重考槃，永怀嘉树林。嘉树清且圆，荫彼城南田。层枝栖孤凤，奕叶鸣寒蝉。幽人怀澹泊，日夕独磐桓。桃李虽容艳，早落春风前。何如主人树，茂育长千年。"}