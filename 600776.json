{"id":"600776","title":"题御医陈小山墨梅","dynasty":"明","author":"王弘诲","text":"我闻小山自昔多种杏，何时笔底化为梅。兴来肘后试盘礴，千葩万卉同时开。始疑大庾分清樾，复讶扬州观中发。冷蕊疏疏半带烟，寒梢袅袅时笼月。怜予海上梅村人，对此悠然乡思新。多病须君惟药物，何期更赠一枝春。见说君家世业钱塘口，为问孤山放鹤诗人今在否。好将佳句集毫端，一笑檐前酒一斗。"}