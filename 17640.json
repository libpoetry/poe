{"id":"17640","title":"叹老·我有一握发","dynasty":"唐代","author":"白居易","text":"我有一握发，梳理何稠直。昔似玄云光，今如素丝色。匣中有旧镜，欲照先叹息。自从头白来，不欲明磨拭。鸦头与鹤颈，至老常如墨。独有人鬓毛，不得终身黑。前年种桃核，今岁成花树。去岁新婴儿，今年已学步。但惊物长成，不觉身衰暮。去矣欲何如，少年留不住。因书今日意，遍寄诸亲故。壮岁不欢娱，长年当悔悟。"}