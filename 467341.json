{"id":"467341","title":"踏莎美人五首","dynasty":"当代","author":"周燕婷","text":"宝篆香残，吟笺写遍，思量无计重相见。柔情纵有万千千，都向江头化作柳风烟。无分闲愁，无由生怨，风前只问杯深浅。花声蝶影梦无端，独抱秦箫月下立桥边。枕外春魂，袖中秋扇，柔肠禁得千回转？牛郎珠泪莫轻抛，洒落人间点滴也潇潇。洛浦烟迷，蓬山梦远，深情容易成深怨。隔江依约又闻箫，无那星槎不到第三桥。酒压离愁，筝挑别绪，夜来偏又风兼雨。如何独自对凄凉，况是中秋过后过重阳。壁上寒灯，梦中温语，小楼谙尽相思苦。明朝更莫倚纱窗，恐有泪珠和露结成霜。小阁横空，西风吹树，乱云时送些些雨。入秋犹见数行书，秋后连书也共柳萧疏。约梦阑干，贮愁窗户，轻阴一霎真成暮。泪花圆坠串成珠，恼恨而今未解悔当初。秋到天涯，夜来风雨，灯花闲坠西窗户。几回声断十三金，一线炉烟寂寂画堂深。冷淡云踪，温柔梦语，而今梦与云俱去。凭谁省识玉琴心，又听吟蛩戚戚到寒衾。"}