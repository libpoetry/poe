{"id":"1123671","title":"呈邢叔三首","dynasty":"宋","author":"赵蕃","text":"前辈已云远，公身亲见之。老成疑故在，风俗未忧衰。问学本日用，文章先达辞。从兹得夷步，不复困多歧。浏浏晴檐响，愔愔兰斛香。时于簿书暇，乐是话言长。政可昼连夕，兴怀参与商。平生事贤志，烱烱未尝忘。听说桃川事，凭虚意欲仙。真成在人境，无用觅渔船。卜宅自何载，赋诗凡几篇。挥毫傥毋靳，图貌并流传。"}