{"id":"224879","title":"一落萦·相识来来","dynasty":"宋代","author":"晁端礼","text":"相识来来，真个为伊，尽把精神役破。啼殢性□，娇痴做处，双眉镇长愁锁。为伊恁地，便诸事、自来饶过。暂时间未覰得，又早孜煎无那。想从来、性气恁麽。那堪更等闲，经时抛亸。料得那里、千僝万僽，嗔我也思量我。再归见了，算应是、絮得些个。但初心、尚未改，任从摧挫。"}