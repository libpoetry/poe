{"id":"513009","title":"送周文襄公乃孙廷器以画像验塑还吉水","dynasty":"明","author":"沈周","text":"土田亘江东，揆赋亿兆计。其多由寸入，所在敢遗地。太祖太宗时，稽敛或未备。偫收信长属，饕公馂私费。习久遂玩刑，忘身殉于利。逋迨八百万，空牍劳记注。岁饷常不及，日究常不治。文襄应简命，妥济受斯寄。公知法禦患，法疏患乃致。诲盗在慢藏，覂驾在失御。尽斥宿渔手，令民必躬输。升斗举在公，庾储复官涖。登积充旧典，罔耗有攸裕。所羡亦不訾，陈因年相次。户庸及公需，凡百资其出。于时民乐生，朝廷无顾虑。斡转一时机，扫荡滋深弊。如器之阽倾，援拯暇不遽。革茹谢苛猛，振蛊匪敛聚。公薨五十年，遗政已莫据。后继亦多贤，措设各有异。溯惠不可诬，于久乃有祀。庙貌欲追惟，岁月蔑省记。公姓携绘影，按之求肖似。外肖衷未然，有愧六二比。才局负心胸，仁义具肝肺。智谞周聪明，力量发意气。不然是非间，耳耳茅三四。我喻操镘工，斯得谓能事。工答毋深求，神般不载世。我闻发咨嗟，时哉则殊势。秋风振江介，白露草木瘁。游子思故乡，怀图渺西骛。往矣不可留，欲赠言莫既。"}