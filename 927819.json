{"id":"927819","title":"梅花诗","dynasty":"宋","author":"邵雍","text":"荡荡天门万古开，几人归去几人来。山河虽好非完璧，不信黄金是祸胎。湖山一梦事全非，再见云龙向北飞。三百年来终一日，长天碧水叹弥弥。天地相乘数一原，忽逢甲子又兴元。年华二八乾坤改，看尽残花总不言。毕竟英雄起布衣，朱门不是旧皇畿。飞来燕子寻常事，开到李花春已非。胡儿骑马走长安，开辟中原海境宽。洪水乍平洪水起，清光宜向汉中看。漫天一白汉江秋，憔悴黄花总带愁。古曜半升箕斗隐，金乌起灭海山头。云雾苍茫各一天，可怜西北起烽烟。东来暴客西来盗，还有胡儿在眼前。如棋世事局初残，共济和衷却大难。豹死犹留皮一袭，最佳秋色在长安。火龙蛰起燕门秋，原璧应难赵氏收。一院奇花春有主，连宵风雨不须愁。数点梅花天地春，欲将剥复问前因。寰中自有承平日，四海为家孰主宾。"}