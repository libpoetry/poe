{"id":"459022","title":"某夜作歌","dynasty":"当代","author":"卢青山","text":"云溪老子不能寝，雨疏于漏风如死。夜黑压屋摇深海，我床一粒古芥子。浓霜簌簌自心生，灯光瑟瑟四逃避。我将一叹奔殷雷，溃此朽灰万物事。匹马少年飞奇鬃，神峭如剑柔如水。牵星喝月不能顾，人间鸡狗天下士。兰蕙之佩珠玑冠，筼筜之节气虬盘，夜明之目光烨然；夫何一至于此，老夜如尸卧坟坛。酒如炭烙炙肠肝，歌如堕铁碎玉盘。明朝雪满山阴路，馀勇尚能搏兔还。"}