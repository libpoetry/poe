{"id":"132405","title":"别周季隐东湖隐居","dynasty":"宋代","author":"项安世","text":"君不见东湖先生徐师川，雅歌清庙弹朱弦。又不见于湖居士张安国，健语龙蛇杂矛戟。佳人往矣不易致，见君使我心先醉。一闻东湖名，再读于湖诗。恍然如见二大夫，使我真欲再拜之。君家玉带垂金鱼，向来凛凛持钧枢。大夫不要五鼎食，自向湖边築隐居。小园种花复种竹，数亩宜桑亦宜粟。人生如此复何求，把酒吟诗得自由。客来担与谈风月，万事如今只掉头。"}