{"id":"289884","title":"燕山亭·忆城南旧游，用彊村韵","dynasty":"现代","author":"郭则沄","text":"小劫龙华，吹散梦痕，恨碧愁红无数。寒到凤城，十里珠香，剩有暗尘随步。清角无端，蓦催起、泪铅如雨。情苦。剩怨蝶重招，瘦魂如缕。偏是花叶殷勤，念沧海寒蓬，雁边倦旅。前度画阑，涴尽垂杨，丝丝怎邀春住。旧笑新颦，漫惹到、镜屏鹦妒。轻去。便断影、也随风絮。"}