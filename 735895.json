{"id":"735895","title":"葺园 其二","dynasty":"清","author":"顾景星","text":"昨宵风雨壮，日出课我童。樊椤既粗葺，设酒邀邻翁。妪稚攀树根，柈沥亦得通。三申守望义，再讲和睦风。皆云前搂取，多出于流庸。蓐炊而露食，迫此水旱穷。闻言动隐悯，语罢还深忡。假若设官樆，岂亦容剽攻。处分一失职，攘敚纷相从。草野弄金革，朝廷问玉弓。人性本忠厚，天心原大公。怀柔王者术，孚格道所隆。搔爪有何益，躤稻终无功。乃知鄙夫志，用意苦不洪。轗轲遘世乱，何以托吾躬。漆女惜园葵，安知中所恫。"}