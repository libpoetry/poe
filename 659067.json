{"id":"659067","title":"悯松","dynasty":"明","author":"王鏊","text":"洞庭古寺名翠峰，山门夹道皆长松。苍皮鳞皴根诘屈，风动十里闻笙镛。团栾下荫翠羽葆，夭矫上耸苍髯龙。不知当年谁手植，云是宋家三百年前之旧物。每当赤日坐其下，时有清风吹鬓发。因思古人不可见，重是甘棠无剪伐。兹来忽见怪且惊，倒卧道路纵复横。可怜堂堂十八公，尽与官家充践更。神咷鬼趡竞遮护，崖摧壑陷难支撑。我伤嘉树因久立，封殖有怀何所及。颠僵力与风雷争，昏暗如闻龙象泣。龙象泣，何所为，县官催租如火急。伊昔秦皇法最苛，犹有封爵来山阿。如何今日值劫数，大斧长锯交撝呵。深山更深无处避，岂若社栎长婆娑。年来征税总类此，谁采野老民风歌。"}