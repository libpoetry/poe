{"id":"591224","title":"海上谣","dynasty":"明","author":"欧大任","text":"我昔何所游，鼓柁祢衡鹦鹉洲。今日是何日，天涯飘泊沙棠舟。举头日近长安远，浮云万里令人愁。天吴出没摇九首，连天白浪牛声吼。南海庙前枫树青，帆飞失却扶胥口。早潮东下暮潮还，歌罢扣舷仍饮酒。醉归越王城，北望越王台。越王昔日繁华地，只今零落生青苔。贵亦不足羡，贱亦不足憎。乘桴者何人，而有万古名。卢敖汗漫应相待，欲破长风海上行。"}