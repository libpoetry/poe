{"id":"75069","title":"天马行应制作","dynasty":"元代","author":"周伯琦","text":"飞龙在天今十祀，重译来庭无远迩。川珍岳贡皆贞符，神驹跃出西洼水。拂郎蕞尔不敢留，使行四载数万里。乘舆清暑滦河宫，宰臣奏进阊阖里。昂昂八尺阜且伟，首扬渴乌竹批耳。双蹄县雪墨渍毛，疏騣拥雾风生尾。朱英翠组金盘陀，方瞳夹镜神光紫。耸身直欲凌云霄，盘辟丹墀却闲頠。黄须圉人服尨诡，亸鞚如萦相诺唯。群臣俯伏呼万岁，初秋晓霁风日美。九重洞启临轩观，衮衣晃耀天颜喜。画师写仿妙夺神，拜进御床深称旨。牵来相向宛转同，一入天闲谁敢齿？我朝幅员古无比，朔方铁骑纷如蚁。山无氛祲海无波，有国百年今见此。昆仑八骏游心侈，茂陵大宛黩兵纪。圣皇不却亦不求，垂拱无为静边鄙。远人慕化致壤奠，地角已如天尺只。神州苜蓿西风肥，收敛骄雄听驱使。属车岁岁幸两京，八鸾承御壮瞻视。《驺虞》《麟趾》并乐歌，《越雉》《旅獒》尽风靡。乃知感召由真龙，房星孕秀非偶尔。黄金不用筑高台，髦俊闻风一时起。愿见斯世皞皞如羲皇，按图画卦复兹始。"}