{"id":"516304","title":"过黑松堑","dynasty":"明","author":"史谨","text":"盘盘万松堑，山势如井陉。连峰枕其外，险阻由天成。层阴蔽长空，日影寒易倾。悲风四边起，猿鸟相哀鸣。我从中国来，至此心魂惊。骨肉虽在眼，相看共吞声。惭为阮生恸，努力趣前程。西南露天光，喜若辞幽冥。穿云摘橡栗，远趁狙公行。辛酸不忍弃，所赖全吾生。俯首视大荒，山要值邮亭。隔林见酒家，百钱沽一升。价高亦不辞，吾将慰飘零。"}