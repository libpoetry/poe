{"id":"721522","title":"琅琊王歌辞八首","dynasty":"明末清初","author":"陈恭尹","text":"新买五尺刀，烂熳芙蓉焰。晓夕时一开，取照幽人胆。人言琅琊贤，我独未曾说。长揖交戟中，左右惊吐舌。飞花亦有蒂，浮梗故有根。四体如轻埃，因风集谁门。长安八水背，清渭流最急。一夜西北风，怒涛寒自立。琅琊大道王，更唱琅琊曲。侧有如花人，许以英雄目。剑室双金龙，夜夜鸣中箧。不能青天飞，枉用张鳞鬣。天不借日月，日月终经天。虎不借深山，藜藿生路边。宝马鸣春风，马上人如龙。下马道姓名，言是广平公。"}