{"id":"647546","title":"乌台清晓","dynasty":"明","author":"王汝玉","text":"广寒宫阙金风起，十二琼台凉似水。何时窗月弄晴辉，冷浸柏台秋色里。美人绣衣对青灯，六曲云屏爽气凝。南飞乌鹊不惊绕，玉壶清贮银河冰。此时心在澄虚境，白露红莲秋烱烱。忽闻禁漏滴三更，唤起遐思发深省。参横斗转天苍苍，将整冠佩朝明光。衮衣无缺不烦补，近臣何事谏封章。城乌未啼人尚悄，坐待金炉香篆袅。天上初传启九关，一庭霜月乌台晓。"}