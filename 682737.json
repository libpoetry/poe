{"id":"682737","title":"寄韩孟郁易州学博","dynasty":"明","author":"区怀瑞","text":"燕南赵北有京高，吏隐谭经兴更豪。三辅衣冠归讲部，五陵车马识词曹。金台嶪嶪霜为骨，易水萧萧风似刀。可但登临询往事，淩云今见起蓬蒿。诸生缝帐近皇州，仙客青毡亦壮游。座上莫停鹦鹉赋，酒傍重贳鹔鹴裘。南珠绕树光千里，北雁穿云响百楼。何用梦寻燕市月，与君歌筑话离愁。"}