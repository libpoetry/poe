{"id":"1071616","title":"蚕妇行","dynasty":"宋","author":"汪藻","text":"树头恰恰晴鸠喜，上巳人家扫蚕蚁。纸窗茅屋春雨寒，买炭添炉中夜起。平明采叶晞露痕，随刀翠缕如丝匀。三眠欲食春已老，旋炊新麦祀蚕神。咽明足紧解丝簇，犹向前溪问茅卜。东邻西里想殷勤，借问今年几分熟。缲车轧轧桑阴凉，主家人立鸿雁行。丝成不得半缕著，一生麻纻随风霜。"}