{"id":"635413","title":"跳大王歌","dynasty":"明","author":"成鹫","text":"蛮乡歌舞自称善，厥声可闻不可见。四月五月跳大王，家家刻木作鬼面。千丑万拙由心生，头角觺觺尽奇变。削成两耳贯双环，黑白青红随绘绚。长缨分结顶门边，俛仰周遮任方便。市来绛帛缝赭衣，承以素裳纫新练。长柄牙旗短柄簦，东官草帽冈州扇。粗缯细篾作游龙，肖首肖尾中连串。事事具足人力齐，次第椎牛集欢宴。大王端坐不饮酒，黄童白叟争酬劝。酒阑酷酊齐唱歌，呕哑啁啧无分辨。舁神入城城市空，大呼疾走看游龙。驭龙小儿戴鬼面，一步一跌来匆匆。左顾右盼各招手，头旋尾转相追从。游龙舞罢抚歌板，唱歌尽是头白翁。青葵半掩老面目，随声答响羞雷同。须臾磨旗万舞作，朱干玉戚纷兴戎。或击或刺冯而怒，或揖或让足而恭。忽焉而起忽而止，一一皆与神心通。舞罢偃旗卧金鼓，借问大王何所取。倾筐擎出斗与升，鬼面成群更歌舞。道旁观者不忍见，腼颜汗背交相觑。吁嗟乎，天下尽儿戏，举世同奔波。车毂交击人肩摩，俄而礼乐俄干戈。五斗折腰不足道，倾筐积少看成多。大王乃是死诸葛，含羞忍耻如之何。"}