{"id":"408756","title":"官运局","dynasty":"近现代","author":"曾国才","text":"有客黔中来，自苦食无盐。西川鹾赋地，盐价胡不廉。厂人闻之忽顿足，为语黔客不知蜀。蜀中汲井岁轱轱，牛驮车载路相续。大灶岁致十万箩，小灶亦须八千斛。商人得利民得盐，贱若泥沙用若玉。光绪以来盐政变，大灶蹙眉小灶哭。有井不敢煮，煮井不敢鬻。拥货居奇官运局，牢盆大贾朝衣服。"}