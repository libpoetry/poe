{"id":"799787","title":"洗象行","dynasty":"清","author":"严允肇","text":"长安六月车尘扬，都人倾城观洗象。黄门鼓吹前导行，玉河响闸流奔放。怒蹄蹴踏苍山颓，岧峣臃肿难为状。蛮童赤身跨象背，游戏波涛觉神王。须臾牵挽出水滨，水鼻一喷飞雪浪。吾闻此乃瑶光精，西域南荒配利兵。雄姿几耐身毒战，猛力可代苍梧耕。远人来朝贡天阙，含元仗下随簪笏。豆刍饱食三品料，剑佩班陈百官列。黄须健儿不敢骑，拱立阊阖生威仪。莫言材大难为用，驯扰听受谙职司。开元天子奏众伎，金羁锦缠舞玉墀。他日重逢禄山宴，努目不拜竟死之。近闻蚁贼陷京室，象房踯躅鸣声悲。渠虽雄长亦兽类，君臣大义犹能知。呜呼，君臣大义偏能知！"}