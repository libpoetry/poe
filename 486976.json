{"id":"486976","title":"子夜歌","dynasty":"明","author":"冯鼎位","text":"上西楼、曲屏暮霭，记得烛花红处。自心字香消、彩云飞散，苹踪难聚。春水画桥，烟溪芳草，夜夜相思路。怅重来、情事依然，惟有半帘淡月，照人离绪。酒阑后、无聊短梦，尚逐紫箫声去。杨柳梢头，寒梅影里，曾看弓弯舞。想章台信杳，凄凉京兆眉妩。啼帕遗红，唾裙留碧、憔悴莺花主。倩谁传、桃叶桃根，断肠新句。"}