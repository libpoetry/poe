{"id":"857258","title":"梅花","dynasty":"宋","author":"王令","text":"风吹冬暖变春暖，江梅艳艳横新枝。经年不逢间何久，忽此相遇如有期。初开珊珊尚寂寞，仙人缀佩悬瑶玑。后日重来不可辨，漫漫月树留寒辉。清香芬敷去何远，可惜不使蝶得知。游人争至无日夜，对之但笑果喜谁。不知春工用何术，抟造万物皆可为。得非各使出所巧，约与斗竞合一时。不然裁剪未易给，鞭役众鬼宁不噫。终年成功财几日，旋亦堕坏良可悲。传闻昔时大烹享，九牛合鼎羊豕随。一取所实荐滋味，神啜不吐人食宜。安知后世无所用，儿嚼不美还弃之。古今万事皆若此，为尔绕树成嗟咨。"}