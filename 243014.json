{"id":"243014","title":"无题·三月柳花飞","dynasty":"宋代","author":"王铚","text":"三月柳花飞，东风绣香国。桂影弄春光，飞琼怅分缺。云舆返积霄，翠浪翻天末。阆苑桃李花，莫使芳香歇。缅怀霞中人，芙蕖艳秋色。烟鸾吟碧空，行云不停刻。何事寄红埃，悲声调绿发。神观洞太虚，紫清注金格。玉宸丹凤检，词章焕琼笈。孰执招真旗，笙箫下空阙。灵光湛法身，生死本无别。妙合造化机，阴阳时出没。欲识天中真，寒江浸明月。"}