{"id":"71089","title":"沁园春·次韵李元之厅董氏双弦","dynasty":"元代","author":"张翥","text":"谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，＊遍三台。画扇香收，罗巾汗湿，愁是云兜醉后回。花闲客，任鸾绡缠髻，更尽余杯。"}