{"id":"472859","title":"游张公洞","dynasty":"明","author":"沈明臣","text":"昨日游善卷，已谓天下无山川。今游张公洞，千惊万怪疑为梦。嗟我壮心欲与山争雄，大肆笔力天无功。乃今欲著一语不可得，始知天地之胜唯有兹山钟。我昔探禹穴，又曾蹑武夷。武夷峻削禹穴古，那如此洞幽而奇。张道陵，奈尔何，何年到此骑青骡？我今呼尔问踪迹，尔去人间尔谁识。丹垆无火石床寒，唯有空山万拳石。万拳之石何累累，幻形变态将胡为？造物无以显灵异，故此剧戏令人疑。山灵欲甗甗不得，天公为之驱霹雳。一斧势破神鬼愁，遂令万古青霞坼。巨阙前开后通窦，暗中一线青天漏。离奇诡怪万状陈，宝藏龙宫与天斗。两崖欹仄愁攀援，侧身却走脚在肩。欹乱撑拄，把炬自照行难前。石色黝然堆古漆，腻滑十步九步失。乍惊堕落千仞坑，又诧飞腾九天窟。燎灭灯昏只尺迷，万转千盘无路出。丹砂夜照鬼灯红，自有乾坤无白日。划然一隙通天明，罗列万户排层城。顿足大叫舌不缩，是谁槌碎琼楼倾。长廊飞来驾巨壑，修檐掀突欹朱楹。横撑直竖互纠结，缠绵杂沓皆相成。玉柱堕地不到尺，瑶栋插天悬半壁。寂若闲门闭落花，闹如绮户迎仙客。险逼重关镇华夷，严同帅府森戈戟。石乳绿结千年苔，又如五色莲花开。佛手拿云不可摘，玉芽迸笋何人栽。蜂房簇拥参差向，短者五尺长者丈。低张白玉云母屏，高搴素锦芙蓉嶂。盘盂积水寒玉膏，掬之洗眼明秋毫。恨无金丹炼紫石，出门空叹朱颜凋。吁嗟乎！平生之性嗜登陟，兹游信足偿吾癖。一挂万漏不敢辞，聊著狂言作游籍。只恐五岳之高徒在青云中，猛然欲去无长风。不如坐石投壶唤玉女，把酒一醉酬张公。"}