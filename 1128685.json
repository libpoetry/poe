{"id":"1128685","title":"南湖台三首","dynasty":"宋","author":"蒋堂","text":"危台竹树间，湖水伴身閒。清浅采香径，方圆明月湾。放鱼随物性，载石作家山。自喜归休早，全胜贺老还。峣榭水中央，兹为隐遁乡。小园香寂寂，一派晓泱泱。烟草碧弥岸，霜桃红压墙。鸱夷倘在此，未必入沧浪。水次揭危亭，烟堤四面平。栽芦延宿鹭，种柳待啼莺。雪霁清流涨，风来野艇横。轻肥莫临顾，我老懒逢迎。"}