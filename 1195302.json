{"id":"1195302","title":"和人听歌","dynasty":"唐","author":"崔珏","text":"气吐幽兰出洞房，乐人先问调宫商。声和细管珠才转，曲度沈烟雪更香。公子不随肠万结，离人须落泪千行。巫山唱罢行云过，犹自微尘舞画梁。红脸初分翠黛愁，锦筵歌板拍清秋。一楼春雪和尘落，午夜寒泉带雨流。座上美人心尽死，尊前旅客泪难收。莫辞更送刘郎酒，百斛明珠异日酬。"}