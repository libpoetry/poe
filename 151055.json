{"id":"151055","title":"江口阻风寄琅山衷老","dynasty":"宋代","author":"姜特立","text":"人间有净境，咫尺不易通。今朝解尘缚，始到天人宫。叠嶂拥崔嵬，夏木郁青葱。白鸟巢半山，掩映画图中。高低辟窗牖，绿阴翳芳丛。境寂意自佳，坐久心尔空。更兹主人贤，晤语禅味融。归途若有得，便欲起樊笼。奈此尘缘深，踪迹如惊鸿。驱车出兰若，俯首坐疏篷。连日滞江干，风雨渺冥蒙。缅怀支道林，此会何时逢。"}