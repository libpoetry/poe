{"id":"123814","title":"东宫寿诗·有赫题期盛","dynasty":"宋代","author":"范成大","text":"有赫题期盛，无疆嗣历昌。中兴归浚哲，重庆启元良。两亥开基远，三丁系统长。帝咨同物瑞，人卜降年祥。离日融双照，乾天秉少阳。晨昏周内寝，诗礼舜岩廊。极右辰居焕，心前火德光。与龄偕圣父，德寿协虚皇。铜律风占兑，瑶山乐奏商。蓂芳邻五位，菊色丽中央。视膳斑衣拱，传觞玉契将。宸枫霜献叶，仙桂月输香。薰炷争延祝，吟牋曷赞扬。形容仁与孝，步障有云章。"}