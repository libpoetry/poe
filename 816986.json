{"id":"816986","title":"彭城怀古","dynasty":"清","author":"廖文锦","text":"芒砀云寒白日沈，犹闻父老说淮阴。一生误相君之背，九死难明臣此心。烹狗早知千古恨，钓鱼悔不五湖深。囊沙背水浑间事，赢虱功成漂母金。力除狼虎气吞嬴，胆落诸侯壁上兵。千古大观三月火，半生小忍一杯羹。难消帐下歌姬恨，不受江东子弟情。十丈灵旗阴白昼，犹闻叱咤大风声。"}