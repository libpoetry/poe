{"id":"280730","title":"澡兰香·浴","dynasty":"清代","author":"李符","text":"鬓拢凤插，胸褪猩罗，解到麝裙綵结。兰波浅掬，蔷露微倾，几度怕深嫌热。着鲜肤、频溜柔荑，浑如搓琼捏雪。金斛钿装，水雾轻笼娇怯。屏角郎窥怎避，渐背窗灯，又憎帘月。春涡薄粉，宫额轻黄，半被汗珠流脱。拭橦巾、倦倚檀床，便整纤钩迫袜。且未扣、杏子单衫，一双犀蝶。"}