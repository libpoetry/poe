{"id":"309269","title":"八声甘州·丙子九日遐庵湖帆子青伯明诸君约登高灵岩山","dynasty":"现代","author":"赵尊岳","text":"拚多情落帽向空山，华发渐星星。况萧辰俊侣，联镳绣陌，行散层城。望里越溪如箭，愁溯剑痕腥。一舸兴亡感，消领涛声。剩有巉岩片席，问凭琴呼酒，谁醉谁醒。恁秋容寂历，随分付丹青。屧光寒西风摇落，伫云边眉翠罨遥汀。斜阳外，井梧霜桕，惜取承平。"}