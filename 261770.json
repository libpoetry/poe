{"id":"261770","title":"过秦楼·吴园次郡守碧湖元夕泛灯分赋","dynasty":"清代","author":"丁澎","text":"太守风流，裁红摘翠，点就玉湖妍景。画船载酒，绣幕调笙，香送素波千顷。树杪几队灯红，鳷鹊飞来，惊栖难定。看银蟾一色，蕊珠宫里，竞摇波影。畅好是皓魄初圆，青樽浮满，画里江城如镜。六街箫鼓，兰桨齐开，钗色佩声交迸。良夜试问如何，起视参横，虬壶未冷。休更把紫云低唤，红粉两行娇并。"}