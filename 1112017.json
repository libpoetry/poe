{"id":"1112017","title":"和谢惠计院二首","dynasty":"宋","author":"吴潜","text":"插种如云四月头，代他田畯阅耕畴。意行不敢烦君重，诗到偏能写我忧。占谷喜看连岁熟，丽琛闻说十分收。各家官事随宜了，尊酒相过莫外求。千林新绿褪萎黄，人在它乡某水乡。白鸟闲闲疑冷看，苍鹰扰扰正乾忙。阿婆涂抹情何在，老子瞢腾视已茫。二顷良田元不欠，一声布谷断人肠。"}