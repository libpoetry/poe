{"id":"1115805","title":"久病小愈雨中端午试笔四首","dynasty":"宋","author":"杨万里","text":"病较欣逢五五辰，宫衣忽忆拜天恩。旧时叠雪含风眼，今看空山雨点痕。爱与陈玄酷作缘，馀波染指黑斓斑。呼童汲水无来底，自掬垂檐一滴悭。春去无花可得攀，石榴不艳却明鲜。昨朝花发今朝落，留得梢头一蒂看。月季元来插得成，瓶中花落叶犹青。试将插向苍苔砌，小朵忽开双眼明。"}