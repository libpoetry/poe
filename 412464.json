{"id":"412464","title":"李涵秋夫子噩耗至倚歌当哭","dynasty":"近现代","author":"俞长源","text":"夫子何为者，文不隐威凤。寓言托蒙庄，魑魅秦镜洞。昭昭平生心，尤在淳于讽。丽以比兴思，香草媚屈宋。高步伯玷坛，郁郁乎文栋。敬梓与老残，巨制世所重。用拟大方家，岂许等伯仲。并时闽畏庐，南北声华共。秋月广陵潮，春风杜子梦。名编等身高，家弦而户诵。时乱渴贤良，才胡艰世用。甘作稗官言，发愦警戆憧。其如长吉肝，久怀呕尽恐。天竟夺斯人，益我梁颓恸。苍茫淮海间，山斗由兹降。玉箫寂春桥，家舂断夜巷。万室深同悲，凄凄薤露送。哀我客旅身，掩抑将何控。遥天下连霖，滴沥摧肝痛。"}