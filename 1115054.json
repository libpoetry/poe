{"id":"1115054","title":"伏蒙赐和复用韵二章拜呈可谓出丑衒媸惟自叙鄙怀并以见区区敬慕之意姑惟教之是所愿也","dynasty":"宋","author":"杜范","text":"道在行藏自古艰，为贫偶出未能还。一从举手遮西日，已恐移文在北山。身入微官缰锁里，心惭大隐市朝间。浮云富贵非吾事，便有功名亦等闲。学道辛勤历万艰，精神见性本无还。齐眉自可供瓢乐，携手何须去鹿山。谓介谓通非所在，不夷不惠处其间。自怜尘俗心犹在，即席抠衣愿少闲。"}