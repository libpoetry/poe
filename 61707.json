{"id":"61707","title":"野田黄雀行·十亩之间雀啾啾","dynasty":"明代","author":"罗颀","text":"十亩之间雀啾啾，止蒿集莱鸣相酬。远川遥陌路孔修，原田茫茫禾黍稠。秋来古树风飕嵒，夕阳惨淡沉西丘。群飞群下不相求，衔穗食谷安无忧。南有樛木在芳洲，雌雄迫暮共依投。咄哉兹禽多诡谋，性行佻巧谁与俦。穿屋作巢于高楼，食彼粢盛令人愁。非罗非丸致无由，草窃奸宄将何尤。吁嗟此鸟毋久留，愿汝化蛤湮东流。"}