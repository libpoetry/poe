{"id":"608122","title":"九望 其一 望瑶台","dynasty":"明","author":"区大相","text":"瑶台兮云浮，菌阁兮蕙楼。溯赤水兮负玄洲，飞仙遨兮驾苍虬。星辰朝兮绛阙，日月环兮丹丘。孔盖兮龙斿，仙之人兮纷纷而来游。瑶台高兮缥缈，中有人兮丹颜绿发而衣缟。翳玉芝兮?琅玕，搴若华兮刈朱草。珠入海而为树，桂逾岭而成林。尘壒既不可久处兮，夫孰表予之遐心。将托朱鸟以为媒，又要之以夙好。朝诣车于雁门，夕弭节于璚岛。虎骖乘而眈眈，龙服衡而矫矫。憩落落之长松，涉涓涓之行潦。聆仙乐于云门，抗飞旌于霞表。招虞帝于苍梧兮，宾轩后于洞庭。戛云璈兮瑶佩，披霞帐兮曲璚。美嘉橘兮秋实，揽桂树兮冬荣。岁逌逌其将迫，心摇摇如悬旌。"}