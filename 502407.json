{"id":"502407","title":"题吕花园草堂代宋景濂先生作","dynasty":"明","author":"刘炳","text":"官马乌靴春踏霜，钟声催眠趋玉堂。黄金带重觉腰瘦，锦袍淋漓宫酒香。殿前草诏东风急，紫砚光凝墨花湿。承恩簪笔立多时，华发萧疏倦无力。闻道城南旧草堂，景胜林幽引兴长。碧连淮甸晴波暖，青割钟山晓树凉。种柳万条金覆井，栽桃千干粉连墙。蔷薇压架绡囊缀，芍药当轩锦幄张。个个麝香眠石径，双双翡翠浴蒲塘。红残蝶翅翻风静，绿暗莺吭啭日忙。游丝飞时寒食早，车马城南争拜扫。夕阳影里卖花声，游人半醉眠芳草。垆忆黄公酒旆斜，灶遗陆羽茶烟袅。何时休沐振鸣珂，纱帽轻衫试越罗。信笔诗成还倦写，忆尔当年郭橐驼。"}