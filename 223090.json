{"id":"223090","title":"丑女歌·梳风杨柳笑","dynasty":"宋代","author":"宋伯仁","text":"梳风杨柳笑，沐雨杏花羞。看看三十余，不敢不妆楼。待媒媒不来，对娘娘共哭。何时王右军，来坦东床腹。君不见西施绝色天下白，能使麋鹿走吴宫。玉环一笑百媚生，能使渔阳鞞鼓惊玄宗。无盐无盐形貌恶，当时一段议论千古生清风。美妇未必美，所美貌徒美。丑妇未必丑，所丑行不丑。丑妻恶妾寿乃翁，何须能劝羊羔酒。"}