{"id":"635461","title":"青燐歌","dynasty":"明","author":"成鹫","text":"百金市棺裹遗体，千金买山聚蝼蚁。椎埋探出口中珠，痴杀年年守尸鬼。新鬼旧鬼谁主宾，有声无声如诉人。一灵皮袋不相顾，盲风黑雨飞青燐。青燐遍野行人绝，冷光匝地明还灭。高低零乱逐流星，远近欹斜傍残月。乍如腐草化流萤，又如列缺驱奔霆。却讶平原归猎火，翻疑远浦宿渔灯。行人伫立复四顾，北邙累累谁家墓。无复当年秉烛游，剩有孤明照泉路。豕负涂，鬼一车，眼前所见徒区区。君不见苌弘热血化为璧，防风白骨曾专车。古今变化浑如此，人鬼迭代当何如。青燐青燐归太虚，小巫击鼓大巫驱。笑杀小巫与大巫，不识辽东白首猪。"}