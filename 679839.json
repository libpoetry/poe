{"id":"679839","title":"狂客歌赠陈叔晦","dynasty":"明","author":"郑关","text":"狂客何处人，吴航最佳士。朝倾美酒三百杯，夜读遗编数千字。有时相见粤城东，入门慷慨气如虹。黄金不惜赠知己，白眼已素轻王公。醉来下笔如涛泻，舞凤腾虬恣挥洒。论侠时时叱武阳，摛文往往凌司马。我亦疏狂今更痴，吟诗作赋欲奚为。且须沽酒与君酌，世上悠悠那得知。"}