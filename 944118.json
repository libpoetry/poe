{"id":"944118","title":"散花洲晚泊","dynasty":"宋","author":"陈造","text":"略眼毛山夹，枯涸不可留。风帆劈箭去，辽海吹一沤。长年面死灰，死争如赴仇。一饭六十里，幸泊散花洲。呼妇具盥栉，命酒浣惊忧。我无资身策，老计糊口谋。勿云朝不坐，叱驭复何求。奔车非伯夷，覆舟无孔丘。薄德既谢此，身世付浮休。亦念三径具，归从沮溺游。笑说今日快，击辕为渠讴。别留初熟酒，饮处酹阳侯。"}