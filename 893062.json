{"id":"893062","title":"思归","dynasty":"宋","author":"宋祁","text":"心悸真摧橹，年衰逼异粮。西征何日赋，东走向来狂。遂隔承明谒，虚称建礼郎。去都魂黯黯，思幄泪浪浪。见䓞惭纡绶，逢荷误索囊。醒无次公酒，老畏侍中香。前席初延问，烦言已中伤。翕眉争恃笑，绕指讵容钢。事隐或投杼，根危因拔杨。阴收主父草，几落党人章。雾露淮天恶，亭皋楚塞长。平时犹有感，尔日固回肠。溪涨淹蒲牒，洲风挫药房。芿区晴外远，山叠暝前苍。毒虺寒犹蠚，饥豺昼不藏。若为贪坐阁，自此戒垂堂。沦骨深恩在，雕虫绪业荒。身孤惟夕梦，时到黼帷傍。"}