{"id":"815204","title":"杂怀诗三十首","dynasty":"清","author":"洪繻","text":"生落古人后，忽作古人想。古人在当时，谁知生景仰！同居天地中，成材在所养。宁为拙而直，勿为巧而枉！常存不朽心，骨干自英爽。春秋相循环，荣枯互来往。自立坚不移，阴阳任消长。自命贵不贱，持躬贵能约。一侈百病生，江河为枯涸。所以致远人，明志于淡泊。穷苦亦可安，何事不可作！措大寒书生，一身系民瘼。读史怀名贤，高风在藜藿。"}