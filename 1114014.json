{"id":"1114014","title":"次通城送季言弟还锡山二首","dynasty":"宋","author":"李纲","text":"半载相从作远游，物华苒苒又新秋。江南山水共清赏，湖外风烟成独留。家远为传安稳信，时艰增重别离忧。渚宫此去无他地，怅望自登黄鹤楼。陆离长佩切云冠，泽畔行吟且纫兰。我已安心为逐客，子今何事亦抛官。江湖鸿雁初寥落，风雪鹡鸰相急难。归去家山见诸季，为言努力且加餐。"}