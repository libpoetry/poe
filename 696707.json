{"id":"696707","title":"感兴二首","dynasty":"明","author":"郑善夫","text":"仰观北斗星，遥望北斗城。天上故历历，地下何溟溟。中原万馀里，数载风尘惊。忧悲直愬天，聊以舒我情。情长天更远，矫首看鸿冥。天河白如银，隔水处牛女。咫尺不相从，乌桥渺何许。年年只一夕，仓卒修云雨。金鸡催早发，回车不得住。含啼理支机，尚悔当年事。亦胜参与商，睽离永终古。"}