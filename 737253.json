{"id":"737253","title":"乔石林侍读一峰草堂看花同外舅陆先生朱十表兄钱越江周青士孙恺似汤西崖分韵","dynasty":"清","author":"查慎行","text":"爱花成癖不待招，春来遍踏东西郊。起闻啼鴂送春去，犹跨短?摇吟鞘。斜街草堂地清绝，瘦藤当户拿老蛟。土墙面面红窣堵，沙径曲曲青盘坳。矾头暗皴高下石，亭子乍剪离披茅。巧从阴借桃李杏，惜少水养菰芦茭。棠犁素妆太浅澹，繁蕊乱拆丁香苞。新开海棠好颜色，两树气压千花梢。主人为言初买得，旧根带土枯蒲包。担头亲为解其缚，位置特许依书巢。栽培本关造物意，人事未尽休轻嘲，泉口尝手自灌，及见红艳青葱交。他人买园身不到，君乃僦屋情难抛。花时连日得休沐，剥啄有客门频敲。行携几榻随分设，野蔌蒸齑樽洼匏。偶然兴到触佳句，已被万手争传钞。我诗不工强属和，出语毋乃同号呶。不成甘受金谷罚，忍负新月垂弓弰。"}