{"id":"758069","title":"水龙吟 暮春感事","dynasty":"清","author":"周贻繁","text":"落红满院春残，雨丝柳线笼深翠。茶烹活火，香添幽麝，才醒午睡。蝶板空敲，莺簧半老，遣排无计。更深林杜宇，频催春去，何能会、悠悠意。屈指。年华暮矣，怕思量、那时心志。回肠九曲，旧愁未解，新愁如醉。鸿雁无凭，关山有阻，狼烟千里。问英雄恁是，飞来天上，挽银河水。"}