{"id":"464233","title":"高阳台 扬州城西北一水萦纾至平山堂，闻两岸故皆盐商居中，极士女游观之胜","dynasty":"当代","author":"魏元旷","text":"柳淑三篙，莲漪十里，琉璃软浪偏娇。如玉人人，宵深载上兰桡。年华急取笙歌送，怕西沈、冷月随潮。倚金樽、一样心情，付与红箫。楸枰小劫风流尽，剩沙鸥宿处，剪剪芦苗。石址零星，当年水榭虹桥。画船好在文窗掩，尽空閒、暮暮朝朝。道王孙、梦醒青楼，可有魂销。"}