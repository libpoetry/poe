{"id":"1102516","title":"南园歌伤吴履斋旧景","dynasty":"宋","author":"汪梦斗","text":"寂寞南园今如此，主人一斥循州死。南园如此未足悲，宗周随歌黍离离。丞相当年坐黄阁，正是北兵渡荆鄂。不知宣阃有何功，却以钧轴逊狡童。丞相身谋固已失，坐此谋失亡人国。梅花岭外羁魂哀，蓟门降王亦再来。南园池馆不似旧，百花憔悴竹树瘦。不堪回首望钱塘，宫阙倾颓禁苑荒。鄙夫奸人如王蔡，又无惠卿才可爱。丞相有见非不长，而乃升之中书堂。我行南园泪雨下，不免寒心怒欲骂。不特要写平泉诗，更复要草连宫辞。呜呼吴丞相，手提双笔岩廊上。艺皇有训垂日星，非读书人毋用相。博饮好色不肖子，可以公台作边赏。履翁之计早出此，老骨不死椒花瘴。西湖一碧无片尘，南园花草千年春。"}