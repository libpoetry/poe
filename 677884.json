{"id":"677884","title":"挽沧洲先生陈景明","dynasty":"明","author":"赵迪","text":"昨夜德星天上掩，山中闻说太丘亡。可怜幽室重泉闭，无复沧洲嘉兴长。蕙帐云昏猿鹤怨，萝衣秋冷涧泉伤。元龙雅望知何在，康乐襟期迥不忘。青草更闻诗思逸，碧山犹想屐痕香。未承鸠杖尊桓季，忽听商山没绮黄。日永苔枝悬宝剑，夜深寒笛起山阳。每怀载酒寻花径，空忆携琴过草堂。"}