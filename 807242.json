{"id":"807242","title":"满江红  丹阳贺天山寄词二阕属和其韵 其一","dynasty":"清","author":"陈维崧","text":"枯树衰杨，三叹息，物犹如此。白眼看、尘埃野马，子虚亡是。四壁岂无穷可送，九天只有愁难寄。放狂歌、金铁一时鸣，吾衰矣。拜特进，官承旨。僮列鼎，奴衣紫。更屏间窈窕，阶前阿唯。若有人兮宁足慕，彼何为者殊堪耻。曾几回、策马乐游原，荒烟耳。"}