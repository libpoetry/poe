{"id":"1117321","title":"江神子/江城子 和人韵","dynasty":"宋","author":"辛弃疾","text":"梅梅柳柳斗纤秾。乱山中。为谁容。试著春衫，依旧怯东风。何处踏青人未去，呼女伴，认骄骢。儿家门户几重重。记相逢。画桥东。明日重来，风雨暗残红。可惜行云春不管，裙带褪，鬓云松。梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。酒兵昨夜压愁城。太狂生。转关情。写尽胸中，磈磊未全平。却与平章珠玉价，看醉里，锦囊倾。剩云残日弄阴晴。晚山明。小溪横。枝上绵蛮，休作断肠声。但是青山山下路，春到处，总堪行。当年彩笔赋芜城。忆平生。若为情。试取灵槎，归路问君平。花底夜深寒色重，须拼却，玉山倾。"}