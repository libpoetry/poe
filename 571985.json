{"id":"571985","title":"夏日同江进之丘长孺黄平倩方子公家伯修小修集葡萄方丈以五月江深草阁寒为韵余得五字 其二","dynasty":"明","author":"袁宏道","text":"下里诗人唤阳五，酒肠窄窄无一缕。空拳往往博欢场，如以孤羊角群虎。一蕉入口即槃姗，浪言欲作糟丘主。天幸酒伯多知音，嵇阮贺李相推许。酂留岂必解披坚，不饮何妨建旗鼓。"}