{"id":"844539","title":"消寒五集曹远老命题拈得清字儗循旧例赋诗分赠二十三首 起意","dynasty":"清末民国初","author":"祝廷华","text":"消寒启春宴，江上集耆英。洛社盈珠履，蓝田缀玉瑛。人才都拔萃，学士儗登瀛。赏雪围炉醉，霜风透骨清。早春明霁色，晓日挂铜钲。赠缟思联纻，投瑶合报琼。问谁循旧制，有客贺新正。为祝三星寿，天虚风物清。尚齿尊三老，祈年重五更。道心恒惬素，老眼岂真盲。长院重观政，游庠再入黉。与龄天意厚，得一自然清。风雪庭前战，烟云席上生。韩苏气磅礴，燕许笔纵横。灵捷猱生木，香甜蟹得橙。道家留妙喻，一气贯三清。李贺锦囊负，张华匣剑鸣。君才钦落落，我见笑硁硁。健步忘鸠杖，延釐酌兕觥。六旬无老态，境地喜常清。等是诗书胄，同怀丘壑情。爱吟饶冷趣，拌醉恋春酲。大器出乎类，良材峙乃桢。润园开寿寓，到此俗尘清。立功在桑梓，不朽此声名。湖海诗盈尺，乾坤气结晶。品高尊北斗，才美孕南菁。学识关天赋，生成骨格清。河间旧门第，嘉荫笏山荣。品格推三杰，才华擅两京。联辉五星聚，竞爽二难并。苍石诗成帙，佳哉得气清。又拜瑶华赐，消寒第五声。啸歌寻乐趣，樽酒叙前盟。祝嘏赓周颂，行吟类楚伧。灞桥风雪里，诗思比梅清。海上身如寄，江干雪乍晴。高踪侔野鹤，壮气吸长鲸。客思王摩诘，文才陆士衡。梅花诗万首，心迹喜双清。运甓今陶侃，题桥昔长卿。和声如奏雅，倾听似调笙。叠贲云霞制，惭同瓦缶鸣。羡君人格峻，白石古泉清。旧游嗟判襼，新雨快班荆。服古研儒术，横经老笔耕。缫丝抽乙乙，伐木响丁丁。最爱题诗处，梅香雪后清。读君旅居集，佳句似阴铿。迟和惭余拙，多能莫汝争。辉光分太乙，芒角逼长庚。嘉植西园茂，松风拂几清。人材互消长，世事一棋枰。继往忧思切，开来愿望宏。交联三友乐，觞儗百壶倾。伫盼足音至，南薰满院清。报纸传鸿著，才名两耳盈。柔思侪道蕴，壮绩慕缇萦。庾岭梅姿艳，横塘柳眼明。暗香浮动处，花气入帘清。儗古鲍明远，吟梅宋广平。骚坛推宿将，酒阵蓄奇兵。畴和九皋鹤，同调百啭莺。诗工书更胜，独得气之清。风雪劳驰骤，江山互送迎。咨嗟闻向笛，慷慨抚秦筝。蛮触哀同种，鸿嗷悯庶氓。感时频太息，诗思玉壶清。淞沪留踪久，归来快北征。罗珍仓富有，积健器深闳。邀祝朋三寿，同浇酒一罂。鹧鸪声复作，入耳韵常清。孤怀陶靖节，高咏谢宣城。儒行三才贯，诗篇七步成。品超翻落寞，交淡愈肫诚。宦海风驰久，依然两袖清。小学精研久，雠书眼独明。心虚同竹素，颜晕似鲂赪。秩秩声容显，粼粼石骨呈。勤劳忘昼夜，摆脱万缘清。围炉尝雪笋，燃炭炽山樱。春酿甘醇酒，园蔬嗜菜羹。敲金音琐碎，戛玉响琮琤。诗品如人品，寒梅一样清。河朔朝闻警，平津夜戍营。将军空健饭，壮士枉长缨。烽火夷三省，流亡满四纮。吾侪都爱国，揽辔志澄清。雪聚成苍璧，冰瑩胜白珩。山川同偃蹇，草木滞句萌。合有诗千首，还馀酒百盛。明朝交六九，日暖午风清。"}