{"id":"596471","title":"螺西小景","dynasty":"明","author":"卢宁","text":"买宅古来求远俗，近山今得赋閒居。松椽石磴封晴雾，野鹿岩鸡驯砌除。紫蕨漫随黄秫种，金芝还共白云锄。月临樽底腾腾上，气绕关前焰焰舒。风雅直宗陶靖节，文章都学马相如。百年英俊赚唐制，半世功名付贾闾。华发萧萧秋自缟，素怀拍拍谷同虚。长歌谢脁惊人句，高读柴桑隐士书。此日霞瞻追去鹄，是谁株守愧飞鸒。驱车拟入螺西境，系马先寻班固庐。"}