{"id":"387900","title":"拜星月慢·前题","dynasty":"清代","author":"樊增祥","text":"喜鹊檐楹，流莺庭院，暗湿罗衿玉露。早洗云軿，洒丝丝甜雨。碧梧外、掩映婺蟾一棱，月姊何曾偷妒。笑看天孙，弄鸳鸯双杼。倚垂虹、稳试凌波步。好刍尼、忍把佳期误。一霎两点星萍，又金风吹聚。叹人间、碧海成桑土。偏银汉、万古长如故。剩小花、碧到牵牛，把相思低诉。"}