{"id":"698556","title":"宜兴舟中读徐养斋诗稿因思奉别之久怅然有怀二首","dynasty":"明","author":"唐顺之","text":"清溪南望五湖连，竹树阴阴两岸间。桃李孤村春欲尽，蒹葭远水思俱闲。散帙曲中惊白雪，卷帷天末见青山。故乡共是投簪客，犹恨高踪不可攀。昨岁相逢冰雪深，忽看春色独惊心。清风每忆人如玉，嘉句堪言字比金。四壁荒庐?自老，连洲芳草共谁吟。思君坐惜年华暮，明月扁舟试一寻。"}