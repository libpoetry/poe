{"id":"17346","title":"续古诗·心亦无所迫","dynasty":"唐代","author":"白居易","text":"心亦无所迫，身亦无所拘。何为肠中气，郁郁不得舒。不舒良有以，同心久离居。五年不见面，三年不得书。念此令人老，抱膝坐长吁。岂无盈尊酒，非君谁与娱。揽衣出门行，游观绕林渠。澹澹春水暖，东风生绿蒲。上有和鸣雁，下有掉尾鱼。飞沉一何乐，鳞羽各有徒。而我方独处，不与之子俱。顾彼自伤己，禽鱼之不如。出游欲遣忧，孰知忧有余。"}