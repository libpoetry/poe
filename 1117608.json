{"id":"1117608","title":"依韵和查应辰朝散雪二首","dynasty":"宋","author":"陆佃","text":"三阳新已换三阴，润泽才踰一寸深。无地得施调国手，惟天知有爱民心。霜毛一半浑如雪，玉貌诸馀少似今。且向尊前尽情醉，不须辛苦问为霖。抱瓮何人似汉阴，一番膏润及根深。稍苏南亩耕耘力，甫逼东君造化心。堪画不应须到晚，可收除是趁如今。宝陀若更施馀力，岂独坊名揭望霖。"}