{"id":"909559","title":"水调歌头 其十六 乙巳九月寿城获捷，和傅山父凯歌韵","dynasty":"宋","author":"李曾伯","text":"壁垒壮西塞，形势古州来。九重庙算经远，边隙肯轻开。整顿金城千仞，遮护风寒数处，蛇豕敢当哉。惆怅倚长剑，扫未尽烟埃。骑连营，桥列栅，木成排。老酋鱼釜视我，孰与障吾淮。横槊冲围四出，北府牢之何勇，新进喜多才。老子可归矣，击壤乐春台。"}