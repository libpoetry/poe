{"id":"547121","title":"匡庐山人歌寄胡少白文学","dynasty":"明","author":"于慎行","text":"庐山之高高入天，孤峰秀出真青莲。峰悬石镜何年影，照尽彭湖三万顷。平开双阙赤霞浮，翠嶂丹厓万木秋。飞涛倒泻银河水，洒入长江九派流。青山亦不摧，流水亦不绝。谢公行处空云烟，东林旧迹莓苔灭。豫章胡生才且雄，匣中玉剑双飞龙。拂衣欲出人间世，走卧匡庐第一峰。香炉云气飘山阁，明灭千岩与万壑。雨急朝闻岭上猿，月寒夜听江皋鹤。有时结束帝城游，侠骨常轻万户侯。上书北阙不待报，笑卧胡姬旧酒楼。垆头日高金管歇，杨花茫茫春雨雪。此时弹剑却归来，脱帽长歌舞秋月。胡生胡生无与伦，心雄万夫步绝尘。英贤古乃起屠钓，何况儒术逢昌辰。彭蠡为君腹，瀑布为君口。俯瞰洞庭波，吸作一杯酒。但欲浇尔胸中万古之垒块，风尘䠥?吾何有。胡生胡生何时与尔同上匡庐巅，足蹑星虹礼南斗。"}