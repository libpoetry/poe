{"id":"202149","title":"七夕·七夕知何夕","dynasty":"宋代","author":"李廌","text":"七夕知何夕，云是牛女期。俚俗具瓜华，阶除儿女嬉。繁星烂煌煌，流月湛沉辉。群儿望鹊桥，桥端七宝帷。彷佛想言笑，芗泽疑烟霏。人间光阴速，天上日月迟。隔岁等旦暮，会遇未应稀。愿言停笑驩，察我心所祈。我欲赐新巧，智术妙通微。金针度彩缕，宝奁卜蛛丝。我嗟儿女愚，勤劳徒尔为。巧拙天所赋，乞怜真可嗤。故拙不可厌，吾宁钝如椎。借云得新巧，无乃醇愈漓。吾观天垂象，列星有攸司。牵牛常服箱，织女不下机。牵牛教人巧，积仓岁无饥。织女教人巧，笥箧余裳衣。伊谁询儿女，组绣穷毫厘。年年渡河汉，秋至次舍移。宣淫五云上，此论乃吾欺。吾为牛女辨，欲判千古疑。"}