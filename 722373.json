{"id":"722373","title":"荔支","dynasty":"明末清初","author":"屈大均","text":"三闾相见定相亲，颂尔芳辞艳绝伦。暮采兰英朝采菊，从来好色一骚人。餐来五内金沙发，自是丹砂世不知。却笑晋时勾漏令，求仙不解种荔枝。摘来先饲小鹦哥，万颗匀圆裹芰荷。娇女堂前争不已，侍儿花底斗谁多。月中不辨赤瑛盘，笑揽飞琼仔细看。君欲身轻成大药，莫辞多啮女唇丹。一朵红酥被酒馀，笑从掌上解绡裾。丰肌欲拊难留手，乍比凝脂尚不如。摘来经宿尤甜美，日气全消色尚丹。一片冰霜凝火实，正阳津液吸来寒。新梳宝髻牡丹松，旧染绫襦荔子同。金钏换来媚夫婿，一盘都是状元红。小姬生日喜含春，绣佛堂前百果陈。三爵奉卿何所祝，玉颜长似荔枝新。沉香浦口万枝悬，鹤顶葳蕤浥露鲜。浣女憨妆人共笑，和花插在髻鬟边。琵琶洲畔卖花船，溪女娇娆工数钱。玉腕罗裙摇橹至，荔支擎出与红莲。流花桥上踏春还，回首荣华薤露间。一片冰心堪内映，宁愁时俗薄朱颜。少小嬉游向狭邪，容颜如日映丹霞。荔支不用金钱买，自有佳人掷满车。水枝未尽复山枝，自上枝头摘不迟。多食不须忧折福，殷勤为作荔支辞。何来一队绿罗裳，花渡头前弄晚妆。欲结同心无所有，怀中大小总丁香。入口甜霜一片消，美人含吐与琼瑶。不愁多食中生热，更有梅花蜜可调。情深草木奈君何，欲补荔支入九歌。异日兰台诸弟子，招魂须用柘浆多。"}