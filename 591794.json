{"id":"591794","title":"十六夜述怀示元白惟敬","dynasty":"明","author":"欧大任","text":"登高頫层城，远盻穷燕粤。东窥沧渤流，西抚太行碣。轮光出海隅，浮云敛天末。徙倚眺京师，控带尽冀阙。迅飙度陇阪，万里霜氛灭。坞笛应鸿鸣，关柝随砧发。幽燕多慷慨，赵魏负勇决。李牧出雁门，汲黯入禁闼。昔人构运会，题拂多引拔。谬予困泥涂，栖迟独皤发。且忻免负薪，敢复望结袜。芳华宁久妍，精诚谁能察。弦望信有常，亏盈不堪诘。迢遥思美人，明珰似秋月。劳悁咏四愁，并寄双鱼札。"}