{"id":"669771","title":"善哉行 其二","dynasty":"明","author":"李攀龙","text":"巢父洁身，天下为污。四岳九官，而无匹夫。傅说筑岩，维时商实。爰立作相，不俟终日。尚避海滨，二老是丽。既载后车，三圣所师。仲未伯齐，三逐何鄙。生有父母，知有鲍子。伯阳犹龙，和光同尘。刍狗万物，圣而不仁。丘明修辞，古之国工。纵横六经，化裁与同。干木偃息，大魏以藩。式则闭门，迫则踰垣。庄周非人，蓬累而行。逍遥弄世，乃称达生。"}