{"id":"811557","title":"满庭芳五首","dynasty":"清","author":"史承谦","text":"雾盎移根，风廊分种，几枝浅露嫣然。周遮嫩叶，围住碧云鲜。又是梅黄时候，闲阶畔、香到帘前。思量起，同心名字，小摘晚凉天。欹斜添鬓畔，爱他清绝，好伴闲眠。便夜深花气，梦醒犹怜。一种撩人风韵，还应许、莱莉齐肩。斜桥外，薰风几日，吹到小吴船。约采金英，欲携红袖，无端惜别匆匆。鞭丝帽影，肠断短亭东。几夜霜清露冷，秋林色、已作深红。闲商略、旧题诗处，何日碧纱笼。堪悲身世苦，才华如许，也叹文穷。笑画眉深浅，毕竟谁工。且向尊前沉醉，明朝路、愁水愁风。殷勤嘱，玉梅开后，莫忘陇头封。别院霜砧，短亭风笛，听来无限伤神。回思前事，春梦了无痕。未免猿啼鹤怨，心情减、倦谱罗裙。空弹指、露杯分酒，相对月如银。新来添怅望，绵绵远道，楚水湘云。怕粉憔脂悴，无计留春。已是欢丛去眼，今生料、空盼横陈。危栏外，寒鸦落木，愁杀倚楼人。芍药初红，樱挑乍熟，楚天一笑相亲。琴歌酒颂，酬答动兼旬。忽向津亭解缆，离筵畔、檀板频频。梅风过，夕阳烟雨，中有未归春。年来憎蚤虱，流传赋笔，多少伤神。叹骅骝老大，騕袅清新。何事悲沉怫郁，探佳丽、与拂诗尘。西湖畔，冰荷仙桂，留待苦吟人。灯影分红，帘痕映翠，朝来独倚雕阑。诗慵酒懒，谁与慰愁颜。晴色渐苏梅柳，风和雪、忽又阑珊。春情远，千回万转，才肯到人间。斑斑听细雨，寒威未减，闷掩重关。叹鬓丝如许，那禁摧残。屈指踏青挑菜，西园路，盼断双弯。怕伊也，生生憔悴，依旧锁眉山。"}