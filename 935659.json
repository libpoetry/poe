{"id":"935659","title":"老学庵北作假山既成即雨弥月不止","dynasty":"宋","author":"陆游","text":"古者封禅岁，乾封辄枯旱。不言绝民食，徒欲晒日观。我今作小山，才及仞有半。下潴数斗水，草木稍葱茜。蕞尔何足言，造物亦幽赞。冥冥一月雨，阴翳迷昏旦。芳草争抽萌，珍木亦擢干。龟鱼出复没，鸟雀聚仍散。彼天初何私，遗我耳目玩。遂令闾巷间，日厌鹁鸪唤。淖深樵苏绝，有米不能爨。为小乃害大，未可以理断。忧惧塞胸中，当食屡兴叹。培塿固易平，荷锸愧吾懦。"}