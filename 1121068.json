{"id":"1121068","title":"至鄂期年以饟事不给于诗己亥夏五月廿有八日始解维雪锦夜宿兴唐寺繁星满天四鼓遂行日初上已抵浒黄洲几百里矣午后南风薄岸舟屹不能移延缘葭苇间至莫不得去始作纪事十解呈旧幕诸公","dynasty":"宋","author":"岳珂","text":"雪锦亭前水接天，晚波如縠放归船。新诗开务从今日，此是江行第一篇。离歌已尽沙头玉，夕照初翻浪底金。自是晴鸥无六月，半江雪片涌波心。萧萧衰发倚西风，两岸青山尽识侬。东去西来缘底事，祇应添得一龙钟。一江涨碧碧于蓝，健橹鸣鹅舳正衔。才似过都空万马，又惊倚岸阅千帆。宵声传柝重城闭，晓漏迷钟古寺荒。仰看繁星垂四野，不知身世变炎凉。一瓶一锡一团蒲，到得今年一物无。桑下勿兴三宿念，古人不食武昌鱼。葭苇延缘舞翠旌，白头吹浪又相迎。攀辕亦作留行计，莫道冯夷不世情。昌黎久愿列三王，我亦曾亲翰墨香。惜别依依重回首，棠矶风月更思量。赤壁江头白羽挥，鳜肥西塞酒同携。归期应在初弦月，家住康山西复西。人生邂逅适相欢，一曲高歌行路难。频寄诗筒君勿厌，种花持钓是闲官。"}