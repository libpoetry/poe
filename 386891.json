{"id":"386891","title":"金缕曲·咏八仙宫黄杨，邀湘绮同赋","dynasty":"清代","author":"樊增祥","text":"碧树成连理。记双虬、迎銮伏地，闰年庚子。高不一寻横十丈，展尽壶天彩翠。刚援得、玉清宫例。太极昭阳留御墨，算杨家、不愧鹅黄字。还胜似，八公桂。城东旧是琴觞地。二十年、霜柯不改，岁寒交契。树亦犹龙人不测，常见青牛紫气。早相送、翠华归矣。纵使昆池灰尽黑，更前年、谁见蛟龙死。人阅世，亦如此。"}