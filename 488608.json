{"id":"488608","title":"赠道昭荣膺冠带","dynasty":"明","author":"佘翔","text":"我家三洲环大海，深山秀色长不改。中有伊人抱幽贞，木石与居齐畏垒。念母当年矢柏舟，遗脤呵护不胜愁。拟学代耕窃升斗，劬劳万一何能酬。感激慈闱不逮养，谒铨何心装北上。栖迟丘壑以穷年，捧檄毛生作何状。自曾大父寿而昌，簪缨两世有辉光。自分虽然甘草莽，雁门冠盖焉能忘。一命初承欢此日，谒庙趋跄仪秩秩。有子能文称国珍，会见明时偿万镒。华堂奕世生春色。"}