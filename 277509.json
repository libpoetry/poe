{"id":"277509","title":"欧战既起，避兵法国东北之阆乡","dynasty":"现代","author":"汪精卫","text":"修竹三竿小阁前，平台一角屋西偏。园荒知为耰锄弃，地僻应无烽火传。宿雾初阳凉似月，回风斜雨荡如烟。秋来未便悲摇落，却为黄花一怅然。下帷长日未窥园，偶趁秋晴出郭门。风景不殊空太息，江山如此更何言。残阳在地林鸦乱，废垒无人野兔尊。欲上危楼还却步，怕将病眼望中原。"}