{"id":"464518","title":"疏影 芭蕉","dynasty":"当代","author":"章士钊","text":"何来一片。看陂陀十里，绿云遮遍。枯处仍留，折后还连，难断平生未见。去年卧病新开市，曾互约、愁心漫展。谁教汝、杂茁漫天，缭乱今忧昨怨。欲把情根移去，看此山辽阔，是何真面。小院谁家，如此骄阳，不借浓荫羃掩。角灯纵伴篮舆急，又一卷、一枝细验。恨者番、贼火无谬，下手先秋妄剪。"}