{"id":"779457","title":"山鬼谣 山楼听雨有感","dynasty":"清","author":"顾太清","text":"倚危阑、半阴斜日，野云窗外飞起。山楼乍满西风冷，襟袖暗沾烟水。云际里。分不出、浓青淡绿苍茫耳。空濛眼底。但电掣金蛇，雷惊幽谷，尘世亦闻否。黄昏后，入夜时鸣不已。旧游今昔难比。年来多病身心懒，独坐剪灯凭几。愁难理。慢付与、青笺斑管从头纪。伤心已矣。奈听雨听风，恼人滋味，愁可有涯涘。"}