{"id":"760949","title":"瑞龙吟  春怨用清真体","dynasty":"清","author":"郑文焯","text":"横塘道。还记碎镜流花，断裙黏草。多情三百红阑，为谁约住，东风不到。旷吟眺。休问玉梅门巷，旧家英妙。而今著破春衫，唾华泪粉，销凝满抱。依黯残云心事，过江如梦，清歌催老。惟有酒边青山，曾见年少。狂香艳迹，零落兰成槁。无人听、西园冷咏，南楼清啸。料理伤春早。几回付与，燕沉莺悄。争说还乡好。离篴怨、归魂将花千绕。夕阳故国，曲中人杳。"}