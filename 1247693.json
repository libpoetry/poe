{"id":"1247693","title":"奉寄龙虎外史雪舟","dynasty":"元末明初","author":"蓝智","text":"庐阳有高士，啸傲壶中天。黄石朝进履，雪溪夜回船。峨峨龙虎山，矫矫蓬莱仙。琼台抱积雪，羽盖浮青烟。梵气空洞中，神光黍珠悬。玄霜染绿发，黄芽茁丹田。逍遥放八极，寿命逾千年。昨骑幔亭鹤，把钓桃花川。遇我翠微雨，酌我清泠泉。金涧共游咏，石床同醉眠。欢娱兴未终，鹅湖秋月圆。玉虚松柏尽，鬼谷云霞连。手持九节杖，载咏归来篇。波回白鸥净，亭古黄鹤旋。别久岁月改，时危忧患缠。清游竟寂寞，吾道何长邅。虚负青云志，谬惭丹灶传。采薇食不充，被葛衣屡穿。誓欲适乐土，自顾非仙缘。念此金兰契，情逾金石坚。瑶池有青鸟，愿寄书一篇。"}