{"id":"745745","title":"谢文节公卜卦砚歌","dynasty":"清","author":"吴嵰","text":"宋亡江南无人才，文节一语千秋哀。椒圃坪及建阳市，公所难者非一死。死谢天下死可矣，存恢复想生乃是。义旗不举心难明，但说余年报亲耳。当公辛苦卜卦时，茫茫四海几人知。人民城郭都如故，忍把兴亡归气数。沧海今更几百年，卜卦砚尚能流传。相看不暇辨真假，纷纷托兴留诗篇。微物犹为后人重，大节得非公自全。呜呼！宋亡死事尚有人，文信国外无公贤。"}