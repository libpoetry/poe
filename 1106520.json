{"id":"1106520","title":"和廖守岳阳楼韵三首","dynasty":"宋","author":"王炎","text":"湖水无波亦蹴天，君山蟠结独岿然。未须吊古怀骚客，聊复凭虚揖吕仙。霁月光风供笑傲，长篇短句总流传。尊中况有蒲萄绿，试作长鲸饮百川。蛟螭旗尾拥楼头，偃仰胡床护一州。水阔三江成汇泽，风高六月有清秋。长吟不减白蘋句，坐啸能分黄屋忧。凭槛可穷千里目，角声呜轧楚帆收。清香燕寝憩儒先，出对湖山一莞然。红旆小驱聊缓带，青云直上且扬鞭。肯容坐客同挥麈，莫惮行厨费击鲜。种就巴丘桃李径，不应画诺更留连。"}