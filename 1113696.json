{"id":"1113696","title":"寄昙晦二首","dynasty":"宋","author":"李处权","text":"道无南北本同流，远赴丛林非所求。到底此生俱扰扰，从前何事不悠悠。撞钟击鼓千人饭，戴角披毛万劫休。蚤晚相从岩下寺，对床清话雨飕飕。高僧辟馆坐诸生，夜久亦闻弦诵声。物外喜君能笔砚，尘中愧我漫簪缨。钵飧尚返慈乌哺，囊句时为老凤鸣。他日篮舆莲社约，秖应惠远识渊明。"}