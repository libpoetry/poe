{"id":"771217","title":"霓裳中序第一","dynasty":"清","author":"陈匪石","text":"垂杨旧巷陌。醉拂长条曾送客。残梦欲寻未得。但人面去年，灯花今夕。金衣自惜。照酒卮、襟泪犹湿。东篱下、一丛晚菊，隐约酿寒色。萧瑟。暮年词笔。冷眼看、长安似弈。登高谁赋故国。尺锦书迟，古镜尘积。数声风外笛。正万里、蟾光弄白。苍葭老、丹枫如画，去棹水云隔。"}