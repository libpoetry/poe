{"id":"496874","title":"绮罗香 史邦卿末句少二字，今更定元夜","dynasty":"明","author":"俞彦","text":"天上融怡，人间和洽，共结王正佳丽。此夜三元，处处风柔月媚。斗奇巧、琢玉雕脂，逞华艳、簇珠攒翠。望云端、绣幕红楼，绮罗香拥神仙队。寻思屈指人世。几遇清平代，良宵佳会。更有闲愁，来日阴晴难拟。且随分、银烛觥筹，莫厌频、尽堂簪佩。待填词、谱入梨园，一宵传遍清都里。"}