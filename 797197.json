{"id":"797197","title":"金缕曲 题吴一峰“瓮天图”","dynasty":"清","author":"赵芬","text":"不解苍苍意。古今来、把人僝僽，这般游戏。只有疏狂吴季子，未许碧翁维系。早脱屣、浮云金紫。卧甒虚齐魂梦适，笑邯郸、瓷枕翻多事。迷与悟，总非是。茫茫宇宙谁知己。问丹青、可能摹出，填胸豪气。睥睨人间双白烟，说甚幕天席地。奈一片、雄心难死。痛饮高歌聊作达，尽半生、踪迹壶中寄。真自在，有如此。"}