{"id":"1106907","title":"寄献仆射相公","dynasty":"宋","author":"王禹称","text":"三朝文匠百僚师，再秉洪钧七政齐。一道白麻来玉署，两条红烛上沙堤。池波尚浴当时凤，省树犹存旧日鸡。炉冶正开无弃物，应怜折剑在尘泥。圣君宵旰念生民，重命甘盘秉国钧。引马但传三刻漏，喘牛休问四时春。羹和旧鼎黄金铉，雪压新堤白玉尘。应念前年献诗客，谪官无俸不胜贫。"}