{"id":"1148550","title":"郊庙歌辞 享太庙乐章 崇德舞","dynasty":"唐","author":"不详","text":"五运改卜，千龄启圣。彤云晓聚，黄星夜映。叶阐珠囊，基开玉镜。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩踰黜夏，勋高剪商。武陈七德，刑设三章。祥禽巢阁，仁兽游梁。卜年惟永，景福无疆。"}