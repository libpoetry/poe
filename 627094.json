{"id":"627094","title":"赣关接云淙老师手书兼闻大疏 其二","dynasty":"明","author":"陈邦彦","text":"驱车靡晨夕，川原不我与。行行度赣关，计旬已盈五。缅昔发珠江，闻者相枝拄。夫子未心许，乃亦不色拒。跃冶固所矜，譬之狂狷侣。道路阻且长，江皋日延伫。珍重书中理，进退慎所处。匪为一身谋，而以观干蛊。古人有大略，九九尚可举。言有重百朋，亦有轻一羽。孤怀惟自靖，遑知吐与茹。传闻多异辞，沉忧切中腑。勉旃卜此行，岂必吟梁父。"}