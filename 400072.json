{"id":"400072","title":"渡江云 曩者与希颖、湘碧合作挹素楼图，红树苍山，清泉白石，萧萧有重阳意。今秋无怠重为属题，因赋长调","dynasty":"民国末当代初","author":"朱庸斋","text":"危楼成独倚，吟边山色，芳讯倩谁缄。晚枫残照外，倦梦醒时，秋气满虚岩。经忧心素，对西风，尊酒难酣。空省得、故园今日，摇落似江南。恹恹。哀时词赋，逝水韶华，付幽香寒艳。浑未觉、伤高馀涕，犹染青衫。前朝绀碧分明在，向天涯、忍更开帘。重阳近，一城风雨愁兼。"}