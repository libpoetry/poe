{"id":"857090","title":"广王醇正叔二思诗","dynasty":"宋","author":"王令","text":"木落不去根，水流常背源。木落方病寒，尚覆本根温。水流忘由来，散乱卑湿牵。读子二思诗，起予二者言。木实类君子，老有孝感存。水亦人迹然，动由名利牵。使我父母感，一夕身百翻。人世但可悲，小官何足言。情义有相夺，心迹固此分。勉之多自宽，行见西归辕。"}