{"id":"765675","title":"金缕曲 其十四 题王竹安《拈花微笑图》","dynasty":"清","author":"黄钧宰","text":"慧业当空照，是浮尘，是烟是梦，菩提微妙。转绿回黄无定相，万事不堪一笑。任大地，蜂喧蝶闹，窗外行云江底月，正清凉，一晌庄生觉，寻野鹤，伴啼鸟。当时误解真如奥，十年来，忏除绮语，凡心未了。放眼空明皆幻影，莫羡东风花好，问花又，争春多少。福命何曾输锦障，薄纷华，翻为聪明早，山色静，水光渺。"}