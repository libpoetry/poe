{"id":"701635","title":"哭李公献吉四首","dynasty":"明","author":"黄省曾","text":"岁子初传雁，江秋始狎龙。把书心并喜，携手气俱雄。尔有阳冰托，吾希季子风。终然将宝剑，脱取挂幽宫。绝代词林哲，新传鬼录人。琴捐当岁夕，川逝逼元春。日月音容古，江山涕泪新。天涯有知己，沾袂惜麒麟。往岁杨园饯，凉风七月楼。不言躬再拜，为别泪双流。雁引乡河远，霜催旅鬓秋。黄泉何底急，令我泣藏舟。卧病梁园日，寻医吴苑天。子成乌鸟养，兄有鹡鸰贤。骨肉恩俱切，神楼散不传。竟归淹伏枕，吾断玉琴弦。"}