{"id":"828808","title":"同马卓群至龙井","dynasty":"清末近现代初","author":"陈曾寿","text":"携伴行山不辞远，薄云作暝迷高暾。才踰风篁秋景绝，绛霞一抹霜林屯。御巡蹬道尚完好，荒榛故础知山门。径转斜垣绕佛阁，杂花罗列明秋轩。老僧煎泉自提挈，妙谙茗事相评论。更出新藏压山产，香沁荷露何清黁。为言珍璧不自享，拜月一荐嫦娥尊。咽服清虚三洗髓，神虑皎皎无由浑。还穿竹径步荦确，湖光远漏如池盆。曲流碧玉荇萦拂，老柳红浸珊瑚根。湫澄龙去绝变化，残妆倒镜秋棠魂。我行违世更患难，耽此偶作忘朝昏。天风泠泠度声赖，妙意有在当谁言。"}