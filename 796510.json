{"id":"796510","title":"凤凰台上忆吹箫 题粲生妹“月榭寻诗图”","dynasty":"清","author":"宗婉","text":"一片空明，数重罨画，平分水榭云寮。羡朅来诗境，如此清超。试向图中觅句，应较胜、台上吹箫。凭栏处、檀痕细招，钗玉频搔。迢迢昼长莫遣，向日里寻诗，寻到中宵。更吟风梧叶，叶叶飘萧。飘坠几分秋意，和月影、晕上轻绡。凭传语、夜寒露凉，莫尽推敲。"}