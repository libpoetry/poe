{"id":"486273","title":"郭氏挽诗","dynasty":"明","author":"郑真","text":"女壸仪容正，儒家问望隆。相攸谐匹配，主馈恪亲躬。渊漠精思密，冲和内行充。誓言昭皎日，警戒穆清风。奉上欢娱备，承祧享荐丰。庖羹和滫瀡，樽醴泛冲融。御从恩私洽，姻联语笑同。佩兰香纂纂，采藻咏沨沨。织杼丝缣迭，纫针组制工。竹綀敦朴素，帷幔革鲜红。浮俗艰难际，平居淡薄中。遐龄期□□，□□□□□。夭丧罹贤胤，哀伤切令衷。孙谋贻嗣续，孩长赖帡幪。家训论先系，师传督懋功。精金成跃冶，美石就磨砻。荏苒流年度，荒凉往事空。神游骖紫凤，悲些托玄鸿。画像光辉睹，灵车影响通。金花崇隧典，矫首大明宫。"}