{"id":"1124504","title":"再过溧阳县见李侍御二首","dynasty":"宋","author":"项安世","text":"中朝文字家，独叹仁公门。时时落人间，欬唾如云奔。岁月坐成晚，今为邻里尊。向来崔魏徒，十九归邱原。宛在水中央，灵光兀孤蹲。庭空鸟雀入，日晏烟尘昏。我来重太息，心事与谁论。丈人笑谢客，久矣欲忘言。忆昔儿子时，仁公两朱轓。吟篇与醉墨，零落遍湘沅。少长听鸣驺，清霜粲华轩。风流故多奇，欲说非一言。但闻天下士，扰扰向龙门。岂知千丈发，著此三家村。周馀乔木尽，始见邯郸孙。兹行亦奇伟，可以诧仍昆。"}