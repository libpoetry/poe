{"id":"502591","title":"书郑伯固冷斋卷","dynasty":"明","author":"王恭","text":"肉食厌藜藿，貂衣哂逢掖。朝醉邯郸春，莫宿平原宅。香街白马动行轩，羡君读书长闭门。华堂绮席仍击钟，羡君一瓢常屡空。石崇舍下金如土，田鼢门前客无数。君将富贵等浮云，却向人间独辛苦。高斋卷幔对青山，曲几残尊野菜盘。帘前水鸟将心远，灯下松霜落梦寒。几年在泮閒搔首，禄米何曾足沽酒。弟子频分出首符，故人已结朝天绶。他时青紫系黄金，莫负悠悠冰雪心。"}