{"id":"768831","title":"燕山亭 芜湖雨夜过朱草衣旧宅","dynasty":"清","author":"吴敬梓","text":"川后停波，屏翳送寒，摇荡澄江青雾。桥外数椽，藓蚀苔殷，映带柳塘花捂。燕子归来，知认否、当年谁主。无语。衔落蕊迎风，缭垣低度。怊怅孤客凄清，听瑟瑟萧萧，夜窗声苦。梁市阮厨，烛掩香销，知他故人何处。他日相逢，难说尽、别离情绪。思汝。同听者、半宵春雨。"}