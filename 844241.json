{"id":"844241","title":"无题六首","dynasty":"清末民国初","author":"林朝崧","text":"最少年时额覆肩，彩衣嬉戏画堂前。隋珠作佩贻韩重，赵璧裁环赠绛仙。只道双鸳归宝牒，那知别鹤出朱弦。自从镜与人俱去，花落莺啼一泫然。劳燕分飞十八春，相逢疑假又疑真。灯前带雨梨花弱，扇底含烟柳叶颦。不嫁东家应有命，再来南陌岂无因。深红落尽馀青子，小杜诗成倍怆神。来不移时去似风，依稀犹在宋家东。聘钱有约牛郎借，琴曲无缘犬子通。自古珊瑚难入网，祗今鹦鹉易离笼。寄书为问瑶台雀，待得桃花几度红？天风吹去不吹还，胍胍波生带水间。一路莺啼如唤客，五更尨吠尚当关。帘前竹响闻腰佩，楼外云横见鬓鬟。咫尺蓬莱终缥缈，沾襟赢得泪痕斑。未必无情洛水堤，神光离合使人迷。寻来月窟蟾偏隐，隔断香巢燕欲啼。密信枉缄红蜡泪，佳期频失紫兰蹊。填桥何处招乌鹊，生怕明珠没浊泥。远山日夕雾中看，未寄鸳鸯绮一端。已恨夜光曾抵鹊，那容枳棘更栖鸾。天涯玉杵求原易，月下金针度却难。白水青松言在耳，知卿终不负潘安。"}