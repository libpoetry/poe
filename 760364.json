{"id":"760364","title":"古铜兵器歌","dynasty":"清","author":"丘逢甲","text":"朱黛斑斓古铜斧，挥日断戈同出土。就中古剑尤陆离，想见前皇奋神武。五兵之铸铜为先，用铜尤在用铁前。土花洗出古兵器，白日顿见三千年。此地开疆始秦汉，此器殊难年代断。玉鱼葬地忽有此，萧瑟河山战云散。方今兵器尚火攻，从横海上兵尤凶。伏尸百万闪电顷，古兵虽在皆閒铜。藏之地下无不可，古魂夜啸青燐火。出付人间考古人，九天日月消兵祸。"}