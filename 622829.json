{"id":"622829","title":"落花行二首　乐府 其一","dynasty":"明","author":"郭之奇","text":"春花春树本同阴，千枝万叶岂相侵。春风烂熳春雨淫，深红浅白共销沉。春条无数惹衣簪，春鸟连群散百音。红花抱春怨，绛唇零落倚青襟。白花横春恨，素面萧条拥绿衾。怨春恨春春日深，春光历乱倩谁禁。何处香梨光夜雪，谁家嫩柳映朝金。潜引游蜂情性出，细勾舞蝶梦魂临。东墙蝼蚁片花擒，强辞膻逐聚芳林。嗟兹微物逞春心，随意春情作羡歆。骚人搁笔自呜喑，肠断朝花拂暮琴。微闻花叹向春寻，及尔臭味同苔岑。花落花开成古今，谁能对此不花吟。"}