{"id":"432921","title":"追怀雷君彦先生诗四章","dynasty":"近现代","author":"施蛰存","text":"万卷缥缃付典藏，记曾身见曝书忙。盆荷风动芸香发，未觉炎威夏日长。百城坐拥一身闲，传癖书淫几绝编。记得清斋闻课子，郎君勤读亦琅然。纲罗文献日孳孳，故简残编赖护持。记得为公输细壤，看山精刻博轩眉。兵火馀生万事空，流移居近幸相从。抽吴旧话谁堪续，挥麈清谈苦忆公。"}