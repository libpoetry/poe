{"id":"867866","title":"满庭芳 其八 代乡老众宾劝乡大夫","dynasty":"宋","author":"史浩","text":"复拥旌麾，重歌襦裤，满城长自春容。搢绅耆旧，欢溢笑谈中。尽道邦君恺悌，逍遥遂、湖海遐踪。今朝会，公真乐善，屈意与人同。恩勤，东道主，挥金汉傅，怀绶朱公。引群仙环拱，欲寿吾翁。春瓮初澄盎绿，春衫更、轻染香红。持杯愿，归登绛阙，花萼醉春风。"}