{"id":"665350","title":"寄顾九和侍讲","dynasty":"明","author":"郑善夫","text":"昔在吴子国，对君启心怀。朝游太湖水，暮宿姑胥台。狂吟各写志，醉倒黄金罍。张衡赋四愁，王粲兴七哀。同心而同调，一啸卑九垓。翩翩海鹤举，飒飒天风来。烟波忽相失，各在天一涯。君为九霄翰，我似穷途埃。音书阻岁年，泬㵳陇间梅。亦有芳菲草，念子思悠哉。迟暮不我顾，零落同蒿莱。"}