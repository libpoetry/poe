{"id":"433787","title":"阅报大壮翁于七月三日自沈于苏州城外诗以悼之四首选三","dynasty":"近现代","author":"潘受","text":"斯人屈贾徒，流波夺之去。遗言但称病，病恐非其故。衣冠过吴门，一跃如有慕。颓然泰山压，报以浪无数。群鱼唼浪来，饿腹觊词赋。馀酲忽中之，各尔醉相呴。悲哉湘水魂，迢遥千里路。流波靡不通，想当通尺素。昨岁黄歇浦，翁从白下至。吾夜走见翁，觅门循酒气。颇言时政坏，收京愈骄肆。帑空杼轴焦，珠玉聚七贵。一子隶飞将，旧使贼胆悸。今责杀国人，行且及我辈。填胸满悲愤，颜色不改粹。百譬莫慰翁，翁盖蓄死志。人知翁学精，而鲜知翁博。或以翁拘礼，疑取容于俗。乌乎生乱世，礼固可远辱。万卷求自用，岂暇炫众目。爬梳兼蟹行，于史尤反复。末技驱寸铁，往往神鬼哭。曾有两方石，翁许为吾琢。石烂翁不归，欠吾此一诺。"}