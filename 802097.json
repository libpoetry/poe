{"id":"802097","title":"舟泊垂虹桥重翻吴江闺秀诗有感","dynasty":"清","author":"徐昭华","text":"吴江之水春泱泱，水边曾蘸青螺香。我寻黛影不得见，对此绿波空断肠。残星点点障轻雾，左妹金闺在何处？雉堞连墙有蔽亏，渔舟荡桨空来去。茭花菰叶满江浮，画烛银缸彻夜游。曲渚流霞漾金钱，碧天清露洒琼楼。一时吟咏出花下，百尺天孙锦云絓。相隔风光知几春，教人宛转怀长夜。十幅蒲帆五两风，长桥犹跨旧城东。美人不在桥边住，盼作春天一段红。"}