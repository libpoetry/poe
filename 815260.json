{"id":"815260","title":"和纪晓岚赠张白莼韵","dynasty":"清","author":"胡绍鼎","text":"客游耽海岳，嘉会此相寻。花下三春醉，人閒万古吟。风尘随捷足，山水寄同心。莽莽飞光阔，天涯共照临。万里艰虞后，凌风立古台。空山留片石，老树上新苔。百卷閒中得，孤云何处来。夜阑诗句好，吟罢独徘徊。西风吹薄暮，帷幕尽飘扬。择土宁为岳，随帆又转湘。场驹还信宿，海鹤自翱翔。话别归何处，东游向洛阳。"}