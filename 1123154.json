{"id":"1123154","title":"送王西枢出镇郑圃八首","dynasty":"宋","author":"贺铸","text":"千载君臣会，将图不世功。卷收天下福，偏厚右扶风。帷幄参神算，边尘万里清。西藩聊偃息，犹是一长城。公论由来重，高怀此去轻。吾非厚知己，感叹此苍生。新书许从事，狡穴荡应空。寄语征西将，无矜猎犬功。前日神州尹，声华掩赵张。春风长有待，难树是甘棠。来暖西枢席，斯民赖已多。前春凤池水，四海涨恩波。门阑曳裾客，皆自许人豪。今日宸廷下，谁知北郭骚。衮绣行将复，沙堤百里东。病夫虽老矣，犹解赋豳风。"}