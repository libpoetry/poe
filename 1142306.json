{"id":"1142306","title":"侍辂院叔过山庐意行甚适夜过半乃知醉卧山中而亲友或去或留因借渊明时运暮春篇一笑 其一","dynasty":"宋末元初","author":"牟巘","text":"宿戒亲友，蓐食诘朝。携幼偕往，历览江郊。鸣吭在谷，时云在霄。灼灼桃华，青青麦苗。且行且扶，且憩且濯。桥有危蹑，湖有遐瞩。古人惜春，常苦不足。又一月多，何如其乐。狷者隐沦，狂者咏沂。千载彭泽，异致同归。匪怨匪荒，天趣发挥。大阮静渊，心慕以追。暑嬉我林，夕偃我庐。或醉或逃，听客所如。林堕片月，室耿残壶。一笑成诗，良非起予。"}