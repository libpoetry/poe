{"id":"1114180","title":"读四家诗选四首 子美","dynasty":"宋","author":"李纲","text":"杜陵老布衣，饥走半天下。作诗千万篇，一一干教化。是时唐室卑，四海事戎马。爱君忧国心，愤发几悲咤。孤忠无与施，但以佳句写。风骚到屈宋，丽则凌鲍谢。笔端笼万物，天地入陶冶。岂徒号诗史，诚足继风雅。使居孔氏门，宁复称赐也。残膏与剩馥，沾足沽丐者。呜呼诗人师，万世谁为亚。庐陵间世才，妙手归大匠。文章振古风，独立无与两。诗篇尤藻丽，句法含万象。平夷谢雕镌，醇厚如酝酿。温温廊庙姿，不作穷愁相。平生蹈难危，利口困谗谤。终焉自光明，学者共师仰。每诗必言归，耕钓箕颍上。但欲风波息，岂是事高尚。收身及未老，六一聊隐放。九原如可作，非公复谁向。昌黎文章伯，乃是圣人耦。传道自孟轲，渊源极师友。雄词障百川，伟论挂众口。馀事付诗篇，雅健古无有。尤工用险韵，妥贴等妍丑。毅然倔强姿，挥此摩天手。立朝著大节，去作潮阳守。驱扫云雾开，约束鲛鳄走。位虽不称德，妙誉垂不朽。譬犹观泰山，群岭皆培塿。又如众星中，错落仰北斗。籍湜何足云，齐名岂其柳。谪仙乃天人，薄游人间世。词章号俊逸，迈往有英气。明皇重其名，召见如绮季。万乘尚僚友，公卿何介蒂。脱靴使将军，故自非因醉。乞身归旧隐，来去同一戏。沈吟紫芝歌，缅邈青霞志。笑著宫锦袍，江山聊傲睨。肯从永王璘，此事不须洗。垂天赋大鹏，端为真隐子。神游八极表，捉月初不死。"}