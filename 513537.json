{"id":"513537","title":"钱塘沈德自成化丁亥以来从家君征川贵山都掌之夷又从平江伯出镇两广总督漕运清谨之操三度如一家君荐之始自从事为选人平江凡七荐之乃自江淮卫知事改隶通政司于是荐绅君子无不嘉君之能获乎二公也拜命言旋赋诗以赠","dynasty":"明","author":"程敏政","text":"曾从川广著征袍，又辟江淮督餫艘。旧业耻缘行橐富，新名多逐荐书高。银台已换簪绅贵，玉帐应酬案牍劳。莫为官成心便得，十年恩泽庆难遭。"}