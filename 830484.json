{"id":"830484","title":"游台城归饮秦淮酒楼","dynasty":"清末民国初","author":"俞明震","text":"台城夜夜青燐飞，归马趑趄烟火微。苍鹰盘空作鬼语，千年辇路春萋萋。丈夫慷慨矜奇计，那识兴亡等閒事。才上新亭有泪痕，又见钟山拥王气。劫运初回大地寒，愁心叠叠看春山。要将肝胆照江海，谁放哀乐生波澜。繁华过眼春心在，莺飞草长真无赖。忽漫飘零怨晓风，流光咫尺不相待。琵琶弹作清夜游，倾囊买醉秦淮楼。城上灯红照酒醒，鬓边花好替人愁。冥濛谁作五里雾，修到神仙皆世故。阅尽荣枯怀抱孤，江关哀怨知何处。丝肉缠绵四座春，相逢不忍说酸辛。年年一片蒋山月，照见伤心第几人。"}