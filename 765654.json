{"id":"765654","title":"喜迁莺 和方小云","dynasty":"清","author":"黄钧宰","text":"苍天何故，任鸺鹠彻夜，向人悲语。万事浮云，一尊明月，大笑人间鹓鹭。当日中流击楫，同向沧江唤渡。回首处，年华水逝，豪情日暮。孤注，思量个，买屋青山，十载悲行旅。结树为邻，攀云作伴，此愿只偿诗句。钟鼎久无我分，烟水那甘人妒。君莫误，待短棹相逢，酒钱呼付。"}