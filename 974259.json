{"id":"974259","title":"闻舂","dynasty":"宋","author":"赵蕃","text":"我居田野间，籴米如赁佣。晴天得晒暴，雨日还燎烘。昼役薪水事，故尝多夜舂。簸之有馀谷，再以瓶罍充。时时付手碓，玉粒胜腐红。三年食官仓，尘土填腹胸。归乃值岁歉，半菽了不供。糊口于四方，指囷其谁逢。啼号暂远耳，梦寐深有攻。宦游竟何得，不如学为农。水旱纵莫逃，穮蓘年会丰。因闻村舂声，竟晓成噞喁。"}