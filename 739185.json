{"id":"739185","title":"窝集行恭和圣制元韵","dynasty":"清","author":"刘纶","text":"一发无崇冈，一掌无大陆。美哉洵吉林，得地皆灌木。木生太古阅世频，有若鼻祖见耳孙。号为窝集钜细别，兹山绝特尤离群。傍厓谁辟土囊口，巨灵前驱五丁后。密荫翩疑鸾鹄停，缪枝瘦似蛟蛇走。尔时霜气渲红青，倪黄小稿无能名。又如拥涂万斿纛，灵威护辇良可徵。清音上度迦陵鸟，遥光下发岱舆草。脱叶罗疏讶雨花，马头乱点人争道。虚翠沾衣不知处，檐卜优昙本无树。两丸日月东复西，溟濛一气惟仙雾。春秋八千孰推此，众香国拟无遮比。不材木植何有乡，大海微沤能著几。就中松塔多离奇，巍巍七级知谁为。尽斫根柯求粟粒，落实弃材奚取斯。出山共诧须眉清，袖中谡谡天风声。佳境目食苦难写，龌龊空惭拾橡行。"}