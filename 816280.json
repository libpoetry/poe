{"id":"816280","title":"虞美人 送春，闻苏常告警作","dynasty":"清","author":"黄钧宰","text":"山塘七里春如锦，残鸟啼花暝。轻帆微雨别金尊，却恨浮云生长本无根。如今消息长安路，望断江干树。楼台歌舞是谁家，门外春风飞絮，满天涯。别离便也清闲住，最是相逢处。思量往事起新愁，却倚阑干频唤不回头。恼人情绪还怜惜，故意凭肩立。娇嗔偏自远郎怀，笑指画楼西畔，有人来。"}