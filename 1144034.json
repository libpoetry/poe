{"id":"1144034","title":"孔府判野耘尝宦云南今以馀瘴多病意欲休官因读唐书南诏传为此二诗问其风俗","dynasty":"宋末元初","author":"方回","text":"万里蚕丛国，西南出漏天。吐蕃唐徼接，越巂汉疆连。参井星躔外，岷峨雪界边。䍧船元下粤，剑栈忽朝燕。骠信狂图歇，苴咩险要镌。称元更号谓，督爽革官联。慰谕开行府，咨诹肃使权。贝仍通一觅，土尚锡双田。饰齿金兼漆，充衣卉与毡。瓜匏冬更实，桃杏腊尤妍。混壹良堪喜，诛求或未悛。霜威才莅止，舆诵总驩然。归橐无蛮货，征袍有瘴烟。□曾甘鞅掌，由此困沉绵。柔远华风浃，同文译史传。愿闻谈土俗，王会纂周篇。汉代哀牢种，泸南大渡河。其都居善阐，有水号牂牁。丞相祠诸葛，将军畏伏波。石扶碑故在，铜作柱难磨。古但羁縻耳，今如震慑何。一戎平六诏，万旅削三峨。跣足遑机弩，毡头敢荷戈。鬼王牵骏驵，泯国效文螺。梵供花优钵，经传叶贝多。异香燃笃耨，硕果啖波罗。碧钿悬珠珥，银钩摘象驮。深秋如夏热，穷腊亦春和。雾毒飞鸢堕，风腥巨蟒过。已还生定远，犹类病维摩。宦思轻髦梗，閒心愿涧阿。此乡非瘴土，何幸小婆娑。"}