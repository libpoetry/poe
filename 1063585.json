{"id":"1063585","title":"同景庄游浯溪读中兴碑","dynasty":"宋","author":"释德洪","text":"上皇御天功最盛，生民温饱卧安枕。醉凭艳姬一笑适，薄夫议之无乃甚。长安遮天胡骑尘，潼关战血深没人。哥舒臣贼不足惜，要脔国忠如脍鳞。苍黄去国食不暇，马嵬赐死谢天下。反身罪己成汤心，奈何犹有讥之者。取非其子又遽匆，灵武君臣无怍容。何须呜咽让衮服，自控归鞍八尺龙。谁磨石壁湘江上，揩拭云烟溅惊浪。龙蛇飞动忠义词，颜元色庄俨相向。与君来游秋满眼，閒行古寺西风晚。道人兴废了不知，但见游人来读碑。"}