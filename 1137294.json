{"id":"1137294","title":"买陂塘/摸鱼儿 其二 兵后过旧游","dynasty":"宋末元初","author":"刘埙","text":"倚楼西、西风惊鬓，吹回尘思萧瑟。碧桃花下骖鸾梦，十载雨沈云隔。空自忆。漫红蜡香笺，难写旧凄恻。烟村水国。欲闲却琴心，蠹残箧面，老尽看花客。河桥侧。曾试雕鞍玉勒。如今已忘南北。人间纵有垂杨在，欲挽一丝无力。君莫拍。浑不似、年时爱听酒边笛。湘帘巷陌。但斜照断烟，淡萤衰草，零落旧春色。"}