{"id":"1104698","title":"绍兴十年发皇太后册宝八首 皇帝随册宝降殿用《圣安》。","dynasty":"宋","author":"郊庙朝会歌辞","text":"景祚有开，符天媲昊。诞毓圣神，是崇位号。星拱天随，祗严册宝。还御慈宁，增光舜道。声乐备陈，礼容罔忒。相维辟公，虔奉玉册。皇则受之，慕形于色。既寿且康，与天无极。祖启瑶光，诞生明圣。尊极母仪，帝庸作命。宝章煌煌，导以笙磬。还燕慈宁，邦家徯庆。肃肃东朝，帝隆孝治。猗欤丕称，宝册斯备。皇扉四辟，导迎庆瑞。德迈太任，有周卜世。静顺坤仪，圣神是育。懿铄昭陈，镂文华玉。乐奏既备，礼仪不渎。导迎善祥，翟车归毣。孝奉天仪，信维休德。发越徽音，礼文靡忒。永保嘉祥，时万时亿。归于东朝，含饴燕息。肃雍长乐，克笃其庆。河洲茂德，沙麓启圣。是生睿哲，蚤隆丕运。钦称鸿宝，永膺天命。礼行东朝，乐奏大吕。羽卫森陈，簪绅式序。云幄邃严，宏典是举。天子万年，母仪寰宇。"}