{"id":"960510","title":"念奴娇 其六 梅词厉主簿为梅溪先生寿","dynasty":"宋","author":"姚述尧2","text":"早春时候，占百花头上，天香芳馥。寥廓寒分和气到，知是花神全毓。独步前林，挽回春色，素节辉冰玉。翛然一笑，便应扫尽粗俗。最爱潇洒溪头，孤标凛凛，不与凡华逐。自是玉堂深处客，聊寄疏篱茅屋。已报君王，为调金鼎，直与人间足。更看难老，岁寒长友松竹。"}