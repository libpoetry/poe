{"id":"807531","title":"念奴娇  送徐松之还松陵兼讯宏人九临闻玮电发诸子","dynasty":"清","author":"陈维崧","text":"生平慕蔺，笑人间、竟有两相如者。解唱春城寒食句，却是此韩翃也。廿以年前，记曾与汝，烂醉皋桥下。我髯君黑，路旁红粉轻骂。今日髯已成丝，黔还似昔，重会荆南榭。箧里云山诗卷在，只被雨淋风打。擪笛旗亭，听钟禅院，总是凄凉话。垂虹桥畔，飘零多少同社。"}