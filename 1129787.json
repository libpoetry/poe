{"id":"1129787","title":"偈","dynasty":"宋","author":"释祖镜","text":"兰芳春谷菊秋篱，物必荣枯各有时。昔毁僧尼专奉道，后平道佞复僧尼。吾顶从来似月圆，虽冠其发不成仙。今朝抛下无遮障，放出神光透碧天。如来昔日贸皮衣，数载惭将鹤氅披。还我丈夫调御服，须知此物不相宜。为嫌禅板太无端，岂料遭他象简瞒。今日因何忽放下，普天致仕老仙官。达磨携将一只归，儿孙从此赤脚走。借他朱履代麻鞋，休道时难事掣肘。化鹏未遇不如鹍，画虎不成反类狗。今朝拄杖化为龙，分破华山千万重。珍重佛心真圣主，好将尧德振吾宗。"}