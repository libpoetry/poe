{"id":"813061","title":"哀台湾","dynasty":"清","author":"张秉铨","text":"无端劫海起波澜，绝好金瓯竟不完。阴雨谁为桑土计，忧天徒作杞人看。皮如已失毛焉附，唇若先亡齿必寒。我是贾生真痛哭，三更拊枕泪阑干。记曾巨舰赤嵌开，早识东彝伏祸胎。海外情天难补恨，人间劫火忽成灰。险随虎踞龙蟠失，忧逐山穷水尽来。枉说请缨旧儒将，沐猴终竟是庸才。开门揖盗已难支，况复纷纷错著棋。太息群才皆竖子，何曾一个是男儿。河山风景伤无异，锁钥东南付与谁。笑煞谈兵均纸上，浪传都护策无遗。瓯脱中朝本不存，可怜浩劫满乾坤。苍生蹂躏伤盈野，红女伶仃禁闭门。真宰诉天应掩泣，哀魂动地尚呼冤。黄金不共辽东赎，枢部分明近寡恩。"}