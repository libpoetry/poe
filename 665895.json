{"id":"665895","title":"赠郑中丞二十韵","dynasty":"明","author":"郑善夫","text":"皇道中兴日，关河气郁盘。卿云回柏殿，麟趾出人间。帝用徵良弼，人今起谢安。玄纁到沧海，夫子罢黄冠。眷注时难得，才贤印不刓。洪都开大府，节钺抚诸蛮。举目旬宣地，知君涕泪繁。囚梁脱虎口，归汉远龙颜。颠倒多方试，悲悽九返丹。匡庐留嶪屼，彭蠡厌波澜。况值荆吴变，何论土地残。主忧宁俟驾，君出岂移山。岊水思钧候，茶溪接露翰。白头吟不断，青眼迥犹看。末分虚县榻，新词议筑坛。同含九鲤日，并考木兰槃。栎社堪长弃，龙沙会起蟠。霞裾余独引，霄鬣尔难攀。茅拔多连茹，时明且钓磻。烟波去无极，相报一纶竿。"}