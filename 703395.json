{"id":"703395","title":"赠王默庵明府","dynasty":"明","author":"释今无","text":"瞠开双眼坐乾坤，此地何曾解困人。宽却肚皮横着枕，江山云物不胜春。但得衣襟尚有心，从教苦乐自相侵。无弦我亦怜同调，手眼依稀有素琴。不移苦节不知长，杉叶青青自带霜。谁薄蟪蛄与朝菌，何如椿树两相忘。便便坦腹自深情，况复多才世泽清。试问冶长当日意，也须无语对秋灯。击案同君水一杯，爱君住劫贯风雷。分明一纸悲秋赋，只当长歌读几回。黄金台畔倚仙人，万里风云入眼新。为报绨袍问秋扇，可须还掩马头尘。应须泼墨写霜条，青玉琅琅欲压霄。学得十年行脚意，如王气宇未全消。"}