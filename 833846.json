{"id":"833846","title":"多丽 为袁敬甫补悼亡","dynasty":"清末民国初","author":"易顺鼎","text":"玉卮娘，人间金屋难藏。是生成、雪肤花貌，海山别有家乡。九螭钗、两头敲重，千蝶帐、四角拖长。稽首情天，扫眉才地，镜台双笑伴檀郎。谁说道、书生无命，曾染杜兰香。还牢记、帕装端正，钏响荒唐。问因何、西东沟水，茂陵留句凄凉。抱愁眠、暗销龙骨，收影去、空费鸾肠。白燕秋飞，红鹃春哭，伤心不见殓时妆。料碧海、娥情定悔，夜夜照潇湘。虚博得、月归环佩，云想衣裳。"}