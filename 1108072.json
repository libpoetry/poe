{"id":"1108072","title":"与毛茶干赵司法游东湖四首","dynasty":"宋","author":"任希夷","text":"野迥尘襟豁，湖平望眼宽。山蹊新雪润，木叶半霜乾。岁晚成三友，清游集四难。乐哉忘尔汝，臭味本芝兰。湖晓冰澌结，江寒烟霭收。喜陪谢公屐，疑共李膺舟。醉袖翩翩举，词源衮衮流。兴酣思夜猎，不用设罝罘。才隽真龙种，官闲似马曹。班扬趋后胜，李杜漫残膏。阿阁宜巢凤，词林合跨鳌。未应久留滞，湖海只诗豪。颖出三十客，今趋万里程。才高官未称，词与笔俱精。珠玉忘形秽，江山共眼明。莫嫌巴蜀远，扬马各文鸣。"}