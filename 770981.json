{"id":"770981","title":"霓裳中序第一","dynasty":"清","author":"蒋敦复","text":"关河更渺极。庾信羁愁吟未得。人瘦不禁酒力。正檐铎乱敲，危风萧索，斜穿梦隙。剩暗灯偷照孤客。菱花碎，起来对影，顿忆旧颜色。岑寂。素琴张壁。怕绝调、鲛人泪织。天涯休叹浪迹。拾翠东城，榼酒南陌。玉梅通气息。便九九、寒消冷碧。凄凉也、琼思瑶想，懒卧水云侧。"}