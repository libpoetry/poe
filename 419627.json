{"id":"419627","title":"小梅花","dynasty":"近现代","author":"姚鹓雏","text":"宫车陌。王侯宅，长安城乌尽头白。彩云收。露盘秋。芙蓉小苑，浩荡入边愁。桥陵松柏悲风雨。银榜千门污尘土。击圆鼙。舞铜鞮。凝碧池前，豪竹复哀丝。南八指。雎阳齿。壮士车中半生死。佩钤韬。弭蝉貂。烽明野阔，一战覆陈陶。弯弓突骑今何有。专阃论功印如斗。布威灵。动欢声。凤阁鸾台，簪笔颂河清。"}