{"id":"766134","title":"金缕曲","dynasty":"清","author":"左锡璇","text":"江上秋风急。看几行、白萍红蓼，不胜清绝。野岸荒凉芦荻冷，千里水天一色。经多少、短亭长驿。此夜知君何处泊，这相思、两地谁能识。休为我，暗凄切。别来渐觉腰围窄。正无聊、行思坐忆，柔肠欲折。静掩屏山灯焰黯，常恨影双人只。雁过也、更无消息。听彻沉沉虬漏永，又潇潇、疏雨空阶滴。眉尖锁，甚时撇。"}