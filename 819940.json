{"id":"819940","title":"以近诗请散原先生评定附呈一诗","dynasty":"清末近现代初","author":"陈曾寿","text":"窅然于世何疏亲，我心寥忽如孤云。独回一念依古德，寒灰微爇存炉薰。天寒往叩寂寞宅，年来止酒将何欣。旁无给侍有壁立，残书拥几移朝曛。至人神凝莫疵疠，狂风魑罔徒纷纷。等心初不辨孔蹠，床下蚁斗宁知闻。梦悬孤光表冥晦，道在屯剥非华勋。持世岂在郭李辈，聊许文谢张孤军。我来区区献文字，愿挹灏气澄冤芬。苦心證慰快一吐，安问异世悠悠云。敝裘欠伸忽改岁，邻园花事天机勤。行撷春柔涣心结，侍坐还睨高天雯。"}