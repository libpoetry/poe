{"id":"915369","title":"和吴伯承提宫孟冬风雨","dynasty":"宋","author":"杨万里","text":"旧雨新更寒，昼歇夜复陨。我行十日泥，屦迹故未泯。吟声正酸苦，已似琴促轸。更遭雪作祟，不由弦不紧。与公无诗债，何得便见窘。半生领盛名，一面辱倾囷。眼底过浮云，谁见柳下悯。觅句许奇险，有底恼肝肾。开怀爱我多，落笔为渠尽。独怜禾头湿，可欢不可哂。"}