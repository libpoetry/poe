{"id":"221946","title":"题郭信可琴中趣轩","dynasty":"宋代","author":"冯时行","text":"泠泠接吾耳，尘尔非真精。大音寂无响，瓦砾如雷鸣。古今滞迷妄，溜溜尘所萦。落叶随水去，颠风吹残英。道人了本源，超然契无生。销溶天所假，浩荡还空明。视听非耳目，况复求音声。竹木閟渔社，衡茅落初营。杖藜候晚收，曳履看春耕。无为万物逝，不言四时行。情尘泯绝处，大地皆{经纟换音}韺。渊明出醉语，能与此理并。见之偶一笑，呼儿署南荣。莫作如是观，吾轩本无名。"}