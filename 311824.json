{"id":"311824","title":"贺新凉·春燕","dynasty":"现代","author":"刘东父","text":"花事阑珊了。甚王孙漫游，长恋天涯芳草。几许韶光留不住，总向鬓霜催老。凭谁问、春魂缥缈。风雨敲窗惊蝶梦，向迷离烟月关山道。别离绪，知多少。画梁藻井风光好。叹废苑栖香何处，故怜娇小。软语知他商量意，正怕落红惊搅。算又到绿阴围绕。碧涨池塘芳草细，更翠楼深柳莺啼晓。祇添得，人烦恼。"}