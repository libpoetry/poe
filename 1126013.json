{"id":"1126013","title":"极高明楼饮散次韵二首","dynasty":"宋","author":"陶梦桂","text":"有景可观无远近，新楼真是极高明。水因雨过多新进，枫到年来独老成。万顷烟波鱼得计，一天风月雁能鸣。醉馀客散清愁入，嘹亮渔舟笛数声。江练紧缠山脚白，露珠密簇草头明。一天秋意凄凉甚，几日西风酝造成。新月光中新雁过，暮云深处暮钟鸣。得君吟卷呼儿读，吹竹弹丝无此声。"}