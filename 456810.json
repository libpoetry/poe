{"id":"456810","title":"偶书三十韵","dynasty":"当代","author":"程滨","text":"天地无长物，理气塞玄黄。此理为方寸，此气为皮囊。童蒙多幻想，禁欲师老庄。愿曳涂中尾，愿避女儿香。长识于飞理，琴瑟固天常。春冰涣然释，倾泻如汪洋。独有理水者，为我树高墙。墙高不可逾，随波归于杨。积欲难纵任，发而为乐章。每喜诡且诞，自命疏以狂。偶检驼庵著，一喝惊黄粱。方知二十载，虽生不如殇。异端亮萤火，儒宗真太阳。溽暑诟其暴，严冬詈其凉。嗟尔诟詈者，赖此得未亡。遂乃志经籍，真理自然详。孰云儒者固，日新永未央。禁纵皆非道，知止乃云良。良能须克复，仁者人之方。克欲克其私，私己人必伤。全身谓之仁，损己义所倡。今既知仁义，又思学公羊。公谷微言在，可溯虞与唐。要津虽有路，中涂满沟塘。沟壑陷我毂，塘泥沾我裳。回驾增于邑，皓首矢芸香。知闻非素愿，诚明是期望。气质日以衰，心性日以强。纷纭翳耳目，委琐劳中肠。自有天平在，岂肯随低昂。"}