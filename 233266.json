{"id":"233266","title":"分题得雪浪斋石","dynasty":"宋代","author":"刘学箕","text":"四海广大万山立，奇怪崷崒几岩石。弃而达者庸有之，爱乐每恨沙土蚀。忽然一旦获所遇，刮垢磨光呈美质。骚人讽诵脱诸口，世宝不减和氏壁。东坡居士岂好奇，偶尔得之心良怡。巨盆沃以清涟漪，脉络雪浪从横施。平生我屡哦此诗，恨不见石心飞驰。何人志古墨写迹，剡藤染就贴东壁。似是而非不可知，诵诗对画长嗟咨。"}