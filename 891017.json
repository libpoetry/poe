{"id":"891017","title":"李巽岩四望楼","dynasty":"宋","author":"员兴宗","text":"青青十二楼，万瓦浮云棱。居者谁氏子，酒肉堆丘陵。一一閒峨眉，舍此不为登。清梦几时回，何曾舍虚凝。本欲了万境，竟为景所绳。我友子真子，士以古谊徵。载书来上都，结刺车不胜。插架备小筑，且以觞宾朋。或人指之笑，谓此不能宏。有如短尾航，又如刺翅鹰。团疑恋壳龟，局类遭寒蝇。卑卑形覆缶，短短射依堋。行行频壁碍，倚倚难轩凭。风立苦打头，月坐伤横肱。寒足笼拥掩，炎躯甑炊蒸。俯首忽见地，闭目可数层。何当揽星辰，惟堪挂用缯。君子促改办，不尔陋可憎。我兴听是说，诸友无乃称。交从二十年，我能识其膺。彼腹椰子大，千卷贮亦曾。体作黄冠朴，言乃水云僧。岂其八尺高，而能碍晨兴。瞻想西南北，众万皆环縆。奈此归思何，犹然间骞腾。世好巍粉饰，是态恶可惩。元规尘可谢，肝胆醒春冰。但使居者乐，勿使疑者升。诸公敛戏语，俄然迭嗟矜。携酒共过之，窗虚纳清澄。员子眼力到，数来数归鹏。拟乎天上人，天门杳不应。为君出登赋，归来伴龛灯。三年京国梦，一柱立不能。我数无何乡，神尻以为乘。"}