{"id":"844874","title":"故邑侯刘谦山先生循吏也，计其在江阴时于今已二十年，向者暨阳舆诵吾无与焉。今以世变返云南，因送之以诗。四首","dynasty":"清末民国初","author":"曹家达","text":"循声不减顺阳刘，民吏思君尚未休。已作渊明还栗里，肯从坡老乞常州。丹枫江冷摇寒思，碧玉峰高起暮愁。二十年来重回首，更无知己勖前修。南宁城下浣江滨，小别家山几十春。百里未忘昭代简，二毛重见故乡人。催科政拙方知养，赠别诗多不算贫。曾记乐桥南畔路，到门不遇一伤神。梁水城边冻草缁，万松山下树离离。即今宁海怀人夜，正是苏台话旧时。朗旷旧名知地脉，阿迷相望去河湄。北门亦有澄江在，旧治分明寄所思。早信刘遵道不孤，世称凤羽未全诬。杞忧何奈天无柱，宋拙还因兔守株。先帝那知更伏腊，故侯何处问荣枯。一般山色天平胜，梦想江南笠泽湖。"}