{"id":"232777","title":"瞿塘神君歌","dynasty":"宋代","author":"周文璞","text":"黄衫纱帽佳少年，炯然饿虎穷山渊。不居秦鹿祖龙畔，却走碧鸡金马边。左手斜执巨灵凿，右手敬抱禹贡篇。离堆顺流已受命，一下不打天吴鞭。有时挟弹暮云表，有时蹴踘春风前。有时却自着绛帕，走入药市寻神仙。为人定似李太白，学道定似葛稚川。孙翁走避乖崖叟，遣仆送画不取钱。神君庙食与画像，千古万古当流传。我昔梦上神君殿，偶值蓬莱众真宴。洛阳开尽姚黄花，铜驼陌上难相见。"}