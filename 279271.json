{"id":"279271","title":"大酺·金陵舟次，詶胡步曾见赠","dynasty":"现代","author":"周岸登","text":"叹壑舟移，江山在、千古空无英杰。金陵花月好，问南朝遗事，燕莺愁说。顾曲当年，横江此际，心写君身仙骨。高吟天风冷，望烟峦沐翠，雾螺梳发。似辽鹤重来，梦新人故，倦怀何极。年涯如过客。旧游地、吴楚今非昔。尽廿载、豪情湖海，热泪神州，卷沧波练涛山立。雁字排笙翼。还豫蜡、岳晴双屐。待相约，高秋日。庐阜天外，歌凤峰头吹笛。快游共君领得。"}