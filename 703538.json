{"id":"703538","title":"还山忆旧十首","dynasty":"明","author":"释函可","text":"言笑不可觅，暗风吹庭隅。开门见萝月，恍惚照髭须。相见必破颜，来往永无期。出塞将十年，始如初逐时。挟卷出相寻，往往偕风雨。从此得新题，但向松间语。大音易销沉，天地终何有。茫茫东海沙，斯人岂长久。枕中百十篇，暗室生霹雳。梦里长把持，祇恐蛟龙攫。雨尽禽声寂，空山似有闻。十年稠叠恨，不是为思君。常遣候君来，松枝挂月白。君今逐浮云，犹扫松根石。山中多虎豹，月黑恐魂惊。君如来入梦，须随明月行。约略梦中见，一半苦吟声。此夜分明甚，犹恐非平生。最怜同出塞，不得上千山。屡咏山僧句，常思山鹿间。"}