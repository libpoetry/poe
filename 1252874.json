{"id":"1252874","title":"杂吟三首","dynasty":"元末明初","author":"王冕","text":"前日出东郭，寒冻未解围。今朝开北牖，青草已满池。飞飞群鸟欢，老木长嫩枝。驰书报幽人，难得此良时。休负头上巾，有酒且自持。出门好山色，况值风日暄。依依杨柳庄，郁郁桑柘村。行游蹊路曲，如在故林园。白烟横远屿，红花粲晴原。人生岂无情？欲语已忘言。巢父诚辟世，许由真隐沦。势利既已忘，天子不得臣。栖身碧山中，洗耳清涧滨。悠悠太古怀，坐看花鸟春。所以后来者，可望不可亲。"}