{"id":"755366","title":"出关","dynasty":"清","author":"张印","text":"往岁来青门，车中同白发。今岁去青门，惟见车碾雪。雪中乌鸦飞，令人意凄绝。念我与我姑，今乃成永诀。灵旐何迟迟，輀车何兀兀。妇行及关前，延伫未敢发。望姑魂归来，同出此秦阙。相将供南返，卜葬先人穴。棺只一板隔，身直九泉彻。音容日益远，痛苦声难达。山深狐狸多，夜静鹃啼血。姑寒衣谁进，姑饥食谁设。不如此长途，朝夕得奠醊。"}