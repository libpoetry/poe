{"id":"807819","title":"贺新郎  丁未五日程昆崙别驾招同谈长益何雍南石崖程干一金山看竞渡","dynasty":"清","author":"陈维崧","text":"一鼓鱼龙急。看滔滔、妙高台下，乾坤嘘吸。彷佛云旗和翠盖，贝阙鳞堂齐葺。料此际、百灵都集。十万黄头皆突鬓，挽湘累、今夜谁先及。有人在，江潭泣。吴儿柂尾飘红褶。但回帆、水云飐处，翻身径入。不斗黄金唯斗捷，江水骇时欲立。惹商妇、银筝声涩。一霎悲欢才过眼，渐日斜、桂楫纷收拾。山如睡，黛还湿。"}