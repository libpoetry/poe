{"id":"496016","title":"水调歌头 其六 柬甬川少宰感旧","dynasty":"明","author":"夏言","text":"隽才名翰苑，雅望重贤关。照眼玉壶冰鉴，性度自安安。曾向湖南问讯，咫尺龙门迢递，万里使车还。寻仙游五岳，分我玉柈丹。望钟陵，春草碧，杏花残。几度寄书无雁，彩笔画堂闲。追忆舟樯北上，怅望林丘高卧，祇恐旧盟寒。那知开口笑，今日共蓬山。"}