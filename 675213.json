{"id":"675213","title":"潇湘行","dynasty":"明","author":"孟洋","text":"岁暮浮潇湘，天空豁心目。霁日千林开，高云万峰簇。江色岩霏水郭隈，垂萝飞幌隐楼台。疏松野寺钟磬响，枯苇沙汀鸿雁哀。风烟奕奕纷奇状，海贾湖商日流荡。浣妇新妆映绿波，渔人密罟抛洪浪。年年岁岁此江津，今日人过非昔人。曾闻埋没屈原骨，不复飘零贾谊身。楚人宫中罢歌舞，十二峰头泣云雨。岸上谁家越女讴，珠帘罗幕桂堂幽。江南本自山川胜，日暮其如客子愁。当昔孙吴汉照烈，衡湘转战江流血。功臣名将巳寂寥，石碑铜柱俱沦灭。秦皇威力震羌胡，仍回车驾遍寰区。驰道至今潇水上，秋风惟见白云孤。白云孤以飞，湘水自南下。安得从之亦北旋，东园种竹耕西野。"}