{"id":"721270","title":"五子咏 朱王孙仲韶　统?","dynasty":"明末清初","author":"陈子升","text":"王孙耽历学，要妙岂汝泄。一游忽思归，得微合明哲。索我先辈书，蒿庐用编缀。宝君梅花笔，至今香不灭。尺素书频至，南州徐子情。书中论风雅，古乐扬咸韺。行年及四十，出处定平生。草堂今安否，青天空月明。简讨慷慨人，采芳自芬馥。得时腾贾傅，失志托张禄。醉挝渔阳鼓，悲写清商曲。月明怀皖城，天地渺一粟。元水伟虬髯，谁薄歌鱼客。篆隶研秦汉，昆吾切玉石。好作五言诗，直分王孟席。醉卧越姬怀，吴音戏相惜。西蜀辞赋地，刘生实清矫。儒冠执使节，抱璧能誇赵。及我同在廷，尔亦辉旟旐。归家谁负弩，天阔蜀山小。"}