{"id":"1224991","title":"书河上成安驿","dynasty":"元","author":"贡师泰","text":"扁舟落日成安驿，驿前危樯密如箦。岸高浪急不得前，争先进寸复退尺。须臾缆定心稍安，独据胡床坐深夕。水边灯影正晶荧，陌上铃声还络绎。才听打鼓按官船，又见驱车送行客。揽衣近前试问谁？往来一日多数百。中原征需苦繁剧，江南转输严督责。况今使者类狼贪，水陆鲜肥随口索。致令编户疲差役，生计萧条徒四壁。已将弱女纳官钱，更遣中男补丁额。曩时河上几人家，今日飘零竟无迹。请君置此勿复言，言罢空令愁思积。几点残星散空碧，船头别我东窗白。"}