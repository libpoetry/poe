{"id":"878598","title":"题高端礼竹屋","dynasty":"宋","author":"刘克庄","text":"植物惟竹尤清刚，高君占断作屋场。首阳二子艴然怒，柰何千载侵了疆。七贤六逸接踵起，纷纭聚讼如堵墙。士师狐疑不能决，后村老子来平章。世间物以少为贵，姚花禹柏蜀海棠。箨龙子孙异于是，布满天地并四方。幽栖自是渠高兴，胜践不与君相妨。立谈虞芮各冰释，高君奄有千筼筜。设榻中央墉四旁，莫遣俗客升吾堂。"}