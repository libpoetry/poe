{"id":"268312","title":"台城路·哭山云侄","dynasty":"清代","author":"郑兰孙","text":"朝来忽接惊心报，忆别光阴非久。济世才华，匡时抱负，天不假其年寿。关山回首。痛病骨支离，吟笺犹袖。此语凄凉，予肠断矣泪如豆。记送归舟时候。感往日书来，殷勤问又。煮茗清谈，题笺和韵，正是小庭春昼。而今知否。叹泉路茫茫，空浇残酒。为赋哀词，衷怀已酸透。"}