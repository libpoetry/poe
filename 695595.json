{"id":"695595","title":"繇茶陵过吉州张使君招饮白鹭书院时三月初十日也就此因闻倭警","dynasty":"明","author":"林熙春","text":"崔嵬杰阁控名州，吴楚东南灏气收。排闼彩云千嶂合，捲帘纹水万溪流。文翁几席霏金聚，逐吏扁舟倚玉游。准儗拍天干象纬，翩翩白鹭凤凰楼。逢掖沧浪属草玄，使君旗鼓大江先。千门桃馥春过半，一阁藜光月暂员。自是潜心探象罔，繇来信手获鱼筌。冯栏忽动乡关思，东海烽传可怅然。"}