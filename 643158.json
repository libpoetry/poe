{"id":"643158","title":"一天秋月为侯少府作","dynasty":"明","author":"胡奎","text":"仙人高居鹊华峰，手把五色金芙蓉。骖鸾翳凤朝九重，翩然出入蓬莱宫。轩辕上天骑白龙，群臣泣抱乌号弓。八年鸿胪赞翊功，帝命出佑天南东。凤城百雉盘脩虹，海水直与银河通。仙人披锦袍，玉立冰壶中。笑呼东方白兔公，周览八极氛埃空。广寒三万六千户，借问谁持修月斧。上界清虚隔风雨，应知照见颠崖苦。儿寒思母衣，儿饥思母哺。莫向人间照歌舞，为天作眼万万古。"}