{"id":"261762","title":"念奴娇·尤展成招饮草堂同陈其年彭云客宋既庭御之席上分赋","dynasty":"清代","author":"丁澎","text":"木兰庭榭，值主人招客，月弦春仲。寒食东风，开小苑、共傍曲池觞咏。柱史仙才，元龙豪气，更有悲秋宋。佳辰虽再，劝君痛饮须纵。人生聚散亡何，少年走马，向铜街争控。而今齐溷酒徒中，忼慨樽前如梦。市上吹箫，城头击筑，再鼓渔阳弄。挥杯未落，飞花乱扑春瓮。"}