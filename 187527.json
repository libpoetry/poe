{"id":"187527","title":"寄呈王浩翁府判","dynasty":"宋代","author":"刘宰","text":"天下江山推第一，多景名楼信端的。君家正占多景前，第一风光环燕席。梁邑归来县债了，骅骝得路乾坤小。锦衣聊复效昼游，户庭郁葱佳气绕。手栽松菊成三径，更敞轩楹临绿沼。客来宁厌马喧枥，夜晏不知鸡戒晓。辟书闻又上公车，连师亲题仲举舆。只今淮上未安集，二虏南望犹睢盱。要知两淮须保障，保障一撤长江孤。边臣之虑不及此，但知椎剥供苞苴。红女去机农释耒，荆榛满野号鼪鼯。君官其间逾十载，洞识本末右盈虚。愿君亟分剌史符，稍回和气还边隅。尽收徂诈入赤藉，有功必赏罪必诛。招来耕桑偏龙亩，抚摩一意沦肌肤。人知亲上死其长，荷戈不惮供前驱。阚如当道卧于菟，犬羊遯走宁复馀。更归未用师黄石，且侍不皇香案侧。不惟文武见全才，要与清朝分淑惹。"}