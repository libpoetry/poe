{"id":"518150","title":"林泉归隐图为王悦中赋","dynasty":"明","author":"唐文凤","text":"大隐与小隐，城市异山林。岂徒贵隐迹，并得隐者心。心迹既高尚，不受尘土侵。若人抱姱节，早已抽华簪。泉石閟幽趣，于焉事追寻。霜松落疏影，暝鹤有遗音。刈秫作美酒，适兴成孤斟。悠然任天性，手弄焦桐琴。紫云近接眼，晴空露微岑。结庐何必广，出处计已深。吁嗟慕彭泽，高风古犹今。"}