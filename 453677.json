{"id":"453677","title":"参观石鼓书院","dynasty":"当代","author":"傅义","text":"骚人聚衡阳，石鼓同游憩。主人甚好客，门首列乐队。小丫五六十，操琴迎吾辈。琴声既美听，憨态尤可爱。石鼓古书院，屡毁屡复置。入见大禹碑，传为禹题字。既异蹄迒迹，更非篆与隶。博雅莫之识，昌黎徒诧异。故物千搜索，惟见松柏翠。却传嘉应中，何致手模致。遂令好古者，纷纷为传递。忆昔游会稽，禹陵亦复制。窆石偶相似，并为世所贵。或有慧黠徒，伪造为游戏。世人盖好奇，乃为其所蔽。吁嗟宇宙间，万事多如谜。焉能具天眼，洞察古今秘。舍之攀其巅，俯瞰江波丽。如乘大楼船，冲击向澎湃。淩厉势无前，蒸湘悉后退。徘徊合江亭，俯仰成一快。"}