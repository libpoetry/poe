{"id":"451437","title":"金缕曲 云南归，寄忆四兄云章沅陵","dynasty":"当代","author":"陈述元","text":"夜雨伤神久。旧齐名，先生别驾，一时无偶。双剑延平难合并，已是人归雁后。感此日垂扬生肘。牛从鸡尸俱不羡，任余生，付与千樽酒。拼弃置，一骈拇。生涯岂料归来又。尚依稀，关山夜渡，断魂时候。鸟道萦回天尺五，月落鬼巡猿狩。喜原上鹡鸰依旧。尘土功名吾倦矣，待从今，学种先生柳。无限恨，兄知否。"}