{"id":"680491","title":"金台别意","dynasty":"明","author":"王越","text":"黄金台上西风起，白雁叫霜天似水。风外埙篪吹别离，一声散入秋云里。璞玉浑金好弟兄，闽南奎璧两星明。阿兄大力抗嵩华，简拔人物司铨衡。弟居湖海享清福，万里来同姜被宿。赢得世间无事官，神仙不食朝廷禄。归思吟情搅肺肝，醉呼斗酒催征鞍。小窗后夜听春雨，唤醒紫荆花梦寒。"}