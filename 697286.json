{"id":"697286","title":"直指叶公枉顾赋谢四章","dynasty":"明","author":"胡应麟","text":"揽辔千山入画图，偏从岩穴问潜夫。台端此日冠峨豸，阙下当年舄化凫。把臂蓬蒿新白社，关心桃李旧玄都。天门六翮雄飞近，一盼盐车在暮途。灿烂西台白玉珂，频年直指向关河。丰城剑抱双龙出，瀫水桥乘驷马过。作赋风云回缥缈，飞章山岳动嵯峨。宁知一代苍生寄，几向清溪问绿蓑。大纛高牙控斗躔，豸袍骢马出甘泉。云霞骤划双溪上，雨露偏浓八邑前。秋浦棠阴悬节钺，河阳花色映楼船。无劳汲孺誇长揖，竟日茅亭话太玄。又拥朱旗入婺城，清江寒色暮云平。霜飞竹马儿童集，日照花骢父老迎。绣服三天传疏草，绨袍一代见交情。由来国士非凡遇，匣底干将夜夜鸣。"}