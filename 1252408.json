{"id":"1252408","title":"咏怀","dynasty":"元末明初","author":"李延兴","text":"白首殊方客，奔驰戎马间。时危忧母老，岁晚寄书还。冻雪连荒野，寒云出乱山。苍茫西日外，痛哭倚柴关。不见严亲面，光阴忽四年。文章多散失，勋业竟流传。故冢燕城曲，荒祠瘴海边。寒窗读诗处，新废蓼莪篇。辛苦怜吾弟，荒山久避兵。素书连月断，白发满头生。雪翳窗灯影，风涵戍鼓声。沉思忧百结，寂寞度残更。妻子何时见，凄凉病转侵。虚传千里信，已负百年心。短帽飞霜满，空阶落叶深。白头吟正苦，回首泪沾襟。"}