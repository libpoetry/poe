{"id":"1117876","title":"晚登横溪阁二首","dynasty":"宋","author":"陆游","text":"楼鼓声中日又斜，凭高愈觉在天涯。空桑客土生秋草，野渡虚舟集晚鸦。瘴雾不开连六诏，俚歌相荅带三巴。故乡可望应添泪，莫恨云山万叠遮。荦确坡头筇竹枝，西临村路立多时。卖蔬市近还家早，煮井人忙下麦迟。病客情怀常怯酒，山城光景尽供诗。晚来试问愁多少，只许高楼横笛吹。"}