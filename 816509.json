{"id":"816509","title":"平谷杂诗十八首","dynasty":"清","author":"曾习经","text":"霜烛裁衣剪，见帘扑枣竿。比邻槽黍酒，留客饤蔬盘。宛宛家人意，凄凄故国欢。遥怜秋社燕，随处觅檀栾。南郭陂陀小，东阡黍稷垂。铜驼无近信，金雁有哀词。离乱仍相失，苍茫只自悲。蟪蛄吾与尔，还共故山期。秋气已如此，归期竟寂寥。国觞何处酹，乡泪暗中消。觅食艰梁稻，看人揠豆苗。荒山愁足茧，农圃坐相邀。露下星初晚，香消夜若何。小姑怜月姐，老妪拜风婆。瓜果唐年旧，餦餭汉制多。殊乡风土记，他日说经过。斗俊五陵侠，防秋三辅豪。明童珠络索，姹女紫丝绦。相许曾无吝，同仇肯念劳。幽闺亦清绝，临夜绣弓韬。秋色美无度，相携过石桥。水花明岸脚，霜叶下亭椒。幽览殊未已，佳人不可招。空庭还独步，何以慰迢遥。七十盘山寺，伽蓝半忘名。行宫摇落后，羁客去来情。玉辇埋荒草，金轮迫上清。乾隆朝士尽，空望月华明。搓手胡桃核，熏笼栗子花。居人閒织罽，官长冷排衙。荒集惟挑菜，山池见沤麻。此乡原可隐，叹息待移家。野鹿衔花去，苍茫望寝陵。边城秋牧马，猎户晚调鹰。药笼逢行估，黄差走驿承。年时秋露感，流涕话山僧。五亩公田秫，千条陌上桑。秋迟逢岁闰，酒熟始宵长。蜀黍霜匙滑，巴菰露叶香。天涯流浪处，閒坐得思量。理易发残箧，前贤忧患书。沉吟还自信，窃比意何如。卖卜辞桥市，称医惜隐居。自怜拙生计，秋雨采蘼芜。未倦穷途意，新凉正养疴。故家辞领海，残梦落交河。夜雨淋铃曲，秋风敕勒歌。杜陵原野老，流泪满江沱。旧垒旌旗尽，荒城太白高。鲁连迟蹈海，伍相故乘涛。覆辙伤钩党，中原半绎骚。蘋浮望南北，馀愿老蓬蒿。沟水正渐车，田盘绕屋庐。行人时饮马，邻叟偶叉鱼。榾柮看炉火，支离耽道书。偷生忘岁月，归梦亦踌躇。不迕秋风意，溪头岸角巾。似闻阿谷女，相讶武陵人。避地爱林壑，寻歌浃隐沦。向来江海梦，流落见天真。空谷幽人怨，山城戍卒呼。残兵抛断镞，过客卖明珠。晚市鱼虾贱，荒阡草树芜。灵风祠圣女，凄绝夜啼乌。乱势今无已，客行殊未央。长谣仍独酌，小枕当还乡。梨枣家家熟，星辰夜夜望。十年忧国意，拭泪到沧桑。楚泽哀时命，田园归去来。室庐无定处，风雨犹深怀。短策支颐久，单衣至骭裁。比邻逢李叟，还讯菊花开。"}