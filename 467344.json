{"id":"467344","title":"蝶恋花三首","dynasty":"当代","author":"周燕婷","text":"又见帘前风卷絮，那日帘前，暗把心期许。人易忘情春易暮，敲窗点滴梧桐雨。欲抚心弦羞与诉，叹惜人生，总是和愁度。蓦喜天明风雨住，流红却共青波去。春到荼蘼春绪恶，片片愁红，轻坠秋千索。曲馆高池仍似昨，东风未许闲帘幕。检点平生哀与乐，比拟今生，还践他生约。几度花前伤泪落，人间的是相思错？别久离怀应有恨，曲水红阑，又与梅花近。相对但怜双瘦损，因谁瘦损羞重问。午夜忽闻车辚辚，翠幕深帘，难断东风讯。纵使柔情余一寸，人间不信终无分。"}