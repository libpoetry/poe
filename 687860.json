{"id":"687860","title":"题周敬叔菊花孤鹤出韵","dynasty":"明","author":"庄昶","text":"酒杯无语问江州，曾许渊明共唾刘。倘更白头成晋史，老夫当拜数枝秋。大方海水一江湖，天地那分越与吴。莫笑几枝开眼错，分明画画是河图。酒盏东篱欲领春，陶家霜月几精神。眼前若把天机认，只恐先生亦未真。阴静圈分动与阳，又将太极问周郎。可知自是公家物，一本西风万朵黄。"}