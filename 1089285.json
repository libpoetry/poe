{"id":"1089285","title":"喜雨次韵翁常之苦热吟","dynasty":"宋","author":"许及之","text":"羲和不弭驭，炎帝方秉机。孰不爱赵衰，谁肯触武威。岂知铄金石，乃得齐璿玑。鹿角甫云解，葵箑无停挥。万宝成南讹，一枕安北扉。殿閤施馀薰，茅茨溥增辉。鼎鼎百年内，咄咄七十稀。临流抒我怀，新浴振我衣。雷雨急生凉，天恩觉沦肌。诗来取静胜，句到不吾欺。盛服思客位，重铠念边陲。当暑如怀秋，秋至勿兴悲。"}