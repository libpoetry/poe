{"id":"216572","title":"读史·子长汉良史","dynasty":"宋代","author":"李觏","text":"子长汉良史，笔锋颇雄刚。惜哉闻道寡，气志苦不常。心如虫丝轻，随风东西扬。一事若可喜，不顾道所长。公言绌原宪，侠贼乃为良。仁义谓足羞，货殖比君王。黄老生六经，斯言固猖狂。吁嗟夫子没，两观无刑章。予怀班孟坚，驳议何洋洋。传与后世人，慎思其否臧。"}