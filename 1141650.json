{"id":"1141650","title":"春日城南闻禽鸟声喧甚为赋二十二韵","dynasty":"宋末元初","author":"戴表元","text":"今日春气至，新禽各啁嘲。岂无好唇舌，入耳何怓怓。雊鹆最多端，能以巧自殽。黄头亦翾给，微吭和且调。无计颇滑熟，乌鸦与鹪鹩。自馀不知名，喧呼杂竽箫。黑衣猥雄黠，昼动固非枭。均为乐其性，幸此风日朝。城南六七曲，荒园绕榛茅。我来感物变，何异在山郊。惟闻黄鹂至，不闻叫交交。当由恋幽谷，畏寒还避嚣。群英盖壤内，小大一逍遥。得气不足悦，触情遂相辽。乘墉少年儿，挟弹欲见邀。所规不满掬，翻令污厨庖。鹰鹘势险薄，爪长尤善捎。同群自戕击，此祸极无聊。深藏务远晦，尚惧形色招。危机布平陆，况乃纵轻僄。悲怜复譬释，当鸣讵为妖。但怀道傍树，信美非其巢。"}