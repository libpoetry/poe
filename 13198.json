{"id":"13198","title":"旬假南亭寄熊郎中","dynasty":"唐代","author":"武元衡","text":"旬休屏戎事，凉雨北窗眠。江城一夜雨，万里绕山川。草木散幽气，池塘鸣早蝉。妍芳落春后，旅思生秋前。红槿粲庭艳，绿蒲繁渚烟。行歌独谣酌，坐发朱丝弦。哀玉不可扣，华烛徒湛然。闻君乐林卧，郡阁旷周旋。酬对龙象侣，灌注清泠泉。如何无碍智，犹苦病缠牵。"}