{"id":"813610","title":"送别周西穆南归武林四截句","dynasty":"清","author":"李锴","text":"踏歌争唱白铜鞮，衰柳寒乌落日低。古瑟无人听悲怨，雪深疲马度青齐。晓角寒钟入梦奇，蓬莱殿上语移时。不须更衍春秋传，蔓草秋深董相祠。板拍清词下浊醅，昔年怀抱得君开。曾看雷雨秋灯碧，似有荆高侠魄来。纬萧织薄旧封侯，不信诗书竟白头。此去春江认归雁，年年飞过古幽州。"}