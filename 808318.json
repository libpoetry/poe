{"id":"808318","title":"斗鸡行","dynasty":"清","author":"洪亮吉","text":"灌园老人食无谷，家留一鸡啄人粟。呼儿饲鸡鸡苦饱，饱食鸡飞儿受扑。灌园老人住无屋，秋雨穿墙漏床足。墙倾日引邻鸡来，矮屋疏篱看争逐。家鸡飞鸣羽肃肃，采不外驰精在目。邻鸡据地有死心，阴血四周冠怒束。微生偶然亦当局，顾祸翻怜杀机伏。屋上啼鸠看欲痴，草间蝼蚁骄难捉。家鸡飞鸣众鸡怒，归引群雌更呼族。雄来成队雌挈尾，争磔鸡毛洞鸡腹。人生快意纵一观，宁知强者弱之肉。老人呼儿掩蓬户，双泪阶前抱鸡哭。得失应知感塞翁，安危何事看蛮触。君不见，屋外连村菜甲黄，年来鸡啄菜多荒。衰龄尔亦忘机好，卧看青山下夕阳。"}