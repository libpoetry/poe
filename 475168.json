{"id":"475168","title":"荆州杂诗七首 其三","dynasty":"明","author":"蔡汝楠","text":"迢遥乐平境，寥泬潇湘空。日月光相照，兰椒气未穷。大招三楚内，余怨九秋中。微有怀忠赋，谁当继国风？雨气余三峡，云彩藏孤台。雕旗傃暮野，绮席挥春杯。神仙度影尽，年岁浮心摧。噭噭巴猿响，疑为楚王哀。君门今阒寂，佳人宁再来？巉岩蒙山路，威纡涧岭斜。池光疑秋月，泉蕊代春华。寒溪聚瑶叶，浅径萦金沙。洒然坐相望，高亭流水霞。"}