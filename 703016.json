{"id":"703016","title":"叠前韵酬雪湖二首","dynasty":"明","author":"谢迁","text":"青镜空添白发愁，喜逢佳节且同游。琼楼玉宇光初满，赤壁丹崖景倍幽。舞兴未阑嗔鹤睡，歌声忽动遏云浮。田家丰乐今真遂，更祝年年似此秋。手探月窟愧才非，遥挹清光尚及时。扫石焚香仍对酒，当筵击钵戏催诗。狂歌激烈那因醉，老兴婆娑恰似痴。自许素心同皓魄，玄黄变态漫悲丝。"}