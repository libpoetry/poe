{"id":"1125400","title":"还自广陵四首","dynasty":"宋","author":"秦观","text":"薄茶便当乌程酒，短艇聊充下泽车。坟墓去家无百里，往来仍不废观书。南北悠悠三十年，谢公遗埭故依然。欲论旧事无人共，卧听钟鱼古寺边。邗沟缭绕上云空，坐阻层冰不得通。赖有东风可人意，为开明镜玉奁中。天寒水鸟自相依，十百为群戏落晖。过尽行人都不起，忽闻水响一齐飞。"}