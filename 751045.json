{"id":"751045","title":"书陆月湖先生手校宣公奏议后","dynasty":"清","author":"张佩纶","text":"龙门传贾生，不载《治安策》。至今悲长沙，如对宣室席。煦京岂良史，唐肆求马迹。榜子加点窜，貌形神已隔。呜呼唐贞元，聪察亦令辟。朝困二吴谗，夕受一裴厄。冰炭固宜然，苍蝇岂爱璧。邺侯时无伦，造膝全国脉。垂死引晋参，遗贤吁可惜。颇疑史失之，家传稿盈尺。嗟哉君子操，介立如松柏。嗟哉小人交，夺正如朱碧。德孤且不邻，物腐易求隙。未相道已睽，焉免忠州谪。太息建中忧，泚光竟寻逆。三军涕何从，禹汤能自责。功同衣白人，灵武赞谋画。天非材不生，相在君之择。谁与裂白麻，阳城空有驿。谁与进奏疏，端明亦终斥。契合世固难，吊古无荒宅。吾师理残编，误本亲纠摘。即今中兴年，抱道辞徵辟。阅世有名言，出辞戒直迫。讽谏意缠绵，君心匪难格。何用撮古方，活世此砭石。"}