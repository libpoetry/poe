{"id":"721160","title":"石湖送伍氏兄弟归羊城二首","dynasty":"明末清初","author":"何巩道","text":"山中馀酒尚留卮，便纵乡心出水湄。风拂一双相逐燕，林抛三百未残棋。路迷芳草花飞处，树掩微阳雨细时。身卧旅途长送客，海门今夜忆归期。停舟心爱早潮迟，候得潮生恨别离。江路计来无一日，旅魂消尽已多时。桥头宿酒醺菱叶，湖面低帆拂荔枝。风景难忘回首处，红云天上写新诗。"}