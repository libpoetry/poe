{"id":"757708","title":"沁园春 悼四女殇","dynasty":"清","author":"归懋仪","text":"剖藕连丝，摘瓜伤蒂，寻思奈何。怅无端触起，泪悬眼角，猛然惊醒，痛入心窝。掌上周旋，怀中摸索，相像而今得见么。伤怀甚，算钟情累我，薄命怜它。天呵惯把人磨。料无计、将身脱爱河。悔平时看待，几般错误，病中调剂，大抵蹉跎。总角簪花，扶床寻姊，泡影匆匆一霎过。歌当哭，叹柔肠断尽，泪已无多。"}