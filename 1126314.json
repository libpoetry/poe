{"id":"1126314","title":"和王倅见惠十篇","dynasty":"宋","author":"曹勋","text":"惟公霄汉资，梢梢摩天翮。回溪略蹭蹬，乃尔咏葵麦。会复见轩昂，一笑忘羁客。有琴写流水，无言道情素。水寒江海深，川阔牛羊暮。倒指三十年，犹记潮阳路。道远一跬步，心勤每侨如。荷深露初下，翠密红亦疏。是知诗兴多，剩寄怀人书。老态念百出，伧客无吴田。空收静中观，三叠能蹁跹。以之忘物我，此生休问天。十篇贲蓬茅，心亲不道远。内抃如登瀛，外愧稽策蹇。徒诵碧云句，幽香发芳苑。若人富文史，皮里罗阳秋。婉此建安格，当从古人求。醉侯岂可縻，当封富民侯。伊昔晋室雄，风流蔼于门。至今掇危科，儒行归后昆。子舍江左来，应喜今尚存。仆顷将明命，三往责楛矢。所期宣国威，宁复赋霞绮。须知处死时，与生亦相似。嗟嗟困犯难，皎皎心莫改。而能畏四知，遂复瞻八綵。又起山林思，浩荡渺江海。潦倒固久矣，犹涉世网深。中经谤嫉人，屡欲魑魅寻。赫然天日照，敢改藜藿心。"}