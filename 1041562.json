{"id":"1041562","title":"送人之会稽","dynasty":"宋","author":"刘敞","text":"鹰隼羞逐巢上雏，骐骝耻随厩中驹。由来俊迈恶羁絷，子独三年留上都。江南秋风鲈鱼美，庖鲙炊粳东入吴。腰间兰佩垂左右，船若神仙人不如。会稽古来好风俗，严助买臣相继驱。近来太守廷中臣，拔贤好善当朝无。子今东去怀自许，解榻非君尚谁与。剋日飞声动洛阳，听君如听雷门鼓。"}