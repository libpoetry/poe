{"id":"200686","title":"木兰花慢·霭芳阴未解","dynasty":"宋代","author":"周端臣","text":"霭芳阴未解，乍天气、过元宵。讶客袖犹寒，吟窗易晓，春色无聊。梅梢。尚留顾藉，滞东风、未肯雪轻飘。知道诗翁欲去，递香要送兰桡。清标。会上丛霄。千里阻、九华遥。料今朝别後，他时有梦，应梦今朝。河桥。柳愁未醒，赠行人、又恐越魂销。留取归来系马，翠长千缕柔条。"}