{"id":"1253214","title":"题姚雪谷墨竹","dynasty":"元末明初","author":"唐桂芳","text":"道人胸次著琅玕，破墨淋漓作雨寒。万丈晓风吹欲暮，误疑翠佩响珊珊。每忆东坡道上归，女奴执烛立多时。毫端欲写无穷态，得似清风一两枝。肯虑人间寒暑侵，风霜饱受碧沈沈。仙家描得枯梢影，曾听鸾凰月下吟。江南四月见新梢，嫩箨初抛粉未消。却要薰风相爱护，直教个个拂云霄。"}