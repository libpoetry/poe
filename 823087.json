{"id":"823087","title":"壶中天 纪梦示芷才","dynasty":"清末近现代初","author":"赵熙","text":"仙山楼阁，枕函边历历，方壶员峤。一色水天如翡翠，尔忽双凫飞到。世外秋心，湖边篁气，笛里韩湘笑。塔铃风定，梵声留住云表。醒后槐雨飕飕，乱山吹角，路断蓬莱岛。欲问永禅师坐处，红得劫灰成窖。委地黄云，飞燐碧血，废井群蛙闹。羲皇窗北，约将陶令终老。"}