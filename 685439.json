{"id":"685439","title":"春宴三首","dynasty":"明","author":"邓云霄","text":"长筵罗墨客，佳句答芳菲。莫怪行觞促，应怜舞片飞。池亭堪共醉，鱼鸟亦忘机。明日携馀兴，东郊更典衣。酒量角沧溟，谈锋落斗星。竹林真小饮，河朔未全醒。鼓为催花急，杯从斗草停。谁看朱似碧，转觉眼逾青。射鸭绿毛散，呼莺锦翅骄。物情供笑语，身世本逍遥。丹药何时就，青春未肯饶。无如醉乡里，暮暮与朝朝。"}