{"id":"1195445","title":"六言三首","dynasty":"唐","author":"韩偓","text":"春楼处子倾城，金陵狎客多情。朝云暮雨会合，罗袜绣被逢迎。华山梧桐相覆，蛮江豆蔻连生。幽欢不尽告别，秋河怅望平明。一灯前雨落夜，三月尽草青时。半寒半暖正好，花开花谢相思。惆怅空教梦见，懊恼多成酒悲。红袖不乾谁会，揉损联娟澹眉。此间青草更远，不唯空绕汀洲。那里朝日才出，还应先照西楼。忆泪因成恨泪，梦游常续心游。桃源洞口来否，绛节霓旌久留。"}