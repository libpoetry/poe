{"id":"1131754","title":"浣溪沙 其二","dynasty":"宋","author":"蔡伸","text":"玉趾弯弯一折弓。秋波剪碧滟双瞳。浅颦轻笑意无穷。夜静拥炉熏督耨，月明飞棹采芙蓉。别来欢事少人同。窗外疏篁对节金。画桥新绿一篙深。沈沈清夜对横参。酒晕半消红玉脸，云鬟轻制小犀簪。梦回陈迹杳难寻。漠漠新田绿未齐。柳阴阴下水平堤。竹间时有乳鸦啼。云敛屏山横枕畔，夜阑璧月转林西。玉芝香里彩鸳栖。紫燕双双掠水飞。廉纤小雨未成泥。篱边开尽野蔷薇。会少离多终有恨，暂来还去益堪悲。后期重约采莲时。窄窄霜绡稳称身。强临歌酒惨离魂。故人相遇益伤神。断雨残云千里隔，琼枝璧月四时新。为君留取镜中春。且斗尊前见在身。昔游如梦可销魂。玉容依约旧精神。千里重来人事改，一杯相属意还新。韶华不减洞中春。叶剪玻璃蕊糁金。清香端不数琼沈。独将高韵冠芗林。千里江山新梦后，一天风露小庭深。主人归兴已骎骎。浅褐衫儿寿带藤。碾花如意枕冠轻。凤鞋弓小称娉婷。约略梳妆随事好，出尘标韵出尘清。一枝梅映玉壶冰。窗外桃花烂熳开。年时曾伴玉人来。一枝斜插凤皇钗。今日重来人事改，花前无语独徘徊。凄凉怀抱可怜哉。"}