{"id":"210008","title":"香奁体·小院薰风满","dynasty":"宋代","author":"陈允平","text":"小院薰风满，闲庭白昼长。靖蜓杨柳岸，鸂鶒芰荷塘。云合朱檐卸，山高翠阁涼。蔓滋青薜荔，芽长紫良姜。帘幕深深地，阑干曲曲廊。淡烟瑶草细，流水碧桃香。幡影重门静，苔痕小篆荒。螭盘丹鼎雪，龙吸露台浆。琴古翻新调，笙沉靘旧簧。雨声犀角枕，月色象牙床。掌上双鹦鹉，屏间两凤凰。石函藏宝剑，金钥启瑶箱。扇雉团清影，奁鸳试晓床。霞绡衣窄索，云锦佩玎珰。鬓拢金蝉矗，钗横玉燕翔。袂飘天水碧，裾溅郁金黄。太液箫初远，逢壶漏未央。流星飞碧落，零雨下银潢。去去人千里，迢迢天一方。断肠春洛浦，残梦夜潇湘。"}