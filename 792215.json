{"id":"792215","title":"寄居河西食荞麦歌","dynasty":"清","author":"徐庭翼","text":"荞麦荞麦生成速，凉风播去霜飞熟。开花结子一何易，为饱凶荒人饿腹。庚申四月干戈扰，全家九口奔沙岛。归来冷露滴枯秧，万里西风飘奥草。踉跄来就老农商，及时荞麦莫徬徨。千钱一斗买渡江，三升一亩布忙忙。连宵甘露下高秋，密密银花开满畴。黑黍枝枝压倒头，刈来不亚稻粱收。磨成洁白粉如玉，饔飧朝夕何颦蹙。老娘莞尔笑颜开，吾媳能炊无米粥。齑里花团光泽美，盐摊焦饼脆香齿。儿童雀跃闹喧哗，争叫爷娘不胜喜。分甘击缶发浩歌，人生乱世本凶多。既逢小丑免网罗，饥饿幸未填沟河。歌罢仰天风萧萧，妻孥破涕聊解嘲。一番情事话清宵，把笔挑灯记美荞。"}