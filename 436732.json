{"id":"436732","title":"送冯资深归西山","dynasty":"金末元初","author":"段成己","text":"人閒蛮触日干戈，暮四朝三都几何。此去莫忧瓶粟罄，西山雨足蕨薇多。萧萧华发老书生，久欲归田计未成。喜听日边消息好，故山容得子真耕。几年思虑漫营营，重见西山眼倍青。胸次无尘元自好，床头况有洗心经。候门稚子喜归来，暖热那无酒一杯。抖擞满身尘土尽，襟怀还对好山开。别离最苦暮年时，百感中来不易支。此去故园行乐处，诗成毋吝寄相思。"}