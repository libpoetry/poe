{"id":"1240872","title":"逃禅室述怀十六韵","dynasty":"元末明初","author":"丁鹤年","text":"出处两茫然，低徊每自怜。本无经国术，仍乏买山钱。故邑三千里，他乡二十年。力微归计杳，身远客心悬。桃李谁家树？禾麻傍舍田。鹑衣秋屡结，蜗室岁频迁。逝水终难复，寒灰更不然。久要成龃龉，多病复沈绵。俯仰衷情倦，栖迟野性便。延徐谁下榻，访戴独回船。耻洒穷途泣，閒修净土缘。谈玄分上下，味道悉中边。有相皆虚妄，无才幸苟全。栖云同白鹿，饮露效玄蝉。高蹈惭真隐，狂歌愧昔贤。惟馀空念在，山寺日逃禅。"}