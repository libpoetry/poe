{"id":"56234","title":"鸡公垄·荒岗古墓鸡垄边","dynasty":"明代","author":"王恭","text":"荒岗古墓鸡垄边，蔓草离离生野烟。狐狸养子隐荆棘，乌鸢作巢衔纸钱。石麟埋沈土花湿，雕砖剥落樵人拾。天阴萤火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空余古木啼清猿。谁家新冢高数尺，又买西家坟上石。忆过秦中北邙路，丧车辚辚家无数。黄金买山葬死灰，昨日官军斫坟树。崩茔断圹襟苔痕，髑髅无声眠草根。生前意气动山岳，身后凄凉邈九原。"}