{"id":"210041","title":"八声甘州·两台帘对卷","dynasty":"宋代","author":"陈允平","text":"两台帘对卷，燕芹香、风花近清明。望春弥柳际，流红水布，暖縠天晴。谁信闲襟似水，时忆语溪耕。襟抱番江阔，云远波平。静昼轻挥玉尘，见春扉草绿，暮冶烟青。问清华姓字，几度录虬屏。看西湖、一汀鸳鹭，正晓风、残月两三星。早归来，赴花鱼宴，宫树闻莺。"}