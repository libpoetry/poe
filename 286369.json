{"id":"286369","title":"夜光木歌·枯株何年碎霹雳","dynasty":"清代","author":"李锴","text":"枯株何年碎霹雳，嶙峋骨蜕苍龙脊。在手漓然毛羽轻，细理蹙波肤浅白。日沈虞渊爝火息，忽然是物标灵迹。荧荧焱焱光怪生，洞达通明烛幽仄。清冰一片悬秋空，返景金波摇水碧。又如白露泻银河，新月离三闪初魄。照乘已后黄支珠，烛室谁推大秦璧。吾闻凡木韫真火，以水迫之或成石。积精残焰不肯死，夺月骈星生玓瓅。大壑深潭夜将午，神宝高飞下雷雨，谁其致之白龙母。于嗟乎握瑜怀瑾士岂无，每抱幽光化为土。"}