{"id":"1077813","title":"和渊明归田园居六首 其一","dynasty":"宋","author":"李纲","text":"东吴信佳地，碧溪绕青山。我居枕溪傍，卜筑亦有年。山空乳满腹，迸出苍龙渊。馀波滑无声，下灌负郭田。秋风粳稻香，落照孤鸿间。黄鸡与紫蟹，日满樽俎前。酌酒燕宾友，挥毫散云烟。常谓享此乐，可以终华颠。岂知萦世故，扰扰不得閒。侧身念吾庐，怅望情依然。"}