{"id":"839219","title":"高阳台 清夜读断鸿零雁记，凄感无已，为填此词，恨不能寄示曼殊大师于泉壤也。","dynasty":"清末民国初","author":"严既澄","text":"南国缄魂，东洲诀梦，断肠人太匆匆。灰尽心香，依然怨叶悽蓬。蛾眉并世恩难绝，是枯兰不耐春风。遁寒山憔悴行吟，拼耗幽衷。琼楼月暖知何恨，恨萦裙柳弱，不系游骢。能几低徊，朱颜又褪春红。冥冥岁月驱人逝，怅仙山茫邈难通。剩沈沈怨雾愁云，长伴孤鸿。"}