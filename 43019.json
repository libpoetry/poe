{"id":"43019","title":"废邱关·项王西入关","dynasty":"清代","author":"曾国藩","text":"项王西入关，叱咤何雄哉！鼻息撼山岳，号令如轰雷。分茅割大地，驾驭英雄才。六王既立后，三将还西来。降臣剖符竹，洪度方洞开。废邱亦善地，百里辟蒿莱。桓桓章将军，仡仡貔虎材。奸竖主帷幄，大将终疑猜。望夷不足惜，此类良可哀。行人一长叹，万壑悲风回。"}