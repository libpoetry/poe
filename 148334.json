{"id":"148334","title":"寄题阁皂陈元礼苍玉轩","dynasty":"宋代","author":"曾丰","text":"道山飞落江之濒，山中草木海上春。鸿蒙盘成碧树势，沆瀣蒸出琼芝津。辟尘有许犹未惬，更著千百青嶙峋。两三也足况千百，后土不自珍其珍。人坤受质外负直，与乾同体中含纯。表里洒然相肖似，亭亭物外佳主人。鸣佩琅琅夜步斗，握圭挺挺晨朝真。音韵危梢压霰砉，威仪峻节排风竣。卷班归洞门不钥，世间望之自逡巡。辽城翛翛鹤有道，葛陂矫矫龙何神。主人与客俱变化，同为玉皇案头臣。犹余栖凤未仙去，不有冥鸿孰情亲。"}