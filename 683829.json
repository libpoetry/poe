{"id":"683829","title":"张牧迁淮相国与诸君会饯山园感赠四绝","dynasty":"明","author":"王世贞","text":"袖中谏草带霜华，迁客风流莫浪嗟。何必汉廷饶绛灌，古来才子傅长沙。愁遣玲珑唱别辞，欲攀杨柳尚无枝。习家池馆从如旧，第少山公白接䍦。缥缈楼头玉万家，使君曾此泛流霞。莫言鸿爪须臾事，幽谷犹残琪树花。弇山堂北四株棠，梦雨离云欲断肠。却道异时无剪伐，飞花曾藉使君觞。"}