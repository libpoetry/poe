{"id":"605979","title":"金陵元夕篇","dynasty":"明","author":"卢龙云","text":"令节招携聚会频，移尊更傍帝城闉。金吾不禁閒游骑，玉漏休催结赏人。淑气千门方霁雪，阳和满目堪怡悦。九微灿若紫垣星，百影辉连朱户月。太乙通宵祀汉宫，此时卜夜将无同。银花树合光逾远，竹叶杯深乐正融。佳丽金陵美自昔，留连想见豪华日。临春阁上管弦多，结绮楼头歌吹溢。吾党如今但乐群，却缘高会得论文。共看结綵娱清夜，最好传柑遗细君。见说天官初定籍，造物悠悠未易测。世事何心卜紫姑，但须剧饮同今夕。"}