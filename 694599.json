{"id":"694599","title":"念奴娇 和宋人中秋月韵","dynasty":"明","author":"陈霆","text":"冰轮碾上，望山河影里，桂枝横绿。零露侵人秋气重，渐觉玉楼生粟。万里无云，碧天如水，冷浸黄金屋。水晶高卷，簟波微映湘竹。须信此景无多，樽前拚醉，注流霞如瀑。我爱清光光照我，洗荡尘埃千斛。良夜何如，酒酣兴起，豪气凌云鹄。浩歌催版，唾壶击碎圆玉。淡天垂羃，见银盘转处，余烟收绿。百尺飞楼闲倚久，仙桂时飘香粟。皓鹤无声，金梧有影，寒气生华屋。好风细细，递来何处丝竹。看取千里婵娟，银屏交映，光射庐峰瀑。今夜嫦娥应过我，卷起真珠千斛。长剑横空，翩然飞迓，底用乘鸾鹄。满身清露，凤笙吹破攒玉。"}