{"id":"463945","title":"夜闻布谷歌","dynasty":"当代","author":"杨雪窗","text":"布谷，布谷，声长，声促；布谷，布谷，时断，时续。江城烟雨细如织，五夜飞鸣似歌哭。绕枕千声送两耳，之子惊愁空翻覆。乍啼一声悲，欲还野陌怅冥迷。故园老麦芒攒槊，戢翎徒望暗云垂。再啼一声苦，繁华觑眼知谁主？人天寥落尔安归，试栖难定择高树。三啼一声酸，过墙呼侣暂盘桓。几处鼻息鸣鼍鼓，岂见江湖行路难。布谷，布谷，客怀枨触；布谷，布谷，肠如转毂。"}