{"id":"136312","title":"戴月游西林","dynasty":"宋代","author":"白玉蟾","text":"悄然无人声，但有一杯月。谁家鸣乳庞，万籁静不发。苍须指前路，满地铺翠樾。清露滴秋衾，夜气飞霰屑。遥岑有无中，烟渺天空阔。剑光冲斗牛，长啸苍崖裂。山行二三里，诗肠思酒渴。冷云曳山腰，暗水洗石骨。勒马过断桥，枯木冻欲折。枝头惊鸟鹊，草根鸣蟋蟀。试问夜如何，孤猿啼不歇。柴门自推敲，残灯更明灭。回首古招提，地僻居穷发。红裳照轻幢，紫殿闭锁闼。题名墨未乾，壁上龙蛇活。秉烛出云房，古径苍苔滑。归来倦拂床，联句斗击钵。老苍拥地炉，坐把寒灰拨。黄鸡啼四更，惊破梅花雪。"}