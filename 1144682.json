{"id":"1144682","title":"阆风舒先生客居棠溪袁仲素家见示竹帘诗戏作问答二首","dynasty":"宋末元初","author":"戴表元","text":"剡竹吾问君，班班为谁设。一登君子堂，迥与凡界绝。陂龙鳞故鲜，湘娥泪犹热。既能露文章，匠手安得辍。所怜无可娱，如伴枯禅灭。千金散红裙，一镜垂白发。定非夏侯衣，高堂挂秋月。何物非可怜，聿向翁户设。翁好诗更佳，萧然得三绝。他家少年丛，徒尔歌舞热。正如阅优场，未久意先辍。翁今一室老，高卧百念灭。汤炉松林风，纸帐梅花雪。时时有佳客，文字送日月。"}