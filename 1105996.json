{"id":"1105996","title":"和三司蔡君谟内翰獐猿芦雁屏二首","dynasty":"宋","author":"王圭","text":"獐猿未省京华见，画笔新传思入神。绿野春深将戏子，空山月午挂吟身。只应有梦须怀土，却为无机不避人。我爱林泉旧时景，常来此处暂相亲。江芦初老渡新鸿，谁把高情托画工。索索西风尉寒羽，萧萧残日伴疏丛。渔舟欲下滩声急，谈麈重挥暑气空。身在计庭归未得，每将秋思入图中。"}