{"id":"1109292","title":"酬黄朝议","dynasty":"宋","author":"刘攽","text":"自无筹略预材难，非有文华聚笔端。涉历羊肠迷坦坦，穿联鱼目愧珊珊。岳猿听久堪头白，林实尝来厌齿酸。葵藿倾心由物性，日边依约见长安。蘧公四十九年非，万事当须向老知。材者不如愚者乐，前人多作后人资。羡君黄发初倾盖，矜我迷津数赠诗。听话朱陵仙府事，慨然清啸一伸眉。"}