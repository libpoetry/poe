{"id":"171207","title":"灵白湖归憩林氏坟庵僧出能诵予旧诗设茗碗蒲","dynasty":"宋代","author":"五迈","text":"霜风袭客裘，朝日晒农背。谁遗役此躯，隐痛在五内。宿草渐重生，跼蹐处覆载。扶衰策瘦筇，乞灵问龟蔡。往来缠信宿，屏息过阛闠。夙驾三十里，仆夫已告惫。小庵阚道旁，丈室藏法界。叩扉僧出迎，面熟不猜怪。白发久不梳，爬痒得痛快。荷设茗碗供，仍有蒲食配。去此已五霜，重来发孤慨。一饱犹可谋，三斧已逮。退藏心甚甘，世故肯相贷。博陵隐君子，堂萱春未艾。悠悠我之思，此日君当爱。"}