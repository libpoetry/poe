{"id":"383902","title":"拟古诗·神州高爽地","dynasty":"唐代","author":"韦应物","text":"神州高爽地，遐瞰靡不通。寒月野无绿，寥寥天宇空。阴阳不停驭，贞脆各有终。汾沮何鄙俭，考槃何退穷。反志解牵跼，无为尚劳躬。美人夺南国，一笑开芙蓉。清镜理容发，褰帘出深重。艳曲呈皓齿，舞罗不堪风。慊慊情有待，赠芳为我容。可嗟青楼月，流影君帷中。"}