{"id":"689401","title":"题九鲤湖九首 雷轰","dynasty":"明","author":"佘翔","text":"水晶宫殿压青山，隔断红尘霄汉间。湖上雷声轰不住，长疑仙子驾龙还。寒泉泻下紫霄来，一道潺湲万壑哀。可是仙人遗匹练，至今犹挂白云隈。一片珠帘障玉楼，垂虹为带月为钩。怪来不作寻常梦，鸾鹤分明到十洲。仙人何处弄烟霞，十二楼台别有家。依旧当年双玉柱，擎天半倚白云斜。双扉寂寂护苍苔，几片浮云洞口来。笑探三花从此去，不知何处是天台。悬崖千树昼冥冥，一片潭光聚五星。我欲斋心看道箓，移来午夜照疏棂。何物沉冥不可招，九苞曾说跨王乔。只因误啄金丹粒，谪落人间听玉箫。仙子乘龙去不还，棋枰犹自阁人间。不知千载烂柯后，又著蓬莱第几山。辟谷仙人不可从，云山彷佛武夷踪。将军不是封侯骨，也学文成访赤松。"}