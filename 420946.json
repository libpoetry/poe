{"id":"420946","title":"锦堂春慢 雨窗书感","dynasty":"近现代","author":"林庚白","text":"乍雨帘栊，初寒天气，轻盈何处吴讴。奈闻歌肠断，更不能柔。便有幽欢似梦，怕西风、吹梦成秋。渐镜边香冷，小朵玫瑰，共我凝眸。晚来无限哀怨，况凭高望远，如此神州。回首年时，何止闲恨闲愁。怆绝湘波凝碧，意万千、付与啼鸠。起看小楼外，纸醉金迷，夜色沉浮。"}