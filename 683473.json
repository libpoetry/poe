{"id":"683473","title":"答张二见父","dynasty":"明","author":"王世贞","text":"病间初寒薜荔裳，懒将交谊许君房。清湘字到新鱼素，令弟诗成旧雁行。老去五噫归震泽，春来九辨起飞霜。相看共有池塘思，浊酒何年两对床。玉树霜风竦汉京，曾将冰檗拟难兄。谁言国士无双外，重见君家第五名。句好吹篪誇仲氏，材高结袜为王生。他年倘过吴趋里，薇蕨秋江傍汝烹。"}