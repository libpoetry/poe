{"id":"722648","title":"赠侯商邱若孩三首","dynasty":"明末清初","author":"钱谦益","text":"残镫顾影见蹉跎，十五年来小劫过。曾捧赤符回日月，遂刑白马誓山河。闲门菜圃英雄少，朝日瓜畴宾客多。挂壁龙渊惭绣涩，为君斫地一哀歌。苍梧云气尚萧森，八桂风霜散羽林。射石草中犹虎伏，戛金壁外有龙吟。梦回芒角生河鼓，醉后旌旗拂井参。莫向夷门寻旧隐，要离千载亦同心。橘社传书近卜邻，龙宫破阵乐章新。苍梧野外三衣衲，黄柳车中七尺身。世事但堪图鬼魅，人间祇解楦麒麟。相逢未办中山酒，且买黄柑醉冻春。"}