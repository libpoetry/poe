{"id":"737539","title":"礼执客鄂城用和巨来韵见贻事牵未报汉阳舟次次韵寄答","dynasty":"清","author":"黎志远","text":"离群剧调饥，晤言暂濡沫。方快鄂城游，倏有潇湘别。论文期摘瑕，求友惟攻阙。古风不可回，时颇笑迂阔。长江撼坤浮，舲窗敝天豁。晚月升虚无，夕霞烂披列。低昂渔子舟，参差渡人筏。顾我自夷犹，啸歌为谁发？征夫出王城，九玩团团月。人事俄是非，宦途遽得失。夙怀经世心，讵可违前辙。飞鸿向长沙，沙渚何当歇。吾爱武昌山，迟君理布袜。载收玉与珉，慧珠照澄澈。"}