{"id":"690604","title":"东林石涧桥见独树梅花有感","dynasty":"明","author":"张萱","text":"鳞鳞玉绽虎溪东，独树香浮野棘丛。姑射仙人今佞佛，欲随莲社领春风。双旌日日破苍烟，无数梅花对客妍。更爱一枝临绿水，寒山影里玉娟娟。疏篱寒傍石桥隈，不种莲花却种梅。久别罗浮山下月，清香何事扑人来。几点寒葩万斛香，晴云片片护幽芳。野人不识春风面，独照溪流写淡妆。"}