{"id":"799106","title":"八声甘州 子大丈属效湘社集体赋六忆词 其六 去","dynasty":"清","author":"徐坷","text":"忆去时伸指向明蟾，蕙约订初弦。把鸾据轻拂，螺鬟重整，留赠花钿。夜雨替人垂泪，侵晓尚绵绵。忘却香罗帕，粉印依然。翻嘱檀奴珍重，漫相思成病，累我心悬。正秋波斜转，佯笑慰离筵。偏忍使阿娘待久，只低头小语故迟延。更携手要渠亲送，扶上归船。"}