{"id":"699695","title":"阿子歌　十首","dynasty":"明","author":"郭之奇","text":"六年刚载震，频夜梦维蛇。及兹诞阿子，居然弄瓦儿。我怀本无恶，虽女遣余思。云何坠地刻，即我断肠期。不信颜比玉，翻成命如丝。灯前挥泪睫，促对可怜姿。谓汝非我女，胡然十月私。谓汝为我女，不暂一朝随。汝母生邻死，沉痛时未知。祇今怀空席，悽怆泣枕欹。对此安能已，强颜作慰词。更无词可慰，祇有泪相吹。怯听?兄语，相将慰莫悲。谁能心头肉，剜却肝无摧。愁煎终为恨，痛剧转成痴。合眼中宵半，梦起哭还疑。丝绪今千结，蒲肠复寸离。等彼风前旆，摇摇竟不持。"}