{"id":"704921","title":"新春再和韵杂兴","dynasty":"明","author":"霍与瑕","text":"灼灼桃烽烂，匆匆梅阵残。燧更新岁火，炉战旧冬寒。虚席客殊绝，执弓人颇端。结交沧海上，皓白且垂竿。云容迷绮幕，雨气湿绳床。紫蟹偏宜炕，黄柑得善藏。开樽分岁事，觅句答年光。更与仙山侣，围棋引日长。丁丁歌伐木，啼鸟故相求。国有牛医子，人推马少游。款段寻春远，追陪选地幽。南园时一涉，遥见粤山楼。独立吾知我，何妨多口憎。磨砻还美玉，彗定亦高僧。弄月歌仍啸，临风坐复兴。恍疑春已暮，岭外少泮冰。夕除寒不寐，挑烬对残书。献岁供香粉，迎春剪细蔬。野花随乱放，庭草不教锄。亲旧时来下，追欢半醉馀。朔云连月密，知是雪雱霏。西土人云靖，北门出故稀。彗星新法象，朝贵旧轻肥。时事知何似，犀觥且屡飞。天皇留相国，兹事果康哉。勉勉垂温语，频频赐御杯。亲丧时遣使，帝德日宏开。会睹盐梅合，鸿恩遍草莱。馀生仍有几，岁月忽虚过。适意事常错，操心闵既多。断藤今借剑，坚壁任飞魔。守一从吾好，绵绵保太和。脉脉此趺坐，洗心还自知。有言俱剩语，无隐更关谁。移桂添新土，勾花结短篱。缊袍时向曝，扪虱是生涯。静里看玄化，林林总是真。鸡鸣风雨夜，龙见水云春。蜉蝣衣自楚，鹦鹉语能秦。万物人皆备，成人今几人。明志宜蔬食，便身祇布袍。从奢难入俭，自下可升高。渥产多龙种，瀛洲有凤毛。后生基搆重，承绪属英豪。欲买西郊地，新濠鬼驿边。晚归江浦渡，春荡柳波船。山外开三径，花间受一廛。芳邻千万贯，祇在帽庄前。"}