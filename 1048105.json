{"id":"1048105","title":"次韵答天启","dynasty":"宋","author":"曹辅","text":"天兵连营十万釜，烈烈威声震西土。昆崙月窟扫欲空，岂止斯民被时雨。贺兰狡兔遁三穴，黄口娇雏永离乳。临机一失挫铦锋，谁愿忠言如药苦。吾乡蔡子喜谈兵，早岁曾过阿戎语。逸才自擅鹦鹉赋，高韵仍为鸲鹆舞。方略应须敌万夫，徒击韩嫣笑当户。政宜弱冠请长缨，系取单于置高俎。"}