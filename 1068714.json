{"id":"1068714","title":"北固山","dynasty":"宋","author":"翟汝文","text":"山形郁长虬，掉尾趋平川。回峰耸赑屃，广殿凌云巅。登临望八极，天盖垂空元。鸿濛一气乱，鬼物半涂颠。天风河汉响，户牖斗柄悬。黄图昔散漫，赤伏竟沮迁。凄凉霸气歇，徙倚平台骞。山川宛如昔，独为骚人妍。江声战九地，幽愤为谁湔。晴雷殷列缺，电火搜蜿蜒。矞皇故代物，猛炽随飞烟。僧繇六花佛，生面行差肩。铢衣类帝网，肉髻浮青莲。巍峨开元帝，玉座犹高悬。奋迅陆子画，青■戏芝田。萧梁遗巨镬，仿佛像奸镌。赞皇艺两柏，郁屈蛟龙缠。空焚荡灰劫，涕视悲人天。铿铿斧斤初，千柱欻修椽。苍头封草树，佳气封云泉。孤标危塔涌，迥佛层阴坚。溟翻塔影倒，天转磨蚁旋。咨嗟一弹指，悲悟三生缘。有生甚脆弱，膏火消烦煎。喟彼昔夸夺，修罗搆戈鋋。吾将声洪钟，须弥叫金仙。"}