{"id":"924727","title":"和子瞻宿临安净土寺","dynasty":"宋","author":"苏辙","text":"四方清净居，多被僧所占。既无世俗营，百事得丰赡。家居每纷薄，奉养出寒欠。昔年旅东都，局促吁已厌。城西近精庐，长老时一觇。每来获所求，食饱山茶酽。尘埃就汤沐，垢腻脱巾韂。不知禅味深，但取饥肠餍。京城苦烦溷，物景费治染。吴都况清华，观刹吐光艳。石矼度空阔，泉溜泻深堑。经过未足多，终老应长歉。"}