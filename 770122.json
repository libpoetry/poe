{"id":"770122","title":"哨遍• 送孙无言从广陵归黄山","dynasty":"清","author":"董以宁","text":"为问先生，且住为佳，何事成归计。却道是、十载趁萍踪，漫逍遥、蜉蝣天地。季主帘边，韩康市上，阅尽人间世。便功业萧曹，文章燕许，不过如斯而已。况他家父子是和非，问商山何与乃公事。白社遗民，黄冠故里，犹然迟矣。再莫羡、扬州佳丽。负了山灵誓。阁梅堤柳，当年几下芜城泪。绣瓦宫娥，银床宾客，只今名姓谁为记。天台可赋，苏门堪啸，奚必江东虎视。把芒鞋整顿，归来閒憩。向轩皇、铸鼎旧高台，饵丹砂、身名俱避。有时来往空庭，一二庄生老子。倘教他日少微星耀，天上来徵处士。好教童子护柴门，道先生高眠未起。"}