{"id":"697896","title":"西湖竹枝词","dynasty":"明","author":"胡奎","text":"荷叶盖头花拂衣。今夜采莲当早归。昨日小孤回棹晚，鸳鸯惊过里湖飞。侬家住在玛瑙坡。与郎湖上采么荷。侬比莲心心最苦，郎如藕丝丝更多。妾是藕条郎似荷。劝郎听唱竹枝歌。藕条抱节丝难断，荷叶留心苦更多。妾是浮萍郎似花。花随风去落天涯。浮萍只恋池中水，花性飘扬不恋家。妾是荷花郎是萍。萍随波浪任飘零。荷心不离泥中藕，花谢明年叶再青。郎是天河妾是星。与郎相见最分明。河流只向西南去，抛妾东边渡不成。西子湖边杨柳花。随风随雨落天涯。莫教飞入湖中去，化作浮萍不恋家。湖中荷叶绿田田。恰似人间子母钱。若能买得春愁断，侬亦移家傍水边。"}