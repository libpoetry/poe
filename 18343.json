{"id":"18343","title":"待漏入阁书事奉赠元九学士阁老","dynasty":"唐代","author":"白居易","text":"衙排宣政仗，门启紫宸关。彩笔停书命，花砖趁立班。稀星点银砾，残月堕金环。暗漏犹传水，明河渐下山。从东分地色，向北仰天颜。碧缕炉烟直，红垂佩尾闲。纶闱惭并入，翰苑忝先攀。笑我青袍故，饶君茜绶殷。诗仙归洞里，酒病滞人间。好去鸳鸾侣，冲天便不还。"}