{"id":"1244036","title":"与客谈邹超因赋","dynasty":"元末明初","author":"郭钰","text":"邹超一白丁，凛凛节士操。挥戈回白日，日沉戈亦倒。使其缀朝班，不愧国中老。遂成薛侯名，宇宙忽新造。煌煌天使星，辉光照穷昊。老守众所推，深意完城堡。判笔负所期，丹心向谁告。城中百万家，稽首忠厚报。薛侯今有孙，家声宜自保。邹超不再见，耆旧伤怀抱。臣各为其主，生死尽其道。我生百年后，俯仰忧心捣。侧身望青原，寒烟黯秋草。"}