{"id":"4166","title":"秋日夏口涉汉阳献李相公","dynasty":"唐代","author":"刘长卿","text":"日望衡门处，心知汉水濆。偶乘青雀舫，还在白鸥群。间气生灵秀，先朝翼戴勋。藏弓身已退，焚槁事难闻。旧业成青草，全家寄白云。松萝长稚子，风景逐新文。山带寒城出，江依古岸分。楚歌悲远客，羌笛怨孤军。鼎罢调梅久，门看种药勤。十年犹去国，黄叶又纷纷。"}