{"id":"495705","title":"苏武慢 其二 天台","dynasty":"明","author":"陈霆","text":"涧水流瓢，桃花夹岸，路入神仙寰宇。芍药比容，芙蓉如面，缥缈霞绡云缕。障风袅袅，隔水盈盈，兰麝欲薰芳语。俏多情、天遣相逢，总是飞琼俦侣。方信有、物外乾坤，壶中日月，身在蓬莱洞府。百鸟啼春，紫箫吹月，留我花间居住。业火未消，尘缘相误，一别顿成今古。待重来、烟水茫茫，惆怅乱红如雨。"}