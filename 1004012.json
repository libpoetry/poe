{"id":"1004012","title":"代上夔帅丁文伯","dynasty":"宋","author":"程公许","text":"璧月行素空，流魄寒潭水。水非与月期，月岂待濯洗。天光发于定，妙契元一理。士生无南北，乐在相知心。同行不同调，有如辰与参。一言针芥投，山水皆知音。畏斋天下士，执鞭愧我后。当时俭府莲，最说庾公秀。十年一欠伸，西楼黯回首。油幢古夔子，锁棘外南宫。宝鉴贮英裁，毡笔题至公。讯旧一以悽，浩荡华表风。宇县莽烟尘，人物叹今眇。兰芷閟其芳，所御或荼蓼。隐思不遑寐，令我忧心悄。古今几枰棋，胜败无常形。世岂欠国手，一著何可轻。但恐当局迷，渠知死可生。向来一寸心，行世几濩落。矫性动有妨，幽思谁与豁。为君歌慨慷，长风起天末。"}