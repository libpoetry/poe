{"id":"1073975","title":"得子次叔毅韵","dynasty":"宋","author":"孙觌","text":"病木空中穴万蚁，龙卧泥蟠鞭不起。老气干霄四十围，雷折苍皮半生耳。人言种木十年期，桐已生孙竹有儿。添丁哇笑已堪喜，老干轮囷只自奇。刀头舐蜜何草草，平地变作褒斜道。我独爱之遗以安，家住鹿门山窈窕。阿奴碌碌在眼中，逢时不愿黑头公。三尺茅茨十具牛，不如长作多田翁。"}