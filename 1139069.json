{"id":"1139069","title":"送徐舜辑","dynasty":"宋末元初","author":"陆文圭","text":"彦霖父子魏公客，持国之兄招不得。豪华落尽漳水流，主人眠石扃醉白。天倾地坼古今愁，浣花穷杀老参谋。窗寒雪压灯昏夜，门静虫吟叶落秋。平生故人渺江浦，谁往省之遣宗武。惜哉赤白两洪崖，敢道交情弃如土。回舟蘋浦思依依，空忆桃花鲚鲙肥。竹西骑鹤不可去，西州万里将安归。南山之阳木已老，南山之阴木尤槁。不信春风吹不苏，珍重岁寒宜自保。"}