{"id":"844568","title":"癸酉九秋得翁师赐函提及前事，再次前韵寄呈师座二首","dynasty":"清末民国初","author":"祝廷华","text":"暮云春树大江东，通德门高想像中。野服自怜粗缊敝，朝衣犹忆御炉烘。孑黎愧见冲天鹤，下殿惊同贯日虹。白发苍颜愚弟子，君黄山麓一樵翁。欲前人却不成行，无限瞻依仰望情。双塔当年寻胜迹，一樽何日话平生。有幸识拔千人俊，自阻飞腾万里程。愿覆乔阴庇衰朽，也随同證岁寒盟。"}