{"id":"1076457","title":"十月十七日大风约客登虎渡亭观浪人言今日下水风不可往也戏作此篇","dynasty":"宋","author":"周紫芝","text":"长江水自光摇空，阳侯欲与风争雄。涛头不受水犀弩，鲸波欲卷冯夷宫。径须便入虎溪口，净洗平吞云梦胸。人言上水得风浪，下水得风终少功。平生万事尽难偶，政要东风渠不东。江边一叹良细事，而亦龃龉烦天公。儿时望事到白首，事不如意十八九。不如快饮风流泉，夜看青山衔北斗。"}