{"id":"704719","title":"和曾佥宪赠刘佥宪韵二首","dynasty":"明","author":"薛瑄","text":"乘轺早岁赴三川，按节中州又几年。天启贞符欣际遇，星明执法羡超迁。纲维已见当时振，诗卷仍留后世传。邂逅几回嗟又别，好期勋业在凌烟。闻筑乌台一室成，四围晓色抱虚明。帘栊雨过琴书润，户牖风来枕簟清。白笔通宵飘爽气，讼庭长夏绝嚣声。悬知到处留遗爱，剩有棠阴绕栋楹。"}