{"id":"1065805","title":"和叔宽赠李方叔","dynasty":"宋","author":"苏过","text":"管鲍死已久，交情云雨翻。平生我知子，窥见墙及肩。老骥叹伏枥，壮士悲暮年。百金空鬻技，未分齿发殚。哀哉兔丝蔓，生理寄所缠。君看秋风至，扫荡何时安。谁令三径荒，投老食屡艰。短绠谩自持，欲引百尺泉。造物不我私，同彼草木繁。不求桑榆暖，乃慕松桂寒。学稼虽可贱，乐志良独难。当观五鼎食，不异瓢与箪。卜筑愿俱栖，勿学鸡相连。作诗置坐右，勉视后者鞭。"}