{"id":"1128381","title":"和刘谊翁留题惠安二首","dynasty":"宋","author":"舒亶","text":"坞云过雨翠成堆，天淡平湖一鉴开。万木号风韵丝竹，千峰带月上池台。静无俗驾金铺地，閒有高人玉满杯。闻道碧桃看欲发，刘郎何事不归来。十里松行翠插天，暗溪嫩草尚芊绵。笙歌自满萧郎宅，琴鹤空随贺老船。未分旧游云寂寞，遥知归梦蝶联翩。故山幸好宜回首，还见人间换一年。"}