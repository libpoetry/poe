{"id":"213199","title":"三姝媚·酣春青镜里","dynasty":"宋代","author":"吴文英","text":"酣春青镜里。照晴波明眸，暮云愁髻。半绿垂丝，正楚腰纤瘦，舞衣初试。燕客飘零，烟树冷、青骢曾系。画馆朱楼，还把清尊，慰春憔悴。离苑幽芳深闭。恨浅薄东风，褪花销腻。彩箑翻歌，最赋情、偏在笑红颦翠。暗拍阑干，看散尽、斜阳船市。付与金衣清晓，花深未起。"}