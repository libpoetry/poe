{"id":"700202","title":"次韵石东滹都宪咏台中松竹二首","dynasty":"明","author":"顾清","text":"傲霜凌雪到参天，曾见春花几度妍。光引赤墀朝上日，秀分苍柏晚来烟。人疑灵物风雷变，我视孤根铁石坚。何待他年歌蔽芾，大夫新律自超然。抚遍檐松偃蹇枝，小窗惊见玉参差。却看尘土无容地，似与琴尊有素期。声散午风醒客梦，影分凉月动吟髭。虞庭正议箫韶事，莫遣伶伦左右知。"}