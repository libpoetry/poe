{"id":"1090895","title":"冬至和燠酴醾有华","dynasty":"宋","author":"薛季宣","text":"我爱酴醾花，烂漫春归后。熏为美人佩，韵胜青州酒。溰漼落霜霰，摇曳攲风柳。别来能几时，梦寐依三后。一线长新阳，万木新凋朽。佳期尚云远，盛意胡偏厚。秀色笑江梅，游丝入窗牖。遥知此粲者，为瑞朝中否。银蟾待交映，天上彤云久。金樽但高酌，身外闲愁剖。休言桃李华，常旸又何咎。"}