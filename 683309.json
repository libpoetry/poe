{"id":"683309","title":"答吴明卿","dynasty":"明","author":"王世贞","text":"匡山报无恙，逐客且盘桓。天地终难快，风霜稍见宽。瀑飞千嶂晓，峡隐万松寒。不分吴明府，犹能寄一官。敢倚金绯在，蹉跎误此身。时危输小吏，气尽傍时人。自古文章理，尤深放逐臣。扁舟五老下，随意破沈沦。风尘催间阔，海岳问离居。数掩蛾眉镜，难凭雁足书。物情吾岂敢，诗态尔何如。莫作穷途恨，千秋幸未疏。七尺如龙马，纵横铁裲裆。试言开府使，何似尚书郎。老去身终掷，思归事未偿。中原一片地，白羽正相望。"}