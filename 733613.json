{"id":"733613","title":"宛丘春日行","dynasty":"清","author":"曹申吉","text":"欲雨不雨春色深，青青嫩草俯墙阴。几树繁花开欲尽，一丛弱竹不成林。竹影花光时映水，鸟飞未动声先起。忆向江边怨去年，却来湖上思千里。湖上韶华正可怜，绕城春水尽渔船。鸥鹭自随云上下，楼台直共水沦涟。堤上谁家新种柳，袅袅游丝纷左右。燕至欣逢上巳前，莺啼已过清明后。上巳清明烟色浓，太皞陵畔数株松。宛丘自有西湖乐，梦里青峰三四重。"}