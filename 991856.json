{"id":"991856","title":"见牧牛人隔江吹笛","dynasty":"宋","author":"梅尧臣","text":"朝与牛出牧，昼与牛在野。日暮穿林归，长笛初在胯。面尾骑且吹，音响未成雅。随风散远近，举调任高下。我方江上来，平溜若镜泻。悠悠经醉耳，亦足发潇洒。苟能和人心，岂必奏韶夏。郑声实美好，蠹情如剔剐。况其荒败迹，又亦甚裂瓦。南箕成簸扬，寺孟咏侈哆。我今留此诗，谁谓马喻马。"}