{"id":"466537","title":"蝶恋花","dynasty":"当代","author":"汤国梨","text":"二月东风寒尚峭。落尽梅花，春恨无人扫。杨柳溪头青袅袅。装棉吹絮何时了。乱世生涯怜草草。淡饭粗茶，总比平时好。剩水残山容啸傲。归期何必争迟早。步出前村侵晓雾。芳草青青，不是来时路。春树春云烟锁住。故教遮断行行处。人去横塘风雨恶。酒醒天涯，正是江村暮。今夜高楼吟秀句。劝君休读江郎赋。万树梨云凝素缟。雪后园林，更比花时好。一任东风寒料峭。清游肯负西湖道。玉宇琼楼谁得到。是处林泉，便是蓬莱岛。海上仙山终缥缈。兴来独往乾坤小。雪里春城添媚妩。谢了梅花，又见花盈树。新柳依依才解舞。风前飞作濛濛絮。桥隔村烟迷远渚。断岸横舟，野水无人渡。贪看遥山车暂驻。玉尘碾破湖边路。"}