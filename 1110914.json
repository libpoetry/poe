{"id":"1110914","title":"伏承侍郎使君垂示所与少傅国公唱酬西湖佳句谨次高韵聊发一笑","dynasty":"宋","author":"朱熹","text":"百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头入，乐事宁忧酒盏空。会见台星与卿月，交光齐照广寒宫。越王城下水融融，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不誇风物好，一心忧国愿年丰。"}