{"id":"1073431","title":"曹山寺","dynasty":"宋","author":"孙觌","text":"石栈梯空一线横，路穷台殿两峥嵘。日光澹澹鸟飞没，云气茫茫龙随行。道人西归馀只履，结茅宴坐千岩底。草根沥沥暗泉鸣，树外腾腾青瘴起。翠竹掩冉苍云屯，老藤蔽亏白昼昏。天低尺五雷雨上，身强丈六祖佛尊。我老栖栖厌行旅，逢人欲问前三语。不见高僧锡杖飞，山下空留千斛乳。"}