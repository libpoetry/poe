{"id":"331790","title":"汉宫春·客园晚集，即席赋呈钱龙门先生","dynasty":"清代","author":"曹尔堪","text":"有酒如淮，问东郊梧竹，可许温存。园林残暑刚退，好放清尊。酿秋急雨，润池边、石气云根。须臾见，虹明水净，夕阳返照山村。吹落荷珠万斛，正香浮碧浪。月度黄昏。莫教谢傅屐齿，印破苔痕。莼羹鲈鲙，尽栖迟、静里乾坤。君勿怪，参军蛮语，挥毫曾赋天孙。"}