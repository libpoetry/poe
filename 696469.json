{"id":"696469","title":"再用韵简沈文举","dynasty":"明","author":"郑真","text":"夜窗曾忆共论文，翰苑声华独许君。万里光摇瀛海月，半床气湿楚山云。琼醅战蚁清杯泛，玉馔行庖翠釜分。桥梓一门华晚节，旌招当复似陈群。早向吴淞数俊英，移家住近凤阳城。蜀中自古称扬子，洛下从今重贾生。共说相门频吐哺，终烦御手为调羹。九重步武星辰近，好听春风玉佩声。"}