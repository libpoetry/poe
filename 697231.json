{"id":"697231","title":"赵中丞以督学檄祠乡贤中丞宗鲁别驾尊人也","dynasty":"明","author":"胡应麟","text":"归来三径抱云眠，片石江郎大隐年。五亩尽忘中令贵，一乡谁并太丘贤。青门旧吏怀风素，紫阁名卿问草玄。共识佩刀龙种在，翩翩才望达甘泉。荧煌飞檄到乡闾，犹忆中丞旧上书。九列勋劳存琬琰，三朝名姓重璠玙。纳言司近双龙阙，廷尉门容驷马车。咫尺遗风劳梦想，高槐留荫在前除。"}