{"id":"547066","title":"上外舅秦翁生辰","dynasty":"明","author":"于慎行","text":"近亲同里门，远亲异乡邑。何况舅甥欢，津梁千里隔。宿昔忝乘龙，门阑在咫尺。阿翁豪且贤，雅称闾右室。迟暮无它男，所托惟女息。廿年随宦游，庭阶亦寥寂。中岁鞠两雏，恩勤瘁心力。女儿在襁褓，男儿操纸笔。翁媪岁时来，抚摩均自出。伊予久怀归，蹉跎年岁逼。恻怆骨肉情，含辛念非一。两雏忽相牵，长跪绕我膝。届兹中元秋，阿翁弧矢日。宾从列中堂，杯觞行络绎。儿母在天隅，间阔增烦悒。请耶篹片词，寄我离孙臆。我闻两雏言，吟叹心戚戚。孩抱亦何知，母慈良可识。翁今七十三，媪亦过七十。丹颜未全改，缜发但稍白。矫矫矍铄姿，少壮或不及。海桑千仞枝，池桃千岁实。郁郁岱山松，累累丈人石。持此寿翁媪，永列丹台籍。时和复年丰，娱乐加餐食。早晚归山樊，聚首多夷怿。挥翰为长歌，歌阕情未极。"}