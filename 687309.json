{"id":"687309","title":"凤山怀古三首","dynasty":"明","author":"孙华","text":"宋家事业如汉晋，遗史班班今尚存。南渡衣冠元帝纪，中山庙社靖王孙。海门龙去秋潮横，宫树乌啼夕磷繁。已恨无人似诸葛，生憎何物学桓温。王气中流甲马营，残星还绕凤凰城。斯文自可同三代，诸老犹能语二京。稚帝有车将白璧，太皇无舰载苍生。只今薄海渐声教，共戴尧天乐太平。莫向登临起叹吁，故宫今是梵王都。麒麟馺娑荒荆棘，鹦鹉频伽张苾刍。辇道久无黄曲盖，寝垣谁置白浮屠。望江亭子依然好，时有胡僧置酒壶。"}