{"id":"723918","title":"拟魏太子邺中集诗八首 其一 魏太子","dynasty":"南北朝","author":"谢灵运","text":"百川赴巨海，众星环北辰。照灼烂霄汉，遥裔起长津。天地中横溃，家王拯生民。区宇既涤荡，群英必来臻。忝此钦贤性，由来常怀仁。况值众君子，倾心隆日新。论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。急弦动飞听，清歌拂梁尘。莫言相遇易，此欢信可珍。"}