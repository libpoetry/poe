{"id":"605965","title":"送少宰叶公拜相北上","dynasty":"明","author":"卢龙云","text":"圣王御宇垂三纪，海内贤豪相继起。宰衡之任厥惟艰，爰立于今几易矣。闽海福唐首地灵，挺生人杰重明庭。沙合河通占郭璞，魁名兆后相初兴。遘会方知全不爽，名世登庸若应响。天将良弼赉皇家，廿载蓬池钦邃养。当宁年来梦卜频，一夕台阶气色新。使者徵书分道出，念旧招留共五人。君不见虞廷五臣昔辅理，化洽垂裳称善美。又不见夏后当时得五丞，坐令天地庆成平。江干几日新凉至，发船叠鼓催津吏。伫看道合更和衷，奕奕勋猷起三事。"}