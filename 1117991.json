{"id":"1117991","title":"庵中晨起书触目四首","dynasty":"宋","author":"陆游","text":"山重水复怯朝寒，一卷窗间袖手看。朱檐长瓶列云液，绛囊细字拆龙团。数峰移自侏儒国，一研来从黯淡滩。要识放翁顽钝处，胸中七泽著犹宽。晖晖初日上帘钩，漠漠清寒透衲裘。雪棘并栖双鹊瞑，金环斜绊一猿愁。廉宣卧壑松楠老，王子穿林水石幽。戏事自怜除未尽，此生行欲散风沤。赋形不使面团团，耸膊心知到骨寒。晏子元非枕鼓士，杜生那有切云冠。时扶迁客桄榔杖，日厌诗人苜蓿盘。赖是平生憎阿堵，今年初解侍祠官。初归誓墓老乡邦，手结茆茨近小江。北渚露沾行药屐，东厢日射勘书窗。孤忠自信丹心折，万事空成雪鬓双。长愧宗人白崖老，赠行期我鹿门庞。"}