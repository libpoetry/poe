{"id":"1063432","title":"走笔赠仙姑","dynasty":"宋","author":"唐庚","text":"仙姑八十春秋高，两鬓墨黑无斑毛。鹿胎冠子青纱袍，神风清峻真仙曹。人生瞥忽如销膏，是非海里翻波涛。五斗官米令人劳，安能俛首争锥刀。愿仙乞我瓢里一丸药，武陵溪上抖擞世俗腥与臊。不然教我蝉蜕羽化秘诀之一二，海山深处摘取王母千岁不熟之蟠桃。"}