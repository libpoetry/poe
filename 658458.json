{"id":"658458","title":"吴禹畴副使使便还吴江觐省","dynasty":"明","author":"王鏊","text":"重明瞻丽正，弘治建初元。圣作群方睹，星流使节奔。费蒙颁道里，便喜过家门。书日方三接，寒暄岂一言。趋庭尝独立，加饭为平反。王事真无暇，亲恩亦未谖。银鱼羞笠泽，彩鹢动湘沅。石建裙方涤，王延被未温。法冠惊豸立，官诰讶鸾鶱。乡里恩光满，人生乐事繁。莼香莫留恋，厩吏候行轩。"}