{"id":"1031362","title":"龟山夜泊书事","dynasty":"宋","author":"蔡襄","text":"十月淮水平，瑩净铺寒簟。浴日弄净光，涵山碎青点。开帆直千里，快去曾非渐。盲风半作势，怒浪立呈险。枯林助呼嘷，巨蜃工腾闪。偎崖少休息，系缆犹攲飐。忠信古云伏，奸邪神所贬。扣心良自安，潜祈亦羞谄。夜分群籁息，天明恶云敛。霜威寒更清，霁色鲜可染。怀安固俗喜，乘危岂予歉。赐告虽庆幸，被恩实惭忝。慈亲慰衰发，娇儿别啼脸。人情足爱恋，将思辄闭掩。世事忽忧来，惊起类痴魇。金絮北饵胡，弓刀西压陕。天子欲求理，群材务搜检。大明破昏翳，久弊刮痕玷。有如广厦时，拙者亦磨剡。行路勿迟迟，流年空苒苒。"}