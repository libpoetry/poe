{"id":"1113375","title":"九日三首","dynasty":"宋","author":"张嵲","text":"白云冒山顶，流阔作深青。平林如屯云，中有枫叶赪。湿烟聚合散，小雨时漂零。公庭尽日閒，停午闻鸡声。还如在山间，契此适野情。老菊不作花，秋蝶转伶竮。独坐玩物变，万事与心冥。远怀韦苏州，觅句非为名。兴至一摛辞，工拙子无撄。妍媸理不无，要非心所营。忆昔陶元亮，閒居爱重九。秋菊虽满园，无钱得沽酒。怅望平野中，壶浆俄见雠。开樽对来使，举盏属层岫。自古节士中，高情复安有。古人重出处，一往不复又。俯仰愧前躅，留滞成衰朽。名玷金闺籍，事落田夫后。无地可扶犁，有乡但回首。黄花开已晚，红萸犹可嗅。闭户无杂宾，独理槽床溜。夏衣著体轻，晓气蒸岚湿。清池湛城闉，微风为磨拭。今朝乃重九，万木犹故碧。芙蕖久退红，衰蒲尚森戟。岁丰农务閒，林间闻组织。天涯一杯酒，胜日同此席。论交真臭味，不必须旧识。高谈璨齿白，谑浪发颊赤。向会喜今逢，追思多古昔。千年龙山盛，坐客看落笔。平生跌宕意，寻胜穷履屐。领会苟在心，傍人笑脱帻。故为牛山会，遽作儿女泣。古人欣佳名，且用永今日。百年如过鸟，万事何损益。唯思快雨来，窗竹听夜滴。杯行莫暂停，城乌归已急。林壑暮气生，疏钟耿明夕。尚馀古今囊，冥搜句新得。"}