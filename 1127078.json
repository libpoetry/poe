{"id":"1127078","title":"阮郎归","dynasty":"宋","author":"黄庭坚","text":"黔中桃李可寻芳。摘茶人自忙。月团犀胯斗圆方。研膏入焙香。青箬裹，绛纱囊。品高闻外江。酒阑传碗舞红裳。都濡春味长。退红衫子乱蜂儿。衣宽只为伊。为伊去得忒多时。教人直是疑。长睡晚，理妆迟。愁多懒画眉。夜来算得有归期。灯花则甚知。贫家春到也骚骚。琼浆注小槽。老夫不出长蓬蒿。邻墙开碧桃。木芍药，品题高。一枝烦剪刀。传杯犹似少年豪。醉红浸雪毛。"}