{"id":"467106","title":"杨柳枝","dynasty":"当代","author":"陈永正","text":"隋堤难问旧家春，惆怅盈盈拂绿尘。一任汉南飞絮尽，肯教萍碎满芳津。容易东风到柳条，眉痕犹是去年娇。可怜长占金城住，不逐春江上下潮。烟雨愁春不自持，朱门终日锁相思。如何咫尺银墙路，只放杨花入素帏。日逐莺歌款细腰，一番烟月又南朝。舞裙枉用嗟零落，岁岁春风上旧条。双靥春回撚柳枝，馆娃解唱越宫词。奈何不向江潭住，却共青山斗画眉。"}