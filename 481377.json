{"id":"481377","title":"美人画眉歌","dynasty":"明","author":"瞿佑","text":"妆阁晓寒愁独倚，蔷薇露滴胭脂水。粉绵磨镜不闻声，彩鸾影落瑶台里。镂金小合贮灯花，轻扫双蛾映脸霞。螺黛凝香传内院，猩毫染色妒东家。眼波流断横云偃，月样弯弯山样远。郎君走马游章台，惆怅无人问深浅。含情敛恨久徘徊，一脉闲愁未放开。侍女不知心内事，手搓梅子入帘来。"}