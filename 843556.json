{"id":"843556","title":"五君咏 邵君裴才","dynasty":"清末民国初","author":"方仁渊","text":"邵生好滑稽，于我性情真。藏智偏如拙，怀才不厌贫。春风吹丽日，秋水想伊人。潇洒看君去，梅花几度新。一尉山西去，为贫去不回。呕心吟秀句，作意写寒梅。儿女随芳草，田园转劫灰。宁知萧寺酒，竟作别离杯。宗子今时秀，才名满海虞。老骐终峻阪，雏凤已高梧。对酒气愈壮，谈言心欲无。照人肝胆碧，坐老一醇儒。居君我师友，于学无不精。家无半年蓄，笔落千人惊。李贺呕心血，刘蕡泣榜名。墓门荒麦饭，谁复吊先生。倜傥梁溪老，长鳏志可哀。身怀三绝艺，胸贯九通才。侠骨甘终隐，雄心老未衰。至今惠山月，双照到泉台。"}