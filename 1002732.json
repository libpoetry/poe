{"id":"1002732","title":"李节推亭子","dynasty":"宋","author":"曾巩","text":"旴江郭东门，江水湛虚碧。东南望群峰，连延倚天壁。长林相蔽亏，苍翠浮日夕。青冥窗户寒，居者非咫尺。子初得从谁？有此烟雾宅。燕坐远世喧，及门无尘客。筑亭更求深，缓带聊自适。时花笑婀娜，山鸟吟格磔。家酿熟新樽，欢言命良席。故已轻华簪，宁论珍拱璧。我亦有菑田，相望在阡陌。安得巾柴车，过从伫三益。"}