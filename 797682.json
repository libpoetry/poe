{"id":"797682","title":"木兰花慢 寄小芬二妹洛中","dynasty":"清","author":"袁绶","text":"指烟峦一角，认十载、旧欢场。记花坞题红，柳堤拾翠，春满江乡。芳塘。半篙涨暖，约兰闺彩伴泛轻航。不识闲愁滋味，憨嬉九十韶光。神伤。蓦地饮离觞。分袂怅河梁。纵雁足传情，蝇头寄恨，轮转柔肠。凄凉。夜来细雨，慰无聊谁与话西窗。一夕心驰洛浦，梦回人隔潇湘。"}