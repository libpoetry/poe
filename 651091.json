{"id":"651091","title":"茅屋漏","dynasty":"明","author":"薛瑄","text":"辛丑进士河汾客，早向中州买居宅。宅有茅屋八九间，补葺聊以蔽床席。进士所好惟诗书，衣食取足无剩馀。朝朝暮暮诵周孔，行行坐坐歌唐虞。以兹狂僻误生理，老屋支撑几星纪。前月大风撮茅去，今月久雨漏不已。移床徙榻那得乾，堆书捲被空长叹。文章不足补穿漏，翻为儿女生腼颜。豪家大屋足欢笑，已觉纨裤轻儒冠。却忆唐朝老工部，西蜀草堂几风雨。亦有官居鼎鼐尊，欲起楼台无处所。昔贤穷达还复然，我何愠此沾湿苦。且待天晴饱读书，比屋渠渠不须数。"}