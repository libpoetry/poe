{"id":"801095","title":"枫岭山行至梨岭","dynasty":"清","author":"徐葆光","text":"风泉聒旅枕，壁灯照客起。云木滉初阳，蒙茸犹谷底。笳鸣惊宿禽，旌影照溪水。虹桥接枫岭，闽程从此起。仰见梨山巅，雾行犹十里。阴崖竹梢空，寒碧光薿薿。山僧延客坐，孤亭翠微里。亭边方竹枝，乍见心尤喜。棱棱节目匀，端正比君子。我行既在险，所恃非圆美。从僧乞杖材，中矩皆如砥。行行步亦步，扶我历蒙汜。"}