{"id":"1214868","title":"滑石径","dynasty":"元","author":"刘鹗","text":"盛暑远行役，既老尤难堪。矧兹滑石径，乱石何崇巉！上有千丈崖，下有百尺潭。于焉苟失脚，下饱饥蛟馋。况余发尽白，齿落馀二三。胡为远行役？揽辔冲瘴岚。为怀圣主恩，优渥如云昙。临难重却避，臣子宁无惭？平生志许国，何敢辞苦甘？乌知有险阻，快若乘风帆。督师急讨贼，丑类俱除芟。持以谢明主，拂袖还江南。"}