{"id":"703934","title":"辞先墓","dynasty":"明","author":"韩日缵","text":"手栽松柏渐成围，鸟韵溪声咽落晖。窀穸已扃朝复夕，音容如在是耶非。乞身此日书曾上，誓墓当年愿已违。暂去情知非久别，閒云宿草转依依。天言郑重赐菟裘，天使檠来贲一丘。遂揭黄垆如皦日，偏将湛露洒新楸。遗簪下诏恩逾重，宿草缠悲泪未收。去住两岐均系念，捐糜高厚总难酬。"}