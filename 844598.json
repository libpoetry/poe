{"id":"844598","title":"新秋有感二首","dynasty":"清末民国初","author":"费墨娟","text":"一身憔悴倚高楼，冷暖人情懒应酬。总觉幽怀如止水，常怀归思怕新秋。砧声烟外催何急，笛韵风前兴最悠。安得俗缘抛却尽，名山大泽任遨游！韶光转瞬又新秋，暑退凉生到处幽。每恨病多难出户，只缘骨傲不随流。药炉经卷消长昼，琴韵书声伴小楼。识得红尘原是梦，此生名利懒为谋。"}