{"id":"826882","title":"安公子·重阳伯絅、次公举词社","dynasty":"清末近现代初","author":"金兆蕃","text":"幽墅斜阳静。紫萸分插欹冠整。傍砌栽蕉阴未满，助秋烟催暝。料此夜、羁鸿梦为新霜醒。警暮寒、沉断江天迥。听数声柔橹，飞度银河无影。月意宜深径。初弦钩小明于镜。且与停尊延伫久，尽回阑孤凭。又动我、年年未了莼鲈兴。空断魂、天远乡山近。待纵棹枫汀，迟君日斜风定。"}