{"id":"515833","title":"水调歌头 郡守张白斋入觐僚属乞词为赠","dynasty":"明","author":"周瑛","text":"马首红尘暗，道路苦多岐。远追鸾凤俦侣，结驷入京圻。袖有万言长疏，朝修夕改，墨汁尚淋漓。仰面青天近，欲进翻自疑。披云雾，睹日月，伏轩墀。皇情悦豫，赐问及鳏嫠。四海卧同一榻，万物视同一体，尧舜此襟期。花外春衫薄，归骑莫迟迟。"}