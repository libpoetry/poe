{"id":"90759","title":"瓶中梅花长句","dynasty":"宋代","author":"杨万里","text":"幽人蚕作月满阶，月随幽人登舫斋。推门欲开犹未开，猛香排门扑我怀。径从鼻孔上灌顶，拂拂吹尽发底埃。恍然堕我众香国，欲问何祥无处觅。冥搜一室一物无，瓶里一枝梅的皪。平生为梅判断肠，何曾知渠有许香？夜来偶忘挂南窗，贮此幽馥万斛强。却忆去年西湖上，锦屏下瞰千青嶂。谷深梅盛一万株，十顷雪花浮欲涨。是时雨後初晴前，日光烘花香作烟。政如新火炷传山，逐出沉水和龙涎。醉登绝顶撼疏影，掇叶餐花照冰井。蜀人老张同舍郎，唤作谪仙侬笑领。如今茅屋卧山村，更无载酒来叩门。一尊孤斟懒论文，犹有梅花是故人。"}