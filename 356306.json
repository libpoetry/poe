{"id":"356306","title":"摸鱼儿·有寄，用林子羽寄张红桥韵，与原体少异","dynasty":"清代","author":"邹祗谟","text":"澹月轻烟，断桥深巷，可忆当年张绪。玉人来处风敲竹，小玉半开朱户。消魂处。舌绣红酣，琐帐摧私语。横波相许。最怜是、翠袖搊弦，独自歌金缕。伤情路。碧苑金鸡啼曙。泪落珠衫油污。简点行装看绣簿，惟有断肠诗句。归梦去。恨不得、离魂缩地和卿住。人生最苦。只几个黄昏，轻教断送，永夜潇潇雨。"}