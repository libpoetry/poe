{"id":"1077618","title":"题成士瑴所藏辋川雪图","dynasty":"宋","author":"李纲","text":"朔风飞雪何漫漫，群山大半埋云端。蓝田丘壑不易得，更把云雪妆林峦。茅斋竹屋架岩巘，轩楹面势随所安。素华淅沥洒空翠，逼耳似闻声正乾。层崖冻冱石欲裂，飞瀑不碍双流湍。长松落落有生意，连臂下饮惟玄猿。椒园柳浪眇安在，髣髴犹认芙蓉沜。乘危跨蹇者谁子，竦肩缩袖何其寒。祇应诗句独有得，不减灞桥风雪间。幽人一去久寂寞，寒藤滋蔓谁能删。生绡数幅写绝景，空有图画今人看。"}