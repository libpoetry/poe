{"id":"742318","title":"承天寺西夏断碑歌","dynasty":"清","author":"周锡溥","text":"艺祖首除藩镇强，虎符合豹中枢藏。降王争执仗下梃，逋寇未下河西羌。夏州保忠族内附，继迁假息招叛亡。地不过汉一大郡，折箠笞之如犬羊。谁遣舆瓢自剖裂，坐使神器成皴?。独能二百六十载，鼎峙夷夏为雄方。先时嵬理慕华俗，窄衣野战歌慨慷。文思起草学士院，兀卒署字藩臣章。九经既颁科目建，颇革鸱响摹鸾凰。春秋叛人例不举，左右记注无贤良。至今草木尽顽犷，遮迾但见黄云长。承天兰若亦倾圮，有石斑駮螭首僵。图书灰灭此独在，有似任?登明堂。惜哉神灵失呵护，剥落不足拓硬黄。向来郡志已讹阙，何况经今数十霜。摊书布席就仇校，强测??推偏旁。一碑天祐十数字，摄提岁月俱渺茫。一碑天庆刓者半，撰记略识羊与张。银棺舍利瘗幽閟，令我循诵生感怆。百年杀人若糜沸，八功德水谁乞将。然犹以此夸种落，称寿母后谀今皇。南渡宋亦小朝耳，山河牛角汴入杭。独留一碑笑千古，元祐党籍书奸猖。伊川披发有先兆，儒墨异术固秕糠。国家有道四夷守，文字要以扶人网。如此断趺何足惜，览古一啸西风长。"}