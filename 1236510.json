{"id":"1236510","title":"济渎祠留题三首","dynasty":"元","author":"周伯琦","text":"覃怀西上溯清源，叠嶂长冈缭翠垣。膏沃连阡环乐土，渊泠一勺泻高原。卢仝井在寒芜合，裴相庭空古树繁。闻说天坛多异迹，昼鸣笙磬夜啼猿。邃廊峻殿奉祠崇，神物蜿蜒贝阙中。甘澍知时千里润，祥云幕晓百灵通。林森丛竹黄兼绿，花发辛夷白间红。石径萧条盘谷近，欲追隐躅恨匆匆。先公受诏沉龙简，刻石庭中四十年。攀抱乌号俱已矣，瞻摩手泽尚依然。明禋世使承荣遇，胜槩重盟缔宿缘。千载山川人物在，续书嘉应亦华颠。"}