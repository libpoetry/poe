{"id":"1072145","title":"腰镰一首","dynasty":"宋","author":"刘一止","text":"腰镰行稻区，引挽亲刈熟。黄云卧千顷，弥望极平陆。潦水秋未收，褰裳听满足。为士复兼农，自身仍当仆。书年贺丰稔，天事诚委曲。辛苦岂敢辞，幸此卒岁蓄。归来妻孥笑，风日缁面目。未觉城市胜，生理系斗斛。少年事笔耕，初不辨穜稑。读书舌本燥，得食仅半菽。人言清有馀，自哂瘦如竹。虚名真画饼，逸景等转烛。今我更百态，渐已不讳俗。杯水重万言，囊钱踰满腹。却嗤祖士少，未免怀愧恧。客来讵相访，底用身障簏。"}