{"id":"730705","title":"癸丑上巳梁任公褉集万生园，分韵流觞曲水四首 其三","dynasty":"清","author":"严复","text":"录录复录录，岁月如转毂。忆昔遇君时，东海方挫衄。洋洋时务篇，何止阳春曲。意欲回日车，捧向扶桑浴。由来一傅齐，不救群吠蜀。椒兰各容长，屈景胥放逐。中宵看句陈，扰若风中纛。徒闻明纪遣，谁念蔡女赎。何期十六载，复此事湔祓。茫茫太液池，何处翻黄鹄。"}