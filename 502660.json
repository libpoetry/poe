{"id":"502660","title":"高漫士为许宗显作山水图","dynasty":"明","author":"王恭","text":"水墨有远态，醉来常讶真。烛前瞥见三湘意，便欲牵裳行采蘋。满堂飞翠疑可掬，眼花忽堕愚公谷。主人捧觞我不闻，但觉啼猿与秋瀑。林间巾舄如有情，谁向沧浪唱濯缨。飒然片雨归彭蠡，恍惚孤云还赤城。醒来始误双毫妙，我与龙门昔同调。世人观画不观神，老夫兴在丹青表。"}