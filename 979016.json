{"id":"979016","title":"赠张文饶","dynasty":"宋","author":"晁公溯","text":"乾坤五十策，巧历莫能算。有如钩其深，坐见太极判。文王所以王，此道乃一贯。即成灵台附，岂畏羑里难。自从商瞿传，讫至子云赞。孰知幽明故，但乐文辞玩。遂令圣人情，亦同春秋散。堂堂张汉州，始屈诸侯泮。于时抱韦编，迨老识象彖。盖将通昼夜，而况谈治乱。昨初与我言，惊喜每窃叹。响应真无穷，图画皆可按。归看所著书，略已思过半。属今招弓旌，盍往执圭瓒。冰霜待春融，风雨催岁换。宜乘涛濑平，快下赤泽岸。朝廷须君来，天下疑以断。"}