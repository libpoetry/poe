{"id":"1126686","title":"绍定庚寅纪事","dynasty":"宋","author":"萧澥","text":"民困饥寒为盗贼，却从乐处弄干戈。大都郡邑初轻视，不剪柔桑烦斧柯。稻粱平地寇难防，到处搬为塞上粮。路险林深多脱谷，东风绿偃满山秧。桑柘原头绿正肥，巢林春燕引雏飞。前村不复炊烟起，长是清明寒食时。山花依旧发新丛，沟浍池塘水自通。前日人家无间断，颓墙破灶草莱中。风动绿林千里乱，星垂黑气万家灾。可怜堕在如今劫，人祸天刑先后来。"}