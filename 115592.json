{"id":"115592","title":"和登城依子由韵","dynasty":"宋代","author":"张耒","text":"步登高城望，望望殊未已。惟时岁将穷，冬孟月魄死。纷吾方有怀，一坐为三起。悲歌击枯枾，声与泪俱至。人生随大钧，命不贷君子。付之无如何，外垢资内洗。前知贱终吉，外颇与愚似。开门张琼瑶，谁者目不寄。支离冒多福，婵娟畏独美。举头苍天高，叹此青云士。酌公芳尊酒，愿公百忧止。履善神所劳，委置目前事。"}