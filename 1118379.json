{"id":"1118379","title":"初夏十首","dynasty":"宋","author":"陆游","text":"纷纷红紫已成尘，布谷声中夏令新。夹路桑麻行不尽，始知身是太平人。剪韭腌齑粟作浆，新炊麦饭满村香。先生醉后骑黄犊，北陌东阡看戏场。稻未分秧麦已秋，豚蹄不用祝瓯窭。老翁七十犹彊健，没膝春泥夜叱牛。买得新船疾似飞，蚕饥遥望采桑归。越罗蜀锦吾何用，且备豳人卒岁衣。槐柳成阴雨洗尘，樱桃乳酪并尝新。古来江左多佳句，夏浅胜春最可人。杜鹃血尽啼未歇，蝴蝶梦残心更狂。我自人间少情者，老来十倍惜年光。赐食金盘出宝闺，玄熊掌映紫驼蹄。侯家但诧承恩泽，岂识山厨苦荬齑。隋家古寺郡西南，寺废残僧只二三。藜藿满庭尘闇佛，时闻铙鼓赛春蚕。渺渺荒陂古埭东，柳姑小庙柳阴中。放翁老惫扶藜杖，也逐乡人祷岁丰。老翁卖卜古城隅，兼写宜蚕保麦符。日日得钱惟买酒，不愁醉倒有儿扶。"}