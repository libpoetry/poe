{"id":"705629","title":"三良诗 段贤良含素","dynasty":"明末清初","author":"钱谦益","text":"段生湖海士，矫志营儒术。道心既渟泓，侠气亦迸逸。臂鹰弄丸剑，亡羊视占毕。结客少年场，抠衣大儒室。元纁有道聘，铜墨邑宰秩。折腰耻鸣琴，蒿目忧化瑟。投劾谢京华，补被返蓬筚。汝雒弥祲氛，汴宋连狂獝。奔窜咸戴头，迎降多屈膝。拊心念多垒，奋袂起投笔。部署及妇女，馈饷罄饠饆。孤城我援绝，悉众贼势壹。冲梯舞崔嵬，炮石碎觱栗。城陷尸撑柱，巷战血泌瀄。堂堂马翰林，并马困绠繘。生得齐慷慨，逼降互呵叱。南云敢后{阝疋}。臧洪意同日。圣朝崇死优，所司奏报失。千秋万祀后，双庙应崒嵂。余昔坐钩党，讼系拘请室。子来访幽囚，再拜慰幽疾。遂请职橐饘，奋欲负斧锧。重趼赴函丈，酹酒祝元吉。昂藏论节义，憔悴数国恤。盈朝谁负担，举世尽巾栉。植冠发如竿，流吻涎欲溢。斯人犹在眼，其言良可质。篝镫见光芒，抠衣想削戌。哭罢霜满天，诗成月东出。入户长叹息，阴风助啾唧。"}