{"id":"713792","title":"高州大水作","dynasty":"明末清初","author":"屈大均","text":"天决鉴江灌高凉，一夕水高三丈强。西南二门白昼闭，城中城外愁汪洋。大雨滂沱不得止，飓风吹倒牛与羊。千家号哭万家走，妇子尽同鱼在罾。白波捲去南巴城，烟火不知何处有。蛟龙拔木山欲摧，潭中惊出雌雄雷。狂夫欲渡不能渡，中流浪打被发回。二村已遭白牛陷，挺剑我欲为澹台，斩尽水怪无凶灾。"}