{"id":"751099","title":"军行杂咏 其四","dynasty":"清","author":"陈宝","text":"日落车班班，言至赵北口。连延十二桥，一线穿臣薮。滹沱众流汇，畿南北枢纽。关门得虎豹，可以一夫守。我闻南方兵，臂金缠到肘。旗兵一何贫，悬鹑结衣绺。荷戈有菜色，翻缘酣豢久。战阵固未经，岂足威戎丑。居重以驭轻，此语慎非偶。濛濛帆入烟，戢戢鱼在笱。使者自断饮，为客设村酒。我欲讯形势，浦上进渔叟。"}