{"id":"751373","title":"题钱松壶画","dynasty":"清","author":"李龄寿","text":"钱老骀荡人，游迹满万里。此幅自题滇南作，三尺剡藤赠黄子。黄子亦是江南人，归梦迢迢逐江水。如皋江村有故居，游钓敢忘林壑美。梧桐百尺天冥冥，秋烟在树月在棂。古槐浓绿净于拭，芭蕉叶大风翻屏。出门看流水，坐石濯足清。泠泠孤琴偶一弄，时有沙鸟飞来听。人生得此亦自足，何必局促奔走罗膻腥。钱老写此岂无意，倦游白发伤伶俜。呜呼松壶古狂士，画意萧然谢尘滓。正从精密得微澹，艺成非儒亦非技。江山万里盘心胸，能事不数文五峰。江关倦后家山好，何日能还独客踪。"}