{"id":"1116560","title":"章钱二君见和，复次韵答之，二首","dynasty":"宋","author":"苏轼","text":"黄昏已作风翻絮，半夜犹惊月在沙。照汴玉峰明佛刹，隔淮云海暗人家。来牟有信迎三白，薝卜无香散六花。欲唤阿咸来守岁，林乌枥马斗喧哗。分无纤手裁春胜，况有新诗点蜀酥。醉里冰髭失缨络，梦回布被起廉隅。君应旅睫寒生晕，我亦饥肠夜自呼。明日南山春色动，不知谁佩紫微壶。"}