{"id":"468117","title":"感怀集清后诸家句","dynasty":"当代","author":"潘乐乐","text":"玉箫愁倚百年歌，如此沉沉朝暮何？怕向天涯舒倦眼，江湖侠骨恐无多。瞑抛经卷偃胡床，百罹乘秋竟作狂。独自听钟兼听水，五更虫语一灯凉。风叶秋深各自知，昏灯掩卷不胜悲。残宵谁待东方白，独立苍茫但咏诗。混迹流随举世波，不堪双鬓自蹉跎。痴儿只有伤春泪，青史青山入梦多。青山如旧叶皆秋，倚杖看云片片愁。十一年来春梦冷，天涯从此倦登楼。细雨疏华自掩门，石床临水坐朝昏。人生过处惟存悔，半是啼痕半墨痕。"}