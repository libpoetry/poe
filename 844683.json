{"id":"844683","title":"登金山二首","dynasty":"清末民国初","author":"夏孙桐","text":"铁瓮城边秋水平，江天阁外暮云横。上方钟鼓自昏晓，廿载沧桑数变更。劫火惟馀残碣在，中泠已改古泉清。梵王宫殿坡仙带，空逐兴亡斗一枰。雄关互市聚华夷，天堑长江漫诩奇。北府旧闻兵可用，东流长慨浪争驰。海门落日横楼舰，山垒秋风展大旗。不觉又添游子感，自云遥望雁来迟。"}