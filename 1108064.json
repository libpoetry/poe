{"id":"1108064","title":"好事近 其二","dynasty":"宋","author":"仲并","text":"今古满胸中，韬略一时人杰。高卧溪山好处，迟十年斋钺。朱轓休傍武陵溪，梅花记曾别。早晚殿前归侍，总周庐千列。淮上五分符，名在图书东壁。坐对书成多暇，写青箱千帙。一杯先为祝东风，丹诏来朝夕。何处称公挥翰，定北扉西掖。阀阅盛中州，冠冕共推华族。耐久松筠交契，更襟怀金玉。诸儒皆自愧卢前，小试暂符竹。行看世官入践，继西枢前躅。分手又三秋，犹记花时歌别。每念征帆归晚，误五湖风月。清江休望使君来，指日趋天阙。婿玉翁冰相映，看紫薇花发。襟韵绝纤尘，炯炯夜光明月。合是紫荷持橐，侍丹墀清切。暗香疏影想公家，人与梅超绝。酒罢帝城早去，占百花先发。今雨几人来，冰霰更凝寒色。门外车多长者，顿光生蓬筚。缤纷飞雪更初梅，特特为留客。惟恨坐无华馔，只平时真率。"}