{"id":"421506","title":"水龙吟","dynasty":"近现代","author":"邓均吾","text":"那知别未经年，情怀懒似三眠柳。岂无膏沐，谁为容悦，任他蓬首。莲擘心孤，丝抽茧独，不辞清瘦。纵信托宾鸿，离愁难寄，望断夕阳烟岫。记得秋庭延伫，笑双星隔河厮守。坠欢如梦，流光如水，醉人如酒。雪冷千山，霜凋万木，岁寒今又。愿天涯早早归来，莫负故园菘韭。"}