{"id":"296540","title":"摸鱼子·和陈廉谦六咏萤","dynasty":"现代","author":"许宝蘅","text":"又黄昏，闲闲庭院，银河逃下星小。曲廊回榭经历遍，飘堕个侬怀抱。纤手爪，把罗扇扑来，微影风颠倒。亭亭袅袅。看惹带沾衣，犹饶风韵，应是断肠草。当年事，隋苑秋沉烟杳。而今零落池沼。无多光焰难收拾，拼与青磷同老。君莫恼。若贮入纱囊，犹伴读书好。窗虚只鸟。试飞近帘前，刚逢月上，休错认天晓。"}