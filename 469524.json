{"id":"469524","title":"三醉龙使君帐中歌","dynasty":"明","author":"梅鼎祚","text":"清霜初报湖中客，阴云出鬼如蟠石。今朝又入郇家厨，一旬三醉龙君席。龙君豪饮卷白波，食单事事敌韦何。渍蜜鱁鮧那可赏，饮乳蒸豚未足多。更看蒲叶传新菜，别有樱桃字饆闉。平生最爱寒消粉，此地新煎热洛河。野夫饱食兼大醉，龙君醒眼雄相视。直邀玉女对投壶，催复铁骑横铙吹。一官从左禄从微，好向文君问典衣。有酒且开北海座，无粟仍守东方饥。滴滴莲花漏欲尽，天河渐涸残星陨。难辞犹泊孝廉船，来期再就丹阳尹。"}