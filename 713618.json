{"id":"713618","title":"送梁药亭北上","dynasty":"明末清初","author":"屈大均","text":"南为天之阳，其人多文明。精神得日月，变怪成文章。朱火所沐浴，一一含珠光。蔽亏牂牁海，照曜祝融宫。朱明一洞穴，阴与衡岳通。祝融亦水帝，来治临扶桑。文章作司命，吾党所大宗。炎德在辞华，明明烛四方。云汉同昭回，朱鸟分光芒。始自洪武初，五星会文昌。海隅作邹鲁，白沙应其祥。弟子王佐才，冠以梁文康。不草威武诏，以臣名君王。秦藩却请地，正直持天纲。忠谟动武庙，相业高始兴。兰汀乃族孙，扬葩继后行。艺林尊正朔，风雅何铿锵。其笔女珊瑚，其墨黄金珰。写用鲛人绡，薰以鹤顶香。奇丽掩中原，郁为日南英。与师泰泉公，大小皆凤凰。君今同一本，峨峨南海梁。明月出琼蚌，朝霞吐神龙。丹山无凡羽，桂林多奇芳。六经乃神器，羽翼不敢忘。逝将嗣先美，令名流玉堂。努力就计偕，上书惊公卿。同里霍与伦，亦可相翱翔。伊予为隐夫，未能垂素功。研精在神化，徒欲参羲皇。著述虽满籯，不如君秕糠。及早得志归，求我乎混茫。"}