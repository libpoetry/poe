{"id":"1124973","title":"至日记见简辅汉卿二首","dynasty":"宋","author":"敖陶孙","text":"满窗晴旭散轻埃，报答生成只酒杯。篇什正须今日用，岁时偏傍俗人来。轻舠上藕泥初拭，小巷争鱼臭不开。试作横竿权土炭，聊从夜半候阳回。枕上吟哦安意好，新诗自觉鬼神扶。遥传旧岁无多子，皆试新衣是早图。天下自须胡伯始，江东只在管夷吾。乡山此际当治麦，误矣为文效两都。"}