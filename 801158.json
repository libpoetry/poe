{"id":"801158","title":"题隆中草庐","dynasty":"清","author":"凌如焕","text":"摄衣岘山巅，停舟鹿门涘。凭吊草庐人，抱膝山之趾。烛照天下事，未尝一挂齿。一朝感知遇，卧龙挟云起。攘外遏强寇，安内辅孺子。伊吕良可追，管乐讵足拟。二《表》泣鬼神，耿耿光青史。命毕五丈原，恨流江汉水。当年有庞公，陇上秉良耜。足己外无求，民物捐敝屣。惟公立谈时，决策扶炎纪。闭户不失人，救世不枉己。缅怀三代下，谁许齐一揆。用行而舍藏，庶乎子渊氏。"}