{"id":"844976","title":"晓渡绿水洋四首","dynasty":"清末民国初","author":"曹家达","text":"观涛枚叔未成奇，对此汪洋重有思。倒掷浪花翻玉屑，也愁敲破碧玻璃。净无可唾润无尘，软浪摇春作态频。沉醉东风非病酒，可怜几个独醒人。刺船所向无空阔，大海长鲸跋浪行。自有成连寻不得，蹇修空系伯牙情。绿波如画日迟迟，脱筈中流览胜宜。输与江郎成别赋，草香南浦饯春时。"}