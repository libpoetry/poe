{"id":"690022","title":"和魏侍御雨中见寄五首","dynasty":"明","author":"张宁","text":"秋来日日望天晴，晓雨初收晚又阴。乡思较来千倍苦，满庭衰草候虫吟。客怀牢落向秋深，诗酒浑无往日心。何处寒砧且停手，近来情绪已难禁。云开乍觉雨声乾，落日登临望眼宽。白发双亲应念我，悔将书剑入长安。落落惟应鲍叔知，逢时仍抱失时悲。长杨宫殿新成赋，欲献犹疑是古词。双鬓逢秋病转多，野田风雨欲成河。鹊巢不是当年好，天上佳期近若何。"}