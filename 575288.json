{"id":"575288","title":"赠刘用熙次白岩 其一","dynasty":"明","author":"邵宝","text":"友道久寥落，每叹知音希。伐木歌故在，山蹊草离离。吾昔游京国，数公幸相依。惠我以明德，不啻食与衣。尚论古之人，未敢轻生讥。刘公湖南彦，元思更洞微。瑶琴出故匣，朱弦映星徽。一唱仅三叹，谁欤领其几。君志在纂述，不见朱与绯。纷纷竞前进，江湖固君宜。彼庸不知君，爱惜徒尔为。君行视郡符，谢病勤公移。犹举一二政，阖郡怀威慈。尺疏告天子，扬帆指云矶。譬如善御者，君其范我驰。予言指江水，欺君有如斯。"}