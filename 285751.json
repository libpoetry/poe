{"id":"285751","title":"会龙桥歌·慧日阁深抚帝坐","dynasty":"清代","author":"李慈铭","text":"慧日阁深抚帝坐，相公馆客访奇货。两龙浴水来夹舟，保长惊呼贵人卧。雷奔电睒导客行，仙源庆牒稽图名。帖报新恩得龙子，万岁巷里愁琴声。一龙飞腾上天去，烛影赭袍挟临御。可怜折断双晶莲，墀下殿岩捽头舞。一龙朱邸开会稽，投怀再见雏龙飞。嗣皇庆寿攽金扇，隆国承封曳玉衣。五十年来六更毕，大龙枯颅琢饕餮。白头青盖牵羊行，绕柱龙孙拜番佛。镂簟珠襦散不收，霅川碧血几经秋。谁知龙輴千官卫，不及西溪土一抔。当时戚里承恩泽，卫王鲁国同朝列。不堪潜邸问虹桥，留与桓溪夸䧿楔。迎恩门外夕阳斜，终古桥痕漾采霞。渔童打桨入东浦，指点荒村保长家。"}