{"id":"690305","title":"江行杂咏","dynasty":"明","author":"张鸣韶","text":"崇山削千仞，江海邈已深。游人千里道，回雪映高岑。遗餐感知己，一诺重千金。寒鸢据高树，惊风遥长吟。笑我饥且拙，行迈多苦心。叹息自悲伤，愿托征鸿音。孤松生广陌，萧瑟盘高枝。上垂百尺萝，下瞰长江湄。迢迢经岁远，郁郁凌霜姿。匠石去不顾，令人怀伤悲。感兹烈士心，游行时苦饥。安得为君采，持作栋梁规。"}