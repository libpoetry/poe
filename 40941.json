{"id":"40941","title":"袁太尉淑从驾","dynasty":"南北朝","author":"江淹","text":"宫庙礼哀敬。枌邑道严玄。恭洁由明祀肃驾在祈年。诏徒登季月。戒凤藻行川。云斾象汉徙。宸网拟星悬。朱棹丽寒渚。金鑁映秋山。羽卫蔼流景。彩吹震沉渊。辨诗测京国。履籍鉴都鄽。氓谣响玉律。邑颂被丹弦。文轸薄桂海。声教烛冰天。和惠颁上笏。恩渥浃下筵。幸侍观洛后。岂慕巡河前。服义方无沬。展歌殊未宣。"}