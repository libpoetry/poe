{"id":"1131037","title":"太皇太后阁六首","dynasty":"宋","author":"韩维","text":"位历三朝重，风行四海深。坐将仁厚意，潜助发生心。铜霤消残冻，朱楼拂早霞。传声回步辇，来赏小桃花。视膳回天仗，含饴乐圣辰。定应彤管笔，书美系王春。镂成宝字题宫户，剪出名花趁御筵。人世不知春色早，忽惊歌吹下中天。长乐钟残宝殿开，鸣梢移仗问安来。欲知纯孝通天地，和气氤氲绕御杯。残冰未放沟声滑，小雨频催柳色新。昼漏渐长无一事，坐披黄老味天真。"}