{"id":"232793","title":"野蔷薇·娟娟篱头花","dynasty":"宋代","author":"周文璞","text":"娟娟篱头花，白白间绿叶。明光裁贩袴，不掩游子屟。馀春背人去，乞与弄芳蝶。感我万古心，离离不相接。我行田野间，落魄何所挟。犹能自撑拄，使气学汉侠。悠然芳草畔，见此衣逐妾。罗帷未生梦，粉面反成怯。幽香薰倒人，山麝火初熁。长亭或相思，如见玉蹀躞。"}