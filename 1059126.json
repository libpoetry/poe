{"id":"1059126","title":"潜亨既见和再作此赠之","dynasty":"宋","author":"邹浩","text":"不作苟见如君平，不以礼屈如樊英。扊扅坚卧三十载，凛凛风声人自倾。墙东墙西过高马，往往愧汗面发赪。岂知嗜欲极豺虎，白昼择肉无厌盈。有时一饭稔奇祸，他年五鼎还遭烹。狡兔未灭黄犬在，突兀上蔡空前城。先生谢去既饱德，鼓腹之趣终难名。更要我辈集匙箸，风雨不变如鸡鸣。自怜头额乏奇表，几与齑盐同此生。不愁捩手遂倾覆，只愁未至闻戛羹。"}