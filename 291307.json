{"id":"291307","title":"貂裘换酒·仙甫感某君营救事，寄示一阕，依韵和之","dynasty":"现代","author":"高旭","text":"搔首西风叹。最惊心、故人牢狱，沉沉更箭。苦道人情如纸薄，交谊而今迁换。况转眼、风流云散。细数心期谁与说，又被人、量去家山半。个中味，尝来惯。迷茫大地何时旦。忽妖魔、横飞蚀月，蔽他真面。一别嫦娥三年久，悄倚楼头未见。便深闭、休教哀怨。解得左骖能购汝，料终偿、平仲怜才愿。消灭尽，人天恨。"}