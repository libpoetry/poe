{"id":"166855","title":"春送杨彦侯赴试建阳用曾南丰湖水碧韵","dynasty":"宋代","author":"李弥逊","text":"人生不合留飞黄，骊驹夜发生悲凉。马足着沙去莫挽，一日万里风云翔。月明霜枝挂秋香，桂宫高架辛夷梁。长梯摘日岂惮远，世上不数琼瑶光。我今官闲赋江海，老骥识路何由骧。昂霄气概看公等，金印入手真毫茫。更谋浊酒尽清夜，晓鼓径欲催行装。"}