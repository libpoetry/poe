{"id":"780328","title":"湘江静 题湘灵鼓瑟图。见黄韵珊词综续编","dynasty":"清","author":"周星誉","text":"廿四芙蓉明镜展。怅盈盈、袜罗尘软。铢衣蹙露，瑶弦汎月，写红兰幽怨。一抹洞庭波，又惊起、楚天新雁。桂枝秋老，萍花夜凉，刚人与、碧云远。北渚遥，南浦晚。寄瑶华、鲤鱼谁倩。明珰翠羽，相思那处，是黄陵祠畔。斑竹锁秋烟，怕难寄、啼红一剪。跨鸾人去，愁边空剩，数峰青断。"}