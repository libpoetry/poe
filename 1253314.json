{"id":"1253314","title":"题黄仲文为孔方作松林樵者图","dynasty":"元末明初","author":"蓝仁","text":"伐木幽人入翠微，松间久坐澹忘机。百年霜雪高柯在，一曲天风古调稀。放笔拟将韦偃敌，携书懒逐买臣归。图成寄示宁无意，伴我山中老采薇。松下幽人不受呼，低头屈膝对双株。半空翠色连苍蔼，片石清阴转白驹。兀坐似忘浮世事，乍逢应讶列仙癯。庐山五老峰前路，还有云巢似此无。"}