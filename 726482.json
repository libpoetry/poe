{"id":"726482","title":"咏贞妇彭城刘氏诗","dynasty":"南北朝","author":"高允","text":"两仪正位，人伦肇甄。爰制夫妇，统业承先。虽曰异族，气犹自然。生则同室，终契黄泉。封生令达，卓为时彦。内协黄中，外兼三变。谁能作配，克应其选。寔有华宗，挺生淑媛。京野势殊，山川乖互。乃奉王命，载驰在路。公务既弘，私义获著。因媒致币，遘止一暮。率我初冠，眷彼弱笄。形由礼比，情以趣谐。忻愿难常，影迹易乖。悠悠言迈，戚戚长怀。时值险屯，横离尘网。伏锧就刑，身分土壤。千里虽遐，应如影响。良嫔洞感，发于梦想。仰惟亲命，俯寻嘉好。谁谓会浅，义深情到。毕志守穷，誓不二醮。何以验之，殒身是效。人之处世，孰不厚生。心存于义，所重则轻。结愤钟心，甘就幽冥。永捐堂宇，长辞母兄。茫茫中野，翳翳孤丘。葛蔂冥蒙，荆棘四周。理苟不昧，神必俱游。异哉贞妇，旷世靡俦。"}