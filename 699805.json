{"id":"699805","title":"阅战国策有感而言十首 荆轲入秦","dynasty":"明","author":"郭之奇","text":"荆卿辞易水，徐匕入西秦。误作登坛侣，惭他皮面人。短匕当长剑，中柱不中王。八创酬太子，一笑谢田光。击筑人何在，持图令舞阳。非关徐氏匕，不及夏医囊。蚩蚩鹬与蚌，渔者并擒之。今日谁渔父，愿人熟计斯。公输机已就，墨子义相禁。尔莫誇攻具，王当罢窃心。玄鸟终辞宋，鸺鹠实丧殷。诸禽忘一面，国老尽无颜。不察无功赏，安知有意谋。群臣皆贺日，文子独深忧。当厄休言少，伤心不在深。一杯相怨毒，司马甚羊斟。朝贤必堕耕，举士独存名。不断谗人舌，安救战国倾。缩高空有子，三晋已无臣。守诏虽辞魏，何心独袒秦。"}