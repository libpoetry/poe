{"id":"734568","title":"题杏村读书图为谢员外方山","dynasty":"清","author":"田雯","text":"鬲津之水流潺湲，蛟龙抱珠藏黑渊。两岸杏花一万树，天风破碎生春烟。丝丝寒食秋千雨，片片波面胭脂钱。土墙茅屋插数椽，谢客读书三十年。青蒲白鸥相映带，花须蝶粉日里缠。身如蠹鱼穿其穴，龙唇檑具床头悬。何不拂袖思归田，输我山?窗下眠。南村老人诗百篇，与君细论长河边。今见此图一流连，为此图者摹巨然。"}