{"id":"505183","title":"题读书松桂林图歌","dynasty":"明","author":"张宇初","text":"高夫子，儒之英，妙年卓荦驰俊声。结巢松桂究经史，研思探赜皆鸿生。一朝闻望光祖武，盛代高超列簪组。圣朝嗣位擢词林，八泽三湘隘吞吐。愧我山林韦布姿，幸从金马曕风仪。南金和璧不待价，尽推高适今昌黎。复向容台协昭祀，肃陈典礼名当时。尺图雅淡珍藏久，词藻联翩粲琼玖。幽馨满卷绕屏维，湿翠盈编到囱牖。寥寥古往圣贤心，眯目尘情岁寒守。多君自是董贾流，夙承文献嘉谋猷。长林落雪惊舞鹤，远濑迎空回素鸥。扫花席月足涵泳，岂比皓首徒探搜。高夫子，美襟度。幽栖勿念松桂佳，廊庙方期佐明主。经纶不在钟鼎贵，风月寸怀随出处。谢别还山理钓纶，愿企文光照千古。"}