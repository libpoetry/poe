{"id":"696683","title":"游莆中麦斜岩","dynasty":"明","author":"郑善夫","text":"陵坡回燠风，楸枰净如沐。戒言寻浩渺，聊以散沈郁。况兹二月半，芳草萋以绿。青霞媚遥天，乌巾入殊俗。嵚崎麦斜岩，幽人有高足。怀贤招艾轩，探真小樵谷。世缘夙已断，碧岭不可辱。君看南昌尉，去去从所欲。麦斜何崭崭，兹游惬心魂。石洞入窈窕，不说桃花源。白云走平地，崇冈亦崩奔。松篁翳重阴，境幽判寒暄。天关手可摩，始觉所历尊。赤城去不远，玉禾行当蕃。相期马子微，于此采灵根。"}