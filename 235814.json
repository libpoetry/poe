{"id":"235814","title":"荆州偶作·郑公嵇阮流","dynasty":"宋代","author":"杨时","text":"郑公嵇阮流，野性本麋鹿。平生傲羲皇。白首就羁束。大寒客无毡，官冷饭不足。顾予支离人，攘臂受余粟。江鱼尾盈尺，饱食胜梁肉。荆山富樵苏，丈室有余燠。顽疏愧前哲，所得逾往躅。谈经追时好，俯爷负愧忸。流光逝不反，愁鬓日改绿。世道劫火燃，不燔乃良玉。晚交定难恃，云雨手翻覆。官居真蘧庐，束担聊托宿。求田意虽鄙，此计正宜速。归寻谷口耕，胜卖成都卜。坐想带经锄，倚耒听布谷。"}