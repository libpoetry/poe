{"id":"807838","title":"贺新郎  竹逸屡苦足疾词以讯之","dynasty":"清","author":"陈维崧","text":"足亦为头责。问先生、经年何事，蹒跚引疾。有足经须行万里，须踏龙堆马邑。更须伴、锦靴红屐。却怪兀如习凿齿，恐美人、躄者交相厄。中有鬼，苦无力。客为代语君姑默。看人世、太行剑阁，纵横几席。尻马神舆吾自有，底事度阡越陌。足虽惫、犹全吾膝。言罢先生徐扪足，且支筇、虚室初生白。刚一笑，宿疴失。"}