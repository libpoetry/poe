{"id":"687282","title":"又合斥蝇蚊二首 二丑苦人庭业应象风师檄分击之而忿犹未已复合诛二律以其同恶相济必对鞫伏罪并付藁街庶贪残永戢耳","dynasty":"明","author":"孙传庭","text":"日下青虫何攘攘，晚来白鸟复营营。乾坤未合吾高枕，昼夜偏教尔递更。拔剑空馀豪客忿，集帷殊负寡君情。天生秽恶真无忌，曾嘬贞媛点白珩。贪残相济逐炎来，奋击何当假迅雷。绮席闻香先客至，纱幮扺隙伺人开。青衣集似蚁为阵，素羽飞疑絮作堆。独有游仙堪去汝，知难高逐向蓬莱。"}