{"id":"696432","title":"幽居公署书怀","dynasty":"明","author":"郑岳","text":"咄咄日书空，祸阶嘅伊始。蚁穴昔何微，溃川浩无涘。数至谅难违，修身以顺俟。明夷古所悲，演易在羑里。厉贞乃终吉，斋心悟玄理。溪壑绝险巇，千仞犹可穷。人心如其面，谈笑伏兵戎。田灌平生交，杯酒不相容。魏其力解纷，乃并遭祸凶。往事昧明训，邈哉廉蔺踪。鹬蚌久相持，渔人并收功。平生相倾慕，会合意何敦。相期振颓靡，抚心悯元元。如何自猜忌，枝叶伤同根。川洛搆党祸，善类鲜安存。王导仇伯仁，千载抱烦冤。古来同叹息，弃置复何言。鸦鸟栖前楹，哑哑动哀鸣。须臾双鹊呼，下上如有营。既忧还复喜，徒乱羁旅情。毁誉随爱憎，吉凶竟难凭。聩聩绝聪听，冥心游太清。"}