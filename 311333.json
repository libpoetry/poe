{"id":"311333","title":"喜迁莺·香港陷落数月","dynasty":"现代","author":"刘永济","text":"鲛尘掀户。又惊起乍宿，南云双羽。委地蛮花，飐空腥浪，轻换翠歌珠舞。漫省荡愁山海，曾是谁家丸土！断肠事，剩闲鸥三两，苍波无语。知否？人正在，野水荒湾，灯底相思苦。万驿千程，乱烽残戍，归梦去来何处？未了十洲零劫，休问寒灰今古。雁绳远、怕玉珰俊约，欲成还阻。"}