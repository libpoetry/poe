{"id":"1220081","title":"登朱荷洲南楼","dynasty":"元","author":"朱晞颜","text":"少年足力便?崟，登高捷若飞猱轻。清风八咏久芜没，明月双溪今震凌。我生游历半天下，胡床到处乘清夜。兴来不减庾征西，才疏应愧宣城谢。穷年飘泊东嘉城，低眉矮屋嗟愁生。拟寻思远豁滞积，飞阑窅漠无由凭。湖中荷花娇解语，兰舟荡漾移愁去。月明沆瀣翠盘低，冷香滴透洲边雨。清波倒影涵青红，恍疑飞堕蓬莱宫。回看绣栱光烂目，危梯直与银河通。羁人忽动登临兴，阑干面面和云凭。摩挲倦眼试新晴，山色溪光俱入咏。要看山水写真时，烟云杳霭秋蟾辉。竟须携酒共君醉，援毫发我胸中奇。"}