{"id":"1096919","title":"和王主簿韵 其二","dynasty":"宋","author":"陈宓","text":"飞乌哑哑鸣，未倦投深枝。如何三年仕，束带事鞯羁。丈夫志有在，岂为日再炊。事业不足道，空成楚冠縻。有时屏朱墨，静坐欲无为。不复顾目前，屠沽斗群儿。食焉不能怠，况有尸素讥。风俗幸朴茂，不与骄侈期。抚摩雅无术，一稔适登时。吏议尚见贷，兹怀敢萌欺。一日事必葺，九仞功易隳。垂满得佳友，天怜愚顿姿。"}