{"id":"433327","title":"张湾杂诗六首","dynasty":"近现代","author":"萧梦霞","text":"东头破榻西头灶，斗室倾斜足蔽身。遥忆连宵风雨里，前村犹有未眠人。五月深山冷透肌，御寒权借绣襦披。恩情此后应加重，为念同经患难时。一餐两碗粗糟饭，偏是荒年食量加。莫厌盘飧无别味，白盐清水老南瓜。醒不自由睡不安，此心宁有片时宽。日防胡骑宵防盗，乱世人民苟活难。交从患难见情真，乱里相逢益可亲。稻草一堆破窗下，长宵席地话酸辛。老妻幼女病相缠，败灶尘封欲断烟。只得分劳主中馈，调糜量水一身肩。"}