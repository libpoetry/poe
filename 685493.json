{"id":"685493","title":"避暑铜陵留滞二旬暇同黎明府登天王寺乘凉三首","dynasty":"明","author":"邓云霄","text":"天王台殿俯城隅，江色平开岛屿孤。金界凉生离火宅，玉山颓处浸冰壶。诸天转觉成空相，三伏谁能定有无。最爱琴声清且好，南熏欠去万家苏。美人为政自忘机，舌底千重尽翠微。漉酒暂同陶令醉，飞凫终傍子乔归。参禅已破三生妄，叹世空伤万事非。笑指大江波浩浩，浮名争似钓鱼矶。卧病铜官客未还，风林蝄?对江湾。深杯始信千愁失，数局能消半日闲。欲礼空王为弟子，更携长策遍名山。他年解绂谁同往，潇洒如君可共攀。"}