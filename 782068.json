{"id":"782068","title":"赠曹广文德览","dynasty":"清","author":"戴梓","text":"谁谓广文官不大，笔锋动处邀龙驾。列卿宰相作房官，天子亲临定高下。一等高标者谁氏，辽海东头曹贡士。国门高挂震金台，纸价忽然腾锦韨。吁嗟曹子真奇英，平昔文章羞自鸣。一朝身登庙廷上，韩潮苏海流纵横。亲缮一篇远寄我，开缄朗读清风生。恩纶颁出欲留贤，贡士辞尊竟不然。一官飘然古魏国，吟花坐月开青毡。衙前问字日复日，多士注壑如流泉。老妻辞世子嗣缺，闻道名姝有倾国。香车款聘为细君，玉蚌祥光张凤翼。绡帏春得宁馨儿，秋水为神玉为骨。我虽不及亲试啼，遥知已是岩廊客。回顾应笑乃翁官，何事寒毡劳役役。"}