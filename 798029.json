{"id":"798029","title":"满江红  将为邓尉看梅之行先寄吴中诸子叠前韵","dynasty":"清","author":"陈维崧","text":"二陆三张，曾轰饮、剑池春涨。吾语女、千年花草，至今无恙。柳絮微风胥渡口，梨花细雨皋桥上。自别来、仆病负诸君，莼鲈饷。伥伥甚，游丝漾。芒芒极，雏莺唱。渐欲寒欲暖，暗将梅酿。我意巾车还跃马，君其挈榼兼扶杖。待月明、饱玩万山巅，横斜状。"}