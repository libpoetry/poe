{"id":"640084","title":"珠湖篇","dynasty":"明","author":"汪广洋","text":"湖光倒浸玻瓈冷，湖水瀰漫几千顷。中有峰头玉井莲，靓理凝妆照秋影。湖边老翁尘外仙，鹤发萧萧垂满肩。手扶兰桨暂容与，为我拊髀陈当年。当年四海无虞日，桴鼓不鸣风浪息。老蚌衔珠高射天，夜夜寒芒耀奎壁。奎壁联辉清夜长，美人亭上掬珠光。春秋一经究终始，重在黜霸先尊王。江淮风俗近淳古，米谷年丰贱如土。惊犬何曾吠暮村，多材已觉登天府。后来明珠归海东，野鸥摇荡月朦胧。画船尽日载歌舞，满眼娇云花斗红。娇云满眼观不足，绿柳新蒲戏双玉。公子新裁描绣衣，馆娃学写连珠曲。曲谱渐繁愁渐多，夕阳流水竟如何。一朝万事随转烛，伐鼓鸣钲战舰过。战舰飞来截湖水，綵帜牙樯半空起。列郡摧残灰烬馀，生民痛死沟壑里。老翁既言长叹嗟，侧身摇望日西斜。杀气凭陵氛翳合，散为愁云东向遮。我闻老翁如此语，暂尔停舟坐修渚。圣人有作朝明堂，五日一风十日雨。古来治乱信有时，天运岂以人力为。终见明珠出海底，致彼俗尚还熙熙。翁闻我言不肯住，浪采蘋花入云去。回看天地两茫茫，欸乃酣歌隔烟树。"}