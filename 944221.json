{"id":"944221","title":"赠画士龚子","dynasty":"宋","author":"陈造","text":"古人论画索画外，世俗区区较形似。眼明亦有可人者，龚子画形兼画意。秋兰春蕙相与芳，梅花照影生暗香。倚烟映雾各夸嫭，并作短轴供宝藏。斩新雪色三丈壁，胜日烦渠挥淡墨。楂牙老树对丑石，龙腾兽伏起恍惚。松底跳波隐隐轰千鼙，石间横斜风竹相因依。长翁雅趣在水竹，新开湖南规办五亩绿。此松此石偕四友，身未出门先在目。暮年供给良易足，龚子惠我真绝俗。万钱酬赠不颔颐，新诗渠能饱君腹。平生好事吾屡空，龚子好事未后翁。藏诗宝画从人笑，与子把玩无终穷。"}