{"id":"1130751","title":"送赵户部迎侍回朝","dynasty":"宋","author":"韩淲","text":"朝回日日晓莺边，宝带春风蹙绣鞯。过眼任题红叶句，放怀应点白云篇。沉香亭北宁无地，群玉山头别有天。更向紫微垣内去，衣冠文物是真仙。几年高隐占南池，得路荣观此一时。持节把麾今已了，握兰簪笔未为迟。暂来旧里欢迎侍，便立新班好论思。莫论山人在空谷，为公猿鹤伴参差。"}