{"id":"1104630","title":"迎奉圣像四首 玉皇位。","dynasty":"宋","author":"郊庙朝会歌辞","text":"玉虚上帝，金像睟容。宅真云构，练日龟从。维皇对越，率礼寅恭。灵心丕应，福禄来崇。总化在天，保昌厥绪。降格皇闱，琼轮载御。藻仗星陈，睟容金铸。佑我庆基，宅兹灵宇。烝哉大君，聿怀帝祖。镕范真仪，奉尊灵宇。至感祥开，洪辉物睹。瞻谒尽恭，飞英率土。于显神宗，德洽区中。祥金烁冶，范兹睟容。殊庭胥宇，备物致恭。明威有赫，降福来同。"}