{"id":"1053683","title":"因读黄鲁直所与周法曹诗诗与字俱好以此寄之","dynasty":"宋","author":"孔平仲","text":"鲁直之文如电坼霜开，鲁直之书如雨行冰散。骎骎步骤日加远，与子三年不相见。庭柯未长一尺围，起视孤标插星汉。昨朝诵子所作诗，使我自失长嗟叹。我衰力薄空辛勤，直欲为子焚笔研。此才不使重台阁，四十青衫尚为县。南山积雪玉倚空，高亭压城天北风。安得与子跨飞鸿，与我共哦清景中。锵金纡紫世不空，豪杰卓荦岂易逢。愿言与子长相从，四方上下为云龙。"}