{"id":"769435","title":"水龙吟  平生嗜睡成癖，读天籁集睡词，深有契于予怀者。戏用原韵以志赏心","dynasty":"清","author":"王鹏运","text":"举头十丈尘飞，人閒何许埋愁地。颓然一笑，玉山自倒，春生梦寐。我已相忘，蕉阴覆鹿，槐根封蚁。叹无情世故，仓皇逐热，问谁识，于中味。漫说朝来拄笏，最宜人、西山晴翠。何如一枕，忘机息影，黑甜乡里。万事悠悠，百年鼎鼎，付之酣睡。待黄鹂三请，窥园乘兴，倩花扶起。"}