{"id":"200553","title":"回次妫川大寒","dynasty":"宋代","author":"郑獬","text":"地风如狂兕，来自黑山旁。坤维欲倾动，冷日青无光。飞沙击我面，积雪沾我裳。岂无玉壶酒，饮之冰满肠。鸟兽不留迹，我行安可当。云中本汉土，几年非我疆。元气遂隳裂，老阴独盛强。东日拂沧海，此地埋寒霜。况在穷腊后，堕指乃为常。安得天子泽，浩荡渐穷荒。扫去妖氛俗，沐以楚兰汤。东风十万家，画楼春日长。草踏锦靴缘，花入罗衣香。行人卷双袖，长歌归故乡。"}