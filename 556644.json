{"id":"556644","title":"燕歌行二首 其二","dynasty":"明","author":"宗臣","text":"秋山摇落秋夜长，皋兰寂寞被凝霜。中夜起视明月光，蟪蛄蟋蟀鸣我房。良人远游在他方，道路一望阻且长。闻君有期归故乡，为君旭日修新妆。锵锵佩环曳鸣珰，盈盈移步来中堂。望君不见心彷徨，不觉泪下沾衣裳。忽见云间双凤凰，长天万里同飞翔。安得羽翼同颉颃，延颈悲鸣到君傍。"}