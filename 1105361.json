{"id":"1105361","title":"入村","dynasty":"宋","author":"方岳","text":"十日春霖一日晴，打包作意办山行。月明夜半雨声急，不道老天无十成。山深未必得春迟，处处山樱花压枝。桃李不言随雨意，亦知终是有晴时。闭门觅句每无悰，句在茅茨烟雨中。和烟和雨收拾取，等晴却写与东风。宿雨初晴晓日晶，弥川满谷白云平。烂银堆里素螺髻，画出江潮万里横。"}