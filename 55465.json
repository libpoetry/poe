{"id":"55465","title":"观潮歌·鸡声喔喔天未明","dynasty":"明代","author":"史鉴","text":"鸡声喔喔天未明，大家尽说观潮行。骑舆徒步相&lt;辶合&gt;遝，袨服靓妆街市盈。江头日高潮未生，秋风猎猎笳鼓鸣。美人狎坐临前楹，娇歌宛转调鸣筝。须臾欢呼笑相指，一线遥从海门起。潮头崛起高于城，万雷齐轰骇人耳。排山倒海天欲倾，回波激射奇态生。两阵合战兵力劲，戈甲晃晃秋空明。群儿弄水夸巧捷，撇旋蹙踏如浮萍。人言潮来信有时，我言潮来不可期。君不见胡马营沙人有待，潮乎此时信何在。徒劳日后来不休，万古莫洗钱唐羞。"}