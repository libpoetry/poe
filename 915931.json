{"id":"915931","title":"题浏阳县柳仲明致政云居山书院","dynasty":"宋","author":"杨万里","text":"云居山高三万尺，下插浏江上撞日。柳下和风百世师，有孙避地来筑室。奕叶隐居三百年，栽桃种杏今满川。当家相传一破砚，此外文字九千卷。旄头毕方书散亡，维仲明父再耿光。木叶衣裳野蕨肠，牙签玉轴还堆床。更于山下起高阁，竹户松窗照林壑。阁上诸郎夜诵声，太一真人降云鹤。向来有子中文科，泮宫弹琴咏菁莪。柳氏门闾人刮目，仲明依旧一渔蓑。"}