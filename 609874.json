{"id":"609874","title":"点兵行","dynasty":"明","author":"韩上桂","text":"频频听点兵，点兵声满衢。问渠何所去，去去阴山隅。阴山逾万里，临行缓斯须。往年戍海南，今年戍海北。边圉久用师，致死出微力。东家往月行不归，但闻短兵初合围。西家壮男今又发，弱毛黄口新裹发。顾我萧条一老丁，年过五十发星星。生归恐已逾老丑，死去便尔填沧溟。沧溟水深波灭没，处处营头看苦月。秦皇汉武昔平胡，天阴风雨声呜呜。"}