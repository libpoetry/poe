{"id":"812152","title":"次韵谭仲修同年古意","dynasty":"清","author":"孙德祖","text":"乍可种合欢，不愿采将离。与君缠绵意，续续春蚕丝。欲妆妆镜黯，天涯一何远。陌上花乱飞，君归一何缓。去日复来日，自怜容鬓非。知君心不改，犹著去时衣。阿侯如妾长，君来应不识。宛转文锦襦，是妾机中织。与君始结发，画妾蛾眉长。妆成相媚悦，携手登华堂。翘翘翠云冠，皎皎明月珰。怜君抱美玉，三岁怀中藏。拔我头上钗，珍珠十二行。为君缀锦鞯，送君结客场。铅华从此洗，寂寞掩幽房。君看缕金裙，摺破双鸳鸯。"}