{"id":"633462","title":"寄澹和尚","dynasty":"明","author":"释今无","text":"五羊仲春廿有一，韶阳又隔十四日。安危山上知若何，悲凉此处苦已极。平生几度逢剧乱，烽火每每烧颜色。传闻六县亦多盗，钩连蛮峒如豺虎。宛同水寇恣劫杀，不抢仁化抢下富。梦觉关前虽未来，海螺岩上当先怖。雷峰殿外筑层城，吹竹鸣金昼夜惊。高挂蒲团无祖意，空令胸次有刀兵。四郊城内人民失，月中盘米收不得。半生精血已消磨，一掌祇园难建立。我欲还披百结衣，近来公瘦或稍肥。人行须便寄一纸，不久应同话翠微。"}