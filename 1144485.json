{"id":"1144485","title":"乙巳邵武建宁夜坐书呈诸公","dynasty":"宋末元初","author":"陈普","text":"欲图麟阁终形役，不过虎溪还事烦。但向暑来寒往处，十分磨铝要无痕。匝地弥天日用常，寂然不动已洋洋。但令正气无参杂，立见岐山叫凤凰。东家丘蓄缘何息，百里奚牛为底肥。自得三人虽损一，此心到处物无违。鹡鸰翡翠各毛衣，未有丝麻亦衣皮。白昼不冠对妻子，要令天地撤方维。敬身天不宽曾子，白眼人当杀嗣宗。林下脱巾仍露脚，青云白石肯相容。一合乾坤贮鬼神，入虚何敢谓无人。暗中射鲋谁知见，绕市青衣说与人。南面弹琴陈蔡饥，不停昼夜迭相催。鸤鸠欲一无容伪，兄弟一家分受之。高宗诚实梦傅说，傅说何尝梦高宗。鲐背图形满天下，柴门不启睡方浓。长沙太傅便叹息，华州司功辄发狂。持此身心上天去，更无可答万夫望。寄笺遥问两司命，曾遣千金慰执鞭。抛却一川风月去，高车驷马定何年。求鱼指鹿共诬天，驷马嘶声更可怜。不下但嗔机上嫂，中庭犹有泪如泉。父母何曾使我瘉，自将身去徇尘埃。孔颜思孟老庄释，万语千言唤不回。投灯飞烛未为愚，接迹纷纷是可诛。缘木得鱼还有样，便教焚却孔明庐。气云汗雨揉黄埃，不是天驱地使来。莫恃慈亲无杀子，害仁已甚必为灾。盱豫悔成缘悔迟，往蹇来反又何疑。鸡鸣一念清如水，正是籧篨可俯时。山龙火藻舜所置，六合可无纲与维。有室有家万心愿，圣门大禁在钻窥。金明池上绿衣儿，燮理阴阳焉用之。建国立家真可怪，不栽梓漆与桐椅。棘围木栅试文章，先把公卿作寇攘。往事如斯能不咎，未容尽付与斜阳。深山夭矫老风霜，自是光明好栋梁。不待万牛拖挽去，不如僵柳与枯杨。如山似岳起烟云，争柰根资故未纯。整顿乾坤成万类，要还林下洗心人。"}