{"id":"51204","title":"春溪聚禽图","dynasty":"明代","author":"吴宽","text":"春溪远发春山中，一夜好雨溪流通。绿波泛涨渺无际，但见桃花千树红。鸳鸯鸂鶒何容与，散乱中流锦为羽。仓庚独似避游人，去踏花枝落红雨。草深哺子芳洲晴，叶暗仍闻求友声。展图便有会心处，放棹欲作春溪行。玄裳缟衣彼何者，为恋高松倚平野。莫论鸿鹄志安知，名字俱摽在《埤雅》。"}