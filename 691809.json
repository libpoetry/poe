{"id":"691809","title":"纪变二首","dynasty":"明","author":"李梦阳","text":"元年建申月，慧出扫寒芒。势掩旁星布，光于中夜长。连斥竟大老，密奏合文昌。台以司空坼，星知上将亡。流通人事迩，仁爱帝心藏。忽忆临崩诏，看天泪数行。太白今宵见，光芒何太明。经天复昼见，国茌且胡兵。度影休衔阙，低空幸隐城。天高听亦下，人胜运须更。避殿惟皇切，推轮遣将诚。羯奴行就缚，飞慰谅闇情。"}