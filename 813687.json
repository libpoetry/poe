{"id":"813687","title":"上元曲","dynasty":"清","author":"杨宾","text":"谁道今宵是上元，城头画角不闻喧。相看独有天边月，万里迢迢照塞门。皂帽蒙头犯朔风，醉中踏月过城东。无端猎火原头烧，错认龙镫挂碧空。夜半村姑著绮罗，嘈嘈社鼓唱秧歌。汉家装束边关少，几队□儿簇拥过。剪纸为镫号牡丹，西关爆竹似长安。谁家年少黄金勒，醉里垂鞭处处看。销金罗帕粉花香，蟒幅齐肩锦绣装。百病年年行走惯，阿谁打滚到沙场。"}