{"id":"550487","title":"饮黄白仲娑罗馆兼柬屠纬真使君","dynasty":"明","author":"徐熥","text":"主人避客栖空谷，长日柴门稀剥啄。我来欲證大因缘，袖中片刺烦童仆。仓皇倒屣出相迎，青眼相看无世情。狂来叱咤千夫废，醉后雄谈四座惊。吾曹本是玄都客，当日同因酒过谪。行满何须恋世缘，功成依旧归仙籍。色相由来非我身，凡夫谁识有真人。片时结搆成炉鼎，一粒玄珠守谷神。仙师授我还丹秘，逢人岂肯轻开示。能将神气返虚空，自有灵光照天地。黄白仲，屠纬真，暂时踪迹落红尘。何时打得虚空碎，同出青天驾鹤轮。"}