{"id":"826234","title":"百字令·题杨铁夫画象，铁夫近结茅大屿山，专修净业，并刊所作双树居词","dynasty":"清末近现代初","author":"叶恭绰","text":"颀然一叟，算卌年吟弄，几番风月。减字偷声余事耳，未碍蒲团生活。过眼空花，打头急浪，此境何曾夺。装成七宝，更无遗憾毫发。却念孤屿栖迟，维摩丈室，仿佛那延窟。兜率海山凭位置，终见云飞大豁。七尺昂藏，千秋怅望，所向无空阔。妍皮痴骨，任他摸象人说。"}