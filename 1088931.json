{"id":"1088931","title":"劝农以湘波不动楚山碧花压阑干春昼长为韵得干字","dynasty":"宋","author":"张孝祥","text":"积雨已连月，长沙尚春寒。今朝定何朝，唤客来江干。问讯湘西寺，雾重江漫漫。聊须万斛舟，渡此千尺湍。老松如相迎，翠落头上冠。却望城中花，宝髻垂珠鬘。劝农有故事，般乐非所安。薄晚会春园，老稚随马鞍。彘肩侑尊酒，呼唤来同盘。从容及鄙事，尔汝开心肝。我是耕田夫，偶然此为官。饱不知稼穑，愧汝催租瘢。愿言各努力，长年好相看。"}