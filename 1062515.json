{"id":"1062515","title":"月中观梅花怀月上人","dynasty":"宋","author":"谢逸","text":"梅清不受尘，月净本无垢。微风更解事，排遣香入牖。倏思阿明语，清与此花偶。天资已超轶，况得善师友。洞然胸明白，欲扫不容帚。客来相视笑，不知语出口。平生憎俗人，未语辄先呕。不逢屈突生，宁食艾三斗。乃知我辈中，如师亦稀有。但想月中梅，作诗清如昼。"}