{"id":"165427","title":"和王仲甫病暑","dynasty":"宋代","author":"晁补之","text":"吴邦惮暑如蜂虿，河曲还遭长日晒。蔗浆金碗赖蠲烦，内托潜阴数为败。黄昏乍快风吹发，驱拊蚊虻坐明发。青衫主簿气如云，茂陵无事悲消渴。茫洋河伯何为者，两涘无因辨牛马。何生狂梦涸归墟，喉舌汤汤未劳泻。能来一嗽华池津，七碗清风立有神。更寻齿下微妙诀，遣君体适仍魂平。案头白纸如堆雪，人事纷纷日将月。与君未遇尤四时，利害相磨生内热。"}