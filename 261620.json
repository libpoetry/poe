{"id":"261620","title":"沁园春·用韵追和邱琼台责高宗杀武穆","dynasty":"清代","author":"丁之翘","text":"狱决风波，功隳沙漠，往事堪哀。当朱仙兵进，犁庭指日；却因何故，叠召金牌。桧纵营谋，俊虽党恶，皆以昏庸种祸胎。思恢复、叹十年之力，一旦成灰。吾为探出私怀。恐驾返徽钦忌且猜。任中原躏蹂，姑为退避；淮南猖獗，慢自延挨。内溃奸徒，外讧强敌，义士忠臣安在哉？罪之首、出皋亭降表，恨与山堆。"}