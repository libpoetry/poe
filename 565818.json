{"id":"565818","title":"凤凰台歌送顾布政华玉之武林一首","dynasty":"明","author":"黄省曾","text":"凤凰台前动春草，春风吹拂金陵道。白鹭亭边挂短杨，清溪阁上啼芳鸟。吴中顾荣如谢公，东山抗步红霞表。花开绮岸延举觞，云落清窗照挥洒。去年予作秦淮客，新秋梧桐汉楼碧。秦淮浮我鹦鹉杯，明月六龙齐下食。江流东西别几时，帝为苍生起安石。仙舟过泊姑胥台，相逢谈笑明星夕。临川悠悠送公去，祖饯倾城垂柳处。伐鼓扬旌适武林，天涯怅望桃花树。飘飘揖谢凤凰台，凤凰青山湖上开。凤凰南飞五云远，十一海郡皆春回。行看振羽凤楼上，御苑应歌凤鸟来。"}