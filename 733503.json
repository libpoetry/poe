{"id":"733503","title":"寄倪闇公汪舟次两翰林","dynasty":"清","author":"黎士弘","text":"细数平交真尔尔，我记汪子与倪子。倪子恢奇磊落人，驱毫使墨如烟雨。万卷读破龙威篇，廿年久贵长安纸，晚交汪子章江上，珠光剑气䁥相向。我宰山县苦低眉，君临溪阁时微叹。三日两日走尺书，赖手清篇情肮脏。契阔经年限南北，不见故人好颜色。前秋我始渡江归，一读除书屐齿折。岂因王贡侈弹冠，祇爱枚贾车连辙。大液池头清似玉，圣人宏网收鸿鹄。耐饥且索东方米，时清肯费景文烛。昌黎好在续长编，未要柳州书屡促。忽忽怀今转念昔，天寒雪大酸风急。睛鹤久看沙苑飞，顾曲亭荒新燕入。何不早贵十年前，见君并辔传呼曰。短章写就特寄君，知君执卷挑灯立。"}