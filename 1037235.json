{"id":"1037235","title":"洞仙歌","dynasty":"宋","author":"柳永","text":"乘兴，閒泛兰舟，渺渺烟波东去。淑气散幽香，满蕙兰江渚。绿芜平畹，和风轻暖，曲岸垂杨，隐隐隔、桃花坞。芳树外，闪闪酒旗遥举。羁旅。渐入三吴风景，水村渔浦。閒思更绕神京，抛掷幽会小欢何处。不堪独倚危楼，凝情西望日边，繁华地、归程阻。空自叹当时，言约无据。伤心最苦。伫立对、碧云将暮。关河远，怎奈向、此时情绪。"}