{"id":"905298","title":"酹江月/念奴娇 其二","dynasty":"宋","author":"李好古","text":"平生英气，叹年来、都付山林泉石。不作云霄轩冕梦，只拟纶竿蓑笠。见说湖阴，飞飞鸥鹭，半是君曾识。梅花时节，试来相与寻觅。休谩汨没尘埃，浮生能几，镜里催华发。趁取尊前强健在，莫负花前倾碧。自遣长须，亲题短句，去约萧闲客。休教惆怅，梅花飞尽寒食。"}