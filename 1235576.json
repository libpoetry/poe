{"id":"1235576","title":"挽郁谦德处士","dynasty":"元","author":"成廷圭","text":"身阅升平近九旬，至今谦德动朝绅。眼前耆旧无多传，乱后交游复几人。龙顾青山开宅舍，鹤归华表离风尘。荒原来见兵麾息，相从灵车泪满巾。白首其如死别何，临风老泪若悬河。耆英社在晨星少，禅智山空夜雨多。薤露莫悲人换世，桑田曾见海生波。殡宫空对棠梨发，更拟重携浊酒过。"}