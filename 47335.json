{"id":"47335","title":"孤儿行·蓬头皲足谁家儿","dynasty":"明代","author":"刘基","text":"蓬头皲足谁家儿，满面尘埃双泪垂。爷娘弃我不待老，骨肉无人但兄嫂。两身一气不相知，陌路茫茫向谁道。清晨采薪日入归，残羹冷饭难充饥。欲言问兄兄不顾，嫂是他人更奚诉。人生一世为弟兄，同根自合同枯荣。爷娘在日曾眷恋，愿兄回看死人面。"}