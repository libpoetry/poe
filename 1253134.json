{"id":"1253134","title":"神弦十一曲 圣郎","dynasty":"元末明初","author":"张宪","text":"双头牡丹大如斗，簇金小帽银花镂。绿斗长眉丹激唇，白马黄衫灌江口。平头奴子金丝发，六尺竹弓开满月。神獒帖尾卧床前，顽蛟尚染刀镮血。灵风飔飔石犀吼，吴船楚舵纷搔首。红云忽报七圣来，蜀波水色浓于酒。香炉盘盘青雾起，灵帷撒动金钱纸。练带斜垂八尺冰，缠项白蛇神色死。青溪小姑双露乳，起著神衫代神语。花裙绣裤蹋旋风，双袖翻飞小蛮舞。西山日落云冥冥，金龙画烛灯光青。土妖木魅作人立，古壁空廊闻履声。繁弦嘈杂社鼓吼，体挂羊肠磔牛首。扶神上马送神归，老狐醉卧檐前柳。洞庭八月明月寒，湖龙捧出玻瓈盘。湖风忽来浪如山，银城雪屋相飞翻。白鼍树尾月中泣，倒卷君山轻一粒。浪花拍碎回仙楼，万斛龙骧半天立。雨师骑羊轰昼雷，红旗照波水路开。青娥鬒发红蓝腮，紫丝络头垂黄能，《神弦》调急龙姑来。"}