{"id":"1219803","title":"香雪壁","dynasty":"元","author":"陈樵","text":"我欲借君香雪之素壁，障予山中玉雪之空亭。亭空壁素了无物，惟见虚白一色洞杳冥。宴坐契元始，忘世兼忘形。嗤彼尘俗人，两眼那能清。蓬莱之山仙子窟，玉作楼台银作阙。岂无瑶草弄朝烟，亦有琼花迷夜月。羽衣道士乘素鸾，引手招我青云端。翩然高举游八极，下视五岳烟雾何漫漫。"}