{"id":"973663","title":"九月晦日舣舟浴于昭真既罢同方元直成父弟儿侄游徐岩南禅之新亭已乃绝溪而还","dynasty":"宋","author":"赵蕃","text":"客子下水船，幽士登山屐。二事莫与谋，聊复尽此日。山房富薪水，泥墐仍纸羃。沈痾快一洗，清吹生两腋。徐岩旧所访，举步能历历。树树虽剪伐，苔藓更襞积。盖可买以居，惜哉无巨力。旁谁斫幽径，复道精庐立。新亭踞其上，远水山四壁。骤来落日挂，忽去昏鸦集。不惟我友俱，携子仍弟侄。民生固常苦，此适未易得。物役不可留，溪流还汰击。"}