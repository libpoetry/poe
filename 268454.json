{"id":"268454","title":"高阳台·和茗簃韵","dynasty":"现代","author":"吴昌绶","text":"曾未离茵，何尝坠溷，飘零漫怨韶华。已谢还开，东风自换年涯。灵香夜爇梅魂醒，又繁枝、密蕊交加。莫随他、飞絮悤悤，沦落同嗟。佩环月下伤幽独。爱燕支山近，渲染晴霞。梦断江南，昭君笑惯胡沙。海棠未老新妆靓，更休怜、故国山茶。愿东皇、尽刬愁根，再茁情芽。"}