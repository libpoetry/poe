{"id":"789272","title":"笛家 同敬立、甸威踏春北山，小憩兴福寺","dynasty":"清","author":"王策","text":"酒不袪愁，书偏引睡，且携胜友，青鞋布袜寻山去。轻盈远水，淡冶晴峰，风流宛似，晚唐诗句。扑蝶光阴，听莺心事，那忍相孤负。看纷纷，斜阳里，一片饧箫社鼓。徐步。松边柳下，香丝丽玉，翠羽娇霞，乳燕翻风，新花点树。更爱、石势象狮腾踏，野色烟云吞吐。兴到将阑，苍然幽翠，渐近招提路。入门坐，觉山情一变，忽如太古。"}