{"id":"1174495","title":"梁秀才以早春旅次大梁将归郊扉言怀兼别示亦蒙见赠凡二十韵走笔依韵","dynasty":"唐","author":"杜牧","text":"玉塞功犹阻，金门事已陈。世途皆扰扰，乡党尽循循。客道难投足，家声易发身。松篁标节晚，兰蕙吐词春。处困羞摇尾，怀忠壮犯鳞。宅临三楚水，衣带二京尘。敛迹愁山鬼，遗形慕谷神。采芝先避贵，栽橘早防贫。弦泛桐材响，杯澄糯醁醇。但寻陶令集，休献楚王珍。林密闻风远，池平见月匀。藤龛红婀娜，苔磴绿嶙峋。雪树交梁苑，冰河涨孟津。面邀文作友，心许德为邻。旅馆将分被，婴儿共洒巾。渭阳连汉曲，京口接漳滨。通塞时应定，荣枯理会均。儒流当自勉，妻族更谁亲。照瞩三光政，生成四气仁。磻溪有心者，垂白肯湮沦。"}