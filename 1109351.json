{"id":"1109351","title":"咏史","dynasty":"宋","author":"刘攽","text":"原尝四公子，养徒各三千。金玉弃如沙，快意当目前。好士要尽心，安知悉英贤。虽非霸王资，豪气故翩翩。生为战国雄，死亦名千年。晋重未反国，曹郑方接连。靳惜粪土间，不能捐一钱。宗社几不食，恶名高属天。山枢刺昭公，死矣悲宛然。如何万乘邦，徒为人所怜。秦兵谋大梁，决河灌夷门。百万皆为鱼，闾里无一存。不用无忌谋，人人皆有言。天方纵秦毒，荡涤乾与坤。虽得阿衡佐，谁能救崩奔。政先趣嬴祸，指鹿遂亡秦。翟义为汉谋，摄省因即真。为忠岂不难，杀身亦已仁。天道良悠悠，成败难重陈。不见商山翁，采芝乐全真。羽翼安储皇，天子不得臣。"}