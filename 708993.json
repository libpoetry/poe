{"id":"708993","title":"摸鱼儿  济武同诸君过饮倦圃三叠前韵","dynasty":"明末清初","author":"曹溶","text":"偶携壶、空明小径，背时偏有微思。黄鹂两两啼初罢，门外雪翻波驶。咸集矣。任脱帽乔柯，濯足阶前水。白蘋香里。更越濑经寒，吴湾度夏，从此绝分袂。欢相接，通德真惭记里。筼筜凤到生米。休嗤下国舆图俭，五岳中心崇起。添快事。堪借得、夷光歌舞深宫醉。悠然谩寄。只左掘陶泓，右倾凿落，斯世本无繫。"}