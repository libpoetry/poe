{"id":"1252371","title":"次雪鹤生诗韵二首 其一","dynasty":"元末明初","author":"张昱","text":"北窗昼眠惊叩门，诗筒远寄愿所闻。太学郑虔固三绝，小字李潮仍八分。湖上好怀非往日，枕边残梦是行云。两年屡有清游约，几似空言以属文。雄鸠鸣雁即天涯，未觉蓝桥去路赊。夜枕不迷蝴蝶梦，春衫深染石榴花。千钟纵意伯伦酒，七椀清心谏议茶。错向墙头窥宋玉，风光元在鲁东家。"}