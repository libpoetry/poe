{"id":"811829","title":"庚子秋金丈溎生以冰泉集索和时有谓伯兄葆真已遭拳祸者集中有伯兄书后一篇读之增痛","dynasty":"清","author":"刘树屏","text":"漫叟一亭古，琴尊续旧游。风泉满清听，天地入高秋。茶味静中永，诗魂醉里收。苍梧故炎徼，胜迹待冥搜。粟香披大集，名下固无虚。老去宦情淡，归来尘事疏。招邀书画舫，卜筑水云居。我欲图蓑笠，持竿逐老渔。伯氏文章伯，惊心汗漫游。临歧才一瞬，小别竟千秋。荔薜魂无语，榛荆骨未收。名山傥不朽，遗箧忍重搜。风尘正澒洞，畿甸况空虚。白挺交衢乱，红镫闪月疏。土沙卿相血，豺虎帝王居。重我鸰原痛，张图问野渔。"}