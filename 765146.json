{"id":"765146","title":"种松谣","dynasty":"清","author":"张晋","text":"我不愿种桃李花，春风已老空咨嗟。我亦不愿种杨柳，飞絮频沾大道泥，长条折尽离人手。昨夜深山吼雷雨，蛟龙怒斗争掀舞。风驰电激欻然收，断甲遗鳞齐入土。眼前突兀化作松，虬枝铁干翻游龙。呼童汲井竞灌溉，盛夏谡谡摇清风。广庭皎月明如水，老鹤叫月舞不已。清影须从拂地看，惊涛直欲凌空起。自笑支离不世情，愿随辟谷学长生。披襟独坐松阴下，还向松根乞茯苓。"}