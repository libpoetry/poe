{"id":"1248668","title":"楚州旧将歌","dynasty":"元末明初","author":"陈基","text":"楚州旧将守楚城，身与群凶殊死争。父母遭烹妻子戮，终天之恨何时平。近从王师却征楚，归寻父母身死所。忍疼刺血渍白骨，髑髅无言泪如雨。烹父之卒今尚存，恐惧复雠前自陈。将军谢卒汝勿畏，我志为国非为亲。群凶所重在其首，汝辈区区复何有。若令歼戮止渠魁，亲骨有知当速朽。将军将军孝且忠，天地有尽悲无穷。吾闻古有王陵母，仗剑杀身成汉功。"}