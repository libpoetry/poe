{"id":"970862","title":"沁园春 其二 寿朱漕正月初八","dynasty":"宋","author":"赵福元","text":"斗柄御寅，序启苍涂，气转洪钧。正乾坤交泰，圣贤相遇，风声虎啸，雾滃龙兴。华渚流虹，璇枢绕电，期迈三朝嵩降申。真希有，庆吾皇万岁，重臣千春。枫震宠数来频。绾叠组累累辉楚城。看袍将赐锦，带仍佩玉，十行丹诏，单骑红尘。入赞中兴，泰阶上宰，寿域八荒歌太平。运化笔，管烘□桃李，又一番新。"}