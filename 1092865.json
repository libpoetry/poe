{"id":"1092865","title":"王教授将考试它州偶得五字送之","dynasty":"宋","author":"韩淲","text":"常年寡游从，所值必名胜。历谈或忘言，分袂每败兴。旁观固多贤，此唱彼不应。十手竞讥笑，薰莸亦其称。岂谓落市朝，失马同堕甑。栖迟理旧庐，竹几得深凭。君侯意有馀，能来步幽磴。譬如须陀洹，果位当自證。可无一言要，开我所愚懜。相看檄司文，何由驻征镫。无酒信云乏，有酒又若剩。积雨凉气新，老病眼空瞪。"}