{"id":"702360","title":"送陆顺之赴南京户部主事","dynasty":"明","author":"程敏政","text":"征辔纷纷罥柳枝，喜君今日拜恩辞。短亭残暑仍挥箑，久客多情屡荐卮。辇下文章推甲第，江南财赋属留司。两京子部皆珍选，好在诸贤答盛时。不须挥手听离歌，此到南都仅月过。丛桂再开新府次，棣棠应发旧厅阿。家常问讯通邮近，公暇储书积俸多。小阮相逢烦致语，东朝虚席候鸣珂。"}