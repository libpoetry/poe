{"id":"830710","title":"游栖贤寺","dynasty":"清末民国初","author":"易顺鼎","text":"山响溪所为，兼以雨鸣叶。鬓外如已秋，凉痕在双颊。荦确石磴古，客步履蹀躞。林随大壑转，径与奔湍接。澄潭绿涵空，俯视戏鱼妾。玉渊阻磐陀，草际成暗涉。栖贤昔雄刹，佛力久疲苶。寺门虚无人，寒此松万鬣。啼树惊早蝉，依花感迟蝶。残僧三两辈，为我启箱箧。画图天人师，龙象犹震响。更倾频伽瓶，舍利发可贴。想见毛孔中，四大海水摄。试观起灭云，旋失屏风叠。幻幻真亦幻，屡劫同一霎。冥思触悲悟，广殿风猎猎。却寻前路归，冲泥湿幽屟。"}