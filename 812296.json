{"id":"812296","title":"湘山寺","dynasty":"清","author":"汤右曾","text":"花雨飘宝幢，微风韵塔铃。驯鸽上斋钵，老僧间诵经。客子入门来，佛镫晚荧荧。被径蔓萝葛，闻香启幽扃。法界优昙华，三岁始一零。寺有千日莲，三年一开落。廊深苔藓古，地僻草木灵。缅惟咸通来，日月如奔霆。颀然金粟老，仿佛长眉青。林喧鸟知曙，钟殷寺初晓。踏石穿烟霏，屈曲罗翠筱。暗泉寻石罅，海眼逗云表。湘流去逶迤，青山明镜绕。云重岩岫复，水远凫鸥小。平生慕跻攀，志与禽向矫。香门昨夜梦，一去坠缥缈。怅焉解缆行，飞鞚尚林杪。"}