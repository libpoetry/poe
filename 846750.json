{"id":"846750","title":"满庭芳 寿枢密孙七月廿六","dynasty":"宋","author":"无名氏","text":"彭郡宗盟，屏山德裔，儒科闻望流传。不贪世禄，雁塔占先登。锦绣文章瑞彩，若披云、快睹青天。称觞日，蓂留四叶，葵菽正宜烹。星枢，方上应，推君甲子，好问绛人年。更遐龄多祝，五福兼全。此去沙堤步稳，调金鼎、衮绣貂蝉。人皆仰，一门相业，清白子孙贤。"}