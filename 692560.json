{"id":"692560","title":"蒋隐溪挽辞","dynasty":"明","author":"杨士奇","text":"顾瞻兮堂前，卷帷幕兮藉兰荃。陈清醑兮载肥鲜，韵悲管兮切哀弦。凄风激兮棂轩，云黯黪兮灵来旋。恍如睹于形色兮俨若聆夫笑与言，言可聆兮意不传，怅思公兮临几筵。北风凛凛兮天雨霜，木叶脱落兮百草黄。翩铭旌兮辞高堂，岂灵车兮秀冲冈。蒿里歌兮哀以伤，玄室一閟兮夜甚长。魂渺渺兮何方，螺山崔崔兮螺川汤汤。青原与白鹭兮郁相望，怅思公兮游故乡。玉佩兮琼琚，霓衣兮霞裾。秉元化兮握灵枢，列缺从兮丰隆趋。倏阴而阳兮忽卷而舒，睨视浊世兮如污渠。飘然乘风兮凌太虚，参王乔与韩终兮列仙为徒。游紫微兮帝之都，怅思公兮邈天衢。"}