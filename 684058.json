{"id":"684058","title":"风寒济南道中兀坐肩舆不能开卷因即事戏作俳体六言解闷数之政得三十首当唤白家老婢读之耳","dynasty":"明","author":"王世贞","text":"有论已乖养性，无书自成绝交。且从李耳视舌，不与陶潜斗腰。狗监故知犬子，太玄自守童乌。任他出山小草，甘老东吴菰芦。爱弟策名京兆，严君奏捷未央。不才也能随例，年年管领长枪。无思无为足矣，不笑不取何居。生儿但识丁字，慎勿读父之书。但誇酒贤酒圣，莫论钱愚钱神。为龙为蛇亦可，应牛应马谁真。小驿残茅短篱，偶尔浊醪一卮。却似区区天地，野夫寄此何为。趋府不休自怜，人生几许流年。不羞挂名牛后，所恨望尘马前。丈人石畔云起，女郎峰头雨来。可怕千秋望断，只愁风横吹开。薄薄斜阳剩照，辉辉残雪留姿。天公任汝搬弄，毕竟能过几时。贺监八旬舍宅，白傅六帙分司。那知七百年后，笑杀李家小儿。莫言无下箸处，二十七种菜鲑。自劝自斟佳客，一丘一壑人家。何用劳他白仆，唤来将伴朱提。去日薰莸莫恨，到时还隔云泥。袖中束书数卷，车后挂酒一瓢。任尔风尘度日，犹胜政府逍遥。哥舒明驼难得，道将快牛未逢。借问长安相府，何如兼领司农。檀氏沐猴无怪，谢郎鸲鹆更工。为语当筵鲍老，莫笑钦明八风。华不注何崎嵚，青天削立峰岑。寄语三周铁骑，其如一杖登临。饭罢从容扪腹，汝胡许大乃尔。诗书淘洗欲尽，空空如也而已。冠盖人人白雪，生涯处处青山。莫怪攀龙任诞，王生犹落人间。离骚未称佳士，庄叟竟不异人。乞取楞严一卷，消除几日残春。欲雪千山自暝，将风万树知寒。偿债半生车马，误人一世衣冠。衣冠是处故人，不如一吴国伦。七品十年不贱，千金片语那贫。翛翛桧栝风紧，蔼蔼桑榆日斜。莫怪牛羊不下，中峰自有人家。曹公治窟何意，丙相问喘莫论。止是输他两吏，歌呼复吐车茵。明年罢官归去，山田不论俸钱。三山六水任意，两粥一饭安眠。车公一言拜相，李广百战不侯。自是人间常事，莫将造物追求。泣麟思凤且止，怨鹤惊猿莫论。问君几许经济，抛掷骠骑车门。既少桓谭数语，又无侯芭一人。胸中万卷何用，到了还他浑沦。何必陶公能赋，杜鹃也归去来。生宁与雀等伍，死不呼鸩为媒。世事一清一浊，人情有爱有憎。胸中八九云梦，何劳琐琐淄渑。富不如贫魏击，生不如死曹涂。片语千秋万古，两袖三江五湖。"}