{"id":"372349","title":"解语花·畦边雉堞","dynasty":"清代","author":"端木埰","text":"畦边雉堞，路绕蛇盘，人入芦中去。未收残雨。驱车处、都似野塘鸥鹭。虚窗共俯。爱千顷、绿烟凉冱。飞画觞，同酹芳醽。清气餐空宇。还为荷华献寿，想红衣青盖，香遍南浦。碧云凝露。浑相赏，谁识个中心苦。移根净土。要世界、熏成兰杜。休但怜，娇脸凝霞，冠群芳仙谱。"}