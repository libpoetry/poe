{"id":"814123","title":"蝶恋花  五月词仍用前韵八首","dynasty":"清","author":"陈维崧","text":"五月荆南梅雨至。好贮天泉，竞涤空斋器。豕腹龙头堆满砌，庭前新改瓶罂肆。溅沫倾珠差足喜。亟唤樵青，活火须先炽。道是茶声还不是，依稀松鬣拿风戏。五月荆南饶好味。笋脯茶油，都上蛟桥市。细切黄瓜凉欲嚏，厨香正熟长腰米。饱饭风前贪美睡。剥啄谁欤，佳客催人起。库里葛衣新岁质，迎宾且学披裘戏。五月荆南花未已。各色戎葵，浓淡摇轩砌。闻道街南花更丽，殷勤乞取三升子。待得明年栽满地。簇绣铺茵，便作花城矣。此是贫家真富贵，人间富贵还如戏。五月荆南新涨至。一片茭芦，总把川光翳。阁外溪风来也未，阴阴先作铿鍧势。水郭涟漪逾十里。买件蓑衣，走入渔翁队。日落笛声篷背起，封侯不换垂纶戏。五月荆南蒸湿翠。墙角苔生，础润垣衣腻。院静日长沈水费，瞢腾兀坐思陈事。忆看京江江万里。烂若银盘，倒插金山寺。雪片崩涛飞彩帜，妙高台下龙舟戏。五月荆南佳节至。角黍堆盘，嫩绿窗前醉。绛缕丝丝斜缠臂，钗符颤罢帘痕碎。五毒罗囊裙带繫。始信人生，骑虎非难事。折得海榴红染袂，蒲根镂作葫芦戏。五月荆南多酒会。蜜蟹糟蛏，新自江船寄。杏酪搅酥偏沁肺，桃膏红透冰瓷内。万事苍茫休问矣。餔啜吾生，此举强人意。闲看雨丝蛛网缀，分明空里穿珠戏。五月荆南秧早莳。黄纸飞来，温语从天至。见说东南民力敝，秋租减半明年事。比屋欢腾还雪涕。只恐来年，还似常年例。我语村农休过计，官家自古言无戏。"}