{"id":"122328","title":"次韵知府王仲行尚书鹿鸣燕古风","dynasty":"宋代","author":"范成大","text":"昔人重远行，供账饯出祖。矧今燕嘉宾，宜有赠行语。府公文章公，青紫拾芥取。联翩二百言，字字劝稽古。戒之书鱼蠹，勉以云鹏举。作霖要实用，洗兵嫌不武。诸生承意气，脱迹蜕农圃。明年一声雷，幽蛰起平楚。班行入鵷鹭，榜贴缀龙虎。回头谢府公，公言非漫与。府公亦庙廊，来莅琼林俎。千载吴趋行，愁绝白紵舞。我闻有此作，病卧嗟未睹。今晨梅驿动，副墨到衡宇。调高瑟音希，芒寒剑光吐。谁云鹿鸣废，正赖广微补。当年群玉会，方驾肃飙羽。倡酬久寂莫，邂逅相劳苦。世故万浮云，交情一旧雨。谁当将诗坛，君实东道主。"}