{"id":"547028","title":"送朱金庭李棠轩二太史奉使册封","dynasty":"明","author":"于慎行","text":"圣朝睦藩服，策命临侯王。近臣发皇邑，于役天一方。行行日以迫，相送上河梁。清葭戾中野，班马鸣路旁。远望长风起，夕雨下沾裳。乐饮未及釂，仆御已严装。征人怀远路，游子望故乡。停舟问沧海，驱马过泾阳。君如双黄鹄，各自东西翔。我如晨明月，望彼参与商。托交固金石，别促会当长。愿言整夙驾，览风陈国章。"}