{"id":"1126692","title":"挽吕东莱先生","dynasty":"宋","author":"黄人杰","text":"夫子来天上，儒宗第一人。英材归乐育，圣学发沉堙。正路方资辟，浇风未及醇。斯文何遽丧，诗笔绝生民。盛德光华阀，高风动九垓。群英倾斗仰，一旦骇山颓。吾道无纲纽，熙朝乏鼎梅。明招涵夜月，忍听晓猿哀。天意高难问，胡为夺巨贤。后生安取正，圣道不容传。感意悲风木，伤心惨暮烟。翩翩丹旐去，徒有泪潸然。忆昨飘零日，徒为梁父吟。一时辱轻信，千里示佳音。方讲门人礼，蒙嘉国士临。一朝遽千古，难保见知心。萍迹来京阙，逾涯辱意隆。剧谈销客气，终月坐春风。岂谓十旬别，俄成千岁终。哀哉不复见，天阔恨无穷。"}