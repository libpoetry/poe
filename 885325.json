{"id":"885325","title":"陪邑大夫登西岘峰","dynasty":"宋","author":"许中应","text":"晴暾发轻暑，惠风荡繁林。驱车青郊路，举跐西山岑。随流玩回转，就阴便清深。子规续哀响，仓庚流好音。侧径既窈窕，层崖亦岖嵚。石泉漱琼瑶，松风戛璆琳。云间渺虚旷，恍若韶濩临。水乐名其亭，上有坡仙吟。泉甘瀹新茗，芹香侑清斟。攀跻岂不劳，景胜忘所任。夕阳忽在山，清兴浩难禁。山灵应有约，何时重来寻。"}