{"id":"772087","title":"久旱得雨，霁后周涉园池，乘兴吟示松潭广文","dynasty":"清","author":"林占梅","text":"一雨新众绿，草木知来苏。荣滋欣满目，密筱连平芜。负耒亲巡历，曲径行萦纡。栽竹补篱落，引泉通园厨。花好当我槛，风凉快我躯。跣足豆棚下，溽暑倏然无。即事多欣赏，歠茗同追呼。人生贵适意，意适情自娱。何必慕富贵，金张与陶朱。匆匆扰扰间，终日奉驰驱。堪嗤世上人，病此心不殊。我慕香山老，到处无嵚?。利禄不营谋，权势不争趋。优悠居里道，歌舞园亭俱。退老乐天年，清福人莫逾。本其能知足，平生多欢愉。历数诗人中，惟公高且孤。举此示同调，岂以我为愚。"}