{"id":"464911","title":"水调歌头 甲午中秋用东坡韵","dynasty":"当代","author":"金问泗","text":"今夕复何夕，圆月挂中天。世间多少思妇，凝望怨流年。药被嫦娥偷了，树被吴刚斫了，仙境耐高寒。神似到天上，身却在人间。露侵袜，蛩咽砌，最难眠。夜深私祝团圞，似月缺还圆。酒试薄醨醇酎，衣称环肥燕瘦，何事得双全。翠袖凭栏久，犹自羡娟娟。"}