{"id":"1113263","title":"长沙遇雪赠何待制二首","dynasty":"宋","author":"张舜民","text":"初过湖南正惨悽，朔风边雪远相随。林欺橘柚看零落，岸拆蒹葭倚倒垂。可是辋川真入画，须教梁苑遍题诗。莫言北客都无有，且与湘人当土宜。由来地气本无天，致感中和报有年。拂槛穿帘初学舞，萦风带雨不成团。清光并入书仙府，寒色偏留逐客船。老杜题诗曾有乞，漂零今昔路人怜。"}