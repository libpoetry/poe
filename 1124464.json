{"id":"1124464","title":"舟中怀夔门亲旧八绝 卢运使","dynasty":"宋","author":"项安世","text":"双峰握节国西门，直气森森老更尊。一榻独容徐孺子，人间□尽有陈蕃。溯江而上岂他杨，便是刘家执戟郎。拂拭千年旧行处，墨池文字日争光。蜀士如何苦摈夔，盛山庞子最能诗。天门万里凭谁叫，衡鉴当今四路持。武子才高八面宜，一身何事不兼之。精神可惜须完养，瘦骨伶俜玉一枝。我爱卢家道子贤，悼亡之后只萧然。虎儿向我能求字，玉雪肌肤更可怜。潘郎于我最情长，劝我新滩莫么忙。落日系舟崖石下，斯人风味故难忘。圣门坦坦万人行，欲入先须去路明。为报只今卢智子，莫教辜负项先生。伯庸皇考锡嘉名，所愿儿如此水清。莫羡泾人多稻米，长教渔父濯尘缨。"}