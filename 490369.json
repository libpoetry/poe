{"id":"490369","title":"寄向海西画史","dynasty":"明","author":"朱朴","text":"南山美人清且豪，种田读书霜二毛。有才不解取爵禄，无辱只愿居蓬蒿。寻常手持快刀子，剪断鹅溪千尺水。中山兔颖利如锥，碧绿殷黄口中舐。松醪半酣诗兴发，净几高窗恣挥拓。千山万山心法奇，大幅小幅目光割。金瓶牡丹世所宜，尔画恅愺无人知。君不见大痴水墨近为宝，铁网珊瑚须有时。"}