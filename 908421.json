{"id":"908421","title":"送孙远仲知录解官归洪雅","dynasty":"宋","author":"李流谦","text":"锦官碌碌牛马走，邂逅僧庐欣握手。尝忆观灯夜相过，一时胜辈同樽酒。孤云岑绝西南陬，牢落重来说旧游。不知宦情薄如纸，掉头忽作商声讴。蚤年提笔战多士，晚岁功名梦相似。底事人生真足夸，华发犹能彩衣戏。霜空木脱秋山明，高风驾帆秋浪轻。细雨重阳好天气，红萸紫菊正思君。"}