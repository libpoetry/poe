{"id":"1104954","title":"试院书事呈子骏明叔三篇","dynasty":"宋","author":"孔武仲","text":"忆初怀诏下天街，红烛相随御史来。场屋喜遵新定格，朝廷思见已成材。诛锄险异归平坦，洗濯英华出草莱。文藻诸生皆足用，更期儒行比骞回。当年场屋未分袍，文阵今将逸对劳。紫案飘香还序拜，画堂横幕看挥毫。心游造化群嚣静，笔吐虹霓万丈高。长育人材今久矣，行看中选尽英豪。汾阳韦曲尽名臣，邂逅群居得远孙。玉琢两圭看德器，河倾千里瞰词源。鸳行平日随朝谒，鼎立今朝定讨论。只恐门开便分散，追风难认马蹄痕。"}