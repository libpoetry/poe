{"id":"673409","title":"暮春游西山道院和杨陶园五平体","dynasty":"明","author":"陈达","text":"尝闻神仙俦，相娱分杯簪。吾侪将无同，寻芳忻联骖。缘兹抒吟豪，烟霞非穷耽。楼台明空中，星辰疑可探。幽墩滋苔青，山花迎风酣。群峰遐观奇，流泉清而甘。仓庚鸣春晖，金乌驱朝岚。临风怀当年，沈沦基清谈。皇明开新宫，佳晨崇朝参。樗材叨郎曹，行藏期无惭。殷勤摩穹碑，神功应周谙。清游怜吾曹，新诗题山庵。"}