{"id":"813008","title":"丁稚璜宫保丈节署燕集谈次及山陕近事感赋","dynasty":"清","author":"张百熙","text":"觥觥宫保秉壮猷，森列兵卫拥八驺。开轩坐我为我语，鲁酒不解苍生忧。去年山东多难民，今年山西人食人。安得输粮太原道，五百万人同一饱。北风北来雁南飞，哀鸿四野将安归。黄狐白昼入人室，泾阳几日天无辉。葭萌关头云气恶，远控褒斜连剑阁。官军慎莫疏边防，北川亦复嗟年荒。"}