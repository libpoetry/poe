{"id":"1143909","title":"俳体戏书二首","dynasty":"宋末元初","author":"方回","text":"拟训诸郎业典坟，浪嗔众富醉红裙。千金子拥三千客，万户侯提百万军。带索荣公知不羡，饮瓢颜子定无闻。渊明肯仰宣明面，早办棺前自祭文。世变茫茫不可期，珊瑚作婢捣黄糜。八千里有假附子，二十年无生荔枝。司马梦迷苏小小，屏山诗痛李师师。祇应骨朽心犹在，倒海难湔万古悲。"}