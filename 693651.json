{"id":"693651","title":"独感二首","dynasty":"明","author":"邹升","text":"竹笑花眠独坐时，影侵虚室意迟迟。水流不碍云孤起，帘下何妨月一窥。南面百城严尔室，北窗五月乐吾师。偶然池上看蝌蚪，爱惜秦余有所思。闲鸥眠起濯江湖，刷羽风前不受污。山水方滋非故态，乾坤已古自新吾。末流何暇假仁义，旷代难逢真士夫。圣哲静观成一笑，笑他蛮触只区区。"}