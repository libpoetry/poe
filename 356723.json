{"id":"356723","title":"霜叶飞·秋暮过亏园","dynasty":"清代","author":"冯煦","text":"峭寒如雨。帘阴暗、斜阳犹恋庭宇。苔花吟老断无人，奈此时情绪。浑不记、留题甚处。暗虫蚀尽东墙树。且共倚危阑，怕寸碧烟空，薄游今已非故。曾是选石延云，洗瓢邀月，烂藤香里同住。年年散发弄凉秋，有几多凄楚。莫更问、琴歌酒赋。庾郎先自伤迟暮。算我亦漂零久，负了沙边，旧盟鸥鹭。"}