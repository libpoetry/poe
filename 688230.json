{"id":"688230","title":"和吴文宗南洲别墅落成之作","dynasty":"明","author":"朱浙","text":"重访南洲路转迷，閒居底用定幽溪。晚田石溜穿渠水，老木烟村入望低。已分迂疏供白眼，不嫌粗粝有黄齑。洲前风物无羁管，一一还君自品题。乾坤剩得此身閒，水石萧然屋数间。小结亭台无俗物，便于人境隔尘寰。半生旧事浑如梦，终古青山不改颜。雨笠烟蓑了春务，幽篁尽日掩重关。"}