{"id":"513437","title":"东风解冻应制","dynasty":"明","author":"程敏政","text":"去岁都城三尺雪，御水潺潺冻全结。半夜春从地底回，一片菱花煖初裂。春风著水水不知，縠纹澹澹挼清漪。退朝閒步石桥上，流澌半入昆明池。黄柳垂丝拂东岸，荡潏波心影凌乱。青阳杲杲射圆沙，几簇鱼苗聚还散。太乙东皇随斗行，韶华拍塞皆春声。临流揽胜心独喜，物色向人如有情。天潢固是得春早，坐想八方春更好。航海番人入贡来，万里川光净于扫。"}