{"id":"1057360","title":"次韵和毛正仲胡潜画鹤歌","dynasty":"宋","author":"刘弇","text":"青田有仙物，脱略众凡外。驾彼轻举人，邈与五云会。一朝羽群空，谁识真意态。有客笔气捎云庄，写以全体翩低昂。月栖宛是只清影，露警似许声圆吭。旧传蝉雀傅轻箑，末技枉奏真孱凉。非如楚绡削秋水，迹未拔陆心先翔。叔宝踞瘦骨，巢父洗尘恋。屋壁擅新誇，巾縢掩馀玩。展疑洞天逼，缄恐神物怨。因舞成赋良未真，缘相作经那足神。万黄金轻寸毫重，剑术岂啻移裴旻。薛公鹤手高唐世，其人已逐东波逝。傥得胡生肖似归，古人未必今人非。"}