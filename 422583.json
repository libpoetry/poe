{"id":"422583","title":"烛影摇红    癸卯元夕用梦窗韵","dynasty":"近现代","author":"邓桐芬","text":"月暗层城，落梅庭户东风浅。玉炉心字已成灰，乐事谁家院。料峭春寒破暖，尽消凝、空廊绕遍，画屏闲掩。鬓影羞窥，鸾尘轻溅。此夕低徊，旧家风调江亭怨。何堪虚馆耿残灯，重检醪痕看。春梦人间易散，渺长天、蓬莱路远。雨声楼阁。酒醒钟疏，湘帘休卷。"}