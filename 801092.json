{"id":"801092","title":"康熙戊戍六月朔奉命册封琉球述怀三首 其一","dynasty":"清","author":"徐葆光","text":"我生寡行役，敦敦守书案。少长太湖旁，临涯渺无岸。朅来京国游，涉江已三叹。浊流益奔驶，疑向银河乱。今将事澥东，宠命贲冗散。皇灵畼九垓，当险敢云惮。衔纶出区夏，邮签浩难算。八千闽越路，未及溟程半。涉川守忠信，古人宁我谩。兹游纵目初，奇绝平生冠。"}