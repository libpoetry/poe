{"id":"1235414","title":"甲戌和萧孚有见寿二首","dynasty":"元","author":"刘诜","text":"少日曾期诸子先，如今潦倒且尊前。鬓丝夜雨穷东野，城屋秋风老玉川。自度新词传玉笛，莫将旧事问铜仙。文章星斗真何用，但把长镵了暮年。玉颊修眉入绘图，自骑紫凤衣霞裾。佳时烧笋洋州画，长日临流逸少书。岁月浮沈羁羽翮，风云变化看鲲鱼。君家累世堆床笏，未可逢人赋《遂初》。"}