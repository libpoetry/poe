{"id":"1239483","title":"雨宿县学斋舍作","dynasty":"元末明初","author":"谢应芳","text":"客来帷林候渔父，黉舍坐听三日雨。诸生读书喧两庑，商羊飞来立当宁。雨声书声杂蛙鼓，蚓歌亦自谐宫羽。青苔上阶菌生柱，败壁淋漓籀文古。斋僮不敢开牖户，风撼庭柯啸饥虎。南山老石烂成土，天漏谁能鍊金补。去年旱魃走吴楚，田家往往悲尘釜。麦秋一饱方自许，莫教化作飞蛾舞。"}