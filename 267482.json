{"id":"267482","title":"丹凤吟·和半塘四月二十七日雨霁之作，依清真韵","dynasty":"现代","author":"朱祖谋","text":"断送园林如绣，雨湿朱幡，尘飘芳阁。黄昏独立，依旧好春帘幕。分明俊侣，霎时乖阻，镜凤盟寒，衫鸾妆薄。漫托青禽寄语，细认银钩，珠泪潸透笺角。此后别肠寸寸，去魂总怯波浪恶。夜暝天寒处，拚铅红都洗，眉翠潜铄。旧情未诉，已是一江潮落。红烛玉钗恩易断，悔圆纨重握。影娥梦里，知甚时念著。"}