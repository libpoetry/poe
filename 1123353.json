{"id":"1123353","title":"次韵前人治西园池馆因怀昔日太守蒋堂侍郎二首","dynasty":"宋","author":"赵抃","text":"越有西园作者谁，公今不感咏歌之。千馀骑拥频来赏，四十年间尚去思。稚耋行谣方载路，主宾高会正乘时。也知此乐同民乐，况有前贤台沼诗。去年春色染波澜，画舸朝游暮可还。今岁屡闻临曲水，隔江惟是仰高山。翻思贤守经营处，尽属诗翁笑语间。公勿留连当亟召，德音行被对天颜。"}