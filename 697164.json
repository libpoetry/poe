{"id":"697164","title":"复作此戏柬在明二首","dynasty":"明","author":"胡应麟","text":"马驮沙长一棹游，朱家十六最风流。屏前小小初匀额，画里真真欲点头。客到玉台花似绮，人歌金缕月如钩。参差已尽浮生乐，独欠银河问女牛。象枕牙床白雪骄，画楼朱阁暮云飘。能将鸑鷟排高髻，肯惜骅骝换细腰。桃叶盛誇三妇艳，莲花差比六郎娇。何因骤发观涛兴，来听扬州月下箫。"}