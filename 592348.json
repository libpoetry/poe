{"id":"592348","title":"答张幼于","dynasty":"明","author":"欧大任","text":"翩翩张生出具区，少年海内称神驹。赤霄县圃倏咫尺，王良造父不敢驱。总角才名满江左，牛医小儿奚足俱。诸公托交折行辈，一时词客同操觚。二京三都赋已就，石渠未得陪文儒。山窗昼展赫蹄纸，落笔乱洒红珊瑚。新诗惨澹见颜色，矫矫已变吴门趋。罗浮以南一樵夫，折腰斗粟来江都。生也昨寄五君咏，谓我稍异章句徒。心知太阿易沉蔽，斗间之气何代无。长鲸跋浪鼓其翼，凭淩风雨开江湖。南星馆前玉尊月，何夕抱瑟前歌呼。五噫关东虬者须，寥廓青天鸿鹄孤。"}