{"id":"743926","title":"赠朱酉生孝廉","dynasty":"清","author":"潘世恩","text":"去年花时我入闱，琳琅万卷手自披。拟收珊瑚归铁网，岂知沧海明珠遗。暗中何必无朱衣，五色到眼终迷离。但凭玉尺定去取，得者固喜失者悲。劝君酒酣且莫悲，蛟龙腾跃会有时。东坡偶然失李廌，永叔毕竟成刘几。我今奉使日鞅掌，黄金台畔驰征騑。闻君挟策来京师，一时声誉满帝畿。又闻试官得宗匠，骏马惟有孙阳知。如磁引铁珀拾芥，好与风雅作总持。道逢九烈不我欺，已将柳汁染子衣。绿肥红瘦吾当归，读君杏苑看花诗。"}