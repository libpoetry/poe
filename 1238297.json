{"id":"1238297","title":"宣和殿画水仙鸲鹆图","dynasty":"元末明初","author":"王冕","text":"玉宇琼楼天窅窅，春融紫禁烟花绕。龙光摇动五色云，忽觉青蒲生野草。河图埋没龙马藏，上林桑谷一夜长。丹穴岂是无凤凰？鸲鹆乃来天子堂。春秋笔削以为异，未必宣和知此意。长白山下风萧萧，吹暗沙尘塞天地。宫中仙子罗衣垂，露倾金盏愁欲悲。绿烟不开花梦冷，此时颜色非曩时。转首桑田变沧海，景物凄凉画图在。江南江北不相知，展卷令人空感慨。"}