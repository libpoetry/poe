{"id":"905477","title":"伏蒙承旨学士特赠宠招惭非嘉客陪列仙于丹地观盛事于玉堂御题禁署之名势娱飞动圣制大风之作铿若宫商一时并耀于蓬瀛三体互成于真草昔太宗之优待学士日预论思明皇之宠尚集贤时闻临幸以今况昔异代同荣至谬亚冢卿获司中秘啖牛心而不称陪麈尾以何□□衔乐圣之杯且乏如宾之赋嗟叹不足歌咏辄兴虽劳燥吻之冥搜终类击辕之陋唱仰尘高鉴聊抒下情","dynasty":"宋","author":"李至","text":"昔陪群彦在鳌山，今日重来越玳筵。才向玉堂观圣札，又离瑶席睹宸篇。二南绝唱人惊骇，三体神踪凤折旋。坐久庭柯移午影，饮酣宫吹递香烟。吟求视草笺分写，醉假通中枕暂眠。俗客不知仙禁近，高歌共乐太平年。"}