{"id":"1130759","title":"二十五日次韵昌甫别后所寄","dynasty":"宋","author":"韩淲","text":"九十里山宽两程，白云随步不辜行。石嵌塘水观鱼跃，土旷田塍放鹤鸣。兄弟留连因共集，儿孙问劳笑相迎。归家转觉深居简，强把柴门更拄撑。山净泉甘草树香，书楹茶具酒壶觞。故家南渡衣冠少，前辈中原文献长。朝野从先终较别，衰荣到底未须忙。高风且作闲言会，时寄连篇复断章。"}