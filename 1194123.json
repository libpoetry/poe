{"id":"1194123","title":"别诗二首","dynasty":"唐","author":"吕岩","text":"无心独坐转黄庭，不逐时流入利名。救老只存真一气，修生长遣百神灵。朝朝炼液归琼垄，夜夜朝元养玉英。莫笑老人贫里乐，十年功满上三清。时人受气禀阴阳，均体乾坤寿命长。为重本宗能寿永，因轻元祖遂沦亡。三宫自有回流法，万物那无运用方。咫尺昆崙山上玉，几人知是药中王。"}