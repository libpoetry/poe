{"id":"815652","title":"施大上舍薄游江夏奉题通雅堂诗钞即送之潜江县幕兼讯传经书院诸肄业生","dynasty":"清","author":"诸可宝","text":"浑金璞玉尊彝贵，斯品斯才独有君。健笔能扛百斛鼎，清谈下视六朝人。要从工部亲传道，但觉空同许问津。一别三年又成集，潇湘灵瑟故粼粼。及余剪烛联床夜，重与论文把酒初。补得笙诗歌有獭，传来门客食无鱼。和戎时尚安边论，富国谁求平准书。此去沱潜傥相访，故人笼壁近何如。"}