{"id":"51846","title":"湘水巫云曲","dynasty":"明代","author":"沈明臣","text":"湘江之水巫山云，朝暮相思那得分。渺渺高堂怨巫女，斑斑楚竹恨湘君。湘君巫女知何处，水中月色烟中树。只解春来幻作花，不解花飞没春路。阳台故道竟微茫，黄陵古庙久荒凉。鸳鸯锦水偏齐翼，鹦鹉芳洲空断肠。断肠复断肠，问君苦不苦？解珮江边忆楚妃，采莲渡口思交甫。草色如天染绿尘，杨花似雪扑青蘋。水为帝子眼中泪，云是襄王梦里人。梦里眼中俱不见，非烟非雾犹相眷。十二峰头画不成，三湘七泽俱流遍。采得蘋花不自由，更何人共木兰舟。曲终歌罢谁无泪，水远山长空独愁。天边属玉双双起，茜红裙色谁家女？欲言不言来不来，云不成云雨不雨。烟波尽日浩空津，明月当天似镜新。畴能良夜偏忘夜，若云逢春不怨春。怨春愁夜何时歇，岁岁春魂化啼渼。鹧鸪啼破九嶷天，王孙泣断苍梧月。"}