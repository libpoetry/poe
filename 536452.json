{"id":"536452","title":"拟古七十首 其六十七 杜员外甫述贬","dynasty":"明","author":"王世贞","text":"昔我游山东，高李相先后。豪鹰抟青冥，所击无不取。斲句必老苍，骊珠恋吾手。西入咸阳城，落魄鲜所偶。驼锦青貂裘，半为酒家有。时来异援出，三赋天子售。泚笔中书堂，公卿尽回首。虮虱脱洗沐，毛羽出抖擞。清华文昌步，磊落国士耦。欃枪亘北极，荧惑趋南斗。哥舒小竖子，弃我潼关守。万乘倏蒙尘，群公但奔走。鸣呼上帝仁，苍茫意愈厚。马嵬剪阴孽，朔方建阳纽。桓桓汉阴公，玉玺主亲受。制曰相国琯，汝往馘群丑。戎车实闲饬，骄将违指授。遂令陈涛士，义血漂杵臼。天威震莫测，左右夺申救。甫也一小臣，上书戒求旧。孤忠报社稷，馀分推朋友。幸免左伯诛，仍宽马迁咎。优游上州佐，零落一野叟。雪压履下趾，风吹衣前肘。饥寒自切骨，虚名在人口。穷途往念至，迟暮新恩负。千载与百年，茫茫付杯酒。"}