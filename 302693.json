{"id":"302693","title":"瑞龙吟·春日游上清宫，牡丹花下作","dynasty":"现代","author":"黄公渚","text":"青山道。依旧碧峭摩空，看人如笑。朝真又过溪桥，上清路近，风铃缥缈。洞天悄。一径碧梧修竹，绿阴芳草。番风几换芳菲，凭栏凝望，红深翠窅。应是花王留客，倚妆犹认，年时风貌。谁道富贵无心，归隐琼岛。鞓红瓯碧，春色枝头闹。从容向、花间命酒，风前侧帽。只恐韶光老。暖香易褪，惊啼谢豹。商略丹青稿。倾国艳、多买胭脂难好。绕廊怅惘，立残斜照。"}