{"id":"507180","title":"戏赠净慈寺僧恬静卷","dynasty":"明","author":"夏原吉","text":"我从前日辞蓬莱，飘飘飞上姑苏台。台前桂魄照秋水，一碧万顷无纤埃。喜来遂发看山兴，拟度钱塘览奇胜。片帆若为天风留，一上云居听钟磬。云居潇洒云飞飞，中峰去后渺莫追。就中忽遇老禅客，自云近日来净慈。眉峰修修散晴雪，性海澄澄湛秋月。煮茶挥麈共我谈，四座霏霏飞玉屑。我观此僧不是寻常僧，丛林当代应驰名。何当携取庐岳去，相寻修静重缔盟，坐看五老香炉青。"}