{"id":"1241628","title":"气出唱","dynasty":"元末明初","author":"刘基","text":"今日不乐，振策远游。东上泰山，巍何脩脩。道逢仙人，要我同仇。蒸霞为粮，烹玉为羞。玄英素蕤，光华蔓流。日观菡萏，葩华九州。令我从之，身轻若浮。道以五鸾，翼以两虬。朝翔玄圃，夕止蓬丘。谒见王母，云眉月眸。青娥三千，或舞或讴。风吹琅玕，声如鸣球。杂花并开，莫知春秋。洪崖先生，劝我此留。自揣凡骨，非仙者俦。七情交煎，一触百抽。又病戆僻，无药可瘳。崇崇清宫，荡无涯陬。列仙如沙，不少一沤。王母笑听，拜谢扣头。归来山林，曷标曷钩。熙熙泰和，长乐无忧。"}