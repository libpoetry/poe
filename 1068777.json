{"id":"1068777","title":"赠彭神童","dynasty":"宋","author":"徐衡","text":"吾家先世有童子，姓名尝著杜诗史。不缘神气形相殊，安得公诗重褒美。三百年有宋兴，妙裔四海皆豪英。番郡自古称多士，群儿头角又峥嵘。洎水之东有彭氏，生儿五岁真佳瑞。双眸点漆肌骨清，不与孩提共嬉戏。诵诗记字何了然，琅琅一口千万言。弱不胜衣行未稳，凌人气岸已轩轩。嗟予去国亦云久，为报君恩矢奔走。绣衣持节入闾阎，大半故人新白首。与儿阿父昔同游，高才终不事王侯。报不在身当在子，发源所与今其流。行看直上青云梯，决取钟如探囊中筹。"}