{"id":"1063802","title":"次韵见赠","dynasty":"宋","author":"释德洪","text":"楼钟尚殷床，密室僧定后。窗风鸣摵摵，黄落知榆柳。蜘蛛忽胎丝，灯花亦骈秀。人从城郭归，村落闻夜嗾。读诗映檐月，两清俱顿有。斯人太白豪，醉里诗千首。要宜万丁带，肘合黄金斗。袖藏批诰手，却作僧扉扣。玉堂未放君，此物君家旧。饱永仍父职，人望亦天授。悬知夜直清，应念山中友。莫以腕脱后，嘲我饭山瘦。"}