{"id":"700883","title":"申国公临江侯济宁侯金华帐中夜宴次韵三首","dynasty":"明","author":"梁兰","text":"征南自是一长城，内府分符总禁兵。事业不殊周召虎，才华仍拟汉匡衡。琼筵看剑春星动，玉帐谈经夜雨鸣。闻说蒲桃天上至，紫驼银瓮绿波生。虎头燕颔美风姿，早岁登坛圣主知。出塞昔曾持使节，征蛮今见领王师。双飞盘凤封侯诰，五色交龙命将旂。黄屋已闻清楚塞，采嶶又拟劳旋归。汉代功名属闻孙，早将奇计报君恩。旌旂有影云中去，刁斗无声月下屯。万里横行车作阵，三军晏起戟为门。春风双佩朝丹阙，宴赐银罂下紫垣。"}