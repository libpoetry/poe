{"id":"739782","title":"戊辰九月六日赠别毛其人归里","dynasty":"清","author":"法坤宏","text":"调刁陨风叶，翩反恋故枝。闻君束归装，游子动离思。行行高原上，伫立望征骊。仰视归飞鸟，心随白云驰。初君登科日，英姿生光辉。轻裘拥高坐，焕若东出曦。风尘近十载，奔走长安逵。黑貂既已敝，面目空复黧。哀我龙钟态，对叹不自持。计君归闾门，升堂拜慈帏。呼洗为儿盥，呼食哺儿饥。功名岂不念，顾亦爱其私。小人亦有母，白发两肩垂。自春徂秋夏，远游历三时。家贫失儒业，诸子任游嬉。乃从千里外，为人章句师。奇字不堪煮，九月未授衣。行将舍之去，挂经把锄犁。小珠山之麓，书带草离离。先贤有遗训，良田在耘耔。养志事躬耕，相约共畬菑。将子无寒盟，春深以为期。"}