{"id":"1220764","title":"郁孤骢马行","dynasty":"元","author":"周霆震","text":"郁孤台前江水深，绣衣驰传千黄金。翻然按剑起同列，如见咫尺天威临。郡中新参全太守，捕起龙蛇恒赤手。从容杯酒示先机，谈笑拾之如拉朽。五年群盗糜东南，百城黩货春梦酣。堂堂宪府卿相列，讵意僚属藏奸贪。送官樯连锁昼寂，夹道传呼记来日。君恩可负天可欺，投畀北荒豺不食。浊河一滴玷济流，共器那得仝薰莸。当官而行义所激，此举庶减台端羞。小儒初心思许国，万事无成头已白。笺天愿赐秋风高，吹送霜威遍南北。"}