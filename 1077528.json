{"id":"1077528","title":"次韵王尧明四旱诗 河运","dynasty":"宋","author":"李纲","text":"漕渠如坦途，泛此往来宅。疏川谁之功，乘木本诸益。常疑侔沧溟，巨钓可龙伯。那知旱暵甚，有此困涸阨。岂无车班班，莫胜仓箱积。譬犹一鹗飞，孰与鸷累百。汲江劳瓮盎，祷雨费圭璧。端为鱼鳖忧，无乃云雷斁。安得千里波，篙师发棹歌。愿借壮士手，为乃挽天河。"}