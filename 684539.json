{"id":"684539","title":"秋夜九首","dynasty":"明","author":"王汝玉","text":"桐风弦商声，竹露琤寒滴。室幽月离离，壁古虫唧唧。迟莫行可企，朱明奄成昔。方来无新欢，既逝多故戚。晶晶窗下灯，照我为生客。西陆气凄恻，败扉宵不扃。片月落空隙，冷烟攒破棂。戚戚少安卧，悠悠孤抱醒。悲蛩呻酸响，老木挺瘦形。即此丛众感，懵然使心冥。忧听不及远，客梦不暇长。哀风吊中夜，古叶啼高苍。幽幽篱下枝，尚缀微薄芳。严霜将卒至，生意安所望。失时贵潜智，扬己徒见伤。君子识命分，泯灭庸何妨。瘦骨惧寒集，病怀惊运周。回愁缘肠转，孤绪随噫抽。念昔苦多谬，惭今未违尤。流光逐逝水，瞬息不暂留。涉川当乘舟，遵岐当驾辀。前修有良轨，后辈宜勉由。尚须策其驽，庶几道可求。寒月如利戟，棱棱不可干。愁人如秋蝉，嘒嘒皆哀酸。新泪迸故眼，后噫续前叹。谁言一寸心，中有虑万端。冷衾无暖卧，短烛无长明。志士有愤叹，忧人多苦声。凉月挂寒壁，枯飙嘶商茎。四时递相促，羲驭长不宁。□□忽如剪，抚□飒已盈。窦虫鸣幽幽，馀生欲何成。四壁鬼神满，单栖谁与群。凝心无定寐，集耳多虚闻。病骨利于刃，瘠肤皱成纹。盘盘愁轮运，袅袅忧绪纷。强为咿嚘歌，鸣响如悲蚊。羁贫日弥甚，破屋秋夜长。数点星挂帐，五更霜落床。寒蜂刺双足，峭若撄剑铓。枯泣不为滴，惫噫总成章。自怜憔悴生，安得逢春阳。露滴夕气瘦，风泣霜天枯。暗萤无远照，商鸟有惊呼。癯肩耸将折，吟肠痛如刳。忍苦求古道，古道非今途。今途与古道，曲直各异趋。趋曲不趋直，伤哉古道芜。"}