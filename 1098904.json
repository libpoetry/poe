{"id":"1098904","title":"朱陈嫁娶图","dynasty":"宋","author":"张侃","text":"生男愿封侯，嫁女在比邻。此是古人言，最知天理真。世远人亦伪，嫁娶来城闉。岁序罕聚首，浩渺不计春。当其出门时，错落车百轮。笙箫填孔道，珠翠委泥尘。堂开牡丹屏，盘横水精鳞。徒取眼前富，未问身后贫。女娇鲜礼法，薄夫贻所亲。民家女及嫁，择对走踆踆。一旦有其家，昕昏如主宾。谁图朱陈村，宜为尧舜民。"}