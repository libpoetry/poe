{"id":"29144","title":"览友生古风","dynasty":"唐代","author":"李咸用","text":"伯牙鸣玉琴，幽音随指发。不是钟期听，俗耳安能别。高山闲巍峨，流水声呜咽。一卷冰雪言，清泠冷心骨。分明古雅声，讽谕成凄切。皴卷老松根，晃朗骊龙窟。荆璞且深藏，瑉石方如雪。金多丑女妍，木朽良工拙。奸宄欺雷霆，魑魅嫌日月。蝶迷桃李香，鲋惘江湖阔。不寐孤灯前，舒卷忘饥渴。"}