{"id":"811280","title":"送潮州诸孝廉公车北上","dynasty":"清","author":"丘逢甲","text":"科名天水溯开先，已在昌黎未到前。瑞兆橡花占庙木，人文离火应星躔。尚书南渡陈言日，漕使东巡献颂年。若有千秋容自致，好将勋业绍高贤。瀛州人物盛前明，讲学钟宜有继声。况值特科徵俊异，莫将平步羡公卿。万言制策魁多士，一代边材起本兵。珍重孝廉船北上，西湖波定凤皇鸣。魏阙江湖别思赊，出门西笑说京华。八千里路辞乡土，廿四番风羡杏花。胜友如云新置邸，吉音传电远飞车。南珠亭畔婆娑客，伫待泥金报到家。"}