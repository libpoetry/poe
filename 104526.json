{"id":"104526","title":"送师厚归南阳会天大风遂宿高阳山寺明日同至","dynasty":"宋代","author":"梅尧臣","text":"往日送子春风前，春风酣酣杏正妍。今来送归秋风後，秋风搣搣沙满川。马鬣斜倾毛瑟缩，驭吏噤唫足後先。弊裘吹裂寒入骨，枯株磨戛火欲燃。忽逢古寺出岩腹，与君下马相留连。殿堂高下就山势，松柏森耸侵云巅。长廊落叶卷若扫，丈室垂幔翻如褰。像塑神母乳九子，抱携抚玩皆可怜。却令远客自生念，欲见幼稚心烦煎。拥炉对坐日昏黑，龛灯共借僧榻眠。虽然覆衣冷如铁，不及在家贫无氊。曲肱难寐要天晓，两股冻痹仍筋挛。桹桹残夜未鱼响，起看昴毕倾西躔。怒号斗息东方白，童仆整肃吾将还。老僧扫壁持笔砚，请予强此题岁年。出门并辔至山店，茅屋揭尽余尺椽。又据胡床一谈笑，君不解饮聊开筵。程次都无五百里，箧中可乏一囊钱。拂衣频起畏日昃，应恐慈母心悬悬。顾我便当江海去，却思此地何由缘。"}