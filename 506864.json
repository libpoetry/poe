{"id":"506864","title":"庆裴脩撰母八十","dynasty":"明","author":"杨荣","text":"人子愿亲寿，今古心所同。赋命本於天，所愿宁悉从。懿哉裴氏母，执德柔以恭。相夫务勤俭，训子亲和熊。妇道与母仪，二者备厥躬。所以获天祐，具此寿福隆。夫贵子亦显，乃荷鸾诰封。冠帔何煇煌，发白颜如童。年今届八帙，目明耳犹聪。华旦称寿觞，绮席生香风。翩跹五綵衣，拜舞春融融。冀母踰百岁，更祝繁禧崇。"}