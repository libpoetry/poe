{"id":"1124874","title":"酬吴直学","dynasty":"宋","author":"徐鹿卿","text":"滚滚词源峡倒流，飘飘拟上广寒游。一编芹泮挑灯夜，两捷槐花得意秋。剩喜文盟堪共结，忽惊诗债未曾酬。数能相过徵奇事，肯学渊明遣客休。惭无健笔敌苏州，蜗蚓聊鸣子夜秋。问乐定应从季子，寻盟自许长滕侯。伫看腾踏飞黄去，小共徜徉大白浮。会有鸡林识风雅，一诗端把百金收。"}