{"id":"688416","title":"闲居咏怀集陶二首","dynasty":"明","author":"江源","text":"穷居三十载，弊庐何必广。依依墟里烟，孟夏草木长。园林无俗情，虚室绝尘想。开径望三益，奇文共以赏。抚已有深怀，洙泗辍微响。有酒不肯饮，零落同草莽。投耒去学仕，登降千里馀。终日驰车走，风波阴中涂。误落尘网中，言尽意不舒。恐此非良计，逝将理舟舆。代耕非所望，栖迟固多娱。野外罕人事，委怀在琴书。春秫作美酒，摘我园中蔬。日月掷我去，不乐复何如。"}