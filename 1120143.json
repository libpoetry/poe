{"id":"1120143","title":"过平望驿有怀湖州李使君二首","dynasty":"宋","author":"陈舜俞","text":"柳色阴阴平望桥，春流西受霅溪潮。玉楼有月清光远，蘋渚生风丽思飘。宁使簿书堆几案，已闻歌咏满渔樵。酒船欲访乌程去，愁费金龟返画桡。凭熊飞隼两溪头，人似冰壶住玉楼。事逐欢谣入渔钓，诗随秋思满汀洲。茶收顾渚旗犹卷，酒贳乌程蚁半浮。去路无多平望驿，客魂秋雨宿扁舟。"}