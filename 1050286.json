{"id":"1050286","title":"徐子美杨君倚李元翰小酌言旧","dynasty":"宋","author":"郭祥正","text":"南方多苦热，北地尤苦寒。徐子掾招宜，七载滨夷蛮。杨李仕并代，毳裘霜雪残。一朝相续归，相看涕汍澜。扪涕唤家僮，草草罗杯盘。念昔共庠序，垂髫竞痴顽。及今过六十，各各嗟衰颜。光阴信如驰，生死无百年。妻儿半凋丧，少喜多忧患。吾方慕陶潜，行歌眷南山。山气日夕佳，吾庐未尝关。猿鸟相与居，丝桐时一弹。三子方急禄，遑遑未能閒。努力佐州县，须防官长难。暂当陪我醉，馀事不足言。"}