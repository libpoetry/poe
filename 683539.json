{"id":"683539","title":"屠长卿使君见过弇园与曹子念同登缥缈楼分韵得云楼字","dynasty":"明","author":"王世贞","text":"促膝相夸惬所闻，不须呼酒便能醺。高情已是倾中散，奇字那能敌子云。谈到湖山如得色，坐来天地尽成文。还怜解媾西京远，牛耳于今渐属君。倚酒仍登百尺楼，欲将风物供吟眸。未规虞岭披云出，如练娄江抱郭流。八咏汝应推沈约，一觞吾可废曹丘。莫疑三老催呼棹，恐有精光犯女牛。"}