{"id":"107575","title":"再送王圣俞戴溪","dynasty":"元代","author":"方回","text":"宇宙喜一统，于今三十年。江南诸将相，北上扬其鞭。书生亦觅官，裹粮趋幽燕。青原有王老，历世羲献贤。自浙而江淮，北理彭城船。不上郭隗台，不饮卢沟泉。问之果何往，往陟泰山巅。观古封禅碑，讨究秦汉镌。森森楷木林，上香先圣前。滕州孟子庙，邹县有墓田。我亦尝过之，如亲闻七篇。羡君今勇往，插翅如登仙。鸣呼古先哲，何以百世传。我等生后世，倏忽销如烟。嗟嗟此何故，男子若妇然。少游胜伏波，此论何其偏。七战殁牖下，毕万自有天。誓死或不死，求全终罕全。吾闻溪中禽，有曰信天缘。鱼过得饱食，终不流饥涎。"}