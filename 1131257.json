{"id":"1131257","title":"安恭皇后挽词","dynasty":"宋","author":"楼钥","text":"天作周文合，祎褕礼可观。屡陪金辇幸，几奉玉卮欢。吴女簪新柰，梁房掩旧兰。春深蚕事起，谁复上桑坛。郁郁南山路，伤心凤翣红。哀歌凄薤露，秘殿掩椒风。故剑恩虽厚，中珰事已空。但馀彤史笔，内传纪阴功。玉胜标祥兆，祎衣配至尊。柔仪高马邓，盛德迈娀嫄。鸾掖空陈迹，霓轩服厚恩。伤心临七夕，素柰已花繁。图史怀规鉴，篇章妙剪裁。承欢方秘殿，委化已泉台。幽壤湖滨秀，清笳日暮哀。未央当月望，不见翟车来。"}