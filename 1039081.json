{"id":"1039081","title":"安正堂","dynasty":"宋","author":"韩琦","text":"公居胡葺为，非事土木盛。湫陋必气郁，爽垲则神瑩。全魏今别都，地总北道胜。轺传既旁午，牒诉亦纷竞。惟日过目前，岂暇图休静。因仍府舍间，敝坏殊不称。兹余忝帅守，上责赋荒政。无术济饥流，感速赖仁圣。连书大有年，愁戚变讴咏。渐舒绥集劳，犹治淹痼病。颐生择所宜，宴息务清迥。乘闲新此堂，庶用安吾正。汝正果何如，自得本天性。进特仗孤忠，退免全刚劲。内确信吾守，外一归诸命。安然而处思，吾宇甚泰定。诗酒延嘉宾，二战或酣醟。笙歌乐良辰，高郢下淫郑。射圃夹群芳，角妙资豪兴。所适敢专享，意实在遐夐。继来皆钜公，同调决相应。从容坐镇馀，浩气端而挺。将宁道德渊，谅悉欣流泳。知不废吾堂，是可以前庆。"}