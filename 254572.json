{"id":"254572","title":"琵琶仙·元宵已过远讯犹沉","dynasty":"现代","author":"徐震堮","text":"春冷溪南，几回误，故国梅花消息。阑外三尺遥山，依依旧眉碧。村馆静，泉喧绕屋，正驰梦、悄寒帘隙。他雨西园，翻书小阁，前事频忆。过新岁、无月无灯，更尊畔无人话元夕。遥念绿屏今夜，也鸾笺愁擘。谁为唤、东风燕子，寄玉珰、柳影香陌。倘教来日窗前，信回江驿。"}