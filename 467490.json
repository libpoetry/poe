{"id":"467490","title":"春梦","dynasty":"当代","author":"姚佳","text":"倡条冶叶讶新人，风马云车起暗尘。沾泥弱絮能馀几，斗酒双柑不厌频。山上蘼芜空弄色，宫前桃李漫争春。却怜明日田畻指，俱是当年富贵身。江云渭树困相依，剩水残山结夕霏。蝴蝶舞来浑似梦，杜鹃啼煞不如归。断墙芳草犹争发，倾国名花已乱飞。春尽闲闲休著意，只容衰懒掩柴扉。"}