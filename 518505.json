{"id":"518505","title":"登梧州玉皇阁","dynasty":"明","author":"张吉","text":"双川发何许，源远难寻度。宛入郡城南，并持归大壑。桂林与象郡，西望遥参错。溟海环其东，岛夷兼附薄。要冲扼两广，机䒷旋把握。中丞建羽旗，元帅张油幕。剧贼累猖獗，笑谈成掎角。真分当宁忧，岂直增锁钥。兵家据形便，国计专委托。赫赫观军容，沦胥丧河朔。因循昧殷鉴，何日当改作。非职敢抗言，临风凭高阁。"}