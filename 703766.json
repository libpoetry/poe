{"id":"703766","title":"杂诗七首","dynasty":"明","author":"释函是","text":"南国有佳人，赋性慕芬芳。一笑惑阳城，袅袅情不荒。席帏竟长年，寸步规中堂。引镜照斜领，容貌空自将。曾许五陵少，十五宜归郎。父母劝女行，为理嫁衣裳。敛衽跪陈辞，愿终守雪霜。讵不怀三星，绸缪焉足长。毳褐亦可缝，稗秕亦可浆。百岁将安之，予美耿中肠。日月既云迈，苞稂乃见伤。未逮衾与裯，揆谊终难忘。吁嗟乎冽泉，掩涕归空房。噭噭云中雁，迢迢向南飞。万里从沙漠，怆恻兴予悲。所悲曷云谁，乃谓予中姨。中姨同予生，亦复同操持。许嫁不肯嫁，形与心相随。忽闻良人殂，潸然泪横洟。虽无琴瑟好，父母曾相期。礼义发天性，此岂世俗知。载鬼且张弧，今昔多然疑。道路既阻修，魂魄竟长辞。我非念骨肉，岂更为情痴。落叶随风飘，故株终不移。黄河亦易竭，水流难向西。寒日沉东溟，濯魄乃逾辉。桑榆盼初景，聊为一登台。阿姨行第三，嫁郎好驰驱。驰驱事中原，结客皆市屠。所许多侯嬴，夷门几捐躯。易水去悠悠，空惭剑术疏。茕茕未亡人，截耳守志孤。张罗岂不密，其如南山乌。自古臣致君，节妇死故夫。柏舟汎共姜，危楼坠绿珠。委身各有道，生死良不诬。我悲犹同生，志异行俱殊。百年曾几时，精识当何如。天地会终极，四气相乘除。白骨弃黄泥，寸心观有无。不见川上波，逍遥雁与凫。夕竟出东门，蟾兔起遥岑。初照不至地，空水白粼粼。郁勃昏经涂，先后声相凭。崇楼耸睥睨，已过越王城。人影怯松风，腐草流青萤。湍流渐寒响，石梁月微横。搴芳藉颓轨，慷慨论生平。敛皓繁霜满，屯云蔽前林。厓巘隐漭沆，明没见秋灯。蹑足端所向，入树宿鸟惊。茅屋沉雾中，扣门如无人。长老烹旅葵，晨餐才五更。饱粟坐磐石，灌木摇高岑。虑澹匪忽物，俗简情易亲。虎狼不在山，遨游随浅深。回顾今何时，空忆吕稽名。山阳无旧居，何以赋予情。少年慕勋名，挟策向京都。朝辞莱子衣，日暮登公车。万里谒君门，所志在攘除。朱户尽金张，许史无空庐。鼓鼙遍原野，北郭皆丘墟。文臣死疆场，游说多穰苴。九重日焦劳，闾左夜笙竽。贡公不可学，胡为滞通衢。寸阴讵勿惜，缮性吾有馀。徘徊去长安，浮游归蓬居。岂不怀匡济，天运当何如。汉兴擢良何，隋衰生世虞。何山无良材，拳曲顾盼纡。此理良固然，志士徒欷歔。贫贱安足骄，将以返生初。偃息川岳间，真乐非禽鱼。日中影自仄，岂待薄虞渊。流曜渐西夕，烛炬讵足然。举目昧荧荧，哲士惭几先。人天虽合并，难以希时贤。一死不可生，及生犹迁延。既已绝世用，吾当纯用天。周望勋安在，邓禹名空传。渭滨与邺下，至今河潺湲。冢上呼黄鹤，子安何时仙。功泽在一世，形骸无千年。声象非永久，探索维幽玄。抚时知代谢，观身悟脆坚。悬鉴穷将来，乃居万物前。沉寐忽一觉，枕间闻夜泉。响寂竟何从，悄然复成眠。青青头上天，汨汨江中船。亭亭北山松，噭噭南浦鸿。岂得不杂处，万物群相攻。人为万物灵，蠢尔当何从。肆顾足徬徨，无宁犹梦中。梦里登太华，交游皆赤松。明月生紫烟，流光停碧空。浮丘驾云?，洪厓乘轻风。相视如旧知，长啸抚焦桐。一弹嫦娥集，再奏吟商龙。所食白石脂，所居琼瑶宫。语笑非人间，颜貌疑初童。岁月岂有厓，惝然闻朝钟。群籁渐俱入，展目东方红。犹忆颛顼时，东南倾共工。伯禹腹于鲧，九载弗成功。秦穆殉三良，贤士运何穷。愚智竞芳秽，哀乐心相同。情随物化迁，一雌复一雄。蜾蠃负蛢蛉，生死将安终。"}