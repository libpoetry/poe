{"id":"1093139","title":"俞伯辉主簿同徐必大判院见过涧上纳凉约鲍南仲教授小酌次韵南仲所赋兼怀林德久国录陈敬甫学士","dynasty":"宋","author":"韩淲","text":"嘉禾古名郡，机云信奇士。流风千载下，谁复数馀子。近年西畴仙，游戏在朝市。文章陈仲弓，合著蓬莱里。俱尝白鸥盟，恨别隔秋水。君侯乃其朋，访我灵山底。一见欲倾盖，青眼照窗几。大抵交情深，不待早知己。学殖岂枝叶，词林务根柢。堂堂郡宾客，千里为之喜。顾言老场屋，眄焉每甚愧。衡门度长夏，风日忽清美。怀贤思晤言，泉石满幽耳。固多长者辙，爱闲谅无几。传豅金闺路，剥啄快人意。双溪南宫秀，留连今何似。要是同襟期，此道亦难尔。欢然君肯来，棋酒不能已。诘朝得新篇，诵叹有真味。载念平生亲，髣髴梦中记。"}