{"id":"1144681","title":"六月十三日寿陈子徽太博十首以无官一身轻有子万事足为韵","dynasty":"宋末元初","author":"戴表元","text":"骄云散飞雨，随风为有无。老农终岁日，望施在须臾。平生官田粟，长此礼义躯。置之且勿戚，一饱任妻孥。青青泽中蒲，九夏气凄寒。翾翾翠碧羽，照影苍溪间。巢由薄天下，俗士营一官。小大各有适，自全良独难。穷居无公忧，私此长夏日。蚊蝇如俗子，正尔相妒嫉。麾驱非吾任，遁避亦无术。惟当俟其定，静坐万虑一。流萤出草莽，空飞乱星辰。蜻蜓水虫质，一变能轻身。物情羡速化，过眼异新陈。嗟嗟白屋士，吾方保吾真。当暑苦炎暍，日数秋风生。穷忧在衣褐，霜露亦可惊。徘徊念年少，岁月去已轻。岁月可奈何，学道恐无成。自古皆有隐，陶生隐于酒。炎氛四面集，一窟在北牖。世人羡桃源，桃源复何有。惟容醉乡徒，百世得相友。永日岂无饥，盗粟非所拟。暍行岂无劳，恶木非所止。君家碧梧轩，莲荷泛芳沚。我来息凉阴，嘉宾荐君子。幽虫聒午枕，掩抑声千万。风前以虚鸣，蟋蟀最多怨。我静乃得闻，一一来自献。憧憧道傍子，与尔故相远。炎方有朱鸟，璀璀颜色异。土人目为凤，信尔可安致。生雏固当奇，千岁会一至。纷纷鸿燕期，寂寂非我事。朝游剡山巅，暮戏剡山足。英英丹霞洞，不受尘土辱。飞仙复何许，诸子如立鹄。酌君沧浪泉，和君紫芝曲。"}