{"id":"1059095","title":"双璧歌寄马叔宝","dynasty":"宋","author":"邹浩","text":"君不见朱公托身天地中，四方万货常憧憧。其间双璧最奇宝，分明日月生西东。问公酬价初几所，一者千金一半此。精神肉好非不同，侧视裁差厚薄耳。公心夙悟谁得窥，但无故橐无留赀。交贫族远富衣食，高义日与清风驰。梁人有狱久不决，君臣相顾空嚬眉。公来答问只一语，群疑亟判如蓍龟。须知成效异霄壤，颇恨儒冠多失之。多失之，胡弗思，他年薄俗待尔移，奈何璧价先自亏。"}