{"id":"685038","title":"避暑粤山中诸君携酒见访","dynasty":"明","author":"王渐逵","text":"满酌金华湘簟冰，欹枕翛翛玄思生。青林不与溽暑接，好月故傍高台明。自嗟真境少神赏，共拂丛埃凌太清。醉来却怪洞天记，尽收乐处归荒冥。上界仙人碧玉冠，共骑黄鹄跨青鸾。羽侍霓裳深自列，钧天万舞恣相观。豪生四宇千尊废，凉入诸峰彻夜寒。月落河斜分曙色，却愁炎旭送烦喧。"}