{"id":"528341","title":"寄徐慱士二十二韵","dynasty":"明","author":"何景明","text":"有美云间士，才名洛下传。逢时不得意，谪宦转悠然。殊渥优文学，清阶谢纠缠。班行亦霄汉，官侣是神仙。楼阁星辰丽，宫墙日月连。院桃红烂日，阙桧碧参天。贾谊为王傅，阳城淑后贤。诸生攻诵法，六馆藉陶甄。玉序金镛列，虚廊石鼓悬。雅音凄古调，奇字索遗镌。刘向忧经术，杨雄困草玄。罗伤廷狱宅，座叹广文毡。鲁璧藏书日，齐门鼓瑟年。青衿时涕泪，学士尽奔迁。鹦鹉愁金络，麒麟耻玉鞭。客心千里雁，归兴五湖船。上国同倾盖，长宵更接筵。彩云停翠管，白雪绕朱弦。怅别燕台下，凄凉楚水边。海鸥终浩荡，天马自腾骞。朋旧稀相见，江湖益可怜。因风问消息，尺素几时旋。"}