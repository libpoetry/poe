{"id":"721084","title":"秋九咏 秋村","dynasty":"明末清初","author":"王邦畿","text":"绕屋寒塘水气空，竹篱疏映拒霜红。笛声犊返斜阳里，人语鸡鸣晓露中。酒兴并高时岁稔，诗情多向菊花丛。年来古木稀能贵，留得孤松在社东。挹彼寒泉感素心，此时人事有升沉。后园寂寞金瓶冷，废宅荒凉野草深。词客正苏消渴病，幽人时倚槁梧吟。罗浮剩有求仙处，明月苍烟不可寻。青铜一片冷无烟，金气相逢合在天。隔水微霜朝渐入，高楼明月夜长圆。芙蓉有影浑如梦，冰雪无心却类禅。莫遣此宵临宋玉，不堪泪脸向人前。远山疏影豆茅茨，白石漫漫客子悲。落叶欲分煎茗火，残更裁得寄僧诗。寒窗十载醒人梦，暗泪三年许尔知。北地故人应有信，好花恰结雁来时。宇宙鸿名五十年，小生犹在未生前。著书后进推宗匠，典礼先朝识大贤。历世见闻成信史，老臣心事付枯禅。何期俚语承优奖，玄晏先生序满篇。蛮烟荒草丽天末，何事高贤辱远临。十载梦魂长若渴，数行笔札重如金。遣文多访忠臣传，往事重劳过客吟。有恨莫消相见晚，白云黄叶已秋深。雨冷风寒夜未休，初秋人拟是深秋。一帘灯暗文心细，四角天垂客梦周。落叶不归河北岸，寄书曾到海西头。无因百里同今夕，亦有山云过小楼。欢聚今宵岂偶然，十年难得此周旋。况逢江草秋堪把，莫叹山堂月未圆。潮上雷声疑动地，日沉霞影若烧天。当樽有酒何妨醉，霜气侵入鬓发边。万里春风动海涛，少年才子织金袍。榜元科第身名贵，天阙文章语气高。宫树露深官绿柳，园花云灿水红桃。南中一雁三年隔，此夕封书取告劳。"}