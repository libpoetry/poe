{"id":"787592","title":"花朝饮师竹处","dynasty":"清","author":"许传霈","text":"春雨困连朝，此心独惆怅。红霏隔院花，蘋泛圆池涨。嘤嘤好鸟声，晓窗闻纸帐。晴旭忽照檐，浓黛抹千嶂。雅怀启雅人，折柬饮春酿。春酿何醲郁，越醪浑不让。杯盏罗新奇，酌酒在无量。座开碧桃花，含羞笑相向。笑我醉不知，误挫酒国将。桃李芳恒蹊，春风坐和畅。况是花朝朝，花花竞相放。何待羯鼓催，诗催两无妨。东斋有琼枝，春来花无恙。君子结素心，涉趣左右望。"}