{"id":"1053311","title":"寄福州太守孙莘老龙图","dynasty":"宋","author":"释道潜","text":"公生自淮海，弱不游群儿。良哉白玉质，烱烱无磷缁。澡身以道德，馀弃为文词。端能处庠序，邈有孔孟姿。一朝擅高名，卓然动京师。馀辉耀天末，烨烨如斗箕。校雠芸阁中，精义无参差。同时鹓鹭行，半已翔凤池。两登谏官室，抗疏犯天威。扬舲去江海，旷岁成流离。朱轮拥苕霅，五马从合肥。编氓仰遗爱，堕泪存丰碑。归来遘风树，憔悴不展眉。藉苫一室中，四壁无重帷。南邻有古刹，而我方栖迟。杖藜时过公，泣血闻嗟咨。从容劝我坐，一饭常共为。蒸蒸沸古鼎，蔌蔌投园葵。客来慵应门，客去知为谁。礼丧事云既，始领吴门麾。瓶盂走梁苑，恨不相追随。秋风亟东下，旌旆俄已睽。浮川与遵陆，多病亦云疲。七闽富名山，空翠相逶迤。在昔慕仁智，于今慰遨嬉。棠阴想初坐，吏案纷交驰。庖刀一为解，往往无孑遗。麦秋荐丹实，梅雨裁纤絺。黄金燕佳客，柔指鸣哀丝。万事不芥蒂，羡公能自怡。"}