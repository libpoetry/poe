{"id":"866974","title":"贺新郎","dynasty":"宋","author":"卢炳","text":"绿遍芳郊木。早红褪香乾，堪叹韶华瞬目。薄倖东皇缘底事，得恁匆匆去速。正永日、初长晴淑。尤忆夜来成梦处，记分明、浑似瑶台宿。人语静，燕双逐。纱窗一炷沈烟馥。拚淋浪剧饮，高枕春酲草屋。无计留春添怅望，空写新词叠幅。算负却、照妆画烛。欲说萦心些个事，恐教人、蹙损眉峰绿。慵倚遍，画阑曲。"}