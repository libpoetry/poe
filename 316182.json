{"id":"316182","title":"烛影摇红·二月二十二日，送素君柩葬菱溪，舟中望寄园，凄然欲涕","dynasty":"现代","author":"谢觐虞","text":"破晓溪烟，为谁催发临风橹。岸花红日不胜情，才照人眉妩。过眼华年迅羽。换瑶棺、颓波东注。芳魂应恋，水墨家园，白头臣甫。画角江天，乱烽休警啼鹃苦。殡宫萋草不成春，死忆王孙路。如雪麻衣欲暮。抵河梁、凄其争诉。人天长恨，便化圆冰，夜深伴汝。"}