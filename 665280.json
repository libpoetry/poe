{"id":"665280","title":"登云居山二首 其一","dynasty":"明","author":"郑善夫","text":"贪清不自爱，历历疏远目。缅怀云居胜，驾言陟层曲。樛枓遁斧斤，岐径积朴樕。云栈纷当心，不敢轻落足。扪枯骤战兢，披荆逾匍匐。尪羸无奈何，况复迷浚谷。虽无夔莘警，讵测蜒蚿伏。少焉青霞深，转思白日速。山海信伟观，何以慰彳亍。我行孰驱迫，自致穷途哭。伯阳不出门，世路了如烛。愿昭篯子诫，或免华山辱。"}