{"id":"285828","title":"潇湘忆故人·梁王台上","dynasty":"清代","author":"李慈铭","text":"梁王台上，有西风倦旅，弹铗衔杯。一日几徘徊。恁侠客侯朱，狎客邹枚。千秋巷陌，问斜阳、一例蒿莱。只人说、寒林归燕，信陵门下飞来。应还忆，沧海畔，正西凫、故山猿鸟争猜。秋色更番催。又菊散霜疏，枫绽烟开。纱巾漉酒，唤双鬟、卖褥安排。风云感、干人甚事，橛船满载菱回。"}