{"id":"835560","title":"高阳台 游花市","dynasty":"清末民国初","author":"潘榕","text":"惊艳鸟喧，迷香蝶引，年年花市来过。百岁光阴，回思已半销磨。嬉游好趁吟身健，快寻欢、莫任蹉跎。觉春情老更痴颠，燕子知么。东风如昨人何处，把前尘细忆，比梦还讹。每踏芳丛，教侬感慨偏多。梨魂絮影依稀是，立斜阳、惆怅关河。向村帘且醉醺醺，陌上行歌。"}