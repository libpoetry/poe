{"id":"694282","title":"读张曲江撰徐䀻君墓碣","dynasty":"明","author":"陈献章","text":"杜陵烟艇曾来否，相国铭章今在亡。千古我能生感激，一碑谁可借辉光。江波自映蒲轮返，原草还沾絮酒香。事异凿抔终远去，鸿冥天阔道之常。桓灵而下使人悲，却忆陈蕃在郡时。何处公车还欲召，平生此榻竟奚裨。事机成败我当算，天命去留人得知。万古江山一回首，风清月朗䀻君祠。知心未问陈蕃辈，欲起先生在帝桓。自古山林轻禄位，至今朋党惜衣冠。寻常笑语诸公抚，七十支离一老看。谁道开元张相国，重磨碑碣写心肝。一木能支大厦颠，栖栖徒只喻当年。身垂白发西山里，光射青牛北斗边。信史只今文献碣，清风何日豫章传。狂歌乱耳不足献，依旧生刍置墓前。"}