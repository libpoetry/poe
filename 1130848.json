{"id":"1130848","title":"次韵斯远五首","dynasty":"宋","author":"韩淲","text":"人生烟灭等飞灰，满眼吹香总是梅。不道诗来能解此，得徘徊处且徘徊。遥遥山囿井泉傍，花气蜂翻蝶作狂。一阵晚风相著莫，剩题幽句未全亡。老梅如对古衣冠，一点浮华了不干。横隔片烟宜画取，萧萧休待雨声寒。涧边亦有树空明，尽日吟哦状不成。忽得好诗天外至，扶摇如跨九霄程。开恍如斯落更新，寻香逐色转精神。直须一夜风吹尽，到底孤标不负人。"}