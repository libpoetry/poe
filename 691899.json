{"id":"691899","title":"南都二首","dynasty":"明","author":"李维桢","text":"旧邦偏霸一隅雄，帝命维新自不同。再辟乾坤清朔漠，双悬日月启鸿蒙。春开苍震青阳后，斗直黄旗紫盖中。率土王臣修职贡，江流万里亦朝东。旌旗剑佩拥椒除，尚想戎衣革命初。绿草不侵雕辇路，红云常护紫宸居。金银宫阙三山外，烟雨楼台六代余。谁谓长江天作堑，八荒今日共车书。"}