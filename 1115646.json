{"id":"1115646","title":"清晓洪泽放闸四绝句","dynasty":"宋","author":"杨万里","text":"起来霜重满淮船，更觉今朝分外寒。放闸老兵殊耐冷，一丝不挂下冰滩。满闸浮河是断冰，等人放闸要前行。劣能开得两三板，争作摧琼裂玉声。遮藏水面被残冰，流尽残冰水正明。幸自奔流总驩喜，落洪须做不平声。沿河过闸梦中闻，奇观何曾似此晨。雪溅雷奔乍明眼，天跳地趠也惊人。"}