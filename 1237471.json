{"id":"1237471","title":"潞县舟中寄京师杨上舍诸公四首","dynasty":"元","author":"傅若金","text":"买得吴船系柳根，潞河新雨过黄昏。都门只隔烟中树，一夜寻君苦梦魂。二月和风满上林，忆君时复走相寻。夜来见月肠堪断，城锁千门碧柳阴。生来不识酒中味，忆昨故人常见招。不是多情能度曲，樽前恨杀董娇娆。春风亭馆看花时，自变新声教《柳枝》。只恨秀娘空第一，不曾歌得断肠词。"}