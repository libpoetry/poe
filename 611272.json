{"id":"611272","title":"门有车马客行","dynasty":"明","author":"邓云霄","text":"侯门势翕赫，气与秋天高。结交遍海内，轩盖同游遨。歌钟日夜起，弦管声嘈嘈。欢呼屋瓦振，饮博各分曹。借问堂上客，皆云五陵豪。落花随玉舄，华烛粲珠袍。三杯意气豁，慷慨视宝刀。申言恩义重，泰岱轻鸿毛。一朝人事别，田窦相倾夺。众宾掉臂去，相弃如屣脱。昔时歌舞地，日暮呼鸧鸹。得宠交自深，失势情斯割。为谢书门者，毋劳更咄咄。"}