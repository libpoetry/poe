{"id":"276292","title":"伤逝·私心常恻恻","dynasty":"清代","author":"李宪噩","text":"私心常恻恻，家人亦皇皇。临晨惨将别，镫烛俨华妆。斯须不可留，奄忽掩辉光。余事勤槥椟，僮御尚匆忙。独无可究理，起坐但彷徨。午景照正中，始觉夏日长。恍恍疑有凭，惊风自飘扬。出入安所习，触目成悲伤。洞房遽已静，素帷夕复张。幼子初学语，呕哑在我旁。抚此平生欢，弥用摧中肠。"}