{"id":"563680","title":"六月五章","dynasty":"明","author":"王守仁","text":"六月凄风，七月暑雨。倏雨倏寒，道修以阻。允允君子，迪尔寝兴。毋沾尔行，国步斯频。哀此下民，靡届靡极。不有老成，其何能国。吁嗟老成，独遗典刑。若屋之倾，尚支其楹。心之忧矣，言靡有所。如彼喑人，食荼与苦。依依长谷，言采其芝。人各有时，我归孔时。昔彼叔季，沉湎以逞。耄集以咨，我人自靖。允允君子，淑慎尔则。靡曰休止，民何于极。日月其逝，如彼沧浪。南北其望，如彼参商。允允君子，毋沾尔行。如日之升，以曷不光。"}