{"id":"9673","title":"癸卯岁赴南丰道中闻京师失守寄权士繇韩幼深","dynasty":"唐代","author":"独孤及","text":"种田不遇岁，策名不遭时。胡尘晦落日，西望泣路岐。猛虎啸北风，麇麚皆载驰。深泥架疲牛，踸踔余何之。诘屈白道转，缭绕清溪随。荒谷啸山鬼，深林啼子规。长叹指故山，三奏归来词。不逢眼中人，调苦车逶迟。士繇松筠操，幼深琼树姿。别来平安否，何阶一申眉。白云失帝乡，远水恨天涯。昂藏双威凤，曷月还西枝。努力爱华发，盛年振羽仪。但令迍难康，不负沧洲期。莫作新亭泣，徒使夷吾嗤。"}