{"id":"689164","title":"奉和严太史谒泰陵三首","dynasty":"明","author":"何景明","text":"敬皇十八载，四海一何安。鼎成弃万国，弓堕哭千官。白日园陵閟，秋云松柏寒。龙游万岁后，寂寞葬衣冠。世切如云望，天摧格帝功。弥留念诸将，顾命托三公。玉几星辰上，玄宫霜露中。松楸恸哭地，白日起悲风。夜壑霜钟杳，秋岑玉殿扃。穗帷风淅淅，银海月冥冥。象卫朝群帝，龙藏扈百灵。临门日呼召，天语旧臣聆。"}