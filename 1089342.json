{"id":"1089342","title":"园丁以菊为屏为船转庵竹院谛赏不足分题得塔字","dynasty":"宋","author":"许及之","text":"眷彼东篱花，忽作西灵塔。又如船子泛，复似南屏阖。园翁起童心，须弥欣芥纳。分题要铿锵，饫秋振萧飒。我合浮屠尖，工须画溪罨。崚嶒玉崔嵬，团栾金匼匝。俨然香色俱，间彼青黄杂。天成具体相，人事因假合。愿修衣裓供，用作布地蹋。那将有漏身，久实无缝合。转庵曾著语，竹院尝挂搭。我有一句子，无问亦无答。"}