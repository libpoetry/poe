{"id":"433139","title":"式如复和书感四诗匆匆叠均奉酬四首仍柬药痴念希涵础琴湘诸诗老","dynasty":"近现代","author":"郭风惠","text":"玉皇小吏堕尘初，归卧沧江意有馀。季子去秦裘敝矣，尼山返鲁玉藏诸。美人顾影怜明镜，狂客回头读道书。驷马高车载忧患，题桥笑煞马相如。春风碧草衡门路，还我烟霞善浩然。且尽微劳忘帝力，莫凭大嚼乞屠怜。摸金营窟看时辈，断水抽刀笑昔贤。每喜晋人解风趣，是何阿堵不言钱。天上森森白玉堂，鱼龙鼠虎斗多场。是皆戏耳腰间印，岂在多乎肘后方。星宿北辰扶少主，旌旗南国拥高皇。千秋芳臭何须问，豹死无皮王彦章。磊落王郎意若何，劳君斫地复挥戈。撑肠万卷弥纶大，放眼千秋感慨多。诗重有情翻婉约，狱求无憾老研磨。寄怀李白瞻天末，秋水平湖鸿雁过。"}