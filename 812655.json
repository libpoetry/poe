{"id":"812655","title":"奉使越南入关留别和越南魏克循韵","dynasty":"清","author":"劳崇光","text":"叱驭遑辞行役频，得朋偏喜缔文新。浮踪与我盟鸥鹭，佳什惭君说凤麟。三月轮蹄周辙迹，千秋文字契精神。四方兰谱他年订，南极名流有魏申。车锡南针万里来，江山放眼壮怀开。最难胜事从今创，况得新诗满载回。别绪乍牵堤上柳，归期还信岭头梅。友声回首长相忆，清梦时萦昭德台。"}