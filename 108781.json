{"id":"108781","title":"对酒歌答谢公静","dynasty":"宋代","author":"黄庭坚","text":"我为北海饮，君作东武吟。看君平生用意处，萧洒定自知人心。南阳城边雪三日，愁阴不能分皂白。摧轮踠蹄泥数尺，城门昼开眠贾客。移人僵尸在旦夕，谁能忍饥待食麦。身忧天下自人，寒士何者愁填臆。民生正自不愿材，可乘以车可鞭策。君不见海南水沈紫栴檀，碎身百链金博山。岂如不蒙斧斤赏，老大绝崖霜雪间。投身有用祸所集，何况四达之衢井先汲。昨日青童天上回，手捧玉帝除书来。一番通籍清都阙，百身书名赤城台。飞升度世无虚日，怪我短褐趋尘埃。顾谓彼童子，此何预人事。但对清樽即眼开，一杯引人著胜地。传闻官酒亦自清，径须沽取续吾瓶。南山朝来似有意，今夜傥放春月明。"}