{"id":"474906","title":"乐府十二首（嘉靖丙寅作） 其三 秩郊禋","dynasty":"明","author":"皇甫汸","text":"坛畤准圆方，神祇奠南北。夕郎奏既俞，春卿议佥集。睿想孚筮从，鸿图表景测。山燎迎初阳，寅威练嘉日。裸献戾上公，参乘简元戚。八骏夹电驰，六龙戴星出。天路抗旌旄，云门间琴瑟。殷荐升紫烟，告成瘗苍璧。齐幄肃华班，旋涂厉清跸。灵贶展斯今，仁孝光自昔。"}