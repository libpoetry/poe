{"id":"704781","title":"舟中杂兴柬韩克和刘自牧王尚文宋广文十八首","dynasty":"明","author":"薛瑄","text":"公等文章班马俦，偶来联步上瀛洲。天恩又许归乡里，同泛南风五月舟。天上同沾雨露多，扁舟又喜泛沧波。冥冥鸟背夕阳暮，千里月明闻棹歌。霄汉银河接潞河，诸公同此沐恩波。于今又遂归宁愿，渐近家山喜气多。万家城郭通州市，十里帆樯潞水船。清晓登舻望京国，凤凰楼阁五云边。波光到底见星辰，中夜行舟月色新。睡觉水村鸡已唱，云帆清晓过天津。细草微茫间渚沙，烟林杳霭暗渔家。舟行不辨东西处，但倚危樯看月华。舟行暑气正淟涊，岸上行人方郁蒸。安得长风来万里，顿令烦浊片时醒。天高云影层层出，野旷河流曲曲长。百丈牵风晴袅袅，橹声摇月夜茫茫。两堤草色绿无际，五月草虫声已清。自是天机能动物，舟中闻此倍多情。堤上閒游眼界宽，青天不尽地漫漫。此心便觉无拘碍，谁信人间行路难。天开水面平铺月，风涌潮头倒捲沙。舟过前村迷远近，一堤杨柳数声鸦。夹堤杨柳绿依依，傍水人家篱落稀。小妇携篮卖蒲笋，得钱含笑入荆扉。水畔人家舟作屋，飘飘身世长儿孙。几回睡足芦花月，又引帆樯过别村。参透诗禅渐息机，掀髯觅句句还迟。橹声惊觉船窗梦，遥见青天一鸟飞。才罢沿流又溯流，关河不尽兴悠悠。书生别有胸中略，閒看横江万斛舟。千年宇宙混舆图，万里江河接舳舻。泽国晚来飞鸟尽，海风吹月上天衢。芦叶青青潮水平，吴侬摇橹唱歌声。歌声橹韵随潮去，背立江风无限情。江北江南一水通，往来舟楫自匆匆。推篷独坐浑无语，遥见青天日正中。"}