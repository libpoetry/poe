{"id":"795073","title":"满庭芳 中秋夜同诸衿坐月","dynasty":"清","author":"沈树荣","text":"宿雨全收，晚凉乍爽，喜微云点缀长天。广寒宫敞，素面露婵娟。影浸闲庭如水，看浮动、竹雾梧烟。相依处，团圞共话，人月恰双圆。记阑干十二，桂花丛下，分劈红笺。许诗成次韵，学步随肩。一向秋光隔断，清辉好、两地空悬。今夜永，参横斗转，幽赏不成眠。"}