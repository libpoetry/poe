{"id":"1093251","title":"月溪清汎","dynasty":"宋","author":"韩淲","text":"不奈江浑复林热，长夏逃虚徒散发。扁舟何许可追凉，安得佳人弄明月。寻常浪饮苦匆匆，邂逅一游多汩汩。日复日矣心转痴，牵强而来终勃窣。琴堂有仙真好奇，簿书堆里清兴发。我虽老倦亦轩然，相与听歌忘病暍。中流滉瀁已苍茫，下濑回沿应荡淈。山高影翻栖鹘巢，潭澄光射鸣鼍窟。须臾斗柄插银潢，常娥俯濯淩波袜。快呼天风驾云涛，弱水三万倏超忽。"}