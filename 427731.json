{"id":"427731","title":"高阳台 闻后湖游观之盛，词以纪之","dynasty":"近现代","author":"龙榆生","text":"远岫羞颦，长波妒盼，飙轮载得娉婷。生色湖山，真成一顾倾城。侬家待化身千亿，向水漘、掷作繁星。甚金吾、乱拂鞭梢，莫解春酲。江南自昔宜脂粉，恁娇啼宛转，怜我怜卿。画戟凝香，还看堕履纵横。休惊蛱蝶轻狂甚，护花枝、稳系金铃。伫重来、共听箫韶，忘却飘零。"}