{"id":"458132","title":"观星作《天人语》","dynasty":"当代","author":"卢青山","text":"众星昼何往，夜向天庭聚；譬犹纳凉人，眨眼交相语。时光何迢迢，中涂散如雨；喧哗抑温馨，终不闻我处。垂髫观星双眼痴，想像天人语如斯：六月七月畴亩碧，冰萤千万游幽姿。儿童逐逐携俦侣，唤萤夜半声回驰。清风爽飒吹平草，凉露遍野光嗞嗞。流星倏出复倏灭，惆怅暮萤坠入秋丛时。绿鬓观星双眼醉，想像天人语璨璀：玉人共出云裳开，小灯笼挈洲之尾。灯影水光射晶瑩，照织女赴银河会。水波摇曳趁心波，白莲无数开如沸。流星延绵长复长，流出谁家小女悲欢泪。今日观星近中年，想像天人语已迁：旧梦散碎不可拾，流荡时空旷渺间。凝神谛视恍犹识，刹那昏眊徒茫然。流星流星如昔我，一回回灭无回旋。他年我老双眼浊，同此观星心漠漠。天人有语不异吾，指点人寰无笑愕：此人曾此梦与醒，彼人曾彼善复恶；流星之灭死随来，流星再起生亦卓。死生反覆如桑海，天人交语终古在。此中神秘播苍旻，终古吾人听不解。"}