{"id":"817417","title":"咏史七首","dynasty":"清","author":"戴亨","text":"中山飨朝士，子期忽不与。忿怒搆楚师，国亡何悤遽。壶浆悯饥人，事亦偶然遇。危急徂厥亡，仓皇绝生路。讵知饿夫儿，赴难无转顾。怨亦不在大，恩亦不在小。生死判一餐，报施亦何巧。始皇愚黔首，焚书坑诸儒。扶苏谏不纳，远使西防胡。鲍鱼一朝臭，贤嗣遭枉诛。元凶得肆志，万姓怒已张。英雄起草泽，嬴族遂灭亡。祸机之所伏，天人岂渺茫。宋国有义士，父子目俱盲。天道祐良善，此理疑荒唐。楚人逞兵威，杀戮填沟隍。失明者不役，遂得安其常。人世有迍邅，勿遽云不祥。名利中人心，父子且相啖。乐羊伐中山，食子事已惨。犹曰忠其君，绝恩露肝胆。列鼎烹而翁，分羹语何险。英雄不顾家，言出事幸寝。敌倘不受欺，大恶将奚掩。汉祚至桓灵，气节竞相尚。处士操权衡，贤愚尽倾向。矜誇标俊厨，置身千仞上。谁甘处卑污，侧目兴群谤。党锢祸遂成，国脉因之丧。岂若申屠生，与世不相抗。英雄抱伟略，徘徊营四海。卖畚向田家，举世谁知己。中原正陆沈，怀才忍坐视。杖剑诣军门，献策赤须子。扪虱但空谈，瞻乌竟何止。飘然西相秦，中心岂得已。人生感意气，功名偶然耳。千秋谅其衷，初念不及此。阴阳相剥蚀，龙战血玄黄。唐祚遘阳九，四宇纷抢攘。忠良死无类，盗贼为侯王。事理不能穷，天地疑荒唐。我欲咎真宰，仰视但苍苍。已矣勿复言，纰缪自鸿荒。"}