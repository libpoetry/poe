{"id":"724664","title":"车驾幸京口三月三日侍游曲阿后湖作诗","dynasty":"南北朝","author":"颜延之","text":"虞风载帝狩，夏谚颂王游。春方动宸驾，望幸倾五州。山只跸峤路，水若警沧流。神御出瑶轸，天仪降藻舟。万轴胤行卫，千翼泛飞浮。凋云丽璇盖，祥飙被彩斿。江南进荆艳，河激献赵讴。金练照海浦，笳鼓震溟洲。藐眄觏青崖，衍漾观绿畴。民灵骞都野，鳞翰耸渊丘。德礼既普洽，川岳遍怀柔。"}