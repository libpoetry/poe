{"id":"823678","title":"木兰花慢 为龙榆生画洞庭樵唱图","dynasty":"清末近现代初","author":"吴湖帆","text":"湖山佳丽地，谁识我，此登临。对数树寒梅，几竿修竹，惆怅难禁。行吟。听樵唱晚，乍一声清磬度长林。风动松涛万壑，气吞云梦千寻。披襟。放棹浮沈。波渺渺，意深深。况无际斜阳，有情芳草，偏许知音。如今。最肠断处，倚药炉宛转鬓霜侵。小院梨花带雨，闭门明月关心。"}