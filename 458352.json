{"id":"458352","title":"东朱丹溪作","dynasty":"当代","author":"卢青山","text":"丹溪之水初不见，两山交掩如门扇。但闻溪响声潺湲，清寒簌簌吹人面。小径随行转松阴，转过松阴溪忽现。磐陀巨石横山凹，石间曲折驰一线。其上峻壁扶苍穹，古藓荒藤蟠虬龙。虬龙下饮溪中水，倒口一吸成潭泷。我坐潭顶危崖上，下视喧豗奔万丈。二三子更执杯盅，挥杯泻水添奇浪。闻昔此水之曲有畸人，日饮此水神絪缊。和水作药起生死，汲水为酿醺乾坤。古人振衣不可复，幸馀佳醪犹我足。随行随饮更前攀，前路苍岚如雨扑。"}