{"id":"502422","title":"求陆伯瞻作懒云庄图","dynasty":"明","author":"刘炳","text":"老米已矣房山逝，江海丹青少奇秘。故人胸次出神奇，写法谁能识天趣。倒翻墨汁金蟾蜍，珊瑚翡翠相萦纡。远树浮青气黯淡，遥山叠翠烟模糊。洞庭八月波如镜，一片玻瓈三万顷。白蘋香老雁啼霜，九点苍梧落秋影。烦君为写懒云庄，树根络石苔连墙。丹崖深处三间屋，坐弄紫箫书满床。"}