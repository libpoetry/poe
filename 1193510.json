{"id":"1193510","title":"酬乐天得微之诗知通州事因成四首","dynasty":"唐","author":"元稹","text":"茅檐屋舍竹篱州，虎怕偏蹄蛇两头。暗蛊有时迷酒影，浮尘向日似波流。沙含水弩多伤骨，田仰畬刀少用牛。知得共君相见否，近来魂梦转悠悠。平地才应一顷馀，阁栏都大似巢居。入衙官吏声疑鸟，下峡舟船腹似鱼。市井无钱论尺丈，田畴付火罢耘锄。此中愁杀须甘分，惟惜平生旧著书。哭鸟昼飞人少见，伥魂夜啸虎行多。满身沙虱无防处，独脚山魈不奈何。甘受鬼神侵骨髓，常忧岐路处风波。南歌未有东西分，敢唱沧浪一字歌。荒芜满院不能锄，甑有尘埃圃乏蔬。定觉身将囚一种，未知生共死何如。饥摇困尾丧家狗，热暴枯鳞失水鱼。苦境万般君莫问，自怜方寸本来虚。"}