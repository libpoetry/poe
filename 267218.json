{"id":"267218","title":"新雁过妆楼·和梦坡","dynasty":"现代","author":"朱祖谋","text":"网户昏黄，飘镫近、盈盈蘸甲觞光。曼声不起，尘麝暗簌空梁。莫倚蛾眉怜短鬓，未秋镜影已先霜。少年场。奈何唤彻，沈恨周郎。天风无端应拍，便暮云驻得，肯驻斜阳。望京旧梦，沈醉不换悲凉。筝心更移更促，怕零落、十三金雁行。沧江晚，费个侬分付，今夕回肠。"}