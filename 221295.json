{"id":"221295","title":"避寇·戊午九月十","dynasty":"宋代","author":"刘黻","text":"戊午九月十，汹汹群寇生。疋枹与赤水，参会童石氓。烹牛饫凶竖，剚人谄妖灵。长驱无龃龉，四境腾沸羹。野庐竞趋察，廛市争奔城。啼号震暮夜，阴气昏冥冥。携持半箱筥，扛舁及翁罂。鸡豕头骈阗，肋息惊吞声。宇内同一胞，何事起搀枪。据险恶氛聚，血牙余种狞。原岭迤巢穴，习头号惟轻生。掷首视为戏，揭竿谁敢撄。父老谓曩日，草窃恣横行。郡将出奇计，一勦诸峒平。老熊痛已定，悍虎谋方兴。若非急讨捕，终难保桑耕。官兵驻大曷，警报驰飞星。探旗逼军旅，登城罗义丁。菱角隐阨塞，松明通晓更。山前号令肃，铃阁筹算精。疋马熟往来，老穉倚以宁。溪潜鳞且遁，林散翼亦惊。顾予久放逐，逢此增令俜。夜寝不忍睫，朝餐何所营。"}