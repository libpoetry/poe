{"id":"1074643","title":"巫山曲","dynasty":"宋","author":"周紫芝","text":"楚宫夜半旌旗动，晓逐君王猎云梦。君王醉挽金仆姑，笑射双雕落飞鞚。霜风猎猎吹白羽，狨鞍下时日未午。天上台高翠被寒，雨湿烟霏梦神女。行云飞去不可留，却望阳台无处所。魂凝睇远烟凄迷，猿啼巫峡东复西。江边猎火一万炬，貂裘醉拥君王归。章华千门复万户，侍女焚香迎辇步。君心谁能念旧恩，忍泪悲啼不成语。愿寿君王一万年，常向阳台梦云雨。"}