{"id":"520379","title":"予入华山而爱其名胜恨不登落雁峰携谢眺惊人句搔首以问苍天耳玩之不足而因成一诗山灵有知其尚羡予之奇观也哉","dynasty":"明","author":"朱诚泳","text":"分茅忝秦土，奉祀主西岳。兹晨奉明诏，温泉得疏瀹。星言驾我车，遥遥出城郭。路迂经华阴，寻幽有真乐。山路阻且右，我马劳四骆。行行及山腹，万仞如壁削。霏岚湿我衣，云根还旋斫。群山若儿孙，俛首谨然诺。仙掌独凭虚，亭亭入溟漠。飞瀑自天泻，灵苗皆大药。或云巨灵氏，山倾赖渠托。如招物外人，似引空中鹤。我生有奇癖，高情腾碧落。欲上莲华峰，遐观尽嵩洛。飘然驭长风，何须蹑芒蹻。恨无惊人句，搔首愧丘壑。胜游惬素心，兹行真不恶。但恐鼾睡翁，惊我驱山铎。"}