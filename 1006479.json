{"id":"1006479","title":"横山堂三章 其二","dynasty":"宋","author":"葛立方","text":"阳羡之水兮湍流喧豗，砅崖转石兮万壑殷雷。濑浅浅兮忽如泻，畦碧绣兮溪罨画。横山老人兮乐天无忧，聊临睨兮夷犹。揽芳茝兮大薄，搴杜若兮汀洲。摹写兮宝唾传，悲壮兮又双琐。沐发兮何必咸池，濯吾缨兮水之湄。乘月兮何必牛渚，系吾舟兮水之浦。吾之舟兮万斛有馀，凌阳侯兮狎灵胥。百尺揭兮帆席举，撇旋捎濆兮无险阻。傅说骑箕兮不可攀，留此舟兮横山。"}