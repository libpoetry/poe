{"id":"643283","title":"题恬淡轩为储都司作","dynasty":"明","author":"胡奎","text":"淮之水，出自桐柏山，千盘万折流入江河间。将军好文兼好武，清似流泉出山下。手提长剑镇雄藩，马前奔走皆貔虎。龙骧万斛出海洋，西略月窟东槫桑。天弧夜半射天狼，鲸波帖帖青镜光。归看山中恬淡水，方寸澄清亦如此。方寸澄清亦如此，万岁千秋报天子。"}