{"id":"1249506","title":"题赵仲穆临李伯时凤头骢图","dynasty":"元末明初","author":"郯韶","text":"蓬莱宫中春昼迟，五马曾阅李伯时。天闲一一尽龙种，独爱凤头尤崛奇。王孙归卧江南日，见之为尔生颜色。乃知神骏世所怜，仿佛明窗亲貌得。黄头圉官颀且髯，绛袍乌带高帽尖。是日牵来赤墀下，黄门辟易争观瞻。红丝络头尾窣地，玄云满身飞不起。长鸣知是恋九重，岂但一日行千里。君不见春风立仗何駉駉，龙文照地来房星。何当中道为剪拂，纵目平原春草青。"}