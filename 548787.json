{"id":"548787","title":"田夫谣送马瑞河父母之沾益","dynasty":"明","author":"余继登","text":"田夫无外事，惟有佃其田。腰镰与荷锄，两两相比肩。偶尔理田器，相携向市廛。忽闻城市言，官长近已迁。行当舍我去，不复久留连。仓忙到县门，车马已骈阗。惊愕语同辈，兹事良已然。自从官长来，于今五六年。年年纳租后，家家饱粥饘。鸡犬夜不惊，村舍常安眠。积谷为我赈，逋赋为我蠲。时有三老来，化诲为我宣。儿童各长成，恩德及茕㾓。信是田家乐，赖得官长贤。自谓长若斯，闾里得生全。今去欲何之，惝恍心若煎。去从官长去，不知何时还。来时不预料，囊无送刘钱。徒尔卧辕下，相将车牵牵。闻说官长去，行行向南滇。滇南万馀里，道路太绵延。中复经巫峡，崟崎摩苍天。况当五月时，赤日赫如燀。田夫有圆笠，不敢献君前。但愿加餐食，以慰心拳拳。尚来福吾民，勿此长弃捐。仆夫早严驾，五马何翩翩。云树隔行踪，有泪如迸泉。"}