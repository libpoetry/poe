{"id":"738803","title":"拟谢公","dynasty":"清","author":"英廉","text":"少嗜壮弥笃，神洽迹益放。偃蹇丘壑间，畴能乖所尚。凌晨诣绝境，初阳丽遥嶂。微踪溯险夷，层峤历幽旷。栈危后已夐，林折前若障。飞梁绵绝蹊，崩石炫谲状。荣巅赪霞鲜，奔涧素泉壮。俯觑猿引臂，侧聆禽展吭。凝神周广漠，穷睇隘溟涨。域灵恣探索，趣异困纷饷。遗物悟有获，赏心希不让。回念征途人，达生眜独往。"}