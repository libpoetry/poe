{"id":"650417","title":"和胡学士立春日韵","dynasty":"明","author":"金幼孜","text":"雪压残年暮，惊逢万里春。趍朝瞻昩爽，庆会及芳辰。日月开黄道，云霞焕紫宸。御炉香细细，玉佩响振振。轩冕临丹陛，箫韶合大钧。班行分鹭序，冠剑集鱼鳞。福履臻遐寿，嘉祥协至仁。从兹阳德盛，行睹岁华新。忝作词垣客，惭非献颂臣。宴酣歌湛露，深荷宠恩频。"}