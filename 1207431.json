{"id":"1207431","title":"木兰花慢 为冯副使寿","dynasty":"元","author":"魏初","text":"记春风门巷，骑竹马、舞青衫。笑我拙何堪，君才十倍，头角巉巉。读书故都乔木，更含香兰省并归骖。醉听滦河夜雨，清吟太液秋蝉。别来何物是新添。霜入鬓毛尖。正渭北江东，莫云春树，得共新衔。人生别离居半，但公馀、有酒且醺酣。几日邻村桑柘，梦中烟雨江南。"}