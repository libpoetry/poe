{"id":"316334","title":"百字令·自题小像","dynasty":"现代","author":"聂树楷","text":"彼何人者，是聱园居士，镜中留印。百岁光阴如转烛，白尽疏髯短鬓。耳鼓殷雷，牙车脱毂，目力凭双镜。夕阳无限，黄昏只是将近。壮岁角逐名场，浮沉宦海，精力销磨尽。问水寻山空结想，无具那能济胜。米汁餐禅，苜盘款客，聊遣闲居兴。偶留形影，渊明自答自问。"}