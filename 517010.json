{"id":"517010","title":"南野先生哀挽","dynasty":"明","author":"龚诩","text":"彭泽去千载，谁念田园芜。卓哉南野翁，乃是斯人徒。读书通大义，耻逐章句儒。修身事三省，惠人期八厨。雅性任真率，襟怀恒豁如。东皋树嘉木，西畴艺名蔬。适意任所之，殽酒随篮舆。儿孙奉宾友，欢声溢庭除。每从微醉时，击节歌唐虞。顾我朽腐材，不异栎与樗。谬据西斋裀，曾不鄙迂疏。星霜二十周，始终心不渝。暌离几寒暑，云树劳嗟吁。复怜身后穷，棺食预为储。如此绻恋情，宁与管鲍殊。方图去茅塞，时得亲高居。德业望规箴，优游共桑榆。如何志未遂，顿隔幽明途。载瞻湄旸原，痛切心如刳。临穴当兹辰，忍奠一束刍。泪为知己流，老眼谁云枯。"}