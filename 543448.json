{"id":"543448","title":"心远堂为陈立父题","dynasty":"明","author":"胡应麟","text":"陶公住人境，心远地自偏。陈侯服官政，结庐讵同然。吾闻鲁仲尼，行止非一端。寸心若太虚，龙蠖偕媸妍。华堂搆空起，正对衡岳颠。洞庭八百里，日夜浮朱栏。鲸鲵跋高浪，蜃鳄游惊湍。祝融及天柱，云密纷钩连。回雁遏层霄，石廪屯飞烟。奇峰七十二，一一罗堂前。彼美堂中客，妙龄夙忘筌。冰壶瑩尘表，玉笈开琅函。携宾坐堂上，四面罗苍矸。鸣琴憩深树，看奕垂疏帘。目送双飞鸿，迢迢极云天。心远室从迩，悠悠浩忘言。兴文念朋好，一订柴桑缘。殷勤沔阳约，尺素驰江干。吾将负瓢笠，卜筑邻青山。异时陈蕃榻，倘为孺子悬。"}