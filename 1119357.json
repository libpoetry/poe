{"id":"1119357","title":"步西湖次韵徐南卿","dynasty":"宋","author":"陈造","text":"载酒幽寻地，乘闲得再临。丽黄啼晓霁，魏紫笑春深。抚事挥犀管，他时梦鹤林。心期更阒寂，物理付升沈。杨园骞绝岭，万象赴窥临。坐久岚霏润，来时翠碧深。莺花自佳处，鱼鼓亦丛林。谁在飞埃外，芸芸付陆沈。山寺曾题竹，寻诗记所临。缘云俯空旷，扪石探幽深。倦鸟低平野，蔫花下碧林。沙头催唤渡，空水远沈沈。水月春犹浅，携壶记此临。云烟澹闲寂，鱼鸟媚清深。堤路俄人海，侯家或肉林。高楼下金弹，帘影眇深沈。徐子学诗苦，砚池宁暂临。课功初赑屃，著语遽精深。更积岁月力，傥陪英俊林。人生才业地，渠辈分平沈。徐郎小隐处，爱我许迂临。多遌话岁晚，言归忘夜深。祛愁倚诗酒，结伴卜山林。更喜檀栾旧，风烟挺绿沈。西湖千顷画，政用好诗临。鉴揭雾解駮，屏纡云浅深。钿车随宝马，红舫度青林。归去开囊锦，君先炷水沈。诗课逭离索，萧窗谁肯临。语方逢众怒，自诧用功深。未议辞穷鬼，才堪补笑林。旧交多册府，肯信有湮沈。逐利争名地，扶衰瞢一临。官同冰谷冷，盟缔海鸥深。局步无夷路，卑栖有故林。鸢鱼天地内，遂性各飞沈。"}