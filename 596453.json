{"id":"596453","title":"雪堂十二韵","dynasty":"明","author":"卢宁","text":"万翠冻欲折，六霙连八垓。天葩舞奇皦，子夜凌风台。绕筵摛玉屑，战齿翻银杯。丰年兆三白，宛转封莓苔。羡君构寒洁，取象飞琼皑。纯素表心性，坚忍输松梅。立门多俊选，乘兴舟时来。红炉点霣化，银海光昭回。引鹤跨玄圃，披氅行天台。愿得四时雪，布地襄崔嵬。天地迥一色，原隰无污莱。矢作高堂主，瞻眺重徘徊。"}