{"id":"1114352","title":"上延帅沈内翰","dynasty":"宋","author":"李复","text":"昔年图史守岩幽，每仰高文动斗牛。千里来登徐孺榻，一时如上李膺舟。激昂囊颖思先出，慰藉泥涂欲晚收。曾笑王筠无事业，但题草木作风流。荣路回翔简帝衷，坐烦谈笑静西戎。金銮学士承新诏，乌垒将军有古风。关塞星烽葱岭远，尘沙毳幕贺兰空。平时未便知颇牧，今日亲逢出禁中。"}