{"id":"698771","title":"咏新柳二首","dynasty":"明","author":"徐桂","text":"掩映朱楼荫曲池，霏微芳树早含滋。枝枝水畔才舒眼，叶叶风前乍展眉。未许漫天轻作絮，且教拂地有垂丝。征人远道那堪折，休共《梅花》笛里吹。条风一夜乍回枯，黛色和烟半有无。玄灞柔条堪系马，白门疏影不藏乌。楼头寒映罗衣薄，曲里风惊紫塞孤。春水绿波春草碧，等闲芳岁莫教徂。"}