{"id":"813414","title":"岑溪悲叔白七首 岑城","dynasty":"清","author":"李宪噩","text":"蛮州历劫瘴烟清，獞峒猺山春色明。一自莲塘留谶语，千秋遗恨在岑城。洒然亭子古榕闲，日见云生大瓮山。不忿雄文成绝笔，却教粉壁泪痕斑。钟家池馆好风光，万里偏知结客场。独自寻来还寂寞，竹闲蛮鸟断人肠。江上思归折柳条，夕阳山畔雨潇潇。清歌进酒人何在？肠断春城易使桥。日暮秋风孝子祠，当时拜祷有新诗。神光不照连枝树，空使慈乌夜夜悲。亭上山风清客心，瀑泉幽冷和鸣琴。可怜已作广陵散，无复人间听此音。破除客闷此登楼，叠叠云山无尽愁。逝者已含终古恨，病躯何事滞边州？"}