{"id":"1128135","title":"用韵题诸葛武侯祠二首","dynasty":"宋","author":"程洵","text":"群雄逐鹿走迷方，四百炎精不复光。天启奇才思蛰奋，人嗔黠虏久鸱张。悠悠陈迹青编在，寂寂丛祠碧草长。成败由来难逆睹，祇应大义不容忘。独明大义晓多方，烱烱精忠贯日光。开拓荆榛资蜀汉，驱除鬼蜮老关张。司徒岂足知邪正，著作宁能识短长。公论到头须后世，至今尸祝未能忘。"}