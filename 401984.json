{"id":"401984","title":"八声甘州","dynasty":"近现代末当代初","author":"张伯驹","text":"忆长安春夜骋豪游，走马拥貂裘。指银瓶索酒，当筵看剑，往事悠悠。三月莺花已倦，一梦觉扬州。襟上啼痕在，犹滞清愁。又是登临怀感，听数声渔笛，落雁汀洲。看残烟堆叶，零乱不胜秋。碧天长、白云无际，盼归期、帆影送轻鸥。倚阑处、才斜阳去，月又当楼。"}