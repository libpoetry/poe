{"id":"144632","title":"听野老所言","dynasty":"宋代","author":"释文珦","text":"衰翁卧病山之阿，东村沈老来相过。首言年饥若无备，次说时政多烦苛。其间数事尽切已，具有本末非差讹。农家累世服畎亩，此外宁复知其他。世道愈变俗愈薄，天意亦复相折磨。举贷养蚕不收茧，尽瘁耕耨田无禾。千疮百孔正难补，前月里正来催科。家贫乏钱办酒食，卖却养命双种鹅。昨朝县吏又追唤，真如鸟雀遭网罗。儿女啼号顾弗及，心如乱丝头绪多。西邻寡妇更可念，譬彼坏木无枝柯。饥寒交煎绝生意，母子牵挽沈於河。句句皆从痛肠出，语罢涕泣俱滂沱。民之多艰有如此，於乎彼苍其奈何。"}