{"id":"916954","title":"观猎","dynasty":"宋","author":"杨时","text":"貂裘白马谁家子，拥戟弦弧囊劲矢。褰身欲与鸟争飞，触处尘埃云四起。长绳驱逐狐兔惊，骄鹰掣臂流双睛。飞扬云间电光闪，旋复草际无遗生。鸷肠久厌鲜肥饵，顾盼方能伺人意。但矜鼎俎有馀甘，贪餐谁怜殄生类。安得淑气回严秋，徐令困拙同鸣鸠。林间百鸟恣孳乳，虽欲击搏知无由。"}