{"id":"833877","title":"子夜歌 游莫愁湖，并展徐中山、曾文正遗像，湖上有王壬秋丈楹帖，辨莫愁非妓，与鄙见正同，词中因并申此意","dynasty":"清末民国初","author":"易顺鼎","text":"想当年、是何玉貌，今日问名犹艳。早赢过无愁，六代四纪，明皇不算。蒋妹第三，桃家行二，住处都非远。到春时相约湔裙，只怕鸳边月底，影儿还见。却因甚一双太傅，苦要前来厮占。闻道西湖，一双少保，有小青为伴。信千秋胜地，英雄儿女分半。此水冰清，其人可想，休当秦淮看。笑南朝宫井，胭脂辱痕难浣。"}