{"id":"1027996","title":"王成之给事囿山堂","dynasty":"宋","author":"楼钥","text":"烟雨望丽阳，前山罗紫翠。照水挹南明，不与巾子对。朅来登囿山，一览万山会。莲城山固多，此地要为最。主人意轩豁，物境供旷快。山椒涌华屋，迥立风埃外。一物无遁形，所在见纤介。清霜肃天壤，佳树隔阛阓。俯仰随取舍，左右从盼睐。门墙寻故步，杖屦许从迈。恍然至绝顶，更觉宇宙大。樽酒屡劝酬，棋枰更胜败。秋高月色皎，浮云了无碍。不俟攀仙掌，徒手吸溪濑。兹堂极崇敞，意若欠深邃。先植易生木，徐待松柏兑。望远仍可喜，意满聊自晦。无使山下人，或得窥外内。但恐趣赐环，树艺或不逮。先生味斯言，一笑相领解。吾将饬园丁，随处添翳荟。他时绕扶疏，吾庐益可爱。"}