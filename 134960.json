{"id":"134960","title":"大龙湫·北上太行东禹穴","dynasty":"宋代","author":"楼钥","text":"北上太行东禹穴，雁荡山中最奇绝。龙湫一派天下无，万口赞扬同一舌。行行路入两山间，踏碎苔痕屐将折。山穷路断脚力尽，始见银河落双阙。矩罗宴坐看不厌，骚人弄词困搜抉。谢公千载有遗恨，李杜复生吟不彻。我游石门称胜地，未信此湫真卓越。一来气象大不侔，石屏倚天惊鬼设。飞泉直自天际来，来处益高声益烈。从他倒泻三峡流，到此谁能定优劣。雁山佳趣得要领，一日尽游神恶亵。骊龙高卧唤不应，自媿笔端无电掣。轮囷萧索湍不怒，非雾非烟亦非雪。我闻冻雨初霁时，喷击生风散空阔。更期雨后再来看，净洗一生烦恼热。"}