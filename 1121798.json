{"id":"1121798","title":"两木","dynasty":"宋","author":"范成大","text":"枇杷昔所嗜，不问甘与酸。黄泥裹馀核，散掷篱落间。春风拆勾萌，朴?如榛菅。一株独成长，苍然齐屋山。去年小试花，珑珑犯冰寒。化成黄金弹，同登桃李盘。大钧播群物，斡旋不作难。树老人何堪，挽镜觅朱颜。颔髭尔许长，大笑欹巾冠。绿橘生西山，得自髯翁家。云此接活根，是岁当著花。俛仰乃十霜，垂蠹纷相遮。芳意竟寂莫，枯枝谩槎牙。风土谅非宜，翁言岂予夸。会令返故山，高深谢污邪。石液滋旧根，山英擢新葩。黄团挂霜实，大如崆峒瓜。当有四老人，来驻七香车。"}