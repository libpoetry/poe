{"id":"531093","title":"首夏送东城邵园饯彭子充给谏得送字","dynasty":"明","author":"杨慎","text":"迟迟东晷移，习习南薰动。暄树语绵蛮，晴岚收螮蝀。美人独摇装，良俦远相送。城隅敞行筵，陌尘静飞鞚。渐台高白虎，梓泽邻金凤。挂衣女萝溪，展席仙霞洞。香影散清阴，云液流春瓮。鹢首且沿洄，骊驹太倥偬。竹枝巴渝声，桃叶江南弄。明发听晨钟，悠悠隔江梦。"}