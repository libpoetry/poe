{"id":"692668","title":"春日白门写怀用高季迪韵五首","dynasty":"明","author":"杨基","text":"得归虽喜未忘悲，梦里愁惊在别离。尚短柳如新折后，已残梅似半开时。江雷殷夜虫蛇早，山雨崇朝蛱蝶迟。制取乌纱笼白发，免教春色笑人衰。柴门斜对曲江头，农具渔罾晚自收。细雨短莎寒似腊，淡烟新柳暝如秋。鸥能来往缘曾识，莺或丁宁解说愁。回首故交零落尽，更将诗酒与谁游。绿发无多白发长，谪居还复是他乡。风纫晚佩猗兰弱，雨滴春蔬早韭香。碧柳五株千本菊，黄牛十角一群羊。得闲随地为农好，不独长安与洛阳。远归偏惜窜余身，多难番为异姓亲。前度刘郎非故物，当时燕子总西邻。家贫母老难为客，酒薄愁深不醉人。走向津头看春色，绿波芳草却伤神。绿芜迷渚水漫沙，断岸无舟路转赊。细柳已黄千万缕，小桃初白两三花。烟中晚棹兼沤远，雨里春旗趁屋斜。野趣莫嫌浑寂寞，近来沙觜有人家。"}