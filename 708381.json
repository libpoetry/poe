{"id":"708381","title":"大酺  和秋岳春忆","dynasty":"明末清初","author":"龚鼎孳","text":"忆柳如烟，乌啼月，江左琅邪何处。高楼红树里，有银筝纨扇，与花相妒。六代莺声，三山草色，曾记游人来否。芳怀随云收，悔东华走马，此行原误。更风满败梧，日斜横笛，燕穿絮飞。包胥无一旅。看公等、歌舞夸南渡。为问取、夷吾往矣，祖逖何如，绣芙蓉、那能频顾。梦逐江流去，还懊恼、数峰遮住。料难到、家山路。菱花怜我，萧索长卿非故。倩谁百金买赋。"}