{"id":"279396","title":"庆春宫·丙寅初伏，南海康长素同年来章门","dynasty":"现代","author":"周岸登","text":"焚线删微，玉杯繁露，素王改制空言。柱折天倾，尧囚舜死，小臣孤愤沉冤。遁思浮海，九州外，聊驰壮观。归来犹健，柴市魂招，衣带痕殷。尧年老鹤惊寒，沾洒觚棱，清泪如铅。铜狄摩挲，神州无恙，拊心望帝啼鹃。故都耆旧，问几辈、灵光尚完。章门携手，惭负秋期，犹滞江关。"}