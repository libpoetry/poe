{"id":"282999","title":"念奴娇·同叔先生以词留别，谱此，即送其归宝山","dynasty":"现代","author":"冒广生","text":"鸱夷单舸，问先生此去，可曾安置。湖水湖风秋万顷，大好幽居清睡。箬帽捞虾，竹弓射鸭，足了平生事。销磨淮海，元龙豪气除矣。想像老屋瀼东，薄田阳羡，种菜藏书地。手植玉梅三百树，沁得诗魂都醉。钱凤何人，董龙是狗，莫问今何世。茫茫江水，不归吾亦堪誓。"}