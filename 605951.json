{"id":"605951","title":"忆昔行","dynasty":"明","author":"卢龙云","text":"忆昔长安事薄游，相逢意气淩千秋。鸣珂队逐双龙阙，就日辉腾五凤楼。紫陌繁花邀并马，玉河新柳系停驺。是时方喜离家食，海内朋游近相得。翻手宁知云雨情，论心未怯风尘色。衔杯结伴有高阳，挥麈谈天俱碣石。一从分袂出都门，世事悠悠不可论。落魄天涯时自惜，狂歌燕市几人存。驱车每共嗟危辙，逆旅能无念故园。暂假拂衣归栗里，林泉幽暇释尘滓。几年松菊讵云荒，何处江山誇洵美。却爱吾庐未可忘，畏路无心强复起。"}