{"id":"757469","title":"百字令 次花海叔韵","dynasty":"清","author":"孙荪意","text":"清明近也，听饧箫隔巷，吹来庭户。初试罗衣风尚峭，小立曲阑凝伫。柳学颦眉，花含笑魇，又见春如许。昼长人静，画梁新燕双语。正值轻暖轻寒，酿花天气，一霎晴兼雨。对此韶光须痛饮，莫说闲愁闲绪。三竺云峰，六桥烟水，结伴嬉游去。藏鸦门外，一枝摇漾柔橹。"}