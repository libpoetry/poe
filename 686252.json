{"id":"686252","title":"赠卢潭城二首","dynasty":"明","author":"卢楠","text":"六龙推飙轮，四运无停轨。日暮薄虞渊，月朓升玉垒。飞萤流雕甍，微禽变玄海。寒露被陵苕，繁霜瘁江?。缺隙驰白驹，人命易颓改。赤松既渺茫，安期亦诞晦。苟非青云身，焉能施后代。凤呜振绮辉，龙飞薄雾霭。步趾须芳林，扬声欲珍彩。岂维工雕虫，立心贵鼎鼐。君怀璠玙姿，辉光茂真宰。勖哉勤令图，云衢会相待。凉风越秋海，吹我东阶树。柔条歇芳辉，密叶垂丰露。玉殿鉴凝霜，金闺叠纨素。念子居无衣，薄寒隐天雾。芰荷凌晨宵，雨雪恨迟暮。严黍沐晚泽，青松挺阴冱。尚父钓河滨，宁戚饭牛寤。天造时康屯，雄发霈霖雨。贞观诗书场，毋为悲世迕。我希吴延陵，宝剑非所顾。敦义笃情亲，千里共奇步。"}