{"id":"794468","title":"金缕曲","dynasty":"清","author":"汪淑娟","text":"无计堪怜汝。只踌躇、秋来瘦得，腰围如许。君本多愁多病者，那禁这般情绪。又几日、眠餐无主。叠了罗衾全不寐，听潇潇、如此西窗雨。恁怪我，太烦絮。珠沤槿艳无凭据。算人生、因缘离合，偶然萍聚。侬从于君相结爱，其乃痛无分处。况侬也、悲秋儿女。一日伤心三日病，命恹恹、抵死支持住。休忘了，这番语。"}