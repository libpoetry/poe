{"id":"946685","title":"郑倅生辰","dynasty":"宋","author":"陈棣","text":"柯山插空天为邻，飞仙窟宅无纤尘。降灵孕秀神所相，岂但崧高生甫申。笑别方壶离紫府，道骨清标映华组。二十八宿罗心胸，霁月光风映眉宇。书带家声旧著闻，相国邸第南北分。人间未省见三绝，天上曾观瑞五云。笺诗传礼穷家学，岂止谈经能折角。鼓箧来为碧水游，贤关英俊推先觉。雄文大手古无伦，安知韩柳非前身。方期江夏无双誉，只许樊川第五人。厌直承明祈外补，暂拥屏星左铜虎。万口争歌王海沂，悬榻已题陈仲举。籍甚声闻咫尺颜，伫听锋车趣赐环。归持清禁紫荷橐，却踏彤墀玉笋班。我今幸遇悬弧旦，敢采民谣书弱翰。一言何以祝我公，愿辅升平到不穷。"}