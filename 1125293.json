{"id":"1125293","title":"立春日词 内廷","dynasty":"宋","author":"晏殊","text":"朱户未闻迎綵燕，东郊先报舞云翘。姜任盛德符青史，金屋千春奉圣朝。柳燧青青淑气和，冰纹初解縠文波。淑风殿里黄金屋，应候称觞万寿多。才闻太昊行新令，更祝元君望景舆。白玉龟台资寿历，千春鸿福此春初。双金缕胜延嘉节，五綵为幡奉紫廷。春色渐浓人未觉，玉阶杨柳半青青。"}