{"id":"648046","title":"题严氏光远堂","dynasty":"明","author":"杨士奇","text":"朴山先生天下士，明经著书遗来世。宰相持书献天子，宠召除官列中秘。结缨彯组青琐闱，萧散终怀荷芰衣。明日上书乞身去，万里碧霄鸿鹄飞。窈窕烟霞护丘壑，共羡知几返真乐。园田旧绕柴桑居，山水清于富春郭。又百馀岁传曾孙，束帛徵起官桥门。峨冠正席讲周孔，诜诜俊彦罗玙璠。两贤出处各有道，前后声华相映好。光远堂中春不穷，乔木风烟拂晴昊。插架牙签万卷存，焚香扫径无尘喧。阶前暖翠看慈竹，岁岁年年蕃子孙。"}