{"id":"817265","title":"浣溪纱 咏江山船八首","dynasty":"清","author":"薛时雨","text":"江水湾湾漾碧波。山岚冉冉映青螺。江山如此易情多。江上潮来游客梦，山中云遏美人歌。江山如此奈情何。旧籍谁编九姓渔。江干供亿累花奴。纷纷花使索花租。生小惯尝风浪险，合家齐傍水云居。朝潮暮汐意何如。时样梳妆绝可怜。东船西舫斗婵娟。春江多少买花钱。手帕行中原是妹，鸳鸯牒上不论年。桐严解说太言诠。临水花枝分外娇。一江烟月路迢迢。灯红酒碧可怜宵。半面琵琶羞客顾，双声檀板倩郎敲。东君无语暗魂消。一路珠帘不上钩。杭州过了是严州。石尤风急打船头。昨夜飘萧留客雨，明朝艰苦上滩舟。有花有酒不须愁。鸥恋烟波蝶恋香。嘲风弄月度年光。夜深人不隔红墙。薄倖有时嗔杜牧，风流私许嫁王昌。聘钱十万待商量。桃叶桃根并擅名。双双姊妹总多情。旧欢未了又新盟。舞袖惯飘香拂拂，歌喉不唱泪盈盈。何人花外学调笙。湖舫江船美并誇。有时湖舫去看花。妒他名胜属西家。苏小芳魂留艳士，越妃遗迹冷香车。维舟凭吊夕阳斜。"}