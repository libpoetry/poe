{"id":"684617","title":"南山有佳色","dynasty":"明","author":"王应斗","text":"晨光新捲翠微烟，弄态偏于两后妍。独坐小楼青自到，不因采菊见悠然。萧疏岚影乱芙蓉，濯濯迎熏挺数峰。才见飞猿穿绝峤，又惊舞鹤下孤松。重峦浥露洒朝氛，紫绿千峰尽逊君。当户分明成好友，莫教山北起浮云。气映朱明景自奇，幽窗惟有对君宜。年来晏起无多事，也学韦庄改旧诗。把酒何当作寿卮，春林花落鸟衔时。蓬莱宫阙遥相对，抚景宁堪今昔悲。雾隐频年惜豹斑，几番风雨洗春颜。沉唫恍入空濛里，醉梦时飞杳霭间。"}