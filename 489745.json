{"id":"489745","title":"赠史君美为黄云卿赋","dynasty":"明","author":"袁华","text":"娄有史君子，分甘草泽居。昔曾青城游，袖秘玉函书。质性既厚朴，幼怀乡曲誉。牵牛朝出耕，萧艾手自锄。野藿香可美，篱鞠味堪菹。吾友大黄君，一病半夏馀。维子多远志，从容驾轩车。剖决明表里，调剂气旋苏。愧乏明珠报，长歌酒频酾。征鸿行当归，微阳起石渠。相思子不见，扳桂下庭除。"}