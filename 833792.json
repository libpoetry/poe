{"id":"833792","title":"沁园春 其九 蚁","dynasty":"清末民国初","author":"樊增祥","text":"汝与杜鹃，与虾与蜂，皆有君臣。看城池台殿，公侯将相，秩然有序，而况于人。国步将移，南柯古郡，坐困檀罗十万军。槐阴午，诧淳于一梦，梦也如真。如今卷土休论。效龙蠖泥蟠屈不伸。且身衣朱紫，自成封域，队分黑白，力御强邻。环雀珠蛇，不如筏蚁，夺得龙头与报恩。吾方倦，任床前牛鬨，熟睡无闻。"}