{"id":"432396","title":"杂和步兵咏怀诗十四首录八","dynasty":"近现代","author":"汪石青","text":"几年养羽翰，因风欲翱翔。何处迟栖息，丹木正芬芳。如何西王母，相期复相忘。海水茫茫绿，从谁诉衷肠。回首呢喃燕，结巢依兰芳。翩翩樊篱鴳，亦复嬉春阳。天风吹弱羽，徘徊一悲伤。天才与鬼才，问谁判二李。莺声与凤声，淆乱非今始。胡能委曲安，寄迹混荆杞。莫歌行路难，行路慎举趾。不见十年贞，谅哉彼姝子。羞画长蛾眉，炫嫁不如已。拔剑一长啸，击节复高歌。悠悠好年华，瞬间已经过。丈夫休苟得，顾乃长蹉跎。美人怀天末，芳草梦山河。将欲相因依，长途险阻多。险阻能逾越，再误当如何。塞北多高山，风云幂崇岑。江南足瘴厉，龙蛇盘泽林。扬眉但去去，不足惕胸襟。海气观溟渤，沙漠啸穷阴。山路非险阻，涛撼非恶音。何者为险恶，君看世人心。隔海望神山，欲济无舟梁。何处采兰芷，结念涉茫茫。昔与卿别时，期我速飞翔。胡为支机石，渺渺空相望。今日蒲抽绿，明朝枫醉霜。无端画眉笔，只以写哀伤。男儿不得志，侘傺岂能常。吾当叩九阍，达诚拜绿章。钧天久沉醉，银潢日以倾。浮云蔽白日，四郊昼昏冥。空言亦何补，声华以为荣。当时鴃未鸣，芳草恰初生。万象待春晖，何为祇荧荧。高丘乃无女，结缡与谁并。端士好休整，谁共诉襟情。若木发其荣，兰芷吐其幽。我待贡玉堂，贻我以清秋。瑶琴一以拂，岁月何悠悠。涉世有白眼，洗耳无清流。心事委长波，不堪久沉浮。亦知尘世间，肮脏不可流。十洲凤顑颔，九关虎遨游。蓄意将何著，真如不系舟。三山招鸾鹤，九苞致凤皇。沉珠合浦渊，委剑昆吾冈。无为岂不善，何以剔蛮荒。仙仙理其纲，愤愤善珍藏。贯一以求之，声教与风翔。安得三年艾，理此万羸伤。"}