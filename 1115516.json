{"id":"1115516","title":"过真阳峡六首","dynasty":"宋","author":"杨万里","text":"玉削双崖一水通，一重一掩更重重。平生山水看多少，最爱真阳第二峰。莫道无人径亦穷，尚馀碧筱伴青枫。白云不是从天降，坐看生从翠崦中。仰见青天尺许青，无波江水不胜平。只惊白昼山竹裂，杜宇初闻第一声。堪笑跳波数百滩，如何入峡顿无喧。人言此峡如巴峡，只欠三声堕泪猿。榕树阴中一苇横，鹧鸪声里数峰青。南人到此亦肠断，一是南人作么生。百滩千港几涛波，聚入真阳也未多。若遣峡山生塞了，不知江水倒流么。"}