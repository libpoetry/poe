{"id":"271297","title":"洞庭春色·咏橘","dynasty":"现代","author":"吴梅","text":"翠叶金丸，故山嘉果，艳说洞庭。恰朱橙新荐，黄柑罢贡，同登樽俎，纤手香凝。试摘霜枝三百颗，怕尝尽酸甜难解酲。还堪笑，笑吾家正少，千树江陵。逾淮又愁化枳，自惜市隐吴城。况越州秋税，未除臣籍。东坡楚颂，孰建孤亭。雪后园林风色恶，甚玉几华筵寒旧盟。重相问，问白头对弈，此局谁赢。"}