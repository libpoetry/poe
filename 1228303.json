{"id":"1228303","title":"李成江村秋晚","dynasty":"元","author":"吴镇","text":"咸熙画图无与共，传世希微爱者众。二李之后已寥寥，宣和当日尤珍重。新图一旦落人间，神宫寂寞何时还。经营意匠出尘表，上下五百谁能攀。水回中有渔舟泊，山顶崇台招白鹤。篱根浮出水潺潺，万竹琳琅奏天乐。霜飞木落一天秋，栖禽向晚声啾啾。柳溪错认渊明宅，过桥岂是王弘俦。景色萧条如太古，路僻村深贮烟雾。分明再见辋川人，芜词何敢轻为附。清容自是鉴赏家，持将却向天之涯。几回试展未能去，落尽庭前无数花。"}