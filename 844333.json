{"id":"844333","title":"闻槐庭东游，赋此寄赠","dynasty":"清末民国初","author":"林朝崧","text":"夫君原自有仙才，沧海初经第一回。快绝吹箫骑鹤去，五云楼阁认蓬莱。凫舄乘风上碧虚，鸿龙玉狗守天居。少年日下看花好，华屋随人漫曳裾。洞天月出饮流霞，应约麻姑过蔡家。昨夜梦魂寻汝去，三珠花下听筝琶。一叶青莲出世间，小游仙乐几时还？锦囊画笔兼诗笔，好写三神海上山。"}