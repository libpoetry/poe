{"id":"763503","title":"秋邸二调","dynasty":"清","author":"曹尔堪","text":"草绿闲庭晓露清，枣红檐角媚秋晴。鹦哥帘底频频唤，鸦舅阶前细细生。铜箭静、石床平，游仙不与换公卿。棕鞋箬笠蛇条仗，好向缑山顶上行。墙缺城西望翠微，东邻槐柳是耶非。檐条新接龙须老，园甲才抽马齿肥。花正好，露方睎。揉蓝挼紫剧芳菲。秋虫巧变黄蝴蝶，也学鹣鹣一样飞。"}