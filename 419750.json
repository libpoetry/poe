{"id":"419750","title":"金缕曲 其四","dynasty":"近现代","author":"姚鹓雏","text":"分手方秋暑。忽骎骎、{左米右凡}盆除岁，好音无阻。细楷芊绵尺鱼简，但道食贫非苦。只举体、凛然冰冱。僵卧恍逢袁安雪，布贪单、并少吴棉护。存一息，宛如缕。三旬荏苒西湖住。独怜子、冲寒皮骨，栖栖何所。寝疾维摩无言说，尚意餐眠如故。便寂寂、道山归去。千里巨卿鸡黍约，甚盈盈、一水偏难渡。生死别，恨终古。"}