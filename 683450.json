{"id":"683450","title":"同徐汝思登云门山作","dynasty":"明","author":"王世贞","text":"芙蓉削立郡城西，蹑磴扪萝径欲迷。忽有青天穿箭括，初疑壁月拄瑶梯。云根半压千峰小，海气遥吞万堞低。搔首狂歌吾不厌，莫惊风雨妒新题。十二齐封自郁然，荡胸秋色锁层颠。危崖日月时双堕，急雨蛟龙乍一穿。鸟道白从杯底落，薜衣青入镜中悬。誇君更有天门在，策杖春褰万壑烟。"}