{"id":"731587","title":"与任梅村曹烟庐丰台看花","dynasty":"清","author":"塞尔赫","text":"烟庐居士间长昼，时泼岩泉扫花岫。家住西湖山水乡，笔端犹带西湖秀。梅村老人江湖宾，双眸炯炯鬓如银。人世马牛浑不辨，惟与海鹤争精神。芍药城南正放花，相期携手入晴霞。花前烂醉熏风日，眼底徐看卷浪沙。烟庐年少梅村老，我亦繁霜侵鬓蚤。未识谁堪金带围，莺残花落忘昏晓。"}