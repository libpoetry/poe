{"id":"690424","title":"香奁诗三首","dynasty":"明","author":"张綖","text":"翡翠笼深烛影昏，当时一见已销魂。歌残玉宇云千叶，醉损珠帘月一痕。欲说竟成闲撚袖，偷看多是半衔樽。而今惜蕊怜花意，只有垂杨半倚门。行遍回廊小立时，轻风吹动隔墙枝。年光荏苒偏伤客，往事参差欲怨谁。绣被香温催解佩，绮窗月淡称弹棋。酿成一种风流病，对月看花总泪垂。飞絮游丝舞作团，小楼春事又阑珊。锦鳞青羽书难觅，宝唾珠啼迹未干。蛱蝶芳魂花里瘦，蟾蜍清影月边寒。嗟予苦乏如皋技，莫怪蛾眉一笑难。"}