{"id":"1142526","title":"代寿新城刘尹迪","dynasty":"宋末元初","author":"方一夔","text":"峨峨嵩少精，皎皎河洛秀。东都谁经始，多士传自旧。骅骝冠冀北，尽在伯乐厩。于今虽应姓，况我隆准胄。金闺集群彦，合伴鸳鹭簉。随风落东南，州县倦奔走。王谢旧江山，屏幛列千岫。公来长莲幕，同列得领袖。慇勤山阴叟，多谢厖不嗾。三年贺政成，囊封飞剡奏。胡为靳轩腾，未能脱墨绶。居然寄百里，芒炎应列宿。东安杭属邑，民俗朴且陋。下车日无事，馀刃游肤腠。朝廷重民社，政自不轻授。沈沙珠吐光，闭谷兰腾臭。天高元北极，锡马接清昼。森森琅玕姿，错落群玉囿。生贤造物意，积善神明佑。百壶登公堂，祝公南山寿。"}