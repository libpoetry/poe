{"id":"688243","title":"扁舟同师山拜山翁于蒲坂别墅蒙赐诗步韵奉答","dynasty":"明","author":"朱浙","text":"壶公山高兰水深，先生挑竹惯登临。东风蘋藻千年祀，落日江湖万里心。窄径亭台春寂寂，联村桑柘昼阴阴。拿舟自笑孤狂子，得侍仪刑伴朗吟。平皋断岸蔚深深，鹤渚山翁钓石临。忧国空馀双鬓雪，为渔已了百年心。漫从云水寻芳躅，坐爱松篁落翠阴。乘兴重来应不远，扣弦还许续高吟。"}