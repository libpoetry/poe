{"id":"1231510","title":"斩白蛇剑","dynasty":"元","author":"许恕","text":"君不见天人手中三尺冰，乃翁授之赤帝精。白蛇斫断天始惊，川原流血野草腥。天荒地老泣素灵，炎刘帝业一扫成。归来歌风八极清，吴钩巨阙皆虚名。流传典午气未平，精光彻天奋如霆。郁攸扇妖武库倾，化为霹雳凌紫冥。壮士感时涕泪零，剑兮剑兮何由得汝跨海斩长鲸。"}