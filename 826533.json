{"id":"826533","title":"应天长·此客岁涵碧庄寻梦，和清真旧制也。叔问丈见之，为翻谱数字，音节顿异。弁阳翁云：词不难作而难于改，语不难工而难于协。附录于此，以谂声家","dynasty":"清末近现代初","author":"张尔田","text":"飞霞点镜，酥雨障尘，空帘洗尽愁色。那更半池残月，漂花戏鱼食。嗟秋燕，镇如客。漫说与、茂陵岑寂。茜纱暗、倦倚蕉云，翠簟频藉。不见眼中人，罥袖蛛尘，芳墨黯题壁。尚记那回笼烛，嬉游小乔宅。骄骢过，嘶巷陌。忍问讯、旧狂踪迹。柳鸿近、梦里归来，扶醉还识。"}