{"id":"253339","title":"雨夕感寓·漠漠初灯后","dynasty":"金朝","author":"王琢","text":"漠漠初灯后，森森细点飘。繁声入遥夜，冷簟恍秋宵。起欲吟相和，吁无客可招。何曾洗兵马，但觉漏薪荛。雷电初无预，炎蒸遂不骄。泻檐锵未歇，欹枕兀无聊。涧已山输潦，堤应水没桥。长林倦今夕，孤鸟撼惊条。似我缠忧戚，因贫堕寂寥。避人犹虺蜴，择宿等鹪鹩。共世难曹祢，无才匹管萧。苦心还自笑，末俗本多嚣。未老愁摧鬓，长饥带剩腰。床寒少陵被，饮陋子渊瓢。射策初游汉，潜山敢傲尧。盐车竟垂耳，风鹢忌干霄。一室元空埽，千钟岂易要。芳兰逼憔悴，尺鴳失逍遥。字对诸生识，诗烦众手雕。搜求劳肾胃，戛击谢咸韶。旧弄新弦掩，穷途拙目摇。争为壮夫篆，只使古风浇。血指甘时巧，包羞怆道消。优游能卒岁，三四尽论朝。故幔幽霖透，长檠暗烬挑。不辞墙出菌，傥见谷抽苗。餍饫贪夫腹，翻腾乐岁谣。晴楼交燕雀，凉树沸蝉蜩。坐快虹蜺出，忧无萍梗漂。浩歌弥激烈，兴在海门潮。"}