{"id":"1127847","title":"和裘父见赠二首","dynasty":"宋","author":"曾协","text":"平生传业志诗书，常耻朱门衒绮襦。作意文场旋阁笔，强颜宦路亦分符。骎骎春意回平野，戛戛篮舆入画图。但恐相思劳小阮，想从烟际望重湖。乡关重见慰馀年，踉蹡迎门喜欲颠。先遣好诗陈曲折，更搜馀论尽中边。尚勤药石论臣佐，莫向杯觞近圣贤。杜口不言穷达事，知君客疾不难痊。"}