{"id":"820068","title":"步曾招同子怡樵谷志吾小集来今雨轩得二十八韵","dynasty":"清末近现代初","author":"王易","text":"南云一片飘玄都，行雨未发呼提壶。主宾祈合星五珠，适来今雨各差符。为道晚秋清亦腴，只鸡近局恣可娖。斯园古趣世所输，曲步直眺句股弧。何胡博奥多奇觚，类族辨物今濒湖。苍官竦肃菊静姝，手挥日使如奚奴。章翁当年伟丈夫，老敛越锷还风胡。杨光自力许子徒，刚贯七劄柔凝酥。李君落落游广衢，守心赤子辞芥污。眇视跛履臀无肤，惟我乃真山泽臒。杯中有醪盘有鲈，十洲五岳收谈区。时或展颐时撚须，却无语屑飞当途。风恬日淡帘影疏，林雀唤客归休乎。明年俱健把茱萸，此聚莫拟黄公垆。"}