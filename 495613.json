{"id":"495613","title":"苏武慢 悟俗，用虞邵庵韵","dynasty":"明","author":"陈霆","text":"世事如棋，人情似纸，弄巧几多成拙。青春易过，白发无情，转眼光阴消歇。乐在其中，心游物外，此理几人明彻。荡虚空、无去无来，惟有清风明月。谁似我、剑走青蛇，发冲乌帽，长啸一声天裂。胁生八翼，足跨三天，历遍广寒宫阙。衣剪云霞，佩悬星斗，容我玉清朝谒。挟飞仙、下视尘寰，红日片时残雪。"}