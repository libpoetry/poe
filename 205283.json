{"id":"205283","title":"自王园归约诸友山行","dynasty":"宋代","author":"卫宗武","text":"天不怜我老且贫，荒迳不可酬华春。遂令东里互邀致，借之双圃娱芳辰。痴云酿雨雨旋止，霁日含辉更清美。花间尽晷得盘桓，但费东君为料理。归来未久檐溜倾，乃信造物真有情。十分淑景一分在，但愿从此天开明。一方一曲春有限，芳菲未足舒老眼。扁舟远欲逐清华，锦绣山川穷胜赏。维此林峦地虽窄，耸秀流芳亦不恶。安得良友相追随，步屧生香遍行乐，只恐囊无贺老诗，不愁屐费阮生蜡。"}