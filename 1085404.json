{"id":"1085404","title":"次韵嘉叟读和韩诗","dynasty":"宋","author":"王十朋","text":"孔孟久不作，况雄莫能和。韩公生有唐，力欲拯颓挫。文兴八代衰，学救诸子过。佛老蔓中华，微公衽其左。馀事以诗鸣，语险鬼胆破。汗澜高驾天，捷敏剧飞笴。骑龙归帝旁，玉日人间堕。汗流籍湜辈，圭璧分半个。柳和词拟骚，郊联语成些。咸知太山仰，谁继北窗卧。我本齑盐生，久供笔砚课。幽香摘天葩，光艳拾珠唾。后公三百年，杖屦无从荷。世无六一翁，孰知珍古货。巴词拟阳春，僭窃罪宜坐。神交有吾宗，涉世同坎轲。学继青箱玉，诗高碧纱播。勉令添和篇，才薄知何奈。谬同赤效白，深愧愈知贺。世事置勿论，蚊睫虫容么。"}