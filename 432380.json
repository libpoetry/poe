{"id":"432380","title":"寄内二首","dynasty":"近现代","author":"杨赓笙","text":"天涯有客夜凭栏，欲写离愁下笔难。万里椰林栖老鹤，三年菱镜对孤鸾。家无储蓄衣安寄，书到炎荒泪末干。今日好兼严父职，教儿休再著儒冠。扊扅旧事怕重提，握别长亨夜惨凄。炎海鸿泥成久寄，雕梁燕垒剩孤栖。好寻膝下含饴乐，莫向机中织锦啼。两地一心犹伉俪，休听涂说盼金鸡。"}