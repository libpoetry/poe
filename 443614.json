{"id":"443614","title":"贺新郎　高空即景","dynasty":"当代","author":"魏新河","text":"铁箭长空射。带雄风、劈天双翼，大声豪霸。浩渺苍穹千万顷，策我横飞天马。向世外、悠然游冶。遥见生民生息处，旧山河都在残云罅。吾一瞥，小天下。九重一叶轻轻驾。望星河、有球如卵，仅堪盈把。始识月轮从无缺，此际更无日夜。纵妙笔、浑难描画。九点齐烟忽不见，在重霄之上狂歌罢。回首处，星如洒。"}