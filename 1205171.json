{"id":"1205171","title":"六州歌头","dynasty":"元","author":"张可久","text":"灵鳅何物，天外吐层阴。谈笑顷，浙江阔，海门深。载雷车，霹雳挥神斧，劈仙岛，掀地轴，冯夷宅，鼋鼍窟，渺难寻。十里红楼图画，展西风、快哉登临。□□□□□，□□□□□。好客披襟。发萧森。符金虎。袍银鼠。携玉麈。盍瑶簪。喜骁儿踏浪，旗尾互浮沉。酹胥魂，浇海若，酒频斟。隐约越峰数点，搅飞花、浑在波心。爱渔舟荡雪，击楫起吴音。月上秋林。"}