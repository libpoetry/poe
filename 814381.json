{"id":"814381","title":"谷雨","dynasty":"清","author":"林以宁","text":"镜台流影射窗纱，风到檐前柳脚斜。竹架整书除脉望，春池洗砚乱蘋花。桑浓蚕子犹悬箔，日暖蜂干早放衙。童子佩壶寻涧水，涤瓯明日试新茶。草草深闺度岁华，生平不解问桑麻。沿篱野豆初牵蔓，绕砌山桃半欲花。细雨渍成杨柳色，暖风催放牡丹芽。村姬结束新螺髻，傍晓比邻唤采茶。"}