{"id":"98032","title":"孟秋八日夜伯寿仲理过予同访俊步月入城南书","dynasty":"宋代","author":"赵蕃","text":"昨夕城南来，郁郁张园窥。坡头步荦确，墙下循委蛇。今夕复何夕，二妙爰集兹。重为南坡行，因作张园之。无风幽自凉，有月光仍滋。菱荇与草树，陆离间参差。卷云一举趾，濯清久支颐。空无十丈莲，湛此数顷池。堤柳有倒影，画手不可施。爱之不能已，遂许他夕期。昔人安在哉，万里鲸鱼骑。神游傥来欤，恍惚不可知。林园想巾履，编简遗书诗。怀人渺无尽，乐处翻成悲。"}