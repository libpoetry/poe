{"id":"1198799","title":"答许询诗","dynasty":"魏晋","author":"孙绰","text":"仰观大造，俯览时物。机过患生，吉凶相拂。智以利昏，识由情屈。野有寒枯，朝有炎郁。失则震惊，得必充诎。峨峨高门，鬼窥其庭。弈弈华轮，路险则倾。前辀摧轴，后鸾振铃。将队竞奔，诲在临颈。达人悟始，外身遗荣。遗荣荣在，外身身全。卓哉先师，修德就闲。散以玄风，涤以清川。或步崇基，或恬蒙园。道足匈怀，神栖浩然。咨余冲人，禀此散质。器不韬俗，才不兼出。敛衽告诚，敢谢短质。冥运超感，遘我玄逸。宅心辽廊，咀嚼妙一。孔父有言，后生可畏。灼灼许子，挺奇拔萃。方玉比莹，拟兰等蔚。寄怀大匠，仰希遐致。将隆千仞，岂限一匮。自我提携，倏忽四周。契合一源，好结回流。泳必齐味，翔必俱游。欢与时积，遂隆绸缪。一日不见，情兼三秋。矧乃路遐，致兹乖违。尔托西隅，我滞斯畿。寂寂委巷，寥寥闲扉。凄风夜激，皓雪晨霏。隐机独咏，赏音者谁。贻我新诗，韵灵旨清。粲如挥锦，琅若叩琼。既欣梦解，独愧未冥。愠在有身，乐在忘生。余则异矣，无往不平。理苟皆是，何累于情。□□□□，戒以古人。邈彼巢皓，千载绝尘。山栖嘉遁，亦有负薪。量力守约，敢希先人。且戢谠言，永以书绅。"}