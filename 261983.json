{"id":"261983","title":"凤凰台上忆吹箫·碧玉身材","dynasty":"现代","author":"陈去病","text":"碧玉身材，破瓜年纪，照人眼底真明。况司书捧砚，会理瑶筝。不是随春憨态，圆午梦一味娇嗔。还应似、樱桃杨柳，蛮素风情。凄清。恰才相值，这秋半团栾，明月如钲。岂吴刚仙窟，七宝珑玲。自有嫦娥灵药，烦玉兔、捣彻琼英。浑无那，裴航市上，杆臼空寻。"}