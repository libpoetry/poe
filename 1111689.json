{"id":"1111689","title":"送许守","dynasty":"宋","author":"吴芾","text":"惯分符竹理疲民，来往贤星又两春。语到江山端有助，化行风俗自还淳。我知既去思何武，人叹无从借寇恂。别酒径须拚一醉，他时良会恐无因。千里欢谣处处同，使君遗爱信无穷。不容昏垫为民患，解转凶荒作岁丰。治行好书循吏传，清声无愧古人风。九重想已知名久，看即黄麻出禁中。"}