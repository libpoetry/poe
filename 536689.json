{"id":"536689","title":"寄俞仲蔚","dynasty":"明","author":"王世贞","text":"维昔休明代，委运忘悦康。山泽饶栖遁，霄汉富翱翔。穷显无鳏职，操志略相当。念余与之子，揽佩撷奇章。弱植不固含，明廷幸见扬。恒恐摧剥候，玄露负微芳。四兵东南来，杀气被乾纲。湖海波荡潏，一苇安得航。桃李植通衢，搴摘固其常。幽兰秀深谷，樵采虞见伤。我生非磐石，焉睹鬒不霜。奚必婴祸罗，百年等归藏。许子以不刊，勖哉爱景光。"}