{"id":"157218","title":"莞尔堂和柳枢密韵","dynasty":"宋代","author":"向滈","text":"平生麋鹿性，从仕菲所娱。要非所腰具，悠然慕潜夫。赋归恨不蚤，空悲岁云徂。世情固险薄，官路徒惊呼。君看得失际，岂问戚与疏。论心未必尔，反眼何所无。嗟我与世忤，正坐所见殊。强颜恋五斗，我岂不足与。湖南有良田，亦有宅一区。会当指衣去，俯仰聊自如。谁能揖上官，迫促畏简书。遂令湖海上，坐觉豪气除。君言浪见许，众口方骂予。不学望尘辈，甘心履危途。所得俱可耻，山岩等豪铢。古人惟事道，吾行端不迂。"}