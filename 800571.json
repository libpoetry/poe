{"id":"800571","title":"出门","dynasty":"清","author":"惠周惕","text":"饥寒逼腐儒，颠倒作奇想。长安远于日，无故思一往。曾闻丈夫雄，咫尺视天壤。岂知适千里，三月费劳攘。为装迫旦暮，无乃太卤莽。萧然一室中，何物是行帑。念此壮心摧，低徊转悒怏。浮云翳清晨，孤帆雨初注。结束上高堂，回迟更千虑。苦心发欢颜，但道舟楫具。小儿不知愁，牵衣乞同去。不忍与明言，多方使之误。送行杂亲朋，刺刺语及暮。风争雨渐稠，篙师发微怒。郎今何多谈，明日谁与诉？"}