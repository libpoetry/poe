{"id":"643050","title":"过吕梁洪次韵","dynasty":"明","author":"胡奎","text":"吕梁自从开辟来，中有崩崖转石之惊雷。不知何年鬼斧凿，一水怒触龙门开。故人张帆涉幽险，月出船头金滟滟。重瞳霸气已丘墟，百谷安流会江汉。徐州城外山重重，戏马台上生悲风。古来豪杰俱寂寞，但见水光云影涵冲融。还酹波神一杯酒，三弄琼箫吹龙友。秋风吹梦过江南，总是离亭折杨柳。芦花霜白雁秪更，天鸡啼罢东方明。棹郎捩舵唱歌去，众中谁解吴歈声。人生壮志在万里，大鹏簸荡东溟水。蓬莱石上有金鳌，手把丝纶共谁理。"}