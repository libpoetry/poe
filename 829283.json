{"id":"829283","title":"减字木兰花 尹默赐题寄庵词卷二首，次韵述谢","dynasty":"清末近现代初","author":"汪东","text":"嘉陵江畔。略迹论心时恨晚。小驻汪山。为看梅花尽日閒。老犹健在。翰墨奇勋应自爱。咫尺江城。却喜题诗送我情。镜花波月。传恨空中聊可说。世事更新。易俗移风要有人。曾经沧海。删剟闲情无复在。鼓舞湖山。又赖殷勤拂短弦。"}