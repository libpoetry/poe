{"id":"684334","title":"书悟真篇答张太常二首","dynasty":"明","author":"王守仁","text":"《悟真篇》是误真篇，三注由来一手笺。恨杀妖魔图利益，遂令迷妄竞流传。造端难免张平叔，首祸谁诬薛紫贤。直说与君惟个字，从头去看野狐禅。误真非是《悟真篇》，平叔当时已有言。只为世人多恋著，且从情欲起因缘。痴人前岂堪谈梦，真性中难更说玄。为问道人还具眼，试看何物是青天？"}