{"id":"1049962","title":"中书舍人陈公元舆以诗送吾儿鼎赴尉慎邑卒章见及遂次原韵和答","dynasty":"宋","author":"郭祥正","text":"嚼君老句胜牛乳，又如旱稼濛甘雨。龙眠一别鱼雁稀，几度看云与云语。凤池摇笔赞帝龄，珠玑洒落黄金城。鼻端去垩鬼胆破，霹雳轰车风雨惊。事君以道非难事，不羡昔人囊有智。柏梁屹屹汉庭材，宝鼎颙颙周庙器。我在江湖寄此身，碧芦青荇远黄尘。感君问我尚安否，病树前头万木春。强汎月船追李白，无人爱客似田文。"}