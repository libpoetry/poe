{"id":"694008","title":"过南浦陈方伯玉叔招宴赋谢二首","dynasty":"明","author":"陈吾德","text":"走马长安忆并游，十年消息自沉浮。旧藏五岳图仍在，新拟三都赋更优。南浦寒云当昼合，西山积雨入江流。邀欢正值苍痍急，愿以旬宣翊帝猷。暂释渔竿海上游，相逢犹自问罗浮。碧霞丹在谁当遇，白雪歌来尔最优。公暇登楼诗便得，政成分陕颂先流。长文更有山阴约，未拟回舟学子猷。"}