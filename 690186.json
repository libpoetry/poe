{"id":"690186","title":"送周仲鸣使归二首次夏严州韵","dynasty":"明","author":"张羽（凤举","text":"犹是行春队里仙，闻名未胜见时贤。交从暇日酬知己，饮托雄文纪盛筵。出郭图书留近驿，隔江灯火候归船。送君便重思前度，不道长安远日边。使回意气望中仙，曾喜风流入晋贤。旌节暂看勤传舍，国风犹待献经筵。星辰北极三秋梦，冰雪东方万里船。遥忆趋朝驮瘦马，佩声夜过玉河边。"}