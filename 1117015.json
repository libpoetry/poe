{"id":"1117015","title":"九日三首","dynasty":"宋","author":"苏辙","text":"瓢尊空挂壁，九日若为欢。白发逃无计，黄花开已阑。酒悭惭对客，风起任飘冠。赖有陶翁伴，贫居得自宽。解衣换村酒，酒薄不须嫌。节到勿空过，杯行且强拈。得闲身尚健，适意事难兼。醉卧南窗日，谁知酸与甜。幼子淮西客，双壶思老人。远来经颔淡，细酌喜清醇。饮罢遥怜汝，归来早及春。南斋昔未有，馀似旧时贫。"}