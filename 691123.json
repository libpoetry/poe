{"id":"691123","title":"与姜用贞","dynasty":"明","author":"李东阳","text":"丛兰绝低小，隐约幽岩姿。危冈有高松，下影回薄之。大小固异质，托交乃其宜。君本老成人，我生良已迟。情亲若兄弟，年数两相遗。相逢即倾盖，久矣不复疑。我歌贫交行，试问和者谁。节过人事简，驾言适我庐。一茶啜未才，童仆促回车。揽之不肯住，答我有所趋。十朝不一见，为我惜须臾。昨夜梦君来，相见但踌躇。翻思梦中言，展转一字无。"}