{"id":"431684","title":"武汉铁桥落成，赋此致贺","dynasty":"近现代","author":"刘凤梧","text":"江出荆门达武昌，波涛壮阔势汪洋。恨无精卫能填水，幸有鼋鼍可驾梁。如鲫纷纭名士渡，似虹夭矫美人妆。从兹京国崇朝至，不用西风一苇航。洪流东下势汹汹，隔绝山原路不通。忽尔空中驰骏马，俨然波上卧长虹。由来江险称天堑，毕竟人谋胜化工。我爱灵犀燃午夜，万千星火照鱼龙。"}