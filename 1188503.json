{"id":"1188503","title":"还丹可成诗联句","dynasty":"唐","author":"皎然","text":"羽化自仙骨，延年资养生。金经启灵秘，玉液流至精。八石思共炼，九丹知可成。吾心苟无妄，神理期合并。封灶用六一，置门考休京。浮光含日彩，圆质焕云英。持此保寿命，服之颐性情。跂予望仙侣，高咏升天行。鹤驾方可致，霓裳定将迎。不因五色药，安著七真名。挥妙在微密，全功知感诚。与君弃城市，携手游蓬瀛。"}