{"id":"1122899","title":"建炎丞相成国吕忠穆公退老堂","dynasty":"宋","author":"胡世将","text":"云水郊深退老堂，公来野服换龙章。四朝尽瘁身犹健，一德同寅福未央。小隐聊堪供放浪，神州终倚致平康。功成他日归休地，海表家风有故乡。卜宅他乡得偃休，忘怀遇坎复乘流。功高天地云龙会，心寄丘园水石幽。墨客骚人多赋咏，金堂玉室纵追游。公念问舍真无负，自是豪英百尺楼。"}