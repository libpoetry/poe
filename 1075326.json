{"id":"1075326","title":"齐山有岩穴宛转山间秀色可喜号小九华","dynasty":"宋","author":"周紫芝","text":"衰容迫迟暮，驱车厌行役。路逢玉孱颜，庶用慰愁寂。谁知九凤群，夐与秋水隔。落日自凄迷，转盼失虚碧。幸兹登临间，会遇晚乃获。玲珑八九峰，模写在寻尺。郁云开层巅，飞瀑挂苍壁。凛然削寒玉，秀色粲可摘。缅怀融结初，岌嶪自开辟。悬知孤客恨，为了爱山癖。聊将小岩峦，入我寻山屐。何时解尘鞿，卜筑在泉石。遂当挹诸峰，罗列归几席。"}