{"id":"1142527","title":"拟上徐容斋","dynasty":"宋末元初","author":"方一夔","text":"我忆昔孺子，独以高士称。当时汉道季，诸贤尽奔腾。高士卧不起，玉壶湛清冰。至今拜画像，遗芳暨玄曾。先生奋东鲁，凫山立霜鹰。行台累分府，螫?驱蚊蝇。青溪古岩邑，膏油沸如蒸。猾吏溺死灰，饥穷坐相仍。此来独何晚，三载钦风棱。为回浙江水，六合俱清澄。"}