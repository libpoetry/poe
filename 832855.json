{"id":"832855","title":"惜秋华 西邻海棠盛开，对花醒坐，赋呈主人","dynasty":"清末民国初","author":"朱祖谋","text":"绣幄春姿，倚东风似惜，伤高心绪。零乱露痕，清宵醉温帘户。银台滟入仙霞，照不稳、倾城眉妩。销春是、秦筝乱咽，新声金缕。花恨寄何许。酹閒情尚怯，寻常尊俎。短梦殢流，水逝锦悽香苦。相思说与华清，怕夜深、睡魂谁主。无语。拍阑干、自寻愁句。"}