{"id":"47663","title":"次韵和石末公用元望韵遣兴见寄","dynasty":"明代","author":"刘基","text":"鹁鸠劝春耕，桴鼓帖宵逻。拊循余暇日，珠玉生咳唾。时维青阳初，天子在左个。布德顺木令，万国罔不和。禄食自纷纭，抚字谁最课。幅员若金瓯，丝发无璺破。涓溜可摧山，机祸不在大。中夜登高楼，遥瞻太微座。乾坤漭寥落，日月飞鸟过。愤惋空有心，盛时嗟已蹉。"}