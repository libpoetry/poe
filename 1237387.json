{"id":"1237387","title":"古诗六章送王君冕归陕西","dynasty":"元","author":"黄清老","text":"麦熟天乍热，开轩理瑶琴。兹晨有客至，一径苍苔深。日出树影倒，旷坐分绿阴。清谈落馀花，松风杂幽禽。君子希道德，永言结同心。园林步春晓，芳径澹已开。日出露未晞，孤吟池上台。虚阁纳翠光，砚寒欲生苔。清坐契心赏，白云时入来。君子晚相识，南山碧崔嵬。西山三月春，万物好颜色。鸟啼自宫商，花开各红白。滔滔东流水，千里在顷刻。风雨入远林，苔痕有新箨。鸡鸣潮欲上，山月迟归客。狂风卷茅屋，遥见溪上山。人生有遇合，离别何足叹。黄鹄将西归，临水振羽翰。我有双明珠，置之青云端。朝朝复暮暮，照君千里还。少年处山谷，壮岁游京师。性本猿鹤群，焉能牛马驰。曩有采薪忧，挂冠愿为医。近得圣贤心，读书甘如饴。习贯已成癖，岂无君子知。十载宦京辇，田园就荒芜。兹焉拟归耕，休马南山隅。举酒树色动，莺燕鸣相呼。流水既送君，白云亦邀余。锦囊可赠远，愧非明月珠。"}