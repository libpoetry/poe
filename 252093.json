{"id":"252093","title":"高阳台·立春日吴良凤莫先秀二女士见过","dynasty":"现代","author":"邵祖平","text":"微雨催花，轻阴笼草，萧斋嫩约盈盈。剪彩芳菲，旧时钗燕飘迎。高门谁送青丝菜，白玉盘，冷对红鹦。但题词，暗诉离愁，伴写春声。残山剩水远乡梦，忆风沙北国，罗绮吴城。似水年华，重逢小市张灯。桃花任暖思归眼，仗柳绵，莫诉飘零。待消忧，共发兰舟，直到金陵。"}