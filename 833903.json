{"id":"833903","title":"齐天乐 其五 梦雨初醒，讨春尚慵，叔问词来，依韵继作","dynasty":"清末民国初","author":"易顺鼎","text":"探春人去知多少，青篷虎山桥下。闻道西崦，花天雪海，万一玉梅都嫁。堆盘菜把。约挑荠廧阴，嫩寒休怕。病榻枯吟，茶烟如水梦回乍。吴宫久无片瓦。纵西施䋞得，谁与论价。一角苏台，垂杨影里，可有阑干红亚。东风尚大。莫吹起春愁，流莺低骂。魂断江南，小楼听雨夜。"}