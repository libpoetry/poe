{"id":"961075","title":"沁园春 太学补试归涂作","dynasty":"宋","author":"姚勉","text":"锦水双龙，鞭风驾霆，来游璧池。有一龙跃出，精神电烨，一龙战退，鳞甲天飞。一样轩拿，殊途升蛰，造化真同戏小儿。时人眼，总羡他腾踏，笑我卑栖。促装且恁西归。信自古功名各有时。但而今莫问，谁强谁弱，只争些时节，来速来迟。无地楼台，有官鼎鼐，命到亨通事事宜。三年里，看龙头独露，雁塔同题。"}