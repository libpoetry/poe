{"id":"1049764","title":"潜山行","dynasty":"宋","author":"郭祥正","text":"笑别姑熟州，来作潜山游。潜山闻名三十载，写望可以销吾忧。晴云如绵挂寒木，广溪镜静涵明秋。山头石齿夜璨璨，疑是太古之雪吹不收。信哉帝祖驻銮跸，异景怪变谁能求。若非青崖见白鹿，安得此地排珠楼。群仙长哦空洞绝，绿章封事乘虚辀。灵鸟盘旋老鹤舞，华灯散采祥飙浮。噫吁嚱，汉武登坛求不得，明皇夜梦推五百。宁知司命抱真符，为宋真人开社稷。诏书数下修琳宫，殿阁缥缈平诸峰。六朝德泽施愈远，九天福祐来无穷。君不见潜山之下，潜水之涯。菖蒲有九节，白术多紫花。采之百拜献君寿，陛下盛德如重华。"}