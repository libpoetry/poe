{"id":"187007","title":"沁园春·一叶新凉","dynasty":"宋代","author":"姚勉","text":"一叶新凉，又是西风，吹转素商。揽玉壶英气，锺为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。早年奏赋长杨。饱挹尽瀛洲风露香。问石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。"}