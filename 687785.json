{"id":"687785","title":"黄公山钓台浸水荅陈二教先生","dynasty":"明","author":"庄昶","text":"浩荡烟波笑此台，悠然云水不安排。饯无溪友相留去，馔有江鱼自入来。大放丝纶看月上，小将舴艋认风开。相看歌子还相戏，谁仿前人旧体裁。山色水光相上下，酒瓢诗卷日挨排。早知长日不虚过，肯道吾生是倘来。一点青天南极眇，全台白眼老夫开。荷花菱叶无人管，留取襟裾次第裁。"}