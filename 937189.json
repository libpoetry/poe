{"id":"937189","title":"盟云","dynasty":"宋","author":"陆游","text":"谓云本无心，企望乃尔奇。谓云果有心，百变端为谁。岂怜此翁愁，一出怡悦之。横截千嶂平，高擎一峰危。银城突嵯峨，玉海浩渺瀰。或为群龙矫，或作孤鹤飞。卷舒闲有态，去来倏无时。滃滃覆松顶，霭霭映水湄。带雨过僧窗，和月傍钓矶。岂惟困画工，吾诗固难追。惟当与之盟，毕世相娱嬉。忍饥固易耳，此友不可欺。"}