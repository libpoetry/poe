{"id":"1202513","title":"永遇乐","dynasty":"元","author":"王吉昌","text":"妙契天轮，斡枢七政，玉衡旋转。潜运升沉，推穷造化，一气三奇变。龟精蟾髓，鸾精乌血，滚滚鼎中烹炼。玄珠结、金蕊鲜妍，喷起九龙光电。婴投金室，姹归银阙，笙歌闹簇清宴。翡翠帏低，珍珠帘卷，喜气祥云炫。冰寒天阔，风清月皎，显出本来头面。圆空廓、无碍神通，太虚撒遍。"}