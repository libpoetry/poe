{"id":"698482","title":"咏棋二首","dynasty":"明","author":"唐文凤","text":"书堂春昼永，閒拂文楸枰。沉思出神妙，握机布纵横。后粘势已缓，先著心尤精。或疏而致密，或危以求生。胜算如张良，奇计犹陈平。厄比马陵道，严于细柳营。俄然收伟绩，凯奏铭功成。遗图尚留迹，灵经久传名。但能谨始终，何须较输赢。动静各有辨，奇正还相倾。千年八阵法，石漾江流清。隆中老诸葛，长吟寄深情。大圣有唐尧，创法何明智。妙测鬼神机，巧泄阴阳秘。子圆讶布星，局方疑象地。三百六十路，亿兆万千义。相对试手谈，所得在心计。要识生死关，当知动静势。点白既已难，拈黑亦不易。自经下著迟，遽失加倍利。灵变通仙术，谋略岂儿戏。如环乃无端，似屏而有倚。首尾常山蛇，奇骏荥河骥。洪涛纵巨鳞，秋空横独鸷。或疑偏将军，或居大元帅。堂堂列营阵，正正张旗帜。严整犹合队，纷纠若离次。冲突左右车，游击前后骑。出险喜获安，升高虑将坠。困围每坚壁，示敌从缓辔。减灶佯退怯，伏弩潜夙备。就粘必可待，投劫尚堪致。始疑倏终信，远谍俄近惎。辅汉陈曲逆，救秦田无忌。勇躁久用挑，饥贪怠吞饵。敌忾急擒首，修睦诚委质。气馁应俟养，锋锐欲少避。守关恃其隘，背水定其志。撞斗嗟范增，奉槃快毛遂。棋经古攸同，兵法今奚异。是以博识人，察此精微意。晷刻弗暂忘，閒适乃能置。竹院每闻声，玉堂常近侍。瀛洲风日好，巴园岁月驶。沸鼎茶香清，拂枰槐影翠。承恩谕赋诗，效愚敬题字。愧乏杜老才，陋匪柳公记。斐然成短章，冥搜五经笥。"}