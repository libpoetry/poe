{"id":"118222","title":"舟次磁湖以风浪留二日不得进子瞻以诗见寄作","dynasty":"宋代","author":"苏辙","text":"惭愧江淮南北风，扁舟千里得相従。黄州不到六十里，白浪俄生百万重。自笑一生浑类此，可怜万事不由侬。夜深魂梦先飞去，风雨对床闻晓钟。西归犹未有菟裘，拟就南迁买一丘。舟楫自能通蜀道，林泉真欲老黄州。鱼多钓户应容贳，酒熟邻翁便可留。従此莫言身外事，功名毕竟不如休。"}