{"id":"689566","title":"方山四景 杏林春雨","dynasty":"明","author":"吴俨","text":"千株万株山杏开，无奈开时骤雨来。半委泥沙半流水，山灵亦自为花哀。暮门斜日对寒流，一片云凝万古愁。泉底有人呼不觉，白衣苍狗自悠悠。粤王遗陇名犹在，古木疏疏半已枯。每到月明霜满地，直教啼杀树头乌。山作围屏对面张，疏林木末挂斜阳。王孙莫射西飞鹤，云外仙人恐姓方。"}