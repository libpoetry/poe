{"id":"350201","title":"沁园春·何维朴","dynasty":"清代","author":"程颂万","text":"跌宕程郎，其七如云，有笔如花。正天中节后，命俦啸侣，幽亭一角，在水之涯。四面荷香，双拳鹭小，已到江湖深处家。蹲蹲舞，乍回头记我，二十年华。旗亭惯听琵琶。问坠句何人护碧纱。只而今落拓，臣狂谁及，识君慷慨，有酒何嗟。雨过天苏，风来月醒，树杪遥山露髻丫。凭阑望，怅芦花人远，扇影秋斜。"}