{"id":"651701","title":"酬李吏部韵","dynasty":"明","author":"薛瑄","text":"秪是寻章句，何曾学圣贤。寸心徒炯若，两鬓已苍然。汎汎应难及，区区只自专。妙非探月窟，蒙有玩山泉。希复勤晨诵，多应懒昼眠。簟凉纹似水，窗寂帐如烟。正起端乌帽，俄承送锦笺。腾空蛟势矫，出海蚌珠鲜。述作淹群籍，吟哦尽一篇。卦看脩省震，天悟性情乾。便拟师兼艮，谁劳说又玄。茅心知我塞，水智羡君圆。德业勤磨玉，功名频着鞭。沉潜知理奥，明炳识几先。自是中情固，宁教外物迁。晴窗看野马，碧汉仰飞鸢。欲识无边道，须知不外天。味深玄酒酌，声淡伯牙弦。佳士宜纫蕙，高人独爱莲。化机宁有息，雅兴自无边。宝瓒须金饰，羔裘有豹缘。翱翔还接翼，出入最差肩。肺腑真倾泻，诗书已贯穿。天官留藻鉴，匠氏备杗椽。规矩诚前定，方圆自不愆。门清真似水，道直更如弦。干有千寻耸，金更百鍊坚。但教孤节茂，嬴取大名全。自愧方知学，深思未可权。交情殊滚滚，高论竟连连。尚觉中怀劣，难胜外虑牵。何时除旧习，但日窃陈编。大意全无见，几微总未研。真诚誇末学，宁敢接先传。浩荡乾坤大，推迁岁月延。海波应浑浑，蠡挹缪涓涓。有蕴川光媚，深藏宝气缠。珠还宁买椟，鱼得可忘筌。旧业劳钻仰，新知可弃捐。斯文终古在，共睹日星悬。"}