{"id":"569740","title":"题大痴老人画山大痴此画甚佳而后有杨廉夫题一律险诨都不切事至末句云海上呼龙须有约镆耶笛子许君听尤可笑诸君毋不步其韵者余亦戏步之将使后人而复笑后人也","dynasty":"明","author":"王世贞","text":"大痴老人时一醒，幻出迭迭芙蓉屏。客惊咫尺万仞势，天割东南千古青。拟将卜筑探地肺，便足指点称山经。铁龙未晓画中理，纵作龙吟不可听。"}