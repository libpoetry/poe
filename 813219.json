{"id":"813219","title":"秦淮杂诗","dynasty":"清","author":"张鸿基","text":"女闾三百效齐风，澹粉轻烟似梦中。开国规模堪齿冷，斜阳一角妓楼红。一区碧血葬忠良，燕子高飞入建康。多少良家红袖女，琵琶斜抱怨先皇。秦淮箫管遏行云，一盏华镫照夜分。残局东林还未了，秀才复社又论文。桃花扇底送侯生，空费蛾眉泪满巾。一纸画梅夸得婿，镜奁匕首是何人。"}