{"id":"780100","title":"摸鱼子 拜墓","dynasty":"清","author":"曹贞吉","text":"几年来、西州拜扫，羊昙伤尽怀抱。心惊寒食棠梨雨，又是粘天衰草。寻坏道。知多少、飞乌衔纸青山绕。颓垣桑枣。算只有牛羊，日斜来下，拍手牧童笑。千秋事，谁定荣华寿考。北邙松柏多了。丰碑赑屃峥嵘处，一样西风凭吊。吟望好。君不见、玉泉流水溅溅到。单衫破帽。对吹角残霞，打头败叶，寂寂古原悄。"}