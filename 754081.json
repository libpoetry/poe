{"id":"754081","title":"就养秦中一路察访政声闻父老俱称中丞之贤抵署喜赋三章","dynasty":"清","author":"张藻","text":"骖騑乍解路三千，风物秦川慰眼前。到处听来人语好，频年丰乐使君贤。连朝话旧到更深，不尽娄江望远心。莫怪老人添白发，儿童几辈换乡音。周遭竹屿与花潭，槛外云光映翠岚。尽有琐窗诗料在，不须回首忆江南。"}