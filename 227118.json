{"id":"227118","title":"蒙泉行·二十年前客中都","dynasty":"宋代","author":"赵汝鐩","text":"二十年前客中都，壁间谁挂蒙泉图。天造地设有如此，果若所画疑蓬壶。御风来游洞庭北，此境突兀眼前出。荆门之外天下稀。翻思画图才仿佛。山根寒源月一泓，细流循沼曲折分。天光倒影写晴碧，对此洗我潇洒心。云木枕崖影湿翠，金莲铺镜葩在水。流觞自是模兰亭，山阴今日那得尔。向暮深林啼子规，柳花作团贴水飞。吟兴未尽征马嘶，他时清梦犹见之。"}