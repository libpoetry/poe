{"id":"307786","title":"高阳台·病眼迷糊，若有所触，即就床沿书此，","dynasty":"现代","author":"詹安泰","text":"灵鹊欹墙，春芳逝水，梨云梦远谁知。笑浅颦深，重门依约蛾眉。穿帘旧识双飞燕，渺天涯、似醒还痴。算输伊、片云幽欢，怎了心期。占人怀抱知多少，甚长愁短病，断藕连丝。小阁回廊，夜深恩怨曾题。伶俜自忍风埃老，奈消魂、一晌难支。莫相思、何处楼高，烟月凄迷。"}