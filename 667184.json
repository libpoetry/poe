{"id":"667184","title":"张古山","dynasty":"明","author":"秦用中","text":"青山万仞窥星躔，攀跻直上芒鞋穿。山头一片石，可坐还可眠。根盘元气长不息，直与太行太华遥相连。骑驴老子归何处，丹龟磨灭虚无间。闲云吞吐自朝夕，幽花开落空碎年。崔嵬复崔嵬，屹立势欲凌飞仙，碧霄擎出双青莲。将军矢死玉台古，东望赤气弥云烟。渔歌欸乃杳无际，极目千里江吞天。柴门临流绝低小，白沙翠竹何娟娟。匡庐之秀远可挹，东湖尘土凭谁湔。众芳摇落锦江冷，芙蓉木末手可搴。离离寒色日将暝，一声老鹰来湖壖。尼邱天开高几许，夜深飞梦何悠然。泉流石壁半空泻，耳边恍若松风万壑调冰弦。浮云看破变苍狗，有约九龙之山太湖之滨，飘乎白日朗诵归来篇。"}