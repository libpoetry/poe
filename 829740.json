{"id":"829740","title":"咏史四首","dynasty":"清末近现代初","author":"柳亚子","text":"亡秦三户大王风，竖子无端误乃公。自昔域中无姓字，于今林下有英雄。牧羊楚帝原无赖，烹狗齐王岂善终。万里归元谁最惨，北胡南越两途穷。赣水东流启杀机，谁教右袒误戎衣。淮阴举足关轻重，叔宝何心混是非。助纣廉来原可杀，安刘平勃讵能希。可怜半壁东南劫，十万青磷带血飞。纳上归朝万事休，降王执梃复何尤。君臣谊重兼儿女，婚媾情深岂寇仇。谁遣白旄迟薄伐，转敦丹穴误旁求。中原此座真堪惜，大错匆匆铸六州。守府孱王百不堪，奸人羽翼遍朝端。长蛇封豕唐藩镇，社鼠城狐汉宦官。父老捶心成绝望，贤豪袖手付旁观。罪言杜牧知何济，留当他年诗史看。"}