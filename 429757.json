{"id":"429757","title":"重游石鼓山用十贿全韵","dynasty":"近现代","author":"黄浚","text":"兹山负天鹏，奋翼蔽东海。廿年暌灵踪，瑰梦迄今在。横江晨扬舲，落落笋将待。苍茫度阡陌，云廨伏崖颏。巍峰俯余笑，峨黛露发䰂。登高追清新，石路瑩无改。玄冬宜觱发，被地缛细蓓。松矬犹夭鶱，石老各硊礧。水田浮万罫，江郭匿一皠。涛来笙钟俱，寺抱岩谷垲。恭维大雄居，杰构信光彩。深深引松径，郁郁枕山隗。㩼㩼池前泓，趯趯竹旁䈚。蒲牢悠悠铿，舍利粲粲琲。晏师昔开山，灵洞供禅寀。泉流畏一喝，倒泻今不怠。是间极䆗窱，绽裂千叶蕾。青萝罥修竹，若篗理劳绐。茅斋位地底，摽碧绕群磥。当时听水人，歌卧历卅载。西凭八仙岩，篁柏互魁瘣。若温大房胜，其石备哀骀。或轮囷如轓，或岏削如櫑。髡馀或皴栗，突梯或傀儡。凡兹化人宅，夹侍镛与鼐。夕方缒幽夸，晨诩凿空乃。屴峰弁芙蓉，仰止怯委㞂。平生造极意，鼓策到腰腿。刚风吹石瘦，藓壁肖痱癗。寒霜厉无午，前犯似披铠。攀援跻绝壑，叫啸傲真宰。气吞海若百，势较日观倍。嶷嶷镇南维，秀卓洗凡猥。佳携既上诉，远陟辄不馁。习闻白云洞，僧窟拥磊磈。仙都在我前，想像涌欢恺。骏奔五峰越，杂树锐鋈錞。回崖皆百尺，蹊断谓逢绐。霍然露偪仄，又怖双屐腇。趾依崩沙转，猱进但微欸。洞门诚谽谺，支屋态殊頠。饥偿香积熟，渴睨钟乳漼。阑干倚无地，江水望浼浼。晴云游下方，秋骨出崴嵬。得非秦丁力，凿蜀受仪贿。绝山虚其腹，妙景适兼汇。曰归叹观止，掇拾亦每每。想当澒洞初，布武赖章亥。作屏命大藩，锡以山岿㠑。朝宗足光怪，霞雾故绚彩。其疆垠固僻，戴土故崔嵬。其人文靡曼，斟育故兰茝。俗歆鬼神德，宝相故庄璀。溯斯挺埴繇，志乘缺蒐采。中原极丧乱，万姓赴刀醢。吾方浮江沱，差免辱官罪。鲸鲵相噬吞，谁敢恤鲰鮾。北乡真沈墨，回首一发殆。欲希槃阿息，结宅就㟪廆。山灵如招要，穷老幸不悔。"}