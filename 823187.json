{"id":"823187","title":"霜叶飞 九日，清真韵","dynasty":"清末近现代初","author":"赵熙","text":"病如秋草。惊霜信，双溪长梦霞表。去年重九又今朝，为故人心悄。记霹雳千山破晓。腥云三面孤城小。望乱鸦茫茫，醉帽落、西风万感，不禁残照。依旧令节萸香，音书天远，甚日飞雁重到。镜中人老似黄花，碎子山怀抱。唱落叶哀蝉未了。吹笳声谁同调。但暗祝、明年会，尊酒人间，战瘢红少。"}