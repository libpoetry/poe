{"id":"690127","title":"和王世赏大参见寄四首","dynasty":"明","author":"张吉","text":"相逢一笑更何疑，枯朽含生臭腐奇。遥望莫春怀点瑟，不争閒著任秋棋。君看大有同人占，我赋车攻吉日诗。半醉并游清绝处，江天涵泳两无涯。五年恒苦阿奴痴，馈我怀人辍食时。真采何曾施缋绣，大声元不假弹吹。疏顽敢觊炉头雪，懒惰空惭镜里丝。今雨漓江偶同醉，月正犹恨对花迟。螺川一棹旧经过，风日薰人奈醉何。听诗稚子傍烟语，餐玉神仙联袂歌。远梦瞢腾天共永，新知噂沓岁空多。罢论岭表犹氛祲，喜见松阴裕茑萝。百忧公暇暂搴除，坐对幽棚落蠹鱼。雪月风花閒点染，羲文周孔旧图书。绝塞干戈牢落后，故人杯酒笑谈初。忧来若说病堪比，请赂名医卜晏如。"}