{"id":"683460","title":"答助甫","dynasty":"明","author":"王世贞","text":"哭罢高天听转遥，中原极目莽萧萧。谁怜蓟苑飞霜薄，不救秦庭赤日骄。事去几人馀旧迹，穷来何地折吾腰。虚劳九辨哀湘手，惨淡浮云未可招。行乞萧条九市归，蓟门风雨狎鹑衣。浮云不尽时人态，白雪谁堪故侣非。好去安危多肉食，怪来词赋少雄飞。夫君大有乾坤泪，莫向山阳笛里挥。"}