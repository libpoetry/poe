{"id":"1215533","title":"桃花岩","dynasty":"元","author":"黄镇成","text":"小佥山中数块石，上出浮云几千尺。寒泉飞下绝涧响，老树倒挂苍苔壁。巨灵擘断知何年，中有古洞藏神仙。蓬莱宫阙浩杳霭，世外别有壶中天。巉岩磊磈相缘入，云雾晦冥光景集。丹房石室净无尘，虎攫龙拿半空湿。山人旧说桃花岩，山高水绝无由探。我来正值岩花发，长啸独倚春风酣。同游雅士贪幽趣，自斸山云烧笋具。两山流水一川花，依稀似是桃源处。世上纷纷吹战尘，山中道人都不闻。欲从君住不可得，一声孤鹤唳空云。"}