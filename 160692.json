{"id":"160692","title":"贺吴继仲母氏生日","dynasty":"宋代","author":"王炎","text":"青都仙子玉链颜，五云深处乘青鸾。桃花欲实王母老，桂花半落嫦娥寒。芝英琼蕊薄滋味，绛霄倒景窥人间。风微水麝香可掬，雨定海榴红欲燃。中州风物亦自好，翩然万里来云軿。潭潭院落春不老，别有日月藏壶天。狻猊不动烟缕直，吹笙伐鼓开宾筵。九重紫诰照环佩，两儿绿绶扶金船。南山可平海可竭，高堂欢乐无穷年。"}