{"id":"436709","title":"独坐有怀往昔复次前韵","dynasty":"金末元初","author":"段成己","text":"短发刁骚不受催，坐看浮世几飞灰。流年冉冉人空老，世事悠悠首重回。天远望穷归去雁，池寒瘦损折残梅。等閒无计驱愁得，除向垆头酒一杯。快饮休嗔急管催，昔人不饮已成灰。转头晚景无多子，屈指春风又几回。拨闷直须烦曲蘖，和羹宜且买盐梅。莫言两手浑无用，花下犹堪把酒杯。"}