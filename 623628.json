{"id":"623628","title":"病中答蔡德舆见讯","dynasty":"明","author":"欧必元","text":"大火自炎烁，日行从南陆。亭毒翳重阴，群卉望德泽。松柏寄潜溪，枳棘巢鸾鷟。鸣蝉当户响，浮云蔽飞阁。挥手谢世人，微躯何所托。披褐当轻裘，藜藿可充腹。所亲蔡德舆，遗我一尺牍。上以写相思，下以勉所学。情与天云齐，厚自可风薄。顾我泣刖人，凭君證奇璞。引领穗城南，欲往车无轴。聊用申微章，那能罄衷曲。"}