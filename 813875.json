{"id":"813875","title":"沁园春  偶兴和阮亭韵","dynasty":"清","author":"邹祗谟","text":"曾忆当年，纵横意气，调笑风流。向紫宫曾咏，金丸翠被，锦鞋曾赋，碧繶缃绚。赌折搔头，敲残如意，邹衍高谈大九州。都休问，愿拜南柯守，封酒泉侯。年来自爱清酬。待啸月吟风烟际浮。便五湖遍泛，策非范蠡，一邱自足，客有羊求。诗酒逃名，渔樵混迹，何异衣鱼与食鸥。人争羡，说延陵道上，又见披裘。我欲从之，置酒西园，较射南冈。只撚须摇膝，人称慧业，蓬头散发，自许清狂。跂脚北窗，行吟东郭，男子何须志四方。逍遥处，问眼前悲喜，何必张皇。怕教鬓发苍浪。且随分新词赋几章。便支硎山内，谈庄放鹤，金华道上，叱石成羊。灵运生天，淮南好道，天地梨园一戏场。他年志，待布黄金地，求白云乡。"}