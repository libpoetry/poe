{"id":"157695","title":"春雪·去年腊雪已四白","dynasty":"宋代","author":"舒岳祥","text":"去年腊雪已四白，五白六白农夫愁。麦苗冻熟锄不得，菜心僵死何时抽。常年梅花已烂漫，今乾乾没如枸囚。枯枝尚黏红豆绿，细蕊初作苍蝇头。纷纷黄雀狡於鼠，穷阎有粟争呼取。老鸢自作攫肉谋，空屋狐狸夜相聚。呜呼狐狸有屋尔得居，室中居人今在无。或言白骨如白雪，雪亦有仁遮白骨。"}