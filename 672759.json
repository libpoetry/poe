{"id":"672759","title":"题广东陈氏雪景图","dynasty":"明","author":"费宏","text":"生绡一幅中堂垂，眼前雪景何清奇。悬崖绝壁光彩发，老树幻出琼瑶枝。云际柴门半欲掩，似是白日将西时。披毡戴笠者谁子，冲泥傍险相追随。一人前行仰关进，蹇驴失脚双撑持。仆夫荷杖药瓢举，以袖护顶行迟迟。一人骑马过桥去，桥危溪恶马力疲。二人骑驴各袖手，耸肩觅句寒如痴。鬅鬙指关向翁语，须慎险峻毋遨嬉。中有一人跨牛背，牛行不动如舟移。最后二人从二奚，青骡白马光陆离。囊中琴弦冻且折，志在山水谁相知。吾闻岭南天气煖，群庞见雪嘷如驰。从来此景不易得，固知画者劳心思。坐令炎瘴尽消息，清气散入诗人脾。"}