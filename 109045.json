{"id":"109045","title":"海棠·化工裁翦用功专","dynasty":"宋代","author":"石扬休","text":"化工裁翦用功专，濯锦江头价最偏。酷爱几思凭画手，难题浑觉挫诗权。艳凝绛缬深深染，树认红绡密密连。因想当年武平一，枝枝眷赐侍臣先。开尽夭桃落尽梨，浅荂深萼照华池。都缘西蜀盘根远，岂是东君属意迟。烟惨别容曛宿酒，露凝啼脸失臙脂。须知贾相风流甚，曾许神仙品格奇。"}