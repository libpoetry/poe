{"id":"1106246","title":"贼平贺本路史仓良叔弥忠四首","dynasty":"宋","author":"王迈","text":"实地从来着脚安，好脩纕蕙更纫兰。贵游淡似孤寒士，达宦贫于初品官。医国名方留肘后，忧民心事集眉端。浮荣过眼同归尽，独鲁灵光耐久看。建俗轻生自古然，况逢军旅更饥年。两台相顾长酸鼻，一饭无缘得下咽。发廪救荒宁计日，乞师请命屡笺天。贼平必欲论功报，镇抚须居战取先。六十青蚨米五升，儿童满口说常平。方愁饥火无聊赖，一沐恩波得并生。真佛现身来救度，老天著眼自分明。从今闽粤家生子，定把君侯姓作名。诲盗须知有自来，贪官污吏祸之胎。杀人越货甘残忍，入市拿金不忌猜。谁与清朝申典宪，合将若属寘渠魁。书生锐欲排阊阖，先诵民谣献外台。"}