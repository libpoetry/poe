{"id":"208998","title":"双井·水神何时生六翮","dynasty":"宋代","author":"郑清之","text":"水神何时生六翮，飞出双泉江练白。平湖浸月渺无边，一笑对之成揖客。辘轳初动晓星横，夜卷寒琼声{左氵右砉}{左氵右砉}。千年倾听殿础花乾，十亩空庭荫修柏。问泉何事逞奇观，故向庭前作真泽。昔年何塞今何通，泉岂有心犹拣择。若云泉自井中来，枯甃沿山有龟拆。如信地中泉自见，是年何须穿土脉。幡风胥动两无凭，细诠此证归禅伯。我方饶舌为作记，了不相干劳刻画。寄诗更欲结茶缘，付与宗风自锤拍。"}