{"id":"687420","title":"俨山用韵见赠次答二首","dynasty":"明","author":"孙承恩","text":"愧扳和璧并顽苍，喜托清光接羽觞。一代谟猷夔契盛，百年制作马班良。论交期我形骸外，曳履随公日月傍。调燮即看归大手，伫承休烈颂明昌。荏苒年华双鬓苍，侧身天地一衔觞。风云幸接夔龙侣，樗栎惭非梓杞良。公有经纶禆黼扆，我惟文籍校偏傍。骚坛今日谁方驾，百战词锋气更昌。"}