{"id":"370719","title":"玲珑四犯·黄子寿太史新校白石道人歌曲","dynasty":"清代","author":"杨葆光","text":"古沔水遥，道场山暝，词仙今在何许。正声悲久歇，宫徵空怀古。余情更怜远别，怅扁舟、雁飞烟浦。泪湿单衣，一襟诗思，偏我共清苦。才挥手，京华路。笑秋深倦燕，还恋朱户。客愁随线长，夜梦催人去。怜才且喜逢黄九，注图谱、教排孤旅。应付与。梅边伴、吹箫俊侣。"}