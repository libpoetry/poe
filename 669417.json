{"id":"669417","title":"李侯行","dynasty":"明","author":"陆粲","text":"李侯古介士，皭然冰雪姿。平生藜苋肠，不受膏粱滋。南山柏叶苦犹咽，首阳薇蕨甘如饴。官厨廪米不盈掬，糜薄吏卒常苦饥。顷来单车临绝域，豪酋悍吏俱惕息。盘餐对案欲挥去，苦为苍生忧菜色。此心炯炯天应知，俗士聋瞽何由识。山中夷獠胡为者，眼不识字心肠直。指天画地说李侯，依稀似谓今难得。纷纷冠盖看塞途，谁哉肉食能远图。西南兵役况未歇，万物癃病何由苏。持梁齧肥众所羡，志士茹藿翻见迂。可怜李侯今腐儒，一官白首仍边隅。范丹鱼釜久寂寞，李侯之节世所无。吁嗟李侯之节世所无。"}