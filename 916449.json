{"id":"916449","title":"禁直","dynasty":"宋","author":"杨亿","text":"凤楼鸳瓦蟾波湿，众籁声沈百虫蛰。仙盘云表露成霜，何人夜半牛衣泣。芝泥香熟封诏书，河汉西倾移斗车。阴风摵摵起庭树，寒澌戛戛鸣宫渠。千庐迭唱传宵警，海山鳌背蓬壶顶。金釭珠网结绮钱，玉井银床垂素绠。前席受釐询硕生，观书百斤须中程。投签乍应严鼓节，求衣误听苍蝇声。渴乌漏尽繁星曙，鱼钥建章开万户。初日曈昽艳屋梁，鸣鞭一声下天路。"}