{"id":"433755","title":"丁未黄海舟中感赋二首","dynasty":"近现代","author":"谭作民","text":"波谲涛翻四壁倾，长风万里挟舟行。云霞飞舞迷金阙，星斗回旋拱玉京。木石谁填精卫恨，蓬瀛孰解少君程。田横踪迹杳如此，大嚼思吞海底鲸。血雨腥风扑面来，抚今思昔更徘徊。皇舆有界捐禅海，帝国无人失霸才。百代藩封成鬼蜮，十年戎首付炉灰。云烟惨淡愁天地，一剑横空碎望台。"}