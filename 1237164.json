{"id":"1237164","title":"梅花集句","dynasty":"元","author":"郭豫亨","text":"水沈为骨玉为肌，好处曾临阿母池。雪后园林应有恨，篱边屋角立多时。早开却被嫣红妒，未落先愁玉笛吹。要识此花奇绝处，满窗唯有月明知。刻玉雕琼作小葩，湿云黯澹雪横斜。半开半落缘谁事，和影和香属我家。数抹晚霞怜野笛，一泓流水度寒沙。吟边苦思无佳句，立尽斜阳数过鸦。黯澹江天雪欲飞，屋檐斜入一枝低。禽翻竹叶霜初下，春在花梢日未西。晚岁风霜从冷澹，小园烟景正凄迷。平生惯是思梅苦，多谢诗翁为品题。天寒落日澹孤村，占断风情向小园。翠羽啼花追昔梦，缟衣和雨立黄昏。藓厓直上双飞屣，茅店惊寒半掩门。忆得去年风雪里，江南石上对洼尊。踏破溪边一径苔，与寻陈迹久徘徊。云漫陇树魂应断，风静寒塘花正开。只恐好枝为雪压，留看瘦影上窗来。花前独立无人会，谩使诗肠日九回。雪后相看意更深，谩将一朵插铜瓶。人生此乐须天赋，岁晚知心唯月明。白鹤未归春已老，危阑倚遍酒初醒。逋仙只说香和影，不是诗家莫浪评。勾引春情出苑墙，无人知处忽然香。愁连粉艳飘歌席，亦要天花作道场。风约暗香临浅水，月明疏影媚寒塘。浣花溪上堪惆怅，可是无心赋海棠。貌楛神泽骨槎牙，萧索东风两鬓华。甘与雪霜同冷澹，醉看参月半横斜。溪山冷落泥三尺，水竹参差屋数家。自笑自吟还自得，案头摇落小瓶花。榾柮炉寒砚欲冰，舍南舍北雪犹存。旋催妆额添宫样，静爱寒香扑酒樽。两岸严风吹玉树，一湾流水护柴门。閒中有意堪图画，溪上无人月一痕。半屋苍云冷不知，茅檐竹坞两幽奇。凝情金谷登楼日，依约华清出浴时。陇月定知今夕恨，春风摇动故人思。绿杨解语应相笑，雪里开花恐是迟。满地飘零更断肠，恐随春梦去飞扬。柳摇台榭东风软，花扑玉缸春酒香。驿使不来羌管歇，燕钗初试汉宫妆。巡檐说尽心期事，几度凭阑到夕阳。湖山摇落岁方悲，自恐冰容不入时。但笑红芳誇艳冶，浑将绛雪点寒枝。桥边野水通渔路，城外春风吹酒旗。正似美人初醉著，澹妆浓抹总相宜。"}