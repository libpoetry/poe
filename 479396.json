{"id":"479396","title":"赠庞生吹箫","dynasty":"明","author":"王弼","text":"寒星点点秋云薄，白日离离映寥廓。哀商怨徵动高堂，想见梧桐满城落。青年白晢吹者谁，庞子风流妙音乐。自从五月来长安，久别吴湘旧江阁。吴湘江上曾一吹，江水江烟青漠漠。孤舟嫠妇不得眠，四顾长风起萧索。红尘向来听者稀，凤喉龙呴如扃钥。秋来见月苦思归，不觉悲凉指间作。此曲本自仙家传，掠舟曾送西飞鹤。灯昏夜静初听时，小雨先来洗城郭。明朝却上东坡船，此地忆君成寂寞。纵有新声何处听，芦花月暗枫桥泊。"}