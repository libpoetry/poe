{"id":"1125701","title":"苦热和袁应祥用韦苏州乔木生夏凉流云吐华月为题十小诗","dynasty":"宋","author":"郭印","text":"旱魃难除遣，南箕未可招。安能飏双舄，飞去学王乔。山深隐䴥麇，江寒乱鸥鹜。我欲从之游，形骸元土木。黄昏蚊扑扑，白昼蝇营营。天地一红炉，几人得聊生。桃源渺何所，不知有冬夏。堪笑市朝儿，炎凉争代谢。倚杖长松底，无风昼自凉。吾庐傍林壑，嘉木耸千章。酷热无从避，天风几日秋。寸阴不知惜，大火急西流。赤日烁行路，青天绝片云。安得一丸药，立返暍死魂。中扃自清凉，穿凿多门户。神凝一气归，陋哉勤纳吐。呼吸一寒暑，三界本无家。人间自火宅，未老发先华。古人夏造冰，秘诀从谁发。胸次斡乾坤，手中提日月。"}