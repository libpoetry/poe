{"id":"694770","title":"临江仙 林见素赴云南宪副过镇远赠予临江仙浪淘沙二词依韵答之","dynasty":"明","author":"周瑛","text":"记得高斋相对坐，孤灯疏雨寒宵。玉骢一去杳难招。天涯芳草路，转入望中遥。百岁光阴秋梦短，鹿埋何处芭蕉。旧情偏傍故园饶。酒杯江上饮，吟镫月中敲。滇海云深逢老象，时于沙底埋牙。知君归兴入春赊。凤山烟雨里，数尽旧时花。闻道天家收放逐，玉堂新草黄麻。仙源好去问灵槎。未应同老我，风雨漫思家。"}