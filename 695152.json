{"id":"695152","title":"柴门遣兴四首","dynasty":"明","author":"林大钦","text":"柴扉依畎亩，幽事正相关。源水看鱼跃，花林羡鸟閒。尧樽歌圣代，汉蕨足春山。谁能共冥漠，来往烟萝间。轩荣非所便，旷略反予真。耕凿人间世，萝苔物外伦。商歌非有待，浊酒岂无春。生兹年华转，林塘花色新。卜宅青山近，临门水色新。林花春滋碧，巢燕语随人。漫兴难和侣，投冠差独真。栖迟琴史意，幸得过芳辰。颇怪生涯懒，应耽野兴长。暮春高云日，诗酒恣清狂。种竹幽堪玩，为农道益臧。何妨与点也，吾意自堂堂。"}