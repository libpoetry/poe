{"id":"619494","title":"小除日早起戏作","dynasty":"明","author":"伍瑞隆","text":"大寒以后未五日，冻气全销暖烟溢。今年春事良不迟，小除巳见花满枝。山院沉沉曙光晓，主人独坐见啼鸟。啼鸟欲啼啼且飞，一声一声朝日辉。入言禽鸟得气早，主人贫病何当好。十年牢落卧长林，感时恨别伤我心。虽有同声二三子，彼此飘零不堪数。我闻三尸览大荒，夜书人过奏帝傍。吾生未完亦何缺，三尸为我当何说。二十七年君所知，上帝有问君莫欺。自从搦管登秇苑，往往风云在舒卷。只今年来诗益豪，文章错落北斗高。何况善醉善痴复如此，世间能得几男子。三尸三尸夜上天，我也有是穷胡然。大都乾坤妒不小，三尸不言我亦晓。名倾一时士不喜，才高天下难为理。不过吾生当路穷，举目万事萧瑟中。我能落笔变誉毁，反覆阴阳乱神鬼。如何对酒不高歌，其实造化能我何。三尸不言我亦已，我有一说君恼死。"}