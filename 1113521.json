{"id":"1113521","title":"玉照东西两轩有红梅及千叶缃梅未经题咏倒用前韵各赋五首","dynasty":"宋","author":"张镃","text":"昔游尝到海中光，我与诸公各醉狂。同向尘中三十载，朱颜应笑鬓丝长。虽嫌绿叶与青枝，入格依前自欠诗。几向斜阳溪畔见，犹将桃杏误猜疑。一粒丹砂换骨来，移根闻自浙东栽。市门古巷留遗迹，问讯仙翁定姓梅。海棠曾把比朝眠，妃子妆慵玉镜前。若似此花颜色好，定教天宝画师传。方诸台耸日边云，望拜青童上相君。侍女百千皆绛服，恰如檐外树纷纷。"}