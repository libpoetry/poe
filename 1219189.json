{"id":"1219189","title":"送汪秀才瑩中","dynasty":"元","author":"郑元祐","text":"三十年前湖上路，君之外舅钱塘簿。春风双鬓绿于云，岂料于今各迟暮？迟暮相逢两相顾，出者非迂处非误。君出才如班定远，我处心惭黄叔度。向年边氓弄锄梃，屈君从戎曾不腐。皇家福力九鼎固，尔民何异罝中兔？上功幕府寂不闻，一命低徊乐其素。参佐南安郡幕归，行李萧然只如故。于今复理吏部铨，束书朝上阊门船。柳条缄黄雪初霁，鸥波吹白舟当牵。翻书蓬窗遮老眼，沽酒野店浇残年。想见新春花欲然，君应醉倒春风前。青云故人布百辟，黄纸除书来九天。得官南归应过我，姑苏台东野水边。却问朝端泰秘监，何时寄我归来篇？"}