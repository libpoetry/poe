{"id":"400770","title":"沁园春","dynasty":"民国末当代初","author":"俞平伯","text":"无奈闻歌，销湖海气，爇女儿香。叹残脂涴袂，闲愁脉脉，重云伸眼，此夕茫茫。海国乘槎，山城緤骑，十载归来鬓有霜。临岐路，忆牵衣挽手，多少凄惶。千言倚马文章。待掩却、蓬门亦自伤。渐梨窗红暗，秋孤蜂蝶，榆钱绿碎，春驻鸳鸯。淡抹人宜，秾姿独看，绝倒兰闺姊妹行。新来意，有明灯语笑，十醉何妨。"}