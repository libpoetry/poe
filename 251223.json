{"id":"251223","title":"明月山·君不见群岭浩荡横赣中","dynasty":"现代","author":"李映斌","text":"君不见群岭浩荡横赣中，北瞰匡庐气尤雄。君不见银练真从天上来，一泻高寒郁青葱。造化已遣翠黛成，秀嶂雅赐明月名。想见昔人临绝顶，深宵饱看月色清。更值暮春连宵雨，缥缈飞云撒晶莹。今朝结伴云中去，凌虚登高风能驭。胜友佳人一时齐，行行衣袂尘不与。青云栈道高复低，上穷碧落下深溪。峰回路转何千万，兀崖虬松交冥迷。忽见平湖傍林海，山光水色幻紫霓。吁！俗子微躯何惭惭，空有奇山大水佐清谈。劫外安身非长技，但使山水不容乌霾起。"}