{"id":"1251251","title":"元日观灯复陪指挥巡城东同行诸公","dynasty":"元末明初","author":"陈谟","text":"遥闻太乙下清都，五夜香风溢四衢。杨柳连营垂虎帐，芙蓉压水引金吾。蟾宫送月云头净，相府延春夜禁无。粉扇榴裙歌下里，鸡皮鹤发舞寒胡。花枝插烛频频换，泉乳浇茶细细娱。假面拳毛狮子啸，散花烟火寿星扶。兴阑更自巡城钥，时泰还欣绝警枹。游骑追随杂耆老，吹笳激烈混笙竽。飘飘吟句参军送，落落神情长史趍。自叹衰迟多白发，苦无锦句付奚奴。"}