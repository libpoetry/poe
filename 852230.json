{"id":"852230","title":"一字至十字成章二首 其一 咏竹","dynasty":"宋","author":"文同","text":"竹，竹。森寒，洁绿。湘江滨，渭水曲。帷幔翠锦，戈矛苍玉。心虚异众草，节劲逾凡木。化龙杖入仙陂，呼凤律鸣神谷。月娥巾帔静苒苒，风神笙竽清蔌蔌。林间饮酒碎影摇樽，石上围棋轻阴覆局。屈大夫逐去徒悦椒兰，陶先生归来但寻松菊。若论檀栾之操无敌于君，欲图潇洒之姿莫贤于仆。"}