{"id":"228804","title":"贺新郎·去郢频回首","dynasty":"宋代","author":"汪莘","text":"去郢频回首。正横江、荪桡容与，兰旌悠久。怅望龙门都不见，似把长楸孤负。念往日、佳人为偶。独向芳洲相思处，采苹花、杜若空盈手。乘赤豹，谁来後。云中眼界穷高厚。览山川、冀州还在，陶唐何有。木叶纷纷秋风晚，缥缈潇湘左右。见帝子、冰魂厮守。应记薰弦相对日，酹一杯、太乙东皇酒。问此意，君知否。"}