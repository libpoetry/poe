{"id":"829360","title":"散叟去后独游云林寺二首","dynasty":"清末近现代初","author":"陈曾寿","text":"不雨昼冥冥，千山拥佛青。松身写罗汉，泉梦入风霆。古径惟寒叶，秋芳有异馨。吹襟坐岩石，添我两忘形。入望禅机第几乘，金松翠竹白云层。突峰汹涌长遮日，迥殿深冥欲上灯。寂寂石坛双塔影，沉沉钟梵四天应。再来谁共茶时梦，一个襕衫扫叶僧。"}