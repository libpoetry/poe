{"id":"572076","title":"过三桥庄庄在真州城西余旧游地也属潘稚恭","dynasty":"明","author":"袁宏道","text":"江上喧阗甚，城中乍解骖。坊趋芹祉北，水过石桥南。丫路今犹识，枵杨旧亦谙。未曾添屋舍，稍觉足云岚。鹤立琴台石，乌巢画舫庵。长廊安棐几，斜幔隐书龛。碎影柯枝乱，疏行竹柏参。异花防鹿践，细果畏禽含。奕客频留势，骚人每过谭。解空犹负堕，高户也沉酣。幽意关鱼鬣，新思类茧蚕。起居凭邺架，来往借陶篮。地暖溪毛翠，日和林鸟諵。江南山信美，隔水看堆蓝。"}