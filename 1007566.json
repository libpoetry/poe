{"id":"1007566","title":"贫游","dynasty":"宋","author":"董嗣杲","text":"厄贫作客嗟不辰，栖危更觉怀家频。接泥渡头漫簇云，飞雪成块打倒人。隔江黄梅山嶙峋，莫障疆场风沙尘。巴河未放船出津，岁晚客子多苦辛。伊谁急利行移新，茶引濡滞太不仁。书生枉困千金身，呕尽心力无由伸。乾坤误我此行役，徒然梦想南山宅。庐阜要穷仙佛迹，须将姓字磨崖石。春风春日春酒碧，脱却俗务劳双屐。携锄剩采白云薇，只欲了此心愿归。"}