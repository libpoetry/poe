{"id":"680723","title":"泰山江河之音","dynasty":"明","author":"吴宣","text":"掉头宇内寻知己，知己茫茫天压水。龙马已被羲皇骑，祥麟恨枕尼山死。遂穷碧落罗星斗，奎娄散渡银河走。回经弱水迈扶桑，人间旷望空烟薮。归来独把数条丝，试问江山知不知。大声欲裂天腹入，低吁夜半鬼怀疑。椎心却与浮生誓，未必群哇尽妖厉。舂容大吐肺与肠，著他言下谁当契。中孚尚感豚鱼族，黄钟亦召葭飞速。阴阳正气酝吾徒，天高地下宁皆木。遂蠲吉旦祛尘土，上拍乾门下坤户。山灵海若一齐来，秣马游鱼咸欲数。悠哉试鼓宫声长，云关断雁翻天忙。腾神再运商声促，目乱方瞳绿鬓黄。移时闷绝不欲举，想是寰间只应尔。曾如万操卷之囊，窅尔神化宁而旨。无稽别奏一声幽，缓轸轻吟数弄秋。泛掀溟海烟涛破，打动芙蓉华岳崷。岂知此意传来豁，拍掌傍歌天若撮。指山指水谢前闻，谓言子我神明末。呜呼此事岂荒唐，牙魂钟魄谅无亡。凄然苦惹英雄恨，明日沧江风露凉。"}