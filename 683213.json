{"id":"683213","title":"奉寄华学士先生","dynasty":"明","author":"王世贞","text":"共识承恩日，为郎典石渠。未须论失马，已是遂焚鱼。小径频回驾，青山独著书。无言同咄咄，有梦亦蘧蘧。轩冕岂不羡，难膺千载躯。独游成远志，新论拟潜夫。世路知相左，吾师亦太迂。野鸥今不忌，随意钓江湖。自爱青山地，毋嗟上苑枝。我方占世道，天欲重公诗。往事浮云逝，生涯流水知。独惭门下客，悽断马融帷。"}