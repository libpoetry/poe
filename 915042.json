{"id":"915042","title":"入陂子径","dynasty":"宋","author":"杨万里","text":"下一岭，上一岭，上如登天下如井，人言个是陂子径。猿藤径里无居民，陂子径里无行人。冷风萧萧日杲杲，露湿半青半黄草。前日猿藤犹有猿，今此一鸟亦不喧。树无红果草无蕊，纵有猿鸟将何餐。两山如壁岸如削，一径缘空劣容脚。溪声千仞撼林壑，崖石欲崩人欲落。来日长峰径更长，陂子径荒未是荒。蒋家三径未入手，岭南三径先断肠。"}