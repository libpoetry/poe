{"id":"690405","title":"苏州别驾周德中以余致仕居间而称神仙太守作十绝复之","dynasty":"明","author":"张弼","text":"归休太守似神仙，布被蒙头日宴眠。却怪门前来热客，马蹄踏破紫芝烟。不入清都不溷尘，吟诗落魄任天真。苏州别驾何须问，元是缙云司里人。诗不求工字不奇，天真烂熳是吾师。归来东海烟霞里，时复高歌攀桂枝。官居南郡二千石，诗咏关睢三百篇。衮职惭无一字补，虚生六十又三年。单车夜走榆关雪，五马晓冲梅岭烟。南暑朔寒俱历遍，老归林下荷苍天。著书手段美犁锄，负郭腴田亦半芜。只把心田付诸子，且耕且读自支吾。东吴山水亦清幽，小舸轻舆到处游。更有故人园更好，不妨连日醉淹留。巳具桐棺寻乐丘，不关荣辱任浮休。传家只有书千卷，付与儿孙自讨求。古今何处有神仙，鹤驾鸾骖总浪传。莫信空同邹道士，刀圭入口亦徒然。欧阳自号无仙子，卓识真知冠古今。弱水蓬莱在何许，愚夫白骨紫苔深。"}