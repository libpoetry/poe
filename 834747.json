{"id":"834747","title":"琐窗寒 其一 题美冠夫人遗箑，为幼莲赋","dynasty":"清末民国初","author":"冯煦","text":"有客寻秋，尘封镜槛，怨棠休茜。团团似月，怀袖当年曾见。展银笺、千叠冶云，旧题俊句珠网罥。怕双栖江表，空帘吊梦，妒他新燕。画图视我，算露晚星初，半遮人面。残纨剩楮，赢得韦郎肠断。掩瑶笙、碧城旧游，夜凉鹤背归太晚。奈并刀、不剪柔情，宛转萦似茧。"}