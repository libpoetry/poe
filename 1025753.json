{"id":"1025753","title":"念奴娇 其一 中秋携儿辈步月至极目亭，寄怀子云兄","dynasty":"宋","author":"韩元吉","text":"去年秋半，正都门结束，相将离别。潋潋双溪新雁过，重见当时明月。步转高楼，凄凉看镜，绿鬓纷成雪。晚晴烟树，傍人飞下红叶。还记江浦潮生，云涛天际，涌金波一色。千里相望浑似梦，极目空山围碧。醉拍朱阑，满簪丹桂，细与姮娥说。倚风孤啸，恍然身在瑶阙。"}