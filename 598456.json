{"id":"598456","title":"卢方伯枉过园亭酬和十四韵","dynasty":"明","author":"庞尚鹏","text":"高秋多爽气，新雨过池塘。客至潮初长，林纡径未荒。悬壶三岛胜，载酒一溪长。地僻门如水，亭幽石作床。天边横朔塞，树杪带帆樯。鸟作春风语，花分禁苑香。餐霞玄鹤洞，看竹白云房。心静风神秀，身閒宠辱忘。玉书劳问字，金菊待传觞。长对千山碧，从教百草黄。凉飙随羽扇，清露洒荷裳。妙悟尊生诀，丛谈却老方。胸中藏海岳，笔底驾梯航。洛社追随地，芳林藉宠光。"}