{"id":"1139638","title":"简秦章甫","dynasty":"宋末元初","author":"陈深","text":"楚楚洛阳生，清介常寡与。宦游江之南，移家寄吴渚。辛勤奉旨甘，言动无过举。阳春万物新，霈泽均施普。乘风方高翔，摧翅堕网罟。飞文中善类，横逆夫孰禦。白日照丹心，皦皦中自许。有能辨冶长，终然脱石父。操存谅深固，夷险咸善处。涉难知弥明，履变德益聚。静探元化心，忧患真玉汝。"}