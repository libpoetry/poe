{"id":"513038","title":"悲溺","dynasty":"明","author":"沈周","text":"少小出闾右，生长纨裤中。珂马越阡陌，溢目扬光风。青紫恃富取，岂信诗书功。调笑邻家姬，琉璃为酒钟。黄金一朝尽，云衢付冥鸿。勋名悲故镜，白发纷秋蓬。凄凉西华子，落魄东郭翁。天寒城濠隈，失足探蛟龙。沉沉泥中居，层冰相蔽蒙。家人不得觅，尸出冱方融。舆归经旧里，见者叹穷通。穷通不必叹，富贵少令终。"}