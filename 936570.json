{"id":"936570","title":"剧暑","dynasty":"宋","author":"陆游","text":"六月暑方剧，喘汗不支持。逃之顾无术，惟望树影移。或谓当读书，或劝把酒卮。或誇作字好，萧然却炎曦。或欲溪上钓，或思竹间棋。亦有出下策，买簟倾家赀。赤脚蹋增冰，此计又绝痴。我独谓不然，愿子少置思。方今诏书下，淮汴方出师。黄旗立辕门，羽檄昼夜驰。大将先擐甲，三军随指挥。行伍未尽食，大将不言饥。渴不先饮水，骤不先告疲。吾侪独安居，茂林荫茅茨。脱巾濯寒泉，卧起从其私。于此尚畏热，鬼神其可欺。坐客皆谓然，索纸遂成诗。便觉窗几间，飒飒清风吹。"}