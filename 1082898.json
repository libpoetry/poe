{"id":"1082898","title":"梦石真赞","dynasty":"宋","author":"释慧空","text":"王母梦中，石佛象骨。峰前鳖鼻，僧蓝棋布。闽山神秀，尽钟于是。提石蛇，与夺出其掌握。居德云，大千乃其游戏。使著书辅教，则联珠贯璧，不作道原作伫灵。使俨临万众，则雷轰电激，不为德山为临济。天其有意于斯文，则无使袖手云山，友麋鹿而混吾曹于此世。同时出家，先我闻道。既为我友，又为我兄。浮云会散，初无定踪。晚喜其归，雪山之东。长松片石，相对两翁。遽乘六牙香象，雨后峨嵋扫空。冰片满街留不住，使人不能无所慕。"}