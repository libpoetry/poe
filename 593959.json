{"id":"593959","title":"刘仲修园赏牡丹苏以时袁景从李袭美同赋花字得十韵","dynasty":"明","author":"欧大任","text":"西园宁待约，为有洛阳花。疏柳张新幔，垂萝拂小车。人归盘谷日，春似曲江涯。凝紫云停久，披香露引斜。翠骄霜海萼，红笑雪山茶。溪浣重重锦，城开片片霞。席茵怜国色，池籞冠京华。酒爱刘伶颂，诗传谢监家。呼童维夕马，留客到昏鸦。纵遣歌声送，依然在绛纱。"}