{"id":"1126482","title":"依韵和永叔久在病告近方赴直道怀见寄二章","dynasty":"宋","author":"梅尧臣","text":"浴堂深殿近皇居，秋夕词臣直宿初。宫女穿针争落月，官奴持独看残书。万家乞巧心无尽，斜汉飞光望有馀。枕上江山梦犹熟，五更风雨过帘疏。玉辔珑珑出绛宫，青槐驰道晓烟中。尘头尚裛洗车雨，马耳前趋吹鬣风。闻说自将身许国，不须仍以醉为公。我今才薄都无用，六十栖栖未叹穷。"}