{"id":"1053294","title":"酬周元翁推官见赠","dynasty":"宋","author":"释道潜","text":"南来济济多俊良，声问逸发推周郎。词场较艺一战捷，笔阵独扫千人强。烱然眉目行且贵，骥足万里看腾骧。吟诗作赋不媚俗，期与往者同芬芳。断璋残璧忽我赠，把玩溢目惊辉光。自嗟行李久萧瑟，安得置之云锦囊。又闻跨马欲过我，此意想君非渺茫。山中草木最宜夏，雨馀一一含幽香。雏莺乳燕学飞舞，叶底哑咤调圆吭。阑干笋蕨虽已老，璀错梅杏犹可尝。阴崖碧洞不受暑，谷风习习吹衣凉。提携为子扫盘石，谈笑共坐莓苔苍。宣毫越楮须盛载，吟取佳句还巾箱。"}