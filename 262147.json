{"id":"262147","title":"金缕曲·孰肯黄金市","dynasty":"现代","author":"吕碧城","text":"孰肯黄金市。叹荒邱、尘封峻骨，一棺犹寄。知否恩如花梢露，花谢露痕晞矣。况幻影、游龙清戏。人海茫茫银波外，问欢场、若个矜风义。原惯态，是非异。征轺曾访鸣珂里，黯余春、小桃零落，绮窗深闭。旧梦凄迷无寻处，消息翠禽重递。算吟债、今番堪抵。记取仙槎西来夜，荐灵风、倦枕惊涛里。残酒醒，绛灯灺。"}