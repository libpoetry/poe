{"id":"841416","title":"宝剑篇和赵韵臣","dynasty":"清末民国初","author":"曹家达","text":"六合幻我如锤炉，觥觥芒角天为徒。纵横万里不得意，酒杯在手空嗟吁。功名未立老且至，枉负宝剑随饥驱。昏灯夜雨出匣啸，似有神鬼嗔泥涂。男儿贵在得死所，失此奇崛非丈夫。噫嘻乎，生不用巢父之巢壶公壶，愿跨辽海摧强胡。纵教杀贼誓不返，归来马革千金躯。不然抱奇不用朽铁似，坐令白发侵头颅。而况佞臣之头颈斫不得，天柱崩折谁匡扶。对此茫茫百端集，酒枉在乎空嗟吁。"}