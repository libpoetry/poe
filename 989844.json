{"id":"989844","title":"乾道圣德颂","dynasty":"宋","author":"曹勋","text":"维圣有作，绍隆兴运。天经地义，宗尧越舜。风俗惇厚，日星清润。冰天桂海，咸祗成训。皇矣艺祖，肇开宗祊。用集大命，再造群生。卜世卜年，周室与京。德懋圣孙，区宇载宁。龙潜出震，握符御极。恭俭慈仁，已隆燕翼。励精治具，群工惟辟。斯皇圣德，以受方国。躬秉要道，化成斯民。问寝侍膳，克勤日新。刑于四海，率土兴仁。至矣圣孝，悦安严亲。猾夏馀种，久失我重。稍恢雄略，尽还尊奉。复修绛乐，亟续骞贡。布昭圣武，式皇钜宋。洪宣景命，爰振皇纲。诏令谕旨，粉泽八荒。宸奎逸彩，龙凤骞翔。焕乎圣文，彬彬日彰。诞敷武节，克柔强鸷。风静边柝，烟沉晚燧。穑夫力田，塞马垂辔。巍巍圣功，允格康济。光启元良，鹤禁建储。遴择端方，赞翊诗书。浚哲文思，日亲睿谟。于赫圣明，有开令图。当天执箓，了无玩好。贵异献输，荡然一扫。力敦嘉靖，询谋政要。丕铄圣断，坐臻是奥。从容总揽，用体乾刚。文武一道，督以经常。王化溥博，景风丕祥。格天圣治，时雍时康。咫尺威颜，豁达方寸。日角珠庭，金声玉振。穆穆皇皇，天仪明润。洪惟圣表，万宇朝觐。乃武乃文，止戈好生。华夏蛮貊，底于丕平。罔或反汗，克断惟明。长策远驭，奕奕天声。宝绪重光，密答纯祐。既协皇极，昭报方茂。尧父舜子，抚封增旧。行复九有，亘万万寿。大哉乾元，万物资之。赫赫明世，吾君继之。炽昌隆祚，惟皇造之。亿万斯年，惟皇保之。"}