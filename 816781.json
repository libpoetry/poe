{"id":"816781","title":"满江红 寿张研铭五十","dynasty":"清","author":"董俞","text":"五柳高斋，恰对着、一泓秋水。绕溪畔、檀栾婉娈，轻鸥飞起。菜甲风前薿薿绿，豆花雨后垂垂紫。问何人、负耒学庞公，贤如此。白藤杖，青棕履。红螺盏，乌皮儿。看豪吟痛饮，诚哉名士。蒋径久忘宾与主，蘧年莫问非和是。但相逢、箕踞对斜晖，浮春蚁。绣甸春浓，酒帘外、青山无数。还记得、桃花满院，刘郎前度。红烛画桡临别酒，碧箫残雨相思路。看韶光、零落断桥边，斜阳暮。无限景，烟中树。无限意，风前絮。对澄湖如镜，玉人何处。艳影尚疑花欲笑，丽情只有莺能诉。叹西泠、松柏自年年，风流误。寄语陈郎，还记得、吴趋行乐。明月夜、鹍弦凤管，共倾凿落。迟日玉枰花下艇，翠微蜡屐烟中阁。想那年、光景总消魂，浑如昨。且学织，桃椎屩。且学卖，韩康药。又何妨远蹈，芜城跨鹤。况是竹西歌吹地，一时琴酒堪栖托。问董生、踪迹近如何，仍漂泊。三泖凄凉，忽变作、珠池璀璨。岂果有、孟尝廉吏，夜光复焕。何处忽收鲛客泪，谁人敢把骊龙探。看荧荧、火齐掌中圆。非常玩。赤水曲，昆仑岸。象罔索，离朱瞰。怪江干夜夜，蟾辉同烂。金错剖来胎似玉，晶盘擎出光微绀。似匹夫、怀宝罪何辞，还堪叹。"}