{"id":"1056728","title":"送何斋郎赴选","dynasty":"宋","author":"吕南公","text":"书堂四顾皆苍山，禽鱼树石烟云间。纸编屡绝笔屡■，十载一瞬忘青纶。谁令忽忆南薰关，尽箠打马鸣镳镮。春风桃李纷妖娴，辞家大笑涕不潸。由来磊落羞穷跧，下位亦足惠寡鳏。乘田委吏不敢閒，以日自爱维孔颜。当今俊杰登朝班，拔擢杞梓披榛菅。君能忼慨露豹斑，岂比嘿嘿贪食孱。果哉往矣步勿䟂，仕以行义贤可攀。仆姑百中初满弯，书堂静坐尻狂癫。"}