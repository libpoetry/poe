{"id":"185272","title":"婺州傅仁贽诗求见依韵和之","dynasty":"宋代","author":"陆文圭","text":"发燥始出游，心期结明主。天方穷畸人，世不喜生语。绝弦恨伯牙，抱璞泣和氏。独怜身皓皓，不救俗靡靡。竞趋声利途，孰蹈仁义轨。寘之勿复道，作者孰穷比。婺女实气明，箕尾德星聚。杂还贡束阁，高明识芝宇。鉴衡付有司，尺度失奇士。少需知我者，一第溷子耳。瓠樗嗟无用，车斗可胜数。老矣何能为，欿然徒自视。安得善及人，共勉学为已。"}