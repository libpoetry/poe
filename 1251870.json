{"id":"1251870","title":"秋怀","dynasty":"元末明初","author":"刘永之","text":"白日行西陆，气候惨以悽。沈沈夜未旦，皎皎明月辉。寒蛩响阴砌，羁鸟鸣高枝。耿耿不能寐，揽衣起徘徊。天道谅幽远，人理固多违。命彼西方人，喟然伤我怀。翩翩梁间燕，矫矫云中雁。南翔复北逝，时序倏已换。驾言出西郊，登高纵游观。原野何萧条，流潦方漫漫。苌楚有馀悲，下泉兴永叹。安得携美酒，聊以娱今旦。幽幽涧里兰，娟娟常自好。秋风厉严威，零落随百草。芬芳岂不美，衰荣顺天道。嗟我平生友，离居心懆懆。坐令鬓成素，为欢当及早。昼夜相代更，谁能置怀抱。凉飙振庭树，浮云结重阴。中情忽不乐，拂几弹鸣琴。泠泠多苦调，零泪沾衣衿。远怀东都士，登彼北邙岑。怅然望京洛，五噫发哀吟。悠悠千载下，谁识古人心。"}