{"id":"432905","title":"为女学生题堆绢花鸟存十一首 碧桃鸳鸯","dynasty":"近现代","author":"施蛰存","text":"千叶桃花照眼明，比肩鸳鸟拍波行。若教波逐花流去，谁为多情伴一生。雪满閒庭月满廊，一枝横处动幽香。如何不作乘风想，来与佳人点额妆。一支正得横斜意，万里能移羁旅情。莫向罗浮问消息，眼前已觉绮窗明。曾从庾岭见幽姿，叠锦堆绵作一枝。只恐楼东赋成后，上阳玉笛不禁吹。破腊迎春总是伊，水边篱落见颦眉。何人解作长门赋，一斛珠成双泪垂。陌上青青柳色新，檐前翊翊燕飞频。欲烦燕去衔柳絮，莫教风送落溪津。沈香亭畔露华浓，彩凤翩翩下九重。传语贵妃新病酒，春光欲去且从容。天姝忽动抛球意，碾玉揉香作一团。乞取东君安锦障，莫教青鸟任情看。陶公饮酒开三径，屈子餐英赋九歌。见说近来寥落甚，霜枝空守北山阿。缘篱附壁莽纵横，时有莺啼四五声。今日祇应消酒意，那堪牵繫别离情。太液池头曾倚竹，上阳宫里记抛球。开元天宝繁华事，付与当年鹦鹉愁。"}