{"id":"834136","title":"百字令 其二","dynasty":"清末民国初","author":"易顺鼎","text":"麓宫高处，指遥天一白，湘流浩浩。砧杵长沙三万户，不似此间秋好。如此江山，几何岁月，都向愁中老。半空吹笛，僧楼云气围绕。且将上界星辰，下方烟雨，收拾归怀抱。莫把登临无限感，换了尊前年少。屈贾词章，朱张理学，大半知名早。问来袖手，暮霞几朵红悄。"}