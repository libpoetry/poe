{"id":"812814","title":"春兴八首","dynasty":"清","author":"吴敬梓","text":"秦淮三月水，芳草绿回汀。楼外莺梭啭，窗前渔榜停。午烟随处满，卯酒未曾醒。花事知何许，柴门竟日扃。移居星岁易，为爱白门山。遽步连花港，兰舟系柳湾。窥檐宾雀去，绕树暮鸦还。长昼茶铛沸，耽吟亦解颜。失计辞乡土，论文乐友朋。为应蓬自直，聊比木从绳。挥麈清风聚，开樽皎月澄。回思年少日，流浪太无凭。但觉黄金贱，其如白璧玼。缠头当日价，乞食近年诗。顾曲周公瑾，呼卢刘穆之。欢场无限事，犹自系相思。兴来凭水槛，岂是好楼居。耆酒稽中散，窥园董仲舒。间情时有作，消渴病难除。一事差堪喜，侯门未曳裾。小闸通潮信，春风羕碧流。玉箫声断续，银蒜影夷犹。北里寻商女，南朝问故侯。衔泥双燕过，落日水明楼。近市居原误，无由学灌园。诛茅江令宅，蜡屐谢公墩。漫画终何益，寒号亦自存。每将偕隐意，三复昔人言。积雨朝来霁，垣衣上板桥。春光自明媚，客思转萧条。柱按鹍弦剧，杯倾鹊脑消。残灯高枕夜，梦里故山遥。"}