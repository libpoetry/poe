{"id":"845109","title":"庚寅元日试笔三首","dynasty":"清末民国初","author":"黄摩西","text":"一枕初回似转轮，梦中偷换廿番春。衣冠聊凑新年景，笔砚犹堆隔岁尘。百炼冰霜成铁汉，万家灯火奉书神。儿时嬉戏供弹指，眼底平添几辈人。残腊痕留几点霜，披衣出户起彷徨。破衫青暗春前草，短烛红消曙后芒。身是裸虫雕刻苦，年如过客送迎忙。东皇又索莺花债，准备新诗按日偿。腊鼓声希唱竹枝，此乡风物费寻思。翠分柏叶冬无改，白到梅花月未知。爆竹声威惊竖子，桃符面目傲贫儿。闭门猬缩忘寒暑，纪月编年赖有诗。"}