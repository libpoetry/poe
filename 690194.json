{"id":"690194","title":"赏莲押韵同孙惟献诸公赋因呈","dynasty":"明","author":"张羽（凤举","text":"沅芷湘兰怨楚臣，习池风景赏犹真。秋唫静爱山依阁，宴坐驯看鸟傍人。杯沁碧荷翻下露，衣沾红雨湿馀春。山公老兴依稀在，消遣流觞到座频。九夏风光任达臣，池亭歌舞乐全真。戏裁莲叶欺纨扇，笑羡荷花恼玉人。华屋梦回梁燕午，金莲归忆禁莺春。由来欢赏从閒得，记取偷閒赏亦频。水仙绰约合为臣，取次诗骚品鉴真。碧叶团欺池面月，红妆娇妒景中人。缁泥不染元同幻，剪綵常新剩借春。更与浮萍有深爱，怜渠踪迹往来频。秋水红莲入幕臣，重来风格认犹真。一尊海外酬佳节，千里花间见故人。唫送碧筒红烛晚，歌翻白苧锦筝春。长沙亦是悲秋客，犹惜湘累寄兴频。未分飘蓬笑远臣，天涯胜会更投真。莫惊岁晚同迁客，只对花清是故人。七泽秋光连玉井，六郎丰采照青春。便期东道为莲社，对景分题未厌频。御苑风光媚近臣，繁华回首梦疑真。独怜荷芰花间月，曾照芙蓉阙下人。玉屑恩沾仙掌露，金钱醉忆曲江春。天涯零落多幽思，何处秋山篴送频。"}