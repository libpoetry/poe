{"id":"688889","title":"午日同欧嘉可李代际高沛卿家从两儿观竞渡二首","dynasty":"明","author":"何吾驺","text":"繁桡脩舸现千身，绿艾青菖作四邻。密树人家纨扇合，长松江岸稻花新。烟横竹屿风如笑，水落鱼梁海欲尘。客子尽能歌白苧，可无投赋访灵均。盈盈箫鼓满江潮，猎猎旌旗耀汉霄。共著越罗看竞渡，四飞楚曲信兰桡。倾阳葵萼迷蘩草，带醉芙蓉乱柳条。就里逃虚观自在，竹阴篱落小溪桥。"}