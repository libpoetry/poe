{"id":"1111221","title":"题画卷","dynasty":"宋","author":"许及之","text":"平坡软草细芊芊，碧树遥枝绿荫圆。羊豕自如知饱后，牧儿箕坐得安眠。岩壑林坰景趣幽，等閒鸥鹭亦夷犹。承平人物佳公子，游戏丹青翰墨侯。著莫池塘浩荡秋，露荷风荻冷飕飂。双凫乘雁自寻伴，孤鹭无尘不解愁。弄色阶前各一家，宾秋饯暑度年华。道人落墨聊游戏，认得真为金凤花。擎水端如治大兵，儿曹何事解关情。等閒戏剧休成恶，两个俱双莫挠清。钧有婴儿伉俪情，山川其奈险难平。如何一得戎夷俗，长使中原不用兵。"}