{"id":"537130","title":"白石翁画赠吴文定山水歌","dynasty":"明","author":"王世贞","text":"君不见白石翁，墨花破万纸，散落世眼中。其间方寸地，贮一太史公。是时太史称吴侬，三载磊块蟠翁胸。太史趣朝天，青雀凌春风。有泪不作李都尉，有赋不拟江文通。直将三寸管、五丈素，写出江南千峰与万峰。尽收蜀锦囊，压倒太史之奚僮。绝壁直上高穹窿，呼吸似足开天聪。忽复下坠数千尺，俯身欲入鼋鼍宫。意者径路绝，乃有云霞封。万古不尽流，洗出玉玲珑。侧耳将听之，疑是缣素间，迸作群靊霳。长飙无形，百草庬茸。列缺崩崖，吐出怪松。历乱羽葆，屈蟠虬龙。将崩未崩石似舞，欲断不断桥飞虹。乃有词客酒人，樵青钓童。或骑蹇驴，或驾轻舼。或蹑蜡屐，或策短筇。高者穿木，末若蜚鸿。下者蹒跚，勃窣如孤豵。两仪不能主，乍辟而乍蒙。二曜不定光，倏西而倏东。木栈与鸟争道，人家拟鹊开窗。渐穷至杳霭，但有去路无来踪。犹云纸尽意未尽，乱石拳点波汹汹。真宰泣诉神无功，太史不能长将向天去，流落人间成楚弓。翁亦召主城芙蓉，但令居士缃几上，秀色欲滴青濛濛。击节董源，陨涕关仝，笔底一扫倾宗工。沈翁豪翰何其雄，呜呼隆准之孙岂必隆。"}