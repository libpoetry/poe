{"id":"1236675","title":"凯乐歌词曲九首 征不庭","dynasty":"元","author":"耶律铸","text":"天下英雄入彀中，得无威震折遐冲。会须六幕氛霾了，化日常明照九重。龙飞天府玉滦春，德水清流复旧痕。自非电断光前烈，谁得重沾雨露恩。翠华一动下龙庭，生意还从一气生。乐国得非为寿域，圣人须自有金城。金莲川上水云间，营卫清沈探骑閒。镇西虎旅临青海，追北龙骧过黑山。辟易天威与胜风，一场摧折尽奇锋。西北龙荒三万里，并随驱策入提封。辕门鼓角扬屯戍，营幕旌旂掣朔风。相与山河雄帝宅，威棱尤壮受降宫。睿算深筹势万全，益屯貔虎在雄边。东连玉塞西通海，南接金山北到天。一新污俗浴恩波，天地閒人感慨多。我泽如春民似草，圣元天子布阳和。四海承风著国华，更无龙虎缦纷拿。际天所覆人閒地，今日都须是一家。"}