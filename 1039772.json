{"id":"1039772","title":"赠阳安徐迈表兄屯田","dynasty":"宋","author":"赵抃","text":"少时所学苦，食檗日自强。壮岁从宦清，饮冰中刚肠。阳安百里地，邈在天一方。惠政不鞭朴，斯民乐耕桑。念予昨守赣，与兄会家乡。兄今岁已满，余遽提蜀疆。一朝此邂逅，五载忘参商。且勿语离索，易老惊鬓霜。且勿较通塞，放怀把酒觞。上方圣政新，求贤坐明堂。兄道足施设，兄志弥颉颃。喜予外祖门，从此生辉光。"}