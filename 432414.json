{"id":"432414","title":"豁盦出示易水送别图中有予旧日题字并有榆生释戡两词家新作把览之余万感交集率题长句二首","dynasty":"近现代","author":"汪精卫","text":"酒市酣歌共慨慷，况兹挥手上河梁。怀才盖聂身偏隐，授命于期目尚张。落落死生原一瞬，悠悠成败亦何常。渐离筑继荆卿剑，博浪椎兴人未亡。少壮今成两鬓霜，画图重对益彷徨。生惭郑国延韩命，死羡汪锜作鲁殇。有限山河供堕甑，无多涕泪泣亡羊。相期更聚神州铁，铸出金城万里长。"}