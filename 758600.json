{"id":"758600","title":"金缕曲","dynasty":"清","author":"吴藻","text":"一角青山侧。是何年、仙人楼阁，幽人泉石。见说莺骖飞去久，高隐又成遗迹。闲却了、半湖春色。断碣残阳迷故址，短长条、杨柳烟如织。谁问到，几时碧。清门雅望今犹昔。拓轩窗、西泠桥畔，招来游屐。日日置身图画里，不放酒樽吟笔。看翠挹、峰南峰北。笑指梅花林处士，喜旧时、明月君能识。试吹起，一枝笛。"}