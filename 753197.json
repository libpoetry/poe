{"id":"753197","title":"杨花曲","dynasty":"清","author":"范轼","text":"红日映窗春雨微，阶前款款杨花飞。流莺千树坐相语，江北江南春不归。五陵年少媚春好，朱颜掷向明镜老。金缕歌残玉树空，柘枝舞罢罗帏悄。飘云卷雨不自量，长安女儿踏春阳。兰膏坠发轻蜂蝶，石鲸飞泉送酒香。绿烟金穗暗相逐，白蘋红藻翠鳞覆。莫向东风还荡摇，一生好傍龙池宿。"}