{"id":"982260","title":"寿杨和父","dynasty":"宋","author":"真德秀","text":"迅雷地中藏，当此冱寒日。积阴排层空，初阳露微茁。而曰天地心，于此见机括。良犹势方升，犹木吐牙蘖。培壅勿使伤，怒长焉可遏。此理之在人，善端实初发。荧荧火将燃，涓涓泉欲达。吁嗟道心微，物欲易攻夺。差之一毫芒，相去舜与桀。要须二者间，明辨与精察。见义勇必为，欻如矢之决。去恶凛勿疑，剨如刃之割。坐令人伪消，但觉天机活。四时无非春，八荒皆在闼。喜君生兹辰，聊为演此法。愿祝君寿长，勿嫌吾诗拙。"}