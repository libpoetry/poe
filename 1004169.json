{"id":"1004169","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其七","dynasty":"宋","author":"程公许","text":"坤维以文瑞，民俗本柔淑。何代无战争，冤哉今尔酷。戎马塞里墟，劫钞遍林谷。平生金石交，屈指半鬼录。从子尤可哀，别归奉水菽。伯侄并戕殒，荼毒复荼毒。探囊数幅书，吞声不忍读。昆岗焮烈焰，宁辨石与玉。叩首一炉香，请为遗黎赎。"}