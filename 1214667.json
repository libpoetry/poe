{"id":"1214667","title":"蛇蟠石歌为濮乐閒司令作","dynasty":"元","author":"黄玠","text":"吾闻万物之精上浮为列星，天星之精堕地或为石。异哉此石似蛇蟠，其故要非人所测。我疑芒砀赤帝子，披剑斫地白蛇死。老妪夜哭天不闻，群小连蜷化为此。又疑愚公移山时，此物欲与山俱飞。苍黄不及蜕皮骨，操蛇之神手脱遣。年多物变形质在，岂有毒心犹未改。睨之非蚺亦非巴，雪色正类蕲州花。徂徕小松叶如发，一龙五蛇相纽结。咫尺常疑雷雨来，寻常颇耐冰霜冽。醉李主人初得之，举杯弹琴咏新诗。便能雅拜亦不俗，未可遂笑元章痴。"}