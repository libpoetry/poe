{"id":"200598","title":"答吴伯固·伯固读我诗","dynasty":"宋代","author":"郑獬","text":"伯固读我诗，掉头吟不休。明日踵我门，作诗还相投。初读颇怪骇，如录万鬼囚。笔墨又劲绝，涌纸花光流。想其挥扫时，天匠无雕锼。倒下百箧珠，滑走不可收。嗟余文字拙，瑕颣多疮疣。乃如丑老妇，见此明镜羞。美言反见诵，伦拟非其俦。扶树腐木茂，使之凌昆丘。又欲唱其宫，使我商以讴。相搏如风雷，直与郊愈侔。子趋则甚易，於我宁得不。力敌气遂作，声应律乃酬。譬如楚汉翁，画地争鸿沟。我才非子对，何足当戈矛。幸子时见过，高吟消百忧。"}