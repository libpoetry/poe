{"id":"531638","title":"剌桐花行","dynasty":"明","author":"杨慎","text":"剌桐花，苍梧树。潇洒迎凉辰，庵蔼留炎暮。渥翠扫蛮烟，飞英飘瘴雾。蛮烟瘴雾雨馀天，耀彩舒芳最可怜。红欺鹦喙浅，砂点鹤头鲜。连林千炬烂，照水百枝然。星回节后流萤院，乞巧楼前乌鹊筵。边候两年通象译，方隅万里接龙编。故乡殊未返，空园聊息偃。一夕复一朝，竹看岁华晚。环波海碣渺渺流，干云金碧层层献。汀际遥瞻柳浑洲，陇坻长望张衡坂。钩陈阁道紫微垣，鸣銮曳佩列文轩。建章东回下鹄沼，甘泉西对宿麟园。金芝炜晔商飙起，玉植青葱瑞露繁。翡翠丛中游蛱蝶，莺黄叶底集雏鹓。枝近上林全许借，树高温室竟无言。讵信长年悲落木，谁怜迁客赋登薠。归去来，定何日，秋菊英英桂将实。憩蘧庐，宴蓬荜，浊酒田家醉不辞，清缨渔父愁先失。"}