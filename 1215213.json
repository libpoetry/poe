{"id":"1215213","title":"王将军歌送瑞卿之荔浦巡检","dynasty":"元","author":"丁复","text":"青天白日散五云，酒酣起别王将军。荔浦南原五千里，君恩如天无远迩。百丈牵船上湘水，苍梧九疑云旖旖。荔浦更在云南头，砦中小官君莫愁。生猺亦是天所产，赋予五性为人俦。渠岂不知官好恶，怒则猖狂喜还乐。近日大官虎啖嚼，骨肉可羹髓可酪。等以选荒视宛洛，我官我强民尔弱。鄙夫鱼蚕肆椎凿，是故不堪凶乃作。前年道州杀人去，太守万户走无路。赋去官归欢聚醑，彼亦那知有其故。将军旧是广东使，属州被患往相视，此迹彼情知久矣。今官况是猺之方，山砦迫小官无房。未足展仁化，但用勤备防。出入买卖无相妨，往来见之等寻常。殷勤趋庭使下拜，喻以天子仁圣臣忠良。诏书下天子，恩被大汪洋。尔亦具人性，不谓殊遐荒。顺之则尔养，逆之则尔戕。尔岂无父子，尔岂无爷娘。尔如彼之贼，彼岂不尔偿。彼此相贼之，于尔亦何臧。宪府选清介，提挈正纪纲。帅府示威武，斧钺为弛张。我为小官勿我小，能对大官说尔之肺腹，应令猺子感眼眦迸垂浆。将军我三十年之弟兄，赠别临行无所将，用此无我忘。"}