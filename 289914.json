{"id":"289914","title":"疏帘淡月·重游李园","dynasty":"现代","author":"郭则沄","text":"青青柳眼。乍隔水偷窥，悄传春怨。寂寞闲庭冷榭，梦云天远。花阑几处欹斜影，料韶光、更无人管。牡丹阴下，那回双倚，屧痕都黦。甚金谷、香尘易散。只客鬓成星，暗添悽恋。浅后蘋波，吹皱一痕如泫。登临漫说春来早，怕春来、翠芜零乱。闷怀谁省，孤禽啼处，夕阳红断。"}