{"id":"491479","title":"风蓬叹","dynasty":"明","author":"刘崧","text":"野蓬团团大如斗，生来轻捷随风走。四傍枝叶共轮囷，流转须臾遍原薮。秋风平地吹来时，十科百科相逐飞。东家小儿誇健足，十步一蹶何由追。蓬生不是无根叶，脆软何能坚著地。霜枯雪悴少筋骨，材质轻浮等沦弃。无端飘入流水中，犹复衮衮旋西东。可怜一落坑堑里，纵有春风吹不起。"}