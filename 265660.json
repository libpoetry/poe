{"id":"265660","title":"归草堂·慈山习先隐","dynasty":"清代","author":"毛国翰","text":"慈山习先隐，游钓安可忘。门前采樵路，今昔同雪霜。腰斧想所历，苍苔仍石床。西风吹蟠木，恻怛中情伤。孤生易为感，此心焉得将。仰视日月驰，天高恨茫茫。闾门久寂寞，墓地空荒凉。骨肉况多乖，生死各一方。徘徊念故土，涕湿尘沙黄。平生峥嵘志，垂老对家乡。"}