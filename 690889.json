{"id":"690889","title":"悼钟右之","dynasty":"明","author":"李之世","text":"宝剑沈渊月陨光，郤从海外悼钟郎。其人如玉温而栗，有笔生花艳且香。尚忆论文频载酒，曾因示病一登堂。当时笑语皆陈迹，观世真同大梦场。兰畹桂丛习习芬，才名少小已知闻。朱崖蚌腹真无价，大宛龙驹迥不群。雅有清谈追叔宝，年才弱冠等终军。词坛方订千秋约，不道浮生幻似云。湖海襟期聚一毡，如君标格迈时贤。风流浊世佳公子，潇洒宗之美少年。昔别曾维青雀舫，重来对写玉鸾笺。相怜多病还相慰，忽听山阳泪泫然。虽将四大等微尘，石火光中幻住身。本草无灵休问药，皮囊如蜕曷寻真。故交泪泫陈刍地，瘴海坟霾冠玉人。从此衡门无履迹，莺声啼老柳衙春。"}