{"id":"1070899","title":"魏子介然甲戌中春不远数百里访予寂寞之滨予方厄穷适此久旱市无鱼肉园乏佳蔬介然处之宴然眷眷不忍舍去予与介然别久介然气貌议论益超然孟夏既望慨然请辞欲归筑室读未见之书科举之文不足学走笔作长句送行且勉使力学志其远且大者仍用喜雨诗韵","dynasty":"宋","author":"李光","text":"爱君凛凛有英风，刮目相看为改容。榻解久悬延孺子，楼登百尺卧元龙。货因缕积成良贾，学务深耕鄙惰农。已约三冬重过我，尽携书史日相从。"}