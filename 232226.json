{"id":"232226","title":"闻彦执熙仲有辣螺诗聊复有作","dynasty":"宋代","author":"张九成","text":"乾坤中空绕沧溟，千奇百怪斗露形。鲸鲵鼋鼍突相撑，蚶蜃蚌蛤角介狞。是中有物入眼生，羊肠蚁垤纷纵横。入口小辛美且清，荐酒百盏壶更倾。有如汲直官汉京，谏诤虽切心本平。肩吾作诗翻手成，士龙笔力敌相勍。嗟我材短谁敢赓，欲往侑坐愁颉羹。句涩韵梗君莫轻，雄豪似胜苍蝇鸣。"}