{"id":"621808","title":"季秋十三日领敕恭纪","dynasty":"明","author":"郭之奇","text":"螭头地，尺五天。黄纸敕，阁东传。玺书纪缦烂云烟，命臣观察无诸边。作人树人，学古惟专。无畏无忽，往钦汝前。以汝兴贤，比及三年。举能汝职，不能汝愆。念臣承乏已备员，自知绠短汲深泉。要当临履何冰渊，手捧天言方寸悬。二十五条河汉宣，有一未行臣罪千。许人一言未尝负，何况许心圣主前。欲令臣书臣肘联，人之掣臣君察焉。臣其从兹爱踵颠，胸有心无臣敢然。"}