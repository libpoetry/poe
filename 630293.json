{"id":"630293","title":"书龚德瞻扇头","dynasty":"明","author":"释函是","text":"君知造化者，而不行造化。呼牛应以牛，呼马应以马。真亦随他真，假则灼是假。眼孔空一世，踪迹半天下。与君世外交，相看口常哑。同在五行中，各自有陶冶。君示有室家，我固乐山野。死生与险夷，嘻笑而怒骂。但以虚舟触，胸次恒洒洒。交尽世间人，亦何妨和寡。君索我赠言，咄咄聊且且。愿君终解脱，共休乎般若。"}