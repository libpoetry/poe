{"id":"730458","title":"伏龙观","dynasty":"清","author":"洪锡爵","text":"滔滔江水东南走，三十六峰列目有。千年龙卧石潭中，涛声时时作龙吼。崇祠曾祀范长生，神勇我怀秦太守。太守昔日驱神功，风声雨声随左右。三尺剑掣电光红，蛟螭遁迹潜渊薮。洪澜浡潏怒涛平，金绳铁索沈锁钮。妖氛一扫美利兴，疏凿二江灌万亩。功施赫濯几千秋，自秦至今孰与偶。我闻导江九月天，霜寒水落石如斗。波澜不起老龙眠，时隐时见浮潭口。珠蛤琼蚌辉其前，锦鲤云螺纷于后。金鳞闪烁鲜且明，宛然见尾不见首。吁嗟乎，长蛟可断支祁巢，竹帛煌煌歌夏后。斗牛沈犀迹已陈，磊落奇功同不朽。试看高观白云飞，日暮骊珠光出陡。"}