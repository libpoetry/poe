{"id":"181540","title":"送宋叔海郎中总领湖北","dynasty":"宋代","author":"郑刚中","text":"余生得奇疾，傲世事矜倨。错落气少合，指摘心不恕。人亦谓可憎，不作朋友数。自分与西山，终焉约良俉。忆昨奉严召，孤迹踏朝路。枫落天江冷，此是识君处。东厨窃馀饩，西府共官团。文书入同阅，茵冯出联驭。从违一毫发，所适无异趣。重愧牛铎凡，不与黄钟迕。霜啼入天衢，先我呈远步。所幸时从容，一笑或相遇。君今持使节，忽此戒徒御。分袂固良苦，馀怀尚能布。北方暗虏马，君相勤远虑。正当收杞梓，留作庙堂助。何为使吾子，千里治财赋。苍璧白鹿皮，似亦天所措。君如玉壶冰，透里无滓污。清诗近道要，容易不肯吐。人於寸管中，时见斑一露。其如济剧手，妙敏难悉疏。刀硎未轻发，千牛已神怖。使图中兴业，吾知有馀裕。无乃上流势，貔虎夕屯聚。三军傥不饱，难以责坚戍。千金日致之，又惧民生蠹。聊烦笑谈顷，非君可谁付。长江八月风，帆饱舟楫具。结束持行李，功名戒迟暮。如闻豫章北，下接武昌渡。公馀一樽酒，时可对亲故。孰与红尘中，轮蹄日驰骛。嗟余蒲柳姿，领发已垂素。双溪有小园，清流锁烟雾。年来枕边梦，合眼见鸥鹭。焉堪久劳役，短豆成恋顾。不待相汰逐，襥被行亦去。今兹怀别恨，密坐不能诉。酒阑可无言，君行已称遽。"}