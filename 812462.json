{"id":"812462","title":"和韵林鹤山秋兴","dynasty":"清","author":"许超英","text":"一年容易又秋风，物换星移大海东。云水苍茫惊去燕，关山迢递感征鸿。杜陵有兴诗怀壮，欧子闻声赋手工。梧叶满阶谁扫尽，明朝还欲课儿童。日月催人鬓欲蓬，一年容易又秋风。西归鹭屿囊羞涩，北上燕京路未通。羽檄交驰青海外，烽烟叠起大江东。鱼书珍重何由达，徒倚门闾望不穷。烟消雾歛净遥空，籁韵萧萧隔院通。百代光阴如过客，一年容易又秋风。青灯影淡寒孤枕，红蓼花疏老半丛。夜色凄然凉如水，流萤数点出墙东。独坐危楼怒气冲，墙阴唧唧听鸣虫。天高月小宽青眼，木落山空静素衷。尽日盘桓无别事，一年容易又秋风。满腔乡思知谁是，半属莼鲈况味中。飞鸣直上碧云中，目送飞鸿思不穷。蹑屐登山怀谢傅，脱巾洒酒羡陶公。疏砧响彻三更月，微雨凉生百尺桐。梦里还家家万里，一年容易又秋风。"}