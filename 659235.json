{"id":"659235","title":"寿成国老夫人八十诗","dynasty":"明","author":"罗玘","text":"南门有长钥，岂止百丈过。貂垂凝春温，纛下或寝讹。雕飞高牙空，因风想玉珂。忆惜珂佩声，随归振檐阿。解之拜堂前，杯尽慈颜酡。一去今十年，慈颜竟如何。岂无水晶鳞，岂无翠釜驼。宫醪尚方珍，亦有孙婆娑。维此匕鬯者，齿牙玉瑳瑳。维此鼓舞者，头颅雪皤皤。天德光日月，帝居壮山河。臣身借须臾，臣心其靡他。"}