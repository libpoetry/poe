{"id":"697102","title":"送汪山人归四明四首","dynasty":"明","author":"胡应麟","text":"两鬓怀人短，双瞳作客方。文渊神矍铄，叔夜思昂藏。薜荔裁衣古，兰荃结佩芳。戴颙精舍近，归卧白云长。相逢宁海岱，对语即江湖。肯抱临淄瑟，聊携督亢图。官衙吟苜蓿，客馆寄菰芦。异日山阴兴，能来白玉壶。玄亭吾久闭，问字不辞劳。妙诀青囊古，雄谈白氎高。东瀛朝濯发，北海夜持螯。极目河梁雨，寒光隔佩刀。邂逅青山陌，飘然思不群。乍归鄞海月，长啸瀫溪云。剑拥苍精气，符悬赤伏文。东山逢谢傅，好作片鸿闻。"}