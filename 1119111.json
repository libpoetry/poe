{"id":"1119111","title":"秋怀四首","dynasty":"宋","author":"陈师道","text":"积雨不受暑，既晴还得秋。未免困河鱼，宁如喘吴牛。风梧有先声，巢燕无后留。人生行乐尔，一经今白头。小雨断复续，回斜落晚风。寒心生蟋蟀，秋色傍梧桐。草与遥山碧，花欺晚照红。口须谈世事，目已失飞鸿。山断开平野，河回杀急流。登临须向夕，风雨更宜秋。急急后飞雁，翩翩不下鸥。晚舟犹小待，暮雀已深投。梨埒当千户，渔防拥万头。宁须一网尽，不为百人留。密雨点急水，惊风擘系舟。百年供转徙，因病得夷犹。"}