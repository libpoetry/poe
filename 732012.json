{"id":"732012","title":"久别离","dynasty":"清","author":"陈瑚","text":"久别离，别离不见成伤悲。雒溪采葛女，远寄日南絺。缭绕千百尺，一尺一相思。精诚感天天不违，韩凭之妻化为连理枝。其上有鸟啼雄雌。人亦有言，山高水深。山亦不高，水亦不深。自古至今，高深者心。天地有穷时，此心无终极。一年复一年，一日复一日。一日复一日，花落又花开。川流何时回，人去何时来。狐之无知，尚死首丘。龙之矫矫，终复其仇。舜巡苍梧，崩于何所？二女有泪，滴成湘浦。不见所思，如此其苦。所思不见，不如不思。今日白发，昨日青丝。中心之灰谁知之。"}