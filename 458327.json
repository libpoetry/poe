{"id":"458327","title":"肇庆鼎湖山外街头小食摊随书，同者石人兄","dynasty":"当代","author":"卢青山","text":"老榕当街四十围，气根青褐辫辫垂。横干斜枝能荫覆，树底轻车手一推。汤蒸气沸嗞有响，小品十数纷积堆。小女十五眼如雀，老妪五十发半灰。此倡彼承如心手，时以目接非言为。车侧陋案陈四五，案头一一排盐梅。吾侪对坐得小憩，科头袒腹汗濡眉。小女眉动似微诧，旋复目笑如迎归。大粽坐作金字塔，其外绿叶生光辉。豆腐四角形似卓，糯不自立流而隳。入口酥然岂待嚼，青菜细嚼脆难追。住箸抚膺咋馀舌，似有过颈清风微。举目榕叶摇未止，有鸟时立时鸣飞。"}