{"id":"740647","title":"乌石滩","dynasty":"清","author":"王鸣盛","text":"滩声欲驱山，山势欲束滩。水石本无情，相触因成喧。悠扬止复作，决决还潺潺。静听恍有会，天籁非人间。梵呗流寒空，风松响层峦。有时急瀑来，一泻云涛翻。不知水何猛，磨得石尽圆。磊磊错鹅卵，其色黄朱殷。或作大篆文，或作古锦斑。篙师与水斗，船艚溯惊湍。石滑不受篙，尺寸进转难。平生敛退心，苇间每延缘。好语慰篙师，且让邻舟先。"}