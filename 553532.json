{"id":"553532","title":"为楮府高先生赋牧云歌","dynasty":"明","author":"王绂","text":"我闻黄初平，牧石惊其兄。至今山中石，尚作羝羊形。又闻苏子卿，风雪牧北庭。辛勤十九年，犹持汉家旌。未闻牧云谁氏子，牧云自号逃其名。云中所牧竟何物，以云为牧何所凭。比之牧石仙，犹乃繫尘缨。意为牧云人，足不到边城。但见长裾曳侯第，傍人指是侯门英。静中默与元气会，雄谈四座风雷惊。端倪变化竟莫测，显晦孰可知其情。得非当年豢龙氏，驯致神物驱幽灵。丰隆施鞭掣明电，天吴出浪翻沧溟。厥术乃至是，厥德良可称。吾将荐之达，天府游帝廷。好施霖雨苏苍生呜呼，好施霖雨苏苍生。"}