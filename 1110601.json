{"id":"1110601","title":"重九与子通游虎丘谒祖印大师三首","dynasty":"宋","author":"朱长文","text":"绝境良辰少两全，支筇莫倦到山巅。清谈已可忘樽俎，真乐何劳听管弦。才子就题黄绢语，高僧多讽碧云篇。孤舟欲去更回首，天半楼台生晚烟。秋山寥旷景无涯，执手凭栏到日斜。地竦一丘容涧谷，天低四面纳云霞。凌风剧饮从吹帽，多病忘情懒插花。深羡二难兄弟好，共将岩壑占为家。浮世谁如金石坚，吟须俄顷见皤然。登山未免怀千古，泛菊相期保百年。方外逸民犹有传，人间高爵岂如仙。良辰盛宴多遗迹，何似江南五柳贤。"}