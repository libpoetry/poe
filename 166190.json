{"id":"166190","title":"送王三十六机宜召赴行在","dynasty":"宋代","author":"李弥逊","text":"烟昏海树春，草木有秋色。登临翻百忧，念子将远适。子如揪柏桑，那有十围杙。长年百僚底，许国心自赤。光明一朝去，枥骥得暂释。胡尘暗江水，此事未闻昔。咨询勤衮衣，谋议困肉食。将军纵失伍，战士轻笑百，腥风郁义气，备污土花碧。机牙不先坏，百发恐未息。近闻管夷吾，御敌富长策。能持一钩金，力转万钧石。子行勿俟驾，当宁方侧席。时危急良筹，如救火下积。致身傥有地，肤发讵足惜。王网有关纽，着处在一拍。言大终少成。图多易生惑。向来宣对间，未必有可绩。徐行要好步，遇险各努力。明年取金印，快我歌壤击。"}