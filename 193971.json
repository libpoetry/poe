{"id":"193971","title":"梅雨·梅雨润兼旬","dynasty":"宋代","author":"薛师石","text":"梅雨润兼旬，暑月不知夏。溪流三尺强，舟人惊昨夜。余家有瓜田，苹藻纷揉藉。鱼暇失凭依，跳跃至床下。卑湿畏暮年，扶策升台榭。难原方丈食，互市物踊价。四邻各凄凉，惟有酒可借。五月藉新白，咀嚼胜枣。闭门人事绝，几晚乌巾卸。震雷压不住，神龙未遑暇。或谓蛟为孽，胡不宁尔舍。旱涝政本农，偏惠及閒架。皇天无所私，未遽损禾稼。一洗天下清，作我圣人化。"}