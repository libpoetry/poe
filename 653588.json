{"id":"653588","title":"为陈彦章题夏圭山水图五十韵","dynasty":"明","author":"张宁","text":"睡起虚窗拂素缣，是谁幽思发红纤。毫端老健超能品，胸次清淳似古廉。荆浩源流归险劲，范宽家法转精严。韶光荡漾晴堪挹，元气淋漓润欲沾。浓酝松薰滋玉兔，淡和花滴贮铜蟾。山连巴蜀星霄近，水接荆吴分野兼。缩地只疑传费诀，剪江应复用并镰。左萦右绕全归海，东接西盘远际崦。百浦一潮同橐籥，重冈千仞锁钩钤。孤烟障岭浮将散，断石边崖侧渐阽。岚霭半笼深嶂曲，黛痕斜抹远峰尖。空潭潦尽清涵练，大麓泥深赤露磏。鸣濑合流疑滑滑，乳鸦交翼想鹣鹣。巢歌松鹤惊蓬狖，穴露蒿狐覆黍粘。村犬有声穿碧筱，渚鸥和影落苍兼。菰蒲荫密鱼依笋，榛莽丛深雉狎岩。居近回塘驯野鸭，池通活水纵游鳒。腴田报社禾初稼，高陇闻歌麦又蔪。何处桑榆迟夕照，谁家门户得朝暹。滩舂尽日鸣残碓，茆屋经冬脱故苫。诸葛庙前千尺柏，杜陵堂外百年楠。青摇败牖萝悬壁，绿遍閒庭竹蔽檐。阴径莓苔荒宿荠，废园芜草没幽蔹。岩坳扫砌云随帚，谷口停车树碍襜。兰艇归迟争荡桨，荷亭坐久起掀髯。汀州晚色催渔网，篱落秋香上酒帘。桥板压波溪雨涨，船篷逼岸浪风添。画中对景身如即，物外逢人梦亦忺。小蹇凌兢思孟老，素琴潇洒类陶潜。行怜红叶吟迂辔，瘦怯黄花醉下帘。胜境可耕还可钓，茂林宜冷更宜炎。贫嗟孺子长忧食，困惜坡翁不奈痁。繁弱就韬弓㢮彀，干将沉匣剑藏铦。心期落魄谁将许，态度疏狂众所嫌。点检壮游悲往迹，摩挲老目寄遐瞻。寻僧古寺已逢贾，卜宅名区已扣詹。短策扶携灵运屐，残编零落邺侯签。绝交书在从头写，招隐诗成信口占。剩有馀篇充酱瓿，都无佳句付泥杴。情怀去住栖芦雁，仕路艰难上竹鲇。樗栎分甘侪草木，莼藜望不到梅盐。病躯早解今非昔，世味重教苦作甜。献纳非材羞押阖，太平多士笑飞钳。山河带砺功难并，泉石膏肓兴未厌。万事兴亡棋换局，一生明暗镜随奁。行藏偶与时相际，荣辱分从手自拈。日月飞腾双驿骑，乾坤俯仰一闾阎。红尘劳役閒方了，白发光阴懒更恬。势到急流宜有勇，机当退步复何谦。惟馀后乐先忧念，抚卷令人愧仲淹。"}