{"id":"742036","title":"南阳道中家力堂呼一露车并载疾行因作此诗","dynasty":"清","author":"钱澧","text":"有栈之车晨载途，日欲出地烟模糊。触轮挂啼冰顽粗，一骃一駮羸且驽。登之恟恟百忧俱，御乃欲速鞭而驱。驱之遇坎乃下扶，吾兄意色略不殊。笑谓此岂遂足虞，自从陊地门悬弧。天地中身盘中珠，九龙江瘴如炊炉。地厌行人肝脑涂，生还得骑生马驹。逾江河暨燕之都，喀尔喀乌里雅苏。无冬无夏衣羊狐，没腰积雪冻禾枯。窥觇数数来鸢乌，此行还乡实不图。更知他日胡底乎，傥从汝意东游吴。风狂浪大舟楫孤，舟中人血蛟龙须。据鞍之臀久无肤，移置车上亦何输。知处身如橛株拘，相与并载何惊吁。我闻兄言捋兄须，大块劳生有是夫。有如我者信非夫，挽车平地犹趑趄。"}