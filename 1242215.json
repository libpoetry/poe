{"id":"1242215","title":"木兰花慢 次胡笔峰迁居韵","dynasty":"元末明初","author":"陶宗仪","text":"占中山一隩，云晻霭、水萦纡。便小理蔬畦，深锄菊圃，细甃花衢。平生几番卜隐，到而今、方称列仙臞。问字溪翁载酒，执经弟子将车。猗欤。心迹混樵渔。安用绝交书。向石上围棋，松阴捣药，乐意偏殊。当年辋川图画，有林泉、如此更何如。旋买良田种秫，只知吾爱吾庐。"}