{"id":"1223760","title":"正月十一日朝回即事","dynasty":"元","author":"虞集","text":"宫树春阴合，霓旌拂曙来。天光临阁道，云气转蓬莱。昼漏沈沈鼓，晨尊滟滟杯。香霏帘底雾，乐殷殿前雷。祥瑞仪曹奏，珍淳尚食催。舞庭分鹭序，效献过龙媒。融雪微生草，轻风不动埃。老人南极至，王母上方回。玉色何多喜，金华得重陪。裁诗贺新雨，西阁待门开。"}