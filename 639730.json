{"id":"639730","title":"题水月亭卷","dynasty":"明","author":"平显","text":"积阴之气凝不流，澄辉上薄蟾宫秋。灵娲鍊雪补天罅，六合幻一琉璃沤。沤光滉瀁烛银浦，三山历历明可数。宝奁开影出素娥，桂露飞香洒黎母。先生独坐海上亭，肝胆瑩若梅花冰。初疑骊珠起甓社，熟视坎德交金精。六鳌伏穴不敢动，天地无波一泓冻。玉螺沆瀣漱玄津，铁网珊瑚注清梦。紫鹏飞来翼垂云，药成兔鼎许见分。先生跨鹏擘云去，麻姑已约南溟君。"}