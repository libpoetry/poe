{"id":"793182","title":"送李小湖廷尉请假归江右，即用所赠诗韵","dynasty":"清","author":"陈式金","text":"平生爱与烟霞亲，烟霞蕴酿思古人。写字吟诗藉游息，淡泊生涯难告客。学书曾学急就章，墨池狼藉难飞翔。去书学画日把笔，青山为障云为乡。星轺忽至意何厚，谊深累世通家友。陋余小子惟灌园，种得黄花佐尊酒。屏驺屡过许相偕，不事华轩事笋鞋。入林把臂忘形迹，读画评书过小斋。图书品别承幽赏，过誉珊瑚收铁网。自娱偶录劝深刊，窃愧繁言杂芜莽。天籁画阁金风亭，适园敢望前人型。二难四美幸兼并，吾曹岂在一顾荣。文字之钦心醉铭，青莲仙心杂仙笔，米老画船誉过情。重增公案添画债，恨乏新图送远行。烟霞无俚翻为累，何日云山始制成。"}