{"id":"696311","title":"乙卯十九首","dynasty":"明","author":"范景文","text":"万历乙卯天行酷，齐城八百付荼毒。虐魃驱将火云飞，烧尽荒原无半菽。闾右几家蓄红粟，早供恶少眈眈目。乌聚横抢白昼间，眼看贫富计同蹙。羊豕杀尽继以犊，木皮草根聊充腹。掘得饥鼠带毛啖，爨底无薪煮不熟。资用斥尽典敝服，圮颓止剩半间屋。拆将难得易一饱，明日忍饥草间宿。吹霜打雪北风号，惨裂肌骨息不属。老人一夜卧且僵，少待将无幼壮续。荷锄携釜出门泣，欲行不行空踯躅。本以逃死去其乡，此去生死那可卜。揾泪伤心走穷谷，稚子牵挽跌且仆。眼前饥死不能起，暂作生离委中麓。羸妻冲风行且哭，偕毙不如将去鬻。市价斗米值千金，一妻难籴一升谷。中贫人赈数升谷，持去连糠和苜蓿。一勺分作两日餐，食尽还愁生计促。今年饥望明年熟，野赪曾无一寸绿。村南尽有田可耕，谁使卖剑为买犊。减俸劝施收几斛，沟中或可存遗骨。青州富守亦何人，苦口属告我良牧。"}