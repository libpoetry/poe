{"id":"156307","title":"田公姥词·田公布衣五尺长","dynasty":"宋代","author":"舒岳祥","text":"田公布衣五尺长，田姥角冠八寸强。平生布施不造殃，教养儿孙耕与桑。田公姥，生为农家夫与妇。寿考百年作田祖，岁岁田头管风雨。春三秋九享鸡豚，环珓神灵如对语。田公姥，听侬歌，看侬舞。使我仓有秔，使我庾有稌，使我囷有黍。使我富牛羊，千斯牸兮百斯牯。田公姥，侬肴芬芬兮侬酒湑湑，官税既输兮公役不烦。男不为人驱，女不为伧妇，读书识字应门户。"}