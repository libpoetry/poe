{"id":"685542","title":"乙卯闰中秋同林愚庵钟柱明族兄玉宇集袁伯益江上园亭泛舟弄月醉后留宿时呼琵琶伎不至但雅歌清谈而已　五首","dynasty":"明","author":"邓云霄","text":"名园遥在水云乡，有客招携共采芳。野鹤唳风催发棹，晚湖浮月引飞觞。星河荡漾三天阔，岛屿沿洄五夜长。红袖朱弦杳何许，可怜秋色似浔阳。商调重裁白苧词，中秋两度快传卮。爱他月朗江清处，不怕风高露重时。溟海好投任氏钓，蹄涔堪笑习家池。望来空水连南斗，乘兴沧江任所之。谁解朝衣作隐沦，遂初予亦早抽身。生涯总付杯中物，烟景长供世外人。白鸟不惊青雀舫，绿波偏照紫纶巾。镜湖万顷嫌归晚，未许风流属季真。高谈秋水更谈天，且向江湖学水仙。岁月尽拚千日酒，风波不到五湖船。银蟾半落鲛宫里，兰桨轻摇桂阙前。偷得霓裳羽衣曲，始知清界胜张骞。醉后回桡冲宿鹭，竹间门掩曲房深。风清石枕欹寒玉，月浸藤床睡碎金。太乙莲舟空外度，庄生蝴蝶梦中寻。明朝愿僦湖边屋，长筑糟邱傍竹林。"}