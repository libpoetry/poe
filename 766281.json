{"id":"766281","title":"高阳台 其三 平定州妒女祠事与刘伯玉妻妒妇津相类，戏拈此解","dynasty":"清","author":"周之琦","text":"偕隐曾传，潜渊妄托，休猜绵上娉婷。十笏荒祠，凝尘谁扫朱棂。春松秋菊东阿赋，问宓妃、甚事干卿。枉思量，罗袜凌波，翠羽扬灵。千年梦雨空飘瓦，怪胥涛遗恨，历劫难平。唤渡蛾眉，等闲风浪还生。茂宏九锡徒相笑，怕短辕、到此须惊。赛村巫，一勺椒浆，好荐鸧鹒。"}