{"id":"1044247","title":"和王微之赴韩持国燕集","dynasty":"宋","author":"范纯仁","text":"颍川太守无羁束，为政课卑才第六。里中耆旧六七翁，渐閒勇退皆高躅。独愧衰疲掌民社，谩拥熊轩驾丹毂。身病何由安百姓，才薄岂当尸厚禄。巧匠居旁只坐观，老手真能袖间缩。唯有过从相爱心，青松不肯更寒燠。韩公开宴坐高堂，帐帟垂红窗绮绿。帘深不散玉炉香，夜长屡剪铜盘烛。从容谈笑杂笙歌，烂熳肴烝兼海陆。翩翩舞态学惊鸿，嘹喨龙吟出横竹。与公进退晚相同，曾共忧勤参大麓。酒量从兹减壮年，岂复长鲸吞百谷。兴来犹勉奉公欢，金尊未釂先颓玉。且同万物乐时康，况慕诸君知止足。"}