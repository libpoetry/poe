{"id":"1238276","title":"庐山行送行","dynasty":"元末明初","author":"王冕","text":"庐山根盘几百里，屏风九叠开画图。浮岚吐秀挹南斗，黛色眇眇来青湖。山西石门翠如刷，山东石镜大如月。三梁倒挂银河疏，六月飞花洒寒雪。春风锦绣花玲珑，彩云盘结摩霄宫。凉回紫极竹声远，红尘不到金芙蓉。我昔曾穿谢公屐，散策曾寻谢公迹。微风弄景松桧鸣，微雨弄晴瑶草碧。重峦叠嶂烟凄迷，剥苔扫碧寻古题。兴阑回首不知处，落花流水孤猿啼。君作庐山游，揽结庐山秀。拂拭双瞳人，细看莲花漏转首。白云如雪飞，庐山面目非当时。归来旧事不须问，石田水暖菖蒲肥。"}