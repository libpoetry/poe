{"id":"813839","title":"季春贺门人陈廷瑜新婚","dynasty":"清","author":"苏继朋","text":"笙歌满院醉春风，翠绕珠围烛影红。百两在门星在户，瑶池春煖戏双鸿。莲开并蒂花无色，梅结同心玉有香。自是好逑天作合，明星烂矣警翱翔。惟读书人能好色，是真名士许多情。画眉千古传佳话，何似齐眉不唤卿。博议书成命世儒，太平王化起刑于。闺中大有经纶在，肯作登科小快无。"}