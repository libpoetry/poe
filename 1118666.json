{"id":"1118666","title":"秋兴二首","dynasty":"宋","author":"陆游","text":"楸槐雨霋霋，凫雁水拍拍。晓行城南路，落叶满阡陌。新霜上衰鬓，吾死亦已迫。那将有限身，常作未归客。长吟侧纱帽，万里一秋色。世俗不足论，天岂无皂白。朝先鸣鸡兴，夕殿栖鸦还。符檄积几案，寝饭于其间。榜笞督租赋，涉笔骍我颜。忽忽过白日，胡能慰茕鳏。叶脱横林疏，䰀鬌溪南山。岂无一杯酒，吾事何时闲。"}