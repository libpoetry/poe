{"id":"806127","title":"台城路六首 其二","dynasty":"清","author":"李慈铭","text":"夜来孤馆无眠惯，雨声更催天曙。著户帘开，敲窗烛暗，尽把闲愁来絮。离情几许。只枕泪衾重，自家将护。掐遍莲更，暗中写就断肠句。分明故乡怨绪，恁文园善病，谁遣羁旅。可忆年时，空阶点滴，不似者番凄楚。梦儿归去，问画尺声中，今宵凉否。燕子檐花，记侬灯畔语。"}