{"id":"1049801","title":"登王知白秀才跂贤亭呈同游余万二君","dynasty":"宋","author":"郭祥正","text":"凿山构亭邻北郊，志慕贤哲忘喧呶。豁然千里开林梢，地势不得藏嵌坳。三峰重楼排卦爻，二溪聱浪飞怒蛟。渔翁捕鱼船尾敲，稚子锤塼争胜抛。小塘圆沙来雁鵁，茂橘间错黄金包。主人情深漆与胶，美酒旋漉罗珍肴。亦有麟脯脍海鲛，痒背只欠麻姑抓。浮生胡为长系匏，不蹈圣城徒譊譊。窃甘禄食忧谤嘲，有若夜鼠防饥猫。羡君脱屣心无殽，笑傲自足追由巢。猛饮未彻鸡鸣嘐，新诗下笔论卷抄。余君酒量辞斗筲，醉帽堕地垂鬓髾。万子能禅誇悟泡，我独爱酒流涎交，同趋至乐情何聱。"}