{"id":"764330","title":"念奴娇 其四 送朱近修还海昌，吴西崖往山阴，兼怀宋既庭先还吴门，次顾庵韵","dynasty":"清","author":"王士禄","text":"杯残人起，便骊歌纷唱，晨征肃肃。一别参差真似雨，那得云龙相逐。才子吴融，隐人朱放，各拥孤帆宿。金蕉南下，又螺青似新沐。关吏伐鼓通晨，几朝沿溯，却过支硎麓。寄语章华词赋客，爱尔人文皆玉。鹤市烟寒，鸡陂露冷，何处张融屋。白云南雁，怀人漫咏兰菊。"}