{"id":"687674","title":"送翰林宋先生致仕归金华二十五首","dynasty":"明","author":"孙蕡","text":"海内才名五十年，圣恩荣许晚归田。金华父老如相问，曾是瀛洲第一仙。新赐宫衣雪色如，归荣况及早春初。公卿祖帐都门外，人道风流似二疏。二十馀年侍禁闱，趋朝常早晚归迟。春坊一掬临分泪，记得垂髫受业时。门生日日侍谈经，独向孙蕡眼尚青。几度背人焚谏草，风灰蝴蝶满中庭。千载班扬亚六经，先生高步续芳声。高丽日本朝王使，长向仙班问姓名。万丈文光北斗悬，清名不独域中传。东夷买得潜溪集，已向扶桑石上镌。头白勋庸列上卿，君王岂是重文名。朝廷礼乐新寰宇，半是先生撰次成。几逆龙鳞进治安，朝回只说圣恩宽。小儒日侍丝纶阁，不得囊中奏稿看。令子内庭书制诰，佳孙复作序班郎。一门三代沾恩泽，更着锦衣归故乡。事业文章满汗青，白头归去世缘轻。双溪水绕苍松下，唯读楞伽一卷经。红鞋金带荔枝花，三品词林内相家。归去山中无个事，瓦瓶春水自煎茶。盖世文章未是雄，真纯卓有古人风。赐金长是沽春酒，醉杀邻家桑苧翁。乞与山童润笔钱，归时正及早春先。玉堂分取薇花树，种在双溪浅水边。玉树芝兰取次成，小孙开岁亦能行。悬灯夜读元朝史，认得前编老祖名。不用黄牛教子孙，为儒三世受君恩。却将视草堂前笔，归去题诗水竹村。山僧野客莫相过，碑板人间刻已多。从此黄庭不须读，自开池水养群鹅。荣归诏许老山坰，火枣交梨养性灵。秘府图书翻阅尽，却从方士借丹经。近欲长参不语禅，水云飞尽月轮圆。惟馀一册龙门子，留与西江学者传。后学无师误少年，在于蕡也更堪怜。联班欲上陈情表，留取先生住讲筵。华发朱颜六秩馀，还乡犹驾软轮车。龙江关吏如相识，应止青牛乞著书。祖考荣封宠数优，君王亲为制词头。临流好起云章阁，高压清风八咏楼。羽衣来自大江西，打得旌阳铁柱碑。闻道珊瑚缠乐石，碧潭清夜老龙嘶。建业钟残禁漏稀，九重天上早朝时。玉堂清署风霜冷，常恐先生入奏迟。凤翥龙飞御制文，人间未见墨花新。恩荣独为词林重，亲向宫门赐老臣。晚出金闺望故乡，芙蓉峰影月苍苍。归途跨得银鞍马，原是天闲小乘黄。"}