{"id":"798713","title":"貂裘换酒 同抱香又农拍照，题送抱香之行","dynasty":"清","author":"陈步墀","text":"解事离亭柳。甚长条、系他小住，更酣杯酒。踪迹天涯无定处，惟有须眉依旧。问孰可、才华论斗。诗思如潮愁如海，算宣城、骨比梅花瘦。伯鸾也，知言否。因缘好与君参透。笑三人、前生秦七，前生黄九。一寸相思双雪鬓，我又多情红豆。莫负此、临歧清昼。老去江关兰成笔，幻烟云、都付吴娘绣。嘶骑矣，兹挥手。"}