{"id":"751471","title":"秦澹如都转尊人小岘侍郎道光中分巡杭嘉湖重建苏公祠有图有诗祠毁于兵图亦寻失今年湖上复建苏祠而都转适于兵燹后收得原图集同人湖舫出而徵题即用祠壁旧刻阮文达原韵","dynasty":"清","author":"宗源瀚","text":"西湖狐火庚申年，精蓝仙宇隳堤壖。兵后数祠隆报祀，断碑零落残碍迁。苏公祠成蒐故实，壁扪诗碣文犹全。使车凄然溯手泽，湖光渺渺湖波漩。盛衰回环六十载，祇今依旧云霞嫣。拟收新景付藻绘，况见遗轴图清妍。江山不殊台榭异，尸祝重{舟羲}祠边船。苏公于杭遗泽厚，功复六井驱葑田。翳蔽二十五万丈，一朝席卷如风烟。茅山盐桥通运道，六议合向桥梁镌。今之湖淤已大治，内河疏浚犹缺焉。支分派别辨清浊，石砻图说思前贤。使君有志盍任此，兴复水利筹宜专。圣朝轻帑重民命，不须减粜常平钱。家世此邦有遗爱，恤囚如种火宅莲。云车风马吏已仙，双高峰色长娟娟。灵旗月映南屏圆，有时骑鹤来翩跹。感今讴昔播管弦，诵芬述德倾言泉。展图如操左券然，惠风朗日图中天。"}