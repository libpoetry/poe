{"id":"273703","title":"引驾行·沈烟微袅","dynasty":"现代","author":"汪东","text":"沈烟微袅，纱窗半启延晴照。怕春来，恨春去，此情向谁堪表。多少。逞绣毂雕鞍，寻花选柳恣幽讨。争知我、京华倦旅，几牵萦，莫愁棹。缥缈。歌翻子夜，梦入槐宫初觉。甚滟滟华年，迟迟淑景，未谐欢笑。难道。把深闺密约，良朋佳话总拚了。索自去、携琴载酒，侣苏门啸。"}