{"id":"745401","title":"李忠定公印歌用昌黎石鼓歌韵","dynasty":"清","author":"方士淦","text":"忠定李公有遗印，饮生示我属我歌。南渡业已弃淮汴，拈韵谁克希阴何。印方四面一寸许，字体柳脚兼虞戈。靖康元年纪敕赐，玉石光泽畴琢磨。亲征行营名号壮，红泥摹勒宜轻罗。公之声望俪赵鼎，立朝丰采咸峨峨。奈何大廷失其政，权奸盗窃持太阿。此印直可拟铁券，宝器定有神鬼呵。花石朘民民力竭，抚字安得循南讹。公登进士隶邵武，释褐曾瞻孔壁蝌。麟凤在郊应时瑞，钧天广乐鼓灵鼍。提举安置屡颠蹶，龟山怅望手无柯。作相仅能七十日，斜阳返照如织梭。骇绝魏公出蜚语，此老行事岂委佗。况复金牌召良将，之水而外仅曹娥。回首中原半沦丧，伤哉汉广江之沱。却溯我公策仕初，早在政和与宣和。陈东挝鼓诉公屈，罹辟谁实司其科。欧阳澈戮倍惨酷，善类澌灭何其多。和议已成甘忍辱，会见荆棘埋铜驼。此印无乃竟虚设，三湘八闽劳经过。人生精骨自有限，奚堪既切仍复磋。尤恨伯彦与潜善，更工谗谮兴风波。公窜南荒不许赦，刑章国典真偏颇。宵小鬼蜮缘底事，全躯保室匪有佗。建炎当宁腼人面，用人行政诚媕娿。遐想我公当此境，抑塞无语空摩挲。君从何处得此印，助我酒兴长吟哦。好将拓本慎藏弆，譬如名帖珍群鹅。稽之史传数百载，流光瞥去洵刹那。彼苍梦梦信难测，独使贤杰遭坎轲。公之精爽寄斯印，应悬霄汉凌山河。题诗愿和石鼓韵，敢云学步翻蹉跎。"}