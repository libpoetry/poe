{"id":"1157166","title":"自到郡斋仅经旬日方专公务未及宴游偷闲走笔题二十四韵兼寄常州贾舍人湖州崔郎中仍呈吴中诸客","dynasty":"唐","author":"白居易","text":"渭北离乡客，江南守土臣。涉途初改月，入境已经旬。甲郡标天下，环封极海滨。版图十万户，兵籍五千人。自顾才能少，何堪宠命频。冒荣惭印绶，虚奖负丝纶。候病须通脉，防流要塞津。救烦无若静，补拙莫如勤。削使科条简，摊令赋役均。以兹为报效，安敢不躬亲。襦裤提于手，韦弦佩在绅。敢辞称俗吏，且愿活疲民。常未徵黄霸，湖犹借寇恂。愧无铛脚政，徒忝犬牙邻。制诰誇黄绢，诗篇占白蘋。铜符抛不得，琼树见无因。警寐钟传夜，催衙鼓报晨。唯知对胥吏，未暇接亲宾。色变云迎夏，声残鸟过春。麦风非逐扇，梅雨异随轮。武寺山如故，王楼月自新。池塘闲长草，丝竹废生尘。暑遣烧神酎，晴教㬠舞茵。待还公事了，亦拟乐吾身。"}