{"id":"689250","title":"仲春雨霁出游郊麓览物叙怀兴言自歌四首","dynasty":"明","author":"何景明","text":"旬阴豁初霁，临眺城四洲。决决松上溜，潺潺石间流。积霖晦平陆，春云弥崇丘。眷彼农人谈，写我终岁忧。崔巍南山郭，宛彼沙上道。荷筱赴脩垌，采萍涉流潦。怀贤顾已后，适已每不早。缅兹山中人，含念郁中抱。幽人久见招，解薜俟中林。山行岩光暝，水息霞气阴。随行委流止，寓物观浮沈。达人贵忘我，奚用存知音。举目怡清和，周览究昏昼。众壑积庭阶，攒峰罗户牖。攀林摘丛颖，越巘采孤秀。日暮天际云，忽与飘风遘。"}