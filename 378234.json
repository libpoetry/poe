{"id":"378234","title":"念奴娇·年光如此","dynasty":"清代","author":"蒋敦复","text":"年光如此，任江湖冷落，古风今雨。渺渺离怀忘不得，多少天涯萍聚。一碧苔痕，双红豆子，草绿长亭路。窗前昨夜，梅花迟尔为主。客有对此茫茫，飘鸾泊凤，浩荡闲鸥语。修竹吾庐何处是，大抵浮生逆旅。孤岫团云，寒空散雪，旧梦都兰絮。题襟重忆，相思他日延伫。"}