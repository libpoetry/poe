{"id":"1117746","title":"初春杂兴五首","dynasty":"宋","author":"陆游","text":"戏续春寒赋，闲赓午醉诗。煎茶小石鼎，酌酒古铜卮。曝日龟浮沼，营巢鹊堕枝。村深无客过，幽兴与谁期。水长鸥初泛，山寒茗未芽。深林闻社鼓，落日照渔家。渡远呼船久，桥倾取路斜。客愁慵远眺，不是怯风沙。问途来野店，秣蹇憩山邮。何处无诗思，平生惯旅愁。翩翩下鸥鹭，点点散羊牛。传入王孙画，千金未易酬。故岁愁听雨，新春剩得晴。暖催红蕊闹，涨入绿池平。游马行争路，华灯卖满城。江村独无事，户户及时耕。老病倦游陟，偶寻溪友期。残冰拥鱼笱，新暖入桑枝。山崦巨然画，烟村摩诘诗。何人为收拾，愧我不能奇。"}