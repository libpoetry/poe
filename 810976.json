{"id":"810976","title":"祝周小山世长六十","dynasty":"清","author":"王季珠","text":"帘额翩翩舞燕莺，东风含笑拜先生。杏花村店沽春健，杨柳溪桥曳杖轻。课士心先魔障扫，观书眼比佛灯明。为何甲子都忘记，晋帖唐诗仔细评。卷帙纷纶一草堂，笔花徵瑞墨徵祥。文归韩柳培兰玉，道契程朱奉瓣香。万陇浮烟观甲第，一泓秋水涤肝肠。濂溪家学公能绍，允矣绵绵世泽长。"}