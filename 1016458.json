{"id":"1016458","title":"登石头城","dynasty":"宋","author":"释宝昙","text":"春潮不到石城脚，十丈楼船浅沙阁。楚天衮入秦淮流，白日黄尘亦冥漠。胡儿走马沙上归，青兕豪猪载毡橐。旌旗不动弓矢闲，百金砗磲作璎珞。龙盘虎踞天地静，稽首清明可终托。当时被发饮此水，铁骑如山照秋郭。鸟惊兽骇人莫知，天欲以血洗伊洛。三山砥砺水濯磨，万夫相望在雕鹗。东风两鬓今萧萧，何当以此叩寥廓。"}