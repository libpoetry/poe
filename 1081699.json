{"id":"1081699","title":"闻招寇","dynasty":"宋","author":"沈与求","text":"绿林煽馀习，无乃国计左。诲盗爵秩崇，纳叛金缯夥。戢奸在斧钺，赏诱讵云可。萌芽缓诛锄，猖披费结裹。战多数招安，奚用腰箭笴。悍兵昔已然，黠将近亦颇。昌言假报国，涅面刺投火。豺狼奋哮噬，蜂虿利掀簸。横行入通邑，焚掠穷委琐。况闻南陵寇，执事初意惰。出没势已张，剪灭计未果。宣城俯百里，千室尽奔亸。王事吾有程，马头戴印颗。叱驭疾其驱，语言纷炙輠。何当说罴貅，一洗根本祸。"}