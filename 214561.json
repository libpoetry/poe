{"id":"214561","title":"贺新郎·雁屿晴岚薄","dynasty":"宋代","author":"蒋捷","text":"雁屿晴岚薄。倚层屏、千树高低，粉纤红弱。云隘东风藏不尽，吹艳生香万壑。又散入、汀蘅洲药。扰扰匆匆尘土面，看歌莺、舞燕逢春乐。人共物，知谁错。宝钗楼上围帘幕。小婵娟、双调弹筝，半霄鸾鹤。我辈中人无此分，琴思诗情当却。也胜似、愁横眉角。芳景三分才过二，便绿阴、门巷杨花落。沽斗酒，且同酌。"}