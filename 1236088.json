{"id":"1236088","title":"寄越宝林别峰嘉禾水西仲铭","dynasty":"元","author":"张翥","text":"越绝千峰有别峰，老禅宴坐梵王宫。愿中结习三生熟，机外忘言万法空。锡影夜飞天姥月，钟声晓度禹陵风。孔淳自许游方者，须觅岩居竺法崇。劫灰不到爽溪亭，珍重堂头老仲铭。朝暮钟鱼仍梵呗，虚空龙象自神灵。幽禅定后灯悬壁，清盥閒来水在瓶。草座麻衣亦吾事，会寻台上共翻经。"}