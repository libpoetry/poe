{"id":"197510","title":"和易岩木犀韵","dynasty":"宋代","author":"王柏","text":"秋光未为老，老桂开墙隈。虽与春风背，依吐心未灰。香浮玉宇远，体破金粟微。诗翁被花恼，深夜灯重吹。今朝恰重九，更泻茱萸卮。霜螯未堪把，菊蕊青满畦。景物自冉冉，气候犹迟迟。对花莫冷淡，行药姑随时。清欢既易遇，不饮复何为。兄弟琴瑟合，子侄鸿雁随。月明人影散，泚笔赓新诗。诗力籋天马，不可衔勒羁。诗坛峻极谢推毂，莫学檀公三十六。"}