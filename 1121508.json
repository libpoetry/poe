{"id":"1121508","title":"挽故知容州朝请陶公五首","dynasty":"宋","author":"罗一龙","text":"古貌如公更古心，宦情终浅道情深。区区饱煖何曾计，一字廉称值万金。幕府当年誉四驰，诸公每恨识之迟。长材若肯为时用，世上何官不可为。尽说休官靖节贤，几人真个隐林泉。如今却有云仍在，牢在平塘十五年。剖竹公符墨未乾，先生雅意只青山。潇然纸帐梅花梦，不到清香画戟间。平生心事辱相知，矻矻逢人说项斯。可恨襄阳失庞老，朔风吹泪送灵轜。"}