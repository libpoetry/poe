{"id":"1142533","title":"李伯时明皇按乐图","dynasty":"宋末元初","author":"方一夔","text":"开元天子方承平，年年十月游华清。游龙烂簇五家锦，玉奴姊妹俱倾城。太常旧谱看不足，斗鸡舞马浑粗俗。霓裳一阕天上来，三郎自按新翻曲。贺老琵琶先定场，都昙击鼓齐高张。绣帽金童小垂手，堂上合奏甘伊凉。胡儿大眼何曾见，来簉膝前双舞旋。天颜有喜分塞酥，宫花衔出昭阳殿。龙眠老手落贵家，忽入老眼凭叹嗟。尚嫌却后欠二笔，不写渔阳鸣鼓挝。人生欢乐如风影，自古极衰根极盛。后来倘有曲江公，此图合作千秋镜。"}