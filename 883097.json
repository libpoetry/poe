{"id":"883097","title":"定军山叹","dynasty":"宋","author":"孙应时","text":"仲达受巾帼，佐治来闭营。君看此情事，岂办吾孔明。八阵有天威，千里无留行。但度渭水去，贼势能不争。便当截狼头，三辅即日平。连年计兹役，独坐粮运萦。所以五丈原，驻军方杂耕。俶载维首夏，望望秋谷升。云何西风至，忽已落大星。痛哉万世功，于此丧垂成。炎精遂沦谢，王路终榛荆。三马肆蹄齧，群雄迄纵横。公乎少徐死，此祸何由生。天机定谁执，变化纷可惊。乔木定军山，空有身后名。世论复卤莽，呜咽志士情。朗咏少陵诗，何诛陈寿评。"}