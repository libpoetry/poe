{"id":"1037908","title":"寄赠华清观主大师","dynasty":"宋","author":"文彦博","text":"五城三洞朝真客，紫房名隶神仙籍。玉案晨餐沆瀣精，椒庭夜饮流霞液。姑山绰约冰雪容，亭亭霞外脱尘踪。飙驭狂游紫贝阁，云装醉入白银宫。想陪桂父与金母，昆蓬春赏蟠桃红。愚亦放怀随澹泊，昆芝茹朮希彭朔。常秘六泥东灶丹，每求五色西山药。紫台久判浮丘袂，锦州绣岭三千里。羽驾鸾骖未载逢，经年望断函关气。"}