{"id":"697127","title":"送裕卿二首","dynasty":"明","author":"胡应麟","text":"贳酒都亭旅思长，相看那忍别离觞。单车客去华阳社，万里人归越峤霜。岐路东西空哽咽，乾坤南北共行藏。丹霞树树秦源底，尺地还堪寄草堂。一夜骊歌绕蓟门，青山何处不销魂。怀乡杜甫心元壮，去国张仪舌尚存。梦断河梁燕雪阻，星移严濑海云昏。他时倘问兰陵宅，风雨犹堪共一樽。"}