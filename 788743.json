{"id":"788743","title":"水龙吟 夜闻海涛声","dynasty":"清","author":"张惠言","text":"梦魂快趁天风，琅然飞上三山顶。何人唤起，鱼龙叫破，一泓杯影。玉府清虚，琼楼寂历，高塞谁省？倩浮槎万里，寻侬归路，波声壮侵山枕。便有成连佳趣；理瑶丝、写他清冷。夜长无奈，愁深梦浅，不堪重听。料得明朝，山头应见，雪昏云醒。待扶桑净洗，冲融立马，看风帆稳。"}