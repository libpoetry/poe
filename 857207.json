{"id":"857207","title":"送赠王平甫","dynasty":"宋","author":"王令","text":"士学何漫漫，近习忘远绍。文章多自名，谁出得高调。子才希世珍，拔俗起孤峭。如解万里骏，不以羁縻要。篇章缀清新，霞电绚天彯。夜归借之读，掩纸疑有耀。洗手脱世尘，飞身就遐眺。舌骨谁谓朽，死魄如可召。缩手不愿学，神巧谢人妙。余材生何偏，日月费吟啸。收奇欲身名，揽古愿独吊。平生勇前争，未始却自料。一日接大敌，说舌忽忘挑。如秋九磨镜，迫我以丑照。贪观朝日明，退失两目瞭。愿假斧斤惠，刻形近天肖。寄声诚甚勤，献璞定逢笑。"}