{"id":"696138","title":"唐曲江公张九龄志徐孺子碣陈献章公甫题宪副夏寅正夫邀伦同和宪使陈炜文曜刻石东湖亭上聘君子季登及陈蕃礼宜侑享故及","dynasty":"明","author":"罗伦","text":"古往来今成代谢，青山流水费兴亡。流连木榻堪何事，惨淡炎精遂不光。文献铭章秋月白，杜陵烟艇落花香。林居细问玄冥子，人道天心合有常。垂白西山欲满颠，汉家不遇中兴年。巢由事业非吾愿，陈窦功名到耳边。蓑笠独堪惟饱饭，衣冠他自上仙船。平生只爱申屠子，老去相看落照前。党锢诸君宿草寒，西山南浦谢盘桓。莫烦使者室悬榻，懒逐群儿学挂冠。未有烟花峤我老，只馀风月倩人看。生刍一酹东湖水，几许清光入肺肝。闻道东都万古悲，可堪人事与天时。群雄睥睨嗟何及，一代人才信有禆。党籍尽教诸子与，天机惟许此翁知。解嘲莫笑扬雄论，谁画陈蕃入此祠。"}