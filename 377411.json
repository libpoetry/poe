{"id":"377411","title":"被花恼·潇潇昨夜画楼东","dynasty":"清代","author":"蒋敦复","text":"潇潇昨夜画楼东，微雨五更侵晓。春睡瞢腾绪欢少。起来独自，寻思好梦，梦触银屏觉。禅榻外，鬓丝风，镜中瘦影谁同照。只怕不归来，那是天涯怨芳草。吴笺百幅，细字缠绵，往事都题到。纵千言万语劝人愁，又何似、相逢任伊恼。怎等得，燕子梨花春渐老。"}