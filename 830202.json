{"id":"830202","title":"科葛微那泉歌 黄石园以沸泉胜凡千数穴黄碧涟漪有名为科葛微那者译言莫忘我也泉深碧不可测松石环之口诵成此歌","dynasty":"清末民国初","author":"康有为","text":"温泉兮摩诃，渫渫兮碧波。烟涌兮通天河，深难测兮可奈何。我心热兮难和，枉劳肝肺兮自多。君宁知兮莫忘我，科葛微那。松盘盘兮涧阿，石在涧底兮峨峨。温泉觱兮沸不和。既涌喷兮弃我，奈何不调鼎鼐兮漫泽陂。我能去宿疾兮起沉疴，日浴三斛兮酌以歌。君寿康兮莫忘我，科葛微那。"}