{"id":"705191","title":"沁园春  其一 美人发","dynasty":"明末清初","author":"徐石麒","text":"螓首堆春，䰀鬌天然，巫云一缭。似乌丝未综，支机方理；元蚕出浴，分茧初缫。鬒不容膏，滑难留栉，岂待桃花插后娇。新妆巧，任惊鸦堕马，伎尽终朝。盈盈不受云翘。但爱煞葳蕤小步摇。怕婆娑舞罢，偎人再整；蓬松睡起，揽镜重挑。花下徐行，风前背立，惜别踟躇手一搔。难忘底，是鸳鸯枕上，香雾飘飖。"}