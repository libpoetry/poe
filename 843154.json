{"id":"843154","title":"衮甫纕蘅正月十九日招集西长安街广和饭庄广和居旧庖也","dynasty":"清末民国初","author":"陈宝琛","text":"元宵既过庙市收，燕九空巷为郊游。诗人渊居念气类，广坐设食勤命俦。酒家逐时有代谢，风味依旧宣南留。潘鱼江豉虽晚出，例以陶菜美可羞。曩时何翁接衡宇，诸孙捧杖勤相酬。冷官遗閒但文酒，入林矧尽嵇阮流。再来孤星已向曙，炉下岁纪周复周。孑遗樊郭亦舍去，忍更扶路吟山邱？使君新归主风雅，喜挈曹邺传觥筹。陵迁谷变况细琐，一醉倘可忘千忧。诗肠搜枯讵胜酒，幸君举白毋吾浮。"}