{"id":"1151104","title":"水运行","dynasty":"唐","author":"王建","text":"西江运船立红帜，万棹千帆绕江水。去年六月无稻苗，已说水乡人饿死。县官部船日算程，暴风恶雨亦不停。在生有乐当有苦，三年作官一年行。坏舟畏鼠复畏漏，恐向太仓折升㪷。辛勤耕种非毒药，看著不入农夫口。用尽百金不为贵，但得一金即为利。远徵海稻供边食，岂如多种边头地。"}