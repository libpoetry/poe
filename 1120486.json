{"id":"1120486","title":"次韵朱子代兼怀君任教授年兄二首","dynasty":"宋","author":"周孚","text":"吴门南望水漫漫，拟欲高飞欠羽翰。老境思渠甚饥渴，尺书烦子问平安。自知谱牒俱冰氏，敢厌班资但虱官。它日相逢吾有约，秋霜侵鬓折腰难。粲粲新诗堕我前，夜深霜月照琼田。共惊败榻才三语，大胜尘编更十年。伏枥世谁怜老骥，浮空君自笑饥鸢。一穷似我那须怪，解困吾曹始是天。"}