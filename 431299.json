{"id":"431299","title":"癸酉年迎春曲十律","dynasty":"近现代","author":"孔凡章","text":"雪意全消日上秆，临窗花木弄清寒。病因患久轻医嘱，诗未吟成怕友看。饯岁有怀空怅惘，迎春无恨总艰难。东皇若锡清闲福，愿傍梅花坐夜兰。漫道迎来岁月新，浮生昨日即前尘。心声夜静闻真我，梦影年衰见故人。瓯茗渐凉灯入夜，炉香初惹砚逢春。瑶窗明月金樽酒，一半清欢半苦辛。萧疏霜鬓不堪簪，冷月灵箫梦欲喑。腹笥渐空诗意窘，心灯如晦世缘深。鱼笺意在无题赋，雁柱魂消变徵音。赢得此生留往迹，春风春雨任晴阴。生涯全换旧规模，二九天寒水作炉。岁尽市声喧巷陌，城居人意在江湖。流连书肆归常暮，向往诗坛事已迂。甘旨丰盈娇女孝，阮囊今亦贮青蚨。聪明原是最无知，行路三人有我师。裙叶入吟狂未已，盆梅惜别谢偏迟。纪年事久难为忆，傅世官微只托诗。自有乡心消不得，白云西望梦魂驰。新澜满地正滔滔，谁建吟麾壮我曹？惜华二心偏共席，延唐一念感同袍。论年早负从心欲，返日原非举手劳。安得霓裳天上曲，及身犹得听云璈。曾向江南遣岁华，缁衣京洛又为家。习勤自涤端州砚，偏爱惟储顾渚茶。悬壁历书更日月，隔帷灯彩幻烟霞。闲曹素已无多事，犹为新年喜放衙。日出重阴解闭凝，敝裘新换越州绫。天寒夜照花无恙，人老晨兴镜可憎。邻里交情金盏酒，词场心事玉壶冰。峨嵋一夜青山梦，辜负春华感不胜。世路因人异险平，索居安卧了无争。袁杯力戒酣千日，邺架心雄拥百城。归棹故山空有约，答书新雨敬称名。天涯骨肉萦魂梦，坐视团圆畏远行。插了新梅岁又终，蜗居佳气满帘栊。铜瓶香发花酬爱，锦瑟吟清笔建功。万事云烟高枕畔，百年心力彩毫中。并山遍寄闲居赋，聊代银觞祝华嵩。"}