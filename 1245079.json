{"id":"1245079","title":"题竹","dynasty":"元末明初","author":"丁鹤年","text":"楚楚新移竹，翛翛已出林。渭川元接叶，淇水本联阴。既忝轩墀重，应蒙雨露深。芝兰方并植，荆棘敢相侵。有荷栽培力，无惭变化心。长身龙夭矫，密羽翠萧森。委砌风飘锦，筛庭日布金。奇材仲连箭，雅韵伯牙琴。欸乃歌频度，平安问每临。风云今自饱，冰雪旧能任。岂独松梅友，仍多草木钦。琅玕擎使节，玳瑁合朋簪。直可扶衰老，贞堪载古今。钓鳌期大用，引凤压群音。词客题诗到，幽人载酒寻。烟旌朝冉冉，月纛夜沈沈。展席临秋水，钩帘对夕岑。清风驱酷暑，一为豁烦襟。"}