{"id":"703325","title":"送周彝初司马请制还朝","dynasty":"明","author":"释今无","text":"中枢仗节返京畿，忠孝双全八座希。已见筹边留旧政，还从攀柏湿征衣。秋声玉帐迎鸿雁，云路天香溢翠微。师表人伦称盛事，苍生霖雨望多违。欲从父老效攀辕，猎猎旌旗出海门。绿树暖分寒谷律，卿云高拥北溟鲲。五兵中外侵华鬓，一夕枫宸对密言。怅望碧波铙吹远，疏钟明月恋孤村。"}