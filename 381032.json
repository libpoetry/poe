{"id":"381032","title":"解连环·夜萤流碧","dynasty":"现代","author":"郑文焯","text":"夜萤流碧。隔冰绡替月，暗窥红隙。恁几度、贪醉留欢，总不似那回，背镫初夕。自误娇痴，甚恩怨，变歌成泣。想移襟换抱，尽被泪花，染作胸臆。相思坠红信息。奈熏篝宿被，依旧狼藉。最记忆、挽断罗衣，又催送花前，忍问踪迹。一枕新凉，各睡去，更谁追惜。绕云屏，翠峰十二，梦来自觅。"}