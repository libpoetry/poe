{"id":"49303","title":"姚运使溪山仙馆图","dynasty":"明代","author":"张羽","text":"去年君为郡文学，独抱遗经憎命薄。出门无马坐无毡，拜迎官长常作恶。今年君为转运使，殊恩亲出官家赐。月给太仓三十斛，况复官闲少公事。人生贵贱反覆间，世上悠悠那解此。忆昨访我当严冬，写此溪山三数重。骅骝一去了无影，空有遗迹泥沙中。闻道河间故城里，开门遥见滹沱水。何时为画古邯郸，珍重函封寄千里。"}