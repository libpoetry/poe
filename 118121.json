{"id":"118121","title":"再和·病起江南力未匀","dynasty":"宋代","author":"苏辙","text":"病起江南力未匀，强将冠剑拂埃尘。木鸡自笑真无用，刍狗何劳收已陈。行従銮旗风日细，侧听庙乐管弦新。谁知四载勤劳后，并举成功祚泣辛。宸心恻恻念污莱，南籞西池闭不开。长乐鸣鞘千乘出，顾成荐鬯万方来。従臣暗泣新宫柳，父老行依辇路槐。双阙影斜朱户启，都人留看属车回。"}