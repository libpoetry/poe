{"id":"1114357","title":"咏槐","dynasty":"宋","author":"李复","text":"当年夹路绿参差，曾拥金舆拂羽旗。得地偶逃斤斧幸，闻风非与雪霜期。犹残腊火燔空腹，时有惊雷起蠹枝。想见妖灵占上象，龟山猎罢旧都移。古槐疏惨倚颓墙，病叶先秋已半黄。封植不知何岁月，彫零今困几风霜。老根傍出人供爨，蠹腹多穿马系缰。叹惜他年承爱赏，清阴曾借暑天凉。"}