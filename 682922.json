{"id":"682922","title":"秋日同大司马张公少宗伯康公少司马石公振武营宴集二首","dynasty":"明","author":"尹台","text":"振武新营禁苑开，河山佳气动蓬莱。洛中幸见周王制，江左谁当谢傅才。风定荷香浮几席，雨晴竹色净樽罍。百年胜会应难数，剑舞淹留未拟回。幕府亭偏暑气微，帝郊云物淡晴晖。虹边雨过秋阴断，鸟外烟横霁色归。岁月虚惊诸葛阵，风尘久化士衡衣。何时海上停征檄，白羽青林得自挥。"}