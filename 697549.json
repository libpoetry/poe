{"id":"697549","title":"从军五更转五首","dynasty":"明","author":"胡应麟","text":"一更边月上，流影照长城。营门击刁斗，万队寂无声。二更边月高，战士揽征袍。何时封定远，霜露湿弓刀。三更边月斜，戍客夜思家。瓜期殊未及，肠断听悲笳。四更边月隐，征人梦初醒。恨杀城南妇，流光伴孤枕。五更边月落，晨起清油幕。飞骑夺天山，王庭空大漠。"}