{"id":"1063624","title":"龙安送宗上人游东吴","dynasty":"宋","author":"释德洪","text":"淮水送君春雨馀，刺舟断岸归匡庐。江南别我秋天远，轻囊瘦策游西湖。君去复来如社燕，我独留滞如贾胡。牵衣觅诗亦不恶，怪君儿戏忘髭须。平生千偈风雨快，约束万象如驱奴。饥来一字不堪煮，乃知弄笔输耕锄。不如寻我旧游处，武林清境天下无。耐清不得却来此，作诗送君游上都。"}