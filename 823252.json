{"id":"823252","title":"齐天乐 留别","dynasty":"清末近现代初","author":"赵熙","text":"夕阳红是愁来路，依稀数峰青峭。个是荣州，算来公井，陌上萋萋春草。清明近了。正秧马田荒，杜鹃山笑。相对阳关，一回离别一回老。霓裳中序第一，故人清唱里，何限怀抱。红雨沾衣，白头扶杖，还想花崖重到。河清尚早。问来日晴明，几人知道。归去来兮，送行诗定好。"}