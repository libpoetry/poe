{"id":"632151","title":"山雪歌","dynasty":"明","author":"释函可","text":"山巍巍，雪霏霏。日夕随风栖涧石，夜寒和月照岩扉。山杳杳，雪皎皎。雪在山头雪更高，山头有雪山逾老。老僧爱雪兼爱山，岁岁山中自掩关。每到冬来必见雪，每到见雪必开颜。我心与雪何相似，长欲空山抱雪死。纵令骨化定为冰，直至魂销应作水。我常对雪寂无声，雪来见我如有情。昔日袁安今日子，相看相伴两忘形。从来不愿销金帐，羔羊美酒斟还唱。人间行乐只片时，曲残酒醒身凋丧。亦不愿高楼玉笛吹，梅花落处使人悲。此中何限江南客，对此安能不泪垂。但愿深山荒寺里，尽日无人吾与尔。只恐春来尔不禁，寂寂相思从此始。是时天地苦冥冥，山僧作歌山雪听。"}