{"id":"1113223","title":"溪亭二首","dynasty":"宋","author":"张商英","text":"林檎园北小桥南，水绿山青不易兼。戴胜降时桑破甲，驾犁啼处稻抽尖。柳因倒植风流甚，花为新移蓓蕾纤。独碾云龙坐溪石，几人今夕共银蟾。萧寺回环石磴间，山光草色远相连。坐中清景追唐迹，门外红尘接渭川。落涧飞泉千丈玉，过墙修竹一梢烟。画工谁绘当时巧，移得江南在眼前。"}