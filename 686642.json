{"id":"686642","title":"毛东塘李空同韵赠别张惟信内翰兼呈老怀二首","dynasty":"明","author":"边贡","text":"还里偶逢驱驷日，通家难比识荆初。青年羡子风云遂，白首惭予笔砚疏。玉垒锦江秋独往，汉关秦塞意何如。黄扉本是丝纶地，莫向亭溪学钓鱼。青枫阙下承恩后，江叶霜前把袂初。两地别离乡国异，几年音问故交疏。仙台望远君相得，学海飞声我不如。华发盈簪欲归去，久思莼菜与鲈鱼。"}