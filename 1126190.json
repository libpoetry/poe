{"id":"1126190","title":"和次子耜久雨韵三首","dynasty":"宋","author":"曹勋","text":"绿涨东篱菊，桐凋古井栏。雨频伤早谷，烟冷作新寒。有木皆生耳，何颜得渥丹。平章济农事，清坐且团团。眩瞀知阴久，茶瓯不厌浓。第忧沉稼穑，宁问浸芙蓉。天阔翻盆雨，云昏淡墨峰。长安鼎烹者，列坐正撞钟。连朝阴未断，仰食虑尤深。檐溜无穷响，村灯几处砧。吾儿诗有债，老我韵劳心。屏翳安能借，吹天扫积阴。"}