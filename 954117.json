{"id":"954117","title":"思白兔杂言戏答公仪忆鹤之作","dynasty":"宋","author":"欧阳修","text":"君家白鹤白雪毛，我家白兔白玉毫。谁将赠两翁，谓此二物皎洁胜琼瑶。已怜野性易驯扰，复爱仙格何孤高。玉兔四蹄不解舞，不如双鹤能清嘷。低垂两翅趁节拍，婆娑弄影誇娇饶。两翁念此二物者，久不见之心甚劳。京师少年殊好尚，意气横出争雄豪。清樽美酒不辄饮，千金争买红颜韶。莫令少年闻我语，笑我乖僻遭讥嘲。或被偷开两家笼，纵此二物令逍遥。兔奔沧海却入明月窟，鹤飞玉山千仞直上青松巢。索然两衰翁，何以慰无憀。纤腰绿鬓既非老者事，玉山沧海一去何由招。"}