{"id":"675482","title":"黄陵庙和宋欧阳韵","dynasty":"明","author":"田登","text":"晓泊夷陵舟，停桡问楚俗。叉牙石露锋，葱苍岩放木。棹歌渔唱隔江闻，江岭嵯峨庙有神。草遮回磴峰回路，过者乞灵自来去。忆昔佐禹立神功，世代相传碑有故。高峰俯瞰儿孙嶂，举头惟有天在上。一水奔雷绿绕春，两山刺天青入望。巅崖遗迹似全牛，世牛不全空令愁。登高长啸暮山隐，风雨潇潇江上舟。"}