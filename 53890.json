{"id":"53890","title":"临高台送乔景叔之金陵","dynasty":"明代","author":"王问","text":"临高台，瞻帝里，五侯七贵歌钟起。陌上黄尘飞塞天，大车央央续车前。朝游斗鸡坊，暮入长楸里。少年宝剑青丝囊，锦帐如云百余里。临高台，岁将暮。西风川上旌，吹向维扬渡。金陵草色半青青，槛外长江百丈清。白鹭洲前官舸发，石头城下暮潮平。回眺雒城中，万事予何有。身上鹔鹴裘，可换新丰酒。为予买却清江槎，逢君须及白门花。江上莼鲈秋更美，早看君去倍思家。"}