{"id":"1072470","title":"赵逢源今春当赴省试以事失期乃督钱纲往行在且欲观母后回銮之庆作诗速其行","dynasty":"宋","author":"王庭圭","text":"去年秣马望行宫，飘然气若摩霄鸿。不学提携百金剑，不倚能弯两石弓。徒誇读书饱藜苋，笔阵欲敌千人锋。要登月窟取官职，不使官出兜鍪中。丈夫功名自有日，春闱已过落花风。今当献计随群吏，到时万井欢声沸。慈宁殿前催趁班，看君入贺鸣靴鼻。"}