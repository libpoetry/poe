{"id":"829303","title":"玉楼春","dynasty":"清末近现代初","author":"沈尹默","text":"苔阶深处无人到。中酒独来情绪少。春痕满地落梅多，踏遍青青池畔草。看花岁岁伤怀抱。飞燕未归花事早。更寻高处倚危阑，闲看垂杨风里老。炉烟枉被风吹断。舞袖年时空便旋。敛眉深坐不逢人，咫尺屏山犹自远。高楼暗锁垂杨苑。夜雨初晴寒尚酽。银缸如月照无眠，何处愁来从未见。"}