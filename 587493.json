{"id":"587493","title":"诒谷","dynasty":"明","author":"霍韬","text":"率祖攸言，维言之行。祖言维何，参古乃订。如何孙子，不是敬听。敬听祖言，是式哲命。曰古哲贤，侯植侯封。遗厥孙子，侯忠侯公。侯云则公，侯云则忠。躬斯国斯，为国之墉。心斯民斯，忧欣之同。忧欣之同，心天地通。心通天地，是相天地。率祖之行，不出阶第。虽则阶第，世是式诲。言式之言，事式之事。是古哲贤，心钦于天。粤汪先公，婺源逸贤。理行弗忒，轨然式然。于其式家，于其身先。不懈之身，卫武之年。粤身之脩，无忒之蠲。粤言之诒，听之寡愆。粤言维何，皇皇忧国。忧则维何，维职之力。职力维何，身国柱石。上天步艰，下疮痍恻。公言之嘉，公心之一。虽不公觏，觏公心画。公之孙子，公言是绅。率理始终，绅言是勤。勤职外内，庶慎庶狱。维既乃心，不苟乃禄。屹屹职率，维日不足。维日休休，容人之技。维心休休，日逊来裔。景宪于广，镇山水浒。赤苍之怀，是母是父。广有鲸鳄，亦有豺虎。职涖之忧，不适寝处。秋霜之肃，冷凛柏台。令德令誉，治世之才。如彼楩楠，宜梁于宫。如彼宠权，乃展乃忠。宪是都台，赫赫之风。奸谗是芟，忠贤是崇。冢司是莅，国脉是寿。敢曰不惜材，为国之庥。人亦有言，令誉文绣。汪之先公，善诒厥后。维善之诒，是宜是胄。汪之先公，世德是旧。曰损庵公，曰维孝友。曰北山公，德尤蕴厚。奕世之积，岂谫浅窥。维是之积，宜是谷诒。汪之孙子，无念尔祖。古贤心耕，善是尔土。尔穑亩耘，尔谷斯溥。遏尔亩卤，浚尔泉源。屏尔亩莠，尔苗乃繁。维汪先公，孙子是眷。耄耋之治，世世德券。汪之孙子，念兹无眩。受畴助之，颂歌以劝。"}