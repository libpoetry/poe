{"id":"583593","title":"和张太仆对菊感怀","dynasty":"明","author":"黄衷","text":"琅琊秋兴早，吏功复休沐。骑曹大雅资，芳玩信所独。嘉树隐逸丛，清尘洒微霂。床敷共语默，幽诺良已宿。两曜逆旅期，宾赏须继烛。高花方德人，整整巾履肃。低枝敌兰荃，初服佩芬馥。碎琐黄金钿，亦掩红踯躅。湘累泛英客，薪桂不炊粟。闻制短世龄，惠贶勤一掬。犹得对何充，瓮蚁泼新醁。鄙人社前栎，当就閤上束。迩来或天幸，数面亲海陆。况谢枉见临，徽音嗣空谷。何日东篱边，跫然听马足。"}