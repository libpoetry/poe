{"id":"950354","title":"答宋子闲","dynasty":"宋","author":"周麟之","text":"冀北百马一駃騠，沅江之鳖九肋稀。海邑千室士半之，异材杰出今其谁。有客有客气吐霓，行年五十缝掖衣。青鞋白帽鬓未摧，笔下妙绝黄绢碑。句中参彻后山诗，邂逅一见秋云披。立谈展尽胸中奇，如刮眼膜如起痿。便许握手论交期，看君有蕴未一施。杜门却扫甘幽栖，草树薿薿含奇姿。两堂对启白板扉，我时剥啄叩扊扅。君出迎笑喜见眉，晴窗坐隐花影移。茗椀未尽炉香迟，手弄麈尾风飔飔。主人得意客忘归，嗟予懵学安所师。矧复少也逢百罹，尚赖先德流馀滋。遗编烂烂星斗垂，墨犹未乾吾忍窥。梅花一咏偶弗遗，君能鉴赏了不疑。惜哉不与君同时，生前未免俗子嗤。身后有此名流知，呜呼吾意其何悲。"}