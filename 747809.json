{"id":"747809","title":"闻雁","dynasty":"清","author":"张际亮","text":"天涯独客久不归，昼思夜梦如无依。岂知碛雁有常候，秋南春北来去飞。一行乍见落日远，数声或度重云迟。去年江淮水淹溢，十室九户民苦饥。心知稻粱谋不易，嗟尔何处衔芦肥。幸因地暖避冰雪，得返朔塞鸣毋悲。东风二月花发时，走马亦有游侠儿。酒垆饮罢出门笑，弓箭在腰何所之。"}