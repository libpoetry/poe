{"id":"697353","title":"黎秘书刘观察刘金吾丘计部李环卫周明府康茅朱三山人出饯即席赋","dynasty":"明","author":"胡应麟","text":"骏骨黄金且未哀，飘然裘马赋归来。河梁日暮骊歌发，回首高天郭隗台。满坐青山照客装，风尘憔悴旧荷裳。吴钩莫问尊前色，白日长虹堕太行。四海论交碣石宫，一时携手向西风。惟应别后严陵钓，千尺重悬大海东。高天击筑暮云屯，大陆飞霜满蓟门。莫向尘埃惭浪迹，十年词赋在乾坤。寂寞妖姬旧酒楼，南归金尽鹔鹴裘。阴符匣底犹堪读，可怕机前少妇愁。"}