{"id":"470779","title":"咏怀吴中先哲赠别受之孝廉七章（并序） 其四 孔侍郎镛","dynasty":"明","author":"何允泓","text":"滇海凤酋残，合浦交夷肆。六诏达两江，苗黎梗异志。孔公守田州，三日峒獠至。出战良独难，婴城苦无备。公日有我在，开门辄重闭。群獠望充斥，太守跨单骑。轻身诣蛮峒，挥手却徒隶。踯躅莽菁丛，两贼控其辔。中宵坐深峒，神明炯如鸷。诘责腾颊舌，抚谕倾唾涕。群獠罗跪拜，感泣矢深誓。公言我苦饥，趣呼荐牢彘。吞啖剧风雨，左右尽殽胾。酣眠戈戟间，殷雷起鼻齂。亭午始言归，徐驱复摇曳。历仕天南陲，威神绩罗施。不畏十万师，但慑孔君帜。晚起抚贵阳，安彭病心悸。嗤彼清平苗，胡然拥阿刺。下车得要领，斗酒缚于戏。何异犬与鸡，父子一朝殪。疆围靖谈笑，躯命尽劳瘁。守臣职固然，何敢云我纻。缅思孝皇朝，内外真弘治。寄语中执法，严按滇广帅。"}