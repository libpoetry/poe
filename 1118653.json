{"id":"1118653","title":"夏白纻","dynasty":"宋","author":"陆游","text":"云母屏薄望如空，水精帘疏不碍风。美人独立何所似，白玉芙蕖秋水中。素绡细织冰蚕缕，清寒不受人间暑。晚来浴罢绿窗闲，自把新诗教鹦鹉。翔鸾矫矫离风尘，眼明见此绝代人。纱窗弄笔消永日，临得黄庭新逼真。飞楼缥缈今何夕，月与玉人同一色。下帘不为九霄寒，自要玲珑看团璧。"}