{"id":"682992","title":"病中","dynasty":"明","author":"文徵明","text":"久病生虮虱，搔头有雪霜。自怜身蹇劣，渐与老相将。拥榻衾裯薄，挑灯刻漏长。意衰神亦倦，心事转茫茫。败褐拥残躯，寒檠照屋庐。转怜儿女好，渐觉友朋疏。药饵恒侵食，胸怀久废书。明朝休览镜，不是旧头颅。明经三十载，潦倒雪盈簪。疾病乘虚入，摧颓觉老侵。安心方外药，适趣个中琴。澹泊穷生计，高人独赏音。一病连三月，侵寻岁又更。人皆传已死，吾亦厌馀生。发脱相将尽，耳虚时自鸣。安心是良药，此外复何营。"}