{"id":"541874","title":"陶渊明图为杨考功虚卿题","dynasty":"明","author":"谢榛","text":"异代知心不识面，年书甲子甘贫贱。孤云横天高莫攀，白石在水清自见。徵君殁后柴桑空，千古犹存五柳传。彤庭九锡加寄奴，典午山河王气变。南国从教麟凤归，中原不息龙蛇战。彭泽县前江水流，当年心事同悠悠。解印那堪白日晚，还家不负黄花秋。吏人送酒方适意，惠远更教莲社醉。中怀久矣齐死生，一卧茫然失天地。醒来兴感岁欲残，金陵怅望空龙蟠。独赋荆卿聊寄意，风吹落木江声寒。"}