{"id":"661863","title":"黄仲阳东洲别业","dynasty":"明","author":"郑岳","text":"北郭亘芳阡，延瞩郁幽邃。木兰及使华，二水于兹会。墟曲蔼人烟，平畴间沟浍。澄潭集渔网，沃土供王税。结构际交流，俨与群峰对。閒庭芳草积，隙牖蛛丝缀。虑澹物俱忘，知寡我为贵。兹胜君先得，吾驾将焉税。硗确多弃壤，所求亦易遂。衡茅成小筑，徐徐理荒秽。来往话桑麻，聊兹阅年岁。"}