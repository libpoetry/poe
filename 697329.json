{"id":"697329","title":"夏日集古堂阅宋元诸名流画题十绝句","dynasty":"明","author":"胡应麟","text":"短桥留夕照，烟树隔江深。过客应回棹，疏钟出定林。前途风色起，孤舟暂停泊。寒鸦不断飞，残晖在山阁。一卷南华子，科头抱双膝。时有鹿麋来，殷勤似相识。芒鞋不觉远，目与归鸿遇。万壑无人声，天风起孤树。醉吟绿蓑底，孤舟系渔梁。不知沙头水，夜添三尺强。深林四无人，徙倚白云坐。山风日暮来，吹我鹖冠堕。赤脚步青沙，斜阳照古查。凫鸥太欺客，相趁入芦花。散发孤峰顶，去天不盈尺。四顾中原空，悠然独扪虱。汀洲黄叶落，一望弥蒹葭。美人隔秋水，相忆空瑶华。前村风月好，杖藜时不厌。一径豆花明，数家松叶暗。"}