{"id":"780457","title":"念奴娇 己卯五月十四日，集贤院池上忆壬申丙子与琴南两度游此，用白石韵","dynasty":"清","author":"周之琦","text":"万荷深处，话闲云，曾约同舟仙侣。一叶浮香人不见，还对冷红无数。此际江南，娟筠小簟，坐稳横塘雨。相思赋就，画屏多少新句。笑我尘鬓丝丝，回澜照影，花里频来去。半枕圆波，鸥外梦、空到沙汀烟浦。钓线垂风，吟鞯倚月，谁解留人住。微茫雉堞，柳边愁认归路。"}