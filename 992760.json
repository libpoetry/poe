{"id":"992760","title":"送尹瞻驾部监灵仙观","dynasty":"宋","author":"梅尧臣","text":"天地如转磨，屑屑今古人。一落大化手，团品惟其新。不幸积不用，衮衮同埃尘。日月行何穷，过尽千万春。人生占几许，百岁犹比晨。君求灊山潜，舍去两朱轮。愿效陶渊明，剪纱为破巾。山前溪多鳞，山下酒甚醇。看云举大杓，杓造舒州民。李白尝爱之，死生曾与均。此志我亦有，更将猿鸟亲。"}