{"id":"487484","title":"钱翁歌为磬室山人寿","dynasty":"明","author":"张元凯","text":"钱翁不是蓬蒿人，自称吴越诸王孙。布衣不受缁尘染，混俗能将白眼存。栖迟陋巷蓬蒿翳，抱膝长吟靡年岁。家藏万卷不知贫，更倚丹青曾绝世。巴江急峡巫山峰，汉时古柏秦时松。钱翁下笔无数点，便觉烟云千万重。长康安道名谁称，世情都无神自胜。屦集常憎户外尘，萧然一室如悬磬。钱翁不满五尺长，意气能飞千仞霜。等閒不受诸侯币，虚左曾持公子觞。吾家都护弄柔翰，风流寄兴东山畔。傍水新开燕子楼，临花高捲鸳鸯幔。爱惜长干刘采春，当时西第几留宾。坐中不少严夫子，幕下常多郭舍人。自是钱翁交莫逆，春山花月同穿屐。如今花落月西沉，但见钱翁头尽白。黄公垆下莫经过，吹笛山阳感慨多。凄凉若问吴趋第，四壁徒存一雀罗。翟公门前何所有，春风乍上新杨柳。百斛金阊绿玉浆，沽来且作钱翁寿。钱翁七十意何如，云在青天任卷舒。他时倘画通家子，丘壑偏宜谢幼舆。"}