{"id":"686284","title":"寄静学蒋院判次韵","dynasty":"明","author":"史谨","text":"白发相如兴欲飘，毫端才气接神飙。丹心捧日朝临殿，玉佩穿花午散朝。为伴但知龙剑在，看山未惜马蹄遥。醉来或坐溪边石，唤取东坡贮月瓢。红叶纷纷槛外飘，忽惊庭树起商飙。貂裘季子怀乡国，鹤发文翁老汉朝。衣带卿云三岛近，梦回宾馆一身遥。何时拂袖南归日，共醉安期海上瓢。"}