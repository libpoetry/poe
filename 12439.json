{"id":"12439","title":"求友·鉴形须明镜","dynasty":"唐代","author":"王建","text":"鉴形须明镜，疗疾须良医。若无傍人见，形疾安自知。世路薄言行，学成弃其师。每怀一饭恩，不重劝勉词。斅学既不诚，朋友道日亏。遂作名利交，四海争宾士。常慕正直人，生死不相离。苟能成我身，甘与童仆随。我言彼当信，彼道我无疑。针药及病源，以石投深池。终朝举善道，敬爱当行之。纵令误所见，亦贵本相规。不求立名声，所贵去瑕玼。各愿贻子孙，永为后世资。"}