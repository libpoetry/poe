{"id":"846834","title":"锦堂春/锦堂春慢 雪梅","dynasty":"宋","author":"无名氏","text":"腊雪初晴，冰销凝泮，寻幽闲赏名园。时向长亭登眺，倚遍朱阑。拂面严风冻薄，满阶前、霜叶声乾。见小台深处，数叶江梅，漏泄春权。百花休恨开晚，奈韶华瞬息，常放教先。非是东君私语，和煦恩偏。欲寄江南音耗，念故人、隔阔云烟。一枝赠春色，待把金刀，剪倩人传。"}