{"id":"806450","title":"念奴娇二十六首 其二十四","dynasty":"清","author":"蒋士铨","text":"居吾语汝，启雕龙、炙輠谈天之口。跂脚支颐，还袒臂、亲做东西前后。吐舌伸头，耸肩侧耳，共拍庐胡手。古人名姓，子虚忘是乌有。试看忽鼓忽歌，妄言枉听，椎鲁皆良友。怕问三家，村学者、六四括囊无咎。蕉扇驱蚊，竹衫收汗，星挂疏疏柳。先生倦矣，豆花聊以为寿。"}