{"id":"220084","title":"陪林茂南游上清宫分韵得落字","dynasty":"宋代","author":"李处权","text":"百年梦一觉，无事且行乐。何必寻方外，而求不死药。我里足嘉处，胜践两芒屩。有来问名利，掉头告莫莫。夫君永嘉彦，载酒情不薄。凌晨马首北，共赴云霞约。珠宇敞天中，非烟动寥廓。黄庭拜吾祖，素发炯然灼。堂前系牛木，柯叶宛如昨。少陵诗之史，余光贲伊洛。虽烦鬼神护，九原不可作。我辄吟其傍，窘涩愧穿凿。是时天已霜，山川向摇落。南登驻跸亭，北上朝元阁。俯仰尽形胜，觞咏得盘礴。惜无羽客琴，一洗尘土恶。"}