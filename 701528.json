{"id":"701528","title":"再和俨山韵二首","dynasty":"明","author":"黄佐","text":"凤城西下久为家，铃阁前头半是花。秀色不随庭草变，交枝遥带禁烟斜。杯香冉冉风生席，窗影离离月在纱。谁道岁寒易摇落，五云多处更妍华。摇摇旅梦向谁家，暖艳寒香为忆花。雪后尚怜姿绰约，风前仍爱舞欹斜。若为折去宜簪帽，忽漫拈来讶剪纱。自笑故园看亦得，独骑羸马客京华。"}