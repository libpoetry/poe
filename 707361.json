{"id":"707361","title":"贺新郎 用韵寄题翠涛山居","dynasty":"明末清初","author":"王夫之","text":"君未同余老。任叔夜、崟欹磊落，玉山奚倒。偶借渔矶垂直钓，不许问律人造。岂但爱、清溪回抱。万叠碧簪青带绕，遍天涯、总是王孙草。笑一室，何须扫。平畴良稼怀新好。多种秫、黄云酿熟，香熏龙脑。画骏不临松雪谱，自宝思陵鹰爪。煮冰雪、自寻垆灶。閒写溪云山雨句，终不教、举俗怜丁卯。虽寒瘦，非郊岛。"}