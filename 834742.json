{"id":"834742","title":"百字令 可园花瑞图，为雨生题","dynasty":"清末民国初","author":"冯煦","text":"小园清昼，又繁英如绣，细禽啼处。委佩搴纕无恙否，莫问楚宫残舞。暖玉交柎，温黁比鄂，写入陔南谱。春长人寿，白华诗句重补。记取谢屐寻秋，霜前丛菊，曾蹋修蛇路。输与阑阴双蛱蝶，省识东风无数。交吕攀嵇，因群拜纪，春色偏孤负。甚时花下，一尊同醉芳醑。"}