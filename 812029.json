{"id":"812029","title":"题扇","dynasty":"清","author":"孙原湘","text":"水晶帘捲镜台安，晓起簪花露未干。衣蕴奇香防母觉，面留真色尽人看。轻躯细骨偏持重，龋齿愁眉也带欢。偶忆郎诗惬侬意，泥将小字写冰纨。蓬山处处月凄迷，梦觉流莺恰恰啼。杜牧看花曾有约，冬郎吟草半无题。宿缘最喜兰为字，欢绪从拼絮作泥。换取定情团扇子，春风常似玉纤携。"}