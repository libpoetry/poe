{"id":"790281","title":"狼山望海","dynasty":"清","author":"张廷寿","text":"登山不望海，譬如登培塿。望海不登山，譬如望涯涘。东南佳气森郁盘，五山屹峙何巑岏。大海到此乃一束，屈曲盘旋回紫澜。冯夷鼓浪涌不去，六鳌戴之安于磐。波涛极目渺无际，奔雷激电鸣江干。万窍怒号木尽亚，天风琅琅催心肝。须臾落日晶光寒，眼前忽掷双金丸。痴龙昨夜睡初觉，疑是明珠势欲抟。匹练横飞数千丈，雪花捲入浮云端。管窥指测岂足念，登山望海斯大观。迂儒愁苦不得意，出门那识天地宽。未知当著几雨屐，山头且取杯中乾。"}