{"id":"1126044","title":"松泽西亭","dynasty":"宋","author":"高子凤","text":"松泽亭前山色幽，洙泾渡口荻花秋。离钩三寸无人会，一棹东西独未休。野水閒云无定踪，一生空棹月明中。锦鳞才得翻船去，堪笑家风彻底穷。西亭无处认遗基，烟月空馀旧唱辞。欲问辞中端的意，渚花堤柳可能知。劈口两桡无剩法，点头三下不容声。谢师付授从今了，一段风流画不成。隔水遥山数朵青，送人依旧泊閒亭。此舟未信无重过，门枕蘋汀夜不扃。"}