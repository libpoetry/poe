{"id":"660506","title":"送凌志学","dynasty":"明","author":"吴俨","text":"君性巧过人，乃自谓养拙。岂恶人间世，纷纷学奸谲。行拙常欲方，言拙常欲讷。出门拙何为，不学事干谒。北窗日高眠，诗书自怡悦。文格不随时，自笑肱三折。朅来试校职，就补赞皇缺。但得禄代耕，莫问官冷热。况此函丈间，论议皆时哲。春乘帐下风，夜立门前雪。岂无恶巧者，为拙传衣钵。"}