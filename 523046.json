{"id":"523046","title":"弘治甲子届我初度追念往事死生骨肉怆然动怀拟杜七歌用抒抱云耳 其一","dynasty":"明","author":"李梦阳","text":"吁嗟我生三十三，我今十年父不见。浊泾日寒关塞黑，杳杳松楸隔秦甸。梁王宾客昔全盛，我父优游谁不羡。当时携我登朱门，舞嫱歌媵争看面。二十年前一回首，往事凋零泪如霰。呜呼一歌兮歌一发，北风为我号冬月。"}