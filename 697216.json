{"id":"697216","title":"仲冬长至大学士赵公汝迈大将军李惟寅同日先后招饮赋谢二章","dynasty":"明","author":"胡应麟","text":"飞葭六琯动芳晨，玳瑁筵开并帝臣。长揖将军元有客，扫门丞相讵无人。黄云绝塞闲金甲，紫雾中天护玉宸。不为上公双吐哺，荷衣容易到风尘。旅馆阳回雪乍晴，梅花吹角暮云平。羹调上相长杨殿，酒出元戎细柳营。鹓鹭三千随玉陛，熊罴十万卫金城。酬知何限干将色，夜夜双龙匣底鸣。"}