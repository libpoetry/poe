{"id":"501197","title":"洗衣辞再同仲宽赋","dynasty":"明","author":"张以宁","text":"妾身内郡良家女，双鬟嫁作东邻妇。寒机霜夜织流黄，输与官中了门户。嫁时春衣裁白苧，是妾手中织成布。相从箕帚不暂离，虽有新衣不如故。忆曾女傅授妾诗，被服浣濯古后妃。妾家贫素无侍儿，携衣洗洗妾不辞。妾人不是西家施，浣纱石上扬蛾眉。妾人不比溧阳女，杀身急义中道亏。河之水，清且漪，中有鲤鱼红尾肥。堂上老姑日午饥，洗衣洗衣须早归，河上风尘缁妾衣。"}