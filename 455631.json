{"id":"455631","title":"水调歌头 丙辰中秋用子瞻原韵","dynasty":"当代","author":"刘斯奋","text":"秋月老犹白，秋草碧于天。高城何处弹瑟？古调惜华年。入手丁东初试，林表清光淡荡，飒飒夜泉寒。孤凤复惊起，踽踽绕花间。团栾事，今宵意，不成眠。知君有泪，腕底迸作万珠圆。五十弦翻乍歇，黯黯人间别恨，长共海天全。夜静还搔首，山影隔婵娟。"}