{"id":"605883","title":"答梁宪父兼约玩月","dynasty":"明","author":"卢龙云","text":"端居澹物虑，守拙薄浮名。托交俱翰墨，多擅五言城。独寡中所谐，谁与竭生平。体骨难自媚，非关无宦情。因之谢束缚，言恋我同声。闭影甘穷巷，扫迹违上京。蓬如张仲蔚，壁类马长卿。与君乍相识，彩笔太纵横。雄篇富磊落，珠玉自分明。千秋谅已足，安用劳此生。为君呼斗酒，长宵坐猎缨。"}