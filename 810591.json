{"id":"810591","title":"重阳后再游摄山接鹤峰前三日夜游摄山诗依韵和答","dynasty":"清","author":"尹继善","text":"直似蓬莱境，休夸金谷园。虚亭悬木杪，远水接山根。露下苍苔润，风来落叶繁。静中闻鸟唤，可认是啼猿。极目鸿飞处，凌空塔影高。山明如冠玉，崖叠似奔涛。茗碗垆香伴，诗囊酒榼挑。胜游知几度，莫厌马蹄劳。忆昔登临始，犹然草树荒。穿林开曲径，凿石起层梁。池映天光满，桥通练影长。四时花柳色，不异锦屏张。"}