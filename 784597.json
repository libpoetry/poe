{"id":"784597","title":"题牧山画松","dynasty":"清","author":"李锴","text":"平生爱松多苦节，独立秋风共萧瑟。真精元气通往来，每与长松化为一。城东牧山亦有得，能使灵明两相契。伸纸有时放直笔，阑阑珊珊扫枯蘖。兴深风雨黯欲低，意走毫芒险成绝。蟠龙大泽一节申，野鬼穷岩夜阴泄。遂恐神物不自朽，霹雳当空猛摧裂。廌翁廌翁万事毕，老骨颓唐直如杌，其与此松并生灭。"}