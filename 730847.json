{"id":"730847","title":"冬夜烧橘戏为长句","dynasty":"清","author":"顾印愚","text":"蜀汉江陵千树橘，致富之术闻史公。我生江干贫彻骨，山中奴婢年年空。林凋叶脱百果绝，甘腴爱此霜后红。成都市上竞堆积，青蚨飞去来筠笼。丹襦褪后紫络解，齿牙颇利寒浆冲。饱餐餍饫苦中冷，膏豚大碍官厨丰。饕餮忍俊出奇秘，水乡之味宜火攻。围炉兽炭正焰炽，拨灰妥贴为覆壅。初闻唧唧诉幽怨，旋见蒸蒸开绛宫。丹房九转琼液沥，朱霞半醉冰丝融。山人雪骨践尘劫，赤心絮絮成热中。利膈益肺况有说，焦头烂额宁无功。世人蜜渍例烂煮，俊爽一失非家风。何如煨烬真气足，消寒佳话宜癯躬。筼筜谷中晚烧笋，汶山更有蹲鸱充。橘中之乐等一例，岁时乐事将毋同。唐人重诮杀风景，焚琴啜茶难相蒙。临邛四叟傥见过，措大头脑成冬烘。"}