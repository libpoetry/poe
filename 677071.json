{"id":"677071","title":"泊百花洲寄孟山人于紫薇村","dynasty":"明","author":"李流芳","text":"百花洲上髯翁宅，几度维舟就君客。城头古台横月明，台下胥江向城白。落日曾回曙坞船，秋风屡挂横塘席。喜君好事瓶罍赊，喜君幽居门巷僻。一朝到门主已非，池塘柳色空依依。叹息此翁无住著，十年九徙何时归。山中云物知好在，旧日酒徒应到稀。自笑无家犹畏徙，局蹐里中徒忍饥。不如放浪从君去，爱杀村翁住紫薇。"}