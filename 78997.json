{"id":"78997","title":"有客·有客隐华山","dynasty":"宋代","author":"陆游","text":"有客隐华山，学道忘岁月。灵苗生绝壁，光景中夜发，斸根食之尽，倏尔换金骨。通籍虎豹阍，日预通明谒，绿章奏封事，误字坐责罚。後身幸不忘，去日苦飘忽。白首三入朝，未省及黔突。方逃申公钳，已取卞和刖。福微不盈眦，罪众几擢发。上天岂怜之，寸步使屡蹶，拔其利欲根，还之山水窟。洗心谢宿愆，世事等胡粤。"}