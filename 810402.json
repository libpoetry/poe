{"id":"810402","title":"和天台雅集韵","dynasty":"清","author":"心中","text":"年来观道礼三宾，清梦神游法界频。今识仙源浑不远，传将铁笔尽钩银。南池旌旆建高秋，又看移来豫北留。昨日大伾山下过，恩光先被鹫峰头。玳筵珠履客争归，公暇朝衫换氅衣。从此安昌成朗苑，衙斋花轴又增辉。家住桐庐水石寰，随亲游幕未南还。髫龄失怙伤孤露，十载跏趺洛下山。学和阳春逸兴遥，吟馀花雨霎风飘。瑶池未许莲池汇，何处慈航度法桥。棠荫淇源故老知，王公路柳系人思。而今绣斧清霜肃，正是绳徽式谷时。"}