{"id":"350143","title":"沁园春·再叠赠叔由","dynasty":"清代","author":"程颂万","text":"少日文章，痛哭谁如，我与尔哉。算重阳风雨，先催客去，清明花柳，又载诗回。作两生行，过三闾庙，今日应无市骏台。狂来也，只青琴濯砚，红袖传杯。客心海国呼来。却系缆湘干未忍开。问千金买赋，笑余饥走，万山锁梦，累子愁堆。子正依余，余翻别子，一例齐年感赋梅。还西笑，只高城落日，为子低徊。"}