{"id":"684798","title":"庚辰午 和司李李宝弓咏雪狮二首","dynasty":"明","author":"王彦泓","text":"筑玉抟酥顷刻成，雄虫毛骨俨峥嵘。回身故作抛球势，奋怒如闻抉石声。面带霜棱真可畏，心同冰水一何清。故应仙吏耽吟赏，照座寒芒夺月明。冬雷误响阿香车，疑是狻猊乍吼呼。盐虎仅堪充下阵，土牛已遣导前驱。宜陪蜀殿琼人看，恰称眉山扫象图。闻道僧繇点睛后，晴空飞去不须臾。"}