{"id":"697069","title":"仲冬朔舟次南旺闺中暮夜得雄镫下发书报家大人信笔志喜四律","dynasty":"明","author":"胡应麟","text":"庭树先春发，阶兰入夜茸。帝心怜敝族，天意系衰宗。甓社明孤蚌，高阳兆一龙。桑弧挂篷牖，差快浪游踪。图籍曾先世，弓裘盼后人。芝兰聊慰念，梨栗漫生嗔。谢氏庭阶茂，陶公户牖贫。尺书连夜发，先报白头亲。但说充闾庆，都忘立壁愁。百年今始慰，五岳暮仍游。入掌珠先媚，看肌玉并柔。茆庐三万轴，累汝瀫江头。作赋长安邸，谈诗大海湄。千秋吾自得，再世尔何迟。贵敢希龙种，痴从笑虎儿。蹉跎罔极恨，无计起萱墀。"}