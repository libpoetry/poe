{"id":"537079","title":"过邯郸吕翁祠","dynasty":"明","author":"王世贞","text":"昔时卢生道邯郸，干谒不止恒苦饥。行逢吕翁为叹息，授之一枕同龟兹。出入将相五十载，觉来黄粱犹在炊。檀槐共斗蝼蚁穴，蕉鹿展转令人痴。我方梦醒出尘境，胡为复逐东风迷。汗颜强拜此翁像，拂藓自读唐人碑。误传兹事属剑叟，不识开元年为谁。石垆灰烬燕遗矢，粉面龟坼蛛垂丝。儿重戏偷铁屈戍，鸟鼠争穴青琉璃。呼茶一啜槐影净，黄冠三四前致词。乃闻庙貌出妖竖，彼竖轩帝称天师。鼓唇立嘘寒暑变，弹指能令河岳移。渔阳石媚琢赑屃，尚方金软镌罘罳。北门学士促草敕，南省尚书称奉祠。天开电掣妖倏灭，香火岂复前朝时。此翁亦作邯郸梦，若遇卢生翻自悲。我从明日挂冠去，蝴蝶由他知不知。"}