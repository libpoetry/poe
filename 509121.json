{"id":"509121","title":"送张佥宪永锡三考满入京","dynasty":"明","author":"韩雍","text":"我昔提兵征百蛮，劳君策马来从事。愧我虽无裴度才，爱君实有昌黎智。献谋献策资戎机，颐指诸将谁能违。须臾成功报天子，捷书露布皆君挥。君才落落人争羡，况是临戎曾督战。恩赏虽加秩未升，恨我东归未能荐。我重拜命来天南，为君满去聊停骖。一军相顾皆叹惜，广人恋德情何堪。我闻无数攀留意，已具民情诉天使。天使封章达圣聪，庙堂虚位应专俟。苍苍之天不负人，从来久屈多大伸。梅关尊酒且别去，相期联步趋严宸。"}