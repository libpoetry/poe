{"id":"806496","title":"贺新郎五十八首 其三十九","dynasty":"清","author":"蒋士铨","text":"芳草如裙带。那更有、春江如镜，远山如黛。花月低迷石城艇，名士美人俱载。是当日、狂奴故态。司马多情亲折证，看朝云、坡老真无奈。掀髯处、可怜太。诗情画意凭谁解，道个侬倾城颜色，广陵人在。剪烛推篷寒自忍，裘已为卿而卖。奉半臂、笑披郎背，今夜三星光艳艳，护宛央、不许秋河界。梦中语、醒还爱。"}