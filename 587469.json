{"id":"587469","title":"琴山十章","dynasty":"明","author":"霍韬","text":"于昭上帝，毓灵下土。衷极储精，太和流布。衷和流布，区宇瀰濩，区宇瀰濩。山岳上凝，江河下注。衷和氤氲，物各备具。物具衷和，人得其粹。五性出矣，七情生生。不愆以忒，乃全厥原。全复厥原，为人之门。厥复如何，远取诸物，近取诸身。近取如何，我身备有。手足发肤，耳目鼻口。形宫而乖，五性是谬。形官而理，五性顺受。君子有要，天君中寂，性情弗忒。性情如何，远取诸物。取之如何，性情是适。定性闲情，率由中宅。虽曰中宅，亦赖外域。域之孔固，中乃弗忒，是作性则。取物如何，维我宜之。我宅我里，琴山维之。维此琴山，实我仪之。煦日流矣，和风披矣。登山歌以谣矣，乐以忘归矣。于戏，韶石奚为，以慰我思。我思琴山，千里而遥。昔我植竹，于山之腰。山侧水流，昔我洗瓢。鱼游水渚，鹤企松标。松风萧萧，竹风翛翛，依稀虞韶。虞韶千古，寄我琴山。山石凤跂，山花锦囊。天风为弦，得趣忘弹。爰我良朋，于山之间。尊酒颐颜，性怡情闲，和乐且耽。耽乐君子，既和乃心，乃和乃身。身心和矣，暨厥家人。家人和矣，暨阙万民。万民和矣，奏泰和音。泰和奏矣，谁瑟谁琴。谁琴谁瑟，高山流水。知音伊谁，韶石之子。匪伊子之知，天风洗耳。岂曰洗耳，亦洗心髓。心灵耳通，泰和之音是俟，泰和之音是俟。泰和远矣，得见其像。像托伊何，琴山之上。琴山之水，琴山之云。望望水云，悠悠我心。旧盟猿鹤，投我好音。岂曰耽乐，猿鹤遗之音。"}