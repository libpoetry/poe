{"id":"502735","title":"王克刚碧萝山房","dynasty":"明","author":"王恭","text":"醉樵醉樵家何处，垂萝拂窗泉绕户。屋头万万翠微峰，巷口千千石楠树。寂寂垂萝翳古松，萦烟摆月又丰茸。花飞晚榻僧同坐，叶作秋衣手自缝。山人直是幽栖惯，来往红尘亦萧散。采樵时少醉时多，在泮日长归日短。归去山中百虑消，芭蕉叶长蕨初苗。狸香玉面时登馔，酒熟黄精屡洗瓢。草书逸兴如涛涌，满城见者神皆竦。铁限年来踏又穿，霜毫岁久埋成冢。羡尔幽居对绿萝，青云高兴近如何。还将墨客龙门画，来觅皆山樵者歌。"}