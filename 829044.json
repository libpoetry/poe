{"id":"829044","title":"浣溪沙","dynasty":"清末近现代初","author":"刘永济","text":"久阙高情作胜游，尘埃长负旧盟鸥，荒城一上抵登楼。晴野大云含雨度，平江浊浪拍山流，又收残暑入新秋。短鬓逢秋意向阑，情知客久亦当还，每寻閒事遣心安。北碣眩人欧褚上，南书置我宋齐间，未能忘义且忘年。绵雨生凉断又连，并刀如水剪愁难，不知后土几时乾。润壁蜗留银篆古，衰灯蛩诉络丝寒，此时人意正凄然。风散残云乍放晴，添衣嫌重减嫌轻，寒蝉时曳两三声。偶遇各谈瀛海沸，微闻嫠哭莒城崩，壮怀消尽不成惊。雨过溪堂野涨昏，烟涵初日作秋雰，袭人凉思酒难温。湘水怨啼惟染竹，楚宫浓梦只行云，从来哀乐各天垠。"}