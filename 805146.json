{"id":"805146","title":"风流子 和天篆留别韵","dynasty":"清","author":"曹亮武","text":"底须长太息，男儿志、原自在天涯。算楚尾吴头，未为作客，淮南江北，不当辞家。还记取、兼天排远浪，扑岸涌寒沙。铁瓮城边，化为蝴蝶，隋堤柳畔，撇却桑麻。一江春水涨，君又去，宛似天上浮槎。切莫随风相忆，对月兴嗟。料燕羽翩翩，渐过春社。莺啼呖呖，也啄飞花。只怕暮云多处，几阵归鸦。"}