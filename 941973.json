{"id":"941973","title":"海南气候与中州异群花皆早发至春时已尽独荷花自三四月开至穷腊与梅菊相接虽花头小而香色可爱顷岁苏端明谪居此郡尝和渊明诗其略云城南有荒池琐细谁复采幽姿小芙蕖香色独未改即此池也今五十馀年池益增广临川陈使君复结屋其上名宾燕堂今夏得雨迟七月末花方盛开因成此诗约胜日为采莲之集云","dynasty":"宋","author":"李光","text":"秋来雨足溢方塘，华屋临流四面凉。风飐圆荷翻翠盖，水涵芳蕊艳红妆。淡烟难掩天真色，薄日时烘自在香。诗老未须讥琐细，解陪梅菊到冰霜。"}