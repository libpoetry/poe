{"id":"844018","title":"沧趣楼杂诗","dynasty":"清末民国初","author":"陈宝琛","text":"平生好楼居，亦爱数竿竹。收身及未老，随分得小筑。东牖延夏凉，南荣纳冬燠。有池亦有榭，蓊然翳众绿。奉亲是吾事，幸不藉微禄。十年欠美睡，一簟斯已足。醒来闻叩门，邻家荔新熟。水松枯何年？出楼各丈馀。有藤络至颠，生意故自如。春华而夏阴，其下回清渠。我新闸为陂，种菱兼养鱼。潮来如奔泉，流声夜窗虚。蒙密不见月，又疑风雨俱。梦回悄心魂，何减涧谷居。种竹恨不蕃，种松恨不大。看看竹成列，又盼松偃盖。微生耻求足，禅律况所戒。褊心更奈何，分别及兰艾。频婆近结子，凤眼红可爱。此木母手栽，落实怆不逮。封殖寄永思，家人勿剪拜。方山于我亲，鼓山是我邻。有诗辄送至，有酒邀之频。似喜无事饮，却怜无病呻。晚来喷层云，如兽如天神。刹那作万态，变灭无一真。我倦睨之笑，山意殊阎闉。开棂当荷风，香气日在袂。无花叶自好，花亦韵绝世。或以比君子，因之念吾契。芳华例一梦，苇荡邈天际。拒霜行且花，凉吹动岩桂。削竹为大榻，一僮负以趋。行就绿阴息，临流看浴凫。老牯浮鼻过，尔牧与之俱。荷箠各得荫，谑笑缘茭芦。吾亦忘其适，野风俄已晡。水蛙杂梵鼓，起立还斯须。退庵留片石，载归从桂林。有园在南浦，兵燹愁见侵。阿翁夙一见，积思极云岑。不图三十年，苞裹来江浔。有如久别朋，劫后交逾深。小子日侍侧，俨然父执临。故知彼亦寄，贵喻沧洲心。出门何所适，长岁具一舟。潮来月如盆，挂席恣溯游。群季已满载，无用更命俦。就网买鱼煮，棹入山影幽。鵁鶄四五双，惊飞过前洲。流连苦月促，潮亦不我留。后夜潮应宽，不知月好不？霜晨万橘林，璀璨世所无。凌寒有此色，忍命为木奴？春盘取可口，谁知终岁劬。剪繁钩其蠢，粪溉常忧枯。幸免厄秋飓，青青委泥涂。辇航日以广，倍价行远输。齐民有要术，自愧沟瞀儒。海滨不知冬，冰雪所罕到。岁华殿者梅，冷暖有特操。绕池十数本，挺干颇兀傲。今腊忽怒开，红白先后报。蜜蜂惯趁暄，亭午纷取闹。此心委幽独，将底餍汝好？妇话斜街春，漫持较花窖。"}