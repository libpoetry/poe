{"id":"220675","title":"滕子京以真籙相示因以赠之","dynasty":"宋代","author":"范仲淹","text":"泰山采芝人，吏隐清淮滨。金函秘实籙，奉之如高真。谓子有仙志，兴言一相示。叩头鸣天鼓，玉书粲然异。白云引轻素，朱丝闻灵篇。题云天实岁，传于任凤仙。兵火换九州，于兹三百年。非有灵物持，此书安得全。绿字起龙蛇，丹文挂星斗。六甲当奉行，百神乃奔走。密密天上语，忽忽人间有。与君置青山，解冠松桂间。服此上清籙，上清庶可攀。无为尘土中，草草凋朱颜。"}