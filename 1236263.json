{"id":"1236263","title":"海歌八首","dynasty":"元","author":"贡师泰","text":"黑面小郎棹三板，载取官人来大船。日正中时先转柁，一时举手拜神天。出得蛟门才是海，虎蹲山下待平潮。敲帆转舱齐著力，不见前船正过焦。大星煌煌天欲明，黄旗上写总漕名。愿得顺风三四日，早催春运到燕京。只屿山前放大洋，雾气昏昏海上黄。听得柁楼人笑道，半天红日挂帆樯。四山合处一门开，雪浪掀天不尽来。船过此间都贺喜，明朝便可到南台。千户火长好家主，事事辛苦不辞难。明年载粮直沽去，便著绿袍归作官。大工驾柁如驾马，数人左右拽长牵。万钧气力在我手，任渠雪浪来滔天。碇手在船功最多，一人唱声百人和。何事浅深偏记得，惯曾海上看风波。"}