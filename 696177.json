{"id":"696177","title":"慧花园杂咏","dynasty":"明","author":"罗应耳","text":"晴天一线午风疏，钓得秋江二尺鱼。去换松花三两斗，欲招閒客看葵蔬。晨起浇蔬路欲迷，偶将双屐向花蹊。桃源深处何人到，祇觉飘红舞大堤。兴来且自种桑麻，倦即逡巡问酒家。徙倚漫凭醒醉否，一床欹枕夕阳斜。风流月色过前津，剩有山泉绕四邻。来客麈谈经夜永，阶除清露湿衣巾。"}