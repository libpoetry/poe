{"id":"367412","title":"长亭怨慢·旅夜无聊，朱月槎孝廉有源出西泠歌女爱儿罗帕索题","dynasty":"清代","author":"黄燮清","text":"怕重检、啼痕妆晕。自别西湖，燕笺无信。剩有秋罗，那回玉臂淡相衬。酒唇斜掩，残醉后、馀香印。一缕一缠绵，问后约、何时才准。零粉。记星星点点，隔岁未全消褪。当初赠与，把红豆、细封离恨。到时日、汗灭尘缁，但珠泪、灯前偷揾。试折叠看来，总是相思真本。"}