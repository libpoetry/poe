{"id":"1109119","title":"得江西报六言十首","dynasty":"宋","author":"刘克庄","text":"大江已浪头白，中原未枣儿红。折北不愁春水，吠南何必秋风。巧发过如虿毒，困斗尤防兽穷。老种有骑河语，小姚无劫寨功。师整亦劲敌也，将能彼有人焉。国老可当十万，儿辈止消八千。石天祠有烟焰，游帷观亦腥膻。小龙子入于海，老仙翁飞上天。金骑越天堑至，水犀破雪浪回。儿单于鸣镝走，父令公免胄来。□弓已耕甫里，双旄昔牧宜春。虎过有残聚落，鹤归无旧人民。典午无蜀可也，孙氏画江守之。轻裘缓带自若，拔刀斫案不疑。芈姓公子哀郢，黍离大夫悯周。杜云野老潜哭，谷谓寒儒浪愁。四野有农复业，三边无虏游魂。作烘虱诗和友，把相牛经教孙。但见盈城盈野，谁能去食去兵。山东河北捲土，江右湖南失耕。"}