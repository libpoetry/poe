{"id":"465004","title":"如此江山 题白云远眺图","dynasty":"当代","author":"廖仲恺","text":"尺方矾纸丹青染，居然岭东形势。万壑龙绵，千寻练锁，谁遣江山如此。苍茫眼底。有多少荣枯，沧桑人事。野绿畦黄。依稀犹是太平世。滔滔浊流注海，浪花淘不尽。今古王气，日暝云寒，风翻叶乱，那更萧萧秋意。孙郎去矣。只目断鱼珠，几重烟水，天堑长存，恨阴霾未霁。"}