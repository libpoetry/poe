{"id":"504656","title":"徐仲仁以使君天上来六诗投赠遂歌山中人次韵答之 其五","dynasty":"明","author":"郑潜","text":"我本山中人，棹歌来九曲。閒乘驾壑舟，静爱隐屏绿。溪上石可渔，云边药可斸。岚翠湿紫霞，林霏散清旭。观风历闽峤，转觉叹羁束。苟禄耻素餐，疲民廪无粟。投閒分之宜，躁进非所欲。高岗可振衣，碧涧可濯足。孰云继辋川，庶以咏盘谷。诗成谢良朋，亦可敦里俗。"}