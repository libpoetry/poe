{"id":"657259","title":"题蒙泉葡萄卷","dynasty":"明","author":"庄昶","text":"古今万妙真无穷，飞走动植皆化工。葡萄杨柳几千卉，尧夫老眼观物中。蒙泉学士燕山杰，平生邵学王天悦。白头一睹甘州英，老痒欲搔搔未得。濡毫大叫扫不停，墨花一放三千城。须臾万纸各飞动，累累总是皇极精。相马无将九方处，不向骊黄论形似。要知花柳过前川，閒弄程家真意思。"}