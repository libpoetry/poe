{"id":"687279","title":"同王天初明府刘逊庵作圣茂才张肖筑太学饮王永泰山亭次壁间谢畹溪王华野二先生韵","dynasty":"明","author":"孙传庭","text":"台馆新晴动晚凉，凭虚揽胜引杯长。鸟鸣深树山逾静，花满平堤水亦香。作赋何人成往迹，登高有客擅清狂。酒阑兴剧仍更酌，枕藉空庭夜欲央。访胜重来问旧途，相?醉眼欲模糊。云归林壑全飞动，雨过烟村半有无。席地壶觞花作幕，跨山台榭石为衢。主人爱我饶幽况，指点溪前许结庐。"}