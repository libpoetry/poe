{"id":"609991","title":"赠张九岳秘书","dynasty":"明","author":"韩上桂","text":"银箭轻浮漏转沉，铜龙旦启地仍深。云移五色迎天仗，柳拂千条锁禁林。暖日彤墀辉鹭序，晴霄丹诏下鸾音。三朝故实劳询访，一代丝纶费讨寻。鸡树清辉人共羡，凤池秘远念常钦。自知金马能谐世，岂谓雕龙更苦心。汗血久推腾逸足，彩毛今拟映仙禽。珍同昆圃言言玉，价重荆杨字字金。坟诵便堪誇倚相，檄成何必让陈琳。奇文似绮应频制，大笔如椽可独任。寡和几人酬郢雪，赓歌此日叶虞琴。潘舆御后情能赋，沈带移来性喜吟。翠管讵从仙颖授，金茎翻向露华斟。不须羽猎誇胡骑，愿效千秋献宝箴。"}