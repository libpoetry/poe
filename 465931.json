{"id":"465931","title":"自题书画集三首","dynasty":"当代","author":"余菊庵","text":"慕艺竟成癖，辛勤六十秋。希同古所作，一较孰为优。狂草畅其志，雕虫敏以求。尚嫌閒静少，思共白云游。涂抹遣时日，丹青遂结缘。伴随珍笔砚，供养借云烟。逸格慕迂叟，浓皴参半千。性情仍有我，传统法先贤。藏家多耳食，名大价不论。劣品杂充椟，真材冷闭门。嗟馀少也贱，无佛自称尊。封笔从今始，人微何足传。"}