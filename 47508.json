{"id":"47508","title":"病眼作","dynasty":"明代","author":"刘基","text":"君不见昔日方相氏，黄金为四目。精光倏昱夺长庚，导者趋风观者肃。一朝竣事归有司，委弃尘埃同朽木。我生两眼粗能视，要探天根窥地轴。论价未止连城璧，傅声共推天下独。宁知用誉贵含章，鬼物由来阚高屋。三彭上谇三卢闻，乘时作衅何其速。吴回炽炭煎赤汗，灌注清扬发炎燠。赫如巨鳟出渊沦，褧若锦衣蒙绮縠。泪渍红桃浥露开，旂昏丹雀披烟宿。鹧鸪呼雨荔支垂，布谷啼山蓬蔂熟。雪深太白脒碧鸡，雾苦瑶台落黄鹄。自分衰年已无几，膂力卒单筋脉缩。春荣秋悴两茫茫，柳绿花红非所逐。天公若复可怜生，乞与寸光分粟菽。无劳指点某在斯，不用南阳潭上菊。"}