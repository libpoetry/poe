{"id":"1117778","title":"村舍杂兴五首","dynasty":"宋","author":"陆游","text":"冉冉年华速，昏昏睡思浓。废书心自愧，谢病客能容。雨急钟微度，溪湍碓自舂。可怜灯下影，随处伴衰慵。坚卧非由病，端居不是斋。世情元自薄，人事固多乖。晨饭炊稊米，宵行点豆䕸。昔人言可用，第一忌安排。白首返吾乡，功名罢激昂。扫除魔眷属，砭熨病膏肓。老圃勤供菜，蛮童解炷香。黄昏那用问，且喜日舒长。粥罢重投枕，灯残起读书。闭门常自得，作计更谁如。箭茁白于玉，棕花长比鱼。盘餐有此味，勿怪食无馀。游宦风波恶，还家日月长。厌烦思病忘，避俗欲阳狂。绝意功名会，收身翰墨场。著书吾岂敢，尚可述农桑。"}