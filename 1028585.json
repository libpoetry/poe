{"id":"1028585","title":"送使君给事常东轩先生","dynasty":"宋","author":"蒲寿宬","text":"锋车洛阳道，秋日旌旗光。松阴父老语，何计攀夕郎。南泉昔乐土，画戟深凝香。今为彫瘵区，盐米忧仓皇。一食不遑暇，众哺安能忘。时哉异真倪，心乎爱龚黄。报政未期年，丹诏飞十行。正阳初继离，化瑟方再张。岂无兰蕙丛，所思在孤芳。履声到星辰，泰阶列寒芒。眷怀赤子情，启齿玉帝旁。唐相有遗烈，至今留甘棠。"}