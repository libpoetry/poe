{"id":"431358","title":"浣溪沙 南京明陵春望","dynasty":"近现代","author":"王陆一","text":"樽俎谋官不定忧。艅艎东断海难筹。边声一味蓟门柔。行教地哀朱舜水，填词人吊李升州。传闻邻国玉笙修。谁使张元负汉多。单于台下即明驼。每依南斗望如何。昨夜东风楼咫尺，陪陵诸将剑摩挲。真闻铜狄一春歌。梦落中原大野春。何能神武望词人。拂花成怨怨成尘。宛转江皋猜玉佩，岧峣天阙起觚棱。千官随影问中兴。"}