{"id":"1253330","title":"吴子仁氏有斑竹杖藏之数年矣文彩烨然坚劲可爱近以赠仲温葛先生葛公得之甚喜登山临水之兴浩然不可遏也过余求诗为赋二律","dynasty":"元末明初","author":"蓝仁","text":"数尺长筇拄过眉，云痕雨点洒淋漓。托根霜雪生吴会，借力风雷起葛陂。石径携归花满地，溪桥閒倚月明时。野人素有游山癖，欲问仙翁借一枝。前得修篁滴沥斑，湘妃泪洒几时乾。蛟龙变化休临水，虎豹文章本在山。孤干自怜高节迈，虚心相倚暮年安。花村酒熟邀皆去，乌帽春风酩酊还。"}