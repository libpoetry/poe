{"id":"643095","title":"送人之京","dynasty":"明","author":"胡奎","text":"夜闻秋雨声，朝发盐官城。大帆夹双橹，长歌溯空明。始经语儿溪，渐次鸳鸯浦。手折芙蓉花，含情向谁语。吴江渺烟树，七十二峰前。三高祠下泊，酾酒晚凉天。望月垂虹亭，枫桥少延伫。寒山夜钟来，乡梦初回处。鸟啼阊门柳，鹿走姑苏台。笑指五湖水，鸱夷安在哉。且酌惠山泉，还过惠山曲。煮茶问陆羽，遗经有谁续。风波不可渡，竟舞扬子津。回车丹阳道，白日无停轮。长揖大茅君，丹霞满空谷。欲采松根苓，况乃严程趣。逶迤遵广路，浩荡观龙河。矫首丹凤阙，青云郁嵯峨。贤臣四方来，剧谈尧舜学。鸿毛遇顺风，脩鳞纵巨壑。夫子天机深，常有饥溺心。拟献金镜录，行陈大宝箴。拂拭镜中霜，登朝未云晚。怀宝固有时，勿念关山远。愿为瑚琏器，为君登庙堂。愿为松柏姿，为君充栋梁。西风吹苧衣，执手情何极。有使即寄书，无使长相忆。"}