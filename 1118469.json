{"id":"1118469","title":"闲咏园中草木六首","dynasty":"宋","author":"陆游","text":"剪刀叶畔戏鱼回，帔子花头舞蝶来。领略年光属闲客，一樽自劝不须推。麝香萱草移东郭，锦子葵花买上原。儿唤乃翁闲一看，欣然曳杖出篱门。一树山樱鸟啄残，悬钩半舍亦甘酸。儿童采得争来饷，应念衰翁舌本乾。绿侵小径蟆衣草，青络疏篱鬼带藤。未暇开编寻本草，且将名品问山僧。日高未办续晨炊，一碗村醅且疗饥。盘箸索然君勿笑，桑间紫椹正累累。仲夏园中百草灵，风吹露坼各青青。劝君办取金鸦觜，不问昌阳与豨苓。"}