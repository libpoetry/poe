{"id":"679174","title":"题江浚远晚翠堂卷","dynasty":"明","author":"守仁","text":"北风落木千山空，海城偶见江文通。自言老去才力减，文锦不与先时同。胸中雅蕴二三策，雄论傞傞剑锋白。抽簪早谢紫薇郎，待诏懒为金马客。黄柑林中屋数桯，翠峰如削开南屏。湖云散尽归鸟急，夕阳满山烟树冥。明年欲鼓鄞江舵，花外小舟须待我。高堂重说岁寒期，团露枝头看硕果。"}