{"id":"697461","title":"入新都访汪司马伯玉八首","dynasty":"明","author":"胡应麟","text":"芳时忽不乐，怅然思美人。美人天都上，宫阙何嶙峋。手把瑶华草，远寄越江濆。念欲往从之，弱水不可亲。愧无晨风翼，寤寐怀苦辛。轩车何皇皇，东下武林驿。冠盖罗长衢，嘉宾四面集。伊余实驽蹇，喟焉伤伏枥。一顾天闲空，高座倾四席。眷眷忘年交，惓惓在兹夕。欢言奉尊酒，既登君子堂。不惜罗衣襦，为君充下裳。宁辞入宫妒，亭亭理红妆。常恐朝露晞，欢爱不能长。中宵起房室，引领情内伤。峨峨弇山堂，美人在其下。脂车娄江涘，聊用息余驾。烨烨双飞龙，连城讵论价。咨嗟良宴会，朋旧半凋谢。三星烂河汉，钧天在广厦。欢日苦不足，愁日苦有馀。谈笑未及终，执手河山如。蒹葭阻长道，渺邈天一隅。殷忧见华发，岁暮空踟蹰。焉得抟风翮，送我来枌榆。百年迅朝霜，奄忽越与楚。郁郁琅琊坟，瞬息已千古。河清邈难俟，中夜频起舞。歧路安足论，暌离热肺腑。明发戒沙棠，维梢瀫江浦。西上新安江，危滩峻浮云。太函何巍巍，迥与上界邻。苍龙守重关，鹓雏日为群。美人坐金堂，一笑情内亲。悲来话亲故，气结不能陈。往事去莫追，来欢倘可续。金石诚匪坚，富贵焉所欲。平原十日饮，岁月苦不足。旨酒罗高堂，新声动丝肉。令名敝天壤，何事伤局促。"}