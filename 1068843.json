{"id":"1068843","title":"送王宾察院提点成都府路刑狱","dynasty":"宋","author":"张扩","text":"三峡占地崄，风涛涨高秋。君还席未稳，忽理上水舟。潭潭御史府，登用第一流。持斧亦间遣，平反要分忧。岷峨接家山，民瘼不待求。身从日边来，弹压西南州。风烟乱老眼，转觉诗语遒。平生补衮心，敢为衣锦留。赋归摩刀环，趣觐瞻前旒。会收岩壑姿，入缀鹓鹭游。谁云蜀道远，笑却万里愁。滟滪漫如马，莫作忠臣羞。"}