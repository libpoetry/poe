{"id":"434718","title":"柳城西闻蝉有感","dynasty":"金末元初","author":"王寂","text":"坡老放归舟系汴，惊听骡铎鸣北岸。文公岭外得京官，照蝎壁閒犹喜见。我今薄宦天一角，适以平反叨使传。柳城西路忽闻蝉，驻马久之增感叹。临岐凄咽固有意，似对乡人论牛面。吾庐环木夏阴合，聒耳长嘶吾每倦。安东地冷无此物，所以相逢眷还眷。晚风晨露汝易足，何苦叨叨声不断。商胡迁客泪横臆，落日穷途方寸乱。朱门砧杵快新凉，乞汝秋天从叫唤。"}