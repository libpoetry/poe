{"id":"730561","title":"纱縠行","dynasty":"清","author":"毛澄","text":"五更乌啼金井栏，画堂月落罗衣单。秃襟窄袖指瑟缩，机石似带银河寒。亳州松花江锦腻，蛟毫涩手冰绡乾。碧烟如纱摺蝉翼，络纬相怜对檠织。鬟溜钗倾时欠伸，停梭欲起倦无力。樱唇细唾红绒湿，珊枕幽啼窗曙色。深闺井井二十馀，为习轻纱嫁不得。昨日浣花行出城，城边江水玻璃清。玻璃江水多縠纹，縠纹自古熨不平。"}