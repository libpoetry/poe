{"id":"417315","title":"贺新凉 避寇泰和，病中两得晴梅馆自沪来书，谱此寄答三首 其一","dynasty":"近现代","author":"吕小薇","text":"苍莽西风里。却谁知、眼前景物，关山万里。犹是江南行吟客，暗数天涯知己。叹凋零、而今馀几。一纸殷勤凭慰藉，两三行。抵得盈千字。愁与恨，都勾起。病中情绪原难理。又怎禁、经春历夏，肌销神萎。亲椁未埋丙舍冷，哀彻流亡心肺。想魂魄、望儿归祭。有弟已分生死绝，任迷途不返惭人姊。书至此，肝肠碎。"}