{"id":"667614","title":"忆旧庐","dynasty":"明","author":"王廷陈","text":"今羁变节候，昔栖旷林丘。蘋风浣秋岸，花暄丽春洲。林端赭圻折，屋际玄雾流。抚景足自媚，寡欲罕外求。一朝婴尘虑，十年事远游。山中冷丛桂，海畔惊群鸥。龙性乖驯扰，鹤姿惬清修。初服怍久违，华簪欢早投。岩想偃荆扉，渚忭骛兰舟。倦翰飞屡憩，骇鳞逝无休。此语难俗听，探怀授良俦。"}