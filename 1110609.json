{"id":"1110609","title":"郡牧李侍郎生日","dynasty":"宋","author":"朱长文","text":"柱史仙翁旧指枝，生贤左右太平基。居留成就昭陵后，赐告从容故里时。筹策久为当世重，勋劳方受两宫知。欲祈天锡公眉寿，更过芳莲叶上龟。当年弧矢设门阑，英气钟于曲阜间。名覆金瓯新品地，香盘密印旧家山。腰边龟组光华动，膝下龙驹礼法闲。五福俱全谁跂及，流霞为寿日开颜。"}