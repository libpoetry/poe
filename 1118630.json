{"id":"1118630","title":"刘道士赠小葫芦四首","dynasty":"宋","author":"陆游","text":"葫芦虽小藏天地，伴我云山万里身。收起鬼神窥不见，用时能与物为春。贵人玉带佩金鱼，忧畏何曾顷刻无。色似栗黄形似茧，恨渠不识小葫芦。短袍楚制未为非，况得药瓢相发挥。行过山村倾社看，绝胜小剑压戎衣。个中一物著不得，建立森然却有馀。尽底语君君岂信，试来跳入看何如。"}