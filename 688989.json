{"id":"688989","title":"村居四咏为区封君赋 春日","dynasty":"明","author":"何其伟","text":"遁迹风尘外，萧然一古琴。鹍弦调雅咏，鸠杖为芳寻。兴逐潺湲淼，情陶蔽芾阴。尊开倾柏叶，抱膝独长吟。清和饶永日，骚雅重江乡。河朔衔杯剧，高阳引兴长。屐缘芳径湿，裳带茭荷香。坐石疏松荫，时闻奏鼓簧。萧瑟菊花天，高人足晏眠。长生惟药裹，时世傲桑田。三径逃名卧，一经课子传。封章驰汉室，丹凤五云翩。园林可自适，避俗结幽盟。帘捲青山暮，歌翻白苧清。杖藜看雪积，把酒听鸿鸣。服炼凌霜秀，梅花点鬓生。"}