{"id":"622509","title":"邗江秋月夜","dynasty":"明","author":"郭之奇","text":"斜日侵疏牖，溯流杨柳隅。晚风开夕照，转棹觅清酤。舟人厌其数，安知意所愉。澄江横素月，焉能独少吾。秋月临秋水，秋光入画图。月映秋如玉，水衔月似珠。珠玉相辉耀，惟当在吾舻。举目隋堤外，空使碧华趋。锦缆人何在，迷楼那可呼。我有紫霞想，不令素容孤。水月能相载，秋风亦并驱。皓魄依清景，应得洗心徒。深宵银汉落，还向此中俱。千年玄圃色，五夜共冰壶。"}