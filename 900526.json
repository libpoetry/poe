{"id":"900526","title":"再用前韵","dynasty":"宋","author":"张栻","text":"元化首万类，圣学极几深。有如亚圣贤，尚谨殆与淫。浅见仅一斑，欢喜不自禁。岂知天地全，于穆千圣心。嗟哉我学子，进道宜骎骎。立志务弘毅，异说毋交侵。仁端验发见，精微试探寻。超然见大体，皎日破重阴。重新邹鲁传，挽回韶濩音。当年不自勉，与物终堙沉。神龙倏变化，岂复顾泥涔。有来南山友，更唱共迭吟。群材欲封殖，杞梓看成林。慇勤劝学子，逆耳成良箴。"}