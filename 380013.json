{"id":"380013","title":"金缕曲·林秋园二十四桥醉月图","dynasty":"清代","author":"赵庆熹","text":"十里珠帘路。最风流，玉箫夜夜，玉人处处。身是三生狂杜牧，醉倒青尊几度。料唱遍、竹西乐府。豆蔻梢头春二月，问芳名、可记烟花簿。能几个，好眉妩。荒台一片琼花土。说当时，鸦锄耕出，宝钗双股。依旧雷塘风雨夕，闪闪凉萤无数。谁解照、宫中歌舞。江水自流儿女怨，只嫦娥、天上圆如故。明镜里，自千古。"}