{"id":"611223","title":"临江中秋篇","dynasty":"明","author":"邓云霄","text":"去岁泛园池，共掇中秋月。今当秋色半，倚棹江天阔。江天池水雨茫茫，水底骊珠一色光。南国仙舟看郭李，西江旅泊叹参商。江流去去秦淮曲，想像银蟾摇绿玉。怨入蒹葭夜正长，书稀鸿雁肠难续。蒹葭鸿雁不胜愁，惆怅嫦娥耐九秋。罗绮谁家秦女管，关山几处庾公楼。高楼急管宜秋兴，不及澄江如练净。鲛室迎潮泪满绡，湘妃抱瑟妆临镜。绡可裁衣镜可窥，镜中岁岁换容辉。淩空正忆鸳鸾侣，绕树还惊乌鹊飞。飞飞乌鹊天边急，风高露重铜仙泣。商妇何须红袖弹，迁人自觉青衫湿。江中碎月散流金，坐久凄凄玉露深。袁宏咏史无人听，枚叔观涛郁壮心。且按绿琴成苦调，更骑黄鹄觅知音。"}