{"id":"433138","title":"秋兴八首同念希先生作忘三存五","dynasty":"近现代","author":"郭风惠","text":"草折平芜叶陨林，无边秋气入萧森。黑风罗刹他年劫，白日幽州一霎阴。万户野烟怀古泪，孤舟夜雨感时心。绝怜邻女仳离梦，犹整铅华望槁砧。一角孤城几劫棋，衬农閒话杂欢悲。元戎开府刚前代，节度令封又一时。大泽龙蛇随水逝，名园狐免背人驰。紫阳鹿洞依稀认，落落儒宗有去思。月影昭阳古殿头，蛾眉敛怨扇捐秋。客星帝座当年梦，边月龙沙往日愁。台上黄金闻市骏，门前白水任盟鸥。一鸡何事啼长夜，风雨潇潇遍九州。塞衣欲绽想春晖，积恨如山禄养微。海上孤鸿方下顾，庭前大鸟未高飞。朅来京洛同游少，空遇邯郸与梦违。烂烂秋英慵不探，此身已为素餐肥。"}