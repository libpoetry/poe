{"id":"837780","title":"满江红·乙酉寒食，花气薰晴，万花呈媚，孤斋兀坐，良友不来，触景撩情，不能无感","dynasty":"清末民国初","author":"邹韬","text":"一剪东风，难瞒住、绿杨消息。竟任那、漫天铺地，烟痕狼藉。三日微阴才酝酿，夭桃苦苦催春色。更何堪、芳草忆王孙，含凄碧。良友远，空相忆。吟伴少，空相觅。把韶华如许，渐成抛掷。花气薰愁将化泪，柳枝绾恨慵无力。且自浇、杯酒祭诗魂，酬寒食。"}