{"id":"1210611","title":"杂言送刘乐二公","dynasty":"元","author":"魏初","text":"君看冀北马，逸足一展无九州。黄金络头亦不恶，要与八骏追真游。君看万里鹄，六翮搏清秋。安能只作梁上燕，衔泥附热空啁啾。吾家刘兄谁与俦，济物不减商川舟。吾家乐弟师前修，慷慨已识元龙楼。酒酣气张吐奇焰，霹雳堕地腾蛟虬。世间俗事不着眼，况复笔墨镌顽鲰。南风吹云动高兴，拿舟吸翠滦江头。江头去天才三尺，倾肝露胆皆公侯。乃知君家富贵本易取，落落不必工雕锼。我穷闭门秋水隈，买田无力耕无牛。墙根草色上阶绿，雨中破屋枝撑幽。不独人嗟我亦嗟，直以不愧消百忧。因君作别一大笑，始信寓说未易齐鹏鸠。"}