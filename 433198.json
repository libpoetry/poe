{"id":"433198","title":"惜红衣 将入楚作，用白石韵","dynasty":"近现代","author":"顾宪融","text":"送鹢回潮，教莺避日。一筝风力。拂拭春空，愁来两眉碧。红尘冠盖，谁解忆江关词客。岑寂。萍底旧沤，滞樽边消息。群芳巷陌。粉屐铢衫，闲欢乱尘藉。烟帆忽渺故国。洞庭北。料理楚兰悽调，付与雁奴亲历。更梦中纤手，低指大姑山色。禅味逃虚，雄心蹙日。浅消酲力。万变沧波，征衣黦愁碧。遥山暝赴，奈几树鹃声留客。魂寂。凉雨短灯，堕阿蛮香息。十年紫陌。何事狂踪，浮名一时藉。天涯咽念水国。路南北。强把一痕诗梦，归语白云寻历。怕宝筝楼下，悽损玉梅颜色。"}