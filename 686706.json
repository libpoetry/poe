{"id":"686706","title":"次白岩韵甲申除夕五首","dynasty":"明","author":"边贡","text":"前山云接后山烟，可道公归是偶然。霖雨出山知有日，入山亲纪甲申年。北窗閒卧读南华，出处吾生信有涯。五色晓云天子宅，一篱秋菊野人家。黑发勋名镜里看，紫宸章疏早辞官。閒心自爱商山曲，懒听人歌蜀道难。落落朝廷醉眼中，苦缘忧国愿年丰。老臣心事如工部，只有升沈迹未同。留公无计奈公何，外国中朝属望多。此日同为太行赋，几时重和庆云歌。"}