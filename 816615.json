{"id":"816615","title":"书边袖石诗集后二首","dynasty":"清","author":"曾国藩","text":"镌章琢句寻常事，激烈心情约可怜。今日词臣须颇牧，古来蒙士出幽燕。杨家忠义存三疏，孙相威名在九边。莫借文章追往哲，要凭肝胆报皇天。囗囗苦忆王仲宣，投簪浩荡卧江天。三年促膝从予坐，四海低头道子贤。北李南何各坛坫，枫青塞黑与缠绵。因君更逐停云想，望断襄阳落照边。"}