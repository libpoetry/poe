{"id":"92656","title":"饯洪帅张伯子华学尚书移镇京口","dynasty":"宋代","author":"杨万里","text":"周家天球祗一只，张家今有双白璧。前称紫薇後文昌，衙官二陆仆两唐。金章玉句迭清锵，天孙云机织锦裳。松心竹节争老苍，冰壶水镜明秋霜。若不见于湖先生掌纶綍，二典三谟缯一笔。君不见笃素先生立朝端，五臣十乱半武间。听履星辰践台斗，翻身凤池屈伸肘。梦入飞云卷雨帘，袖却筑岩作霖手。滕王阁上唐阿舒，春生秋杀震江湖。吏部未见张尚书，春生尽有秋杀无。江西十州百万户，父非姓召母非杜。也秪周人两句诗，岂弟君子民父母。又去南徐作好春，落霞秋水亦眉颦。南徐父老错欣欣，玉皇催渠转鸿钧。"}