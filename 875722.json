{"id":"875722","title":"述志","dynasty":"宋","author":"程公许","text":"仙曹寄江干，吏隐适吾愿。西轩馆梅友，屋老狸鼠觇。坐令高世姿，不耐尘网罥。殷勤数问讯，馀力稍营缮。八窗敞虚明，孤标对老健。伫立惨澹中，恍觉容采绚。天风发奇芬，霜月泼冷艳。官卑苟逃责，交淡日相见。冻摇哦诗吻，坚作忍饥面。痴顽信可怜，无取复奚羡。村醪未必佳，苦味且耐咽。洗盏寿亲尊，春和元不欠。勿竞桃李场，恐为吾友玷。"}