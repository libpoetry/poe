{"id":"309946","title":"望海潮·林莺酣昼","dynasty":"现代","author":"邓嘉缜","text":"林莺酣昼，镜鸾妍晓，蓬蓬春在红楼。小玉能言，文箫增韵，一般弄影无俦。底事费绸缪。只欢情深浅，私叩灵修。花好月圆，试寻玉折问方流。刹那几许春秋。数嫣红润绿，露迥霜遒。蝶梦寻香，凤钗卜吉，防他鶧䳇前头。生小不知愁。对一池春水，皱碧如油。甚事干卿，文窗窈窕拨箜篌。"}