{"id":"1235737","title":"高昌喜山近仁在江州为太常院使礼部尚书新其堂构各有名扁为赋三题馀未暇也","dynasty":"元","author":"吴当","text":"江上小堂仍种竹，浑如一棹住江间。芙蓉秋水三千顷，翠黛春云十二鬟。凤管制来新谱在，渔竿留得钓丝閒。牧羊庭远寒无树，裘马轻肥客未还。冥鶤化翮向南飞，栖息安危各有时。秋入梧桐晴影薄，寒通牖户晓光迟。青山是处瞻龙气，紫阁何年睹凤仪。自叹蓬莱常五色，上林曾宿最高枝。飞花如席拂庐低，不辨行踪径已迷。竟夕有书分户映，几年无榻见岩栖。秦关拥道难容马，汉节禁寒尚牧羝。曾忆钓蓑归旧隐，洞天高与白云齐。"}