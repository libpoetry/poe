{"id":"196729","title":"和胡文昌嘉禾篇","dynasty":"宋代","author":"陈元晋","text":"鄮山东翼帝王州，使君来自白鹭洲。下车三月课最优，赋辨不扰论不留。哦诗卧阁政令修，和声上畅天畀休。六丁下执旱魃囚，蛮琛航远归怀柔。向来疮痏稍稍瘳，雨应六月如膏流。月禾双穗来西畴，观者喜气同春浮。老父再拜千骑头，此帝所贲非人求。三边未靖哀虔刘。向来根本虑甚周。安得卖剑都买牛，丰年一饱百不忧。转头西风催敛揪，鼠雀亦觉欢啾啾。更令北望烟燧收，铁衣更戍休葵丘。富民有诏封千秋，我生谁叹谋生，艰难民事陈嘉猷。仙飞空白玉辀，霓旌来下风飕飕。手持五穟遗君侯，瑞图合命椽笔修。晋之东序方天球，连理木颂那得俦。午窗篆销金虬树，和公诗罢茶七瓯。"}