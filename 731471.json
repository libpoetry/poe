{"id":"731471","title":"耳聋诗为刘延清相公作","dynasty":"清","author":"弘旿","text":"医聋却说聋难医，公年七十听已迟。归根夙慧空五蕴，问谁更笑阿翁痴。兜元国中路识否，雷鸣蚁斗常纷歧。公今身历耳聋状，告余妙理徵新诗。初如闻秋蝉，缠绵断续鸣高枝。复如风涛走，大块噫气轰相吹。无弦之琴愔愔默默何所思，脱底之桶外视不改中已离。跫然足音至窗下，槃姗勃窣，但诧花砖之影纷䙰褷。客来晤面首方侧，言犹未及袖如先神怡。清歌妙舞仿佛知雅意，但见彩袖翩翻烂熳风前披。惟公丰采自不聩，矫矫海鹤争清姿。芸然群动息方寸，大扣小扣泛尔肆应无纤遗。台鼎赞谟略，黄阁调纶丝。西园东壁掌枢要，总持百揆，清毖庶狱臻咸熙。乃知所谓异人者，手口眼耳能兼资。琐屑外物讵为累，不聋于心心为师。明目达聪上正赖，规圆矩方公自持。君不见汉相张苍登百岁，年年社酒应莫辞。"}