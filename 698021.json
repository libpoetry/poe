{"id":"698021","title":"次韵宫词五首","dynasty":"明","author":"赵完璧","text":"宫柳垂垂露欲黄，西风吹冷妾衣裳。妾身宫柳难相似，咫尺东风入建章。昭阳殿里醉阳春，歌管风来夜夜新。错向台前怨颜色，施恩承宠不由人。疏钟夜半过长杨，歌舞争能得帝王。书卷笔床何所益，当年悔不事宫商。闻道仙幢下九垓，是谁巧引羯车回。慇勤学插朱扉竹，又恐君王缓步来。中使开扃晓一通，云车传驻上阳宫。黄莺唤醒残春梦，独对东风惜落红。"}