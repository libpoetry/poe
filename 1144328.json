{"id":"1144328","title":"越州歌二十首","dynasty":"宋末元初","author":"汪元量","text":"淮南西畔草离离，万楫千艘水上飞。旗帜蔽江金鼓震，伯颜丞相过江时。东南半壁日昏昏，万骑临轩趣幼君。三十六宫随辇去，不堪回首望吴云。一阵西风满地烟，千军万马浙江边。官司把断西兴渡，要夺渔船作战船。两峰云锁几时开，昨夜京城战鼓哀。渔父生来载歌舞，满头白发见兵来。秋风吹雨暗天涯，越鸟巢翻何以家。岭上万松都斫尽，西湖新路欲排叉。师相平章误我朝，千秋万古恨难销。萧墙祸起非今日，不赏军功在断桥。苍生恸哭入云霄，内苑琼林已作樵。打断六更天未晓，禁庭两桁籸盘烧。鲁港当年傀儡场，六军尽笑贾平章。三声锣响三更后，不见人呼大魏王。脱却黄袍心莫欺，魏王事业止于斯。孤舟走过扬州去，表奏朝廷乞太师。贾庙巍巍尽敕封，秦齐两国受恩同。木棉庵下无依鬼，合策麒麟第一功。集芳园里策奇功，丞相南行面发红。留得紫绵三百曲，风吹雨打并成空。群臣上疏纳忠言，国害分明在目前。只论平章行不法，公田之后又私田。甲子初秋柳宿乖，皇天无雨只空雷。正当七月初三夜，帝劝长星酒一杯。丝风毛雨共凄凉，燕子楼空恨恨长。今日客逢新酒熟，夜来春去落花忙。月夜湖歌歌正长，船来船去水茫茫。上塘歌了下塘唱，更唱吴王与越王。昨梦吴山阆苑开，风吹仙乐下瑶台。翠围红阵知多少，半揭珠帘看驾来。鳌山灯月照人嬉，宣德门前万玉姬。记得那年三五夜，快行擎驾倒行归。内湖三月赏新荷，锦缆龙舟缓缓拖。醉里君王宣乐部，隔花教唱采莲歌。年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。昔梦吴山列御筵，三千宫女烛金莲。而今莫说梦中梦，梦里吴山只自怜。"}