{"id":"4176","title":"灞东晚晴简同行薛弃朱训","dynasty":"唐代","author":"刘长卿","text":"客心豁初霁，霁色暝玄灞。西向看夕阳，曈曈映桑柘。二贤诚逸足，千里陪征驾。古树枳道傍，人烟杜陵下。伊余在羁束，且复随造化。好道当有心，营生苦无暇。高贤幸兹偶，英达穷王霸。迢递客王程，裴回主人夜。一熏知异质，片玉谁齐价。同结丘中缘，尘埃自兹谢。"}