{"id":"701454","title":"孙太守环山庄上对芙蓉","dynasty":"明","author":"黄廷用","text":"朵朵芙蓉碧水隈，不知今日为谁开。山人报道看花侣，唤醒花神迟尔来。一访幽栖眼倍明，花山山下水偏清。独游江上花饶笑，爱尔秋容似我情。生在禾江色绝奇，分明浓淡各相宜。若临妆镜人能似，肯惜千金一顾时。风飘落叶侵流水，水上名花独拒霜。谁识寸心终自见，偏于霜后压群芳。自昔名花羡牡丹，春风娇艳令人欢。若教植此沉香北，也得君王带笑看。山公每醉习家池，倒著接䍦马上骑。花月故留归未得，高山流水自应知。"}