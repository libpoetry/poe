{"id":"918124","title":"曾谹父约游南岩短韵奉呈","dynasty":"宋","author":"王洋","text":"南丰不藏善，逢人说南岩。南岩亦何好，造物秘此缄。烟云卬全提，松竹色半酣。去郭十里赢，守戒僧二三。乞身满一日，幽事亦可探。行客问征途，居者萦辔衔。萧条野店烟，夐静弥勒龛。念非尘外侣，谁分禅味甘。受佣作闲人，自缚亦可惭。于时日在房，山色染霭蓝。一径盘郁青，群峰列空嵌。吟泉计涓滴，瀹鼎消尘凡。端如常德静，可警疾步贪。扬镳出云门，回首怜烟岚。公其吐妙语，胜事须指南。"}