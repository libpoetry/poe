{"id":"163340","title":"过堂迂路登三学山李八百仙人道场","dynasty":"宋代","author":"程公许","text":"失脚尘土窄，谒归旬朔暂。迂径款名山，攀险得幽习。平川开霭杳，长江远疏散。驱车松柏阴，关户见日淡。楼居规制古，殿壁丹青暗。仙翁李八百，曾举陟霄汉。遗迹古未陈，见我若笑粲。灵液喷幽嵒，枯楠茁新干。黄冠肃延劳，绿茗劝浇灌。饥肠殷雷蛰，尘虑忽冰泮。碑阅唐隶遒，诗为处士欢。三生学精苦，一日升汗漫。我岂无宿营缘，心犹悯世难。思见甲兵洗，永自氈毳悍。王度式金玉，民劳拔涂炭。倏然一儒腐，不自省疏缓。强令事驰驱，终觉窘羁绊。何当脱屣去，吒迹烟霞伴。宫洞吟步虚，丹经严静观。太初以为邻，巧历那可算。松风天未来，为我发永欢。"}