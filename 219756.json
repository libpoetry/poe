{"id":"219756","title":"忆雍都·秦汉西都谁复加","dynasty":"宋代","author":"苏籀","text":"秦汉西都谁复加，茂陵赋笔大非夸。西瞻周道平如砥，南揖秦山翠削瓜。雷尾凤鬃蹄逸健，蝟髯黧面手高叉。兵微将乏初无奈，贼破功成近可嘉。飘泊荆吴最萧瑟，厌闻胡汉更纷挐。娱宾北榭忘忧酒，侍燕西川没骨花。纵被莼羹当羊酪，未谙舻舫忆骊騧。"}