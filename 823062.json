{"id":"823062","title":"梦横塘 次刘苕溪韵报辛子并寄休庵","dynasty":"清末近现代初","author":"赵熙","text":"月明千里，人坐空山，好风吹送琼瑟。煮药香中，看卫玠、天生英物。荷气生凉，麦秋含润，浪痕鱼没。笑春风鬓影，一点琴心，怎消受、临邛客。簪山白发词仙，洗贫家似水，冷透诗骨。布谷声声，知唤出、故人相忆。碧纱外、榴花胜火，笑比红裙最初色。且醉钗边，晋阳笳吹，只胡儿听得。"}