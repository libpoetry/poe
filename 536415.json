{"id":"536415","title":"拟古七十首 其三十 殷东阳仲文兴瞩","dynasty":"明","author":"王世贞","text":"群秀方谢朱，忽与玄冥迫。萧条在时寓，达者亦有适。木落鲜滞欢，枫留蕴明色。敛汎澄天根，回滋收地脉。辽空吐纤翳，青崖间微滴。兴至不尽觞，毋乃佳时掷。况我英公子，肃徒罗周席。密坐人起端，遴欢任所择。纾华起物胜，用壮缘酒德。窃冀燕然勋，敬为閟馀墨。"}