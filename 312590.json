{"id":"312590","title":"渡江云·木屏记题词","dynasty":"现代","author":"刘鹏年","text":"冤霜惊夏陨，飘零蕙质，红泪浣胭脂。检书灯影畔，匣剑龙吟，恩怨九泉知。钗分镜掩，怜暗损、飒爽英姿。频怅望、水残山剩，魂断杜鹃枝。雄奇。柳营画角，楚渚云麾。喜韬钤初试，谁更料、吞吴遗恨，呵壁题诗。西风薜荔悲莲舫，问故踪、烟霭迷离。幽梦远，凭听怒管哀丝。"}