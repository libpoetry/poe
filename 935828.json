{"id":"935828","title":"坐客有谈狄鱼眼眶之美者感叹而作","dynasty":"宋","author":"陆游","text":"黄雀头颅羞五鼎，狄鱼眼眶参隽永。两螯何罪蟹丧躯，一脔可怜牛断领。霜刀斫脍几许痛，公子方誇醉魂醒。物生怖死与我均，砧几流丹只俄顷。哀哉堂堂七尺身，正坐舌端成业境。豪华只可誇仆妾，报应那知类形影。世间扰扰何时了，一念超然差若颖。不妨瓦钵饱晚菘，更汲山泉试春茗。"}