{"id":"1080059","title":"寄计议弟张彦实钱元成夏庭列","dynasty":"宋","author":"吕本中","text":"远书来稍稀，叔也经月病。微官自拘束，归兴复未定。谁能相劳苦，颇亦奉朝请。安身子有道，可保在不竞。宁闻郑子真，肯待当世聘。张钱平生欢，未贵渠有命。旧交馀此人，岂减昔日盛。夏郎来几时，问学当转胜。高风陨寒梧，相助笔锋劲。同归定何日，不必有三径。相从说平生，保此一室静。"}