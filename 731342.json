{"id":"731342","title":"奉挽二十一叔父慎郡王","dynasty":"清","author":"弘瞻","text":"悲风无端来，朱炎生凛冽。咫尺紫琼岩，幽明顿隔绝。平生与我厚，古意相劘切。骚坛许联吟，绮筵时促膝。过从喜独便，欢娱难具述。百年似风镫，修短本难诘。所恨贤豪身，颓萎太匆卒。耿耿怀抱间，作恶那可说。哭声撼穹阊，哀哀耸毛发。痛定转生疑，迷罔坐一室。检点旧云烟，两㡠骊珠匹。讵知谆恳意，即此兆永诀。天朝笃宗亲，优诏蒙矜恤。叔其可无憾，而我转萧瑟。悲哉三友图，早见霜松折。宾客助凄怆，琴书防散逸。盖棺事则已，流芬凭史笔。物望俪间平，千秋高郁崒。"}