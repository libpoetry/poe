{"id":"173914","title":"蛛网·我观昆虫辈","dynasty":"宋代","author":"郭印","text":"我观昆虫辈，汝形亦甚微。吐丝织为网，元自有真相。团团肖车轮，巧妙出天机。事成坐其中，功力不浪施。羽飞才一触。罥挂定无遗。正缘有此生，谋食以疗饥。古先大智人，创作万世规。为民设佃渔，结绳乃效之。仲尼善词说，姑言取诸离。制器尚象耳，一一非妄为。"}