{"id":"889528","title":"和陈天予岩桂","dynasty":"宋","author":"吴芾","text":"乞身未遂归岩谷，满面尘埃慵靧沐。铃斋独坐更悲秋，喜见吾人驻车毂。吾人别久正怀思，一旦渴心还慰沃。天公助我作清欢，特遣仙花荐芬馥。万枝琐碎屑黄金，几树阴森攒碧玉。天然风韵月中来，颇鄙人间桃李俗。秋高气爽人意佳，衰病无悰惟我独。胡为却被此花恼，尽日檐前看不足。况是欣逢磊落人，远追渭钓并岩筑。须知天欲长吟哦，使向筠阳看修竹。见花落笔作长谣，灿若珠玑千百斛。我方触绪不自聊，得此细看还熟读。明朝人去花亦残，只把新诗时反覆。"}