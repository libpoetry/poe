{"id":"1119077","title":"梅花七绝","dynasty":"宋","author":"陈师道","text":"幽恨清愁几万端，故将巧笑破霜寒。落英收拾供骚客，秋菊从来不足餐。姑射仙姿不畏寒，谢家风格鄙铅丹。谁知檀萼香须里，已有调羹一点酸。林外啼禽自往还，风前诗客倚栏干。小园门锁黄昏月，耿耿幽姿半夜寒。清寒池馆静无尘，岁岁相逢似故人。任遣墙头疑似雪，欲教园主早知春。任教雪压色终胜，却要风严香更闻。江雨细时青子熟，闻名犹救渴将军。数点深藏碧玉枝，翠峰十二拥瑶姬。凭君说与凡桃李，彻骨清寒不解肥。月落霜严自靓妆，北风工为发清香。晚英数点辞林去，幽独无人为断肠。"}