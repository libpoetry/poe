{"id":"784866","title":"静亭再从兄见有蜾蠃负螟蛉者为他蠃所夺此蠃飞鸣弃去似有所憾赋五古一首见示因和二章奉答","dynasty":"清","author":"缪公恩","text":"螟蛉寄桑上，有蠃遥负归。他蠃夺之去，此蠃乃高飞。鼓翼有怨声，其声一何悲。蠃兮子勿悲，其故子未思。见夺因枝远，胡不谋近枝。蠃兮子勿悲，负子将何为。此语似不情，此意深可思。不见梁间燕，待饲常呢呢。一朝羽翼成，高举无归时。又不见雏鸡，逐群随伏雌。爪距少健强，相对生睚眦。二者非假借，情态犹参差。有子苟不肖，不如竟无之。慈乌天性少，反哺安可期。蠃兮子勿悲，负子将何为。"}