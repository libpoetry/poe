{"id":"640709","title":"渔荡行","dynasty":"明","author":"童冀","text":"永州江清稀见鱼，永民岁岁输鱼租。当年差官闸湖荡，尺水从兹起波浪。江滨湖岸多沙洲，一望不见天尽头。常时风色黄尘起，一夜雨声潢潦流。丈量绳引计顷亩，半抑编氓强分受。黄绫大册书入官，岁岁催粮烦甲首。大家有田无宿舂，小家寄食身为佣。年年逋负遭箠楚，俭岁惟闻□□□。□舟载粮输入仓，仓仓岁额常亏粮。君不闻道州鱼课年年足，当年闸课官不酷。"}