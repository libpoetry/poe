{"id":"816026","title":"百字令 题宗梅岑东原草堂","dynasty":"清","author":"曹尔堪","text":"东原何处，向宜陵南去，修篁低屋。别墅芙蓉娇欲语，露下晓妆新沐。远树平堤，杂花依砌，来往幽禽熟。孤树夕照，乱鸦栖遍乔木。中有才子闲居，牙签棐几，歌啸真清福。射策雄心浑似旧，陈亮暮年还读。抱膝吟成，曲肱睡起，好醉篱边菊。秫田耕罢，柳阴长卧黄犊。酒酣耳热，尽东涂西抹，生绡几幅。佳丽邗沟何处问，借得三间茅屋。郊外追陪，藕丝橙醢，欲就槃阿宿。幽香持赠，猗兰长在空谷。公等藻色敷腴，王宗酬倡，待剖珠盈掬。辨律孰兼夔旷妙，细听绿么声蹙。雁柱初调，鹍弦轻拨，秦薛扬州独。婆娑老子，无腔也裂横竹。"}