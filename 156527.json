{"id":"156527","title":"芋洋岭背闻雨声满山细听","dynasty":"宋代","author":"巩丰","text":"日未出扶桑，云犹屯海岳。宛是欲雨时，朝阴凛岩壑。霜林乱叶多，荏苒乾未落。飒飒满空山，细听微雨作。一叶初自吟，万叶竞相谑。就彼最高枝，相摩应宫角。燥响欲相凭，风来能领略。须臾不闻风，但听雨索索。是雨亦无奇，如雨乃可乐。风停味静时，雨从何处著。霜野物声乾，终带尘土浊。篷音非出虚，瓢音太伤朴。得似此声清，潇洒过笙鹤。天籁者非耶，夔襄不能学。"}