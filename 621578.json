{"id":"621578","title":"九歌 其五 感昔","dynasty":"明","author":"郭之奇","text":"遣思兮晴春，怡情兮夜月。问春月兮几何，曾雨风兮频龁。风及朝兮山鸣，雨连夕兮波蹶。飞玉峡兮泫淋，下金川兮冯㶿。已入眼兮凄然，矧予肠兮多愲。抚时地兮低徊，念伊人兮存没。一悼临江座师张紫波，过其地而有感也。一悼公车自从叔，于庚午冬是日是地相遇。挹洄水兮书哀，隐诸怀兮悾惚。憺吾舟兮容容，望西江兮浩勃。出钟陵兮故都，缆滕阁兮旧阙。西山雨兮南浦云，思古人兮坐超浡。彼一时兮此一时，今与昔兮波中汩。杳予胸兮曷穷，亦长流兮无竭。但有思兮在心，随所地兮惊骨。夜来梦兮魂飞，烟涛恶兮难越。晨枫振兮萧萧，晓莺啼兮矻矻。欲轻此愁声兮不闻，故来予枕上兮迷忽。"}