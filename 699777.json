{"id":"699777","title":"暮春即事十二绝","dynasty":"明","author":"郭之奇","text":"二月看看已破，三春嘿嘿微迁。不知宜叹宜惜，只合自歌自怜。偶逐溪群钓友，相从水际寻春。轻身燕子随客，偷眼蜻蜓避人。竹外青山泻影，樽前碧渚流清。无多烟景相接，一样风光共迎。春来海外天外，人在山间水间。此日馀芳暂假，明年一倍相还。红白诸花亦有，苍茫一水全虚。将携春色归尔，或恐山光妒予。人皆自谓人尔，我亦安知我谁。赖此三春作伴，置之一壑犹宜。往日当前自惜，回风几度堪悲。江南极目千里，海上移情一时。耐可狂歌度日，何须溅泪惊时。举头日月光近，在手乾坤嘿持。铁错空怜彼错，金昏未解谁昏。忧天不可天问，知世还从世论。几见高人遁迹，且随矮子观场。悲欢所听谁说，啼笑依然独忙。斯晨斯夕求心，以雅以南自吟。一室悠悠望古，孤怀渺渺殊今。数年加我无过，十载忧天自劳。欲向虞渊洗日，岂愁涨海飞涛。"}