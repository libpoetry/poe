{"id":"849837","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚 其六","dynasty":"宋","author":"王迈","text":"世人欲不死，焚香事大罗。死后欲超生，将身靠弥陀。个里不透彻，仙佛如子何。我素不持戒，焉能断腥臊。独有一寸圭，明白不可磨。学仙与学佛，此事付儿曹。"}