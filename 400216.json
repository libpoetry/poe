{"id":"400216","title":"烛影摇红 西塘杨柳，楚楚可人，酒外栏边，惘然兴感","dynasty":"民国末当代初","author":"朱庸斋","text":"醉眼初回，蓦然青到帘钩外。困烟梳月未成妆，犹是纤腰在。愁认临风旧态。几多时、芳华又改。晴漪浅镜，簇雪东栏，消他无赖。容易清明，陌头佳约应难再。夜来一笛正关人，不为重门碍。消息天涯枉待。梦魂牵、迢迢翠海。此时心事，欲说还休，空持罗带。"}