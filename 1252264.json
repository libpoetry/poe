{"id":"1252264","title":"莫春游赤松","dynasty":"元末明初","author":"叶颙","text":"桃源春晚落花深，仙子乘鸾去莫寻。地僻惟闻猿啸月，岩空无复鹤听琴。云遮不断青山色，风送还来翠竹阴。欲上丹山访遗迹，灶寒烟冷碧苔侵。牧羊人去杳无踪，欲访仙乡路不通。楼殿势穿云影里，笙箫尽断月明中。岚光点点流空翠，春色重重驻老红。日莫桃源重回首，夕阳香径锁春风。"}