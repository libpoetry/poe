{"id":"420921","title":"兰陵王 送精卫赴法兼讯璧君夫人","dynasty":"近现代","author":"林庚白","text":"月痕碧。沧海鲛人似泣。长亭近、休唱棹歌，只恐春声已难觅。江城又送客。谁遣梁鸿去国。君行矣，花外绿漪，凭共风帆送山色。云天远无极。剩倦侣凭栏，吹出玉笛。听风听水追行迹。怅曲终人杳，离樽犹满，拚教清泪堕瑶席。羁愁乱如织。堪忆。小楼侧。正海燕双飞，风送轻翮，巴黎到日荷花隔。值海上青鸟，问答消息。神州回首，念世变，待戮力。"}