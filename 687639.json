{"id":"687639","title":"七谣赠璞冈赵明府 孤高谣","dynasty":"明","author":"孙绪","text":"群哇向人争呜呜，雅音大吕声为孤。洪流四野钟波涛，远洲小渚形方高。假令郑卫无淫声，韶頀何由得雅名。下流沮洳无溟渤，岱宗华岳何突兀。濛濛乎，憧憧乎。吾虑其忒，人以为特。昔以为同，今以为崇乎。中州淇水来泼泼，介鳞无数沾涓沫。流入漳河愈觉清，临流谁识源头活。化作膏池一片冰，炎威都被清风夺。冰之清，贮玉壶兮凝水精。纤尘无地可附著，瑶池月色光盈盈。冰之寒，冷风积雪山纥干。乌鸱燕雀不敢近，沟穴深处藏狸貆。乞儿一任附炎热，仙人笑抚碧琅玕。往年盗如云，云生顷刻成氤氲。今年盗如雨，一齐清明还快睹。往年城市纷匕首，今年村落镕刁斗。风鸣犬吠总不关，夜夜黄鸡与白酒。衣毳衣，绾墨绶，严使君，慈父母。小民愆乾糇，健讼水赴壑。堤防犹恐溃，况乃轻排凿。年来讼牒纷如毛，朝呼夜捉声嘈嘈。省台部使等閒事，直叫阊阖干西曹。自从去岁冬十月，突隳灭迹喧声歇。仲尼贵明德，君子戒谋始。狡诬不敢尽无情，敢再强颜探风旨。空庭啼鸟和琴声，永日一帘清若水。豪强视法等儿戏，长揖长官捽胥吏。妖狐假得虎威归，犊麛鸡豚避无计。西风一夜明严霜，蒿莱杀尽妖狐藏。老稚相看笑哑哑，手指门闑谈庭堂。何为近来不见恶少至，裸身号叫堂中央。郭解死，齐民歌，鲁朱门外张雀罗。蝗莫飞，蝗莫飞，闾阎赤子方啼饥。蝗莫育，蝗莫育，田野青苗未成熟。汝飞漫天复育子，将使吾民骈首死。吾受命，吾专城，誓与吾民同死生。汝不尽灭吾不去，吾曹与汝元无情。手疮痍，面黧黑，郊原弥望黄云色。今年夏月久不雨，枯朽朝朝望天宇。使君俛首坐堂上，无言心念三农苦。古来仁覆称旻天，旻天忍不吾民怜。却恐民心百冤控无地，和风乖戻高阳愆。君不见东海湄，冤孝妇，三月亢旱成焦土。又不见政不节，祷桑林，自责片语天为霖。急寻案牒理故事，眼底纷纷拂人意。强将征役代他邦，忍朘膏脂媚大位。短章一骑飞红尘，任他郡臬怒詈台端嗔。一章犹自可，再章惊人心。三章四章语转峻，和风旭日成阴森。得请公移犹未下，行潦水溢漳流深。"}