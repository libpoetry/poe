{"id":"212234","title":"挽吴君与大夫","dynasty":"宋代","author":"黄公度","text":"吴侯大雅姿，妙龄饱经术。场屋早蜚声，囊锥颖立出。携书走帝阍，一第颔髭摘。夷途骋骏步，霄汉刷健翮。胸中万馀卷，未试二三策。谁知廊庙具，反任州县责。官小不自卑，直道酬平昔。爱民如爱子，忧国如忧室。恺悌疲俗苏，廉介贪夫律。至今遗爱地，籍籍数嘉绩。松菊动归思，尘埃辞吏役。挂冠神武门，高卧扬雄宅。追念平生为，秋毫一无失。桎梏谢轩冕，膏肓嗜水石。十载州府间，不见庞公迹。万事同甑破，百年过箭疾。呜呼老成人，忽忽就窀穸。丰碑存众口，馀庆有佳息。於公虽无憾，岂不为时惜。作诗遣哀情，诗成转凄恻。"}