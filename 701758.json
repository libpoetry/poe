{"id":"701758","title":"苍梧雨中和定斋二首","dynasty":"明","author":"黄衷","text":"南山欲雨渐云蒸，斋阁清愁病与仍。独鹤背人行且啄，两凫骄我睡相凭。风炉煮蟹聊供具，寒水罾蛟敢赞能。文字可娱贫亦得，烛花何夕对陈登。日晏东邻无饭蒸，西家绮席候云仍。山杯自爱当花举，江槛那堪趁雨凭。秋兴定知衰易减，世情争与懒相能。词场偶对陈平垒，得似刘邦困白登。"}