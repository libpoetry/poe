{"id":"693836","title":"浮丘八景 紫烟楼","dynasty":"明","author":"陈大猷","text":"一眺危楼倚碧空，山川形胜入鸿濛。远看漠漠烟云外，紫气长连八极中。丹邱开辟郭西天，太史高名北斗悬。晚沐赐钱今日事，公馀应见主恩偏。珊瑚元产自遐荒，涓滴擎来玉作浆。脩炼旧曾闻此地，灵泉清彻拟沧浪。翰苑名高执法台，华堂景胜若天开。群游白社瞻台斗，谁复翩翩倚马才。缥缈仙真去不还，犹馀玉舄在人间。餐霞知有长生诀，目断蓬莱第一山。炎荒东去有罗浮，门户朱明亦胜游。日月洞中饶紫气，丹台清绝此瀛洲。高轩飞举兴多豪，学士仙风振雅骚。瑶岛拾来香满袖，相逢犹问旧宫袍。孤亭仙侣许同群，子晋笙声海外闻。一自浮邱相遇后，缑山吹动九霄云。"}