{"id":"650268","title":"福禄兽歌","dynasty":"明","author":"金幼孜","text":"有兽有兽名福禄，逸态奇姿异凡畜。身高五尺力如虎，一日千里超骥足。奇文间错分黑白，毛质无瑕瑩如玉。目光瞳眬夹明镜，掩映玄云散朝旭。纷纷缟毳雪花寒，皓彩瑶光何炜煜。超腾迥觉长风生，一鸣解使百兽服。海南之国卜刺哇，乃有此兽出大麓。虞人致之匪羁绁，弗迫弗驱自驯伏。万里飞航度海来，天吴海若相参逐。山川处处流光彩，祥烟瑞霭飘芬馥。清晨导引献九重，从以玄犀与神鹿。乃知圣德被广远，航海梯山日相属。远人稽首贡方物，异瑞奇祥莫殚录。驺虞麒麟在灵囿，渥洼龙媒聚天育。愿将职贡写成图，一统华夷集诸福。吾皇万寿与天齐，圣德神功昭简牍。"}