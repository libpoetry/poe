{"id":"946318","title":"和孟阜老梅韵 其二","dynasty":"宋","author":"陈傅良","text":"望美人兮天一隅，薜萝为衣颠倒披。水竹隔我不可趋，今我搔首三岁馀。汉庭年少六七奇，须眉皓白来何为。我欲避寝问之道，安得玉貌生枯肌。长翁傲睨欲奋飞，沧江钓雪蓑笠攲。少翁顿挫蘖牙角，笑齿一粲知音希。樵家斧斤磨以须，过者万人人背驰。梅乎梅乎我非痴，持汝二老将安归。古来弱植刚不如，孰有妩媚为人嗤。君不见孤竹之管求孙枝，汝盍早定归山期。"}