{"id":"1003054","title":"选冠子","dynasty":"宋","author":"曾栋","text":"曙色开晴，轻飔敷暖，日影才经檐角。倦来芳径，且倚阑干，触地新愁粘著。长日如年，可堪恨雨丝丝，梦云漠漠。见鸣禽递响，乳莺梳翅，痴愁方觉。凝望处，初绿呈新，陈柯拆旧，忘了一春归却。不伤花老，只怕花开，解使朱须销铄。宝扇轻摇，乱抛花片教飞，迎风低掠。忍重携素手，骤觉一分瘦落。"}