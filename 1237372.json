{"id":"1237372","title":"顾德玉万竹轩","dynasty":"元","author":"黄玠","text":"日出尘未动，清坐傍疏帘。帘影带深竹，风漪摇四檐。花时甘澹退，寄怀在棋奁。举手属有念，食子乃久拈。壁间棕毛拂，窗下漆棐几。一尘飞不来，竹色净于水。宾退日更长，清风亦时至。兰亭脩禊辞，硬黄临茧纸。白日何促促，秋灯动华屋。所思浩无端，开轩坐幽独。凉月出东楹，琴声隔深竹。欲问弹者谁，童子睡正熟。江晚雪初集，翠竹声珊珊。晓超当南荣，飞舞万玉鸾。爱此不能去，岂知双袂寒。欲招丹渊子，写作图簇看。"}