{"id":"1054524","title":"一翁亭歌","dynasty":"宋","author":"邹极","text":"一翁亭高半空住，老健身轻若平步。昔约隐者招不来，今日招魂返何处。亭压峻岭出茂林，百里山水如镜聚。俯窥井邑在涧底，凤台狮子沈烟雾。豁然气象心胸开，阴晴异景天际来。巧思难穷画工笔，冥搜不尽诗人才。春归谷暖花卉乱，士女游嬉情烂漫。暑风清快秋思多，玉树琼楼雪中看。时时独上凭危栏，为爱孤松不可攀。百年天畀作伴侣，偃蹇肯落尘凡间。有时携琴坐松下，竹径虽扫门常关。风吹清韵月散影，家僮不至那知还。有时为招三两客，对松置酒味松德。坏梁栋挠彼小材，大夫自是粗官职。醉来摩松鳞触手，污松以官亦何有。许由洗耳常不嗔，伯夷饿死吾无取。登亭自负只一翁，四海退者岂我同。多缘失志畏罪废，往往养誉要王公。我由兰署出持节，按道适至亲庭中。亟遭大变仅存息，无复有意图勋庸。遂沥丹诚叩天阙，乞得真馆栖玉隆。岁馀尚厌仕籍在，抽簪解组颜犹红。是非荣辱自此杜，生事无忧付农圃。种蔬植果鸡鱼肥，日具宾庖式歌舞。斯亭最后得景多，百年过半能几何。经营土木亦可止，尽取此生适而已。"}