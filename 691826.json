{"id":"691826","title":"渡汉五首","dynasty":"明","author":"李梦阳","text":"好游良有殚，今朝竟言归。汹汹舟下涛，乱之将畴依。异途各为趋，同木相随飞。遹观千仞禽，谁复瞻其辉。万事虽贵豫，数极谁竟猷。朅来弹我剑，且复三河游。迤东望濠梁，嘅言怀庄周。黄鸟孰兴篇，枌榆乃见尤。于心怀佳山，背之每自顾。相逢鲜久要，那得不念故。塞翁罔忧马，马归人始悟。游女非召南，千年没贞素。霖雨濡我轨，寒潦河滔滔。坟亩畯徒悲，汉流怒洪涛。思美叹晨夕，欲济难容舠。限隔岂固逖，踟蹰为谁忉。闲登古樊城，回望岘首山。鴳雀跃寒蓬，畴念朱岑翰。小人竞锥刀，羊子乃探环。智愚固生性，融晦靡我叹。"}