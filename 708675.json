{"id":"708675","title":"花犯•夏夕闻隔楼弦弄有感","dynasty":"明末清初","author":"沈谦","text":"簟波平，残灯半灭，三更梦初醒。两眸炯炯。见斜月穿窗，閒弄花影。蓦然坐起罗衣冷。隔楼笙管竞。遥想像、翠帘红烛，空房真寂静。回思少年爱追凉，槐阴携艳质，香肩曾并。消薄醉，记亲煮、凤团双饼。歌懒奏、笑垂素颈。今隔着、银河千万顷。都不道、那时轻诺，海榴花外等。"}