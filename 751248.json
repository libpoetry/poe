{"id":"751248","title":"舟中读阮太傅重刻西岳华山碑拓本","dynasty":"清","author":"谭宗浚","text":"帝临高居奠八维，兑位所宅金神司。厥有华岳崔以巍，林巅谷越相蔽亏。群峰刺天白差差，泄云不散阴雾披。荒霾陡绝人莫窥，升降灵?嘉颖滋。福庇黎庶除疠疵，在昔炎祚朝政隳。浮屠媚鬼兴淫祠，诅祝妖惑崇祥禨。况兹岳渎尊神祇，宜有翠琬铭丰碑。陈留徵士鸾鹤姿，博赡渊雅工文词。真迹妙绝时人推，群龙宛宛出水嬉。五采凤羽垂缡褷，想当落笔纵横时。腕力袅拄如悬丝，偃仰回复无不宜。千年巨碣争护持，剥蚀青翠蟠蛟螭。宝光迸射来天墀，上掩奎宿腾斗箕。帝曰斯宝诚绝奇，六下下取雷电随。地媪摇撼惊莫支，人间传拓嗟渐希。三弖同异纷差池，琅环馆主持使麾。倩工摹刻重补治，缜密方劲争毫釐。益以别本全无遗，若金镕矿玉泯玼。嗟哉隶法明季衰，破列轨范争{亻爪}离。国朝媕雅多大师，远溯秦汉卑献羲。竞辟阃奥开藩篱，末流泛滥吁可?。体制诡越遗絷羁，或乃丑拙兼斜欹。方若画屋圆穿锥，俯趋鼠穴遗坦夷。刻画西子成戚施，古法渐邈谁复追。此碑摹刻时代迟，朗若刮目黄金鎞。惟川有涘山有基，正谛在是奚外歧。况今廿载兵尘驰，潢池盗弄烦鞭笞。啸聚妖丑藏魅魑，文选楼前劫火悲。汉原秦畤多旌旗，朱门贵邸罗尊彝。亦复散佚随仆厮，深山陵谷安可知。他时岁月随迁移，购此或亦千金赀。我闻岳庙临西陲，磶铭壁画镌厜㕒。何时赤手携毡椎，搜剔榛莽穷险巇。或有铭碣前代垂，与此合卷装琉璃。平生宿愿难遽期，侧身西望长嗟咨。"}