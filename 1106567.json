{"id":"1106567","title":"和郭子应二首","dynasty":"宋","author":"王质","text":"出门吹面已薰风，春在垂杨惨淡中。我辈不须悲聚散，此江元自有西东。日暄波暖鱼苗出，雨润泥融燕颔丰。尚可淹留成一醉，引杯说剑未输公。北窗睡起复西窗，心事悠悠付枕囊。日静无人惊燕雀，野青随意卧牛羊。愁中故自伤游子，别后还应忆漫郎。万里梅边寻斗米，夫君身世亦遑遑。"}