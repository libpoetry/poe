{"id":"835821","title":"氐州第一 题张文襄龙树院召客七札册","dynasty":"清末民国初","author":"吴重憙","text":"万柳堂空，寺余夕照，益都胜迹难掩。提倡诗骚，主持风雅，滂喜抱冰领管。招邀古寺，交舞处槐龙翠满。楼好翰山，簃偏近水，群仙萧散。于今蔓草颓垣晚。那复见旧时池馆。更马郑应刘，苏辛欧赵，同付云烟。眼望前尘尘已渺。莫论头长簿短。病榻维摩伴伊谁，炉香茗盌。"}