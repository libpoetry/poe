{"id":"641631","title":"蜡月十日大雪有怀去年在会诸友时临清已死","dynasty":"明","author":"董纪","text":"去年西郊三日雪，故人满眼情欢悦。相邀不愧竹兜寒，酒后酣歌耳还热。今年西郊雪又飞，故人故人胡不归。公冶缧绁竟何罪，蓝关去马音书稀。临清官閒陶谢流，造物乃与人为仇。延陵欲挂树头剑，不知何处寻荒丘。此时尽为丰年喜，我思故人愁未已。忍向今年说去年，未必明年更何似。"}