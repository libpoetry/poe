{"id":"422955","title":"比那莲山杂诗四首 其三 西班牙桥上观瀑","dynasty":"近现代","author":"汪精卫","text":"翠岩碧嶂相周遮，远看瀑势如长蛇。下驰嵚奇荦确之峻坂，又若以风为马云为车。苍崖崩摧大壑裂，峭壁削成愁崭绝。惟馀怪石郁嵯峨，错落水中犹杌陧。石齿咽波波不定，沸白渟蓝纷复整。浪花蹴起入长空，散作四山烟雨影。轻烟细雨微濛中，熚然受日横长虹。行人拍手眼生缬，馀光反映松林红。据石临流自欹侧，断桥小树如相识。瀼瀼零露洗肺肝，淅淅微寒生鬓发。由来泉水在山清，莽莽人间尽不平。风雷万古无停歇，和我中宵悲啸声。"}