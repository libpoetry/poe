{"id":"694596","title":"风入松 秋怨","dynasty":"明","author":"陈霆","text":"宝钗半脱鬓云松。瘦影怯西风。屏山似近阳台路，片时里、幽梦相通。眉黛颦残宫绿，泪痕揾透香红。小窗锦字背人封。密意寄重重。归期未准惊秋老，黄花淡、离恨偏浓。日暮断云鸿雁，夜寒疏雨梧桐。玉京曾记擅风流。丝竹按梁州。秋波娇滴春山淡，金莲小、肢体轻柔。妆就乌云满镜，舞余红锦缠头。繁华一去竟难留。门巷不堪秋。雕鞍游冶归何处，相思梦、空绕秦楼。肠断塞鸿北去，伤心江水东流。"}