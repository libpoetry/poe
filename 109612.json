{"id":"109612","title":"蔷薇诗·绿影覆幽池","dynasty":"宋代","author":"李从善","text":"绿影覆幽池，芳菲四月时。管弦朝夕兴，组绣百千枝。盛引墙看遍，高烦架屡移。露轻濡彩笔，蜂误拂吟髭。日照玲珑幔，风摇悲翠帷。早红飘藓地，狂蔓持蛛丝。嫩刺牵衣细，新条窣草垂。晚香难暂舍，娇态自相窥。深浅分前后，荣华互盛衰。尊前留客久，月下欲归迟。何处繁临砌，谁家密映篱。绛罗房灿烂，碧玉叶参差。分得殷勤种，开来远近知。晶荧歌袖袂，柔弱舞腰支。膏麝谁将比，庭萱自合嗤。匀妆低水鑑，泣泪滴烟{上雨下斯}。画擬凭梁广，名宜亚楚姬。寄君十八韵，思拙媿新奇。"}