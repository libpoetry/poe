{"id":"1067372","title":"喜雨","dynasty":"宋","author":"谢薖","text":"涉冬无一雨，玄冥阻骄阳。上田尘沙飞，下田蒲稗荒。锄犁不入土，龙具挂壁墙。村居巷无井，抱瓮汲长江。汲多恐流绝，无以饮牛羊。昨宵天意动，浮云霾月光。洒然润物功，洗苏及枯杨。先帝剑弓冷，小臣涕泪滂。属闻建中号，讴歌腾路傍。雨从膏泽沛，风与和气翔。山林独何幸，预喜沾稻粱。尚能赋时雨，激烈歌阜康。"}