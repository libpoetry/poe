{"id":"556599","title":"五子诗五首 其二 李中郎攀龙","dynasty":"明","author":"梁有誉","text":"大雅日已远，斯文竞驰骛。如何舍周鼎，淟浊宝康匏。李生奋东海，深湛托毫素。弃世吾不为，荣华吾不慕。智用修绠级，道由斲轮悟。荒哉千载心，希声在韶頀。刻商杂流徵，众耳信惊怖。悠悠复何言，邯郸踠其步。浮沉将安之，岁月不我顾。汉署共遨游，相期保中路。璚佩纷偃蹇，美人恐迟暮。八极自挥斥，先民有遗度。"}