{"id":"490452","title":"哀湛秋江","dynasty":"明","author":"朱朴","text":"瓶锡江湖三十年，姓名遍与诗流传。山中老屋裹薜荔，一爨累月寒无烟。采辑盛音仍绣梓，行道参禅了生死。身事忙如风外云，心情淡若江头水。翩然踪迹归乎来，维摩示病销筋骸。一龛寒月锁委蜕，三昧热火烧成灰。老我交游痛凋丧，不解吾师脱凡相。肠断吟魂何处飞，也应只在秋江上。"}