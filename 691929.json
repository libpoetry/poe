{"id":"691929","title":"拟唐人送宫人入道二首","dynasty":"明","author":"李濂","text":"苦忆仙人萼绿华，乞身遥入太清家。向来写恨余红叶，此去行踪有碧霞。学道晚依新药灶，洗妆朝弃旧菱花。玉笙不作昭阳调，缑岭闲吹月影斜。蚤承丹诏入华清，却戴黄冠出汉京。箫谱好传秦弄玉，炼师初拜许飞琼。衣沾别岛朝霞色，梦断长门夜雨声。十二层楼何处所，芙蓉花外是仙城。"}