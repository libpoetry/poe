{"id":"754887","title":"留别弟妹","dynasty":"清","author":"张䌌英","text":"聚首既云乐，每忧分手时。分手忽在即，离思何可支。堂上白发亲，容颜日以衰。大人虽强饭，辛苦独自持。慈母况抱病，常藉药饵资。荏苒卅八年，骨肉长相随。一旦欲暌隔，恋恋不忍辞。视彼投林鸟，回翔绕故枝。嗟余独远行，何日重牵衣。举头见明月，哑哑慈乌啼。溪流为呜咽，花影亦离披。弟妹设酒筵，殷勤劝一卮。举盏属弟妹，挥泪重致词。游子日以远，亲心日以悲。承欢慎朝夕，步履谨持维。亲身日以康，子心日以夷。千里虽去远，魂梦常相依。丁宁再三属，不必问归期。努力事高堂，慎莫说相思。"}