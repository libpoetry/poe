{"id":"868733","title":"陈伯明建读书堂于仙都岩盖缙云最胜特处市书名田役大费巨当用众力一家不能专也余为作仙都行以坚其成","dynasty":"宋","author":"叶适","text":"东莱龙川师道起，一时话言犹在耳。我辈勤苦常刳心，后生懒惰自迷已。闻君相取黄帝乡，石简中间稳上梁。搜翘索楚寻旧学，关雎师挚声洋洋。书惟见多参互解，食要良田宜广买。俚翁有语人未知，酱里投盐事终在。君不见衡庐岳麓天与灵，达士必垂千载名。山高海深产奇物，他年古文屋壁出。"}