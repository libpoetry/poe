{"id":"1130712","title":"偶成","dynasty":"宋","author":"韩淲","text":"酒亦逢人饮，诗须任我吟。短长徒有兴，醒醉盖无心。烂漫欢中趣，幽微得处寻。佳时思共赏，良夜忍孤斟。惜气思仙伎，因心理佛书。心安何所觉，气积本乘虚。造化融成后，神明主宰初。纵疑摩诘赘，未信洞宾疏。出处升沉地，中年付短歌。世情时转变，人事日销磨。荡寇声虽在，平戎意尚多。山空流水急，啼鸟下烟萝。"}