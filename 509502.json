{"id":"509502","title":"佥都御史吴公舆璧巡抚广东甫一月朝廷以两广事不归一仍命予总督两广军务兼理巡抚舆璧得代回途次会别书此寓期望意","dynasty":"明","author":"韩雍","text":"萍水相逢总宦游，我来君去两悠悠。喜君已释千钧负，老我重添万斛愁。八座定知虚席待，百蛮行见望风收。江湖廊庙皆心事，且放忧怀一劝酬。"}