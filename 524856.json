{"id":"524856","title":"辩蛤和泾川公","dynasty":"明","author":"顾璘","text":"渔海穷潏泬，猎山历㟏岈。生人胡多劳，养此六六牙。圣哲著礼经，细不遗蚁蛙。食鼋不染指，因以倾厥家。末俗贵珍异，载籍纷喧哗。美哉尔石蛤，奚免网与叉。黄鹄终见炙，安可矜高遐。修胫雪长荇，腴中剖团瓜。烹以实下豆，亦慰宾筵嘉。南荒盛虫族，大者蛇与蟆。琐细及百种，射影兼含沙。食者苦呕泄，伤者困疮瘕。例举混美恶，颇笑昌黎差。幸蒙匕箸赏，重以褒辞加。河豚自此贱，况复论鱼虾。"}