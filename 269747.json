{"id":"269747","title":"踏灾行·自夏徂秋兮","dynasty":"清代","author":"宋永清","text":"自夏徂秋兮，旱魃为殃。泉涸烟生兮，海沸如汤。五谷已萎兮，不舞商羊。桑林输诚兮，四野张皇。终日劳劳兮，步祷上方。携老扶幼兮，百里相将。层峦共望兮，风伯无良。浩浩皇天兮，不我之伤。连年抗旱兮，民何所藏。哀哀穷黎兮，家无稻粮。务穑劝分兮，犹藉官仓。乞籴邻邑兮，幸歌太康。荒政十二兮，务去欃枪。实余凉德致此兮，敢怨彼苍。"}