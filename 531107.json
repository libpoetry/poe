{"id":"531107","title":"赋得灵岩阁送余懋贤","dynasty":"明","author":"杨慎","text":"青衣江水青枫林，灵岩楼阁冠灵岑。鲸音晓彻三峰静，渔唱霄连五渡深。三峰五渡招提景，双林八水氛埃屏。花雨诸天白壁云，松风六月丹崖冷。丹崖白壁上清虚，石窦云龛缥渺居。玄度每过支遁室，陶潜常醉远公庐。子别灵岩岁初改，早见声仪动江海。仙舟玉节下清泠，烟峦霞屿生光彩。岩前落木秋纷纷，楼下澄江静练纹。登临定拟汤休作，好寄新题向碧云。"}