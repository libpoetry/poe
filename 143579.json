{"id":"143579","title":"春城曲·柳花吹雪香满帘","dynasty":"宋代","author":"刘涣","text":"柳花吹雪香满帘，南园草烟迷绿纤。素纱软屏隔春梦，金翠眉心团小凤。指怯调笙学莺语，度曲不成臆酸楚。却把巫山一段云，剪作春衫寄人去。东邻郎君马如雪，青锦短鞯裁杏叶。背人骑过为谁羞，银黄小袍醉眼缬。花貌越娘秋鬓薄，蛾眉学画初三月。"}