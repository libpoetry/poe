{"id":"1111225","title":"明日欲对通夕不成寐枕上赋墨梅诗还契师宿逋","dynasty":"宋","author":"许及之","text":"师住一庵几何年，山深更过灵隐前。遗我江南几张纸，中有寒枝真契禅。胸中扫除烟火食，笔端洗涤苍苔痕。立雪家风真第一，我欲著句今忘言。苍颜幸没黄尘里，清梦忽堕孤山涯。处士桥边卷蓬相，痴儿莫讶得香迟。昔看滩头印明月，今观海底拾玄珠。自从迦叶天机浅，不但花无笔亦无。春风不逐花光老，心印自传圜契师。师能写出梦中梦，我却吟成诗外诗。"}