{"id":"831596","title":"次韵和绍尧短歌行","dynasty":"清末民国初","author":"林朝崧","text":"神龟长介族，性灵寿亦长。一朝落人手，桑火来见伤。蜉蝣虽微细，羽翼善飞扬。朝生暮自死，数尽非人戕。横目之民亦裸虫，谁云赋命人独丰？君不见汉、魏、六朝好男子，地下长眠呼不起。又不见神禹九州不长在，大半桑田变成海。滔滔万世迭相送，我今不乐将何待？"}