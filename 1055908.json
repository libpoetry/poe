{"id":"1055908","title":"大雨","dynasty":"宋","author":"李之仪","text":"向晚云骤合，雨点如车轮。入夜势转暴，对面语不闻。初疑坤轴裂，渐觉河海翻。倾注恣豪放，沟渎莫吐吞。平地忽五尺，呼叫均四邻。下堰上辄隙，东塞西遽奔。一身应百给，坐卧不得申。旦自秉锸刀，彳亍意已昏。念兹嗷嗷农，拱手过一春。入夏又将半，寸苗无宿根。祈祷备众伎，杳杳天九阍。饥殍漫狼藉，极目无烟村。及此滂沛泽，一洗疮痍痕。劳我敢有词，故喜气已温。置酒会宾客，耕辍翁语孙。尔年非可期，我责亦粗伸。欲赴固踊跃，感慨扃重门。"}