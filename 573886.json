{"id":"573886","title":"读杨君谦和雪诗次韵寄之","dynasty":"明","author":"邵宝","text":"秃豪一扫繁枝叶，咏雪诗成淡于雪。眼中作者吾君谦，后出辞高意尤绝。直追坡老千载上，我辈不觉腰罄折。看君风槩有如此，当知此制难磨灭。愧我浅薄曾效颦，把笔对君如或掣。便欲索君书一通，大卷珍藏饰文缬。文章所贵自己出，下此纷纷徒琐屑。浑然元气未雕凿，言外风神亦飞瞥。知言未敢轻自许，和篇聊致评诗说。他年大作禆雅颂，磨有贞珉镌有铁。"}