{"id":"374535","title":"贺新郎·三落冬冬鼓","dynasty":"清代","author":"蒋士铨","text":"三落冬冬鼓。记今宵、十年师友，剪灯而语。酒映须眉人欢喜，那更三星在户。簿醉也、平生堪数。廉让泉清曾共饮，古之人、默默心相许。荼与荠、孰甘苦。茫茫何处吾乡土。念江南莺花风月，可成宾主。介母莱妻同此愿，促买半山荒墅。偕隐者、久安贫窭，仕宦人生须自量，再因循、可有丝毫补。难道是、匆匆去。"}