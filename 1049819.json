{"id":"1049819","title":"赠张御史","dynasty":"宋","author":"郭祥正","text":"我爱张御史，酒船打拍浮。欲邀天下贤，尽向酒中愚。世人虽饮酒，只知酒味不知酒意胡为乎。又闻夜归东海头，抚掌唤月当金壶。须臾虾蟆蚀月黑，公起磨刀代天诛。虾蟆吐月入地走，玉兔还家，桂树不枯。公方醉卧，嫦娥惊呼。且语东方苍青龙，迟迟推出赫日车。自然月光不灭，公饮不彻，是时应笑高阳徒。"}