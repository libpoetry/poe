{"id":"834255","title":"高阳台 其一 上巳日紫帆同次香、敦甫江岸踏青，赋此调寄余古欢阁，即用原韵答之","dynasty":"清末民国初","author":"易顺鼎","text":"寺顶鹃红，湖唇鸭绿，惊心此日重三。瘴国山多，层层裹碧如蚕。十年几赋燕台句，早箫街别味慵谙。怎春深、惯试离悰，水北花南。柔波照影词仙六，正蘋香夹坐，松吹分谈。有个愁人，鹦林扫地差堪。自怜不为听钟到，把禅天风信来探。两边情、鸥雨跳沙，蜑月飞岚。"}