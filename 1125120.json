{"id":"1125120","title":"和王定国二首","dynasty":"宋","author":"晁补之","text":"可怜好月如好人，我欲招之入窗户。人言明日当大暑，君看繁星如万炷。想君映月读书时，清似列仙臞不肥。我正甘眠愁日出，朝骑一马暮还归。还朝便与山水疏，只有此月随吾居。莫论人隔十日面，犹胜犬传千里书。清虚有物濯烦暑，藤床对月如对雨。赋成鸿雁入周诗，未觉宣王似吾主。"}