{"id":"846305","title":"念奴娇 侄庆叔五月十七","dynasty":"宋","author":"无名氏","text":"垂弧纪节，正尧天日永，蓂飞双绿。岳渎钟灵来瑞世，孕出精神冰玉。九曲溪山，一船烟雨，物外谁拘束。钓头香饵，只愁牵动周卜。好是红藕池边，双房毓秀，瑞霭浮昆轴。记得君家流庆远，几见祥开陆续。来岁花时，西湖十里，叶映恩袍绿。竹林小阮，不妨傍借馀馥。"}