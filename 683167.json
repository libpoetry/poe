{"id":"683167","title":"胥门与方昆山思道","dynasty":"明","author":"方献夫","text":"病思日忽忽，归舟不停桡。经途亦何远，所遇复寥寥。昨日许市头，郑谷有深邀。今日胥门下，俟我昆山轺。此会良几何，为子淹崇朝。一语终薄日，孤灯复连宵。愧此平生怀，落落应难调。对子若有合，由然慰无聊。嗟载未竟言，一别不可招。风尘日以满，关山日以遥。谁能御天风，觅我于西樵。知子日已久，今朝始相识。会面良不易，开心复何惜。谢子亦好怀，超然与世隔。平生抱肺肝，倾倒恐不亟。愧我何所言，无以慰悃愊。功名自古难，所忌更孤植。文字费精神，戒之在无益。六籍皆通道，贵乎知用力。学而不知本，悠悠竟奚得。原泉自不已，四海乃其宅。日月本有明，容光尽生白。斯道固难言，多言转棼惑。行行勿复语，愿子崇明德。"}