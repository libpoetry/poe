{"id":"474377","title":"恭题皇上所御画扇二首 咏鹡鸰葵兰二花 咏白燕梨杏二花","dynasty":"明","author":"赵用贤","text":"花鸟芳菲禁苑中，画图省识见春风。香飘兰气千茎碧，日丽葵心万朵红。当暑移来看皎洁，自天题处转青葱。鹡鸰原上休相急，已荷皇仁祝网同。春城骀荡日初长，白燕双飞度苑墙。千树晓霞迷杏艳，一帘晴雪泛梨香。回风舞共花为雨，带月看来羽作裳。莫向昭阳营旧垒，君王原薄汉宫妆。"}