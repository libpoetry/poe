{"id":"984245","title":"和李左藏荔支","dynasty":"宋","author":"袁燮","text":"姑射山中冰雪姿，凛然标格欺寒威。一经蒙庄品题后，使人起敬如宾尸。仙风道骨今何有，韶颜丰颊誇绝奇。闽中有美信姝丽，衣被五色光参差。荧煌已讶色夺目，柔滑更喜香浮肌。天工著意破炎毒，故遣佳实生繁滋。旨哉悦口众所嗜，岂闻来去分招麾。其他所产亦有取，游女敢自同宫妃。我家甬东萃闽舶，胜事屡入骚人辞。有时根拔信宿至，风枝露叶殊未衰。杂然红绿间陈紫，图牒所在生致之。始知河豚与江柱，诗人取譬聊滑稽。宾朋恣食水晶颗，残膏剩馥沾群儿。年来吏役困奔走，此志不展常低垂。轻红酽白不易得，西风每起莼鲈思。忽蒙杰句警偷懦，一洗尘虑忘渴饥。此中滋味甚不薄，吾曹哜嚅当及时。挥毫咏物聊复尔，相待莫负平生期。"}