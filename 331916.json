{"id":"331916","title":"齐天乐·南楼逸兴今安在","dynasty":"清代","author":"曹尔堪","text":"南楼逸兴今安在，英雄固称一世。日月丸飞，星霜驹逝，顿减数年豪气。寻花买醉。似梦里追欢，邈然难继。赠客贻姬，红笺剩有旧名字。佳话空搜箧底，见墨兵酬唱，青楼缄寄。灯剪春前，歌传花下，旧约依稀谁记。莫思往事。恐今日穷愁欲弹清泪。回首当垆，玉钗垂翡翠。"}