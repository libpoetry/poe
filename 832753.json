{"id":"832753","title":"瑞鹤仙","dynasty":"清末民国初","author":"朱祖谋","text":"车尘萝薜碍。有杳浦琴尊，旧巢痕在。寒流凤城背，又西峰半萼，向人横黛。佳邻惯买。便家具、残书共载。惜馀香、凄入珍丛，容易酒边憔悴。休怪。百年乔木，三宿空桑，等闲一嘅。吾庐恁爱。藏身耳，万人海。属劳禽须识，风枝三币，莫当栖香客待。倦黄昏、愁倚荒阑，瘦藤独对。"}