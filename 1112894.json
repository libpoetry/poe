{"id":"1112894","title":"进芝草","dynasty":"宋","author":"张孝祥","text":"庙锡珍符岂偶然，灵华再见只经年。祥开二室昭贻燕，根托同楹自属联。上瑞应诚虽绍至，宸衷思孝益增虔。微臣愿考皇天意，不献终童效异篇。煌煌瑞彩映金铺，元气回旋即此都。太史连年书盛事，近臣更日奏新图。璇宫荐祉宁虚应，玉叶流芳已兆符。早晚清尘款原庙，临观敢请驻前驱。"}