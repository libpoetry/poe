{"id":"979665","title":"凤箫吟/芳草 永嘉郡君生日","dynasty":"宋","author":"晁补之","text":"晓曈昽。雨和雨细，南园次第春融。岭梅犹妒雪，露桃云杏，已绽碧呈红。一年春正好，助人狂、飞燕游蜂。更吉梦良辰，对花忍负金钟。香浓。博山沈水，小楼清旦，佳气葱葱。旧游应未改，武陵花似锦，笑语相逢。蕊宫传妙诀，小金丹、同换冰容。况共有、芝田旧约，归去双峰。"}