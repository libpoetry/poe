{"id":"314087","title":"贺新郎·此日饶佳趣","dynasty":"清代","author":"陆震","text":"此日饶佳趣。正风流，周郎年少，小乔嫁与。共说名媛工翰墨，何止才能咏絮。应魄煞、谢家娇女。纵遇仙郎才更健，倚香奁、亟索催妆句。肯容易，登车去。良宵上客簪缨聚。正当筵、灯红如昼，酒浓于乳。遮莫狂奴逢此夕，醉倚帘栊深处。还戏傍、红窗低诉。佳婿从来怜小妇，蹙双蛾、定惹深闺妒。谁许汝，先偷娶。"}