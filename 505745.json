{"id":"505745","title":"长歌赠郑月岩","dynasty":"明","author":"李昱","text":"我闻蓬莱山，乃在碧海之东边。金银楼台耀日月，丹崖翠壑往往相钩连。中有神仙人，长年不知老。却是当时郑子真，归耕得仙道。牵牛饮银河，披烟种瑶草。瑶草一碧三千秋，飘然汗漫人间游。乘风倒着绿绮裘，吹笙鹤背游浮丘。追浮丘，紫云中，炅炅双瞳方，颜色桃花红。手挥银管谈造化，六十甲子罗心胸。东看日观金乌赤，西上峨眉雪山白。王侯见之倒履迎，平生惯识青云客。我是谪仙之后人，闲来垂钓花溪滨。时危落落不得意，空有诗篇惊鬼神。郑君从何来，谈笑情相亲。坐尔松下石，挂尔头上巾。古来贤达隐耕钓，与君且醉松花春。弹我龙门七尺之绿桐，荐我金盘双尾之紫鳞。酒酣拂袖为起舞，眼底功名君莫语。自许吾身有仙骨，富贵浮云安足数。郑君去兮何如还，飞鸿冥冥不可攀。送君大道秋风间，更呼醁酒浇君颜。"}