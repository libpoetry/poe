{"id":"495508","title":"满江红 示同难宾从罗子慕于武陵狱邸","dynasty":"明","author":"张煌言","text":"萧瑟风云，埋没尽，英雄本色。最发指，酡酥羊酪，故宫旧阙。青山未筑祁连冢，沧海犹衔精卫石。又谁知，铁马也郎当，雕弓折。谁讨贼？颜卿檄；谁抗虏？苏武节。拚三台坠紫、九京藏碧。燕语呢喃新旧雨，雁声嘹呖兴亡月。怕他年，西台恸哭，人泪成血！"}