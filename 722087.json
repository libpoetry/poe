{"id":"722087","title":"从端州采砚归有作","dynasty":"明末清初","author":"屈大均","text":"风帆朝别七星冈，路自羚羊向五羊。二水合为三水大，西江流比北江长。木棉树树如烽火，山雉飞飞过石梁。采得紫云东洞石，归来书案有辉光。万里江飞匹练过，小湘大路峡嵯峨。烟波疍女鸣榔少，风俗龙须织席多。翡翠墟边丛水带，芭蕉林外尽山螺。归舟此度欢无极，采得青花自烂柯。"}