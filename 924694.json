{"id":"924694","title":"和子瞻凤翔八观八首 其三 王维吴道子画","dynasty":"宋","author":"苏辙","text":"吾观天地间，万事同一理。扁也工斫轮，乃知读文字。我非画中师，偶亦识画旨。勇怯不必同，要以各善耳。壮马脱衔放平陆，步骤风雨百夫靡。美人婉娩守闲独，不出庭户修容止。女能嫣然笑倾国，马能一蹴致千里。优柔自好勇自强，各自胜绝无彼此。谁言王摩诘，乃过吴道子。试谓道子来，置女所挟从软美。道子掉头不肯应，刚杰我已足自恃。雄奔不失驰，精妙实无比。老僧寂灭生虑微，侍女闲洁非复婢。丁宁勿相违，幸使二子齿。二子遗迹今岂多，岐阳可贵能独备。但使古壁常坚完，尘土虽积光艳长不毁。"}