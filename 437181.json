{"id":"437181","title":"慧林赋海棠","dynasty":"金","author":"赵秉文","text":"君不见三郎花下吹觱栗，宁王搦管番绰拍。一声惊梦破华清，海棠顿觉无颜色。又不见百花潭北西郊路，醉里花仙觅奇句。觉来酒尽花已空，诗人不是无心赋。梨园富贵春萧瑟，空对画图三叹息。杜陵谁有补亡诗，坡仙诗中画更奇。君不见西园往日称繁雄，罗衣不复能春风。雄楼杰阁春色里，温馨淑气月明中。纤条袅袅春无力，犹绕空墙绊游客。不应折赠寄僧房，来与幽人慰岑寂。石门老衲僧中癯，鼻端苦觅香有无。何似东庵人散后，月斜疏影照跏趺。"}