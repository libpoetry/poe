{"id":"792015","title":"读虞山翁铁庵尚书叔元年谱","dynasty":"清","author":"周馨桂","text":"尚书卓荦人中龙，尚书生小命困穷。少孤复遭兵革变，避兵智得如冥鸿。旧居书券酬子钱，鹊巢鸠居如秋蓬。夏夕高堂苦不寐，插竹覆纸驱蚊虫。奇荒日食米三合，杂以菜根糠覆犹难充。弱冠砚田稍自得，楚江吊古欢游踪。顑颔复除学籍名，颓然徵逐惟村农。逋粮追索无生理，得免犹疑睡梦中。张禄易名屡就试，逐客几从泺水逝。颠连十载长安道，苦历人生未有事。松柏终见岁寒姿，冰霜历尽能安之。岂知十载青云路，已是集成一品时。"}