{"id":"1237610","title":"灵泉翀举自有诗十八章留人间今止存五遂续之","dynasty":"元","author":"滕斌","text":"石冷龙蟠，风高鹤瘦。一片白云，勿落襟袖。月佩霞裾，雾襦云幄。白鹤一声，秋风老壑。本无尘埃，何事乎浴。千仞飞泉，所濯吾足。谁言桃实，可以疗饥。何为武陵，迷不自知。万山雪瀑，一叶莲舟。世人指似，泰华峰头。如剑斯泉，如瓮斯石。夜横紫箫，吹散寒碧。瑶草低云，苍松洒雪。何人举酒，酹我明月。天低绛阙，月满瑶台。玉鸾何许，尽归去来。"}