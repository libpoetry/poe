{"id":"1233438","title":"至正丁亥春二月起自休致入直翰林夏四月抵京师六月赴上京述怀五首 其一","dynasty":"元","author":"黄溍","text":"夙予抱微尚，漫仕遂浮沈。决去不复疑，甘以投华簪。春天动使星，空谷发跫音。仓忙遣就道，载笔归词林。弱质幸未朽，茂恩一何深。义当不俟驾，事乃违初心。揖与亲友别，长眺故山岑。临觞不能御，朗咏岩中吟。"}