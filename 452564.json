{"id":"452564","title":"松盦徐云鹤兄属题太湖赏石","dynasty":"当代","author":"钱之江","text":"震泽之陂藏龙蜕，云是开辟龙战遗。黄者为泥玄者水，噬齧鳞甲形躨跜。道君好古舆入汴，艮岳未就金人窥。馀者弃置苏台下，至今偶出沧浪基。张王开府平江里，珍此奇玩逾蓍龟。首鼠两端天所厌，九战不利空舆尸。齐云一炬化焦土，夜夜冤气干虹蜺。兴亡勃忽有如此，覆辙重贻后死悲。祥德系人岂关物，冰玉不受俗唇嗤。松盦徐子天人姿，偶畜片石陈诸几。积藓尽剔龙髓出，嶙峋犹想鸿濛时。却移九畹作双清，光风转泛崇兰滋。嘘吸过窍苍龙噫，鬐鬣甫张风雷笞。慎勿袖之向震泽，恐腾骧去难攀追。"}