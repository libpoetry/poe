{"id":"801385","title":"寒食日龙友于旦招集归愚书屋感旧述怀用昌黎寒食出游韵","dynasty":"清","author":"张锡祚","text":"一百五日倏复来，群阴尽剥阳气盛。惠风出谷云雾开，霁色花光共辉映。病夫寂寞卧蓬蒿，囊空莫与繁华竞。忽逢朋辈遣长须，招我城南共游咏。林塘历尽入溪湾，到门始觉日影正。满堂豪翰笔不停，猛气纷纭鼓已更。曹郐浅陋真小邦，曷敢与抗惟禀命。忆昔横山有遗老，海内独司《骚》《雅》柄。良辰燕赏集嘉宾，泉流风发交相庆。当时岂有文雅飞，但期不失门人敬。诗坛十载沦荒芜，墓门草塞音容夐。荒郊茅屋昼闭门，得句欣欣谓予圣。那堪畏友今盈前，陈刘应徐四座并。怵心刿目岂人工，文章窈渺出天性。洪涛初过澄波鲜，平坡未尽奇峰横。诸公才调皆掞天，如予只合遐荒迸。奈何并辔得联镳，好丑妍媸同一镜。雕虫小技不足豪，正变源流那能政？由来天物忌刻削，万事终须蓄馀劲。日斜投笔酌深杯，束手高斋听号令。"}