{"id":"224636","title":"孔庙既拜之后又不远三百里过泰山过汶河壮哉","dynasty":"宋代","author":"王奕","text":"日月东行天左旋，丸中久矣和乾圜。稔闻泰山有日观，窃疑板墨多夸传。甚言抱鸡候其上，鸡鸣海水如炊煎。火轮磨荡上复下，崖撞石裂声填填。天门钟鼓报清晓，尘世正尔沉元元。几回掩卷信且惑，安得臂羽如飞仙。谁知白发际同轨，得来邹鲁拜圣贤。竟游曲阜至岱岳，扪参历井登其巅。濯足就宿会真殿，如乘析木栖微垣。是时八月二十夜，明月正值奎娄躔。窗明斗落惧失晓，一宵十起无宁眠。偕行诸子大鼾睡，笑我历辘狂且颠。深衣端坐愈不寐，湔肠涤胃玉女泉。少需道人谓予曰，若欲观日今当前。忙迷扶策抉草莽，翩跹搀夺诸公前。诸公拍手笑于后，被公吞了丹砂元。{左足右盘}跣一气涉观顶，隐隐红罅开东边。玄云荏苒幻紫色，金楼宝阙蒸琼田。秋深露重湿我趾，扶桑望决眼欲穿。须臾眉黛抹天杪，脱然宝镜开微奁。上上下下复上下，千辛万苦方团圆。小臣不敢瞠目视，九拜塌额肝胆县。起来恍惚抱影泣，昔何容易沉虞渊。羲和湎淫失宾饯，掩覆白日为元天。蚊躯螳臂负不起，忍渴未死甘氓廛。狨号螭泣虎豹舞，单衣尚絅得瓦全。梦醒忽尔登泰岱，稽首再拜清光还。愿保初阳守黄道，重离赫赫行纯乾。泣余收泪盼下界，西北迤逶生霞烟。山如鳞甲水如带，八荒草木皆新鲜。回视秦碑与汉篆，神光灿烂生蛟涎。古今圣贤几登此，乍睹莫不心虔虔。归来玩愒复弄影，入夷出晋谁与怜。苍梧不返放勋死，倾恋惟有葵心坚。分阴寸晷正可惜，人间儿女醯鸡然。登封观日世不少，作如是观能几焉。"}