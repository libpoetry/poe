{"id":"761360","title":"声声慢  春饮马鹤船书舍","dynasty":"清","author":"蒋春霖","text":"荒城补壁，野涧侵篱，人来鹊起孤亭。未到花开，可怜春已零星。馀寒尚栖稚柳，问东风、眼向谁青。空叹息，甚鸢肩火色，老更飘萍。还剩苍藤古屋，趁斜阳泥饮，三两鸥盟。拍碎阑干，长啸暗答笳声。飞鸿漫愁印爪，算麻姑、沧海曾经。且尽醉，梦江南、残睡未醒。"}