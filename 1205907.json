{"id":"1205907","title":"夏日偕友晚步饮听泉轩","dynasty":"元","author":"周权","text":"终日局环堵，散策穷深幽。嘉我二三子，落落诚罕俦。适意随所诣，行行遂经丘。青松如高人，含风自萧飕。夕云度深翠，爽气衣上浮。石根泻幽泉，戛戛锵琳球。乐彼泉上趣，幽构飞岑楼。新兰秀而滋，旧竹清且修。款我情颇厚，清尊频献酬。盘桓有馀乐，啸傲成迟留。池深风露香，荷意澹欲秋。饮散众喧息，微月生林陬。"}