{"id":"693035","title":"江上十首","dynasty":"明","author":"汪广洋","text":"月射汀沙如雪明，野禽惊聒草虫鸣。叮咛今夜看风水，且放官船著岸行。归路贪行不觉多，馆夫连日棹江波。满船争唱湖州调，两岸云山侧枕过。小姑南岸对彭郎，天劈云厓峙两傍。日暮惊涛没沙尾，江流较比去年强。吉阳洑里采鱼舟，采得鲜鱼为日谋。偶见官船忽撑去，却如凫鸭不回头。顺风全不费䉡牵，把柁沿江稳放船。指点大龙山色近，皖城只在水云边。李阳河畔有人家，鹅鸭鸡豚聚浅沙。应是久居生计熟，大张阔网取鱼虾。棹歌齐发浪声喧，池口东边又换船。秫酒发醅偏醉客，鲥鱼出网不论钱。大通港口柳如烟，簇簇人家赛辋川。候吏颇谙巡逻事，插旗挝鼓送行船。王事方殷敢后程，抗舟力与北风争。乌纱港里樯如棘，直待波平自在行。牛渚矶头江月明，倚歌閒答洞箫声。夜凉老子兴不浅，自把浊醪时一倾。"}