{"id":"1075941","title":"次韵孙子绍判院喜雨之作","dynasty":"宋","author":"周紫芝","text":"丰隆欲鞭车，风伯不借便。我欲讼风伯，云意亦复变。帝命谁敢迟，民事那可缓。油云始肤寸，崇朝忽瀰漫。深忧轸渊衷，冻雨洗霜霰。知谁挽银河，倾泻落天半。喜气同雨来，孙郎语良健。应怜占籍者，就食免流转。天子坐法宫，斯民乐芳甸。云山倘可寻，野水不辞乱。幽人得新凉，妙作寄三叹。君锋不可当，我复那能殿。"}