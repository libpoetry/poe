{"id":"575853","title":"智空和尚种松歌","dynasty":"明","author":"孙蕡","text":"老僧种松如松柳，封植不知年岁久。寒梢未解蟠穹苍，已见郁律蛟龙走。焚香展席坐松阴，白石清泉清道心。虚无自有神鬼会，风雨不妨猿鹤吟。老僧与松有深契，浮华净尽存实际。岁寒不受冰霜欺，静隐山中阅人世。亭亭只作如是观，松年僧腊俱高寒。夜深滕六雪中立，日落山精林际看。老僧爱松如骨肉，不比枯梅与瘦竹。君不见人间艳阳枝，春尽飞花满岩谷。"}