{"id":"350202","title":"水调歌头·送诗孙游吴，即题所书东坡大江东去册子","dynasty":"清代","author":"程颂万","text":"冲暝挂帆叶，送子大江东。身边未有长剑，徒欲斩蛟龙。怅望湘皋飞雁，凭吊楼头孤鹤，天地酒尊空。书画米家舫，秋色老征篷。笔如椽，词如铸，气如虹。今夕何夕，离思千种太冥蒙。十幅银钩玉箸，一曲铜琵铁板，墨妙数坡公。醉语不能答，矫首问归鸿。"}