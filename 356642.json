{"id":"356642","title":"忆旧游·是鸥波写梦","dynasty":"清代","author":"项鸿祚","text":"是鸥波写梦，雁路寻诗，冷落江湖。问讯东桥竹，怅故人别后，一纸书无。旧家渺渺天末，烟月老菰蒲。甚懒赋长杨，慵吹短笛，侧帽骑驴。何须怨漂泊，纵不写莺花，也恋莼鲈。昨夜西风紧，忆芙蓉江上，相唤提壶。任教醒了还醉，心事水云孤。待说与归期，潇潇暮雨啼鹧鸪。"}