{"id":"1114159","title":"长沙有长江重湖之险而无战舰水军余得唐嗣曹王皋遗制创造战舰数十艘上下三层挟以车轮鼓蹈而前駚于阵马募水军三千人日夕教习以二月十八日临清湘门按阅旌旗戈甲一新观者如堵成五绝句以志之","dynasty":"宋","author":"李纲","text":"车船新制得前规，鼓蹈双轮势似飞。创物从来因智者，世间何事不由机。战舰初成阅水军，旌旗戈甲照湘滨。浑人未识舟师制，叹息工夫若鬼神。长江巨浸虽天设，控制堤防本在人。暇日不为坚守计，临危何以扼通津。曹瞒百万瞰江滨，谁遣孙郎会解纷。满眼旌旃风浪里，景升方觉是鸡豚。刘裕当年西入关，楼船浮渭取长安。不施舻棹争先进，坐使秦人破胆看。"}