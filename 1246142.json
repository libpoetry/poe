{"id":"1246142","title":"题商学士寒林图","dynasty":"元末明初","author":"刘基","text":"昔闻商学士，水墨称绝艺。今睹寒林图，信美无与俪。凄凉霰雪馀，簸扫悉轻脆。玄冰刮老骨，衣被荷纤荔。龙须结璎珞，虎爪出锋锐。鳞皴蝮蛇壳，璀错琅玕蒂。下有不死石，蓝污沃鬒剃。前有赴海湍，漱濯沙土细。青烟曼遥渚，白日淡荒裔。苍茫浮云外，缥缈惑昐昧。梧桐早飘落，凤鸟将焉逝。四序若循环，葳蕤在椔翳。衰荣各有时，至道惟冥契。"}