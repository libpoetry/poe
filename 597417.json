{"id":"597417","title":"归自燕都贻诸弟","dynasty":"明","author":"梁有誉","text":"束发屏丘壑，吟讽百氏书。饮河期知足，择木不愿馀。中岁出干禄，幸侍承明庐。才非张廷尉，尺简日夕劬。负疴蒙主恩，解组返里闾。是时秋冬交，草木亦扶疏。登堂展言宴，酌醴复烹鱼。奈何三载暌，今喜奉潘舆。短剑尚菅蒯，被褐无完裾。相顾惊终窭，胡乃赋归与。长叹思古人，拙宦宁独予。对圭返袂遁，瓶粟常晏如。贵或轻沙砾，贱或重璠玙。况兹蹇劣质，岂希万石储。物理互荣谢，天运有盈虚。北山足芝术，岁晏聊荷锄。"}