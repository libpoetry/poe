{"id":"1104718","title":"宝祐二年皇子冠二十首","dynasty":"宋","author":"郊庙朝会歌辞","text":"于皇帝德，乃圣乃神。本支百世，立爱惟亲。敬共冠事，以明人伦。承天右序，休命用申。丰芑诒谋，建尔元子。揆礼仪年，筮宾敬事。八音克谐，嘉宾至止。于以冠之，成其福履。礼国之本，冠礼之始。宾升自西，维宾之位。于著于阼，维子之义。厥惟钦哉，敬以从事。路寝辟门，黼坐恭己。群公在庭，所重维礼。正心齐家，以燕翼子。于万斯年，王心载喜。有来振振，月重轮兮。瑜玉在佩，綦组明兮。左徵右羽，德结旌兮。步中采荠，矩彟循兮。我有嘉宾，直大以方。亦既至止，厥德用光。冠而字之，厥义孔彰。表里纯备，黄耇无疆。吉圭休成，其日南至。天子有诏，冠尔皇嗣。为国之本，隆邦之礼。拜而受之，式共敬止。兹惟阼阶，厥义有在。历阶而升，敬谨将冠。经训昭昭，邦仪粲粲。正纚宾筵，寿考未艾。秩秩宾筵，笾豆孔嘉。帝子至止，衿缨振华。周旋陟降，礼行三加。成人有德，匪骄匪奢。帝子惟贤，懋昭厥德。跪冠于房，玄冠有特。鼓钟喤喤，威仪抑抑。百礼既洽，祚我王国。有宾在筵，有尊在户。磬管将将，醮礼时举。跪觞祝辞，以永燕誉。宝祚万年，磐石巩固。复爻肇祥，震维标德。乃共皮弁，其仪不忒。体正色齐，维民之则。璇霄眷佑，国寿箕翼。冠醮之义，匪酬匪酌。于户之西，敬共以恪。金石相宣，冠醮相错。帝祉之受，施及家国。善颂善祷，三加弥尊。爵弁峨峨，介圭温温。阳德方长，成德允存。燕及君亲，厥祉孔蕃。席于宾阶，礼义以兴。受爵执爵，多福以膺。匪惟服加，德加愈升。匪惟德加，寿加愈增。命服煌煌，跬步中度。庆辑皇闱，化行海宇。礼具乐成，惕若戒惧。宝璐厥躬，有秩斯祜。皇王烝哉，令闻不已。燕翼有谋，冠醮有礼。百僚在庭，遹相厥事。颂声所同，嘉受帝祉。青社分封，前星启燄。繁弱绥章，厥光莫掩。容称其德，蓄学之验。芳誉敷华，大圭无玷。玄衮黼裳，垂徽永世。勉勉成德，是在元子。胙土南宾，厥旨孔懿。充一忠字，作百无愧。爱始于亲，圣尽伦兮。元子冠字，邦礼成兮。天步舒徐，皇心宁兮。家人之吉，亿万春兮。"}