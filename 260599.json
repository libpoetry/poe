{"id":"260599","title":"武元直画乔君章莲峰小隐图","dynasty":"金朝","author":"赵秉文","text":"武君非画师，胜槩饱胸臆。太华五千仞，驱写入盈尺。飞泉峰顶来，落我松下石。清风忽吹散，琴上溅馀滴。呼儿急写之，指下淋漓湿。未知责子翁，颇复有此适。何时图中人，真作林下客。青山不违人，但恐富贵逼。勇退良独难，此愿谁能必。向来燕赵閒，逆旅拜真逸。儿时弄琴者，天涯老相识。俛仰四十年，父子埋双璧。卷中题诗人，十九已仙籍。年光飞鸟过，纸上但陈迹。对此还自伤，何事为物役。还丹日月迟，白首光阴疾。文章真小技，身外皆长物。拂衣归去来，莲峰入心碧。"}