{"id":"1104545","title":"建隆乾德朝会乐章二十八首 又六变。","dynasty":"宋","author":"郊庙朝会歌辞","text":"惕厉日乾乾，潜蟠或跃渊。伐谋参上策，受钺总中坚。田讼归周日，民谣戴舜年。风云自冥感，嘉会翼飞天。壶关方逆命，投袂起亲征。虎旅聊攻伐，枭巢遽荡平。天威清朔漠，仁泽被黎氓。按节皇舆复，洋洋载颂声。蠢兹淮海帅，保据毒黎苗。不悟龙兴汉，犹同犬吠尧。六师方雨施，孤垒自冰消。千载逢嘉运，华夷奉圣朝。上游荆楚要，泽国洞庭深。自识同文世，皆回拱极心。一戎聊杖钺，九土尽输金。大定功成后，薰风入舜琴。席卷定巴邛，西遐尽率从。岷峨难负阻，江汉自朝宗。述职方舟集，驱车九折通。粲然书国史，冠古耀丰功。锐旅庆回旋，边防尽晏然。键櫜方偃武，飞将亦韬弦。震曜资平垒，文明协丽天。洸洸成大业，赫奕在青编。"}