{"id":"1204682","title":"昼锦堂 寿孔竹所","dynasty":"元","author":"朱晞颜","text":"朱户粘鸡，钿钗簇燕，恰颁三日王春。记得当年佳梦，始绂祥麟。杜陵天近衣冠盛，谢庭春暖蕙兰馨。人争羡，青鬓未饶，恩袍草色光凝。佳音须侧耳听。报取日下蜚声。茧纸涂鸦，天上宝墨犹新。蛰雷先奋三冬暖，便风终快九霄鹏。君须念，早晚小儒，终期一报平津。"}