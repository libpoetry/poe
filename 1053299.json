{"id":"1053299","title":"寄王元均奉议昆仲","dynasty":"宋","author":"释道潜","text":"崇文学士后，二子皆翘翘。异哉荆山麓，产此英琼瑶。婆娑翰墨场，文彩相蔚饶。顷我未知识，寸心徒摇摇。前年广陵城，会合如有招。名都冠淮海，气象古所豪。林园若棋置，佳处遗尘嚣。良辰肯浪负，杖策同嬉遨。清谈落玉麈，亹亹如闻韶。岁晏乐未阕，离群复萧萧。扁舟眇一叶，出没随江潮。云山列千里，庐霍尤岧峣。孤怀喜自放，跨跞岂惮劳。所嗟无二陆，相我吟风骚。"}