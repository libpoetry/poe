{"id":"541845","title":"除夕过东林寺同晓公谈禅","dynasty":"明","author":"谢榛","text":"林磬何悠悠，庭雪复灿灿。冲寒过支公，相围地炉炭。一谈得真蕴，贝叶徒满案。学禅若栽松，老有万枝干。谁能顿悟间，森然俱斩断。见心是道侣，寂寂坐夜半。慧灯无际光，照破几梦幻。生死譬朝夕，岁尽岂嗟叹。处世各有缘，焉得不聚散。明春杖锡行，孤云渺天畔。"}