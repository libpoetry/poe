{"id":"177715","title":"赠采访使合门穆舍人","dynasty":"宋代","author":"王禹偁","text":"经略十三州，东南帝不忧。二年辞玉砌，几夜梦珠旒。旌旆虽假适，江山是胜游。风谣随处采，民瘼尽心求。报国机钤密，供吟景象幽。煮茶溪畔寺，望月海边楼。步武思龙尾，琴书在鷁舟。听泉调玉轸，拂石试银钩。古画多收买，新诗寡和詶。酒醒闻瀑响，睡起见潮头。奉使时将久，归朝礼必优。一麾先出守，万户待封侯。遇主当宜贵，遗材亦合收。此身居下位，无路画良筹。已悔田园废，堪惊鬓发秋。凭谁念寒苦，祗自拟归休。僻甚陶元亮，贫过鲁仲由。品题殊不滥，清浊肯同流。复命期三接，陈诗说四愁。荐雄如有便，还解杀身酬。"}