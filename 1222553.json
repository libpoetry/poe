{"id":"1222553","title":"送札法经历赴山西幕","dynasty":"元","author":"程钜夫","text":"我昔居南台，与君日相从。回首三十年，谓君已飞翀。及兹复相见，微名不偿功。虽蒙圣主知，进退何从容。好爵谁不縻，君视如飘风。宁为正直穷，不为壬巧通。歘起佐西幕，激烈孝与忠。别我升车行，念我双鬓蓬。君行展高材，一罄平生胸。我志在丘壑，眷焉息微躬。冥冥朝阳凤，夏雨生梧桐。寂寂涧底松，苍然岁寒中。勖哉君子心，庶用存始终。"}