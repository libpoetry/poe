{"id":"1109519","title":"再韵谢和章","dynasty":"宋","author":"刘宰","text":"万灶连营横塞月，委输不继官仓竭。寇攘虽息尚游魂，胡虏已衰闻蹀血。赭衣开河深复深，青青蔓草生河阴。岁旱民饥神乏祀，故老言言徵谶纬。使君事业今夔龙，十年准拟调元功。铜虎分符又南国，北来更阅千山重。同寮有客居同里，忧国同心无彼此。既知东海之妇可致旱，又知疏勒井泉能涌水。释囚祇有圜扉在，蠲租可但宽期会。日照斋盂食不荤，雨湿朝衣车却盖。已罄祈禳遍国中，更遣缇车来郭外。荒祠虫篆上丹青，平原龟兆坼田塍。拜手殷勤祝田稚，活国生民系兹岁。再宿为期神效灵，三日为霖民拜赐。长淮转漕速邮传，此赐岂独吾邦专。雨馀亟欲披青天，那得驾鹤扬州仙。精意回天翻覆手，赫赫阳光均九有。但得两君便携手，齐上紫清扶日轮。阖辟阴阳端有道，不妨风月属閒人。公诗沧海生明月，草木光辉涯不竭。仆如拙匠运斧斤，颜汗淋漓指流血。心知短绠难汲深，拱把之木无繁阴。风雅堕地几千祀，牢落荒林鸣络纬。眼明纸上走虬龙，古锦囊中新奏功。搜奇往往魑魅泣，穷高不碍天门重。鹏飞羊角三万里，笔势翩翩有如此。渠侬辟易虎负嵎，公独从容禹行水。端由万卷胸中在，左右寻源无不会。诗坛独上四无人，乌兔驱车天倚盖。曹刘沈谢不支吾，阴何间隔孙山外。池塘不梦春草青，愚生已分老田塍。县榻空烦礼徐稚，一笑相逢俄隔岁。不辞入府异庞公，祇恐言诗非木赐。朝来好语日边传，大惠宁许一州专。诏书络绎催朝天，紫薇帝庭领列仙。钓船已入酒圣手，清风一枕无何有。遮留当道拥车轮，尚能唤起随邦人。"}