{"id":"1007479","title":"甲戌八月初九夜武康山中洪水骤发越十日漕司檄往检涝","dynasty":"宋","author":"董嗣杲","text":"甲戌缠国哀，时属秋八月。近辅馀英山，洪水中夜发。狼藉彻句雨，拔地殊飘忽。滔天肆奔迸，变幻起?崒。徒步登县楼，浩渺沉林樾。妖氛混泽气，势极火燄突。绵亘山下乡，逃难想颠蹶。晨兴雨更澍，邑屋已隉杌。高跳空刺肠，何异睹溟渤。飘尸不可计，强者布竹筏。栖危或得命，其奈服食阙。号天天不闻，不若就灭没。瀑派裂青山，溪岸奔尸骨。杵臼埋虚沙，蛇虺出深窟。边方乘孔殷，糜烂事征伐。民生不奠枕，复罹此酷罚。隐忧非一端，国脉存如发。检涝亦具文，民力各已竭。岂知坐困穷，终岁常矻矻。奉行亦漫尔，持论敢躐越。步步涉坑堑，路梗劳舆卒。归愁强就床，魂梦随恍惚。"}