{"id":"62960","title":"赋段七娘次娱清先生韵","dynasty":"明代","author":"朱纯","text":"步窄倚娇容，霞裾拂地红。艳歌惊越女，曼舞压巴童。衢柳笼朱阁，湘桃灿绮栊。调人抛锦字，揖客驻花骢。翠軃鸦鬟重，黄涂蝶粉浓。箫声清引凤，筝柱密排鸿。篝暖沉檀火，衣翻茉莉风。金丝绡佩带，碧玉镂脂筒。臂冷新笼钏，肌香薄护幪。诗留红叶上，曲度彩云中。长拟文鸳并，宁愁绣幄空。含娇迎李白，誓死逐韩冯。思结丁香蕊，情缄豆蔻丛。醉传金错落，笑撷碧芎皞。宴罢楼扃翠，妆残镜掩铜。帐罗垂掩冉，漏板送丁东。霭霭花凝雾，离离月挂桐。扇间抛画蝶，簪滑褪青虫。重覆霞衾暖，疑熏雪体融。巫山妖梦断，云雨湿衣緵。"}