{"id":"521191","title":"樗老","dynasty":"明","author":"顾清","text":"君不见麝憎脐、鸡恶尾，又不见豹患皮、象患齿。苏张戮辱韩白菹，全神乃在支离子。东吴杨翁太古民，妙诀早受南华君。尽将智巧付时辈，甘与樗栎同轮囷。阖闾城西云水阔，南北舟航日阗噎。春花秋月闭门看，八十年来几兴灭。泥龟曳尾宁诧神，沟断庙尊俱失真。万牛回首歌孔柏，少陵岂是知心人。樗日老，翁日健，尘海桑田几回变。人道孙枝却不如，前年选入明光殿。"}