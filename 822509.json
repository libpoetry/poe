{"id":"822509","title":"白苎 丙辰长至大雪，戏赋","dynasty":"清末近现代初","author":"周岸登","text":"帝车翻，众仙舞们，天容欲墨。轻飞乱洒，做弄河山失色。问何年、玉京琼构碎寒碧。圭璧散虚空，笑遇物、方圆无式。神州陆沈，唯见漫空一白。休扫除，任地留护袁安宅。思昔。深尊太学，寸铁无持，苦吟酣战，冰落陈东健笔。嗟此醉、胡为左徒呵壁。披云未远，奈当关虎豹，日光幽隔。路阻寒门，取谮言兮，投畀穷北。漏点沈沈，梦想华胥国。"}