{"id":"708664","title":"玉烛新•读茀庵填词，寄王德威","dynasty":"明末清初","author":"沈谦","text":"雨馀残暑退。记吹过鸾音，绛河垂地。篱花霜倒，新梅破、转眼小春天气。金徽懒按，端只为思君憔悴。挑灯坐、手展新词，不知泪沾衣袂。也思纵酒豪吟，待骏马翻蹄，苍鹰鞲臂。屡稀欢会。奈愁在、两眉难讳。川途迢递。问何日兰舟重系。怕还是、十里莺啼，桃花又坠。"}