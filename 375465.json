{"id":"375465","title":"贺新郎·寇至无人抗","dynasty":"清代","author":"蒋士铨","text":"寇至无人抗。叹孤城、丸泥失守，谁当屏障。就令归田遗一老，肯复去先民望。露白刃、与公相向，乱世之人为贼好。劝先生、冠改黄巾样。得富贵、且无恙。公怒眦裂声何壮，看微臣此时心目，海天空旷。愿脱齿牙为剑戟，一骂豕蛇都丧。贼顾曰、是真倔强，尔不我从须赂耳，奈穷官、壁立无封藏。但斫此、好头项。"}