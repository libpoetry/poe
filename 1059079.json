{"id":"1059079","title":"次韵韩君表雪中感怀","dynasty":"宋","author":"邹浩","text":"龙衣不解颜，忧民向来急。天高委真符，年丰兆原隰。连山水气昏，过云雁声涩。先春凌马奔，投隙作尘入。濒竹乍萧萧，惊风还汲汲。颇轻花斗狂，肯共雨争湿。夜半回晓光，木杪森鹄立。开编适吾心，鼓枻辍清集。一饱傥可偿，万事非所及。想见秋稼前，腰镰荷青笠。"}