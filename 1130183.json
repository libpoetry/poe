{"id":"1130183","title":"至筠二首","dynasty":"宋","author":"释德洪","text":"乞浆问路到筠溪，天气清和得所宜。父老相逢班草坐，风光初过采茶时。摩挲禅榻营春睡，想像斋厨办晚炊。白首不知舟壑走，壁间来读旧题诗。偶唤归舟隔乱溪，春山偏与晚相宜。自寻熟路悬崖去，正是新秧刺水时。身健已如秋社燕，梦回犹看客亭炊。雨窗灯火清相对，画出渊明五字诗。"}