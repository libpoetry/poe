{"id":"1077719","title":"西风行","dynasty":"宋","author":"李纲","text":"西风陨高梧，秋暑退残热。岂不欣微凉，寤叹惊急节。岁华聿云暮，露气繁霜结。干戈随凝阴，虏骑壮胜铁。边防久凋残，河洛据戎羯。中原无长城，何以限逸越。传闻今年春，关辅已蹀血。强兵健马区，乘间肆陵蔑。况兹柔脆乡，岂复劳龁齧。江汉非不深，天险为人设。要害无重兵，一苇自可绝。恬然不为备，庙算岂有说。翠华果何从，大计宜早决。缅怀沙漠寒，矫首望汉月。杳无鸿雁来，宁不野鼠掘。何时金凤辇，复返苍龙阙。群生有安堵，国耻稍一雪。努力肉食谋，傍观心已折。"}