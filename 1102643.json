{"id":"1102643","title":"为郭元德题和靖探梅图","dynasty":"宋","author":"俞德邻","text":"祥符真人调玉烛，四海八荒春意足。孤山山小不容春，十月梅花破寒玉。风流诗老癖爱梅，拂晓骑驴度山曲。呼童忍冻折南枝，香满吟窗伴幽独。到今写入画图中，骨冷神清炯双目。荡荡巍巍尧舜天，外臣巢许谁羁束。前年我亦访湖山，山色湖光竟尘俗。荒坟三尺走狐狸，那复寒泉荐秋菊。真祠并入梵王家，香月亭前马牛牿。水边篱落忽横枝，遥睇犹艰况斤斸。鸡园释子皆鹰腾，挟弹扬鞭骤平陆。仓皇走避尚遭嗔，蹇卫何堪共驰逐。三百年间一梦同，人与梅花几荣辱。拊图三叹复何言，天外飞来两黄鹄。"}