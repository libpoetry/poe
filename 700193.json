{"id":"700193","title":"郡斋三咏次金贰守仲仁韵 文笔峰","dynasty":"明","author":"顾清","text":"高压重城郡圃东，分明一笔倚青空。云蒸不作昙花雨，神运遥生月殿风。此日育王重锡号，向来毛颖谢论功。李藩未试南山判，傥可提携入汉宫。空无海祲杂江氛，一片湘帘映楚云。不捲几年长袅袅，平铺终日自沄沄。康王谷口珠千斛，龙女机中线五纹。更爱晚凉新月上，玉钩双与画檐分。亭下阑干曲曲通，浅红深紫斗帡幪。低迷似欲留歌扇，缛丽深疑蠹女工。浓渍一番高阁雨，生香不断画帘风。绳床最爱清晨坐，满耳薨薨听蜜翁。"}