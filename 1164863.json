{"id":"1164863","title":"东归发犍为至泥溪舟中作","dynasty":"唐","author":"岑参","text":"前日解侯印，泛舟归山东。平旦发犍为，逍遥信回风。七月江水大，沧波涨秋空。复有峨眉僧，诵经在舟中。夜泊防虎豹，朝行逼鱼龙。一道鸣迅湍，两边走连峰。猿拂岸花落，鸟啼檐树重。烟霭吴楚连，溯沿湖海通。忆昨在西掖，复曾入南宫。日出朝圣人，端笏陪群公。不意今弃置，何由豁心胸。吾当海上去，且学乘桴翁。"}