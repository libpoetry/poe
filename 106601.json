{"id":"106601","title":"携酒见访·死者已无知","dynasty":"元代","author":"方回","text":"死者已无知，生者暂为客。三年归故庐，松竹元自碧。屡惊山中人，永卧泉下夕。一二老朋友，何处卜兆宅。独君有寿相，气貌不异昔。冷官故稍卑，良畴焉从辟。幽抱能自宽，胜味各有适。中守神既全，外物至莫役。未悟如梦寐，忽觉无痕迹。眼明远堪眺，脚健险可历。万重烟霞间，不乏仙与释。吾侪数老翁，撰日散游策。当有佳诗篇，付与来者觌。"}