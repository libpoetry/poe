{"id":"1129085","title":"金刚随机无尽颂 一相无相分第九","dynasty":"宋","author":"释印肃","text":"不与诸尘入，雨洒何曾湿。八风吹不动，卓然独存立。方能预圣流，常在更何求。迥然超彼岸，莫恋涯头舟。一来兼不返，我道也担板。超凡越圣时，脑后方开眼。三昧共优游，何处不风流。见色心无二，无二也休留。离欲心无苦，药病皆拈却。眼耳有观音，岂用安手脚。兰那行自周，空手把锄头。人从桥上过，桥流水不流。牧童真可乐，摘草吹画角。撒手抚牛身，鼻孔难摸索。归去倒骑牛，乾坤得自由。知道江山阔，圆成六不收。"}