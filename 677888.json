{"id":"677888","title":"兵车行","dynasty":"明","author":"赵迪","text":"兵车行，征马鸣，路上行人皆哭声。哭声彻天泪满地，天地自是终无情。弓箭在身刀在手，父母相随语未了。妻子牵衣在后啼，兄弟束装向前走。遥遥西上咸阳路，万里苍茫起烟雾。倾身迥逐孤雁飞，乡邻亲戚知何处。掩泪吞声行负戈，运粮斩木北防河。军中昨夜诏书至，发兵转戍长城地。野旷天清战血腥，悲笳日暮秋风起。君不闻长城夜哭秦时鬼，瀚海风烟汉家垒。秦汉争雄几百年，有血当时成海水。武皇重开边，干戈苦未息。妇人力耕锄，丈夫事行役。千村少烟火，万井惟荆棘。兵革海内犹未清，州司门外徵求急。君不见长城窟，城下草根缠白骨。人生莫作长城卒。"}