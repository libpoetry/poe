{"id":"263518","title":"忆江淮旧游送薛福保还无锡","dynasty":"现代","author":"王闿运","text":"锦水绿未波，摩诃柳初碧。东风昨更寒，为送将归客。兰陵归客感年新，不待莺啼早惜春。二月云山三峡树，五湖烟水一家人。枫树青青洞庭路，桂楫夷犹复容与。一片江南江北春，君行远到花开处。戍鼓楼船且未休，石城淮浦忆前游。谢公棋罢东山冷，陆弟诗成洛水秋。旧苑垂杨不堪折，海边芳草催鶗鴂。览古空怜瓜步潮，相思吟向苏台月。莫道崎岖入蜀非，君平避世久忘机。借问南阳一龙卧，何似临邛驷马归。"}