{"id":"938661","title":"探春/探春慢 苏堤春晓","dynasty":"宋","author":"陈允平","text":"上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处、六桥烟柳。翠桡才舣西泠，趁取过湖人少。掠水风花缭绕。还暗忆年时，旗亭歌酒。隐约春声，钿车宝勒，次第凤城开了。惟有踏青心，纵早起、不嫌寒峭。画阑闲立，东风旧红谁扫。"}