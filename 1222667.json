{"id":"1222667","title":"送高仁卿还湖州","dynasty":"元","author":"赵孟頫","text":"昔年东吴望幽燕，长路北走如登天。捉来官府竟何补，还望故乡心惘然。江南冬暖花乱发，朔方苦寒气又偏。木皮三寸冰六尺，面颊欲裂冻折弦。卢沟强弩射不过，骑马径度不用船。宦游远客非所习，狐貉不具绨袍穿。京师宜富不宜薄，青衫骏马争腾骞。南邻吹笙厌粱肉，北里鼓瑟罗姝妍。凄凉朝士有何意，瘦童羸骑鸡鸣前。太仓粟陈未易籴，中都俸薄难裹缠。尔来方士颇向用，读书不若烧丹铅。故人闻之应见笑，如此不归殊可怜。长林丰草我所爱，羁靮未脱无由缘。高侯远来肯顾我，裹茗抱被来同眠。青灯耿耿照土屋，白酒薄薄无荤膻。破愁为笑出软语，寄书妻孥无一钱。江湖浩渺足春水，凫雁灭没横秋烟。何当乞身归故里，图书堆里消残年。"}