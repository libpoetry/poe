{"id":"1224554","title":"题苏长公书曹侍中与王省副论赵元昊事","dynasty":"元","author":"柳贯","text":"古人善观人，其孚如视龟。后是数十年，理事可逆推。何尝爽分寸，自足制盈亏。夏童昔跳踉，势将撼边垂。生子实不令，貌求惟有几。虎欲既逐逐，狐行亦绥绥。于时曹侍中，中山拥旌麾。相逢輶轩使，王鬷贰三司。谓言国若鼎，寘安毋易危。人才出试可，边患稔愆违。消衅必思豫，恃吾有足支。西枢本兵地，举纲振其维。迟当属之子，在子究所施。鬷虽践枢筦，夏强适斯时。谋弱遂弗振，斥去乃其宜。亿言不幸中，国岂终莫医。坡翁忠义人，闻之为愕眙。写寘尺纸中，示作垂世规。流传百年后，引贯珠累累。清夜一发楮，光晶射南箕。我观与众异，慨今谁致之。自古泰治世，守道在四夷。滥觞起毫芒，流末诚渺瀰。猗那久不作，国蹙祚已移。展卷怀所钦，凄风振庭枝。"}