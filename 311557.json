{"id":"311557","title":"玉烛新·早梅","dynasty":"现代","author":"刘凤梧","text":"江城新雪后，见数朵寒英，粉墙低首。疾风凛冽朱颜变，惧把春心吹漏。故园昨夜，想皎月三分依旧。东阁外，愁抱青琴，无人泪沾襟袖。岭头悄对寒枝，问别后情怀，梦魂知否？晓霜冷透。偏不管、倩影客中消瘦。新妆漫斗。怕惹得寿阳眉皱。须记取、冰雪丰姿，孤芳独秀。"}