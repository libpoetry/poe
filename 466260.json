{"id":"466260","title":"春日作五首","dynasty":"当代","author":"卢青山","text":"渐消残雪滴冰棱，稻隙茸茸草已生。只有心情天未管，不随时季变青春。楼空夜半独挑灯，点滴檐头化雪声。欲梦山花开遍野，其如衾席冷如冰。蛙声渐起桐花坠，日望青光遍野增。何事中怀如碧落，不分时节满阴云。连朝雨色似隆冬，对坳嫣桃寂寞红。我亦深愁无意绪，不妨吹落任流风。一径蛇回日往还，杂花清切共弯环。岂必相停深细赏？来逢偶尔去偶然。"}