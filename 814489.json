{"id":"814489","title":"石榴请冯庵作诗","dynasty":"清","author":"林旭","text":"材官家里开能艳，书客瓶中供有常。怕热却成相对恼，过冬尚逮去年尝。寻思仙洞儿时句，狂想涂山旧日妆。敢乞先生为下笔，红裙白发看谁强。小盎明灯掩映姿，浅娱斋里日长时。天生正色庄难笑，人道无情蹙自知。毒口只凭呼俗女，禅心原不恼毗离。诗家遇物须偿债，谁遣折花便折枝。"}