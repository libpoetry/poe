{"id":"721581","title":"频阳纪梦作","dynasty":"明末清初","author":"屈大均","text":"湘累魂越散，端赖美人招。故国无三秀，佳期有二姚。神光离复合，幽梦暮还朝。不道襄王惑，频将玉佩要。南楚来萍实，西秦遇蕣英。舞惊王剪里，歌掩美原城。薄梦为媒妁，多情愧友生。思为连理木，枝叶向冬荣。风吹珠海月，月照弄珠人。窈窕匏瓜匹，徘徊子夜春。惊鸿翩欲举，堕马艳无伦。太白金陵子，风流继后尘。"}