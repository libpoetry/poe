{"id":"684749","title":"寄怀端己白门","dynasty":"明","author":"王彦泓","text":"知君愁绝在都城，不向轻烟淡粉行。泪点寄来悲灼灼，口脂封去慰莺莺。道衡署句归来晚，徐淑题诗病甫轻。应到避风台畔坐，薄施膏粉待逢迎。客怀难耐日初长，马影斜阳踏几坊。花下玉杯尝苦笋，灯前银叶试甜香。愁来但祷清溪庙，醉后无忘紫佩囊。为觅绣鞋金缕样，倒提纤手学南唐。难将蜜意嘱飞鸿，寄尽相思不语中。枕上鹊声浑未验，桥南龟兆几回同。神方驻景仙家药，新嫩娇黄病后容。更奉办香多宝塔，半天灯影照江红。"}