{"id":"704159","title":"天香结社次韵答赠梁东林丈二首","dynasty":"明","author":"詹甘雨","text":"出郭寻幽避俗尘，相期博雅会兹辰。林深草色迷三径，野旷花飞匝四邻。贝叶经翻禅钵碎，石台荷喷客觞频。叨陪妙躅恣延赏，共挹天香订夙盟。菟裘老我可乘蓝，华发萧萧雪满簪。公擅雄才时面北，余依禅偈久宗南。盈眸绿霭环晴嶂，入望苍烟锁暮岩。欲洗尘氛沁诗骨，一杯清茗话优昙。"}