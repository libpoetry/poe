{"id":"810987","title":"同门张少泉大令见赠爱吾庐钞赋诗奉酬四首","dynasty":"清","author":"王季珠","text":"蓉城东望代钟英，尖秀龙砂山脉清。七叶名儒古循吏，八驺大宪旧门生。归田而后完诗稿，阅世已深淡宦情。同样娑娑增老态，谁知朔也是星精。读书得闲论前人，胜是当年老史臣。种菜特标高节抱，樗蒲闲试小经纶。行文韩愈多豪气，绘影陶潜认后身。宸电立徵医国手，孤蓬万里达京津。履上金台惬北游，目空凡界又奚求。檠灯蓟北芦鸿梦，儿女江南稻蟹秋。棘地荆天军国威，去思来慕部民讴。翛然物外谁羁勒，行乐人生第一筹。高人出处本堂堂，怡养天和兆吉祥。茂草一丛蒋诩径，奇书万卷郑玄乡。新春黄鸟方砭耳，旧梦红羊总断肠。豹幸全斑得窥见，爱吾庐钞口生香。"}