{"id":"782629","title":"尤母金孺人七十寿","dynasty":"清","author":"戴亨","text":"源泉澄幽深，浑浑流清白。巨岩蟠洪柯，亭亭茂松柏。缅彼尤子母，平生抱奇节。生子能文章，幽光讵磨灭。七十寿小春，寄言心素折。淑质育名门，懿行践贤迹。妇德钦夙成，于归卜尤吉。浙东联北平，门楣缡远结。舅时副总戎，桓桓列棨戟。族盛家政繁，坐理无纷剧。先意承朝昏，器使良楛别。舅曰妇贤能，母心愈凛慄。盛衰多倚伏，卓识超巾帼。相夫终明经，高蹈乐泉石。愿偕冀缺妻，韬光馌阡陌。所天遽不禄，素志增呜咽。痛欲随九京，肝肠免碎裂。顾兹柩下儿，大义难决绝。习苦励熊丸，画荻寸阴惜。阀阅惧衰谢，督责心转迫。齑粥潜辛酸，寒灯照孤孑。坚此铁石心，冀子成名切。孟仁激母教，感痛奋自策。精理研纤微，摛毫祛诡谲。忆昨战秋闱，立可彰母烈。风翮碍九霄，霜蹄偶一蹶。造物位杰士，不拘寻常格。学使采笃行，排众独超擢。行当荐九重，功业难意决。有子既不群，足以慰畴昔。况母寿无期，甘脆陈瓜瓞。积厚自流光，谁曰非母泽。"}