{"id":"296536","title":"壶中天·留别漱岚","dynasty":"现代","author":"许宝蘅","text":"相逢何处，记满城风雨，去年重九。蜡屐东山邀胜侣，饷我双螯斗酒。秋梦如烟，冬郎欲老，不禁重回首。无端飘泊，送行又折杨柳。人生几度悲欢，几回离合，赢向天涯走。一棹独催江上月，方是销凝时候。桂子天香，枝头春闹，换得相思否。西窗剪烛，试听鹃泪啼瘦。"}