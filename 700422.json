{"id":"700422","title":"赠枢使李竹坡四首","dynasty":"明","author":"顾璘","text":"台郡论交日，青云属望劳。韬钤顾荣扇，契合吕虔刀。王事输肝胆，军容肃羽旄。每从公退处，杯酒接风骚。薇垣参下列，枢府喜同升。迹忝双龙起，才看一鹗腾。诸侯趋紫绶，直道引朱绳。独立将军树，谦光众口称。忆遂楼船后，朝天上赤墀。衣冠同拜舞，殿陛借光仪。击楫春江稳，投壶夜漏迟。往来行乐意，披豁慰支离。垂老东藩长，官联复对君。交亲方有数，勋业更超群。气压麒麟阁，春生虎豹军。吾方栖退舍，端坐羡风云。"}