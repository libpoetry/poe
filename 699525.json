{"id":"699525","title":"馀杭雨","dynasty":"明","author":"袁宏道","text":"不恨今日雨，却恨前日晴。无端放隙光，诱我馀杭行。馀行有何趣，败寺老和尚。若使在西湖，亦得闲眺望。出门无去处，袖手东西顾。桑下见蚕娘，泥滓沾衣裤。只是去临安，已觉步步难。何况径山路，千盘与万盘。一心闲处忙，四体山行瘦。荒吹破梦欢，孤枕逼檐霤。山灵无好情，梅天多异候。主僧嗔客留，仆子呼天漏。云不十丈高，泥凡尺馀厚。纵有健马驴，挥鞭岂能骤。"}