{"id":"14557","title":"福州送郑楚材赴京时监察刘公亮有感激郑意","dynasty":"唐代","author":"欧阳詹","text":"美人河岳灵，家本荥水濆。门承若兰族，身蕴如琼文。早折青桂枝，俯窥鸿鹄群。迩来丹霄姿，远逐苍梧云。有伊光鉴人，惜兹瑶蕙熏。中酣前激昂，四座同氛氲。海郡梅霪晴，山邮炎景曛。回翔罢南游，鸣唳期西闻。秦塞鸾凤征，越江云雨分。从兹一别离，伫致如尧君。"}