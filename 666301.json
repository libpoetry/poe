{"id":"666301","title":"圣人出","dynasty":"明","author":"薛蕙","text":"圣人出，应昌期。受命上帝，下民咸来归。聪明冠群伦，道德何巍巍。虚已弥谦畏，入有辅弼出有师。俊乂起，为股肱，谗佞比周退而无所施。教化之行自京畿，四方取则莫我违。人革其心不自知，复反醇厚去浇漓。和气絪缊风雨时，百谷被野多如茨。醴泉流溢生灵芝，庆云在天神爵飞。四门大辟通九闱，南面端拱垂裳衣。群臣上寿献歌诗，天子万年兆民永赖之。"}