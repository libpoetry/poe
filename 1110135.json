{"id":"1110135","title":"送丘宗卿博士出守嘉禾以视民如伤为韵","dynasty":"宋","author":"吕祖谦","text":"槜李国西门，道里去天咫。讼庭人摩肩，客馆舟衔尾。凉燠变须臾，怵听复骇视。心平理自见，周道本如砥。堂下万休戚，堂上一笑嚬。是心苟不存，对面越与秦。豚鱼尚可孚，况此能言民。君看津头柳，叶叶皆相亲。奋髯疾抵几，解衣徐探雏。古来多快士，气吞两轮朱。簿书高没人，迎笔风摧枯。自许岂不豪，岁晏终何如。折肱称良医，识病由身伤。开府事如麻，岂尽昔所尝。平生老农语，易置复难忘。麦黄要经雪，橘黄要经霜。"}