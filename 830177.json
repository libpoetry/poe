{"id":"830177","title":"漓江杂咏","dynasty":"清末民国初","author":"康有为","text":"石濑溅溅立鸥鹭，绿杉瑟瑟隐茅庐。清溪缥碧竹排溜，红树青山问卖鱼。锦石奇峰次第开，清江碧溜百千回。问余半月行何事，日读天然画本来。峭壁千峰摩顶圆，净无尘土立风烟。崚嶒倒影晴江上，疑是身游兜率天。拍拍清滩趑鹭鹚，萧萧疏竹绕台池。离江清绝谁人领，入我扁舟一卷诗。"}