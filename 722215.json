{"id":"722215","title":"花市","dynasty":"明末清初","author":"屈大均","text":"金陵花贱甚，红白少人怜。笑我从花市，朝朝尽十千。花从虎踞关，卖向汝南湾。城北无花市，花多少往还。十钱花一束，持插胆瓶中。斟酌教如画，参差势始工。养花虽万室，花好出贫家。折自佳人手，枝枝带露华。秣陵花草地，城北更春多。黄乌催人去，其如花市何。无端花国里，日日减容辉。辛苦春林鸟，声声唤子归。"}