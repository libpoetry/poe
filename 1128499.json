{"id":"1128499","title":"旬休延圣院纳凉周澶州招饮呈德升诗二首","dynasty":"宋","author":"葛胜仲","text":"年来形迹苦西东，邂逅招提一笑同。世事休论痴黠半，物情都在圣贤中。地灵蒸郁疑无著，友胜喧嚣自不通。借与方床宽六尺，道人知有竹间风。讲席朝来得暂停，蓝舆同入法王城。清壶照座三棱瑩，小扇摇风六角轻。方罫共争棋上劫，顽盆更酌酒中兵。佳宾更赖王思远，霜气能令暑气清。"}