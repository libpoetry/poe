{"id":"693333","title":"漫书呈一二同年二首","dynasty":"明","author":"苏葵","text":"不枕邯郸祇曲肱，短帘疏雨梦魂清。鸿毛身外谁荣辱，蜗角人间自战争。心了古今惟邵子，眼空天地是庄生。闲来漫作苏门啸，月下风前一两声。曾卧邻家瓮底来，醒时何似醉时佳。行藏敢道慕嘉遁，疏懒不妨同打乖。绿竹丛中拉嵇阮，碧桃开处拍洪崖。纷纷尽与鸿毛等，世事凭君莫介怀。"}