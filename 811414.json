{"id":"811414","title":"题友卿鸾箫集","dynasty":"清","author":"丘逢甲","text":"当君得妇江南日，是我移家海上年。铁马金戈成底事？风流真羡玉堂仙。铁崖图画仓山表，佳话流闻直至今。表惜不传图不得，抡才巨眼爱才心。开卷江郎一序存，文章知己共论昏。安知梦里潇湘雨，筠管斑斑有泪痕。庶常旧馆今非昔，惆怅先朝旧侍臣。依旧箫声依旧月，乘鸾来看海扬尘。长爪仙人鬓未霜，蓬莱清浅话栽桑。何时双引朝天驾，碧落重来沈侍郎。琼林重宴愿非奢，花烛重谐更足誇。重订紫箫吹月谱，蟠桃八十四番花。荆钗蓬鬓海南天，偕隐莱妻亦自贤。甲帐绣襦谈故事，输君夫妇是神仙。"}