{"id":"843750","title":"和林兵爪先生别李丽君原韵","dynasty":"清末民国初","author":"许南英","text":"烟火人间愿食贫，芳心索解费旁人。玄都观里思前度，崔护门前作后身。仙阙白云飞独鹤，爱河绿水断修鳞？雕栏曲折春如海，无分看花命不辰。晴窗拈笔试铅朱，写幅花阴独立图。欲念不生参内典，爱情宛死读山枢。收将意马临崖勒，塞尽灵犀众窍苏。天女散花无住著，置之一笑口含胡。落花无可奈何天，修到鸳鸯不羡仙。香粉自今毋我怨，笑啼从此有人怜。断魔缠扰磨心铁，释负清凉脱臂绵。犹藉新诗偿宿债，情丝缕缕绾蚕眠。也识焦桐爨后琴，斯人毕竟是同心。未妨怜子心多苦，何事干卿妒太深？十二巫峰云雨峡，三千蓬岛水云浔。化身填海飞精卫，转笑痴情似此禽。"}