{"id":"800377","title":"守城行","dynasty":"清","author":"邵长蘅","text":"明星烂烂高十丈，城楼雉堞屹相向。吏持府帖呼点丁，十家九家驱上城。黄昏丽谯鼓角鸣，城头灯火争繁星。紫髯太守雄且豪，罽靴绛缨跨两刀。马蹄踏踏何其劳，贯三鞭七声嗷嘈。昨日传闻羽书至，长江六月无行估。战舰还防扬子渡，游兵已围太平府。纵令消息未必真，杞人忧天独苦辛。即防此辈易激变，盗贼往往皆良民。星沉鸡唱太守至，慎莫偶语行弃市。"}