{"id":"219115","title":"寄淮东总领许叔庸","dynasty":"宋代","author":"章甫","text":"太平寺里留诗别，江北江南几秋月。那知未著侍臣冠，坐总军储持使节。平生一饭不忘君，蟠胸万卷皆经纶。闻说别来头更白，忧国只今能几人。忆昨同倾京口酒，笑我凋零已蒲柳。晓驱黄犊破荒烟，留眼看公印如斗。短篇自昔蒙品题，老矣无复能新奇。乐府流传妙天下，小胥妙寄定何时。"}