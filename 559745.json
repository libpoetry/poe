{"id":"559745","title":"题美人图说者二乔观书意彷佛之","dynasty":"明","author":"曹义","text":"华堂春煖清昼长，紫檀烟袅狻猊香。水晶帘捲西山翠，牡丹花映娇娥妆。鸣鸠乳燕闹春晓，回廊复道芬兰草。柳阴影转昼沉沉，花漏声迟人悄悄。玉人细阅女诫书，支颐默识心安舒。心安舒，味道腴，善恶之戒秋月如。牙床玉几坐终日，画屏锦帐垂流苏。回头阿姝珠宫侧，莲步轻移以无力。云鬟斜坠若徘徊，纨扇低摇带羞涩。风流画工描此图，贞姿淑态良不殊。柳眉烟锁杏花脸，蝉衫香拂青霞裾。想是当年乔二女，生来富贵由天与。阿翁适遇乱离中，一见英豪即相许。"}