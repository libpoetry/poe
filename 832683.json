{"id":"832683","title":"烛影摇红 乙丑元日和闰枝","dynasty":"清末民国初","author":"朱祖谋","text":"野哭千家，闭门不恨春光浅。年时仙仗簇朝正，瞻座香飘殿。投老沧江卧晚。怕安排、黏鸡画燕。尽情镫火，多事屠苏，今朝心眼。留命何年，饰巾那计流光换。梦魂犹自点朝班，谁道长安远。再拜鹃声咽断。倚危阑、飘风鬓短。为谁消息，爆竹东邻，青幡孤颤。"}