{"id":"494407","title":"丙申十二月七日偕文明府汤县博伍太和诸友同游娥眉山莲花洞有作","dynasty":"明","author":"湛若水","text":"淩晨巾我车，天宇极清廓。闲从同心人，莲洞视兴作。兴作夫何为，讲堂开正学。正学谁同心，令君与县博。共结逍遥游，散此无怀乐。天路入虚无，地势干碧落。三心浣飞泉，千仞书石壁。遥望飞云峰，忆我朱明宅。浩气穷八纮，聊兹寄鸿迹。"}