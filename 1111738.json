{"id":"1111738","title":"和鲁宪见寄二首","dynasty":"宋","author":"吴芾","text":"厌直承明老从臣，不将人事挠天真。几年欲作山中相，今日得为林下人。竹里醉吟聊遣兴，水边宴坐足怡神。回思当日游从地，过眼浑如陌上尘。向来三老楚江滨，一笑相欢气味真。君向越溪持使节，我归台岭作閒人。颇思花下酒无算，尚记诗成笔有神。何日轺车能过我，开怀一洗渴心尘。"}