{"id":"285648","title":"水龙吟·小园遍是杨花","dynasty":"清代","author":"李慈铭","text":"小园遍是杨花，濛濛做尽东风色。几回茗艼，雨丝如梦，已过寒食。选石安琴，芟枝布几，暂消迟日。看缃桃落处，苔钱满地，刚绣出，春愁迹。可叹年年华发，且连朝、玉缸狼藉。溪唇挑菜，墙头度馔，漫通残客。一觉斜阳，风前酒醒，解衣吹笛。又黄昏近也，梨花月底，衬栏干雪。"}