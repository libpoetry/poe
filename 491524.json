{"id":"491524","title":"织女吟赠黄进贤","dynasty":"明","author":"刘崧","text":"忆昔束发初，娇倚云锦机。折花事戏剧，笑诧身上衣。一从十五时，学向机中织。丝短愁苦长，梭缓心转急。永夜兰灯悬洞房，门前梧叶零秋霜。霜寒手冻丝绪乱，络纬悲啼金井床。春花更叠黄金缕，花底青鸾蹴烟雾。东风何日天上来，拟奉瑶池宴歌舞。十日满匹恒苦迟，一夕停梭生网丝。持刀沈吟剪秋水，粉泪欲落愁风吹。远怀素心人，邈在千里道。何因托交欢，持此永相保。东邻小姬昔同年，至今盛饰为母怜。几回月高鸣杼轴，正是他家夜弹曲。"}