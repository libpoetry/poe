{"id":"814178","title":"菩萨蛮 闺中四时词","dynasty":"清","author":"陈嘉","text":"绿杨踠地春愁重。流莺啼破红闺梦。睡起悄凭栏。罗襦怯晓寒。卖花声渐近。催把云鬟整。对镜画双娥。远山眉样多。梧桐渐长芭蕉裹。愔愔庭院清阴锁。曲槛绕芳塘。风来荷叶香。昼长人意懒。盼煞斜阳晚。粉汗湿鲛绡。休将纨扇抛。藕花开瘦红衣落。金风袭体罗衫薄。屈指数星期。神仙还别离。玉阶鸣促织。砧杵千家急。枕簟爱新凉。梦和莲漏长。日高犹恋重衾卧。葱纤怯冷慵梳裹。帘外暗香来。早梅开未开。彤云天欲雪。鸦阵盘空黑。数九约围炉。先将窗纸糊。"}