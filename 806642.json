{"id":"806642","title":"贺新郎五首 其一","dynasty":"清","author":"高士奇","text":"水泊无亭堠，趁潮生、健帆贩取，岛乡风聚。早上江城鱼鲛市，压担申前寅后，羡来自、离支名薮。黄独霜深苗未长，饷蹲鸱也负当垆酒。玉延似，比还瘦。薹心菜中花如绣。看家家、护水防渠。结篱遮牖。方罫湖田青泥浅，移插藤根宜否。且收拾，秋菘春韭。鸦嘴金锄拚荷了，有鹿柴、小筑消清书。加餐好，问蔬叟。"}