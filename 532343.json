{"id":"532343","title":"题彭典史竹坡手卷","dynasty":"明","author":"朱浙","text":"竹坡主人何昂藏，丰标白晰发毛苍。金闺通籍齿方壮，天路联镳志正扬。万里独过梨岭道，一官恰对壶山阳。俸钱微薄能几许，世故艰难已备尝。政有催科怜我拙，民多凋瘵令人伤。毁誉荣辱无端绪，期会簿书有故常。求牧正廑忧国意，烹鲜自试活人方。海田岁熟农家乐，公馆春深化日长。可是宦情宜土俗，何曾云物关江乡。望中魏阙青丝骑，梦里高坡绿玉床。文字平生敦宿好，荐绅投赠富新章。无求偏觉人情好，写意成诗滋味长。乘兴挥毫聊一扫，老怀醉墨笑琳琅。"}