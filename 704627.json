{"id":"704627","title":"春园八首","dynasty":"明","author":"黎遂球","text":"雨馀春水绿平添，一夜梨香带梦淹。晓起更嫌风恶甚，小亭东角下双帘。蝶雏初褪绿香胎，便学寻花隔院来。斜过短墙飞不住，又随红蕊浪吹回。青苔如抹笋芽肥，点径残红作地衣。竹岸水阑閒一立，绕人双燕傍晴归。风吹窗纸似鸣弦，小小杨枝舞外边。向午短衫赢一枕，竹门深寂闭香眠。不禁风竹刺茅居，截去长枝学钓鱼。閒与鹭鹚相对坐，矶头看尽种花书。木棉花似海棠鲜，和雨和云睡半天。寒食过时纷自下，满城都不解相怜。新种荷根满尺强，未须裁叶作衣裳。金鞍年少初相过，折得如杯当羽觞。白玉儿郎一十三，海棠开尽每来探。轻罗袖底松花片，索写新词日满函。"}