{"id":"1125066","title":"次韵信守李秬二首","dynasty":"宋","author":"晁补之","text":"谁榜铃斋作面山，晦明终日卷帘看。赋成夜烛才销寸，衙退朝曦未半竿。枉渚孤吟愁旅雁，苏门双啸骇朱鸾。平生五裤何须咏，一借黄钟变谷寒。爱山何必俟归山，簿领忙时拨置看。阊阖自应行发轫，珊瑚终未拂垂竿。樽中屡许陪文举，庑下犹堪寄伯鸾。便作功成同范蠡，白鸥盟誓不教寒。"}