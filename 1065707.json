{"id":"1065707","title":"送在庭侄颔漕归蜀","dynasty":"宋","author":"苏过","text":"伯祖昔为郎，出乘使者轓。德星照东蜀，遗爱及后昆。登车问民瘼，手拊创痍痕。遂使吾蜀人，不知狱吏尊。迢迢六十年，乃复见曾孙。曾孙早读书，待诏金马门。一选文昌省，骎骎西掖垣。凛然七尺躯，云梦不足吞。乃居严徐间，锸齿吐吻唇。青云岂不愿，局促畏短辕。收拾五车书，归扫西山坟。平生有家学，舍鱼取熊蹯。况兹甘棠俗，尚怀挟纩恩。上以慰慈母，一笑请平反。下以慰父老，俯不怍九原。更酌老翁水，我为歃此言。"}