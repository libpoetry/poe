{"id":"1107432","title":"参政宣献楼公挽歌辞","dynasty":"宋","author":"史弥宁","text":"欲知天意属英奇，端为斯文待发挥。挺挺魏谟祖风烈，堂堂伏湛国光辉。久参机政儒臣贵，未到公台物论违。丹旐东风马鞍袅，送车谁不泪襟衣。子公书问走舆台，公独山林挽不回。人道旬瑜须径去，谁知李泌却重来。传芳谢砌芝兰粲，在处膺门桃李开。无愧可攻心事好，底教生死不荣哀。无边膏馥丐儒林，可但天台掷地金。文不雕镌翻婉切，诗如平淡实高深。春风和气生毫末，秋月华星烂古今。所发由来关所养，丹青难状晋公心。耆英续续閟重泉，好在灵光独岿然。入侍已成鸿鹄羽，退休俄值白鸡年。伤心藏笈书无恙，盥手开缄墨尚鲜。刮目相期良不薄，可无斗酒奠桥玄。"}