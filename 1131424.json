{"id":"1131424","title":"连日大雪独坐有感","dynasty":"宋","author":"虞俦","text":"低唱谁家帐缕金，何如短棹泛山阴。天边雁断无留影，泓下龙寒亦懒吟。著柳便随风作态，欺梅除有月知心。晴光却喜前村动，春事从今日日深。呼得苍头数橐金，旋沽村酒过墙阴。焦琴不鼓知音断，冻笔频呵作意吟。扰扰漫天空眩目，看看出日为寒心。凭君试向江边问，又涨晴波几尺深。"}