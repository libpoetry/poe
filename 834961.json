{"id":"834961","title":"忆旧游","dynasty":"清末民国初","author":"何振岱","text":"记连茵剪烛，隔座分剪，同赋芳词。为致东皇祝，愿春人并好，永结清期。几度颠风红老，古驿赠将离。更漫怨钿车，■■路杳，燕也来迟。悽迷。一场梦，送屧外蘦香，笛里斜晖。卅载襟痕淡，认沾襟酒涴，揾袖珠啼。念子中年孤旅，我更断弦悲。叹等是鳏鱼，长开病眼吾久衰。"}