{"id":"1062569","title":"送狄朝议","dynasty":"宋","author":"谢逸","text":"狄公鹗立横清秋，真气端能回万牛。平生作郡有老手，退食燕寝清香浮。鞭笞得名亦不恶，一官何足偿百忧。岂如清净政不挠，男耕女桑民力优。小人琐琐不足录，恶诗蒙公三过读。自闻归棹理江干，北望伤怀何刺促。胡不强为此邦留，悬知季月当泛菊。愿言他日持节来，一洗苍生愁万斛。"}