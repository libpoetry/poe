{"id":"684494","title":"秋日宁国言怀","dynasty":"明","author":"王廷相","text":"今适非我期，幽觏亦云丽。长峦亘邑曲，青亩循溪汭。英英岩桂秀，翙翙云禽逝。览物有馀赏，攸止每留系。临官敦素履，颇亦志弘济。崇卑讵足较，贤者安所际。揆道良已畅，提挈视终惠。拯物方在兹，谁果乃遗世。秋鳦逝安托，乃在海中沚。薄游得所遣，岂必青云士。直道难为容，谁哉誓终始。志士贱怵迫，旷然凌万祀。狂言戏万乘，邪途岂贞轨。渭川猎非熊，白首安可俟。虎变大贤造，凤衰君子耻。守道安处末，干禄尔非鄙。玉蟾光九土，时复有缺蚀。君看行天龙，亦作寒湫蛰。一屈复一伸，达人具天德。凤食乃琅玕，岂受䲭鸢嚇。骊颔明珠光，相将慎出入。执戟二十载，岂求他人识。我道在寥廓，好之恐不力。赠君杜蘅草，庶见君子色。"}