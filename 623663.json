{"id":"623663","title":"将进酒效鲍明远十首 其一","dynasty":"明","author":"欧必元","text":"进君柏叶之美酒，盛君香螺之琼卮。五色玉环之繸带，七宝同心之结衣。越女燕歌年二八，玉腕挥弦诉所思。琴心欲诉愁难诉，盈盈珠翠徒披离。流苏帐里枕君腹，沉香亭上咏君诗。倏忽流光如泡电，安能长保百年期。嗟哉，人生有酒不能饮，惜费徒为后世嗤。"}