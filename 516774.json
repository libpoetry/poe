{"id":"516774","title":"瑞粟歌","dynasty":"明","author":"刘琏","text":"秋气佳节兮万宝告成。和风扬飙兮甘雨夜零。风不鸣条兮雨不破块，皇天降福兮嘉祥以生。维兹粟之茂实兮秀彼圆丘，异颖同茎兮琼粰翠英。被沆瀣之华滋兮承日月之光精。猗丰年之兆兮此其有徵。昭圣皇之神德兮溥恩泽于遐荒。握乾符而驭坤灵兮统百职之明良。圣子神孙兮聿遵厥绪，于千万年兮福寿无疆。"}