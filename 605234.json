{"id":"605234","title":"王幼度明府为今大宗伯云杜李本宁先生犹婿余以本宁先生获交幼度盖三十馀年笔研友也先数岁宝安同社诸君子欲为余作特室于旗峰之阳且受廛矣甲子冬幼度以龙门令摄篆宝安喜而赋之得十六韵以先歌来暮者言非未同幸毋曰此饥鸟此阳鱎也","dynasty":"明","author":"张萱","text":"旗峰紫气照罗浮，借得神君卓鲁俦。綵笔雄名吞七泽，青箱大业擅千秋。烹鲜十室烦言偃，摄大三年乞仲由。循吏能文真雅化，才人为政自风流。不须长袖工新舞，更向原田舍旧谋。琴榻柳藏宾阁寂，印床花覆讼庭幽。看山应识金银气，破璧能令鬼蜮愁。抚字喜闻先蔀屋，巡行莫惜访沧洲。医疮已乏心头肉，照水须哀胯下瘤。两境四民歌五裤，一贤二邑解全牛。珠常还浦龙编户，海不扬波蜃结楼。绮岁孔融曾御李，白头王粲欲依刘。择枝绕月同飞鹊，避地浮家狎野鸥。闵贡岂为安邑累，临邛休厌马卿游。江头看竹还须主，不学君家老子猷。"}