{"id":"696433","title":"复回省城待报幽中书怀","dynasty":"明","author":"郑岳","text":"重门昼深扃，蔓草没行迹。旧侣何寥寥，危途转相逼。计功获深酬，蹁跹图远适。诎辱甘予愚，谁为世道惜。一气播洪钧，万物各有适。予生亦岂徒，知命奚戚戚。轩冕傥来物，去去无复惜。抗志本不高，末路嗟局蹐。从今谢樊笼，遥空振六翮。社栎辞剪伐，兰膏坐销镕。巧拙各有宜，所贵保初终。缅怀见素翁，进退何从容。盛名难久居，林壑寄幽踪。幸兹返初服，云岑老相从。"}