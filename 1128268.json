{"id":"1128268","title":"夜宿丞舍即事呈蒋大匠存诚苏少监元老","dynasty":"宋","author":"程俱","text":"群动夜方息，啾啾草间鸣。残炎未云谢，遽作凉秋声。秋风来几时，朝暮气已清。虚窗置方榻，境寂身暂轻。卧念平生怀，展转不得宁。王生一言善，从容水衡丞。无功乐佳酿，能令浊流清。顾我老且奇，微官代躬耕。正当急跨马，问讯桷与楹。观公成风手，一引朱丝绳。简书可少置，颇哀此无能。"}