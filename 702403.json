{"id":"702403","title":"送南京少宗伯尹正言先生奉表入贺礼成还任次南都赠行韵六章","dynasty":"明","author":"程敏政","text":"凤函称庆自南宫，犹记经帏旧献忠。翰苑文章思陆贽，天官丰采说姚崇。来乘綵鹢瞻南斗，去拥轻貂畏朔风。历尽尘沙还建业，一?江水洗双瞳。章城西畔启离筵，冠盖纷纷下集仙。马首红尘犹昨日，镜中华发几流年。行当绿树飞霜后，归及江梅破腊先。珍重一觞情莫尽，双旌摇曳夕阳边。鸣佩朝来出建章，天时将复地中阳。华夷祝喜同嵩呼，南北京应比汉疆。礼局旧文存杞宋，祖筵新曲度伊凉。老成不待诸生语，心视江湖即庙堂。蓟门人和石城歌，相隔迢迢路几何。云绕暮江南去远，沙飞寒吹北来多。冰衔又署新宗伯，鼎族无惭古泰和。老去斯文堪屈指，召还宁俟鬓双皤。文采风流玉署仙，重游惊见岁华迁。匡时力可兴周礼，报国心惟祝舜年。千里客怀良月夜，一尊行色冻云天。献功亦是重来约，前席时应礼旧贤。数载相违天一涯，抠衣今喜拜京华。情深屡劝吴江酒，冰结难回汉渚槎。揽胜歌诗千首出，禦寒裘褐几重加。望中咫尺钟山驿，车马迎时已到家。"}