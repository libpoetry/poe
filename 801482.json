{"id":"801482","title":"峄山湖余紫岩太守同作","dynasty":"清","author":"刘震","text":"扁舟北来太行左，拄颊微吟效《梁父》。岱宗千里蔽浮云，湖波仿佛商羊舞。冥鸿亦似畏惊涛，天半群呼声正苦。春前堤岸今湖心，尚有禾苗碍柔橹。主人诗情最高远，指点苍茫作怀古。秦皇李斯安在哉！峄山碑断苍烟埋。君看湖水乘秋涨，犹带咸阳暴气来。"}