{"id":"699156","title":"和陶诗二首","dynasty":"明","author":"桂彦良","text":"蛟龙作云雨，蜉蝣出以阴。小大各有适，胡然愁予襟。架插千卷书，壁挂无弦琴。希贤复希圣，视古犹视今。所贵生世间，动止为人钦。有琴莫厌弹，有酒莫厌斟。穷居见高节，寡和乃希音。谁能言嗫嚅，强颜随冠簪。子云媚新室，立言徒艰深。神龙困渊蛰，野鹤凌空飞。飞潜不同调，一喜复一悲。我生悟物理，独立恒无依。饮酒得真趣，读书探指归。匪为究穷达，亦复知荣衰。前贤有遗则，行行慎无违。"}