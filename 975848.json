{"id":"975848","title":"送张安抚","dynasty":"宋","author":"项安世","text":"蓬莱太守厌期会，归结琳宫香火缘。路旁送者谁最切，之子佩衿青可怜。子兮请自曩时说，芹馆就荒三十年。迩来穷悴更堪说，舍下鞠草厨无烟。市门小儿有虚籍，校官弟子无鸣弦。向来一辱声扫地，倒九江水谁为湔。守家故是补天手，断鳌四足承高圆。小却盛之鉴湖上，施设次第看后先。下车百废未及举，冕服释菜供圣贤。愿从博士听讲说，敛容就席毋敢专。邦人始识蠹简重，士子稍作青灰然。迂生欲举折洗事，众胆傍碎公加鞭。合八县士一战霸，百川之水皆东沿。鹄袍如山声不震，秦望却立回清妍。紫衣金带朱两轓，牙旗戟纛来翩翩。鲁侯色笑有深爱，南公叹息无前传。翠裯已觉夏室清，棐几更与秋窗便。日输月给辈相望，饩牵竭矣公愈坚。坐令学者饱齑饭，不待先生求酒钱。风声汎汎邹鲁上，意向往往嬴刘前。子兮如此衿佩何，半渡欲济收吾船。季鹰家人故难料，归兴忽动秋风边。若人固自泰山雨，讵肯作我稽山泉。辕高辙驶不可驻，哦以七字成长篇。庶几太史闻我语，邂逅可作泮水编。"}