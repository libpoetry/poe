{"id":"566197","title":"送王推府与龄贺圣诞之京一首","dynasty":"明","author":"黄省曾","text":"翠水流华瑞，丹陵启圣光。河灵天诞永，龙叙帝图昌。燕湑传三爵，移珍走万方。士英归许善，郡妙简王祥。缛夏浮青舸，金秋入紫阊。霞裾瞻虎陛，星履次鹓行。秘殿闻仙乐，槐宸接寿觞。向舆称有庆，望极颂无疆。荐礼衣冠盛，咨风献替长。名儒留侍从，东掖握兰香。"}