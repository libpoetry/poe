{"id":"805377","title":"望湘人 午日","dynasty":"清","author":"徐森","text":"正黄梅过雨，麦浪挼晴，今朝又是重五。几阵蒲香，飘来深院，白苧单衫无暑。戏摘榴花，遍思陈事，凭栏低语。记那日，条脱亲投，小缠同心丝缕。好谢殷勤邻女。恰相邀片晌，画完艾虎。剩半幅轻纨，又索采兰佳句。伤今吊昔，都无是处。但笑灵均差误。问何事、沅芷江蓠，刚换年年角黍。"}