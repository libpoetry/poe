{"id":"408757","title":"听东乡陈老人弹三弦（名亮山）","dynasty":"近现代","author":"曾国才","text":"国初三弦推陆生，王师北下闻其名。红笺召入跸宫坐，砉然龙虎腾一声。南人自此重北调，弃掷箫竽椎破筝。姑苏女儿弄两鸽，金陵公子浮千觥。老人何处受指法，毕毕剥剥条条鸣。凄切芦埼夜归雁，嘹呖柳岸春妥莺。四座无言忽失色，北风卷地黄河倾。固知漻剽嗣边让，亦何激决如疁城。老人罢曲为我语，曩时曾作幽燕行。山东少年善大调，撩捩曲尽弦中情。醒抱当胸醉倒背，摆脱规矩生神明。游门如登多宝阁，携得片玉归铿铿。言讫拳案复嗟叹，似推此客无与衡。乃知妙会天下有，遇与不遇非关精。吁嗟乎，遇与不遇非关精，世间岂止弹弦人。"}