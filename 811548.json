{"id":"811548","title":"柳梢青  效许圭塘体四首","dynasty":"清","author":"厉鹗","text":"鬓点吴盐。十年来去，苧剪征衫。千里莺花，几重烟水，一片云帆。乡园试话情忺。有黛染、明湖镜奁。佛土茶香，渔村莼滑，好个江南。佳处曾探。量泉惠麓，踏藓灵岩。多少吴娃，明妆倚舫，玉面乘篮。秧田竹屋芦帘。指归路、垂虹旧谙。瑟瑟波摇，弯弯月唱，好个江南。腊尾春缄。枫霞遍缀，梅雪相兼。新绿初成，软红不到，水国无炎。女湖儿店程添。记苕霅、秋风挂帆。洲渚神仙，楼台烟雨，好个江南。湖傲山酣。绿蓑白雨，紫笋黄柑。蚕户新封，鸥乡近署，当了头衔。兴来浪迹犹堪。访酒社、诗朋快谈。焦洞潮声，摄山月色，好个江南。"}