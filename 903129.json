{"id":"903129","title":"大涤洞留题","dynasty":"宋","author":"张镃","text":"我生百无能，唯工说山水。洞霄天一柱，真仙昔居止。苍崖入九锁，修涧清彻底。层林仰首看，冷雾随步起。饶君俗到骨，至此换却髓。一亭巧当门，乃是压涧尾。便教宝玉做，思之未为侈。道人喜客来，先引玩清泚。源头放泉出，猛喷深壑里。顷刻百万丈，宁论尺与咫。冰涛卷雷鼓，滂湃力未已。天然句满眼，润色谢东里。拟议及思惟，望风当披靡。回观翠蛟语，舞字最不死。两诗故自妙，似觉泉在凡。正须吾三人，作意共整理。要令石点头，滔滔那解此。"}