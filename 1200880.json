{"id":"1200880","title":"沁园春","dynasty":"元","author":"无名氏","text":"不喜轻裘，布衣芒履，任春与秋。傍人笑我生涯拙，尘寰碌碌，毕竟何求。物外蓬瀛，壶中方寸，论此宗风没价酬。谁知道，无为快乐，不羡王侯。多谋转使多愁。恰似吞他名利钩。看日前些子升沉事，把天机丧尽，不肯抽头。蜂为花忙，蛾因灯逝，只恁迷前忘后忧。嗟身事，庄周蝶梦，蝶梦庄周。"}