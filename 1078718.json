{"id":"1078718","title":"代人上郑相生日三首 其三 寿烛","dynasty":"宋","author":"张纲","text":"凝香红蜡大如椽，华堂两两排金莲。漏涩铜壶寒夜永，光摇翠幄争春妍。兰膏芳苡何足道，帘卷香风碧烟袅。霜蛾勿用拂麟须，合就仙丹会难老。我公身依日月光，不假仙丹亦寿康。煌煌神烛照天下，光焰何止万丈长。世间爝火知无助，想像丹辉争欲赋。可怜贱士老不才，短檠见跋无佳句。"}