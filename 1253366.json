{"id":"1253366","title":"和云松雪中十绝","dynasty":"元末明初","author":"蓝仁","text":"夜寒敢叹卧如弓，起傍残炉榾柮红。童子偶看门外白，谁将琼玖赈诗穷。夜雪茅檐积渐高，傍林时听折危梢。南山石上双松树，莫更动摇仙鹤巢。天上浮光带玉京，世间幻境入琼林。冯夷夺得天孙巧，剪水飞花一夜深。乱来双鬓俱成雪，对雪疑窥镜里颜。明日春风消释尽，祇留鬓影对青山。琼林只在碧山阿，遥忆仙人寄傲多。闭户袁安僵不起，难随鹤背一相过。梅花开遍腊将残，几度吟诗倚暮寒。何处蹇驴驮孟老，一鞭风雪正漫漫。翠竹擎多看渐低，寒梅封厚望应迷。寻春拟趁朝晖出，又恐青鞋湿冻泥。曳履自惭随兽迹，背藜欲出耸鸢肩。酒中挽得阳和转，一斗松醪直万钱。群贤诗语斗清新，白战何人笔有神。未似渔翁堪入画，孤舟蓑笠自垂纶。旭日光微未尽消，背阴岩谷冱连朝。春风一解昆崙冻，渐化河澌入海潮。"}