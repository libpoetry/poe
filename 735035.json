{"id":"735035","title":"荆卿歌","dynasty":"清","author":"赵善庆","text":"燕丹日夜思报秦，好客不减平原君。朝游燕市伴屠狗，夕入东宫为上宾。感君意气惟君使，函关西向轻生死。片言立杀樊将军，日暮悲歌临易水。易水萧萧疾风雨，渐离击筑声何苦。道旁送者涕纵横，壮士驱车不复顾。图尽须臾见匕首，惊起秦王环柱走。只今犹恨夏无且，英雄功败提囊手。擿王不中置锟铻，事后论人剑术疏。当时谁入虎狼国，自是昂藏一丈夫。"}