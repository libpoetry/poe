{"id":"1047419","title":"赠有道者","dynasty":"宋","author":"沈辽","text":"昔吾知养生，始自皇人经。其说乃浩博，隐奥通神灵。锦囊固申行，梦寐嗟沉冥。十年不一开，未甘遂遗形。矫矫高平生，真诀炳丹青。要妙不在多，一言如发硎。使人久滞念，霍如病已醒。岂徒固衰朽，且将延百龄。我虽欲亟试，未能广娉婷。明年走浚上，要当宅重扃。信如君所说，誓将鄙心铭。为报不易言，高山柏亭亭。"}