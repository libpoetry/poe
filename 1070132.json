{"id":"1070132","title":"题叶翰林阅骏图","dynasty":"宋","author":"程俱","text":"叶公龙友天下才，当年麒麟天上来。儒童抱送太一况，下游阊阖观琼台。高标故自赏神骏，肯使馀恨遗蒿莱。帝闲食粟几千驷，盛气勃郁驰天街。稳衔金勒立仗下，俯视冀北皆驽骀。骊黄不来八龙远，尚有写照埋氛埃。短屏高障久零落，意象崒嵂求其侪。收罗绝足共一处，引素便觉风沙开。伟哉十马尽殊相，神物变化须风雷。腾骧振迅各有态，岂顾短脰空徘徊。持缰顿辔者谁子，无复堕泪鸣声哀。刷燕秣越安足道，会逐衔烛西山颓。其中一骥屹不动，尾垂青丝蹄卓锥。安知万里志未已，但见寂寞如寒灰。龙眠老笔不再得，幻化百亿纷骊騧。郑生晚出擅图貌，盛名欲与曹韩偕。肉身飞入九天去，清都楼观金崔嵬。玉花照夜不论价，想见火齐珊瑚堆。只今此画已难致，肯戏秃笔沾残煤。千金市骨意不浅，对此慷慨伤虺尵。"}