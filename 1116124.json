{"id":"1116124","title":"己酉乱后寄常州使君侄四首","dynasty":"宋","author":"汪藻","text":"汾水游仍远，瑶池宴未归。航迁群庙主，矢及近臣衣。胡马窥天堑，边烽断日畿。百年淮海地，回首复成非。草草官军渡，悠悠敌骑旋。方尝勾践胆，已补女娲天。诸将争阴拱，苍生忍倒悬。乾坤满群盗，何日是归年。身老今何向，兵拿未肯休。经旬甘半菽，尽室委扁舟。台拆星犹熭，农饥麦未秋。日边无一使，儿女讵知愁。春到花仍笑，时危笛自哀。平城隆准去，瓜步佛狸来。地下皆冤肉，人间半劫灰。只今衰泪眼，那得向君开。"}