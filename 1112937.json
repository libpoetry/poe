{"id":"1112937","title":"有怀长沙知识呈钦夫兄弟","dynasty":"宋","author":"张孝祥","text":"顺宁去覆郎官锦，府谷仍监太府钱。唯有吾宗老兄弟，闭门依旧绝韦编。春风花柳又芳妍，更接髯郎水竹园。小阁横桥俱胜绝，只应欠我共开尊。召公分陕是东邻，天远堂中好主人。更喜新来黄太史，剩拚佳句了新春。髯郎高卧元无恙，何日湘滨具一舟。肯约春风同过我，为公酾酒炙肥牛。洛阳家世邢郎子，间止逍遥自在身。病肺秋来定苏眚，可能乘兴到沙津。"}