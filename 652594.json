{"id":"652594","title":"落花联句","dynasty":"明","author":"田洙薛涛","text":"韶艳应难挽，芳华信易凋。缀阶红尚媚，委地白仍娇。坠速如辞树，飞迟似恋条。藓铺新蹙绣，草叠巧裁绡。丽质愁先殒，香魂痛莫招。燕衔归故垒，蝶逐过危桥。粘帙将晞露，冲帘乍起飙。遇晴犹有态，经雨倍无聊。蜂趁低兼絮，鱼吞细杂薸。轻盈珠履践，零乱翠钿飘。鸟过生愁触，儿嬉最怕摇。褪英浮雨涧，残蕊漾风潮。积径教童扫，沿流倩水漂。媚人沾锦瑟，瀹茗入诗瓢。玉貌楼前坠，冰容梦里消。芳园曾藉坐，长路或追镳。罗扇姬盛瓣，筠篱仆护苗。折来随手尽，带处近鬟焦。泥涴犹凄惨，缶空更寂寥。叶浓阴自厚，蒂密子偏饶。岂必分茵溷，宁思上砑硝。香馀何吝窃，佩解不须邀。冶态宜宫额，痴情妒舞腰。妆台休浪拂，留伴可怜宵。"}