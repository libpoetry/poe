{"id":"104855","title":"送阚令之潭州宁乡","dynasty":"宋代","author":"梅尧臣","text":"秋风逆水急，挂席飞鸟轻。三江去虽远，一日行几程。朝辞洞庭岸，暮抵巴陵城。长沙古建国，地狭赋薄征。邑宰爱民者，选荐岂非精。既曰处民上，固当知民情。民居篁竹间，山獠相杂并。教道苟未至，毫发心起争。太刚易断折，太柔难搘撑。贵在得中道，於焉无近名。闻多不祥鸟，似鴞何足惊。远方此为常，慎勿心屏营。贾谊度湘水，为文吊屈平。因君寄杯酒，为我酹贾生。"}