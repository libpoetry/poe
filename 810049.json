{"id":"810049","title":"八归　寄内","dynasty":"清","author":"张祥河","text":"洗尘雨歇，吹薰风起，庭院净绿初埽。春归不带羁愁去，还忆小园花满，小帘香悄。亚字阑边人独倚，定打就相思新稿。待写与、眉样弯环，凉月上来早。长听声声杜宇，征衣卸得，便拟青山看饱。酒阑吟倦，梦移天远，争向长安西笑。尽将花暗数数，却愁心更多少。侬今约、墨池矶畔，挂了诗筒，垂竿閒坐钓。"}