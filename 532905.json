{"id":"532905","title":"感旧篇答苏子川","dynasty":"明","author":"黎民表","text":"识君忆自公车日，倾盖论心若胶漆。长杨羽猎挥毫赋，上兰歌舞联镳出。自馀风月尝邀致，兴来每过苏端室。华阳骏骨知在否，乐生高台未萧瑟。先帝乘龙去不返，小臣江汉扶衰疾。君亦南浮入会稽，欲寻台岭营芝术。当时席上几才人，世路艰虞各相失。罗裳钿翠为谁骄，邻笛哀伤事非一。岂知日月重昭洗，明堂再睹成周礼。更衣正叶鸣鸡奏，趋朝不待铜龙启。颇闻濒海销锋镝，复传宫中罢角抵。否往泰来理则然，感时抚事空流涕。管鲍交情今已无，骊黄过眼终难眯。怜君日侍上方羞，笑余累索长安米。风云腾踏当奈何，火色鸢肩犹旅邸。"}