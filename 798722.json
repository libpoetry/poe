{"id":"798722","title":"大江东去·卅家尺素题词","dynasty":"清","author":"陈步墀","text":"鲤鸿迢递，有东西南北，一时贤者。廿载交游期道义，富贵非吾知也。雪立门高，诗敲榻短，香岛传佳话。裒然成帙，琼琚谁比声价。况兼纸上云烟，毫端月旦，字字关文化。人自平权他敬让，礼学宣尼拜下。折戟沉沙，灵犀点世，冥晦鬼神诧。五羊屈指，海山同此风雅。"}