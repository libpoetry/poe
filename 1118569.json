{"id":"1118569","title":"夏日杂题六首","dynasty":"宋","author":"陆游","text":"东吴五月黄梅雨，南浦孤舟白发翁。貂插朝冠金络马，多年不入梦魂中。午梦初回理旧琴，竹炉重炷海南沉。茅檐三日萧萧雨，又展芭蕉数尺阴。新缝细葛作蚊裯，簟展风漪凛欲秋。啼鸟一声呼梦断，依然书卷在床头。檐前桐影偏宜夏，叶底蝉声渐报秋。莫道衰翁怯风露，也能觅醉水边楼。渚蒲经雨送微馨，野鹤凌风有堕翎。归入衡门天薄暮，清沟浅浸两三星。一叶两叶病木霣，一点两点疏萤流。水底星河秋脉脉，发根风露夜飕飕。"}