{"id":"1218628","title":"刘商观弈图","dynasty":"元","author":"成廷圭","text":"茅生绝艺天下无，何以刻此观弈图。刘商见之亦惊倒，神妙似与龙眠俱。松阴对弈者谁子，岂非角里园公乎。云绡雾縠古冠佩，童颜雪顶沧溟枯。野樵旁立太痴绝，归来始觉仙凡殊。斧柯竟化作尘土，世间甲子真须臾。老夫只解饮醇酒，一着输赢曾放手。市廛有地寄閒身，却觅南山橘中叟。"}