{"id":"1127658","title":"上饶方君小倅官而不婚宦居偏户间静无官宦之事舍后梯城而上即棚为亭尽得溪山之胜名之曰快哉为作四小诗以快哉此风为韵","dynasty":"宋","author":"曾几","text":"簿书苦沈迷，世俗嗟迫隘。不如溪山上，风至取一快。掾曹官事了，载取曲生来。得酒且欢喜，俗氛安在哉。从容吏隐间，游戏僧俗里。孤月浪中翻，吾心正如此。偪仄何偪仄，官居尘土中。高城与隔尽，惟有一溪风。"}