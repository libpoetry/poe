{"id":"332831","title":"花发沁园春·己未初度","dynasty":"清代","author":"梁清标","text":"冰砌闲门，梅呈新萼，又逢一度驹隙。故园人到，京洛樽开，举酒共浇寒夕。愁将鬓织，惊过眼、都成陈迹。笑尘梦未醒邯郸，衰迟犹是羁客。十载韶华轻掷。看平生须眉，顿减畴昔。人移物换，燕去梁空，翻觉欢场萧瑟。春风将扇，奈往事、转萦胸臆。提旧恨暗迸珍珠，蜡盘红泪同滴。"}