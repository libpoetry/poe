{"id":"690417","title":"题画扇寄溧阳史巽仲年丈","dynasty":"明","author":"张弼","text":"花落江城寂寂春，柴扉深锁碧山云。溪头有棹閒如许，忙杀斜阳欲渡人。鸭子滩头阁小亭，翠峦飞舞碧江横。何当慰满天涯望，镇日携壶独枕肱。西湖游棹十年孤，独领春光省画图。山色岧峣波潋滟，晓窗犹似梦回初。一舟还共一身轻，徙倚江山万里情。醉里不知春已过，落花满地杜鹃声。"}