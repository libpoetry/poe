{"id":"786539","title":"蓄发诗","dynasty":"清","author":"洪繻","text":"不欧、不亚亦不倭，我发虽短未媕婀。我头不与人同科，可屈、可伸奈我何！垂垂渐觉成盘螺，有如玉山长嘉禾。不似童山空峨峨。随俗不随乡人傩，老子头颅聊自摩。任人讪笑语言讹，闭门缩颈甘藏窝。道逢狞吏掩而过，抱璧相如避廉颇。自笑杨朱为一毛，有惭肤挠与目逃！几茎衰发奚坚牢，如斯时世须餔糟。但余未能从时髦，耄矣老夫爱皤皤。"}