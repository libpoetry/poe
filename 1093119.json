{"id":"1093119","title":"次韵林教授见别","dynasty":"宋","author":"韩淲","text":"老我成漫仕，世事马牛风。投身逐毫末，益愧多田翁。乘春欲东游，肯问行李穷。溪干富桃李，花光眩晴空。停桡一举首，壮气犹如虹。灵山正崔嵬，半在返照中。行藏岂人定，忠诚本天通。但顾行未实，奚论报必丰。君诗多隽永，三年几相从。山亭酌别酒，舟车复西东。馀情尚酬句，岁月双鬓蓬。黄发爱玉体，书来置邮筒。"}