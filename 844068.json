{"id":"844068","title":"赖氏庄","dynasty":"清末民国初","author":"陈肇兴","text":"闻乱抛城市，迁家就友生。数间茅屋老，十里稻畦清。处处花依壁，家家竹作城。呻吟吾不恶，閒步看秋耕。摘果穿花径，随流到稻阡。鸟冲云外路，鱼乐水中天。俯仰皆佳趣，行藏愧少年。隔篱有野叟，呼饮夕阳边。薄暮投书馆，题诗寄草堂。衔山红日大，出岫白云忙。啅雀栖檐瓦，归牛浴野塘。兴来无近远，随意宿花庄。结宅临流水，开门见远山。主人能好学，稚子不偷閒。竹下挑灯饮，花前出画看。祗因素相惬，礼数一时删。雨过仍雷电，风来半晦明。金瓜供客馔，银鲫入厨羹。酒后偏工睡，人前欲息争。狂吟聊过日，安坐待时平。"}