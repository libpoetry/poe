{"id":"713613","title":"猛虎行","dynasty":"明末清初","author":"屈大均","text":"边地不生人，所生尽奇畜。野马与骆驼，騊駼及驼鹿。羱羊千万头，人立相抵触。上天仁众兽，与以膏粱腹。变化成猛虎，食尽中土肉。哮吼一作威，士女皆觳觫。广南人最甘，肥者如黄犊。猛虎纵横行，餍饫亦逐逐。朝饮惟贪泉，暮依惟恶木。人皮作秽裘，入骨为箭镞。人血充乳茶，脂膏杂红曲。子狗有爪牙，攫搏苦不速。恶性得自天，牝牡日孳育。在天为贪狼，在地为荤粥。人类日已尽，野无寡妇哭。隆冬不患饥，髑髅亦旨蓄。多谢上帝仁，猛虎享天禄。为兽莫为人，牛哀得所欲。"}