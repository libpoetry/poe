{"id":"598602","title":"泛溪纪游","dynasty":"明","author":"庞尚鹏","text":"朔风飘飘溪树前，轻篷短棹溪边船。翩翩鼓枻泛溪去，鉴湖万顷通长川。入夜披光清且涟，粳秫蔽野横朝烟。举酒相属意悠然，青天直与水相连。村墟日高集贩贾，铺排沙头杂儿女。相逢问答无别言，耳边尽是农家语。吁嗟世态如春云，纷纷代谢不堪陈。经过渡口百花繁，信宿随风向水滨。古来万事长如此，招携何惜采芳频。会心便是忘机处，忽觉鱼鸟来相亲。避人休问桃源洞，祇今圣代非嬴秦。"}