{"id":"1198782","title":"咏德诗三首 其一","dynasty":"魏晋","author":"张翼","text":"运形不标异，澄怀恬无欲。座可栖王侯，门可回金毂。风来咏逾清，鳞萃渊不浊。斯乃玄中子，所以矫逸足。何必玩幽间，青衿表离俗。百龄苟未遐，昨辰亦非促。曦腾望舒映，曩今迭相烛。一世皆逆旅，安悼电往速。区区虽非党，兼忘混砾玉。恪神罔业秽，要在夷心曲。"}