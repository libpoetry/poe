{"id":"787362","title":"郭里南太守见过，即送往兰州","dynasty":"清","author":"李宪噩","text":"忆我悬弧辰，祝念在四方。读书缅往迹，壮志常慨慷。无由致身远，空负七尺长。里井闲岁月，奄忽四十霜。故人帝都来，舆马惊村庄。昔为同学友，今佩太守章。别离二十载，遍游雍与梁。屡嗟蜀相功，几回吊秦皇。朝当出玉门，熊首指敦煌。逝将从子去，行行至洛阳。逶迤过商山，遂经渭水旁。渭水绕长安，自昔争名场。所求如未遂，贤达亦感伤。感伤可奈何，绝塞观大荒。单于遗垒在，瀚海何茫茫。遐览一挥涕，沈抱庶可扬？负疴不获俱，坐令悲穷乡。"}