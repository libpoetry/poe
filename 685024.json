{"id":"685024","title":"寿岑浦谷二首","dynasty":"明","author":"王渐逵","text":"少小才名动海崖，山川灵孕羡南离。化分周室东西陜，道著虞庭礼乐司。腊荐嘉平春酒盎，池开六脉瑞光奇。商颜绮角闲相伴，共向东风问紫芝。君辞北阙归沧海，我亦移家向穗城。世事转篷人易老，梅花催酒客初醒。剧谈共对班荆坐，万虑空馀入社情。更喜祝融开寿域，即看南斗避文星。"}