{"id":"1161956","title":"奉送孔十兄宾客承恩致政归东都旧居","dynasty":"唐","author":"权德舆","text":"达人旷迹通出处，每忆安居旧山去。乞身已见抗疏频，优礼新闻诏书许。家法遥传阙里训，心源早逐嵩丘侣。南史编年著盛名，东朝侍讲常虚伫。角巾华发忽自遂，命服金龟君更与。白云出岫暂逶迤，鸿鹄入冥无处所。归路依依童稚乐，都门蔼蔼壶觞举。能将此道助皇风，自可殊途并伊吕。"}