{"id":"1195128","title":"折杨柳七首","dynasty":"唐","author":"段成式","text":"枝枝交影锁长门，嫩色曾沾雨露恩。凤辇不来春欲尽，空留莺语到黄昏。水殿年年占早芳，柔条偏惹御炉香。而今万乘多巡狩，辇路无阴绿草长。玉楼烟薄不胜芳，金屋寒轻翠带长。公子骅骝往何处，绿阴堪系紫游缰。嫩叶初齐不耐寒，风和时拂玉栏干。君王去日曾攀折，泣雨伤春翠黛残。微黄才绽未成阴，绣户珠帘相映深。长恨早梅无赖极，先将春色出前林。隋家堤上已成尘，汉将营边不复春。只向江南并塞北，酒旗相伴惹行人。陌上河边千万枝，怕寒愁雨尽低垂。黄金穟短人多折，已恨东风不展眉。"}