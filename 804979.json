{"id":"804979","title":"惠山云起楼落成同诸公赋","dynasty":"清","author":"杨庆徵","text":"几年不作九龙游，扶病行来解宿愁。经过古藤依旧在，忽看新雨半空浮。雕栏曲槛临霄汉，华栋珠帘俯涧流。坐憩意在泉共彻，登临身与境俱幽。大湖月满南窗入，叠嶂云深北牖留。冉冉平畴来雾霭，阴阴廿里布松楸。上方禅寂疏钟度，下界人喧细管稠。水带玉虹晴亦雨，山飞翠浪夏疑秋。宾朋不数三贤笔，意气应依百尺楼。曾见灵台成不日，共闻花县治难侔。未因喜雨追坡老，自布淳风比太邱。欲识凭高无近远，延陵处处有歌讴。"}