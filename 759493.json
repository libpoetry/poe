{"id":"759493","title":"题带经而锄图","dynasty":"清","author":"丘逢甲","text":"生不愿作读书万卷髯东坡，富贵竟付春梦婆；黄州锄麦不得饱，儋州借笠空行歌。亦不愿作白木长镵杜陵叟，饥驱茧足荒山走；戴笠吟诗太瘦生，许身稷契终何有？图中者谁笠盖头，岸然道貌清且修。带经而锄偶然耳，宁必便与古人古事争千秋？笠圆象天锄治地，手中之书道人事。大布单衣不掩骭，独立苍茫岂无意？萧萧落木寒岩冬，眼看雷雨回春容。躬耕南阳诵梁父，莫道当今无卧龙。"}