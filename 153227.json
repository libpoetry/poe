{"id":"153227","title":"三鸟咏之二竹鸡词","dynasty":"宋代","author":"贺铸","text":"东南泽国陂塘阔，旱岁少逢晴五月。田间蛙喜雨冥冥，竹下鸡啼泥滑滑。而予不耕陂下田，田皋驱马挥长鞭。稻塍微茫绝复连，如蹑镜面流鲛涎。植蹄沮洳不敢前，何暇顾惜青莲乾。竹鸡鸟，汝幸飞翔罗罻外，安知此涂吁可畏。雄雌更鸣方自慰，汝不能言意为对。君不见日围赫赫是长安，大明宫阙开云端。鸡人唱漏辰三刻，左右相君朝谒还。前驺谁敢干，後乘不可攀。飘颻青盖望已远，绿槐阴下沙堤闲。长堤千步沙漫漫，风不惊尘雨亦乾。君能驰骛此其所，何事江乡行路难。"}