{"id":"19114","title":"酬思黯相公见过弊居戏赠","dynasty":"唐代","author":"白居易","text":"轩盖光照地，行人为裴回。呼传君子出，乃是故人来。访我入穷巷，引君登小台。台前多竹树，池上无尘埃。贫家何所有，新酒三两杯。停杯款曲语，上马复迟回。留守不外宿，日斜宫漏催。但留金刀赠，未接玉山颓。家酝不敢惜，待君来即开。村妓不辞出，恐君冁然咍。"}