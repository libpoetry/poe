{"id":"813958","title":"岁暮杂感","dynasty":"清","author":"陈元鼎","text":"干戈丛里幸生存，辛苦全家涕泪痕。风雪压天催急景，江湖满地剩惊魂。自遭离乱怜王粲，早遁遐荒愧邴原。见说黄巾犹咫尺，扁舟何处武陵源。满袖炉香拜玉除，日华长捧五云居。曾依阿阁惭凡鸟，未浥洪波感涸鱼。魏阙觚棱空有梦，远方端绮久无书。液池多少垂垂柳，换叶移根总不如。故园回首乱云低，烟雨河山正鼓鼙。惭见市廛通负戴，尚惊道路叹流离。沙虫劫后惊全改，海鹤归时望欲迷。蓑笠盟言吾岂负，鬼车啼血遍溪西。练饷人皆罄积储，算缗利早尽舟车。司农屡变输将法，古史空存食货书。纡策风云仍仰屋，榷关山海又成墟。还闻款敌需缯帛，虚牝黄金恨有余。"}