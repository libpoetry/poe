{"id":"117043","title":"题谯东魏武帝庙","dynasty":"宋代","author":"张耒","text":"草昧群龙鬬，英雄接上游。吴卑青盖伏，蜀陋葆车留。挟汉临诸夏，中原半九州。人惊吕布缚，谁信本初忧。天作西南限，时方割据秋。力终回赤壁，功止霸诸侯。历数知归禹，乾坤正造周。事商完夙志，传子岂人谋。铜雀佳人恨，西陵拱木秋。千年故乡庙，歌舞荐牢羞。"}