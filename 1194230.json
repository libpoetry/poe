{"id":"1194230","title":"寄武陵贯微上人二首","dynasty":"唐","author":"齐己","text":"知泛沧浪棹未还，西峰房锁夜潺潺。春陪相府游仙洞，雪共宾寮对玉山。诗里几添新菡萏，衲痕应换旧斓斑。莫忘一句曹溪妙，堪塞孙孙骋度关。吴头东面楚西边，云接苍梧水浸天。两地别离身已老，一言相合道休传。风骚妙欲凌春草，踪迹闲思绕岳莲。不是傲他名利世，吾师本在雪山巅。"}