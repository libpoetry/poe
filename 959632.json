{"id":"959632","title":"收麦","dynasty":"宋","author":"郑獬","text":"小麦深如人，澶漫不见地。一苞十馀茎，一茎五六穗。实粒大且坚，较岁增三倍。芟穫载满车，累累犊衔尾。大挈置之场，巃嵷丘陵起。妇姑趁天色，扑抶喧邻里。贫者捃其馀，翁妪携稚子。农家兹有获，卒岁可无馁。去夏水漂屋，汩窜幸不死。以得补所失，囷圌可储峙。云问麦之收，丰饱何因尔。得非长官贤，政化顺天理。无乃农夫勤，蚤莫事耘耔。兹盖天公仁，雨泽以时至。消灭贼与蟊，陇亩皆稠穊。嗟嗟尔之民，无忘天公赐。"}