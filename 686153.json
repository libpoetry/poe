{"id":"686153","title":"入京补谪奉老母暂居清源途中感述四首","dynasty":"明","author":"卢龙云","text":"候馆萧森旅思频，西风其奈倚闾人。凭谁共对忘忧草，坐见秋容次第新。冲泥匹马笑重来，可道王阳驭未回。寸禄总非淹国士，北堂还待旅颜开。僻巷柴扃仅避喧，何知行乐有潘园。板舆未尽承欢意，菽水还应似里门。去年秋满赵王城，秋月重圆复旅行。一笑天边投杼事，几令华发望金茎。"}