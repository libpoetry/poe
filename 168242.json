{"id":"168242","title":"吕文靖亭候帖赞","dynasty":"宋代","author":"岳珂","text":"嘉定乙亥，珂丞军器，居于宝莲。邻有善士，曰范择能，实祖太史。百年相承，文献攸萃。暇日启钥，扶奇出秘。有三轴者，实公程艺。捧玩再拜，始识公字。丁丑禾兴，刻置官寺。枣肥失态，莫尽体势。粤来维扬，岁在癸未。客出公帖，相示叹喟。如昔所见，毫发毕似。于翰墨间，更著风谊。客谓此书，伐木无愧。亟以归我，备名臣体。琼函锦缲，明窗棐几。时一展玩，若锵剑佩。是岁七月，日维乙已，淮海堂下，清阴蔽芾。我时受藏，午暑犹炽。月纪岁合，时又其位。于日之吉，与初览对。载见载识，若合符契。岂非天耶，尚勿失坠。"}