{"id":"572018","title":"代广陵姬用前韵","dynasty":"明","author":"袁宏道","text":"低鬟染就宫云绿，麝裙晓展潇湘六。杨子桥东梅岭西，归魂几夜销香肉。轻妆淡抺浅规眉，爱著生衣弃纨縠。一身飘落等吹花，千里家乡任白鹄。东邻移去复西邻，那得王昌与宋玉。梅花终作处士妻，海棠暂试诗人目。卖珠补屋是何人，方领长环穷也足。但得夫婿不从军，同向沙田种麻谷。"}