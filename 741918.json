{"id":"741918","title":"泛舟城北入山水深处","dynasty":"清","author":"任大椿","text":"扬舲展佳兴，回望石首城。路回状频变，意惬迹反轻。入峡若无地，过壁湍渐平。驰情眺绝岛，已发疑未行。凉飙过两岩，空翠微有声。潺湲忽在上，仰见大壑横。深溪晓逾静，咳嚏皆分明。密竹转孤棹，初日淡已盈。回舻返旧渚，历历想所经。夙耽谢公癖，逸境终难名。"}