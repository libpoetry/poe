{"id":"991865","title":"冬夕会饮联句","dynasty":"宋","author":"梅尧臣","text":"与君数夜饮，唯恐酒盏空。今我苦欲浅，语志难此同。陈编侑欢适，间谑何魁雄。婢子寒且倦，主人哦不穷。灯青屡结花，煎响时鸣虫。穴鼠暗出没，风雁高雍容。冰霜覆瓦屋，貂狐输贵翁。孤床乏暖质，苦语有淡工。咀嚼患䏑小，煨炮惊壳红。落蟾斜入窍，远漏微递风。醉心欺睡魄，细书刺昏瞳。吽呀闻争犬，哮吼厌啼?。拨火乱赪豆，附炙双弯弓。乾果硬迸齿，寒齑酸满胸。枯蛤擘无肉，淡脯烧可饔。语必造圣贤，乐已过鼓钟。纸窗幸未曙，絮被令旋缝。冻痹两股铁，跑抓双鬓蓬。脬尿既懒溺，裈虱唯欲烘。器皿足缺齾，捧执无夭秾。儿女寒不寝，僮仆困欲瞢。岂无贵富徒，笑此饥寒踪。丈夫固有负，道义久已充。墨子不黔突，齿辈且得封。勉哉梅夫子，塞者终自通。"}