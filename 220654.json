{"id":"220654","title":"寄题孙氏碧鲜亭","dynasty":"宋代","author":"范仲淹","text":"天地何风流，复生王子猷。黄金买碧鲜，绿玉排清秋。非木亦非草，东君岁寒实。耿耿金石性，雪霜不能老。清风乃故人，徘徊过此君。泠泠钧天音，千载犹得闻。应是圣贤魄，钟为此标格。高节见直清，灵心隐虚白。粉筠多体貌，锦箨见儿童。上交松桂枝，下结兰蕙丛。秀气蔼晴岚，翠光凝绿水。明月白露中，静如隐君子。不愿湘灵泣，不求伶伦吹。凤皇得未晚，蛟龙起何时。萧萧云水间，良与主人宜。红尘满浮世，何当拂长袂。坐啸此亭中，行歌此亭际。逍遥复逍遥，不知千万岁。"}