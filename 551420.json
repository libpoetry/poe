{"id":"551420","title":"游方广岩登绝顶二十四韵","dynasty":"明","author":"徐熥","text":"方广华严地，神州一洞天。寺藏青嶂里，路绕白云边。气候晴兼雨，峰峦断复连。树枝多臃肿，萝磴自盘旋。猿啸听经石，龙生洗钵泉。水帘终古泻，钟乳半空悬。境出尘寰外，岩开混沌前。金身馀五百，世界度三千。净室邻飞瀑，沙弥种石田。空门灰几劫，削壁字何年。谷有羚羊险，山从鸟道缘。地偏堪避世，境寂可安禅。贝叶飘香界，昙花落法筵。桑门同客馔，石榻伴僧眠。已得澄心诀，浑忘俗累牵。探奇情未已，跻险兴翩然。披莽寻支径，扪萝到上巅。畏途尤巀嶪，侧足更迍邅。彳亍声俱喘，蹒跚膝在肩。耸身摩斗柄，回睇盼云烟。远水看如带，重冈小似拳。祗疑天阙近，还听谷声传。客有玄晖趣，僧如支遁贤。从兹寻觉路，长此奉金仙。"}