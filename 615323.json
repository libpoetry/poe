{"id":"615323","title":"寄梁明叔黎君献","dynasty":"明","author":"李孙宸","text":"日月何奄忽，雪霜凄以霏。朔风直北来，百卉萎华滋。念此岁云暮，之子系所思。缅昔携手好，欢会及良时。含情无以喻，中夜理朱丝。哀音振林木，繁响逐云移。齐心领高唱，自谓无人知。合离在俛仰，风波不可期。双龙乖羽翼，各在天一涯。袖中有瑶草，芳洁将遗谁。报尔加餐食，慰我长渴饥。"}