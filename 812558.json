{"id":"812558","title":"菩萨蛮  托兴","dynasty":"清","author":"严绳孙","text":"昭阳一夜思倾国。家家鸾镜新妆色。狼籍画双蛾。手繁宫样多。不须矜艳冶，明日承恩者。淡扫便朝天。路人知可怜。君恩自古如流水。梨园又选良家子。都作六宫愁。传言放杜秋。倾城争一顾。那用论缣素。几个定横陈。丹青不误人。唾华零落昏残绣。只将匹帛誇长袖。舞罢泣春风。归来自洗红。一时齐望幸。白发偏多恨。云雨吊荒台。犹将梦里来。金钗钿合知何许。绿章红泪辞偏苦。岂必九重知。传看出众时。可怜心独矢。自衒谁家子。龋齿复啼妆。折腰伊太狂。"}