{"id":"1110564","title":"题杨令藏春坞三首","dynasty":"宋","author":"孙觌","text":"千岁鹤林仙，故家今尚存。吟律破阴冱，扣弦召春温。王母仍留核，韩郎为染根。暗香先到处，已返玉梅魂。汝阳红槿帽，欲挽春风回。不用宝刀截，试看羯鼓催。玉树日日新，金莲步步开。仍须觅春草，随人处处来。花发武陵源，水满蓝桥路。人面相映红，迎笑得崔护。蜂蝶谩纷纷，寻春不知处。时见一叶红，相随水东去。"}