{"id":"813854","title":"秋夜作","dynasty":"清","author":"邵晋涵","text":"英英西山云，霏霏被高树。明月无余晖，飞来落何处。江草日萧疏，江花淡容与。想见羽衣人，乘月披云去。即目媚芳华，孤怀感羁旅。云中君不来，风铃夜深语。五岳挂胸前，不掩青铜镜。起看天宇光，星河长耿耿。侠客骋雕鞍，幽人理瑶轸。冉冉菰芦中，秋水相与永。谁将一缕丝，持作千年竞。屋角曙乌啼，砌下吟蛩静。五月芰荷花，七月芰荷叶。花叶不相依，云水不相接。故人万里余，迢迢鸿雁迹。不感故人怀，怨此清秋节。"}