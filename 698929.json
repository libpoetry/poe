{"id":"698929","title":"渔鼓词四首","dynasty":"明","author":"徐渭","text":"卢家双燕不双栖，南浦鹧鸪日夜啼。红绵如水单衾大，冷煖在郎归不归。大唐自古谚鱼洲，百贾囊钱入海流。央杀主人寻翠羽，不知鹦鹉在高楼。虎丘茶叶昆山歌，专诸骨董刻丝梭。明月大家消一看，焉能人娶一嫦娥。洞庭橘子凫芡菱，茨菰香芋落花生。娄唐九黄三白酒，此是老人骨董羹。"}