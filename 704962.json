{"id":"704962","title":"奉和督府庆云瑞鹊诗有序","dynasty":"明","author":"霍与瑕","text":"庆云五彩映江城，虎旅欢欣破浪行。吹角阵连三岛月，挂帆风送九天晴。珠厓港屿添新垒，琼甸桑麻遍旧营。试向云台看姓字，千年谁更嗣徽声。喜鹊朝朝噪穗城，元戎十乘启先行。蜃楼一望收空碧，龙篴千艘毊晚晴。露布早驰天北阙，烽烟夜静海西营。东征将士磨崖在，我欲从公纪骏声。"}