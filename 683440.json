{"id":"683440","title":"于鳞邀登郡楼分韵得秋字","dynasty":"明","author":"王世贞","text":"使君杯酒一登楼，倚槛萧条木叶愁。不尽天风吹大陆，何来岳色满邢州。匣中星动双龙夜，柝里寒生万马秋。为问郡曹诸记室，几人能并李膺游。回转丹梯入斗文，岧峣飞阁頫氤氲。尊前树袅漳河色，槛外雕盘大卤云。矫首风尘驱混合，抚膺天地划中分。狂来被发歌相和，清角人间未可闻。"}