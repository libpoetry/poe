{"id":"386876","title":"沁园春·石甫罢官归寄慰","dynasty":"清代","author":"樊增祥","text":"昔陶渊明，仕八十日，赋归去来。甚君巡桂管，下同彭泽，去时啖荔，归日迎梅。春草随身，蛮花压帽，别酒龙州荐一杯。江南好，看一辞铜柱，再上苏台。狂名聒耳如雷。有虎豹韬钤鹦鹉才。幸黄祖筵前，祢衡不死，绛侯疏上，贾谊空回。马谡新诛，殷源将废，一世之雄安在哉。君无恙，只柳州城里，鹤叹猿哀。"}