{"id":"1132201","title":"题梅岭云封四绝","dynasty":"宋","author":"戴复古","text":"东海边来南海边，长亭三百路三千。飘零到此成何事，结得梅花一笑缘。淮南得道岭南行，岭上回头作么生。传得祖师心印了，钵盂何必与人争。凿破青山两壁开，石头路上踏成埃。梅花自与白云笑，几见夷齐出岭来。南迁过岭面无惭，前有东坡后澹庵。儿辈欲知当日事，青山解语水能谈。"}