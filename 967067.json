{"id":"967067","title":"病暑","dynasty":"宋","author":"贺铸","text":"旱夏景延永，烈日天中央。欻欻燎原野，中人如探汤。病肺苦焦渴，吐舌生喉疮。蔗浆与茗饮，未易苏膏肓。稍惊气象变，云物来冥茫。仰枕视檐际，浩浩浮沧江。忽得灌顶偈，洒然心地凉。雷公未鼓怒，风伯何猖狂。扫荡太宇空，万影才斜阳。俯辞楚台上，拱立齐鼎旁。一介命蝼蚁，敢干私雨旸。田夫信无罪，触热正驱蝗。"}