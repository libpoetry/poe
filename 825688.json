{"id":"825688","title":"荣县赵府君诗","dynasty":"清末近现代初","author":"郑孝胥","text":"荣县赵御史，告哀丧其兄。弟兄过七十，相爱犹孩婴。此世真恶世，此事嗟谁能？忆昔光绪中，天地多青蝇。御史立朝端，轰轰有直声。文字绝雄丽，才华极飞腾。公卿徒侧目，亲贵谁敢撄？府君方力农，所居近县城。安知御史贵，惟念手足情。食贫久习苦，五十衣不缯。亡何世翻覆，山河随倾崩。御史能自归，殊非衣锦荣。解衣衣吾弟，推食食同生。吾弟乃贵人，岂逐恶子行。吾弟乃贤人，岂避群盗憎。世途从万变，元气留家庭。御史怀才雄，无用久见轻。一读告哀辞，使我涕泗零。丧耻而趋时，知免赖神明。守死幸自信，白日非幽冥。"}