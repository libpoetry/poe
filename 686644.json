{"id":"686644","title":"羊公祠留别宪之元之二都护二首","dynasty":"明","author":"边贡","text":"秋风系马意如何，三月荒祠两度过。落日大江元自永，青山片石为谁磨。愁连西极兵戈满，思入前朝感慨多。却望鹿门怀昔隐，无端归兴绕烟萝。巨舰鳞鳞牵渡头，牙旗闪闪耀江流。深怜鄂渚将军号，已入襄阳稚子讴。刘晏不穷关内饷，子房能运幄中筹。同功异代何终极，岘首嵯峨汉水悠。"}