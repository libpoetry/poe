{"id":"182087","title":"临刈旱苗·我怀高卧心","dynasty":"宋代","author":"郑刚中","text":"我怀高卧心，而为贫所迫。挽我赴尘贱，动与幽趣隔。硗田能几何，旱穗正容摘。岂便得收敛，半属租程客。分争既不贤，烈日仍暴炙。劳生可羞唷，皆为糠籺窄。使得二顷把，凶年不相厄。岂复论锱铢，驱驰在阡陌。自当杜衡门，清坐对书册。馀粟酿醇醪，笑似双鬓白。"}