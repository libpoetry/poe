{"id":"1077697","title":"五哀诗 汉处士祢衡","dynasty":"宋","author":"李纲","text":"祢生抱逸韵，乃是古之狂。负才颇傲物，齿少气方刚。怀刺游许下，漫灭竟摧藏。肯从屠沽儿，借面与吊丧。伟哉孔文举，国宝借路傍。上书荐一鹗，欲使观翱翔。振翼云汉间，永垂虹蜺光。飞兔与腰袅，灭没不可望。观其慰辞荐，器识岂易量。平生轻魏祖，纵口成否臧。召令为鼓吏，阅试当改装。蹀?初散步，掺挝作渔阳。声节既悲壮，容态随低昂。岑牟与单绞，裸袒易故裳。却来坐军门，画地声琅琅。曹瞒黠如鬼，嗜杀犹虎狼。缩手不敢动，送与刘及黄。娱宾赋鹦鹉，节奏陵笙簧。援笔不加点，粲然已成章。高才竟为累，兰麝空馀香。至今鹦鹉洲，葭苇秋苍苍。丑哉杀士名，千古不可忘。"}