{"id":"200556","title":"送方元忠·京师恶尘土","dynasty":"宋代","author":"郑獬","text":"京师恶尘土，两足没至踝。狂风暴然作，塞天赤如赭。事牵或出门，复又无驴跨。垢汗黏透衣，留迟固不遐。走归扫一室，凉泉急倾洒。琢琢客扣门，置帽懒出迓。呼童揖客进，客语惊邻舍。自夸已得计，归舟即日驾。风尘久厌苦，喜此脱去乍。淮影贮苍山，飞峰皆倒挂。霜月秋晖明，乾坤曝图画。往往穷谷间，贤豪伏其下。去而从之游，精粗得陶冶。剖发露光铓，爬罗无缝罅。豨膏滑两轴，直纵飞黄靶。庶以卒吾业，孰能筹周舍。余云子语健，决去不可且。伊昔同壮游，清樽固屡把。病酒常至午，醉归每及夜。朋辈俱饮豪，斗酒快一写。穷甚或见怜，怪极亦遭骂。尔来五六年，退缩但嗟讶。老意渐相期，欢心早已谢。买得东皋田，束衣即归稼。箪笥苟非道，万石安能藉。期子在高秋，行当秣吾马。"}