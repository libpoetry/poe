{"id":"702463","title":"定西侯蒋公筠清轩卷次周草庭都尉韵十绝","dynasty":"明","author":"程敏政","text":"高轩近北城，幽径折三四。中有长琅玕，知人岁寒志。临池写来禽，坐石呼格五。森森苍雪寒，九夏失炎午。新开八尺庭，迥异五侯宅。眼中箨龙孙，无不一当百。结客总豪俊，诗坛如将坛。呼童刻新粉，记取最长竿。爱此万玉林，不下筼筜谷。时汲井中泉，殷勤溉慈竹。袅袅翻翠云，涓涓净尘思。借看来何人，苔阶屦痕二。虚心能自保，世态非所甘。江梅与岩桧，交情澹成三。名园盛韦杜，红紫动盈千。何似总戎府，清风兼渭川。将军诚好文，盛世不忘战。时对抱节君，孙吴阅终卷。欲待此君醉，窃分凤尾馀。他年杀青手，高节为君书。"}