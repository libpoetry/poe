{"id":"1055897","title":"次韵家室送别","dynasty":"宋","author":"李之仪","text":"几年保新阡，托身斗一方。问语得野人，禾黍共登场。迁疏傥可老，持须时抑扬。顾非马上才，犹怀袖中刚。西风荡微气，仰视明星光。叩齿咏真主，白眉谁最良。师门守边钥，表表南方强。逋诛百年寇，敢谓莫我当。牝鸡久司晨，群吠移当阳。荤膻固难律，谁可无宫商。堂堂发天机，右钺左仗黄。一旦念风云，果知筹策长。洗涤尽馀滓，万翼争回翔。能无出囊颖，及顾箕子傍。平生惯草衣，岂堪事戎行。强歌出塞曲，夭矫参龙章。蝇因逸骥速，马为奏瑟昂。尚期骛鼓操，奋力起病床。贺兰夺故穴，安西还旧疆。归上千万寿，重赓庶事康。"}