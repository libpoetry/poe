{"id":"691206","title":"游焦山二首","dynasty":"明","author":"李孙宸","text":"姓借名山一字光，胜游今始到山堂。怀中日月开清朗，掌上关河望渺茫。礼佛几翻莲叶藏，品茶时泛石泉香。荒祠莫起怀贤恨，牛背歌声正夕阳。芦岸萧萧夏亦秋，海门风急暮潮流。帆樯倒影当窗过，鱼鸟亲人入镜游。长日疏钟传鹿苑，有时阴雨起龙湫。壮怀今夕凭呼酒，南北浮云总系愁。"}