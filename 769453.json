{"id":"769453","title":"齐天乐  薰风南来，残暑自退，星岑以新作见示，依调奉酬，时六月","dynasty":"清","author":"王鹏运","text":"凤楼西北关情地，喁喁酹花私语。听雨前番，归云此夕，已是不禁离绪。荷衣漫与。问双桨来时，旧逢欢处。比翼鹣鹣，为谁颠倒意如许。旗亭题句尚在，风流人共说，江上孙处。醉墨空挥，秾春易失，月偃虚堂如雾。淩波路阻。早负却搴芳，断肠尊俎。梦影迷离，晓钟惊觉否。"}