{"id":"698760","title":"哭静闻禅侣","dynasty":"明","author":"徐宏祖","text":"晓共云关暮共龛，梵音镫影对偏安。禅销白骨空馀梦，瘦比黄花不耐寒。西望有山生死共，东瞻无侣去来难。故乡只道登高少，魂断天涯只独看。崎岖千水复千山，戒染清流忍垢颜。鱼腹卧舟宁众谪，龙华寄榻转孤潸。可怜濒死人先别，未必浮生我独还。含泪痛君仍自痛，存亡分影不分关。客里仍离病里人，别时还忆昔时身。死生忽地分今日，聚散经年共此晨。发足已拌随壑转，到头空唤过河频。半生瓢饮千山屐，断送枯骸瘴海滨。同向西南浪泊间，忽看仙侣坠飞鸢。不毛尚与名山隔，裹革难随故国旋。黄菊泪分千里道，白茅魂断五花烟。别君已许携君骨，夜夜空山泣杜鹃。鹤影萍踪总莫凭，浮生谁为證三生。护经白刃身俱赘，守律清流唾不轻。一篑难将馀骨补，半涂空托寸心盟。别时已恐无时见，几度临行未肯行。一番魔障一番憨，梦寐名山亦是贪。井不及泉无论九，河难问渡尚呼三。疲津此子心惟佛，移谷愚公骨作男。幻聚幻离俱幻相，好将生死梦同参。"}