{"id":"739042","title":"岁暮述哀","dynasty":"清","author":"程襄龙","text":"去年岁暮长安来，雨雪驱车恐不速。母病支床儿入门，见儿一笑翻成哭。今年岁暮母何之，忧居惨淡可怜时。忆脱征衫如昨日，哀哉母没倏已期。仰视茫茫心断绝，冻结重云白日没。卒岁无衣那足悲，地下寒威应更烈。风号夜半庭树摧，忍听雏乌啼哽咽。腊去人间岁又新，萱花从此不回春。展转吞声泪潜滴，堂前老父方太息。"}