{"id":"689631","title":"归来即事再用前韵寄霍东崖元方","dynasty":"明","author":"宋讷","text":"田园兵后草莱中，未要忘机论海翁。茅屋四邻罗鸟雀，芜词一纸托鳞鸿。蚕桑鸡黍家家事，燕麦凫葵处处风。何日相期归旧隐，水边林下着参同。繁华市井冷灰中，去乱儿归半是翁。一塔有巢留垤鹳，两潭无水着沙鸿。兴如张翰思吴俗，心似钟仪乐楚风。故国遗民说华表，人非城是古今同。行止常惊坎窞中，衰年欲作嗫嚅翁。才华不是鸣阳凤，踪迹浑如踏雪鸿。黄犊陇头蓑笠雨，白驹场上几筵风。祇知此意堪娱老，未信先生不我同。几年陵谷变迁中，壮岁回头已秃翁。狂客彩笺犹吐凤，佳人锦瑟罢移鸿。衣冠复古多新制，尊俎论文有旧风。极目干戈无事日，车书重见万方同。头颅羞到镜心中，得失何须问塞翁。隐变潜斑知雾豹，去寒就暖见云鸿。梦回先垄松楸雪，肠断空城草木风。欹帽短衫林树下，不妨言笑里夫同。"}