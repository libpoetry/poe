{"id":"1114258","title":"初归筠庄苏粹之以诗见贻次韵答之","dynasty":"宋","author":"李弥逊","text":"八尺茅茨老竹林，细偿南北故园心。一溪止水清涵月，三日行云薄酿霖。归计欲成犹恨晚，醉愁无赖正伤今。唤回柏子香中梦，屋角秋声乱翠阴。他年同上楚江楼，花绕春城小谢州。翻手雨云人事改，跳丸日月岁光流。霜空暮落能鸣雁，秋水风移不系舟。偶筑一丘邻胜隐，杖筇冲雨亦来游。"}