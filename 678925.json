{"id":"678925","title":"山水图为兵马指挥朱君题","dynasty":"明","author":"郑亮","text":"闻君住在蓬壶天，赤城十二遥相连。閒来听籁坐松石，仙衣醉拂秋霞眠。柴门不掩读书处，隔窗恍惚生烟雾。重萝隐隐半山钟，细雨濛濛万花树。天书忆昔下岩阿，不起其如苍生何。仙人别去五云表，碧山怅望空嵯峨。碧山千里复万里，仙人洒向丹青里。何日陶潜归去来，扁舟远挂沧江水。"}