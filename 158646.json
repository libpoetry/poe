{"id":"158646","title":"挽二叔通直","dynasty":"宋代","author":"员兴宗","text":"知公经术富，少小足奇尚。堂堂兰茁芽，愿言契新赏。萧条度风霜，汴西鞍马上。暂行几羊肠，世路蛛自网。绿衣一秋荷，而能脱尘鞅。圣言得微奥，理明词亦畅。有文不带酸，馀味甚熊掌。其中殆天全，识解自超旷。事佛当晚年，精神著内朗。禅谈水月澄，逸韵天风爽。我昔尚童子，门戟过双敞。而公见之喜，单辞幸相广。励我多苦心，寒庖对珍享。山花草然然，胡为岁月往。瑞兰期远插，庶以慰黄壤。"}