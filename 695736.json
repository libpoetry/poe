{"id":"695736","title":"厓门吊古四首","dynasty":"明","author":"欧大任","text":"路尽中原历数新，秋风江上水粼粼。南巡不返胶舟日，东渡空劳舣棹人。豫让死能酬国士，屈原终合作波臣。黍离麦秀无穷恨，谁向行朝忆紫宸。航海飘零万里行，孤臣一旅计难成。空令虎士披千战，那复鸡人报六更。岛上岂无田氏客，江东惟有汉家兵。伤心南渡金牌诏，长使遗黎说汴京。胡骑长驱入海门，舆图非复旧乾坤。月情只托方诸泪，春恨空销杜宇魂。精卫未捐填海愤，鸱夷犹抱入江冤。巫阳纵遣招难返，日落荒山听断猿。间关百战事堪怜，越鸟何心北向燕。魂逐白鹇游四海，骨无青树记千年。铜驼草没荒宫外，玉玺光沉浊浪前。抱石怀沙君莫问，厓门东下水如天。"}