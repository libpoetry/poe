{"id":"1062779","title":"宋京宏甫见和再次韵","dynasty":"宋","author":"赵鼎臣","text":"水花浮空出奇变，散者为霙圆者霰。天翁大是富家翁，细碎剪云亲染练。山阴晓起右军泣，不见墨池安得砚。从来缘水不充饥，此日正堪批作片。书生冷淡恶生活，忍冻悲吟诗满卷。不知北里富薰天，舞袖对花裁圈线。红炉炽炭坐生春，本不畏寒那忆晛。兰台赋风不赋雪，好色岂殊蜂蝶恋。不如诸孙艺且贤，蜀烹啖客初无倦。诸公速辩欲忘归，尽磨东庄千斛面。"}