{"id":"692725","title":"存殁绝句 何仲默","dynasty":"明","author":"杨慎","text":"何逊重泉别，范云清泪多。他年淮隐处，肠断八公歌。章句传燕国，风流有薛君。千年濠上意，寂寂向谁云。东京崔子玉，卧病隔清漳。天上青藜烛，何人白玉堂。张公沧海客，大雅起滇云。未许乘槎去，蛟龙射斗文。碧云停日暮，华月照芳池。梦回歌玉树，病渴忆琼枝。近有钱塘信，斯人亦可伤。更怜新特在，犹唤旧江郎。一怅辽东鹤，千年竟不归。梦魂回永夜，相见是邪非。一疾缘医误，孤踪住世慵。泪痕添沫水，名字见峨峰。"}