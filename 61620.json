{"id":"61620","title":"题汪无际茸游册·岁穷寒气骄","dynasty":"明代","author":"郑胤骥","text":"岁穷寒气骄，况复风雨作。底事须游观，而乃得萧索。此意殊泬漻，余子故须噱。聊同弋者慕，肯效屠门嚼。人生本坦荡，谁使攘六凿。蹇予本畸人，所愿每落落。平生踣百忧，于此惕一诺。乃者实惭子，今悔已难昨。幸子妙点染，使我富磅礴。我有一樽酒，与子共斟酌。子歌我起舞，相对差不恶。仰俯一室间，但见天宇廊。旁观或嗤之，此言得无谑。予亦笑夫夫，生命如陨箨。何为苦营营，不见舟藏壑。且子固非鱼，亦安知鱼乐。寄言沓拖者，意趣由来各。"}