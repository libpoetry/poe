{"id":"851632","title":"哭母大祥","dynasty":"宋","author":"文天祥","text":"前年惠州哭母敛，去年邳州哭母期。今年飘泊在何处，燕山狱里菊花时。哀哀黄花如昨日，两度星周俄箭疾。人间送死一大事，生儿富贵不得力。祇今谁人守坟墓，零落瘴乡一堆土。大儿狼狈勿复道，下有二儿并二女。一儿一女亦在燕，佛庐设供捐金钱。一儿一女家下祭，病脱麻衣日晏眠。夜来好梦归故国，忽然海上见颜色。一声鸡叫泪满床，化为清血衣裳湿。当年嫠纬意谓何，亲曾抚我夜枕戈。古来全忠不全孝，世事至此甘滂沱。夫人开国分齐魏，生荣死哀送天地。悠悠国破与家亡，平生无憾惟此事。二郎已作门户谋，江南葬母麦满舟。不知何日归兄骨，狐死犹应正首丘。"}