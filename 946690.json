{"id":"946690","title":"栖轩偶成呈同僚","dynasty":"宋","author":"陈棣","text":"我本山中人，勉强束冠带。欠伸辄有拘，似被天工械。谁令作此来，政为穷所卖。规彼五斗粟，折腰何足怪。敢希拄颊傲，宁免望尘拜。平生浩然气，摧落甘伍哙。兹轩粗可人，虚名供眼界。得从黄奶游，佳处时一解。多生作蠹鱼，复此偿书债。虽抗尘土容，耿耿冰壶在。同僚多俊游，台阁鹓鸿辈。胸中有云梦，略不见芥蒂。吏师有龚黄，民贼绝蜂虿。而我蹑后尘，嘉谷杂稊稗。诗坛欲寻盟，恐堕抛砖戒。翻思石鼎句，自取侯郎败。终期探理窟，一洗荆榛隘。得肉姑置之，大嚼聊发快。"}