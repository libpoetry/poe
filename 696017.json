{"id":"696017","title":"将之勾漏社中朱季美周彦昆万伯文马伯起赵丕振蒙伯羽黄元卿韩孟郁邓伯乔何龙友赵子熙陈公望梁子芳治具夜过斋头为别各分赋一诗","dynasty":"明","author":"欧必元","text":"群公移酒馔，高会醉茆茨。正值别离候，兼怜风雪时。催题应刻烛，折柳未成丝。坐久天将曙，悠悠叹路岐。乘风挂蒲席，言发珠江滨。暂别竹林客，行寻药市人。中年离思苦，晏岁旅情真。多恐逢仙侣，羁留易过春。"}