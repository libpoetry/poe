{"id":"577201","title":"玄一丹房为邢彦广赋","dynasty":"明","author":"陈琏","text":"玄一子，家广陵。中心静，双眼青。几年踪迹半天下，寻师学道求长生。归来丹房结构成，铅龙汞虎勤炼烹。归根性命道已悟，抱玄守一心何诚。神宇自廓然，俗念无由兴。视彼颠冥徒，如醉犹未醒。玄一子，志清静，慕仙灵。细穷玉笈文，期书紫府名。他年功就拟轻举，群真有约游蓬瀛。"}