{"id":"692832","title":"长干三台","dynasty":"明","author":"杨慎","text":"雁齿红桥仙舫，鸭头绿水人家。邀郎深夜沽酒，约伴明朝浣沙。桃叶波横风急，梅根渚远烟斜。日出秦楼南畔，春深宋玉东家。帘细眼波易透，窗疏眉语难遮。莫问河阳消息，不是长安狭邪。绛树纤腰斗柳，碧玉芳年破瓜。波上袜罗回雪，风前唾袖生花。自有石城艇子，不须油壁香车。二月稍头豆蔻，五更风外杨花。残香尚留翠被，馀粉犹沾绛纱。楼上晓钟催起，岸边柔橹咿哑。"}