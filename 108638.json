{"id":"108638","title":"次韵子瞻和子由观韩干马因论伯画天马","dynasty":"宋代","author":"黄庭坚","text":"于阗花骢龙八尺，看云不受络头丝。西河骢作蒲萄锦，双瞳夹镜耳卓锥。长楸落日试天步，知有四极无由驰。电行山立气深稳，可耐珠鞯白玉羁。李侯一顾叹绝足，领略古法生新奇。一日真龙入图画，在坰群雄望风雌。曹霸弟子沙苑丞，喜作肥马人笑之。李侯论干独不尔，妙画骨相遗毛皮。翰林评书乃如此，贱肥贵瘦渠未知。况我平生赏神骏，僧中云是道林师。"}