{"id":"568872","title":"肖甫有中山开府之报喜而有寄","dynasty":"明","author":"王世贞","text":"衡门掩疲病，稍与尘事绝。峥嵘岁莫天，覆盆何由雪。忽枉故人问，令我屐齿折。尚书尺一下，符玺行当发。蹙金双蟠螭，天子所赐钺。铁冠嶷其角，豸绣殷猩血。内台捩眼鼻，左辅当喉咽。始知中山箧，更成中山节。太阳吐朝晖，群翳俱消灭。崇兰泛宾筵，亩蕙成私悦。荣卑虽异势，物性区以别。子其奋驰骛，余衰安寂蔑。"}