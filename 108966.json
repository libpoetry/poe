{"id":"108966","title":"小洞天·丰登少公事","dynasty":"宋代","author":"梅蟠","text":"丰登少公事，时得访林泉。凿破蓬丘岛，潜通小洞天。岩瞻横北面，钓隐近西偏。缥缈云藏阁，依稀石似船。崖平好磨琢，洞窈足回旋。中贯层巅上，人随曲巷穿。海光常潋滟，山色更清妍。真可消尘俗，何妨中圣贤。烟霞无尽藏，风月不论钱。胜概好收拾，凭谁秉笔椽。"}