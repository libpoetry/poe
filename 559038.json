{"id":"559038","title":"壬寅中秋夏用德集社友园亭时余送民部黄子吉还朝弗赴至癸卯秋始得读陈希礼郑德进倡和诗漫次二首后一首并赠三丈 其一","dynasty":"明","author":"林熙春","text":"草堂负郭暮云遮，昨岁清秋月未斜。孤树声寒非是叶，方塘影落尽皆花。尊前未与投宾辖，江上曾随奉使槎。试问月华今改否，今年犹胜旧年华。"}