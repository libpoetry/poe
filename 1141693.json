{"id":"1141693","title":"碧桃花歌为王丞作","dynasty":"宋末元初","author":"戴表元","text":"君不见孔家藏书屋，屋坏犹闻起丝竹。又不见郑家注书老，书带后来垂作草。如今王家万卷文字林，桃花一树春沈沈。花成不劳主人种，花落更同山客吟。从来春花重萼不缀实，此花可玩实可食。我拟天公出奇物，来寿主人并饷客。春前待花花下狂，春后待实林下尝。定知此桃不作寻常草木味，祗作旧时文字香。王夫子，多酿酒。春风亭馆何处无，天锡名花祗翁有。从翁乞醉三万日，仍令醉后花从笔间出。"}