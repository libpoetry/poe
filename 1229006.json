{"id":"1229006","title":"薅马","dynasty":"元","author":"王祯","text":"尝见儿童喜相迓，抖擞繁缨骑竹马。今落田家薅具中，髣髴形模悬跨下。头尾微昂如据鞍，腹胁中虚深仰瓦。乘来垄上敛褰裳，借竹于人宽两髁。初无鞭辔手不施，只有丛草常满把。昔闻坡老歌秧田，以木为躯名我假。虽云制度各殊工，不出同涂趋稼野。岂无燕市骐骥材，千里驱驰汗如泻。亦有尚厩麒麟姿，路乘一鸣何似哑。争如寓器干同宫，刍秣不烦殃咎寡。又如画幅出龙媒，过目徒教费模写。尤疑铁骑响风檐，聒耳胡为劳铸冶。岂知创物利于民，独有老农真智者。朝骑暮去有常程，暑月奔忙非夏庌。荼蓼朽止方告劳，杳不闻期驯里厦。回看所历稼如云，拟贺丰穰奏豳雅。功成翻为一长嗟，控御由人多用舍。"}