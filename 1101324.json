{"id":"1101324","title":"再韵答前人送梅实","dynasty":"宋","author":"萧立之","text":"狂风一月吹帻堕，眼底梅花无一个。酒边饷我黄金团，饤饾闬干忽惊座。来禽青李季孟间，玉池生肥柘浆闲。长卿肺渴正须此，不用玉鱼供玉环。江梅累垂压枝重，三年空作吞江梦。遥知未老忆归来，身落湘南飞不动。潘郎只种桃李花，他年种梅说君家。须知调羹苏下土，更洗一瓶秧稻雨。"}