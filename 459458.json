{"id":"459458","title":"往岳阳购书，车中作","dynasty":"当代","author":"卢青山","text":"苍穹谁战苍天裂，暴雨怒泻若铁石。飞蝗巨矢神羿惊，訇然击地穴一尺。短梦支离安能成，栗心悸目倚门额。淩明欲出无路途，天吴移海入楹壁。平畴涨亩黄漫漫，驱车四顾如行船。明朝灾报料可必，此时淋落犹沉酣。岁岁非旱即苦水，羸农生计古如此。已计耕获亏所资，更看针秧沤不起。平江金多岂为福，我旧作诗心欲哭。今年掘尽江堤泥，复将何物禦洪足？书生何力徒歌吟，世事亦岂人力能。牙底省钱细如米，来购陈书消隐沦。百年可尽悠閒里，一生易作山中民。他日食绝未为逼，山中野果无主人。"}