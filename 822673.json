{"id":"822673","title":"阳春","dynasty":"清末近现代初","author":"周岸登","text":"五华高，滇池远，山水韵调哀玉。潇洒古仙人，羹墙梦、宛接幽袍贶琼椟。篆铭堪读。施氏斫、嗣踪雷蜀。应是自惜沉埋久，知音梦中相属。会心在、成连移情后，凝望淼、骖鸾驾鹿。朝来金徽到手，契兰言、响应空谷。调弦更授古曲。似海上、苍茫云木。漫遗恨、两度君弦断，仙期待续。"}