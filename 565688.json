{"id":"565688","title":"谒鄂国武穆王庙宫一首","dynasty":"明","author":"黄省曾","text":"嶕城托湖澳，丹宇缀山阳。戾止巳切怆，停挹忽沾裳。百六遘倾朝，四七拥惟良。武烈诚希代，国士展无双。师尹荡友纪，荣夷纠皇纲。遂使汗马雄，反蹈属镂殃。紫垣蔽滔诡，熛阙恣游荒。妖湎驽秽甘，介狄黭浅忘。婴伏迨忠贤，嚣怨恫多方。一胥曾显吴，匹尹亦兴商。孰云宋箓烬，不在岳氏亡。筌宰既先拨，宗稷安可长。圣世钦往才，岁奠炳今章。哂彼俄顷荣，孰与万祀光。"}