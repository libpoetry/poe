{"id":"367438","title":"南浦·咏水仙和钱筱南茂才符祚韵","dynasty":"清代","author":"黄燮清","text":"绮窗晴雪，看天涯、又漏一丝春。略有冬心未褪，还借兽炉温。已是经年离别，倩冰奁、重照旧啼痕。怅铢衣寒峭，银灯梦浅，无赖是黄昏。曾记元宵楼阁，采明珠、点染倚栏人。卷起潇湘帘子，流水认前身。忽忽芙蓉远道，望烟波、江上总销魂。想颦妆亸影，携琴写怨，残月下重门。"}