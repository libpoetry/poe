{"id":"163383","title":"寿程使君和获白雁诗韵","dynasty":"宋代","author":"程公许","text":"流膏千里喧笑声，祥心万丈南极星。祈年未了香火债，馔客肯污刀镬腥。此心与民同疴痒，出令可忍奔风霆。仙人飞来丹枫阙，谷眼诧见白鹤翎。蚁封萦策屈良御，牛軱辍刃烦庖丁。立谈千仗环铁瓮，倾耳千行颂紫冥。雅知方寸厚培殖，未觉双鬓轻飘零。马路去踏东华尘，猿吟恐辜北山灵。胜将石田沃雨露，更为嘉谷除蟊螟。寥寥宗风特扶起，恳恳善颂何丁宁。长生籙启云笈，紫府丹台元不扃。"}