{"id":"1028014","title":"史文惠王挽词","dynasty":"宋","author":"楼钥","text":"八行源流远，三师庆系遥。枢庭先附凤，相国荐簪貂。感会逢千载，荣华冠四朝。甘盘称旧学，绮季簉储寮。历数终归舜，羹墙欲见尧。圣图滋广大，孝治极光昭。善类茅连茹，英才楚刈翘。经纶任钧轴，询访及刍荛。未急宣攘狄，先求禹格苗。吁谟裨庙算，长策御天骄。衮阙心勤补，羹和手自调。临机杜如晦，处事李文饶。越俗怀恩纪，闽人服教条。群公推治行，所至起民谣。晚岁车垂薛，皇慈第赐萧。精镠杯引寿，宝玉带横腰。潭府辉宸翰，频年走使轺。中书输尚父，封户溢票姚。教子躬师道，传家作世标。绅緌成继踵，铅椠到垂髫。持论书还著，谈经烛屡烧。官虽居鼎鼐，乐不改箪瓢。门外车长满，樽前客载招。人间等游戏，物表自消摇。几见承三接，重来侍九韶。桑榆方借暖，蒲柳叹先凋。洮颒俄凭几，衣冠忽葬桥。信能依日月，端合配宗祧。贱子惭愚懵，平时荷。"}