{"id":"1237119","title":"次韵善之杂兴三首","dynasty":"元","author":"袁桷","text":"习隐渐成癖，苔光绿映扉。避名常好好，绝俗任非非。日落长镵柄，天寒白苧衣。南鹏五月息，戢翼笑群飞。昔日登临地，狂歌祗自求。汉宫空有恨，吴女不知愁。云叶寒沙霁，江花古岸秋。何人持铁板，击彻旧边楼。邓子清如竹，萧萧澹世情。下帷怜草色，倚杖爱松声。嗜癖成书贾，身穷付笔耕。乘槎空有约，何日海边城。"}