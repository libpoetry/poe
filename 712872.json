{"id":"712872","title":"大司马留村吴公招同茹琼山子苍张惠来时公刘将军季翼新安王我占山阴娄子恩同里屈翁山奉陪京卿紫阁张公集石公离六堂即席次张公韵送之入都四首 其三","dynasty":"明末清初","author":"陈恭尹","text":"既无拘礼数，何必却深杯。日惜虞渊坠，人攀彩鹢开。交知同有恋，赋别愧无才。暂驻空林驾，犹胜望渴梅。"}