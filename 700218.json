{"id":"700218","title":"岁云晚矣园居独谣追始惟今斐然有述八章","dynasty":"明","author":"顾清","text":"岁晚园亭木叶稀，小窗寒日净辉辉。升平屡检新颁历，老懒空存旧赐衣。今古一场藏鹿梦，江湖几处钓鱼矶。閒来屈指平生事，犹欠青山一早归。桂宫秋燕鹿鸣杯，玉陛春闻绕殿雷。日月九天垂景气，风云四海辱追陪。当时华国惭知己，今日全身幸匪才。试问陆家亭上鹤，一声宁到洛阳来。石渠严秘许观书，丈席清华选钜儒。道术孔颜留至训，文章典诰敕前谟。月毫霜札来天府，玉馔金茎出帝厨。回首十年空血泪，碧霄无路挽龙须。玉堂排日趋经幄，丹地分行拱御筵。龙跃九渊屏隔座，凤回三殿阙中天。祥云丽日瞻尧表，金尺瑶签启舜编。长忆讲辰当国忌，素袍玄带俨终篇。科第云阶接月梯，菲才何幸得攀跻。两朝盛制兼文武，五榜贤名入品题。白日青空下星斗，綵帘红烛灿珠犀。当时共事今馀几，一半昆崙弱水西。周官六典肇升平，《鲁策》、《春秋》并五经。彤管后先参记载，黄麻郑重入丁宁。氓编不落涪陵险，米传羞闻晋史腥。独卧烟江双雪鬓，尚馀幽恨在丹青。书生泥古自家风，曾职容台念始终。所愿朝廷有夷契，敢将休戚间穷通。纷纷尚忆盈庭语，凿凿谁收秉笔功。闻道初阳涣新命，不胜翘望五云中。青镜衰容每自怜，世人描画岂其然。朱衣象笏承君宠，野泊林栖本性天。閒引鹤行松径里，偶寻梅憩石桥边。西风日送长安信，但报升平一万年。"}