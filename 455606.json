{"id":"455606","title":"沁园春 己酉秋，高校应届毕业生分赴基层接受“再教育”","dynasty":"当代","author":"刘斯奋","text":"金箭斜飞，惊散玉鹅，雪羽满天。渐远山收绮，银鱼跳月；平沙展雾，乌鹊鸣滩。沧海人归，黄粱半熟，相戏门前细犬欢。茅檐下，有泥溪新涨，可濯吾颜。生涯莫动长叹。任万虑樽前醉眼宽。甚长沙秋士，空楼吊影；孟尝狂客，长铗频弹？料理畚箕，安排土石，万古功名一笑间。连营静，又潮音催梦，依约前湾。"}