{"id":"713522","title":"游黄龙洞","dynasty":"明末清初","author":"屈大均","text":"洞口花萦回，微磴在溪水。交瀑络峰腰，积翠明潭底。倒影麻姑台，一望成霞绮。白石含金沙，紫蒲吐琼蕊。群峰稍开豁，阴云泱漭起。坐爱盘石广，卧欣芳草靡。天华寻遗宫，蒙茏馀葛藟。歌响散天飞，舞尘逐云委。兴废祗终朝，割据一何鄙。英雄宁无成，不夺儿女子。混沌留吾年，蝉蜕帝王里。洋洋风佩飘，天路从兹始。"}