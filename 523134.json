{"id":"523134","title":"康郎山歌","dynasty":"明","author":"李梦阳","text":"君不见康郎山，屹立东湖中。波涛撼蚀山脚塌，破庙枯木常烈风。芒砀草昧赤帝出，挥剑遂使凡蛇空。卧榻之外事亦小，万方有罪惟朕躬。美姬宝玉归御幄，浮尸蔽江江水红。发踪刘陶固其力，恐战难言非数公。秦人枉哭崤函瘗，汉祖轻酬垓下功。至今有庙此山侧，天阴雨湿时见朱旗白马光如虹。"}