{"id":"686922","title":"次秋日韵奉汝弼叔二首","dynasty":"明","author":"刘炳","text":"墨池秋净水痕澄，曲几焚香袖手凭。霜煞柳条清栗里，雨荒瓜蔓覆东陵。战余赵壁车还列，说下齐城轼独凭。因忆少年随骠骑，西风笳鼓醉呼鹰。三径归来菊未荒，半凋杨柳弄春凉。银屏纨扇题秋句，金鸭罗衣换夕香。老忆风云趋北阙，梦无花月待东墙。狂游尚记秦楼别，翠袖红绵拭泪行。"}