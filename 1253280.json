{"id":"1253280","title":"拟古用陆国隐韵三首","dynasty":"元末明初","author":"陶宗仪","text":"古人重节义，出处盖弗苟。而我何为者，南北事奔走。恻恻怀故里，去去成老丑。富贵不可期，聊以酌我酒。浮云蔽颓阳，凉飙谢繁绿。气化相寻绎，百岁一何速。达人意有在，岂复伤局促。且持杯中物，对此篱下菊。王风萎衰周，人纪坏狂秦。大朴变哇淫，雕虫蠹天真。迢迢百世下，礼乐就沈沦。尼父不复作，圣道讵能新。"}