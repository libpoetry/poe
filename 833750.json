{"id":"833750","title":"大酺 壬子清明，和美成《春雨》韵","dynasty":"清末民国初","author":"樊增祥","text":"又石泉新，槐芽嫩，人在西溪萝屋。晶帘深窣地，奈东风吹柳，玉犀频触。社燕初飞，河豚欲上，新笋看看成竹。垆头轻烟换，正寥公梦醒，老坡茶熟。算祇为梨花，一生惆怅，傍栏人独。春江花信速。是多少、蜂蝶随香毂。任看取、金钗斗草，素袖搴兰，隔瑶窗、翠纱方目。楚楚闻歌管，浑不似、羽衣仙曲。待寻梦、华胥国。欹枕无寐，灯采双垂红菽。更谁汉宫散烛。"}