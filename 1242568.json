{"id":"1242568","title":"读易处，为俞文辅赋","dynasty":"元末明初","author":"张昱","text":"易经四圣人之事，洁静精微惟此书。夫子五十以学易，尔今读易年何如？易之为书广大而悉备，不以一言一事拘。君子观象玩辞处，近取诸身而论诸。按文责义而有得，斯乃万方之一隅。履德之基，谦德之柄，复德之本，恒德之固，损德之修，益德之裕，困德之辨，井德之地，巽德之制，于此九卦能体验，可无大过为德符。读易于斯而自勉，仰观俯察非吾徒。羲文周孔虽既没，天人其不在兹乎？"}