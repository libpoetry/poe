{"id":"663102","title":"送卢廷彦南游","dynasty":"明","author":"孙绪","text":"九月十月天肃清，清霜黄叶堆轩楹。道人晓起问苍昊，手梳白发心怦怦。百年浮世终有尽，万物于我元无情。缁尘障天泥没路，大梦谁向邯郸醒。向平徒自累婚嫁，终南山色年年青。山中羽流爱岑寂，闭门不管秋虫鸣。閒云低低入窗户，野鹤夜夜啄青精。灵境久抱幽栖志，胡为世网空咿嘤。明朝便当谢绝去，妻孥任尔罄瓶罂。江湖浩渺天地阔，风中飞絮波中萍。绿松翠竹静相对，紫芝黄菊修颓龄。鸡鸣急起戒行李，抬头先寘黄庭经。"}