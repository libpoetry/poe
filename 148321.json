{"id":"148321","title":"送陈通卿赴省","dynasty":"宋代","author":"曾丰","text":"闽南江西人，蓬梗适相会。妙龄华发身，气味适相爱。问其先世谁，意者了翁派。肯学喜文章，绰有风流在。自余锻链方，犹鼓多炉鞲。自余组织工，犹勘我机械。一投百无牾，始契终不外。漕台开棘围，非金必沙汰。也为八韵谐，辄擅诸生最。明年动春官，再捷惊晚辈。御楼尽刻长，入赴集英对。危言撄龙鳞，稳步踏鹏背。"}