{"id":"699465","title":"宿朱仙镇","dynasty":"明","author":"袁宏道","text":"秋高夜铎冷空庭，草木犹疑战铁腥。地下九哥今悔不，六陵花鸟哭冬青。羯胡岁岁括金钱，称侄称臣也枉然。马角不生龙蜕冷，酸心直到犬儿年。青骢挽断绿杨丝，寒食西湖祭酒时。第六桥头香十里，桃花风起叠琉璃。祠前箫鼓赛如云，茹泣争劖吊古文。一等英雄含恨死，几时论定曲将军。"}