{"id":"1245659","title":"投简李仲公甫","dynasty":"元末明初","author":"危素","text":"江东云锦山，积翠脩以峨。云有千载士，憩彼山之阿。考槃幽涧石，结制彼泽荷。贞心抱夷澹，雅量涵冲和。仆也江西人，齿稚侠好多。东将浮渤澥，北拟穷沙陀。尚怀诗礼趋，吾父须发皤。生死愿相许，誓以心靡佗。露中葭薍丛，海底珊瑚柯。晶光轹尘淖，结托古则那。载咏伐木篇，乱以采薇歌。"}