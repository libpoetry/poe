{"id":"1127603","title":"和寿冈杨先生上丁四首","dynasty":"宋","author":"彭龟年","text":"礼成绵蕝固遐方，揭此威仪日月光。他日抗章论祀事，贤侯不减汉平当。书窗兀兀到斜曛，羊胛烹来我亦欣。莫讶广文官独冷，水光一抹当罗裙。未识平时活国方，只将诗句阅风光。盘空笔力今谁敌，独扫千人不可当。竹暗横窗日已曛，我方酣寝学羊欣。银钩铁画应无限，乞取先生一练裙。"}