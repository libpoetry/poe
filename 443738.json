{"id":"443738","title":"齐天乐 次韵和蛰堪","dynasty":"当代","author":"熊盛元","text":"十年抛泪红桑下，攀枝更将谁候？柳絮沾泥，蚕丝裹梦，还被春云迤逗。因缘断否？正沽上烟迷，众芳堆绣。漫拭吴钩，悄无人处试身手。尊前几回醉酒，问天天不语，魂乱心覆。劫外鸥波，槐根蚁穴，容我偷闲怀旧。当时俊友，寄扇底幽兰，素馨盈袖。避世孤衷，夜阑长自守。"}