{"id":"1224113","title":"赠郭集贤","dynasty":"元","author":"杨载","text":"衣冠趋近地，藻翰集群贤。给事黄门里，抽毫黼座前。佩龟金作纽，赐马玉为鞭。御酒倾壶满，宫花插帽偏。清光依日月，逸思绕风烟。记忆踰三箧，吟哦过百篇。自惟叨侍从，不敢废周旋。秋著随车猎，寒当襮被眠。苏瑰才既敏，陆贽宠尤专。自尔纡皇眷，于焉理化弦。词臣方进用，才大毕腾骞。可念如扬子，萧萧独草玄。"}