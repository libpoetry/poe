{"id":"1224565","title":"载酒堂诗","dynasty":"元","author":"柳贯","text":"东坡先生如龙鸾，世人疑其欲飞蟠。九州四海不容足，摄身径去窥髦蛮。南荒万里儋耳国，帝遣海若开奇观。潜渊抉得睡骊目，思山梦见峨眉弯。飓风恶浪吁可骇，土芋脱粟才供餐。黎家兄弟好事者，小酒初熟生微澜。丱童迎路吹葱叶，门东刺竹西牛阑。扶携归去常半醉，流落生存重一欢。四黎善善君子类，若比张蔡犹萧兰。天乎木铎何望尔，蝇之附骥渠非难。谁寻雪迹到鸿爪，正用载酒标堂颜。百年文献随草莽，庭阶芜没井且眢。风流别驾彭夫子，未负进贤头上冠。是心尚德甚饥渴，挈取旧物还祠官。书铭小摘桄榔绿，荐俎时羞荔子丹。海邦夷俗杂蛙黾，兹事信为风化端。音声固有合琴瑟，嗜好果岂殊咸酸。朅来兰阴语吾故，缁衣三咏三长叹。咄哉恺悌神所劳，云路矫首看扶抟。"}