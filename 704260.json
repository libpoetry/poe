{"id":"704260","title":"厓山吊古","dynasty":"明","author":"潘光统","text":"辛苦驱驰瘴海滨，逢厓遗恨欲沾巾。田家义士宁臣汉，鲁仲高风不帝秦。井澳旌旗空落日，平章波浪尚愁人。千秋喷薄淩霄汉，犹是英雄气未申。祥兴国脉仅奄奄，海上奔亡自景炎。万里何人归马革，九渊无地挽龙髯。心存死难应千折，事去焚香更一拈。尽瘁共怜三相国，慈元依旧对宸严。"}