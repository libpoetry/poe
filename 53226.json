{"id":"53226","title":"赠崔孝子","dynasty":"明代","author":"徐贲","text":"洪洞山前震鼙鼓，东家被杀西家虏。崔郎逃兵山更深，手引诸儿背驮母。须臾兵急行恐迟，月昏霜滑山险巇。大儿牵衣小儿哭，心在护母宁恋儿。仓皇弃儿巅岩里，永割慈情知必死。明朝邻里忽抱还，全家相看尽惊喜。我知此事由衷情，不有神护安能生。儿今拜父孙拜母，一家团栾居乐土。"}