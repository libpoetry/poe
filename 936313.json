{"id":"936313","title":"春夏之交鸣鸟百族惟布谷声最悲急动人戏作十韵","dynasty":"宋","author":"陆游","text":"春风舍人去，陆子叹以惊。欲挽春使回，无奈布谷声。春亦何负汝，旦暮声不停。或谓布谷者，一气感使鸣。春老自当去，微禽彼何情。上天运四时，斗柄亦峥嵘。奈何独私春，欲使久不倾。南风吹众绿，一扫紫与赪。此时岂不佳，乃尔怀不平。勿作儿女态，起视东郊耕。"}