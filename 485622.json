{"id":"485622","title":"赋朱焕章所畜鹈鹕鸟","dynasty":"明","author":"袁凯","text":"朱家有鸟名鹈鹕，意度自与凡羽殊。冥蜚时时近丹穴，夜宿往往归苍梧。当时六翮须无禁，何乃困顿来庭除。玄云飘萧羽衣碎，俯仰饮啄随人意。空檐燕雀亦何心，喧噪迫逐无宁地。孤雌孤雌复何所，落日烟波隔吴楚。沉思当日伉俪初，岂料如今各羁旅。众雏众雏尤痛惜，父既不归无可食。纵有弱母汝念深，浪高风急身无力。我言鹈鹕君莫嗔，忍耻含悲度此身。不见四海干戈际，多少思家失路人。"}