{"id":"521514","title":"程德望祠部于书室前凿池作亭秋望落成而正之内翰适至因名其亭曰登月室曰聚奎要予同赋 其二","dynasty":"明","author":"顾清","text":"文星近东壁，煌煌照图书。千秋五纬聚，煜煜联明珠。岂徒兆文运，皇步跻亨衢。美哉君子堂，春风迓簪裾。高会既有以，嘉名谅非虚。君看庭下人，星斗罗襟襦。高朗自今始，太史徵明符。"}