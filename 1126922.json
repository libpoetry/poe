{"id":"1126922","title":"秋冬之间鄂渚绝市无蟹今日偶得数枚吐沫相濡乃可悯笑戏成小诗三首","dynasty":"宋","author":"黄庭坚","text":"怒目横行与虎争，寒沙奔火祸胎成。虽为天上三辰次，未免人间五鼎烹。勃窣媻跚烝涉波，草泥出没尚横戈。也知觳觫元无罪，奈此尊前风味何。解缚华堂一座倾，忍堪支解见姜橙。东归却为鲈鱼鲙，未敢知言许季鹰。"}