{"id":"822508","title":"解连环 题日湖渔唱后，用山中白云拜陈西麓墓韵","dynasty":"清末近现代初","author":"周岸登","text":"旧时城郭。怕閒云万叠，路迷笙鹤。纵万里、车马朝天，奈燕市酒空，凤闱春钥。向日湖阴，赋归晚、凋年桑落。似方回度曲，老署四明，写恨弦索。轻沤素盟误却。想歌蘋怨碧，吟鬓非昨。伴故侣、吹笛吹箫，尽娇引流莺，冻谢饥雀。塞北江南，叹梦冷、清愁无著。酹词仙、夜泉送响，听琴洞壑。"}