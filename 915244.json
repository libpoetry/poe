{"id":"915244","title":"舟中望罗浮山","dynasty":"宋","author":"杨万里","text":"罗浮元不是罗浮，自是道家古蓬丘。弱水只知断舟楫，葛仙夜偷来惠州。罗浮山高七万丈，下视日月地上流。黄金为桥接银汉，翠琳作阙横琼楼。不知何人汗脚迹，触忤清虚涴寒碧。天遣山鬼绝凡客，化金为铁琼为石。至今石楼人莫登，铁桥不见空有名。玉匙金籥牢锁扃，但见山高水泠泠。我欲骑麟翳鸾凤，月为环佩星为从。前驱子晋后安期，飞上峰头斸丹汞。"}