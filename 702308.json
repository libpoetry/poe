{"id":"702308","title":"元日","dynasty":"明","author":"程通","text":"昨夜东风转化钧，眼前岁事又更新。王正肇纪庚寅月，天运重开丙子春。气蔼一元生品物，嵩呼万寿祝君亲。小臣执笔陈歌颂，深愧才华不及人。珊珊环佩共朝元，正是皇明大统年。阊阖九重深似海，君王万寿福如川。玉阶不是寻常地，黄道争传咫尺天。载拜赓歌酬盛德，诗成应愧每迟延。九重颁历纪王正，宇宙今朝又一春。五夜仁风回草木，千年佳会庆君臣。海天浩浩皇图广，钟阜巍巍圣德尊。生遇太平无以报，惟知一饭不忘恩。"}