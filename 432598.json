{"id":"432598","title":"秋感（十首选二）","dynasty":"近现代","author":"陈顺彬","text":"萧条满目壮心违，渺渺长天剩夕晖。庐舍未墟风景在，山川无恙主人非。昏黄月出何方好，惨碧燐多到处飞。自叹馀生忧未已，傍徨中夜起披衣。海外妖氛势正骄，中华王气黯然销。湘涛隐听灵胥鼓，国士虚称豫让桥。共叹穷途遭阮籍，谁从绝域继班超。书生漫献平戎策，报到将军已度辽。"}