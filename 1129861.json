{"id":"1129861","title":"偈颂一百三十六首","dynasty":"宋","author":"释惟一","text":"是法住法位，世间相常住。佛殿对三门，灯笼挂露柱。浴冰桥畔，伏虎岩前。雪消松杪，春到梅边。古佛眼睛突出，瞿昙面目昭然。认著依前隔大千。夜夜明星现，有眼谁不见。此夜老瞿昙，却被明星转。直至而今双眼花，无瑕白玉自生瑕。和暖上元天气，是处笙歌动地。瑞岩无可设施，随分放灯一二。今朝十五，明朝十六。瓠苦瓜甜，松直棘曲。辟支老汉，炎夏衣楮，严冬浴冰，谩自辛勤，徒劳检束。争似而今禅和，三三两两，水边林下，寒向火，热乘凉，又谁管你地覆天翻，天翻地覆。是玉也大奇，只恐不是玉。露冷风清，山空月明。天际归鸿书梵字，夜深砧杵送秋声。眼觑不见，耳听不闻。与君倾尽此时心，莫认山河作眼睛。伏虎岩前，螺江江上。一去一来，无去来相。今朝古辟支，昔日翁和尚。微雨润枯荄，严风搅林木。梅唇已破香，柳眼眠未足。尘世竞奔忙，光景相追逐。林间无事人，好唱云门曲。今朝腊月二十五，明朝腊月二十六。今日上元令节，雨意连绵未歇。过去燃灯如来，全体一时漏泄。檐头滴滴，分明历历。建岭云，建溪水。缥缈无边，渊深无底。尽情收拾归来，点滴无非珍贵。抛向诸人面前，切忌自生拟议。见之不取，思之千里。禅禅，风生木杪，叶坠庭前。唧唧寒蛩吟破壁，声声归雁度辽天。诸人若也会得，此去吴屯不远。若也不会，蓝溪水透洋边。阿呵呵，笑倒武夷张大仙。皎洁中秋月，清光处处同。是人皆照破，无水不形容。圆满纤尘净，婆娑桂影重。古今争赏玩，谁到广寒宫。旧日重阳，今日重阳，篱菊披金浅浅黄。休讶去年蓬鬓，今岁半成霜。喜得同人相访，那边风景，此间风景，且莫论量。相与对花赊一醉，高歌大笑，手舞足蹈，听教人道掣颠狂。虎溪冰瑩长空月，凤岭松吟后夜风。堪笑堪悲翁老子，俨然不改旧时容。可祖齐腰立雪，长庆坐破蒲团。一人铁壁觑要透，一人沧海沥须乾。铁壁透，沧海乾，出礼三拜依位立，捲起帘来天下宽。堪悲堪笑，何易何难。信道梅花香扑鼻，须是彻骨一番寒。罗绮丛中，笙歌社里。灯明如来，放光现瑞。秋风捲地，秋水连天。千山影瘦，万木萧然。渔笛数声江上月，樵歌一曲岭头烟。杨岐三脚驴，虎丘睡虎子。毛色既一同，蹄爪亦相似。无碍慧门，铁壁铁壁。一击击开，不劳馀力。几人把手拽不入。横一丈，竖一丈。满室风生，半窗月上。山僧要坐便坐，要起便起，终不向这里无风起浪。诸人若不散去，照顾劈脊拄杖。目视云霄，有一拳未敢分付。日游闹市，三十棒且待别时。遇坎则止，乘流而行。既无迹于去来，宁有心于动静。昨日恁么，逸翮独翔，孤风绝侣。今日不恁么，玩江月，听松风。拈起閤皂山，浓蘸清江水。平展金凤洲，写出祖师意。贴向十字街头，俾人人知道，一年十二月，腊月是年尾。宝祐改元，又从头起。万年万年更万年，清江依旧清无底。道泰不传天子令，时清休唱太平歌。不如随分纳些些，何处青山不是家。玉笛横吹皇化里，风前清韵彻天涯。惠力大宝藏，日转万亿匝。一日万亿匝，千日千万亿。愿以转轮数，仰祝天子寿。惟愿天子寿，复倍转轮数。繁开玉叶茂金枝，永与法轮无尽时。翠柳堤边舞，黄莺树上鸣。瞿昙真实相，历历在而今。谁言入灭向双林。这个老汉，殊无所解。不惟屈屈曲曲，且是顽顽赖赖。我昔没兴见之，直至而今叵耐。烧炷香，礼三拜。吃拳打拳，彼此莫怪。今朝结制，号令宜先。三章约法，普示人天。身不可妄动，亦不可块然。口不可妄开，亦不可默然。意不可妄举，亦不可罔然。依如是行如是住，圆觉伽蓝常现前。狮子吼，无畏说，百兽闻之皆脑裂。昼也惺惺，夜也惺惺。既不掉举，亦不昏沉。何须求白玉，只此是黄金。夏热乘凉，冬寒向火。自古自今，总恁么过。不知二祖立雪齐腰，毕竟图个什么。以吾之不可，学柳下惠之可。无禅不参，无道可学。只责诸人如醉而醒，如梦而觉。醉既醒，梦既觉。虽然只是旧时人，却与旧时相辽邈。德山拆殿，宝峰烧香。二俱不恶，一种不臧。瞿昙元自面皮黄。开门待知识，知识喜来过，两两不成双，一一无回互。共卧不共床，同行不同步。昭然在目前，目前不可睹。虽则不可睹，我独知其故。圣容菩萨来西天，卢仙夏人在东土。山前一片闲田地，无意求之却宛然。几许风光都买尽，不曾费著一文钱。今朝解制，且作么生。从前约束，一槩放行。万里秋天飞一鹗，东西南北任纵横。昨从天上去，元不离地下。今归地下来，亦不离天上。上下无间，来去无差。天河秋一雁，砧杵夜千家。六年雪岭竟无成，练得身形似鹤形。尽谓见明星悟道，何曾悟道见明星。入山何富，出山何贫，知心能几人。春风料峭，春雨连绵。桃花逐浪，新竹笼烟。香严已往灵云去，一度春深一怆然。这老冻侬，惺惺懵懂。分明无一丝毫，刚道有三斤重。只知恁么脱空相诳，不知其雠甚于戴天之不共。去从闹市红尘去，归向白云深处归。因甚更无迎与送，去来寸步不曾移。细不可减，大无以加。近在眼睫，远过天涯。是著即错，拟之又差。缺齿老胡会不得，空携只履返流沙。五五午时书，妖邪尽扫除。一堂风悄悄，千古意如如。蒲饮先春雪，粽餐明月珠。舌头如具眼，醉饱乐无馀。一月在天，影含众水。只如双剑峰头月，何似芙蓉溪上月。芙蓉溪上月，何似泐潭潭底月。若道同，东西各一涯，若道别，天无第二月。白云岩上月，太平松下影。深夜秋风生，都成一片境。雨暗西山，云飞南浦。老卢仙腰缠骑鹤，朝度黄茅八凸。独秀峰草木泉石为之鼓舞。因甚如此，家贫愿邻富。瞿昙未解这一著，雪岭六年空卜度。不知眼病见空花，认作明星一何错。自累犹可，更累儿孙。珊瑚枕上两行泪，半是思君半恨君。岁尽年穷，多少人脚忙手乱，惟有宝峰恬然不管。来年更有新条在，恼乱春风卒未休。我与黄面老汉，有千古不忘之恨，甚欲烂槌一顿。今日因甚放过，老不以筋力为能。踞此室，坐此座。佛来祖来，一一按过。诸人不是不将来，老僧不是不分付。将来既是分明，分付亦非莽卤。雨注河倾，共谈无义。陈蒲鞋倒退三千，睡虎子让一头地。有问如何若何，不能以手夹鼻。涅槃心，差别智。明之既难，会之不易。如千手异执千目异顾元同一身，似万派争流百川竞注皆归一水。差之毫釐，谬以千里。古佛心，即如今。桂香满院，叶坠疏林。水沉寒雁影，露冷夜蛩吟。明眼衲僧会不得，江北江南徒访寻。今日如是，明日如是。一日复一日，一年复一年。百千万亿年，究竟只如是。月落乌啼霜满天，纷纷黄叶飘庭际。善男子起，法性如是。照而常寂，寂而常照。滟滪云开，玲珑月皎。巍巍玉殿与琼楼，已见翚飞拄杖头。人间月半，天上月圆。幸自一天明朗，何须万斛金莲。诸人睡眼豁开见得分晓，不起于座即超于然灯之前。其或未然，灯节元来是上元。风萧萧，雨萧萧。山云漠漠，庭叶飘飘。普天匝地，祖意活鱍鱍。满眼满耳，心印何昭昭。便与么去，衲僧门下，大故相辽。行到水穷山尽处，可中别有路通霄。佛来不顾，祖来不顾。有三十棒，未敢分付。个中无肯路。一著高一著，一步阔一步，堕在平常。一著亚一著，一步却一步，失在巇崄。二俱不涉，七达八通。龙袖拂开全体现，象王行处绝狐踪。经诵三千部，曹溪一句忘。尘尘皆宝所，处处是家乡。云净天如洗，潭清月愈光。须知远烟浪，别有好商量。直下是，直下是。这边那边，满眼满耳。绵绵兮长存，湛湛兮不痕，拟议依前隔海门。雨滴空阶，溪流新涨。风起天末，叶坠疏林。唤作物却非物，唤作心不是心。缺齿老胡会不得，九年面壁空沉吟。摩诃衍法，离四句绝百非。香饭普熏，遍十方穷三际。我此一众，总是诸方罗笼不住底。名不得，状不得。取不得，舍不得。不可得，只么得。赵州东壁挂葫芦，观音院里有弥勒。百丈开田说大义，究竟宁免费脚手。松溪修田无可说，击鼓升堂但良久。知事头首俱欢颜，见者闻者皆失笑。好篇大义，一字不少。诸佛不出世，亦无有涅槃。年年二月半，枉自衔悲酸。此意只今谁共委，令人拍碎玉栏干。此事没誵讹，人人不柰何。柰何不得处，合眼跳黄河。跳得后如何，元来佛法苦无多。今朝结制，制如何结。内不放出，外不放入。壁立千仞，千仞壁立。宗通说通，抹过西东。无两舌头，有双箭锋。因甚如此，闽蜀同风。德山推倒，云门打杀。黄檗烧香，殷人以柏。这里如大火聚，近之则燎却面门。直饶佛祖到来，未免退身有分。春雪乍晴，春光愈好。不必远讨幽探，不用谈空说有。村村自花柳。心不是佛，智不是道。抛却深村，又入荒草。只如以一重去一重，不知转交涉转料掉。一明一切明，一了一切了。道无不是无，道有元非有。毗婆尸佛早留心，直至如今不得妙。含笑吟吟，怀毒深深。左搓芒绳生缚鬼子，倒拈蝎尾殃害平人。我虽蹉脚跨他门，幸不遭他毒气熏。如何见得，只此为凭。摩耶昔产一块铁，无可名之名悉达。拟铸金躯铸不成，无端铸成一大错。错错，至今累我东土人，年年转洗转埃尘。一结一切结，一解一切解。结解两忘，通身潇洒。绝潇洒，脱罗笼。巨鱼纵大壑，一雁入高空。意句俱到，不入深村入荒草。意句不到，珊瑚树林日杲杲。只如一言道尽，意况不及时如何。到江吴地尽，隔岸越山多。三玄三要，五位君臣。说偏说正，分主分宾。未免重添眼里尘。尽情划断，空阔无垠。孤鸿杳杳知何处，门外萧萧落叶频。雅爱中秋月，多情似故人。在天何皎皎，照我更频频。圆影随流水，清光绝点尘。孤高攀不及，觌面最相亲。九秋强半，不寒不暖。风细细雨霏霏，水冷冷云淡淡。一棹烟波，芦花两岸。六年雪岭几番雪，不是今番彻骨寒。半夜三更禁不得，无端北斗面南看。瞿昙瞿昙，开得眼来天大晓，不知红日已三竿。琢雪雕冰，攒花簇锦。邻义昭昭，友义烱烱。扶人上树，推人下井。劫石可消，此恨难殒。六月中夏，诸方放假。大仰不然，绳头紧把。常住百无一有不能挂怀，只忧兄弟不会狗子无佛性话。常啼菩萨卖心肝，风前狼籍谁人买。赤肉团上，有一无位真人。眼里耳里，鼻里口里，频频出入，出入频频。能言能唤，能屈能伸。能好能恶，能喜能嗔。诸人若也未曾證据，便请證据，集云今日为汝保任。宝剑出匣，精金跃冶。色泽星辉，光芒斗射。投之重津而光愈发越，加之烈火而色无少假。行为人间报不平，定应索起辽天价。雁入高空，蛩吟古砌。剧谈不二门，单明第一义。瞎却眼，塞却耳。听得分明见得亲，不必龙华亲授记。谈玄谈妙，将油洗皂。行棒行喝，剜肉成疮。诸方多是誇张作说，集云只据见定商量。年年九日是重阳。今朝腊月二十五，明朝腊月二十六。风前唱起仰山歌，人皆道是云门曲。元正启祚，万物咸新。觅一毫旧相，了不可得，千年桃核里，元是旧时仁。觅一毫新相，了不可得，新旧之相既不可得，不可得亦不可得。道泰时清万国宁，咸淳二年正月一。飞雪亭前，宜春台上。物有万殊，春无两样。住不顾去底，犹欠劈面拳。去不顾住底，好与拦腮掌。直饶去住两忘，如龙似象。未免卸下衲衣，连挥痛棒。棒折也不放，是罚是赏。为人须为彻，杀人须见血。仰山上元令节，笙歌且靠一壁。雪晴山色挼蓝，冻解溪流濑石。满眼看不尽，满耳听不彻。诸人若向这里知归，不须更授然灯记别。佛灭二千有馀载，五逆儿孙浑不采。一夜雷轰雨霶霈，诸天亦为之叵耐。八月秋，何处热。稻花吹香，疏林减叶。三点五点不时雨，一声两声何处笛。若向这里，闻无有闻，證入圆通，斯为第一。吾心似秋月，秋月似吾心。双照纤尘净，俱清万籁沉。十分明又白，一样古犹今。不是寒山子，何人解此吟。九月授衣，无衣可受。衲僧门下，别有要妙。新糊纸被烘来暖，一觉和衣到五更。闻得上方钟鼓动，又添一日在浮生。秋雨乍晴，秋天如洗。九日菊花新，千林黄叶坠。人人只知骤步登高，往往蹉过自家稳密田地。切忌，切忌。万法本无，一心何有。绝虑忘缘，默默自守。傥能朝于斯夕于斯，自然虚而灵空而妙。正当恁么时，我手何似佛手。集云不会禅，不会道。横画不识，竖画不晓。日里三餐，夜后一觉。年来老且病，转见不唧?。裙子褊衫个也无，袈裟形相些些有。四叶红莲，一音宣演。其语巧妙，其义深远。前印威音，一点不差，后證弥勒，不差一点。离四句，绝百非，即不无。只如一人恁么，一人不恁么，一人恁么中不恁么，一人不恁么中却恁么，又且如何。造作不同，一般米面。衲僧家，无本据。鉴在机先，妙在转处。问沤堂上半座平分，集云峰前孤风绝侣。看看九万抟扶摇，垂天之翅摩云霄。初二出城，归来初五。十字街头撞见张三，元是山前旧时李四。面目如前，语言如故。再三道佛法浇漓，众生难度。不必按牛头吃草，不用将针合成斧。甜瓜彻蒂甜，苦瓠连根苦。二月初五，群花竞吐。或逞夭红，或誇雅素。月下精神，风前态度，明明祖意无回互。堪悲堪笑老灵云，错认桃花作眼睛，至今犹自不惺惺。薰风南来，凉生殿阁。诸佛出身处，昭昭在心目。当机觌面回避无门，只要诸人披襟领略。其或未然，开眼也著，合眼也著。一月复一月，此月又过五。两轮日月何奔忙，百年弹指如虚度。物不迁，还知否。不是佛，亦非祖。流水不腐，户枢不蠹。入理深谈，语非语，默非默。量材补职，武是武，文是文。用舍临时，剸裁在我。只如将丈六金身作一茎草用，将一茎草作丈六金身用。寰中天子敕，塞外将军令。我心似秋月，道似又还别。秋月有亏盈，吾心无损益。人人只知登楼赏玩向天边觅，殊不知自己衣单下有个光明藏子十分圆满十分皎洁。信得及，见得彻。非惟一夕欢，千古可怡悦。不思善，不思恶。孤迥迥，活鱍鱍。不用追寻，不劳捉摸，只贵诸人知著落。知著落，杨岐驴子三只脚。杨岐栗棘蓬，吞著碍喉咙。东山铁馂馅，浑崙苦磝磝。诸人若要省力，不如参一个平实。楚王渡江得萍实。大如斗，赤如日，剖而食之甜如蜜。人人头顶天，脚踏地，眼里放光，鼻孔出气，与他诸佛诸祖无别无异。因甚握节当胸，听我谩你。莫有不被谩□么，我且问你，鸡寒上树，鸭寒下水，毕竟是祖意是教意。昔日不生，今日不灭。出入飞鸢岭，未曾有出入。洞山不曾到，投子不相识。若道嗣德山，未免自屈抑。象骨巍巍摩碧空，寒泉皎皎浸明月。节届中秋，凉飙四起。万里无云，一天如洗。明皎皎月上孤峰，香拂拂桂飘庭际。以我为隐乎，吾无隐乎尔。三十年前，无交涉处有交涉。三十年后，有交涉处无交涉。须无交涉，饮恨难忘，含悲含笑一炉香。绿水青山，红尘闹市。一大藏教，满眼满耳。这里有人拣辨得出，入则个个归元，出则无无不是。辛未元正有则语，大地无人知落处。屋角山禽破晓啼，为人一一从头举。岁旦无风，甲子不雨。自夏及秋，频频出入。送旧迎新，奔驰不歇。十字街头忽吃攧，起来拾得胡饼只。今日不辞举似诸人，团团圆圆，皎皎洁洁，十成脱似中秋月。一年十二月，是腊月年尾。腊月三十日，过了三之二。雪峰昼里夜里，波波挈挈，手不释杓，脚不离地，理会甚底。衲僧行处，孤风凛然。动无妄动，言无妄言。如履薄冰，如临深渊。不须明祖意，只此是单传。马师一喝大雄峰，直得三日双耳聋。今日松山聋更甚，半年不复闻鼓钟。依俙钝铁，彷佛顽铜。只好投之火聚中，火馀烜赫地通红。几多错认，鸟啼月落，煜煜晓星明向东。天门一合，十方无路。似海之深，如山之固。如何造入，步。函盖乾坤句，随波逐浪句，截断众流句，三句尽在此。不多一字，不少一字。众眼难瞒，分明举似。旧时日月，旧日山川。东西不易，南北不迁。水云杂沓，龙象骈阗，古佛家风尚俨然。雨过千林开翠幄，月临双沼浸银蟾。走尽四天下，只在一尘中。不离一尘中，周遍四天下。不是神通，亦非力假。有人知得著落，许你入妙喜世界，是不动如来。其或未然，一任钻龟打瓦。休去歇去，玲珑岩上落花雨。消焉息焉，路入清关别有天。尘不到，暑不到，行亦禅，坐亦禅，高蹈威音未朕前。吃粥吃饭过，听风听雨眠。鼓报四更，地摇六震。火焰为三世诸佛说法，三世诸佛立地听。虚空有尽，大道无穷。穷则变，变则通。信手拈将茎草插，琼楼玉殿凌苍穹。仲春渐暖，是处花开。夭桃烘日晕生脸，红杏吟风笑满腮。是今弥勒，是古如来，一一分身不用猜。有人一见便见，敢保老兄未彻。即色即声求不可，离声离色觅犹乖。去时元只空双手，归日依前双手空。底事两肩担不起，打开畐塞满玲珑。姑苏明月，苕霅清风。泯志灰心，参禅学道。无烦恼中，自讨烦恼。何不向老胡未来已前，试著眼看，自己分上有何欠少。天童恁么道，不入深村入荒草。不许夜行，投明须到。谓吾灭度，未免落断见。谓吾不灭度，未免落常见。二见俱遣除，十方佛皆现。斗粟可舂，尺布可缝。情深义重，山包海容。载笑载言，喜而欲舞。岂无他人，不如我同父。夏令更新，春归奏勋。秧田铺翠，麦陇翻云。日犹舒暖，风已来熏。目击道存如不委，更饶一喝主宾分。秋风清，秋月白，秋水共长天一色。不是心外境，亦非目前法。可中一见便知归，平步广寒攀桂枝。海山雨歇，水国云藏。薰风南来，殿阁生凉。佛出身处，昭然孔彰。堪笑当年奚老子，无端好肉上剜疮。偏中正，正中偏。正偏不及处，别是一壶天。水澄澄，风细细，云澹澹，月娟娟。金针兮纤纤，玉线兮绵绵。以此续洞脉于既微，以此大丹霞之正传。作兴太白，特游戏之馀焉。今不在后，昔不在前。光明藏中，初无间然，一杯粗茗一炉烟。故人义重，访我岩扉。鸟啼花笑，云淡风微。莫怪坐来频劝酒，自从别后见君稀。去秋双峨摧，今夏芝岩坠。松江松惨然，花屿花流涕。惟有长空孤月圆，东西分照两无偏。生本不有，死亦无空。湖光晴潋滟，山色雨濛泷。"}