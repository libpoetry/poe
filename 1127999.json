{"id":"1127999","title":"广漠亭二首和陈宪益之旧韵","dynasty":"宋","author":"程公许","text":"百乘去为天下宰，暮年岭瘴隔京都。君看封禁严边琐，力碎调停此范模。赤舄傥来金铉贵，青衫依旧纸屏糊。秦关北望烟云渺，何日重还旧地图。万峰银雪排天险，千里封沟辟蜀都。尽揖渎灵趋几席，始知国相妙规模。心同典午深衣乐，褊笑荆文纸阁糊。元祐风流如可问，群贤登用是良图。"}