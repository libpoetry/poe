{"id":"609108","title":"赠太医院心泉吴君","dynasty":"明","author":"区大相","text":"问讯壶中隐，移家傍紫冥。世传医国业，囊挟度人经。素女留丹诀，真人葆性灵。录从新注续，方启世途醒。鼎畔敲云母，松根斸茯苓。雌雄铅汞用，龙虎坎离扃。药臼偏临水，茶垆半倚屏。焚香开紫诰，盥手诵黄庭。胜日云鸾舞，齐年海鹤形。儿孙何用祝，华烛礼坛星。"}