{"id":"380012","title":"摸鱼儿·曹柳桥春江放鸭图","dynasty":"清代","author":"赵庆熹","text":"放轻桡，青山静处，一江春水初暖。沙痕渐没潮痕长，几尺芦芽短短，萍影断。看一线、拖来鸭脚红欲软。绿随波转。正浴向花间，偶闻人语，惊起自相唤。江乡好，无数渔梁蟹簖。此生清梦谁管。夕阳细雨持竿出，一霎阑阴聚满。谁是伴，惜少个、红裙弄水船头惯。闲寻画卷。算买屋移家，栽菱种茨，便我也都愿。"}