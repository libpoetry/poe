{"id":"1106590","title":"栗里华阳窝辞 栗里卉木","dynasty":"宋","author":"王质","text":"卉木之繁，所先我竹。成儿超母，二百日足。其次松柏，异馀同节。自稚及老，升竹叔伯。在我窝兮不欲摧，雪月雨风无亦宜，就中松风天下稀。卉木之繁，无先我桑。相助芙蓉，与吾集裳。其次槐榆，春风同敷。亦有翠葆，清凉吾庐。在我窝兮不欲残，六七月起秋风寒，萧萧吹得螵蛸乾。"}