{"id":"493813","title":"别三水尹陶望沙判应天","dynasty":"明","author":"庞嵩","text":"白下江连古石城，三山云耸天外青。淮淝草木空闻鹤，杨孽舟舻已剪鲸。偏安霸业随流圮，骏德神功掀日起。即看禹鼎奠尧疆，载咏周文丰有芑。芃芃禾黍江之湄，郇伯阴霖泽已稀。公恕堂高传石匾，雨花台畔遗生祠。嗟予独愧凤雏祖，治中别驾翻成驽。苍梧彩凤别有真，九苞七德翔天府。忆昔初鸣水国时，冲繁路口摩疮痍。廉循赫赫追前史，惠爱洋洋溢口碑。君今别去吾何祝，润入皇都花正蔟。和风甘雨昼溟濛，万紫千红春馥郁。兴高时探钟陵山，鸣鹿呦呦苍翠间。可以歌民阜，可以瞻帝颜。天威咫尺天衢近，蹑足层霄自不难。烦君试问秣陵道，亩菑能勿弥芳草。閒时再过新泉宫，弦诵有无继昏早。"}