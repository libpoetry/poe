{"id":"1209173","title":"送云上人","dynasty":"元","author":"张仲深","text":"孤城秋老万木陨，夜夜秋声到危枕。长游政有山中人，振锡时当菊花近。红尘如波渺沧海，沧海红尘几更改。上人阅世如浮沤，头颅只有诗瘢在。钱塘近可一苇航，钟陵王气连郁苍。鸾翔凤翥久销歇，龙蟠虎踞今悲凉。上人视身如电露，自谓无来亦无去。人间兴废等如之，只合编茅在山住。"}