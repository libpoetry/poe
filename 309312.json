{"id":"309312","title":"曲游春·为去非题顾五云临本西园雅集图","dynasty":"现代","author":"赵尊岳","text":"彩车东风里。作红遮绿映，无限春色。俊侣词仙，数文章锦绣，膏肓泉石，浅藉苔茵碧。共觞咏花前瑶席，拂生绡想望承平，容易者回裙屐。最忆。年时京国，算青眼垂杨，风度曾识。几换沧桑，早襟痕帽影，总成陈迹。魂梦难消得，更啼宇声声怨极。怕有半幅閒愁，古尘暗挹。"}