{"id":"467802","title":"鹧鸪天 游农家","dynasty":"当代","author":"黄绮","text":"世乱村居更羡贫。往来邻近自成亲。和风檐下离巢燕，长日门前问路人。留园地，放鸡豚。青山解供四时春。耕农别用桃符意，只写庚辰或甲寅。欲借波痕觅梦痕。绕堤细步惹芳尘。鸟言春晓捐词客，花见东风得故人。维小艇，傍桥门。昨宵弦管又曾闻。游鱼自有浮沉乐，笑指垂杨似钓纶。内外湖分绿树遮。闲鸥睡醒弄银沙。诗魂日荡参差水，客梦烟融淡薄花。拈玉管，欠红牙。为歌春信探无涯。社前社后惊离合，帘幕香残燕子家。"}