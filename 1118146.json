{"id":"1118146","title":"独至遁庵避暑庵在大竹林中二首","dynasty":"宋","author":"陆游","text":"赤日黄尘厌垢纷，竹林深处寄幽欣。如听嵩雒风前笛，似看潇湘雨后云。园鹿知时新解角，池鱼得意自成群。悠然一笑谁能识，坐胜天魔百万军。世俗元非不汝忘，汝归安取醉为乡。药苗野蔌山家味，柏子松房道室香。一卷隐书为日课，数声啼鸟谢年光。客来莫笑茆茨陋，占尽炎天一味凉。"}