{"id":"400207","title":"锁窗寒 秋宵念往，泫然有怀","dynasty":"民国末当代初","author":"朱庸斋","text":"密柳藏灯，柔波款月，晚风池馆。花边酒外，往事记传娇盼。最妨他、流莺妒人，寸心难似芭蕉展。叹游丝无赖，相随竟日，未教抛断。休怨。欢盟变。念绮陌芳韶，那从秋见。愁衾药裹，画里真真徒唤。几曾知、鸳枕旧香，此时一任宵泪浣。恨帘栊、不碍笙歌，只隔归来燕。"}