{"id":"812783","title":"七娘子 有忆","dynasty":"清","author":"吴绮","text":"丝丝小雨桃花病，鹦哥说道清明近。醉也成慵，吟还添闷。檀香罗薄春寒剩。倚楼望断飞奴信，东风影里文君鬓。泪湿琴丝，枕寒香印。归时留作相思证。年年客里今年远，红墙坐见银湾浅。两水家遥，双星夜短。人天总为情难免。蕊珠深处新凉满，凫花懒醉黄金碗。雨作啼痕，云遮梦眼。神仙转被人逍遣。"}