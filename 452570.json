{"id":"452570","title":"台城路 听雨","dynasty":"当代","author":"钱之江","text":"罥丝无奈残春去，青青故园烟树。旧市饧箫，深街纸伞。忍向红桥凝伫。昏灯自语。对尘袂经年，坐成迟暮。恻恻轻寒，葬花天气似前度。青衫俊游几许，绿芜遮望眼，云水伊阻。过耳东风，桓伊旧笛，吹老河山无主。茫茫远浦。认雨外楼台，雨中归橹。薄酒残欢，莫教轻付与。"}