{"id":"1194020","title":"杂体诗 夜会问荅十","dynasty":"唐","author":"皮日休","text":"寒夜清，帘外迢迢星斗明。况有萧闲洞中客，吟为紫凤呼凰声。瘿木杯，杉赘楠瘤刳得来。莫怪家人畔边笑，渠心祗爱黄金罍。落霞琴，寥寥山水扬清音。玉皇仙驭碧云远，空使松风终日吟。莲花烛，亭亭嫩蕊生红玉。不知含泪怨何人，欲问无由得心曲。金火障，红兽飞来射罗幌。夜来斜展掩深炉，半睡芙蓉香荡漾。忆山月，前溪后溪清复绝。看看又及桂花时，空寄子规啼处血。锦鲸荐，碧香红腻承君宴。几度闲眠却觉来，彩鳞飞出云涛面。怀溪云，漠漠闲笼鸥鹭群。有时日暮碧将合，还被鱼舟来触分。霜中笛，落梅一曲瑶华滴。不知青女是何人，三奏未终头已白。月下桥，风外拂残衰柳条。倚栏杆处独自立，青翰何人吹玉箫。"}