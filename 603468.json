{"id":"603468","title":"归舟寄戴经明太守京中","dynasty":"明","author":"祁衍曾","text":"晨出燕市门，暮宿滹沱水。相思谁谓尔，一别成万里。苏季远辞秦，周南留太史。荣枯有是非，所嗟日月驶。弭棹重翘首，双阙徒纚纚。纚纚亦何为，行云邈难追。彼美都人士，粲粲扬春姿。黄金与白璧，结客甘如饴。失意一杯酒，邱山遂可移。君身大瓠种，岂为尘网羁。淮阳纵卧理，无乃积薪嗤。愿子自爱惜，去矣从此辞。"}