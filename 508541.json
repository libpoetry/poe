{"id":"508541","title":"送徐泰士亨知罗田","dynasty":"明","author":"倪谦","text":"我帆才向清源落，君舟亦来闸河泊。客边相见喜无涯，握手交驩叙畴昨。自惊别君数载馀，不知出处今何如。为言已预乌台选，一官左授罗田除。闻君之言为君惜，无乃多财被时疾。明经乡校旧无双，射策君门曾第一。时遭诋訾妄见疑，覆试禁垣文益奇。真金百鍊愈精彻，烨烨四海声名驰。从此材华日增重，宜侍清班居法从。何为犹以富生嫌，造物于人真戏弄。龙媒逸步游天衢，局促乃同辕下驹。牛刀小试众称屈，感事抚时增叹吁。此去罗田亦不恶，百里熙熙事耕凿。得官且足为亲荣，临治应须究民莫。君毋自馁当自宽，人心感化知非难。好敷仁惠及封内，自有美誉闻朝端。绿杨两岸摇晴色，冰满官河留不得。丈夫壮志贵远图，九万从兹展修翮。"}