{"id":"705054","title":"和唐愚士会稽怀古诗三首 铸浦次韵","dynasty":"明","author":"戴冠","text":"耶溪不须深，产铜当自名。堇山不须高，产锡当自灵。上有云雾合，下有蛟龙争。昔人此铸剑，分明载图经。六丁互烹炼，百妖失依凭。汀蒲露纤锷，猎猎刚风生。渚莲挺长铗，濯濯垂朱英。尚疑雌雄合，时觉波涛惊。秋霜生杀气，秋波湛虚清。星斗忽在地，光芒射浮萍。佩之临四夷，惊落旄头星。请之斩邪佞，伊谁敢纵横。但恨无张华，穷渊夜冥冥。君臣垂令名，千载不偶然。先生固尚志，光武亦下贤。斯人化去久，惟有丘陇存。髑髅已成泥，清风播椒兰。先生汉之龙，当与造化旋。胡为抱明珠，终身堕深渊。云台空自高，视之若轻烟。归耕富春山，高卧无迍邅。服我羔羊裘，还君鵔鸃冠。脱去金笼头，不受牧者鞭。滩水清见石，客星长在天。我从天姥游，层云荡胸臆。遥见海上山，天际青历历。俯视崖下松，一一骈拇直。飞鸢凌长风，欲度忧折翼。洞黑不敢前，恐有蛟龙匿。霞明石室丹，泉挂水帘白。兹游足奇观，此见太古色。初疑补天余，炼成五色质。又疑天柱折，遗此数千尺。倚空何崔嵬，卓地亦奇特。昔贤隐兹山，至今人爱惜。辽辽千载下，隐者何寂寂。山川固依然，世变良可恻。"}