{"id":"763993","title":"忆瑶姬 偶读惜分飞旧词有感，用史梅溪韵","dynasty":"清","author":"邹祗谟","text":"十五年前，事怨绪，离纷殢雨寻云。银屏执手时，恨他生未卜，别样殷勤。空教惆怅珠帘，难向南楼种合昏。最消魂、一语叮咛，银环钿盒泪痕新。断肠菱镜双分。嫩绿成阴，牧之枉煞寻春。手持双豆蔻，想佩声鬟影，香染罗巾。上窗重展乌丝，惟有春寒瘦著人。便重来、梦里分明，何处觅湘君。"}