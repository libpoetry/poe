{"id":"469426","title":"端午日无念师二詹生吴生同集斋中偶看坡公汁字韵诗戏效韵四章末章呈似念公 其三","dynasty":"明","author":"陶望龄","text":"生平食字饱，渴饮松煤汁。共压强韵诗，思苦笔未湿。纷如舟竞渡，红锦志先得。胜事出危险，好语生迫急。每爱孟东野，铜斗夸射鸭。虽无壮士怀，幽韵写蒙幂。飞情高鸟堕，洗恨游鲂赤。不独吟者劳，闻歌已头白。伊余亦何事，肩耸发去帻。胡不日中眠，强效寒虫泣。灵均去我久，风雅道渐缺。我欲拜低头，谁是词坛客。何当唤韩孟，去作城南集。"}