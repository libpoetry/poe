{"id":"897664","title":"曲河驿初见嵩少","dynasty":"宋","author":"张耒","text":"我行日益深，所遇日益好。森然过绝壁，惨淡石色老。层峰乍崩奔，峻峡忽开导。清溪泻两间，浅濑浮水鸟。萦纡石路窄，构架野桥小。娟娟翠筱寒，时见木合抱。危亭偶平旷，是日见嵩少。峨峨重云外，傲睨插苍昊。坐令群山势，凌轹困籍蹈。平生忽俗事，丘壑情所好。无谋苟自给，薄官废幽讨。岂无幽栖士，顾我林下笑。会当采芝去，富贵曷足道。"}