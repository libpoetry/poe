{"id":"1065324","title":"云庵和尚舍利赞","dynasty":"宋","author":"释德洪","text":"是身梦境一尘垢，分段苦业所成就。折旋俯仰谁使之，皆汝一念颠倒想。若言此身非念伦，云何想中可传令。乃知妄想融通趣，如露如幻如云影。念清净则身光明，念杂想则身垢秽。君看火力初无情，圣凡伪真俱发梦。云庵偏得老南道，粹然一出支临济。平生慈悲喜舍力，及乐说辩智慧光。大愿所熏精进幢，上契佛祖超情见。至妙要非粗不传，悯世狭劣示小者。稽首作赞示同学，千载丛林有耿光。"}