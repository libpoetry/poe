{"id":"1080313","title":"周仲固尚论斋","dynasty":"宋","author":"吕本中","text":"周侯不出何所为，闭门读书心自知。箪瓢陋巷君不厌，读书万卷能忘饥。上参羲皇下秦汉，采取英华几脱腕。是非荣辱姑置之，忽若乘船到彼岸。古人之学有传授，君生寂寞千载后。问君何以识古人，袖手无言坐清昼。以此读书为尚友，是事渺茫人信否。人信不信君不问，松柏固难生培塿。朝来落叶乱荒城，青山照人溪水横。往来车马作尘土，想君深夜读书声。"}