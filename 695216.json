{"id":"695216","title":"自庆五十和顾能见赠五首","dynasty":"明","author":"林光","text":"百年今已半，天与一官闲。名忝师生分，恩同骨肉间。黄花亲寿斝，歌鸟祝南山。老负斯文托，如今更厚颜。百年今已半，宏治适时雍。岂厌儒官小，均陶大化中。乾坤春未老，鱼鸟思何穷。圆转天机活，吾今亦尚同。百年今已半，天意苦栽培。地僻人过少，春深花自开。光韬云里月，香淡雪中梅。此意神仙会，王乔鹤不来。百年今已半，身外总浮云。开径延三益，飞觞醉十分。皇天回斗柄，南极照斯文。无限难言意，逢君欲告君。百年今已半，更作万年期。且了男儿事，宁求举世知。秋林初返照，篱菊正开时。满引杯中酒，还吟自庆诗。"}