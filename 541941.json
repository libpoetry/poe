{"id":"541941","title":"再寄沈参政敬叔","dynasty":"明","author":"谢榛","text":"一骑飞去南阳城，乱山不断云纵横。奔流触石聚风雨，七十二湾河水声。水声清彻何人耳，隐侯楼上正徙倚。迩来宦游梁楚间，丰年祲岁关忧喜。问君草疏当时心，俨对神明琐闱里。回瞻北极紫微垣，落月鸣钟宿鸦起。欹枕遐思谁复同，四海苍生不寐中。洛城有客自神会，古今胜事归豪雄。不见诸葛旧庐没秋草，谁卧烟霞空自老。"}