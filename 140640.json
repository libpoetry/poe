{"id":"140640","title":"寄春膏牋与何同叔监簿因居古体","dynasty":"宋代","author":"张镃","text":"苏州粉牋美如花，萍文霜粒古所夸。近年专制浅蜡色，软玉莹腻无纤瑕。盘门系缆高桥住，呼僮径访孙华铺。琱锼红碧任成堆，春膏且问如何去。乃知剡溪桃花黄，楮君同谱生殊乡。买来论担不计数，直候东风花草香。其时霡霂吹微雨，润物无声略胶土。展开千幅向晓空，渍染都匀始轻杵，捣成一色坚且明。幽具本岂鑽公卿，要供海内觅句客。觅句只今谁有名，月湖老仙居胄监。诗好工夫到平淡，寄分聊当野人芹。莫弃谏藁恐被焚，便将演纷登北门。"}