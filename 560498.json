{"id":"560498","title":"鼓潭书屋","dynasty":"明","author":"徐庸","text":"鼓潭积水如沧浪，白石突起潭之傍。每逢风雨石即吼，以斯得名年长久。多君爱此来卜筑，不日经营架茅屋。黄金不惜买诗书，充栋堆床五千轴。剑锋三尺琴五弦，墨迹画图先世传。风清月朗或披玩，一道虹蜺光烛天。红尘难渍乌皮几，宝鸭烟霏爇沉水。纬箫帘捲客罢来，盘薄于中心独喜。平生识得南州孙，华翰寄托来吴门。殷勤求我赋诗句，展读倩意生春温。荆州未识神交久，籍甚声名在人口。龙钟那得远相过，勉作长歌搔白首。"}