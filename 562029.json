{"id":"562029","title":"青萝山房歌","dynasty":"明","author":"贝琼","text":"仙华之山何崭绝兮，插天万仞青相磨。山势东来忽平地，蜿蜒不断为青萝。萝萝隐隐如崩石，夸娥负山山为析。欲叫轩辕向何处，千古万古空遗迹。玉女得道登云车，凌空直上太清家。云车不复返，落尽金茎花。风凄凄兮又下雨，行人惨兮子规语。山回路尽或逢花，知是青萝山人结茅宇。山人紫府神仙客，身今六十头尚黑。胸蟠五色天女丝，手炼五色神娲石。丝可为君成天章，石可为君补天隙。一朝寘之白玉堂，青萝寂寂寒无光。何年借我白石床，卧看明月来东方。与君酌酒歌我曲，君归早访初平羊。"}