{"id":"996640","title":"次韵张仲谋过酺池寺斋","dynasty":"宋","author":"黄庭坚","text":"十年醉锦幄，酴醾照金沙。敧眠春风底，不去留君家。是时应门儿，紫兰茁其芽。只今将弟妹，嬉戏牵羊车。忽书满窗纸，整整复斜斜。平生悲欢事，头绪乱如麻。苟禄无补报，几成来食嗟。喜君崇名节，青云似有涯。我梦江湖去，钓船刺芦花。江滨开园宅，畦蔗莳梨柤。梦惊如昨日，炊玉困京华。公来或藜羹，爱我不疵瑕。深念烦乡里，忍穷禁贷赊。夜谈帘幕冷，霜月动金蛇。即是桃李月，春虫语交加。我亦无酒饮，一室可盘蜗。要公共文字，朱墨勘舛差。非复少年日，声名取嫭姱。诸阮有二妙，能诗定自嘉。何时来煮饼，蟹眼试官茶。"}