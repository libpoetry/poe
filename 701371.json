{"id":"701371","title":"病中奉酬老东垂问（以下未第时作）","dynasty":"明","author":"黄廷用","text":"熇暑何相逼，寒生染患多。寻方还枕褥，吃药间□哦。榻为医人下，车烦长者过。起来文馆外，已没旧时莎。夜雨回青竹，凉风长碧波。疗生道气少，伤肺火邪多。鸟语勾诗思，萤光醒病魔。深惭劳白发，数问我如何。潦倒年华易，飘零一束书。虚星斜度斗，金气暗通墟。王述痴相若，长卿病亦如。自怜逢有道，慰我负床馀。"}