{"id":"458639","title":"寄薛为宏江洲","dynasty":"当代","author":"卢青山","text":"风吹我心落长江，长波送下江洲旁。江洲闻有蛋峰山，其山半在青云间。上可与天帝诸人共语，下乃回流乱石通龙泉。我初闻此意一激，仰首长哦嗟莫及。云在山腰结素幕，猿在山脚扶松泣。奇洞纡陈苔锁门，其中或有高人迹。高人高人共尔游，白鹤俯首成双屐。乃可携古竹之杖，备十月之粮，猱身直上青崖壁。杉柏千年望无顶，日在半山已喘息。猰貐熊罴不识人，环身四绕狂笑哑。引白云而揩汗，煮灵芝而朝食。下视茫茫天未辟，青冥浩荡仙人骑鹿往还急。月近手可举，常娥殷勤共君语。试问人间事，笑而不答唯祈舞。常娥一舞宽袖舒，凤皇玄鸟张绮羽。请挥巨盏起赋诗，诗如天风渺渺横空渡。吟罢长一啸，振衣寻旧路。此乐何如哉，平生得一世堪咍。君其良待我，提壶共相偎。"}