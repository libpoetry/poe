{"id":"1049368","title":"题澧州石门县蹇周辅蟠翁太博三爱堂","dynasty":"宋","author":"冯山","text":"石门险且僻，人烟万山罅。蟠翁老才望，来此屈英驾。破漏烦补缀，嚬呻索慰藉。力致乃坐享，少劳岂丰暇。临观阒无有，游燕久以谢。废园近城邑，丘墟甚原坝。高松困藤蔓，嘉果没荆柘。斩荒使之出，苍翠若图画。直前走桥阁，当中建台榭。雍容宾朋席，左右书史架。命亭以三爱，作诗盛誇诧。韵险语怪绝，窃读惊汗下。嗟予苦羁束，相去止数舍。深思一登览，若渴不得蔗。知君群公表，甫为兵民借。复以三者乐，何时动归靶。吾乡富风景，草木芬兰麝。锦水清于汉，岷峨不让华。蔡圃岂足道，宁为耳目乍。苟以吾言然，烦君少讥骂。"}