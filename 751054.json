{"id":"751054","title":"塞上秋热用王荆公韵 其一","dynasty":"清","author":"张佩纶","text":"木柴僵落白草摧，禾麻残立如枯骸。邪气袭逆中结轖，涊汗不待《七发》枚。焦头颇苦张火伞，炙肤无乃团冰台。大漠骄阳四千里，沙石烂煟如烧灰。使者饮泉渴不择，候吏背血谁矜哀。九边畏官甚于魃，岂待荒旱生椎埋。我知酷虐匪天意，道逢牛喘犹低回。东南更闻厄霖潦，忧勤何日尧眉开。太息年时论边事，疏成殿阁凉风来。"}