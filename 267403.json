{"id":"267403","title":"丹凤吟·坐拥连床缃缥","dynasty":"现代","author":"朱祖谋","text":"坐拥连床缃缥，带草春窗，英光深烛。真珠船到，开卷蠹尘轻簌。元和蜕取，义熙题遍，尽有书城，能消陵谷。过眼云烟漫省，唤起词仙，一笑来伴幽独。按谱笛中世换，旧蘋断碧凄剩馥。蔓草王风感，甚芳椒疏雨，清事能续。吟边今古，一抹弁峰寒绿。送尽飞鸿，三径晚、憺凭阑心目。古芸隐处，珍重文字福。"}