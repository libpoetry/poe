{"id":"729681","title":"齐天乐 秋雨","dynasty":"清","author":"况周颐","text":"沈郎已自拚憔悴，惊心又闻秋雨。做冷欺灯，将愁续梦，越是宵深难住。千丝万缕。更搀入虫声，搅人情绪。一片萧骚，细听不是故园树。沈沈更漏渐咽，只檐前铁马，幽愁如诉。倘是残春，明朝怕有，无数飞花飞絮。天涯倦侣。记滴向篷窗，更加悽苦。欲谱潇湘，黯愁生玉柱。"}