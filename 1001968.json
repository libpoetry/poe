{"id":"1001968","title":"寿钱枢密","dynasty":"宋","author":"曾丰","text":"长至之前风飋䫻，斗初建亥扃群物。从春至冬推岁律，十二月中一良月。既望之馀气氤氲，月初生魄钟异人。从武至文数朝绅，三千臣中一良臣。诞弥先后仅三日，明主良臣岂徒出。虏旧陆梁新勃窣，庙算宸谟关宥密。帷幄精神运筹馀，门阑气燄悬弧初。寿觚有量吞江湖，寿词无技雕琼琚。姑容夷夏一家日，更□君臣千载图。"}