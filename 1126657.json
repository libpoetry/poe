{"id":"1126657","title":"九月十日府委撞点巡铺马上得四绝","dynasty":"宋","author":"萧立之","text":"更阑持檄走乌衣，立马阶除月上时。急唤睡魔君且去，天街聊作看灯嬉。天上斜河星灭明，人间宫漏隔重城。老兵几度搀前立，一簇寒灯听点名。家家门巷月徘徊，洗净街声鼻观雷。几处狭斜和梦过，喝更人逐马蹄来。云母灯光夜向阑，乾坤都在梦中间。街头月好无人看，十二阑干相对闲。"}