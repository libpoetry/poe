{"id":"755354","title":"从军行","dynasty":"清","author":"张印","text":"昔闻从军苦，今见从军乐。从军岂真乐，毋乃为残虐。我有灶下媪，全家住近洛。饭罢袖手閒，为我谈厓略。昨有潼关兵，新调来襄鄂。入市逢酒肆，牛羊恣大嚼。撒手出门去，佣保还诺诺。乘醉过青楼，应声奏箫籥。幸蒙垂爱怜，临行簪珥攫。一夕报贼来，远近惊风鹤。彼闻翻大喜，距踊如雀跃。沿途有村店，藉口制草屩。毫无造物仁，俨同敝赋索。一人不如意，千百横刀槊。民也告之官，县官惊以愕。投刺谒主帅，主帅殊落寞。身家与性命，畴不儿郎托。似此区区者，九牛一毛灼。掉头更不言，反是县官错。翌日拔队行，所在苦摽掠。有马不刍秣，十匹百匹捉。有兵不肩荷，前车后车缚。时或值商贾，搜求罄其橐。鞭夫如鞭狗，弹人如弹鹊。一事稍阻挠，首级立时落。一级银二钱，请赏向戎幕。娇姹谁家女，亦既成婚约。宁馨谁家儿，绕项金锁钥。女驮马上去，男系民前铎。夫婿蹑迹追，爷娘望尘扑。看看十里外，日已西山薄。明早见积骸，狼藉填沟壑。家人哭之恸，捶胸更拊膊。保正为报营，营中方饮酌。粉黛排屏风，珠宝堆山岳。开口未及说，身已贯木索。裍置大旗边，自分死锋锷。倏见缚鸡来，认得羽毛驳。今供役盘飧，昨食我稻穛。须臾兵尽醉，相邀纵六博。卢雉信口呼，金钱信手摸。想见傥来物，源源不一涸。乘间逃生归，思欲主帅吁。相距三百里，程途数日隔。男儿生胡为，恨不兵籍著。呜呼彼军人，此孽何可作。亦既客欺主，又复强凌弱。我闻湘泽间，近亦风声恶。岂无儿在家，岂无女出阁。一旦有兵役，宁能免鼎镬。天道信难知，作诗叩冥漠。"}