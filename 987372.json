{"id":"987372","title":"莫恃势行","dynasty":"宋","author":"高斯得","text":"夜灯读书史，摽然抚予胸。奇哉天下士，英雄见略同。子长叹息芈家事，谓势于人将有穷。谪仙作诗戒鲸鲵，亦云勿恃风涛之势如白龙。乃知世上夸毗子，控抟外物终成空。君不见寡大夫围初得楚，章华台前汗成雨。郑田周鼎哆然求，齐桓晋文何足数。一朝乾溪万众溃，饥卧独枕涓人股。君不见夫差称霸会黄池，诸侯不敢捩眼窥。临盟争长莫敢拒，吴竟为先晋次之。中原甫归败笠泽，甬东百家悕可悲。君不见赵家主父尤雄强，吞灭代北如驱羊。诈称使者入秦地，威风惊倒秦昭王。暮年立子一失计，探鷇沙丘终饿亡。诵诗读史馀，更披金匮书。章蔡与秦韩，往事尤可吁。惇欲族诛元祐人，荐福镵碑立诸京。绍兴五十三家桧掌股，庆元五十九人侂牙龈。章蔡投荒韩授首，秦亦奄奄泉下人。当时气势动山岳，如今一窖寒灰尘。后来视今犹视昔，哀哉踵路双辀倾。三书读罢灯亦暗，齁齁一枕东方明。"}