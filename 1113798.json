{"id":"1113798","title":"千叶梅","dynasty":"宋","author":"李石","text":"荼蘼薰肌屑沉水，郁李注脸匀丹砂。子真吴市变名姓，仙种自是成一家。一株女仙琼玉蕊，千叶化佛冰雪团。且袖今时宰相手，领取前辈儒生酸。接花莫接南北枝，姑射仙人冰雪肌。一尘不食自然瘦，红红紫紫糠籺肥。野芋接花一日事，刻玉作楮三年工。此家妙有转物手，老圃宽褐藏春风。"}