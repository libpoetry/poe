{"id":"575771","title":"寄郑进士毅德宏","dynasty":"明","author":"孙蕡","text":"步出城东门，豁我幽素怀。茂树交绿柯，钟陵敞云崖。有鸟鸣春树，顾声何喈喈。静言感物理，心思寡所谐。生念同门友，襟期旷以乖。亨衢未接武，邱樊尚高栖。王度今清夷，缙绅若云来。鸣珂登凤阙，曳履上鸾台。谁怜抱孤贞，甘分弃草莱。朝吟小山篇，暮咏猛虎词。会酬盍簪愿，天意谅不违。"}