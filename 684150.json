{"id":"684150","title":"送韩太史使朝鲜二首","dynasty":"明","author":"王弘诲","text":"寰宇天开万历辰，殊方建节借词臣。箕封异代恩光旧，汉诏重熙景命新。辽海月明秋出塞，鸭江星动夜通津。波平到处惊相讯，为报中朝有圣人。玉节翩翩拂曙霞，侍臣衔命拜京华。紫泥诏下九天阙，绿水江通八月槎。投笔云封西掖草，拥旄霜放北山花。扶桑日出今应近，回首长安意转赊。"}