{"id":"403288","title":"高阳台 庚子元日独客漫书","dynasty":"近现代末当代初","author":"赵尊岳","text":"暖酿云腴，晖澄溪浅，浓阴一片周遮。节令长春，嫣红篱落人家。夜深爆竹千门动，算初惊换了芳华。抚霜丝几许频添，无限情赊。屠苏久自悭朝饮，便泥金帖子，懒榜檐牙。柏叶椒花。何当冷淡生涯。程程水驲江南好，付楼前数尽浮楂。伫王孙早卜归期，重醉流霞。"}