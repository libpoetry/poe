{"id":"693267","title":"春日访山家三首","dynasty":"明","author":"苏仲","text":"脚根随拄杖，古洞杳青烟。草屋依岩绿，苔阶积雨鲜。茶烹山顶叶，井汲涧边泉。欲问逍遥事，相看□不言。山人山不远，望望隔云烟。曲径穿林密，危桥渡涧缠。舍旁鸡犬散，墙外竹松连。喜客开新酿，盆中水蕨鲜。谁是山中主，看山有宿缘。白云封洞口，绿树荫塘前。问客儿先出，烹茶妇就煎。岭西将落日，绕屋有啼猿。"}