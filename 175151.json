{"id":"175151","title":"十七日集清湖","dynasty":"宋代","author":"刘子翚","text":"石堤蟠素虬，捍此百尺湾。临湾唤客饮，四座摇潺湲。残歊红荡析，凛若超尘寰。却愁凉吹多，夺我酣醉颜。时方雨声断，草木凄余潸。润气腾晚水，浮岚扑秋山。领略得妙趣，心游胜跻攀。那知百年忧，共乐此日闲。篝灯夜分归，危塍转弯环。芊芊稻苗风，绿乱不可删。不碍一月流，冰丸走其间。殷勤傍扶舆，宛若送我还。"}