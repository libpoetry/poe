{"id":"696066","title":"送刘季德应选北上十二首","dynasty":"明","author":"欧必元","text":"建安才子旧知名，日日西园载酒情。试问当年争授简，座中谁不让刘桢。自昔云霄典石渠，家传中叠业宁虚。青春彩笔君殊健，不特扶风续汉书。诸子虹冈结隐沦，东林社事岁时新。一从书剑游燕去，尚忆茱萸故国人。玉女能歌雉子斑，三城佳丽美红颜。朝朝乞醉君家酒，尽日高眠昼掩关。刘家兄弟雅临池，况及朱郎并驾时。片字直将南海贵，何人能复道羲之。流水高山总有情，君家夙擅刺桐声。凭挥一曲离鸾操，奏入南薰答圣明。自折长条绾别离，西风瑟瑟雨如丝。永丰坊里千条绿，不及河桥赠一枝。汉家宾客满容台，作者千秋大雅开。露表金茎承宴后，至今犹颂柏梁才。龙泉三尺赠夫君，向日雌雄尚未分。自是别离关气象，醉来休讶七星文。昭王台畔朔风高，万马鸣雕夜夜号。是处向多游侠客，岂堪重赠吕虔刀。浪说吹嘘送上天，丈夫元不受人怜。纵无狗监能知己，岂有相如赋不传。与君相见即相亲，肝胆千秋此具陈。莫说知希还我贵，即看谁是眼中人。"}