{"id":"62552","title":"扶溪春望","dynasty":"明代","author":"黄哲","text":"溪头望春春色深，美人不见劳子心。绿波渺渺向南浦，罨画楼台芳树阴。天涯满目丹青障，春日春花两摇漾。翡翠兰苕不可思，鸳鸯桂树长相望。相望相思云路遥，金塘流水乱春潮。采菱风急桂舟晚，疑是当年杨子桥。桥边杨柳青青好，惆怅春心被花恼。浦口回船欲访君，相思一夜蘼芜老。"}