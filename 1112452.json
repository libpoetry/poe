{"id":"1112452","title":"故相赠侍中广平公挽辞三首","dynasty":"宋","author":"张方平","text":"风采来尘外，才名入洛初。清言还正始，雅度合冲虚。玉气千寻直，金精百鍊馀。雍容到岩庙，一世共华胥。不与椿龄远，先伤棣萼零。宸章怀旧德，惠节入新铭。后世推名教，当朝重典刑。东维跨箕尾，一化本同灵。谟明馀论在，记博近书传。得谢三司重，归休五福全。国门回卤簿，嵩麓望松阡。天下中庸法，宁惟伯始贤。"}