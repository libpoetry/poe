{"id":"175546","title":"丙寅春雨·天地开春晖","dynasty":"宋代","author":"穆修","text":"天地开春晖，群阴争闭之。行行二月路，寒威切人肌。淫雨恣凌虐，淹旬下无时。顽云扫复合，直向平地垂。蒸人共愁歎，万物皆疮痍。众木有芳华，摧沮不得施。青苞敛绛萼，同向枝上萎。民麦悲已病，泥中聊参差。嘉谷失播种，虽晴谅胡为。蠢彼田中氓，岂惟念身饥。州县责常赋，嗷嗷诉之谁。幸不为盗起，多应尽流离。吁哉致此异，其咎安所尸。悒悒穷巷士，屏身伏茅茨。读书抗前古，得失心颇窥。天理不难究，可以人事知。且欲上其说，懼非己所宜。有职彼尚默，未当僭汝卑。勉汝无妄言，言出祸汝随。谁识比怀抱，独自空嗟嘻。"}