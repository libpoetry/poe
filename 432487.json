{"id":"432487","title":"浣溪纱","dynasty":"近现代","author":"苏渊雷","text":"老去情怀肯自妍。等闲流水落花天。春归三月忽尊前。柳叶舒眉迎远翠，杨花覆水乱轻烟。得留连处且留连。深色城南紫一丛。看花情减惜花浓。不应无力怨东风。藉甚荼蘼翻别架，饶他蜂蝶诉芳衷。池塘明日绿阴中。小龙湫瀑远如烟。近挹珠玑落半天。沁心洒面一欣然。碧染尘襟穿万竹，红烘霞嶂醉千年。楞严十种枉称仙。触处风光景自饶。村花山鸟托逍遥。伏狮岩对卧龙桥。顾怪归奇神略似，石涛雪浪笔难邀。天开图画此嶕峣。"}