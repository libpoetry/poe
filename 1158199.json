{"id":"1158199","title":"太湖诗 其十四 上真观","dynasty":"唐","author":"皮日休","text":"径盘在山肋，缭绕穷云端。摘菌杖头紫，缘崖屐齿刓。半日到上真，洞宫知造难。双户启真景，斋心方可观。天钧鸣响亮，天禄行蹒跚。琪树夹一径，万条青琅玕。两松峙庭际，怪状吁可叹。大螾腾共结，修蛇飞相盘。皮肤坼甲胄，枝节擒貙犴。罅处似天裂，朽中如井眢。襹褷风声㾌，跁跒地力痑。根上露钳釱，空中狂波澜。合时若莽苍，辟处如轘辕。俨对无霸阵，静问严陵滩。灵飞一以护，山都焉敢干。两廊洁寂历，中殿高巑岏。静架九色节，闲悬十绝幡。微风时一吹，百宝清阑珊。昔有叶道士，位当升灵官。欲笺紫微志，唯食虹影丹。既逐隐龙去，道风由此残。犹闻绛目草，往往生空坛。羽客两三人，石上谭泥丸。谓我或龙胄，粲然与之欢。衣巾紫华冷，食次白芝寒。自觉有真气，恐随风力抟。明朝若更往，必拟隳儒冠。"}