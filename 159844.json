{"id":"159844","title":"送王氏兄弟·抑疾伏田里","dynasty":"宋代","author":"韩维","text":"抑疾伏田里，晨昏结烦忧。如彼衣上垢，岁久不可漱。忽闻车马音，来过吾庐幽。相见一长恸，悲风为迟留。张灯具餐饭，涕泗稍复收。南堂夜相对，油然破离愁。虽无盈樽酒，清论代献酬。高篇璨成诵，输写殊不休。婆娑双凤凰，飞舞光彩浮。忽然变瑰怪，风霆拔金暇。倾听魄已悸，何暇测其由。君家门阀大，先世勤令猷。晋公典册文，太尉廊庙谋。子孙今多才，信矣阴德流。还辕欲何语，赠子诗聿修。"}