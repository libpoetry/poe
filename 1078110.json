{"id":"1078110","title":"次韵士特见怀古风","dynasty":"宋","author":"李纲","text":"遭遇登黄閤，平生志寝丘。燋头无寸效，失脚落遐陬。一去苍龙阙，三惊白露秋。贾生时欲恸，平子不胜愁。鄂渚何曾到，兰江未许留。孤城踰地角，绝岛在鳌头。父子同双影，箪瓢付一舟。飘零已知幸，奇绝敢言游。望断归来鹤，情孚不下鸥。波涛从汹涌，鼓角助清幽。忽奉日边令，容还峤北州。天恩方肉骨，厉鬼漫持矛。力拯中兴业，深防不戴雠。当车虽怒臂，见险莫扶辀。往事追何及，来功勉或收。舍垣宜葺补，风雨正飕飗。离索何其久，吟哦谁与酬。管宁终著帽，王粲且登楼。阻绝江南信，淹留海上洲。归心良耿耿，去路尚悠悠。见说鲸奔网，仍传盗聚蟊。不知供羽卫，今有几貔貅。瓯越亦远矣，江淮已定不。视天真懵懵，知命罢休休。水有朝东性，嫠非恤纬忧。吾徒强餐饭，肉食自深谋。"}