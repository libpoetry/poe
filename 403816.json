{"id":"403816","title":"南浦 庚寅九日谱此调偶重一阳字昆曲有八阳一剧因戏为福唐体拟之并寓重阳之意","dynasty":"近现代末当代初","author":"张伯驹","text":"长空黯淡，指关河、征雁度衡阳。无奈愁人风雨，佳节又重阳。懒把紫萸簪帽，看如今、霜鬓老河阳。怅驹光如掷，蝶庄同梦，岐路误迷阳。戚戚满林落叶，和孤吟、谁为赋欧阳。只有黄花无恙，零乱耐秋阳。莫到旧登临地，怕遥山、远水总斜阳。向醉乡行去，酒徒何处觅高阳。"}