{"id":"713915","title":"古铜蟾蜍歌","dynasty":"明末清初","author":"屈大均","text":"古铜金质久已化，血花绣蚀三泉下。何人铸此月中物，持作薰炉喷兰麝。月中与兔为阴阳，三足婆娑桂树旁。日中之乌亦三足，一东一西遥相当。太阴呼噏生潮水，仙人师尔服气方。生长瑶台明镜里，精华不待取扶桑。汉宫以此为神器，煎取沉馢消梦寐。红颜不少嫦娥寡，相伴蟾蜍度年岁。摩挲铜色何斑斑，看丹如绿有无间。双烟自可通瑶圃，一气何须假博山。轩鼎馀铜龙不爱，神工拾得虚无外。无香亦复雨氤氲，有火莫教云叆叇。时时一缕生空中，太古长留一点红。纵是灰寒终不灭，神灵看与蜃楼同。"}