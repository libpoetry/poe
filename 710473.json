{"id":"710473","title":"城南卖花歌","dynasty":"明末清初","author":"王鸣雷","text":"种花莫种官路侧，官军飒沓行如织。生涯莫便倚花长，一生花底不闻香。五陵歌钟日夜起，卖花声过邯郸里。不买春花买春色，东风引入长安市。长安花户剪花彩，一家老幼食工指。翻笑城南卖花翁，开时尔宁预寸红。客来花下立踟蹰，名花种种香氍毹。悔不移家就帝畿，有时十亩看芳菲。此花开成殊可怜，游丝小瓣扑篱颠。并是玳瑁珊瑚色，三春开罢残晚天，衰红把火照缠绵。好花胜事若长在，不应东海犁为田。但愿四海为一家，得钱沽酒仍卖花。"}