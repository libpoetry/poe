{"id":"222792","title":"示儿·种谷一岁事","dynasty":"宋代","author":"蒲寿宬","text":"种谷一岁事，读书一生期。方春不下种，竟岁常馁饥。少年不向学，终身成愚痴。饥犹一家愁，愚被众人欺。彼苍念吾父，尔辈得令师。欲速成揠苗，计日如耘耔。程文国有武，体制须及时。弱冠无所闻，出语人见嗤。尔劳我则恤，我忧尔奚知。中夜不遑寐，作此劝学诗。"}