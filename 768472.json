{"id":"768472","title":"燕山亭 七月十五夜集谡园斋雨坪倡","dynasty":"清","author":"李良年","text":"燕月微黄，才到竹间，澹著江南影。箔卷半窗，露点凉波，书屋短于烟艇。底问青旗，笑腊酿、秋厨犹剩。红凝。斗古色瓯香，汝哥官定。还记旧雨梅边，又一叶飘梧，者番清景。吴根梦去，蟹簖鱼床，西风暗吹笭箵。旅话今宵，都忘了、五湖归兴。更静。便挑尽、烛花也肯。"}