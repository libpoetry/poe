{"id":"812300","title":"送秋","dynasty":"清","author":"汤储璠","text":"送春犹可过，送秋将奈何。我于春风苦无分，惟秋与我同轗轲。而今并此舍之去，吁嗟吾意其蹉跎。即今眼前论离别，我是主人秋是客。我生况无百年身，秋还作主我作宾，非人送秋秋送人。花天狂艳不可当，秋风一扫生清光。凉月娟娟出海峤，不照繁华照枯槁。古来惟有楚大夫，不识此时风月好。登山临水发悲歌，先生感慨何其多。遂令金天少颜色，吁嗟秋兮奈尔何！我今飘泊何所成，扣船但欲为商声。惟有秋风不世情，昨来江上相和鸣。落叶哀蝉亦叹息，逋臣嫠妇皆涕零。此时月白霜露清，我心所感犹和平。但愁过此多冰雪，其声凛栗难为听。"}