{"id":"387594","title":"金缕曲·垂柳扬州驿","dynasty":"清代","author":"樊增祥","text":"垂柳扬州驿。甚无端、天风吹散，紫鹣双翼。二十四桥重经过，小玉开门不识。经几度、江边寒食。骑凤吹箫今何处，向月中、独凭红栏立。罗袖冷，泪痕湿。平山残照伤心碧。付白门、辛家斑管，染香弹墨。十二碧城红楼峭，楼上双星的的。怅风絮、凭谁捉搦。一掬春波惊鸿影，便稽山、化土端相觅。休更擪，绿阴笛。"}