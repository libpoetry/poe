{"id":"611008","title":"西郊社集赋得折荷缉寒袂","dynasty":"明","author":"邓云霄","text":"八月凉风至，骚人念授衣。皎皎绮纨子，袨服有光辉。幽性厌游冶，华躬与俗违。嘉彼江中荷，亭亭出淤泥。虚心兼直干，婀娜馀香披。剪为君子裳，雅尚正相宜。绿云浮巧染，白纻扬轻丝。裁缝自洛女，制度倩湘妃。飘飖鹤作骨，淡淡冰为肌。长啸秋江上，应无维鹈讥。松花晚餐罢，跨鹿翳华芝。"}