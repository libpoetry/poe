{"id":"611321","title":"七日龙潭篇","dynasty":"明","author":"邓云霄","text":"佳节过天中，和风吹水面。弦歌盈乐土，花径开芳甸。东官芳甸湛清华，锦作晴川玉作砂。竹暗名园连鸟道，桃深僻坞隐人家。名园僻坞蟠深奥，别敞龙潭澄碧绿。榴花古渡溯沿洄，铜岭悬崖森结束。宛如巫峡控三巴，恍似武陵穿九曲。不独山川相映带，更兼楼阁纷联属。中有龙宫水府通，水晶院宇何玲珑。万丈阴沉含雨气，四时光怪闪腥风。海天风雨龙神现，水族乘潮逐飞电。晴来青镜照菱花，雨后黄涛奔竹箭。泛罢蒲觞雨渐收，倾都七日竞龙舟。金鳞火鬣腾高浪，伐鼓齐桡下急流。夹岸垂杨摇锦旆，窥帘少妇倚琼楼。水龙稳睡澄潭里，木龙乱趁风涛起。角胜争雄响若雷，繁弦丽曲喧于市。潭中聚市沸笙歌，舟上倾杯溅绮罗。已羡鄂君骄拥被，争看洛女解凌波。联舟士女闲游戏，菡萏芙蓉相并媚。万舫俄惊仙令来，双凫忽驾清风至。人陪仙令宴仙舟，杯酒留连更唱酬。谁云郢曲压巴调，还许渔人和棹讴。曲终暗洒怀沙泪，明水江蓠堪寄酹。三闾遗韵和应希，千古骚人吾辈在。吊古悲歌起暮愁，昔年曾向楚南游。搴芳坐叹三湘冷，作赋平吞七泽秋。归来已署江湖长，今日龙潭惬清赏。遥望烟笼杜若洲，还疑身在湘江上。粤海湘江隔几重，逐臣沦落竟孤踪。可怜古狱空沉剑，岂信高冈有卧龙。真龙画龙谁复辨，覆雨翻云谁忍见？刻木虚张鳞甲威，掀波便作玄黄战。阅尽人情黯自悲，怀仙欲与白云期。蓬莱弱水舟难到，愿借长房竹一枝。"}