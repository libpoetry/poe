{"id":"549276","title":"赠王金旸计部回南寿其兄复姓孔氏","dynasty":"明","author":"曹于汴","text":"仲尼躬大道，天下一家也。岂不有同宗，一家之亲者。天下阐其学，譬如共陶冶。同宗绳厥武，亲若在膝下。伯鱼何异闻，诗礼之言雅。金旸出孔氏，传神异土苴。赠翁垂令德，昆弟如韶夏。食指纷同鼎，末俗睇兹寡。季也念伯氏，万里寿玉斝。复姓追本支，先圣自歆嘏。繄予钦其芬，翰墨为之洒。谓疏非所亲，胡为思如泻。大道在金旸，吾言当不假。"}