{"id":"983424","title":"和韩履善韵","dynasty":"宋","author":"袁甫","text":"雨雪霏霏，青山华巅。能令山老，曷不老泉。雪高高山，雪深深渊。山自寂寂，泉自涓涓。我爱嶙峋，亦爱漪涟。雪兮入水，我观其澜。雪也在山，我取而餐。入水不见，依旧灵源。在山见雪，不见苍然。苍然虽改，岿然则存。见与不见，神光浑全。悟此雪词，龟龙参前。一止一流，谁合谁分。忘言为赘，言本无言。"}