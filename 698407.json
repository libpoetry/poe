{"id":"698407","title":"和答赵孟玘二首","dynasty":"明","author":"唐之淳","text":"同抱琴书客异乡，巷南巷北见寻常。论交有道伤时俗，沽酒无钱愧客囊。骐骥夜寒沙塞雨，蟪蛄秋老石林霜。何时重理渔蓑去，短楫长竿镜水傍。睡起多从池上行，不宜风雨只宜晴。看知鸟鹊营巢意，听得鲂鱼散子声。夕径响添惊木落，秋袍凉透觉云生。客边喜遇谈诗友，时复相过慰旅情。"}