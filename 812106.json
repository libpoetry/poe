{"id":"812106","title":"写梅寄个人","dynasty":"清","author":"孙原湘","text":"画梅多画影姗姗，一动萧疏耐远看。我道至情须领会，疏时容易密时难。澹著胭脂澹扫螺，亭亭瘦影照横波。由来绝色人难画，只画梅花便当他。也知眼孔小于纱，守定西溪当若耶。天上纵然花绝代，老逋只解爱梅花。平生空说爱南枝，一岁相逢得几时。自拂银笺写来看，胜如閒坐苦相思。"}