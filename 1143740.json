{"id":"1143740","title":"吴仲恭翠微楼九日落成和谢皋羽","dynasty":"宋末元初","author":"方凤","text":"楼成楚菊芳菲候，客凑齐山酩酊期。与俗相追何日了，登高一啸洗秋悲。望穷碧落鸿飞外，归恋清樽月到时。野服从兹近萝薜，西风尘土莫轻吹。慈竹堂阴长露梢，又添杰阁俯江郊。眼空霞锦疑鸿字，手摘松枝碍鹤巢。野月散衣閒弄笛，墟烟隔水见编茅。望中尚与渔樵接，若处真能广绝交。"}