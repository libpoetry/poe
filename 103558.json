{"id":"103558","title":"次韵和永叔夜闻风声有感","dynasty":"宋代","author":"梅尧臣","text":"月落夜正黑，风起庭槐端。窗间星动摇，枕上人寤叹。所叹吹阴云，苦热弥不欢。当其气莫出，曷若无衣寒。虚堂卧竹簟，汗体如露漙。驱蚊爇蒿艾，宁复袭芝兰。煎灼一如此，衰枯谁可完。消磨任寒暑，安有不死丹。三伏已过二，炎赫应渐残。试看蜣蜋虫，辛勤方转丸。焉得从钓舟，逆上严子湍。此事人所易，谢荣为独难。谁顾万古名，黑石时镌刊。风声不用撼，床头闲素纨。"}