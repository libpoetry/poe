{"id":"1056710","title":"渴虎","dynasty":"宋","author":"吕南公","text":"九月十月霜漫漫，圹埌南野如群边。东风已作冻未解，日月晓望皆璚田。冈陵焦枯涧壑竭，草木性命俱沈绵。彪家于时若为处，掩拥败叶方閒眠。阳辉中天穴户暖，起坐嘿毣喉方涎。虚肠未充多谮士，怒掌久敛悲盗泉。黄河泰山深且茂，恨不休止蕲安全。熬然宅此取饥渴，焉用武勇声名传。侧闻近便长松坞，十顷池塘停滀古。不胜积润在鳞虫，浩有馀波沾畎亩。尾摇伊昔讳凶槛，腹满愿今同鼹鼠。世间遇合无必然，平行静视皎日前。嗟来恳恻尚不就，避逐刺促渠为贤。主人若不开文籞，归卧幽林待天雨。"}