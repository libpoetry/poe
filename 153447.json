{"id":"153447","title":"九日雨中作","dynasty":"宋代","author":"贺铸","text":"九夏赤旱百井枯，三秋积雨釜生鱼。淩高径醉不易图，问底黄叶今有无。愿致皎白来庭除，昏瞳烂卷勤卷舒。管中一班聊自娱，未羡北里鸣笙竽。少日用壮胆力麤，六鳌可取负而趋。谁谓衰迟百病余，雀鼠入屋不受驱。长铗长铗归来乎，泥净没胫行无车。咄嗟蜡屐非双凫，安得翩然过故都。"}