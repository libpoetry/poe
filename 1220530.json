{"id":"1220530","title":"宋枢密权公葬婺源之麓八世孙居都昌者作楼以望其丘陇于千里之外名曰寓思虞学士尝为赋诗今楼已废矣九世孙缉来求余诗赋此","dynasty":"元","author":"吴当","text":"异乡丘陇近蓬莱，层构当年望眼开。千里江山遗刻在，百年霜露远孙来。已无化鹤归华表，空有饥乌下碧苔。寂寞孝思何所寓，断云衰草两堪哀。"}