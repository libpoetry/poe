{"id":"676661","title":"石湖秋泛同段户部子辛文太史徵仲","dynasty":"明","author":"王宠","text":"濩落类庄瓠，沿洄依孔桴。冥心委江海，屏迹逃人徒。鹤厉申独往，蠖屈谢当途。持此百年操，居然山泽癯。两贤顾同调，枉楫临家湖。骈筵属秋序，啸侣遘元夫。初旭泄云翳，落景鲜霞铺。重霖豁朗霁，商气集高梧。南陵绚丹碧，北渚冒菰蒲。瑶甍递隐见，羽节时有无。陟岘礼精室，乘峰眺名郛。神超礼自逸，世往迹与徂。吊古指游鹿，欢今怀过驹。请君谢天伐，毕虑收桑榆。"}