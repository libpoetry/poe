{"id":"695777","title":"为园四首","dynasty":"明","author":"欧大任","text":"小园秋兴颇翛翛，七十归来荷圣朝。自爱菌芝同雨露，可因鹏鴳论逍遥。看花出有青藜杖，行药时过白板桥。岁晚山人生计薄，不妨踪迹老渔樵。屏居万事已皆慵，开径盘桓只抚松。池上浮云瑶是水，窗中飞瀑雪为峰。行歌岂用闻衰凤，隐几惟能问老龙。家出金陵初地近，半山犹似定林钟。一丘亦自足烟霞，不以萧条负岁华。草市纵非江总宅，橘洲何论李衡家。中山但可求醇酒，小队谁期过浣花。海雁南飞新朔气，夜来霜已满蒹葭。赤花洲曲入沧溟，屋里山移碣石青。江革坐持菩萨戒，扬雄归守太玄经。三千水击犹抟羽，四百峰疏好勒铭。筋力傥能从父老，荷锄吾欲斸松苓。"}