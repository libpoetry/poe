{"id":"1230948","title":"自灵岩登天平山次柳道传韵","dynasty":"元","author":"胡助","text":"维昔渡江跸，近在千里甸。吴门治清静，西浙称道院。兴怀庆历初，百岁如过电。孰有范公贤，皋夔素同传。天平表先茔，泉台封土竁。巍巍忠烈祠，乡社春秋荐。伊余从北归，老色日上面。万象供冥搜，四维喜安奠。重游会主人，奉尝益繁衍。席珍柳太常，险语情眷恋。我语上濑船，苦思劳挽牵。征途春事残，僧窗夏阴转。古木蟠夭矫，新篁剥葱茜。水影澄心空，山色照眼绚。冯高见黄云，残秋行饱面。少饮有馀欢，遐览竟忘倦。时惊苍石耸，閒悦晴禽转。共惟吏部公，台斗不肯践。颇好偕文士，幽讨穷林巘。嵌崖白云泉，掬手玩清泫。煮茗味独奇，醉来和月咽。凉风吹客衣，激激散冰霰。亦有星源尹，怡颜时自眄。琢句近大雅，放怀即私燕。文学吴越裔，书工篆隶变。载道灵岩游，山路亦云便。鸱夷去已久，西子宁复见。徘回响屧廊，尚想吴王殿。姑苏走麋鹿，会稽贡竹箭。高唱《白苧》词，漓风日以扇。邈哉季子心，阴述唐虞禅。兴亡属时运，成败谈俚谚。吴中美浮图，题榜率轻狷。正尔涧谷惭，敧倾袭京卞。"}