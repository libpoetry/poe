{"id":"372376","title":"齐天乐·碧云天色涵秋气","dynasty":"清代","author":"端木埰","text":"碧云天色涵秋气，清光澹将莫景。禾黍风香，蒹葭露饱，路绕溪塍一径。尘嚣尽屏。早烟外钟声，引人清听。乍款禅扉，旧游重与雪泥证。山僧还更好客，要相期月夕，扫榻相迎。病骨才苏，劳生久倦，身世还如萍梗。深情快领，幸分我蒲团，佛灯青映。大好同参，石泉心共冷。"}