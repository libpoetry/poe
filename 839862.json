{"id":"839862","title":"消寒九集陶社诗人合庆八百岁公宴纪事十四首 其十三","dynasty":"清末民国初","author":"祝廷华","text":"自古八百岁，夐绝推老彭。吾社果何修，而适与同庚。天寿固平格，乃若玉汝成。萍蓬既相合，俨似同根生。昔既设盟誓，今益融性情。联交贵真挚，久要非市名。遭际难强同，福寿莫与京。江山郁奇气，百世疑结晶。"}