{"id":"959699","title":"程丞相生日","dynasty":"宋","author":"郑獬","text":"大昴光芒正，荆河气象浑。始知真相出，遂见本朝尊。汉地汝阳国，程侯司马孙。精刚得金气，深厚体乾元。申甫生周岳，皋夔拱舜轩。山河归妙算，社稷系昌言。九鼎群生重，洪炉一气奔。群雏忌雕鹗，众草失兰荪。慷慨提千骑，扶摇下九阍。秦关春草短，洼水暮云屯。诗必曹刘敌，兵须卫霍论。谈馀珠委积，笔落凤腾骞。秀发烟霞外，丹心金石存。未归真宰柄，犹倚大师藩。日月回龙角，星辰会紫垣。气凌金节润，风入绣旗翻。歌管倾南国，簪裾拜庆门。飞黄下天厩，缥酒赐尧樽。固有神灵护，应知福禄蕃。蟠桃三结实，未见老云根。"}