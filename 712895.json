{"id":"712895","title":"庚午冬夜羊城宴集联句十二韵","dynasty":"明末清初","author":"陈恭尹","text":"夜永寒云散，灯明妙曲孤。远人同万里，座客半三吴。嘉会东南美，壮游今昔殊。举觞追往事，拥传合前驱。露冷花魂灭，霜清柳眼枯。菊寻元亮径，梅放浩然图。天地分南北，门墙学步趋。投闲频卜夜，角胜竟呼卢。漫访羊城迹，须陈凤阙谟。使车宁久驻，授简且为娱。客醉屏争触，童疲鼾已呼。东方看既白，馀兴满归途。"}