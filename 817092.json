{"id":"817092","title":"读唐诗成绝句四首 王颖川","dynasty":"清","author":"缪公恩","text":"格幽思远迥离群，太息桓灵枢密瞋。百首宫词娇妩媚，毫端现出美人身。玉骨玲珑锦绣肠，齿牙吐出五云光。合当百宝流苏帐，金鼎常熏海外香。万里沧波浩渺中，汀洲何必尽消融。自将浅易开生面，别有精神李杜同。神仙岂合驻人间，白玉楼成即赐环。石破天惊难比拟，会须撞碎铁围山。"}