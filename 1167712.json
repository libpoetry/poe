{"id":"1167712","title":"献乔侍郎","dynasty":"唐","author":"李中","text":"位望谁能并，当年志已伸。人间传凤藻，天上演龙纶。贾马才无敌，褒雄誉益臻。除奸深系念，致主迥忘身。谏疏纵横上，危言果敢陈。忠贞虽贯世，消长岂由人。慷慨辞朝阙，迢遥涉路尘。千山明夕照，孤棹渡长津。杜宇声方切，江蓠色正新。卷舒唯合道，喜愠不劳神。蝉客陪清论，渔翁作近邻。静吟穷野景，狂醉养天真。格论思名士，舆情渴直臣。九霄恩复降，比户意皆忻。却入鸳鸾序，终身顾问频。漏残丹禁晓，日暖玉墀春。鉴物心如水，忧时鬓若银。惟期康庶事，永要叙彝伦。贵贱知无间，孤寒必许亲。几多沈滞者，拭目望陶钧。"}