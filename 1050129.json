{"id":"1050129","title":"同蒋颖叔殿院游昭亭山广教寺","dynasty":"宋","author":"郭祥正","text":"晴光散馀翳，佳辰值清和。联车不辞远，共登昭亭阿。步夷惬苍石，缘险扪修萝。迥出白云上，俯瞰飞鸟过。凌霄插危观，裂地注明河。微风解兰芷，广陂浴凫鹅。潭潭紫华君，左右森矛戈。雷电在呼吸，玉帛荐牲牺。庙食溢千载，祐民理无讹。崔碑梦恊吉，谢守诗载歌。却憩林下寺，裴颜迹尤多。丹青业已晦，长髯但皤皤。笔画肖家法，燕尾无偏颇。览古发遐想，缘情还独哦。逢时不荣达，憔悴同苫蓑。嗒焉姑自丧，安之如命何。彼美蒋御史，道术追雄轲。眄予委泥涸，有意倾馀波。荐士古来重，披剑今则那。书为昭亭篇，昭亭崖可磨。"}