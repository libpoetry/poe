{"id":"621807","title":"鲟鱼浦阻风见渔者歌以问之","dynasty":"明","author":"郭之奇","text":"天之奥府首称江，厥土惟泥地脉厖。沿岸居人半渔者，扁舟欲使鱼龙降。提纲挈网向中流，冲涛绝浪如捣撞。庸才小鱼受束缚，戢鳞焦尾向厨缸。鲂鱮相教慎出入，须臾不戒失奔泷。霜刀烈釜无情面，饕餮匕箸同双双。神理灵鼋俱疾蹙，扬鬐聚咳夜淙淙。泣溯潜龙蛟奋武，千里长干黑气逄。惊波十日连山起，一苇漂萍任撅椿。我乃高叫渔人速改业，毋使阳侯迁怒滞客艭。渔人掉头不肯听，得酒高歌醉语哤。自言少小为此业，彼物胡为处此与我争水邦。君不见鱼乱繇来从罟设，杀机今日何人不满腔。"}