{"id":"1116855","title":"侍读给事王公挽辞三首","dynasty":"宋","author":"苏颂","text":"当代儒林老，谁知蕴学精。典章推练达，经术号通明。簪橐何时去，堂坊一旦成。汉庭伤贾傅，仕不至公卿。禁序方尊宠，雍容侍紫宸。忽惊畴昔梦，遂失老成人。史稿留天阁，铭旌去国闉。龙门宾友散，挥涕想遗尘。经幄咨嗟旧学臣，诔章追册两优恩。平时宠禄由稽古，不朽声名在立言。驷马嘶鸣还故国，素车奔走送高原。诸儒师表今亡矣，惟有清风愯后昆。"}