{"id":"518220","title":"题赵昌折枝山茶图","dynasty":"明","author":"唐文凤","text":"江南冰雪苦作寒，万物憔悴无好颜。东皇有意漏消息，先送一颗回春丹。朱砂乱点鹤顶碎，绛裙深染猩血殷。赵昌创法夺天巧，阳和脉脉生毫端。遽能貌取艳丽质，胭脂未洗香云乾。至今没骨久不见，徐熙已矣空长叹。生绡拂拭得奇玩，嫣然疑在山林间。卷图吟罢注双目，彩霞光射青天宽。"}