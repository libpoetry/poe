{"id":"467491","title":"苦雨","dynasty":"当代","author":"姚佳","text":"些些浅梦碎春冰，羃羃浓云破郁蒸。风伯雨师何乃尔，雷公电母镇相仍。毒泷恶雾今如此，覆地翻天古未曾。卦自蓍求开大壮，无须暴露苦淩兢。月离于毕死还生，仙降之箕感至诚。一统能当黄道直，六符未际泰阶平。鸿冥大泽通金阙，骤雨狂风正玉衡。神女乘云石燕舞，可来鼓润洗戎兵。"}