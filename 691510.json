{"id":"691510","title":"和陶诗 停云","dynasty":"明","author":"李贤（原德","text":"瞻彼停云，载风载雨。有怀伊人，道远且阻。慨彼莫耶，灯前独抚。寄兴寥寥，黯然凝伫。停云既浓，零雨其濛。怀我良人，阻海与江。明月何来，照我轩窗。愿言相忆，不遐以从。商颜之老，言采其荣。与子相闻，不以过情。矢心亦云，各勉于征。庶几令终，无忝厥生。彼苍者松，不改其柯。矧伊人矣，保此天和。保天之和，于我求多。子不我辅，将如之何。"}