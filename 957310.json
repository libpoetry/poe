{"id":"957310","title":"蟠龙岭","dynasty":"宋","author":"范成大","text":"夷陵至?䏰，复岭苦丝乱。初程尚勇往，少日还委顿。安得长剑挥，尽铲叠嶂断。虽云北山愚，聊快南溟运。此意竟萧索，劳歌谩凄曼。日日望平陆，念念到彼岸。人言束马险，但欠蟠龙峻。摧颓强弩末，黾勉焚舟战。譬如已偿逋，犹有未折券。山根治晓装，峰顶寄朝饭。稍脱蚓瘴染，还探虎窠玩。性命乃可忧，筋力何足算。"}