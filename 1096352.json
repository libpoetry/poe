{"id":"1096352","title":"既作飘风行十有七日风雨倍前乃赋后篇","dynasty":"宋","author":"释居简","text":"夏首魃为虐，种插喧戽车。骎骎六七月，原野皆菁华。再拜田祖赐，熨帖海若家。大有课水耨，小康占山畬。因依瞻江云，西北起炮车。归来省户牖，绸缪亟撑叉。须臾视沟堑，揞塞深搔杷。大块果噫欠，天阔谁能遮。水立十丈浑，吹沙复流沙。江海尚若此，柰此个稌花。再驾才浃旬，怒很尤雄夸。檐声挟霶?，谷口应谽谺。岂其发育初，继以肃杀加。吹嘘咸失中，刑赏仍过差。乡来赤壁火，万艘沈碧涯。鬼操逃天诛，不剿残贼芽。巽二死馀责，噬脐徒咨嗟。矫矫水中龙，浮硖千万艖。尺箠笞独夫，鼎足成一家。至今说蜚廉，慷慨徒拜嘉。云胡艰难际，狂暴相纷拿。耕夫日悬悬，馌媪霜髿髿。欲刈争淬镰，欲穫竞整耞。私偿忧并吞，官输虞扑挝。妄冀丰民天，仰天号且呀。反吹果何道，身正心不瑕。譊譊沸刍荛，静默宜无哗。聪明弗遐弃，试以置齿牙。千虑贵一得，何必棼于麻。更诘姬旦鬼，勿谓东山赊。"}