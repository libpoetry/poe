{"id":"274484","title":"绕池游慢·芳园景好","dynasty":"现代","author":"汪东","text":"芳园景好，见黄鹂逐伴，翡翠相将。几曲清溪浮远碧，波痕动、林影苍茫。绕径新篁。袅风向晚，著面微凉。亭高望夐，留连未去，立尽残阳。千载吴宫寂寞，输此日花下，犹藉壶觞。昨遇灵岩山畔路，蔓草掩、丘冢成行。想子胥寄恨，怒潮回、空溯荒江。自策瘦筇，閒时行乐，休吊兴亡。"}