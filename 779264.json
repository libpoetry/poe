{"id":"779264","title":"法曲献仙音 题李世倬画扇，用 《清真集》韵","dynasty":"清","author":"顾太清","text":"云接层峦，天开画本，匹练千寻飞度。松柏阴森，苔沙寂历，似有幽人门户。听乱石翻涛处，时时呜骤雨。默无语，望长桥、盘陀立尽，云雾里、布袜青鞋无阻。缥缈玉烟霏，水风凉、涧莎柔妩。作画当年，忆龙眠、研朱染素。写匡庐真景，人与长风同去。"}