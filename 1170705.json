{"id":"1170705","title":"欲之新乡荅崔颢綦毋潜","dynasty":"唐","author":"李颀","text":"数年作吏家屡空，谁道黑头成老翁。男儿在世无产业，行子出门如转蓬。吾属交欢此何夕，南家捣衣动归客。铜炉将炙相欢饮，星宿纵横露华白。寒风卷叶度滹沱，飞雪布地悲峨峨。孤城日落见栖鸟，马上时闻渔者歌。明朝东路把君手，腊日辞君期岁首。自知寂寞无去思，敢望县人致牛酒。"}