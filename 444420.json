{"id":"444420","title":"高阳台 盛元过津，酒后泛舟水上同赋","dynasty":"当代","author":"王蛰堪","text":"岸柳牵愁，鱼波索梦，吟踪晚向寒塘。旧约新盟，名园重到堪伤。纷纷曲径飞黄叶，恁无言、换了疏狂。镇凄凉，玉带桥边，消尽斜阳。匆匆影事和烟渺，奈霜花好处，不似春光。漫许多情，临流小话沧桑。明宵短烛悲今夕，算欢筵、便是离觞。怕思量，纵不相思，也自难忘。"}