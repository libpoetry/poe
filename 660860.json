{"id":"660860","title":"味梅为无锡钱世节题","dynasty":"明","author":"罗钦顺","text":"寒风吹开白玉瓣，暖风吹出黄金弹。入羹味美万口知，伊谁得味初花时。锡山居士腴能槁，前身莫是西湖老。已爱撑檐独树奇，还欣照水斜枝好。岁岁花开雪满天，美人绰约当琼筵。仙姿共出尘埃表，素质相忘太古前。此中真味人稀会，花间不惜朝朝醉。刘毅空称一代豪，等閒鹅炙为心累。"}