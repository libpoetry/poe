{"id":"788819","title":"霓裳中序第一 江上闻笛","dynasty":"清","author":"周祖同","text":"何人悄弄笛？鹤去西楼愁路隔。高柳长堤数尺，正月上淡黄，云飘残碧。孤篷听得，盼不来江上消息。西风外，晚阴入破，隐隐渐昏黑。堪忆，舞场歌席。曾受过莺怜燕惜，温柔何似旧日。奈客里衫罗，更无颜色，玉阑情脉脉。便影也都难画出，梅花落、梦儿知未，倚烛怨遥夕。"}