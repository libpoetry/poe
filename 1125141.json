{"id":"1125141","title":"通叟年兄视以柳侯庙诗三首辄亦有作所谓增来章之美也","dynasty":"宋","author":"晁说之","text":"平昔柳侯庙，拾君诗兴馀。帝阍谁掌制，天步此贞符。敢恨初沈佩，惟惭再索车。罗池聊自戏，况复已榛芜。何处乘驹去，空庭荔子垂。韩词方走奠，柳庙久徂饥。既恨谋身误，仍嗟报国隳。罗池便如此，不复问愚池。当世容谗贼，他年奈我何。文编兴旧学，诗价重东坡。木檞开能几，子规啼漫多。罗池碑字灭，犹解彻庭莎。"}