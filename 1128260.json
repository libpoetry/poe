{"id":"1128260","title":"江再和戏答四篇","dynasty":"宋","author":"程俱","text":"当年季将军，晚节河东守。谁令一人誉，挥去坐使酒。长卿起遐陬，落笔赋乌有。要之乃雕篆，意不在黔首。穷通付造物，世俗浪妍丑。何必送五穷，呼奴结车柳。长言屹秦城，古例开墨守。三年不窥园，一吻莫饮酒。斯人浪自苦，初不系无有。何如从子微，亦复问贤首。此身未能了，何暇念亿丑。超然方丈间，观化肘生柳。君家翠岩翁，三一久已守。与沈爱欲泥，宁饮声闻酒。当知华藏海，正在十二有。他年涅槃门，燕路须北首。胖然一心定，六贼如获丑。感彼志冰霜，吾衰等蒲柳。太平一春台，好在四夷守。持盈何足道，饱德醉以酒。君为乐歌词，嘉瑞无不有。不知府中士，谁子号称首。如君真妩媚，孰谓施嫱丑。故应洗馀累，令君继温柳。"}