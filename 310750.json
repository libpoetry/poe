{"id":"310750","title":"霜叶飞·止酒","dynasty":"清代","author":"陆求可","text":"眼花落井长安市，仙人何年才醒。涎流胆壮曲车多，引起持螯兴。颂酒德、刘伶绝顶。啜糟酾、屈原三省。看骑马乘船，又吏部、鼾鼾瓮底，杀人风景。试问从事郎官，青州鬲县，何处醉乡佳境。当垆那有卓文君，便不须酩酊。想千日、中山耿耿。步兵厨下珍珠冷。只索杯翻鹦鹉，杓覆鸬鹚，萧然对影。"}