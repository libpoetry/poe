{"id":"746469","title":"宋拓玉枕兰亭歌","dynasty":"清","author":"张祥河","text":"兰亭一百十七刻，理庙秘玩归平章。权奸奇计事风雅，定武影本明镫旁。缩成小体五字损，觥觥武爵酬廖王。洛神当年并镌玉，于阗灵璧争辉光。杭州一唱歌舞绝，谁其拓者声琅琅。性命毛轻物山重，前有赵叟今萧郎。遂令怀璧后人戒，孤儿负石空逃亡。我思昭陵閟茧纸，玉碗竟发天苍黄。戎温无赖委瓦砾，钩填真迹推初唐。斑斑要录姓名具，褚冯韩赵诸葛汤。馆客称功技狡狯，福华撰罢摹欧阳。此书无异辱金辱，妓围朱蜡罗东堂。休论葛岭半间废，已见赵家全土荒。珠玉侈心建多宝，冰山失势难久藏。木棉肯为天下死，惜未俱碎投河漳。名流工作荔支喻，肥瘦乃复穷铦铓。咄哉虚舟遇静君，宋刻宋纸拓最良。同时退谷字藏颍，两公一笑临池狂。世间抵掌优孟辈，痴蝇讥恐贻南昌。何如涤笔向湖水，蟋蟀秋高金粟香。"}