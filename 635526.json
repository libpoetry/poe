{"id":"635526","title":"送石广文赴西粤分考","dynasty":"明","author":"成鹫","text":"香山广文石娥啸，学究谈禅穷典要。斋珠缀领作朝珠，古调希声成别调。麟经领荐是何年，走马金台正英妙。抟风奋起北溟鹏，开笼放出新罗鹞。蹉跎几度上公车，抱玉还山赋遂初。谢公久注苍生望，陶令先回白社车。寻师亲入圆通室，契道参同教外书。虚空打破作明镜，窠臼掀翻擎智珠。智珠系在儒巾角，抛却簿书徇木铎。手握金篦入铁城，净刷嚣尘归澹薄。苜蓿盘中谁送钱，棂星门外堪罗雀。诸生屏迹萧生来，说有谈无差不恶。先生本是佛仙儒，萧生自号古之愚。师资针芥良不偶，问奇载酒徒区区。山僧近住鹅潭上，钓得锦江双鲤鱼。静山冷署见宾主，烟雨空林念索居。索居室迩人不远，出岫云心自舒卷。断科使者一纸书，撮合神交来早晚。三生石上一相寻，半月扁舟频往返。坐消暑气散尘襟，又赋西征趋棘院。漫说閒官閒似僧，捧檄驱车去不停。才经五里又千里，行过山程更水程。临岐欲赠难为赠，一抱无弦弹月明。曲终我亦还山去，云水茫茫空复情。"}