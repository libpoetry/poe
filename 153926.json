{"id":"153926","title":"三月三日登学射山","dynasty":"宋代","author":"田况","text":"丽日照芳春，良会重元已。阳滨修祓除，华林程射技。所尚或不同，兹俗亦足喜。门外盛车徒，山半列鄽市。彩堋飞镝远，醉席歌声起。回头望城郭，烟蔼相表裹。秀色满郊原，遥景落川涘。目倦意犹远，思馀情未已。登高贵能赋，感物畅幽旨。宜哉贤大夫，由斯见材美。"}