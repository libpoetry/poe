{"id":"722663","title":"吟罢自题长句拨闷二首","dynasty":"明末清初","author":"钱谦益","text":"孤臣泽畔自行歌，烂熳篇章费折磨。似隐似俳还似谶，非狂非醉又非魔。呕心自笑才华尽，扪腹其如倔强何？二祖历宗恩养士，几人吟咀泪痕多？不成悲泣不成歌，破砚还如墨盾磨。拌以馀生供漫兴，欲将秃笔扫群魔。途穷日暮聊为尔，发短心长可奈何？赋罢无衣方卒哭，百篇号踊未云多。"}