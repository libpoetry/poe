{"id":"604265","title":"先两月常乘涨访桃源主人不遇题名抱犊门而返复用前韵补阙","dynasty":"明","author":"张萱","text":"老松作涛竹作浪，桃花源头水新长。两浆船子一老公，青瑶历历寅缘上。此日思君君不知，访柳寻花成独往。抱犊门前题鸟归，渔歌何处闹斜晖。枯槎斫岸走蜥蜴，汎梗挂树蹲伊威。榻悬谁下南州士，咄咄空高湖海气。休将项领啖名儿，玷我老缺残牙齿。山阴雪棹亦复烦，白云为你长飞翻。欲问西园招隐意，溪花能笑鸟能言。"}