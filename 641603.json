{"id":"641603","title":"采桑曲","dynasty":"明","author":"董纪","text":"清晨采桑露如雨，妾身本是良家女。使君有妇妾有夫，妾请使君听妾语。人生节义重移山，一女二夫非等閒。秋胡黄金道旁意，直见生死嫌疑间。不惜朱颜镜中老，只恐蚕多叶稀少。蚕多叶少蚕苦饥，蚕少不堪衣债讨。朝桑暮桑欲如何，缫车未停催上梭。无心巧妆浓画蛾，镜台蛛丝萦网罗。"}