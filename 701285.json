{"id":"701285","title":"马嵬三首集句","dynasty":"明","author":"黄仲昭","text":"直北关山金鼓振，英雄无策庇婵娟。一朝艳质化尘土，明日何人拾翠钿。风散綵云飘碧落，苔生辇路湿苍烟。明眸皓齿今何在，满眼梨花哭杜鹃。千里佳期一夕休，空馀涕泪洒清秋。魂归辽海云迷树，梦断江城月满楼。毛骨已随天地老，江山空结古今愁。长生殿古生青草，七夕何人望斗牛。潇潇疏雨响残除，壮士吹笳惨不舒。白玉帐寒鸳梦绝，蒲萄衾冷夜窗虚。碧鸡祠下杜鹃叫，白帝城边古木疏。海阔天高不知处，蓬莱何日候仙车。"}