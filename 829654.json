{"id":"829654","title":"述菊","dynasty":"清末近现代初","author":"郑孝胥","text":"天凉意便好，秋高诗欲长。菊花为时出，见之辄神往。岛人亦好事，辟地据高爽。敛钱乃纵览，妇稚杂扰攘。连棚往复还，种色竞题榜。轻寒媚海日，千本各俯仰。就中半束缚，佳卉失倜傥。谁令尔生兹，逸士堕尘网。来归伴萧斋，吾不汝抑枉。离宫峙赤阪，国主开秋会。殿香黄花前，池明丹枫外。群胡掉臂来，牛酒肆啖嘬。先生独微叹，霜英谁解秽。横滨有名园，林谷颇映带。花时不辞客，异种亦不卖。川和尝一往，其盛又数倍。中途遇雷雨，当垆笑我辈。不如坐寒斋，一月可相对。从渠各烂漫，妍丑置弗怪。虽然不解饮，旷怀天所醉。人生何者难，难在同臭味。使我重怀人，斜街来梦寐。"}