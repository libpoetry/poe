{"id":"935965","title":"饮酒","dynasty":"宋","author":"陆游","text":"陆生学道欠力量，胸次未能和盎盎。百年自笑足悲欢，万事聊须付酣畅。有时堆阜起峥嵘，大呼索酒浇使平。世间岂无道师与禅老，不如闭门参曲生。朋旧年来散如水，惟有铛杓同生死。一日不见令人愁，昼夜共处终无尤。世言有毒在曲糵，腐胁穿肠凝血脉。人生适意即为之，醉死愁生君自择。"}