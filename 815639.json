{"id":"815639","title":"涵秋阁诗为严居士作","dynasty":"清","author":"袁昶","text":"灵境含众妙，意林凭象构。况联吾子贤，端居类岩岫。回回凌飙空，槭槭翳永昼。飞槛纳浮阴，暗泉挹丹溜。疑非王城栖，风物濯颖秀。下寻丛荻尽，忽拓遥岑觏。兀然坐忘客，万有俱色授。讲解吾友于，瓦樽偶相就。大地运一舟，弥缝无罅漏。即此明远心，何殊食气寿。南城有佳处，潢水深几曲。乍断游人至，何殊郑君谷。烟中人语静，微霜渍松竹。时得刘龚来，三径放远目。朝听东林梵，暝还西斋宿。犹怜江上居，荒池蔓寒菊。我亦离乡客，社燕思旧屋。相期脱世议，澹与返初服。岁寒非峻节，纯懿天所福。"}