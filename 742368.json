{"id":"742368","title":"感交","dynasty":"清","author":"魏之琇","text":"陵苕本弱植，葳蕤托翘柯。春风吹林端，蒙茏吐繁华。曰余幼失所，飘转随蓬科。引蔓值松柏，垂阴搴薜萝。烟霞缅焕烂，云日思荡摩。钦哉数君子，晨夕更切磋。白玉幸辞璞，精金念离沙。廊庙虽弗施，管弦聊可歌。登高一望远，啸侣何其多。岁月亦易迈，存没频兴嗟。湖山自终古，江海无回波。逝者既云已，来者将如何。"}