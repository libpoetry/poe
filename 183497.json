{"id":"183497","title":"与蒙城知县陈著作同赋吐绶鸟","dynasty":"宋代","author":"苏颂","text":"羽毛之美其类众，雉曰吐绶世尤重。灵姿异禀来何方，有客携持自咸雍。朱笼驯习绣墩调，珍贵不与常禽共。庭前爱玩不能已，欲买未有千金俸。一座嘉宾共诧夸，留连为倒春醪瓮。送将题目与诗人，要待清才如屈宋。斑斑赤质闹花纹，瓅瓅明珠络衣缝。暖风晴日正间暇，绮翼丹趺时{上髟下东}忪。垂胡两组锦舒张，约发双笄玉浮动。倏忽披开叠胜文，蒙茸乱绾青丝综。初疑瑞草衔鹘啄，又讶牦缨彯马鞚。行縢赤芾交胫足，羽服袿衣曳霓蝀。汉官绶{上艹下戾}何须染，郑公书带徒劳种。引颈才盈尺寸间，镂彩盘绦无缺空。未容俯近复卷收，顷刻无由发清哢。向人顾盼虽无言，奋臆犹如将告控。有生之乐贵得所，所乐山林殊市哄。斥鷃飞翔本蓬蒿，鷾鸸社稷存梁栋。不慕爰居享钟鼓，要逐凫鹥唼菰葑。临流照影刷羽翰，朝飞求偶随群从。十步一啄百步饮，乌用樊中久羁{左扌右穹}。主人提挈诚厚恩，岂若郊原使间纵。我闻章服以旌礼，物有等威须折衷。鞶囊厉带最光华，宠锡或招三褫讼。惟兹异类亦何知，被服文章安所用。得非造化育群伦，美恶短长皆适中。凡物有用固为灾，矫性伤生尤可痛。介特一死古士挚，得时三嗅子路共。晋室文裘或遭焚，羽山夏翟先修贡。解颜亦取如皋获，离罦已入王诗讽。旌旄甚盛见楚人，乐缀有数闻众仲。嗟嗟才用既若斯，竄伏何由脱罗总。今虽窘束苦笼槛，犹胜烹燖充调供。徘徊且逐稻粱肥，莫厌庭除资好弄。方今太平物遂性，异兽奇禽罢供奉。庶民咸乐萃灵台，上苑虚开发云梦。西雝既已翔振鹭，阿阁终当集灵凤。佇见觚棱神爵栖，重歌蜀使碧鸡颂。惟尔文华固异常，效祥荐祉宜飞羾。近郊薮牧好游遨，应须一借扶摇送。"}