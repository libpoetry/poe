{"id":"812756","title":"点绛唇 春情","dynasty":"清","author":"吴绮","text":"几度莺啼，垂杨绿了千千缕。玉骢人去，滴尽西窗雨。扑损菱花，金粉都无绪。相思处，无情山色，遮却多情路。烟水无情，当年曾照朱楼影。鸳鸯飞尽，有梦如天回。红藕花残，桃叶歌声冷。萍无定，萧萧短鬓，白发羞明镜。柳雨桃烟，英台尚记生前景。去来相并，艳杀罗裙影。絮粉茸金，眉眼从来靓。红珠冷，花房睡醒，相逐过金井。素緌高嘶，半生赢得风和露。槐朝柳暮，占断青青树。抱叶吟条，似向行人诉。愁无数，不堪听处，六代斜阳路。秋到庭除，不知何事须频说。做成悲切，诉向凄凉月。断础颓垣，似为愁铺路。声无歇，苔花如雪，点点秋棠血。一派波声，片帆吹过鄱阳雨。晚霞收暑，是我登楼处。浪迹天涯，事事浑无绪。何时去，往年西浦，酹酒同怀古。诘屈虬根，暗香疏影何年得。广平铁石，先有春消息。几点寒英，用尽东风力。谁曾识，冶传南国，雪老莓苔碧。春散蛮天，珠江处处都如雪。彩丝谁缬，砌作团圆月。风蜡高悬，薰得浓香彻。罗帏揭，芳心犹热，情在香难歇。"}