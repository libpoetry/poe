{"id":"47646","title":"渡江遣怀","dynasty":"明代","author":"刘基","text":"东风吹沧江，白日照花柳。山川半显晦，积雨晴未久。青阳好气候，群物竞苞剖。农夫荷锄犁，各自登陇亩。蒐鸠鸣相应，陂水光浏浏。天地起戈兵，荆榛塞原阜。兹邦特按堵，庶足憩奔走。故乡有园田，委弃没藜莠。老母年八十，头童齿牙朽。痴儿始垂髫，出入寡朋友。衣衾杂絮毳，羹食乏菘韭。儡然多病身，全家倚糊口。那令更远去，忧念成疾首。千金聘宿瘤，顾谓西施丑。盐车摧太行，骅骝不如狗。况我驽蹇质，困踣畏培曈。济河须巨舫，将焉用罂缶。朱弦纟互琴瑟，曷中洪钟纽。剡蒿射犀革，空贻养由咎。巍巍神祖烈，乾坤让高厚。蠢兹蛇豕俦，乘间恣哮吼。非无熊罴臣，土产分左右。更张吾岂能，习惯彼已狃。鹿麋曾伤虎，宵迈慑狸蹂。寤言乱心绪，忽若醉醇酒。疏贱等蚍蜉，捐躯复何有。夷吾匪每生，鞠育未宜负。怆悢忆松揪，泪湿蓬鬓垢。道途正艰阻，进退维窊臼。向风一陈情，何由达南斗？"}