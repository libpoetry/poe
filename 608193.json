{"id":"608193","title":"陪欧桢伯集黎惟仁对江楼 其一","dynasty":"明","author":"区大相","text":"高楼瞰江澳，廛市分错居。列岫深后户，宿莽积前除。林野旷余望，隐几凌高虚。参差见云木，远近散鹥凫。是日天气柔，微风荡轻裾。令德会良朋，绮言唱华腴。无为钟鼎贵，茶瓜良有馀。章绶岂不荣，哲人返其初。青霞挹我袖，黄鹄为君舆。列坐饮美酒，安能复拘拘。投分欣有托，税驾从所如。"}