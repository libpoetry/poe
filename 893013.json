{"id":"893013","title":"内阁孙侍郎生辰纪德","dynasty":"宋","author":"宋祁","text":"凤琯凝姑律，奎钩诞佐臣。祥标六蓬矢，家盛十朱轮。变道齐成鲁，端朝甫及申。禁中朝夕诲，帝右老成人。遍读兰图字，多陪豹尾尘。桓荣师自许，石建谨无伦。振鹭飞逾洁，缁衣久更新。铸贤今是冶，播物晚为钧。胡广潭留菊，蒙庄树有椿。奉公为寿祷，山立辅昌辰。"}