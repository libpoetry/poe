{"id":"1252945","title":"再用韵荅严衍二上人","dynasty":"元末明初","author":"刘基","text":"厚禄故人音问疏，天官不拟介推除。莫思浮世尘埃事，好共深山木石居。月满高楼留客饮，灯明寒榻课儿书。城头鼓角沉沉夜，肠断乡关人梦初。蔓草萋迷野色微，嗷嗷鸣雁欲谁依。残花露淡胭脂靥，落木霜凋薜荔衣。万国旧闻车轨一，九州今见劫尘飞。总戎安得英雄将，不放龙蛇起杀机。"}