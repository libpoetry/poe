{"id":"557758","title":"稽古斋为晏彦文助教赋","dynasty":"明","author":"王绅","text":"麟原有幽斋，萧然仅环堵。畴其托真栖，于焉号稽古。鸿荒世已远，羲轩邈难睹。至治论唐虞，斯道集邹鲁。人文既已开，脉脉垂微绪。不有博洽功，精妙何能举。若人元献裔，家学绍伊祖。搜罗极玄赜，注述昭天序。韦编穷岁月，青灯坐风雨。但知卷中趣，宁辞我心苦。尚友惟圣贤，骋怀隘寰宇。坐此固非癖，灵台澹容与。"}