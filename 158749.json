{"id":"158749","title":"夷齐咏·商道昔波荡","dynasty":"宋代","author":"陈耆卿","text":"商道昔波荡，周王纲九围。二子如冥鸿，翩然独高飞。周粟固可耻，薇亦周之薇。云胡挟孤愤，了不悟众诽。天地有正气，日月无斜晖。惜哉权一字，谬误无已时。武德纣之虐，贤者诚知之。为欲扶此教，之死不原违。吁嗟臣道薄，千载常凄其。欲上西山望，草际露未晞。"}