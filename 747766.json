{"id":"747766","title":"孔绣山青天骑白龙图","dynasty":"清","author":"朱琦","text":"云背鞭龙龙已飞，手持玉杖吞朝晖，巢父掉头胡不归。长安茫茫半尘雾，几辈骑鼋不敢渡，看尔白日破壁去。东溪岁晚玉女峰，我愿为云君为龙，不辞青嵩倚长松。仿佛见君排云至，梦中海客早心识，披图咄咄称怪事。拍手大笑三千年，对岳楼上扪青天，酌酒北斗扶桑颠。贺监再逢酒中仙，菖蒲花开紫玉烟，劝龙一觞且醉眼。"}