{"id":"1209388","title":"复用前韵唱玄","dynasty":"元","author":"耶律楚材","text":"天涯流落从征西，寒盟辜负梅花溪。昔年学道颇得趣，鱼兔入手忘筌蹄。残编断简披庄子，日日须当诵秋水。谁知海若无津涯，河伯源流止于此。人閒酱缶纸数重，太玄强草嗤扬雄。高卧蒿莱傲唐室，清风千古独王通。曲者自曲直者直，何必区区较绳尺。一笔划断闲是非，万事都忘乐岑寂。功名半纸几字行，竞羡成绩书太常。只知牢筴飨刍豢，不思临刃心悲惶。何如打坐蒲团上，参透升平本无象。一瓶一钵更无馀，容膝禅庵仅方丈。从教人笑彻骨穷，生涯原与千圣同。鸟道虽玄功尚在，不如行取无功功。归来踏破澄潭月，大冶洪炉飞片雪。且听石女鸣巴歌，万里一团无孔铁。"}