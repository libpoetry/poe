{"id":"1106400","title":"魏丞相挽诗三首","dynasty":"宋","author":"王炎","text":"士论崇高节，宸心眷朴忠。调元才玉铉，均佚即琳宫。补衮嘉谋密，平衡道揆公。惜哉当国浅，不及究成功。冠剑青云士，艰危孰奋身。向来持汉节，径去犯边尘。既用公为相，方知国有人。凛然生气在，端合画麒麟。衮绣遗三事，松梅共一川。小溪空胜景，先陇忽新阡。上悟流言妄，人思旧弼贤。忠嘉虽削稿，合付杀青传。"}