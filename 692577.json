{"id":"692577","title":"春日村居","dynasty":"明","author":"杨光溥","text":"锄罢园蔬又治田，阴阴榆柳荫堂前。市沽顿积频年债，午梦真成小洞仙。几叶渔舟春水渡，一声樵笛夕阳川。回思车马红尘路，却恨归来已暮年。万竹东头一草亭，身閒不著息心铭。午风语燕梨花院，春水浮鸥杜若汀。世事到头真过客，人生回首即浮萍。日高理罢沧浪鬓，閒课园丁种茯苓。晓雨初晴满院清，瑶琴一曲遣浮生。柳依花坞传春信，水隔山城远市声。酒贱每逢田父醉，诗成还就野僧评。尚嫌村客人烟闹，拟就烟霞学向平。"}