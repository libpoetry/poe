{"id":"1049817","title":"西山谣寄潘延之先生","dynasty":"宋","author":"郭祥正","text":"男儿无成羁薄禄，日月相推犹转毂。谁向生前悟此生，西山山人挂冠速。买田筑室临西山，时来石上横琴弹。千古万古治乱事，一曲两曲顿挫松风寒。门前禾熟酝美酒，故人车马留盘桓。荣亦不足贵，辱亦不我干。但愿青山绿水两不变，醉醒自得穷观玩。名落人间非所欲，闭门且喜辞忧患。君不见李太白，朝为酒家仙，暮作金銮客。醉里题诗宫妾扶，自谓遇君今古无。一朝谗言入君耳，夜郎远谪吟魂孤。到死空言竟何补，何如道行及妻子。西山人，孰可比。晴空矫矫孤云飞，欲往攀援无路歧。"}