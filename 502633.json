{"id":"502633","title":"孀妇吟","dynasty":"明","author":"王恭","text":"开箧见珠翠，思君前日情。祗言恩爱长相顾，岂误音容隔死生。东流逝水何时返，倏忽青天綵云散。铜镜妆台不复窥，罗襦绣被荒尘满。月明穗帐凉如水，灯火荧荧照虚位。寂寞空帘鹊影閒，萧条穷巷虫声碎。东邻车马如云屯，西邻歌舞日纷纷。不羡他家夫妇好，宁甘守节在君门。新坟峨峨倚山麓，春去秋来草应绿。夜半伤心不忍啼，天明独抱孤儿哭。"}