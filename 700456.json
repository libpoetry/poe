{"id":"700456","title":"方广寺","dynasty":"明","author":"顾璘","text":"寒溪十里带残晖，古木阴阴一径微。僧饭汲泉和雪煮，客堂明烛见云飞。田开白石分千叠，山拥青屏匝四围。行尽衡峰多佛宇，无如此地好归依。一宿霞门便出山，泉声雪色送君还。金书尚荷君王宠，石髓难医俗士颜。洞府逍遥尘土外，冠裳惭愧去留间。武皇亦说捐妻子，何事吾人过尔悭。"}