{"id":"1227555","title":"八十里山行","dynasty":"元","author":"傅若金","text":"桂林之区，猺贼杂处。南有八十里之高山，绝天绵延开险阻。贼人倚之作巢砦，劫掠经年势还大。官军收捕费供给，主将逡巡竟何待。居民近山昼夜愁，山下行人皆白头。况闻良家半为贼，官府贪横仍诛求。安得大聚边头兵甲铸田器，尽锄高山作平地。高山平，猺贼毙。"}