{"id":"1218611","title":"四明张文海母娄节妇诗","dynasty":"元","author":"成廷圭","text":"贞节之妇何代无，大节直与忠臣俱。高风凛凛出肝胆，皎如日月行天衢。江淮丧乱复何有，衣冠扫地悲穷途。眼明见此节妇传，胸中愤气为之苏。夫君疾病有遗语，身后之事当何如。上有高堂之老姑，下有乳哺之二雏。浮云无根白日短，黄尘有尽沧溟枯。沧溟易枯日易短，妾心到死终难渝。夫君一去三十载，二雏茕立今为儒。迩来世俗薄如纸，抚琴南望空嗟吁。为臣不能报明主，七尺有躯空丈夫，呜呼七尺有躯空丈夫。"}