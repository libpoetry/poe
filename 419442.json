{"id":"419442","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其八","dynasty":"近现代","author":"龙榆生","text":"多事金风催昼短。弱线閒拈，盼得番风换。院落凄凉人不管。雁音兵气连还断。嘶过玉骢衰草岸。哀角荒波，彷佛通霄汉。独坐黄昏谁是伴。殷勤为祝清光满。"}