{"id":"1218444","title":"送镏同知","dynasty":"元","author":"岑安卿","text":"刘侯宦辙半天下，台阁府州无不可。王良驷马熟路车，杨仆楼船顺流柁。政刑德礼随设施，贤智愚顽成切磋。朅来贰政临吾州，民习浇漓更偷惰。我侯振举纲目张，治剧理繁惟琐琐。每嗟田赋籍不明，玉板青绫空叠垛。大邦有命独见推，万指不停吹夜火。富民有田不忍欺，贫士无田愈闲暇。今年赋役称均平，吏不容奸民俗妥。侯能施惠泽吾民，民亦祝侯膺福嘏。祝侯福嘏当何如，正笏垂绅辅宗社。"}