{"id":"650174","title":"酌泉斋为嘉静吴员外乃弟赋","dynasty":"明","author":"金幼孜","text":"昔有吴刺史，饮泉著清声。廉贪励高节，千载扬芳馨。闻孙家淦曲，结屋依岩扃。青山列户牖，嘉木罗前楹。流泉出砌下，一碧湛泓渟。斋居诵遗训，仰止思继承。白云荫芳润，皓月涵虚明。永日惬幽赏，頫仰挹清泠。一酌祛烦虑，再酌怡神形。三酌沁肌骨，顿使心目清。匪兹乐澹泊，实以固幽贞。嗟彼寰中人，胡乃独营营。沉酣嗜曲蘖，夜旦了不醒。视此酌泉者，宁不畏惕惊。蹇予慕脩洁，清华迩蓬瀛。幸兹远氛浊，漱涤琼瑶英。凛焉对冰雪，朝夕怀兢兢。誓图坚晚节，补报竭忠诚。因斯发佳咏，聊以寄高情。"}