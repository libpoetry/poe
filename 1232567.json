{"id":"1232567","title":"送人归严陵并寄吴正传","dynasty":"元","author":"李道坦","text":"官车一两马并驰，送君朝出城门西。投觞誓河以为别，东流到海无还期。云间挂冠归故里，河上停帆谢游子。不愿松江食巨鲈，甘向桐江钓寒水。子陵昔钓川之侧，百尺高台犹屹立。斜日归舟系石根，稽首清风无愧色。金华洞天清且幽，神仙牧羊松下游。故人吴君仙者俦，高卧岩屋秋浮浮。兹山相邻尔睦州，山翠俯压城南楼。吴君之家某水丘，尺书欲烦亲手投。一见足写平生忧。"}