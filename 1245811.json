{"id":"1245811","title":"九叹九首 其八","dynasty":"元末明初","author":"刘基","text":"履霜思裘兮燠则弃之，临河号舟兮济而置之。不网胡鱼兮不弋胡鹄。剪薙杞梓兮索灌莽以取木。捕猫乳鼠兮佥以为仁。吠笱宵警兮行者怒瞋。弹鸾养枭兮莫知其咎。斲冰以承宫兮曷云能又。长太息兮有所思。林木动兮巢鸟悲。山有藿兮园有葵。心怀君兮君不知。"}