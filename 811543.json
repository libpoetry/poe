{"id":"811543","title":"午日淮阴城北观竞渡","dynasty":"清","author":"厉鹗","text":"此日家家唤艇行，一湾野水是新城。无人更说防淮事，烟柳风蒲到处生。惊飞沙鸟两相呼，铙鼓缘流引客娱。不分午风凉似水，为他儿女飐钗符。谁家林际小园亭，过尽豪华物态零。几折虚廊通浅渚，坏桥无柱上浮萍。吟朋应是忆天涯，旧曲樽前小字斜。犹有浴兰遗俗在，晚来间过卖浆家。"}