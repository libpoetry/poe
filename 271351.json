{"id":"271351","title":"翠楼吟·金陵秋感，寄张仲清","dynasty":"现代","author":"吴梅","text":"月杵秋高，霜钟晓急，今宵梦回天际。湖山沦幻劫，正风鹤长淮兵气。停云惊起，怕万一阴寒，千花弹泪。情难寄。庾楼凭处，自伤憔悴。忍记金粉江城，也建牙吹角，羽林千骑。玉京芳信渺，便南浦归帆慵理。人间何世，待冷击珊瑚，西台如意，雄心碎。板桥衰柳，莫愁愁未。"}