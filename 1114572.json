{"id":"1114572","title":"用山谷上东坡韵与冯黎州","dynasty":"宋","author":"李流谦","text":"赐履圣贤地，专征翰墨场。藜然本非照，昏幽自蒙光。醍醐有真液，薝卜无别香。座当百尺楼，馀子但庑廊。誉毁不可劫，造物能雌黄。简编熟古人，见公盖未尝。彭黥非韩敌，或可噪其旁。公有八纮罝，就猎庸何伤。鼓镛作宫庭，缶盎不能声。仙圆起濒死，乃欲进豨苓。淫书有痼疾，展卷自弱龄。俗学或攘之，正忧荆棘生。孔颜共一世，馀事不芥蒂。跪求直指处，遂了不朽计。自今面其真，向来独喜似。"}