{"id":"845020","title":"和安吉吴昌硕咏赵文敏书，元觉了义，经付中峰和尚，忏悔管夫人四首","dynasty":"清末民国初","author":"曹家达","text":"王孙忏悔仲姬日，燕市崖山授命时。我爱河东蓄死具，虞山应愧鬓成丝。怆恍诸陵一夕开，漫从色相觅如来。踰淮枳是江南橘，臭味差池为底栽。写就簪花供佛龛，漫凭因果问瞿昙。天宁寺异承天寺，输与吴门郑所南。茫茫天水堕家风，文字因缘信不同。一点贪痴求解脱，当时原是可怜虫。"}