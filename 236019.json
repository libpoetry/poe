{"id":"236019","title":"送吴晦叔赴廷试","dynasty":"宋代","author":"李吕","text":"我昔游白鹤，山川气雄深。邂逅识吾子，戛然唳孤音。日日望飞鸣，洄洑乃至今。玉美出坚璞，木老生乔林。书生未足道，聊用慰苦心。始驾百斛船，挂帆发江浔。破浪当自兹，意象殊骎骎。天方拓王度，清问虚宸襟。调毫写胸臆，气力戈鋋森。荷衣缚异时，恐为寒蝉瘖。江城惜此别，风雪作昼阴。何以托远怀，酌酒拊剑镡。湖海气摇薄，激烈愁端侵。唯应白云梦，夜夜飞遥岑。"}