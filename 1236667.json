{"id":"1236667","title":"燕城之北垂三十里有瓮山原先妣国夫人坟室在焉予过之哀感不已而贮之诗仍寄呈尊夫大领省以慰其感云","dynasty":"元","author":"耶律铸","text":"仙佩飘飘驾彩鸾，白云深锁瓮山寒。自从好梦风吹断，谁念孤儿泪不乾。彩鸾飞去几时回，望断青天望不来。二十二年恩与爱，若为心地不成灰。醮台霜冷纸钱灰，醮罢秋风独自回。满面尘埃人不识，缓驱灰马入城来。"}