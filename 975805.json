{"id":"975805","title":"杨梅","dynasty":"宋","author":"项安世","text":"吾家里曲修家木，叶如海桐实如谷。闻名谓是金作丸，见面恍惊珠夺目。直将甘软换严酸，坐使筠笼荐金屋。越山五月垂垂雨，鼎实无声渠甚武。雕盘供蜜渍中乾，犀箸下盐苏齿楚。蔗糖煎实茗煎仁，枯腊犹堪诧儿女。棱梅一种腰如束，岁岁年年官所录。城中贵买谁得知，城外贱科人自哭。君不见泸戎荔子翠眉须，从来尤物非人福。"}