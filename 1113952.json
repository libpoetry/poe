{"id":"1113952","title":"出典宣城三首 其三","dynasty":"宋","author":"李含章","text":"分符惭寡术，荣抃出京畿。况值新秋节，重经旧钓矶。江村初雨歇，水国淡烟微。一路风光好，还同衣锦归。戛云秋翼健磨天，九万修程孰可肩。五马幸归乡国路，百城初认钓鱼船。馀霞绮阁方池上，宿霭人家叠嶂前。多感圣君垂异宠，力思报效向衰年。芦花未白蓼初红，绿水澄蓝是处通。景色不须今日别，烟光仍与昔时同。马嘶晓月思闲厩，帆挂秋光足便风。寄语路人休借问，锦衣归去一衰翁。"}