{"id":"42471","title":"高其佩指头画虎","dynasty":"清代","author":"乾隆","text":"铁岭老人阎李流，画不用笔用指头，纵横挥洒饶奇趣，晚年手法弥警遒。为吾染指画苍虎，气横幽壑寒飕飕，落墨伊始鸦雀避，着色欲罢豺狼愁。怒似苍鹰厉拳爪，炯然霹雳凝双眸，万里平川望无极，三株古柏拏龙虬。老人阅世如云浮，独于画法未肯休，此图赠我实手迹，笔绘还输第二筹。高堂昼静风生壁，却忆行围塞北秋。"}