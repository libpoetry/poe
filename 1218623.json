{"id":"1218623","title":"题笠泽金伯祥横山墓所之瞻云轩","dynasty":"元","author":"成廷圭","text":"踞湖之上几千尺，下有沧波通笠泽。百年华屋与荒邱，两地相望泪沾臆。亲殁知几年，抱痛如一日。孤云飞处最关情，漠漠愁魂招不得。魂之来兮云下垂，月落分明见颜色。魂之去兮云亦空，歘忽消沈竟无迹。悠悠飞去复飞来，孝子之心岂终极。我家扬州好墓田，老作江南未归客。天涯芳草又春深，梦里还家作寒食。"}