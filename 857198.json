{"id":"857198","title":"送仲宝叔赴秦幕","dynasty":"宋","author":"王令","text":"秦关千古有雄名，秦地宁时息战争。草野英雄无敌国，朝廷勋德倚长城。锦缠红帕将军府，紫电清霜武库兵。绝幕烽烟沉远候，太平金鼓杂欢声。淮西司马新恩重，鲁国儒生旧望清。黑胆赤心男子事，大弨长剑丈夫行。待垂贾谊言馀饵，就试终军请去缨。纵不首传函报死，亦须颈系背笞生。当年功业鲸鲵尽，振古勋名日月明。莫叹暂从红幕去，待于归望碧幢迎。愚时若忝书功笔，未信燕然有旧铭。"}