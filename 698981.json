{"id":"698981","title":"歌风台","dynasty":"明","author":"徐渭","text":"碎媪酒，卧媪垆。武家垆畔鼾呼呼。丰沛中，群酒徒。噱季鼻大糟所都。谁唤隆准而公乎。十二年，左纛还。著红衫，应午炎。七尺所临万马环。诸王列侯敢不虔。猎徒酒伴隘巷看。独召故老金爵乾。惜青春，赭朱颜。乃思猛士得将安。归问野鸡还我韩。鄂州篇，衡县权。渭也俯，拾所残。悲异代，良楚酸。谓河高水流拍天，渭两过之河未然。麻姑量海海然浅，三尺鸟爪没至骭。大家作计一何长，请看何人偏堕短。英彭不雌，季心所猜。今布越耳，终当为豨。终当为豨，不如我先之。旧所得猛士，十当一无遗。十既一无遗，安得不歌以思。骓渡江，八千从。非父老是使彼，安识籍与梁。巴蜀公，缟新城。奉三老教发帝丧。义兵若河日以东。乃知王者，师上亲长礼教下首功。蜀公亲历效验明。乃知猛士，难四方守易战攻。谁兼不蹄买蹀骢。击太牢，祀鄹乡。听叔孙通，徵鲁诸生。惊礼四公，远来于商。"}