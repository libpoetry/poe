{"id":"1132275","title":"次韵费同叔解嘲","dynasty":"宋","author":"魏了翁","text":"乞得身来作外臣，冲然肺腑自韶钧。咸酸独觉水中味，形影相依镜里真。入户方闻夫子乐，近前孰试相君嗔。昊天明旦司游衍，环堵严于百万人。低头涸辙问波臣，沃以嘉言力万钧。逆耳倒言诚爱助，解嘲谢谤返离真。若微君告谁能及，幸不吾欺乃敢嗔。彼是纷纷姑勿道，所期终诲作全人。"}