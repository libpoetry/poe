{"id":"798387","title":"贺新郎·长安感事","dynasty":"清","author":"曾廉","text":"秦汉千年国。又皇舆、东莱迤逦，龙旂咺赫。河渭佳哉葱葱气，更苍霭、远笼沙碛。自昔山西常多将，问何人、更画安邦策。能敌忾，励矛戟。如今方召何时得。看纷纷、择车徂向，妻孥金帛。空说朝廷圭卣赐，白战犹希恩泽。等园圃、繁花红白。出水鲜鱼非易致，约嘉宾、莫便多金惜。凭玉槛，列瑶席。"}