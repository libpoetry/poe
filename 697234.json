{"id":"697234","title":"淮上遇景陵徐丈以参知督开新渠余目击其胼胝之苦兹工将告成先赋二律柬之","dynasty":"明","author":"胡应麟","text":"四载功成翊帝尧，驱山鞭石梦魂摇。葱茏紫气腾天阙，灿烂玄圭锡圣朝。白浪南排千谷回，黄流东注万川遥。当年璧马俱陈迹，何藉宣房汉殿谣。海岸清秋奠六鳌，空濛元气护临濠。平成载睹唐尧世，疏凿宁知夏后劳。大野寒风回浊浪，长淮晴雪下飞涛。他年太史河渠传，错落金泥映彩毫。"}