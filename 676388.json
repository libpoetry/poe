{"id":"676388","title":"玉阳仙选寿茶甫","dynasty":"明","author":"文彭","text":"玉阳之山云英英，玉女祠前春水浤。仙人骑鹿过东海，相邀服食脩长生。嘈嘈笙鹤来云骈，蔡经初见王方平。有时月底闻歌声，分明驭气游蓬瀛。人生此乐真自得，百年去去随虚盈。富贵嚣然直可轻，有才不用空浮名。即今甲子已一周，岩壑放浪无逢迎。君扳玉树肯相待，我欲从君礼太清。"}