{"id":"844448","title":"悼子四首","dynasty":"清末民国初","author":"金武祥","text":"太上能忘情，彭殇本同视。乃至骨肉间，偏难悟斯理。况因门祚计，不独怜少子。今岁丧二雏，硕果仅存尔。与儿复别离，萍踪时转徙。闻汝初得疾，但云下痢耳。匝月陨其生，呜呼竟以此。昙花悲一现，岁月去如驶。吁嗟四龄事，追悼情难已。忆儿堕地时，雷雨当初生。骨格自岸异，岂独徵啼声。口授五言诗，牙牙记诵清。三岁绕地走，不假扶持行。肃客知拱揖，辄复问姓名。崭然露头角，见者誉聪明。蠢婢惯提抱，相依尤有情。泥中偶遭挞，趋救不顾身。平时琐屑事，一一难缕陈。岂其具夙慧，来去自有因。只益父母悲，痛惜相交并。汝弟方乳哺，先以春正殇。汝妹益何惨，夜卧惊颓墙。今又弱一个，曷禁中情伤。生前共索笑，绕膝欣成行。此时土一邱，弟妹还相将。魂小莫轻分，飘泊知何方。携手倘归来，泉路应茫茫。萧条东郭外，城阙遥相望。日暮群乌飞，携雏啄道旁。独立一挥涕，悲风动白杨。吾父客三湘，日望含饴弄。书来频问尔，尤以似续重。慨我更远行，饥驱有何用。汝病呼阿爷，永诀未汝送。旅馆一灯青，只自惊噩梦。登程益忧疑，入门惟一恸。袗裳与戏具，触目俱增痛。俯首悲填膺，仰视天瞢瞢。聊作断肠词，衔哀自唫讽。"}