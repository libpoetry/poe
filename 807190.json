{"id":"807190","title":"洞仙歌  證前生为阎牛叟赋  牛叟兑阁遗徽曰，予生于闽，故生平癖嗜，尤在枫亭荔枝。妻屡办装，助予入闽啖荔，以远道，逡巡未果也","dynasty":"清","author":"陈维崧","text":"海山奇处，缀晶丸千颗。老客炎乡尽还可。恍瑶京、仙子绛縠中单，西风起，一笑回身欲堕。前因图再访，为殢双栖，欲上烟樯未曾果。弹指绣屏空，碧落离鸾，先已在、翠蓬山左。拚不见今生荔枝香，怕见了添思，玉人梳裹。"}