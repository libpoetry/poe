{"id":"1251074","title":"题春江送别图","dynasty":"元末明初","author":"陈谟","text":"跨牛庵前松两株，跨牛庵中谁读书。金华仙伯黄太史，至今虹霓四壁光有无。往时闻人侯，独驾一篷雪。来从太史游，风致两奇绝。贤郎故是鸾凤雏，侨居奉母乐有馀。七千里外怀定省，新年欣得陜州书。黄河铁牛安且都，河中水暖多嘉鱼。民恬俗熙官府静，召南复颂贤大夫。贤郎江头买舟好，六月潘舆到家早。公馆甘棠蔽芾阴，寿觞先进安期枣。书史孙碧霄，写景春江浔。别意恒苦多，画意恒苦深。江清柳碧天沉沉，谁能赠君绿绮琴。沙鸥往来未近人，燕燕亦复多好音。江水去不回，柳条空尔长。松飘金粉缀离席，絮住净萍随去航。就中庞眉老禅伯，夙昔贤侯心莫逆。河梁日晏重牵衣，一望青山三叹息。叹息深深礼白云，但祝平安厚眠食。郎君归戏，綵衣，披图吟咏想依依。月明却忆金鱼浦，应是南来翔雁飞。"}