{"id":"593958","title":"送陈以清赴岭南藩幕","dynasty":"明","author":"欧大任","text":"随牒到官舍，王程行自催。暖烟沾碧柳，春雨熟黄梅。五渡峡中过，三江天际来。沧波通灏溔，炎峤郁崔嵬。关重秦时戍，楼平汉日台。幕中迎印绶，署里扫莓苔。海市珠为寺，山醪玉作垒。歌残花袅娜，客散月徘徊。赵尉称藩地，陈琳记室才。粤吟归有日，北望兴悠哉。"}