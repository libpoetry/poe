{"id":"693942","title":"游云帽西庄次卢星野韵","dynasty":"明","author":"陈迁","text":"结茅临曲岸，祇恐海鸥知。明月空悬榻，芳樽欲待谁。白云留石枕，红槿护东篱。大隐归朝市，君恩岂有涯。艳舞团金屋，清歌近笛床。相携云外去，直向酒中藏。月榭留仙侣，春庭湛露光。词林有閒客，作赋拟长杨。有客迷幽径，披香宿霭霏。山中归计早，日下故人稀。海阔星河近，秋深橘柚肥。几宵烟水梦，犹向帝城飞。昔日青袍旧，来寻郑子真。烧丹思却老，种树欲藏春。钓客非轻汉，花源岂避秦。天边帆影杳，犹有未归人。"}