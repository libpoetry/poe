{"id":"605910","title":"诸同社期集梅花坞余以公阻弗克赴","dynasty":"明","author":"卢龙云","text":"春色满近郊，徘徊堪寓目。松柏夹道周，禅宇敞虚谷。结伴探梅花，览历遍林麓。草木皆向荣，香雪独芬郁。冷蕊点疏枝，清赏递相逐。姑射有仙姿，皎洁如冰玉。瑶台本淡妆，铅华不染俗。而我尘俗婴，遥望隔山曲。家傍罗浮村，万树带晴燠。庾岭先南枝，冲寒媚朝旭。看去乱乡愁，未必娱心目。东阁似扬州，诗兴但潜触。"}