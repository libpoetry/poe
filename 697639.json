{"id":"697639","title":"阳能卿过宿孟山庵中","dynasty":"明","author":"胡直","text":"稚阳回淑景，旷原汎初旭。曾无车马喧，迟此求羊躅。忽有素心人，眷然慰幽独。及辰相游遨，结托同春服。冲襟期邃古，宁与尘氛逐。疑义邀共析，发篇时来续。广步并林塘，听禽出幽谷。至乐超名迹，世訾焉所局。得君何翛然，乘风共沂浴。岁月自驹隙，皓发忽以齐。吾衰踰耳顺，君今五十期。欲挥鲁阳戈，白日不肯移。孔公美全归，川上叹在斯。念子服官年，已谢趋时资。眷言同丘壑，世路焉足縻。荣辱本忽区，道真无等夷。知命固翳如，勉矣贵知非。永愿均切琢，淇澳乃为归。"}