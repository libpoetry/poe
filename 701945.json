{"id":"701945","title":"夜宿淮云寺二首似用上人","dynasty":"明","author":"龚诩","text":"朝来玉阜向芝川，暮转娄城百里悬。僮识我心宁悼苦，马知人意不须鞭。青青陇麦迷残照，霭霭江村锁夕烟。甫到淮云星月烂，扣门惊破老僧禅。偶来借榻淮云寺，爱尔禅房事事清。烟穗绕屏香渐爇，雪花浮鼎茗新烹。萝窗有月还生白，檐铎无风或自鸣。他日远寻莲社约，也须沽酒慰渊明。"}