{"id":"782261","title":"易犬子","dynasty":"清","author":"洪亮吉","text":"延昌宫中国祚短，神龙堕地化作犬。杨婆咒祷空纷纷，宁知金翅衔王孙。王孙忆翁须好作，翁死旬时还奏乐。花枝袅袅春绵绵，杨郎宫中恣醉眠。狐裘锦衣左右直，徐郎殿前躬画敕。宁失官家朝，莫犯周侯刀。宁违至尊训，莫拒舍人命。禁中刀敕空纵横，国运讵识归宣城。尚书不言侍中走，举朝尽醉吴兴酒。"}