{"id":"845645","title":"五彩结同心","dynasty":"宋","author":"无名氏","text":"珠帘垂户。金索悬窗，家接浣沙溪路。相见桐阴下，一钩月、恰在凤凰栖处。素琼捻就宫腰小。花枝袅、盈盈娇步。新妆浅，满腮红雪，绰约片云欲度。尘寰岂能留住。唯只愁、化作彩云飞去。蝉翼衫儿薄，冰肌莹，轻罩一团香雾。彩笺巧缀相思苦。脉脉动、怜才心绪。好作个、秦楼活计，要待吹箫伴侣。"}