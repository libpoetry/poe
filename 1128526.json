{"id":"1128526","title":"依韵和工部兄雪五首","dynasty":"宋","author":"葛胜仲","text":"风撼柴门夜不关，黎明琼玉遍人寰。举头寒掩东隅日，纵目高疑西域山。朝路昔宁飘袂上，禅房今喜点炉间。亦知尘雾难撄拂，万径行踪绝往还。排寒聊与酒交关，呈瑞应先自帝寰。初见同云迷六幕，渐惊飞鸟绝千山。知酬素景风尘外，坐隔清游咫尺间。飞洒却羞来傍鬓，安仁年少不重还。从此何忧家事关，明年粒米厌区寰。腰青不见飞花女，头白先看对面山。弦冻未应停绿绮，胶彊仍喜彀黄间。平铺万顷茅檐冷，欲问城居几日还。门似柴桑画亦关，歘惊阊阖堕人寰。郊原那异熬波海，垄阜浑疑聚米山。望远恨无楼百尺，逃寒阻共屋三间。阿兄诗句清奇甚，格律都高汉以还。偶兹穷腊憩乡关，无蒂花飞遍海寰。粉饰门闱疑省户，云屯观阙想神山。飘狂不绝三冬里，积厚遥追二纪间。闻说旗亭增酒价，沈酣准拟典衣还。"}