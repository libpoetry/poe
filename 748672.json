{"id":"748672","title":"登六盘山作歌","dynasty":"清","author":"王柏心","text":"今之瓦亭古萧关，陇山丛错高插天。迤北直趋朔方郡，汉唐师出由其间。迤南六盘势尤雄，卓然踞地朝群峰。俯窥金城扼天水，矫若八翼排长风。当时问道轩辕回，秦皇汉武夸雄才。六飞登山并骋望，昔之旌旗安在哉！连峰积雪照天白，鸟飞荡荡不敢越，秦川东望空茫然。但闻陇头流水声呜咽，使人对此肠断绝。有元之世南道通，从此径达河湟中。国朝因之遂不改，悬军万里收青海。尔来防边诸健儿，驰驱峻阪如坦夷。边郡转饷岁不绝，名王共入时有之。传车骆驿悉经此，嵯峨长作西藩篱。书生有笔徒纵横，抵掌未勒燕然铭。愿假崆峒一片石，上为国家颂威德。传之三十六属国，率尔梯航万世无终极。"}