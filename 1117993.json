{"id":"1117993","title":"庵中独居感怀三首","dynasty":"宋","author":"陆游","text":"身愈龙钟发愈稀，流年冉冉迫残晖。读书十纸勤虽在，上树千回事已非。仗马曾鸣宜取斥，牧羝虽乳亦忘归。馀生自笑知何似，万里辽天老令威。自闭庵门不点灯，惰耕村叟罢参僧。一生已是胶黏日，投老安能夏造冰。顽面敢辞乾汝唾，蔬餐聊得曲吾肱。高舂睡熟无多笑，那有禅师解放鹰。无钱溪女亦留鱼，有雨东家每借驴。藜粥数匙晨压药，松肪一碗夜观书。黄紬被暖闲无厌，白布衫长乐有馀。南陌东阡春事动，放翁作计未全疏。"}