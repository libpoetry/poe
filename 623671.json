{"id":"623671","title":"将进酒效鲍明远十首 其九","dynasty":"明","author":"欧必元","text":"春鸟喈喈旦暮鸣，最伤君子感时情。少小操觚弄柔翰，徉狂世上不知名。自言生长田家子，能将寸管答精灵。虚舟触世人何怒，同心一见欢生平。有时感激眼前事，蒯侯一剑欲长鸣。为乐不愿燕歌与赵舞，娱心不愿鸾箫与凤笙。浊酒一杯琴一曲，四壁图书盈草屋。山水当卧游，万事胡不足。坐见松筠岁岁青，更看芳草年年绿。"}