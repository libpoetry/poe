{"id":"513703","title":"书所见十四韵","dynasty":"明","author":"程敏政","text":"大水那能望有年，恤民恩诏喜拳拳。事凭公廪终难济，情到官庄最可怜。占取膏腴多极万，索来金谷动盈千。税于子粒偏加重，赋入荒年亦未蠲。港次半收烟火价，野中分握草场权。鸡豚已尽田间利，舟楫仍需水面钱。泛使不禁频去住，小民何日许安便。伐残桑枣惟馀地，典尽车牛莫诉天。罪絷便连儿女辈，鞭笞宁计令丞员。屋庐毁废沦波底，老弱流离委道边。糠秕无端争入市，酒浆那复敢开廛。监门有泪挥图上，守土何人达帝前。愧我身非观察使，伤心聊述纪行篇。"}