{"id":"219113","title":"寄题极星亭","dynasty":"宋代","author":"章甫","text":"杜陵白首尚书郎，一见瀼西春草长。忽思苍梧叫虞舜，翩然短棹下瞿塘。晚泊江亭生暝色，野服出船乌帽侧。南极一星落江湖，战尘蔽天兵未息。闾阎恶少印累累，不梦周孔嗟吾衰。机心去尽鱼鸟狎，在处诗篇神护持。四百年间一弹指，当时松竹今余几。南望冰魂不可招，波翻落日愁云起。"}