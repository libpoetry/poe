{"id":"117815","title":"答文与可以六言诗相示因道济南事作","dynasty":"宋代","author":"苏辙","text":"远游既为东鲁，迁居又爱南山。齿发自知将老，心怀且欲偷安。舜井溢流陌上，历山近在城头。羁旅三年忘去，故园何日归休。野步西湖绿缛，晴登北渚烟绵。蒲莲自可供腹，鱼蟹何尝要钱。饮酒方桥夜月，钓鱼画舫秋风。冉冉荷香不断，悠悠水面无穷。雨过山光欲溜，寒来水气如烝。胜处何须吴越，随方亦有游朋。扬雄执戟虽久，陶令归田未能。眼看云山无奈，神伤簿领相仍。终岁常亲鞭朴，此生知负诗书。欲寻旧学无处，时有故人起予。故人远在江汉，万里时寄声音。闻道禅心寂寞，未废诗人苦吟。佳句近参风雅，微词间发离骚。窃欲比君庚信，莫年诗赋尤高。相思欲见无路，满秩西归有时。及君铃阁少事，饮我松醪满卮。"}