{"id":"431562","title":"鹊踏枝三首","dynasty":"近现代","author":"卢前","text":"镇日凝妆帘怕卷。点点残红，飞入谁家院。莫道飘零君未见。昨宵风雨停针线。南国烟花千万变。无定阴晴，芳约朝朝换。经醉湖山天不管。流莺空有春云怨。芳草天涯犹似昨。未老韦郎，依旧成飘泊。如此江山原不恶。归来恐化辽阳鹤。陌上花开春有约。杨柳千条，还是依城郭。愁到湘楼杯酒薄。不许浪说还京乐。一种蛾眉何处认。月到初弦，蝶去无芳信。今日西园重过问。东风吹起桃花阵。拚得相思红泪损。莺燕楼台，容易韶华尽。閒倚阑干多少恨。无端又是黄昏近。"}