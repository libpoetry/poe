{"id":"431537","title":"临江仙 二月十日示侃儿二首","dynasty":"近现代","author":"卢前","text":"阿侃今朝都十岁，惊心我入中年。堂前老母笑而言。当时儿性劣，最是太婆怜。儿亦有儿还肖抚，愿他比抚犹贤。文章不值一文钱。父书汝莫读，汝祖已云然。阿侃何知天下事，已如不系之船。做人今后勇为先。艰难容百忍，担负仗双肩。纸上谈兵终可笑，成功岂在多言。休嫌赤手与空拳。从来穷则变，立志要能坚。"}