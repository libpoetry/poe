{"id":"1114023","title":"次贵州二首","dynasty":"宋","author":"李纲","text":"青枫夹道鹧鸪啼，古郡荒凉接岛夷。陆绩故城依石巘，葛洪遗灶俯江湄。光风苒苒吹香草，烟雨濛濛湿荔枝。欲作终焉卜居计，自应痀偻不吾欺。怀泽为邦古郁林，江边邑屋树森森。山连八桂峰峦秀，地近重溟雾雨淫。岁久承平消瘴疠，时危争战觉幽深。试谋十亩膏腴地，丹荔青蕉获我心。"}