{"id":"502763","title":"送长乐池二鲸之春官","dynasty":"明","author":"王恭","text":"京行二千八百里，马上青云帆下水。平时送客使人愁，此度离歌为君喜。自从鼓箧凡几载，踏槐一旦香名大。青袍士子羡英声，白面诸生让先辈。我亦爱君毛骨殊，九苞威凤空群驹。秋闱笔下若流水，鲁史胸中如贯珠。愿君此行无草草，百步穿杨即飞报。西望青云不可攀，来往空歌鹤岑道。"}