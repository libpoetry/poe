{"id":"484697","title":"约诸君游范园看杏花","dynasty":"明","author":"高启","text":"去年春色近清明，万匝烟花夹晓城。西苑相逢车马问，何人不是踏春行。今年人迷去年道，风雨不来花自扫。僧寺庭空半紫苔，侯家宅废皆青草。纵然无主一株存，憔悴尘沙不可论。野外日斜啼鸟散，消愁无处却消魂。魏公园林芳坞下，闻有柔枝正堪把。休言乱后少花看，得到花前人亦寡。明日寻君君莫违，共随游蝶弄晴晖。闭门梦断江南晚，忍见迢迢春自归。"}