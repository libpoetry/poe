{"id":"648732","title":"奉送参政方相公南归并托致意两司相公诚有私渎伏惟高明不以区区私家而废公法是见爱甚厚不敢忘大德也","dynasty":"明","author":"杨士奇","text":"庐江山水清，从昔挺英杰。周陶暨包马，先后奋功烈。方君服诗书，夙志希往哲。发轫自成均，簪缨俨朝列。丛脞冬官务，旦暮劳?屑。鞠躬殚臣职，肯用愆毫发。群侪混污流，独秉清素节。上荷当宁知，简升遂超越。豫章佐方岳，雅度湖江阔。咨诹得民隐，封章屡陈说。荏苒三周星，报政谒金阙。于余同朝旧，邂逅两相悦。祖送崇文门，盛夏赫炎热。道路念驱驰，况复当远别。朝望东岱云，夕对秦淮月。到官秋及中，丹桂香堪折。置酒劳还归，芳筵集藩臬。因声谢诸公，有渎恕老拙。细人困穷櫩，所仗明仁活。薰莸本异物，善恶在旌别。大田植黍稷，必去螟螣?。所以古仁人，除恶当果决。致公而平施，岂为有势夺。贱子固甚愚，公理敢私灭。明达高贤心，幸不诮干聒。"}