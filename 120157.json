{"id":"120157","title":"次儿辈喜雨韵呈太守","dynasty":"宋代","author":"陈造","text":"老子箪食师颜渊，忧世不合居民先。今年不雨春破夏，惴惕亦复针毡然。嗟嗟五月河无水，温饱之望疑已已。一雨滂浪弥夜旦，龙伯至仁端起死。国史未用书旱雩，人神幽显修交孚。老子一饱危不给，恩私仰戴君大夫。君恩如天不遗物，超伯岂应甘蠖屈。使君况是龙之友，偕儿同依赵卿日。"}