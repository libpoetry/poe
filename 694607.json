{"id":"694607","title":"读马水部德徵泰山诸诗感赋二首次李季宣韵","dynasty":"明","author":"陈履","text":"岱岳岧峣紫翠重，秦皇雄略此登封。怜君制就天孙锦，挂杖閒寻玉女峰。海底金乌中夜见，云边青鸟几时逢。清游恨与尘缘隔，心折任城日暮钟。使群侠气自淩云，一上名山思不群。缥缈金光云外见，依微天乐日边闻。阳春曲罢逢仙侣，太一篇成谒帝君。祇恐豪游难久擅，清时将有荐雄文。"}