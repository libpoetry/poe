{"id":"1107316","title":"落花十绝","dynasty":"宋","author":"冯时行","text":"枝头日日候韶妍，百舌声中又隔年。莫道山翁无思绪，见人踏著便悽然。著花著酒苦相留，嗔雨嗔风毕竟休。有态游扬元妩媚，无心点缀亦风流。万翠千红锦一张，春秋何处不芬芳。谁教无赖狂风雨，收作年华入鬓霜。老来著意惜馀年，时世那堪急似弦。敌面被春将一岁，又随风叶去翩翩。恼教衰病倩人扶，掩得疏慵倒酒壶。半湿垂垂粘醉帽，全轻冉冉上吟须。半去还来绕旧丛，半随胡蝶便西东。从交满地无人扫，快意甘心薄倖风。即看簇簇斗鲜妍，忽作漫天也可怜。随雨随风知有恨，恨无人著买春钱。幽栖竹路满苍苔，花拥柴扉午未开。可是春风料理得，时吹一片过窗来。瘦筇随意步晴沙，困卧江头野老家。桃李盈门春寂寂，莺惊睡觉一床花。朝来酌酒尚芳菲，醉眼醒时已觉稀。苦妒妖饶莺拂下，解怜飘泊燕衔归。"}