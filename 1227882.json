{"id":"1227882","title":"拟古寄京师诸知己二首 其二","dynasty":"元","author":"雅琥","text":"阆风接玄圃，紫禁连西清。扶桑浴朝暾，缥缈见层城。海水几万里，谁能计修程？东皇司造命，广庭延群英。中有三五君，生平想仪刑。赓歌谐都俞，论思赞高明。菲菲蔼春华，翕如锵凤笙。而我抱幽独，几年适蛮荆。瘴疠肌肉消，盗贼梦寐惊。种种履忧患，谁能念伶仃。愿假刀圭妙，白日羽翰生。微渺得攀附，相将还帝京。"}