{"id":"387686","title":"百字令·冰纱三寸","dynasty":"清代","author":"樊增祥","text":"冰纱三寸，旧书中往往，夹花成腊。真有白莲花世界，百岁不生不灭。世叹难逢，人忧不满，素女何修得。玉河鸥鹭，乾嘉以后疏隔。犹忆天诞牟尼，恒星不见，此夜莲胎坼。甲子倘从麟笔起，应是二千年雪。蛱蝶成灰，鸳鸯换世，留此觚棱月。写经钞典，将毋同贝多叶。"}