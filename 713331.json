{"id":"713331","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其六","dynasty":"明末清初","author":"陈恭尹","text":"荔子垂垂带夕烟，维舟深竹似凉天。乡人尚识红云宴，居士同参玉版禅。鹤听琴声依槛外，月摇江影上灯前。梦游却比狂吟胜，欲学希夷且打眠。"}