{"id":"179853","title":"吾友黄仲秉读枚乘七发至所谓洞房清宫命曰寒","dynasty":"宋代","author":"李流谦","text":"读书必知书，枯卉不足斧。只词诣微隐，连轴绋剩语。枚生老宾客，笔力散雹雨。吴梁两骄王，横甚鬫哮虎。编须笑直前，调度岂儿女。刈萧培芳荪，远郑进韶舞。斯文岂徒然，丹石起病窳。操瑟走齐门，托身恐非所。老濞竟斧砧，埋骨无块土。梁亦殒牛祸，庙社几夺主。至今存遗编，快读气屡鼓。长卿素佞人，清芬愧兰杜。长门赋淫僻，主心侈莫御。百年校贤鄙，何啻跖与禹。黄郎眼如月，妙义窥肺腑。牛出标雅箴，霏屑纷落锯。枚生其伯仲，犬子但牧圉。"}