{"id":"439430","title":"杂诗五首","dynasty":"金","author":"李经","text":"长河老秋冻，马怯冰未牢。河山吟鞭底，日莫风更号。晨井冻不爨，谁疗壮士饥。天厩玉山禾，不救我马尵。尘埃汩没伺候工，离骚不振矜鱼虫。风云谁复话蓍蔡，不图履狶哀屠龙。挟笺搦管坐书空，咿嚘堂上酣歌钟。乃知造物戏儿童，不妨远目送归鸿。莫怪魏瓠无所容，此去未许江船东。五经不埽途辙穷，门庭日月生皇风。太阿剖室砺以石，坐埽鹳鹤摇天雄。岩椒郁云，日夕生阴。雨雪缟夜，秋黄老林。人烟墨突，樵径云深。造物开岩地，岩帐掩剑壁。苔花张古锦，霜苦老秋碧。日夕云窦阴，风鼓泉涌石。马蹄忌硗确，樵道生枳棘。盘盘出井底，回首怅如失。长老不耐事，底事挂尘迹。披云出山椒，白鸟表林隙。"}