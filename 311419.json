{"id":"311419","title":"庆春宫·长武车中晨起有作，寄惠君长沙","dynasty":"现代","author":"刘永济","text":"寒野烟垂，春朝日紫，去程倦眼初醒。列戌哀笳，连江铁索，东南犹自鏖兵。彩绳双燕，定巢计、商量未成。骚兰新恨，歌黍前悲，无限牵萦。古今几局残枰。华蝶蘧蘧，诗鬓先惊。携酒江楼，看花山寺，那堪一片鹃声。留眼人间，怕真见、沧桑变更。客怀凄苦，千里飙轮，犹梦湘城。"}