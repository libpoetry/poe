{"id":"819043","title":"为王幼霞阁长鹏运题易安居士小像","dynasty":"清末近现代初","author":"郑孝胥","text":"南渡遗嫠流人伍，老去才名谁比数？歌辞激愤一世无，小朝廷人真愧汝。画图省识古词女，比似黄花瘦几许。赵侯赞之署德父，政和四年岁甲午。胡马未窥想宁处，归来堂中正媚妩。生小聪明喜自赌，金石图书斗记取。暮年作序戒好古，叙述乱离备悽苦。何来云麓与苕溪，未识绍兴老命妇。建炎系录尤莽卤，俞君编缉年可谱。行迹章章俨对簿，半塘老人刻乐府。殷勤轶篇手搜补，摹图徵题更志语。表微事较好奇愈，荼蘼云巢今何所？惟有流传漱玉词，坐觉清晖照眉宇。"}