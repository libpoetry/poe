{"id":"308493","title":"霜花腴·山园对菊怀晦闻","dynasty":"清代","author":"陈洵","text":"带松径曲，噀雨香，依然旧赏花尊。招隐山泉，著寒衣袂，秋空四眺无邻。岁华苦辛，但去来、风蝶逡巡。便闲闲、过了重阳，素心惟有独醒人。休道故园清事，对荒台落日，帽底篱根。逢节家遥，量金身贵，芳华共惜能贫。雁回断闻。想泛红、不渡疲津。寄相思、意亦无多，枕囊留梦熏。"}