{"id":"672651","title":"题吴康斋赠刘济宁清白字卷","dynasty":"明","author":"储巏","text":"康斋两字云垂纸，珍重刘宗百金比。南窗把卷触热看，习习清风吹簟几。就中墨汁西江水，直寄任城五千里。阆中丈人不复见，得见风流老孙子。传家所宝在不贪，阿堵真堪付泥滓。长安父老向人说，虞部郎官亦如此。君不见汉家西京全盛时，五侯七贵门如市。繁华回首并成空，籍籍今闻杨伯起。"}