{"id":"747203","title":"黔阳即古龙标城吊王少伯","dynasty":"清","author":"严廷珏","text":"龙标城外青山青，龙标城下扬孤舲。昔贤忆去九百载，峨峨雉堞空彫零。白云影落览不极，江水直下机无停。松篁临风互亏蔽，荒城当昼常冥冥。红尘插脚此暂憩，踪迹仿佛波浮萍。唐家诗名盛开宝，李杜并出扬其灵。其时少伯才独埒，健笔利若新发硎。惊人佳句压今古，奚止画壁传旗亭。词科重入名益起，雍容释褐登明廷。养鱼射鸭亦戏耳，谗谤竟尔荧宸听。南交之谪非意料，长途万里愁驮铃。琴书一肩老仆负，自拾败叶炊公厅。此邦风土虽僻陋，众醉亦足争独醒。时有长跪乞诗者，民之视公如日星。公诗在世久脍炙，我今游此公曾经。芙蓉之楼屹然在，公其来止浮仙醽。"}