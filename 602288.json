{"id":"602288","title":"进讲大宝箴效柏梁体","dynasty":"明","author":"刘克正","text":"明明天子初垂裳，讲求治理资贤良。前言炳炳森琳琅，其中法戒垂兴亡。无然侈泰谦为光，惟怀俭德乃可常。勉咨古训遭明昌，微文奥义相与商。亹亹听之思深长，自牖纳约忠敢忘。躬行不懈惟吾皇，从绳则直古所藏。三代而下不足当，取法乎上虞与唐。念兹在兹敬日强，克绥天禄休无疆。"}