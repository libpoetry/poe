{"id":"380009","title":"摸鱼儿·汪又村柳暗花明又一村图","dynasty":"清代","author":"赵庆熹","text":"一程程、山山水水，人家都在深处。弯环不辨羊肠径，只觉树阴无数。香似雾。问四面楼台，多少春鹦鹉。相逢俊侣。正潭水桃花，踏歌声里，满地落红雨。仙源好，见说蓝桥有路，胡麻饭熟如许。马蹄催送佂轮急，可是软红尘土。君记取，记步步移时，便入长安去。此中小住。笑图书寻来，绛云青琐，还似婿乡否。"}