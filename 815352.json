{"id":"815352","title":"拟杜甫诸将","dynasty":"清","author":"赵翼","text":"炎海冥冥瘴未收，赤嵌城畔又经秋。闺人梦去飘罗刹，野鬼魂归哭髑髅。百道舳舻催转粟，连营刁斗警传筹。排灯閒看平台记，七日功成想故侯。绝岛桑麻久太平，侨居人总买田耕。但存清吏埋羹节，那有奸民歃血盟。谐价苞苴官判牍，曼声丝肉妓传觥。酿成一片涂膏地，太息凭谁问主名。提兵鹭岛发峨舸，家世通侯镇海波。韬略可施何太缓，萑苻初起本无多。悬军翻虑为猿鹤，列阵徒闻仿鹳鹅。自是军谋要持重，几时奏听凯旋歌。易将应看贼首函，到营又似勒枚衔。翻疑充国屯田守，岂有辛毗仗节监。卧甲征夫听夜柝，捣砧思妇寄秋衫。祭风台畔樯乌转，枉费催开海舶帆。众志成城百战场，直同疏勒守危疆。登陴慷慨三通鼓，搏贼创残半段枪。甲铠煮来聊作食，蜡丸书罢不成章。阿谁遣送吹篪妪，吹散重围万堵墙。"}