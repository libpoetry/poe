{"id":"733826","title":"其年检讨见和绿雪之作复遗岕茶一器索赋","dynasty":"清","author":"王士禛","text":"敬亭如静女，姽婳有余态。洞山如道流，吐纳成沆瀣。阳羡连故鄣，居脽相负戴。地灵草木异，云雾凝叆叇。尤重罗嶰名，超轶绝流辈。山气夕阳佳，风露非灌溉。昨赋《绿雪诗》，莽卤乏清裁。名流递赓唱，粲若珠百琲。髯也实致师，拔戟成一队。白甀题红签，细君自蒸焙。朝来肯送似，秀色染眉黛。下帘候鱼目，芳瓷露蟾背。虽复遭水厄，颇亦浇垒块。茶声正瑽琤，竹影交琐碎。诗成遣长须，聊作三舍退。君当贾余勇，吾衰鼓已再。"}