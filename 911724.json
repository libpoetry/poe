{"id":"911724","title":"云安玉虚观南轩感事偶书五首 其二","dynasty":"宋","author":"杜柬之","text":"古观久荒凉，寂然外人境。草木既蓁芜，风雨亦颓陨。我来一粪除，地净窗为冂。晨光散桐阴，夕照落柏影。置以六尺床，度此三伏永。终朝餍清凉，半夜或凄冷。客至共浮瓜，睡馀独煮茗。遥闻斗筲儿，争夺沸蛙黾。街头米十千，旱井费縻绠。对我脱粟盘，徐餐休祝鲠。"}