{"id":"211838","title":"摸鱼儿·是疑他","dynasty":"宋代","author":"刘辰翁","text":"是疑他、春来倏忽，是疑岁别人去。古今守岁言无说，长是酒阑情绪。堪恨处。曾亲见都人，户户银花树。星河未曙。听朝马笼街，火城簇仗，御笔已题露。人间事，空忆桃符旧句。三茅钟自朝暮。严城夜禁故如鬼，况敢凭陵大呼。冬冬鼓。但画角声残，已是新人故。休思前度。叹五十加三，明朝领取，闲看五星聚。"}