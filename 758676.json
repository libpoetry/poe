{"id":"758676","title":"金缕曲","dynasty":"清","author":"吴藻","text":"一掬伤心泪。印啼痕、旧红衫子，洗多红退。唱断夕阳芳草句，转眼行云流水。静夜向、金仙忏悔。却怪火中莲不死，上乘禅、悟到虚空碎。戒生定，定生慧。望秋蒲柳根同脆。再休题、女媭有恨，灵均非醉。冠盖京华看衮衮，知否才人憔悴。只满纸、歌吟山鬼。五字长城诗格老，子言愁、我怕愁城垒。正明月、屋梁坠。"}