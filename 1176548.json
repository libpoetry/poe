{"id":"1176548","title":"江南秋怀寄华阳山人","dynasty":"唐","author":"陆龟蒙","text":"栉发凉天曙，含毫故国情。归心一夜极，病体九秋轻。忽起襜褕咏，因悲络纬鸣。逢山即堪隐，何路可图荣。揲策空占命，持竿不钓名。忘忧如有待，纵懒似无营。小径才分草，斜扉劣辨荆。冷荷承露菂，疏菊卧烟茎。谱为听琴阅，图缘看海㡠。鹭毛浮岛白，鱼尾撇波赪。庭橘低攀嗅，园葵旋折烹。饿乌窥食案，斗鼠落书棚。种豆悲杨恽，投瓜忆卫旌。东林谁处士，南郭自先生。分野星多蹇，连山卦少亨。衣裾徒博大，文籍漫纵横。兰叶骚人佩，莼丝内史羹。鹖冠难适越，羊酪未饶伧。倚啸微抽恨，论玄好析酲。栖迟劳鼓箧，豪侠爱金籯。鍊药传丹鼎，尝茶试石{嬰瓦}。沼连枯苇暗，窗对脱梧明。未达讥张翰，非才嫉祢衡。远怀魂易黯，幽愤骨堪惊。砺缺知矛利，磨瑕见璧瑛。道源疏滴沥，儒肆售精诚。敢叹良时掷，犹胜乱世撄。相秦犹几死，王汉尚当黥。饮啄期应定，穷通势莫争。髡钳为皂隶，谭笑得公卿。浴日安知量，追风不计程。尘埃张耳分，肝胆季心倾。谕蜀专操檄，通瓯独请缨。匹夫能曲踊，万骑可横行。许国轻妻子，防边重战耕。俄分上尊酒，骤厌五侯鲭。静默供三语，从容等一枰。弘深司马法，雄杰贰师兵。朔雪埋烽燧，寒笳裂旆旌。乘时收句注，即日埽欃枪。武昔威殊俗，文今被八纮。琮璜陈始毕，韶夏教初成。芽孽群妖灭，松筠百度贞。郎官青琐拜，使者绣衣迎。帝道将云辟，浇波渐砥平。学徒羞说霸，佳士耻为跉。负杖歌栖亩，操觚赋北征。才当曹斗怯，书比惠车盈。谢氏怜儿女，郤家贵舅甥。唯荒稚圭宅，莫赠景山鎗。贤彦风流远，江湖思绪萦。讴哑摇舴艋，出没漾鵁鶄。晚树参差碧，奇峰逦迤晴。水喧揌紫芡，村响姊香粳。荷笠渔翁古，穿篱守犬狞。公衫白纻卷，田饷绿筲擎。地与膏腴错，人多富寿并。相欢时帖泰，独坐岁峥嵘。唧啧蛩吟壁，连轩鹤舞楹。戍风飘叠鼓，邻月动哀筝。未得文章力，何由俸禄请。和铅还搰搰，持斧自丁丁。惊惧疑凋朽，功勤过屑琼。凝神披夕秀，尽力取朝英。蠹简开尘箧，寒灯立晓檠。静翻词客系，闲难史官评。天地宁舒惨，山川自变更。秖能分蹠惠，谁解等殇彭。项岂重瞳圣，夔犹一足?。阮高酣曲糵，庄达谢牺牲。齰舌无劳话，宽心岂可盛。但从垆冶锻，莫受罻罗婴。砚拨萍根洗，舟冲蓼穗撑。短床编翠竹，低机凭红柽。霜信催杨柳，烟容袅杜蘅。桁排巢燕燕，屏画醉猩猩。懒桧推岚影，飞泉撼玉琤。??寻远近，握槊斗输赢。枝压离披瓠，檐垂礧磊橙。忘情及宗炳，抱疾过刘桢。野馈夸菰饭，江商贾蔗饧。送神枹瓦釜，留客上瓷觥。举楫挥青剑，鸣榔扣远钲。鸟行沈莽碧，鱼队破泓澄。手戟非吾事，腰镰且发硎。谅难求摽摽，聊欲取铮铮。几叹虫甘蓼，还思鹿美苹。愁长难自剪，歌断有谁赓。未去师黄石，空能说白珩。性湍休激浪，言莠罢抽萌。地僻琴尊独，溪寒杖屦清。物齐消臆对，戈倒共心盟。丝曳灵妃瑟，金涵太子笙。幽栖胶竹坞，仙虑驿蓬瀛。想像珠襦凤，追飞翠蕊莺。雾帘深杳悄，云磬冷敲铿。箓字多阶品，华阳足弟兄。焚香凝一室，尽日思层城。匿景崦嵫色，呀空渤澥声。吾当营巨黍，东去射长鲸。"}