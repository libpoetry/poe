{"id":"1002785","title":"送任逵度支监嵩山崇福宫","dynasty":"宋","author":"曾巩","text":"汉阳门下士，车骑幕中宾。志节初皆壮，风流久更新。枢庭承远派，郎位袭清尘。雅淡琴声古，温纯玉性真。《诗》《书》来射策，慈惠起临人。淮海褰帷久，褒斜叱驭频。政平无横吏，刑省绝冤民。汴路扬旌出，吴门拥节巡。持权心似水，待物气如春。懋德垂承诏，遗荣遽乞身。行高宁系俗，道胜不忧贫。北绝分琳馆，西归近紫宸。鸿飞开羽翼，骥逸露精神。却理烟霞宅，重寻水石邻。青嵩销鹤怨，碧洛见鸥驯。故友欣联璧，诸儒慕垫巾。学兼鸿宝异，兴与赤松亲。激劝留方册，惊传动缙绅。浮云虽抗意，仄席正逢辰。秖恐尊廉退，丁宁致软轮。"}