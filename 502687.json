{"id":"502687","title":"书乐邑长史高凉黄公性成六平清致","dynasty":"明","author":"王恭","text":"轩丘之人何坦荡，奋身拟在萧曹上。三语曾闻作掾名，一言尚遇知音赏。谁云枳棘不栖鸾，暂屈长才向小官。月俸持还酒家去，春衣犹似帝京寒。六平峰下开仙馆，案牍閒时任萧散。南涧飞泉卧内清，西林爽气朝来满。自从下马少鞭笞，邻邑争传赞画奇。遂使郎官唯坐笑，每逢才子即联诗。有时独上横琴石，万水千峰起遥忆。金马长悬魏阙情，铜鱼不记乡山色。南营考绩待朝天，莫笑行囊但一钱。应知太史求循吏，籍籍声名继颍川。"}