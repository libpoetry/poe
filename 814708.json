{"id":"814708","title":"彭城秋感","dynasty":"清","author":"郑璜","text":"形势彭门亦壮哉，刘颠项蹶总秦灰。交流汴泗迷城角，如此河山阅霸才。古道斜通萧子国，野花开上楚王台。我来大有登临感，送尽残阳独自回。今古河流几变迁，防秋有策抵防边。终教淮泗全归海，莫放鱼龙便上天。莽莽丛乡闻鬼哭，荒荒水气杂人烟。黄楼一角留苏绩，犹想秦郎作赋年。"}