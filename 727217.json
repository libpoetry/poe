{"id":"727217","title":"梁三朝雅乐歌十九首 俊雅","dynasty":"南北朝","author":"沈约","text":"惟王建国，辨方正位。于赫有梁，向明而治。知人则哲，聪明文思。思皇多士，俊乂咸事。弗惟其官，惟人乃备。训迪庶工，位以德序。恭已而治，垂旒当宁。或以言扬，或以事举。春朝秋觐，圭币惟旅。翼翼丰郇，峨峨齐楚。客入金奏，宾至县兴。威仪有则，是降是升。百辟卿士，元首是承。左右秩秩，终敬且矜。彝伦攸序，王猷以凝。天下为家，大梁受命。眷求一德，惟烈无竞。仪刑哲王，元良诞庆。灼灼明两，作离承圣。英华外发，温文成性。立师立保，左右惟政。休有烈光，前星比盛。穆穆天子，时惟圣敬。济济群公，恭为德柄。为撤有典，膳夫是命。礼行禘尝，义光朝聘。神飨其德，民洽其庆。尚有和羹，既戒且平。亦有其馂，亦惟克明。其馂惟旅，其酳惟成。百礼斯洽，三宥已行。明哉元首，遹骏其声。戒食有章，卒食惟序。庭鸣金奏，凯收笾莒。客出以雍，撤以振羽。离磬乃作，和钟备举。济济威仪，喤喤簨虡。"}