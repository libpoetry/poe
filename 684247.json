{"id":"684247","title":"迎恩寺二首和韵","dynasty":"明","author":"王立道","text":"野寺寻春意最閒，漫骑款段逐苔斑。鸟声似解添诗思，花气偏能醒醉颜。景入春来都有主，地当胜处可无山。夕阳满树烟光乱，归路分明忘却还。燕台吟望客情閒，露叶烟花满目斑。日月东南时极目，风尘西北暂开颜。芳园春尽惟流水，远岫云来似故山。长路翩翩多去骑，倦游词客几时还。"}