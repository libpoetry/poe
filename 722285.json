{"id":"722285","title":"媚歌","dynasty":"明末清初","author":"屈大均","text":"持赠绿金蝉，为卿钗上饰。双栖朱槿中，相媚情何极。郎是簳珠儿，侬是薏珠子。自怜同一珠，甘苦长相似。携手南山阳，采花香满筐。妾爱留求子，郎爱桃金娘。蚕蛾多食叶，赢得腹中丝。辛苦得成匹，缠绵无尽时。蟾蜍月中兽，生与嫦娥居。多谢思君夕，流光满玉除。暮来妆阁冷，风使雪花多。若作春杨柳，当如飞絮何。不种忘忧花，但栽怀梦草。梦长在君傍，何惜忧终老。镜好终双照，妆成覆绿纱。墙阴休洒泪，恐作断肠花。"}