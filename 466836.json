{"id":"466836","title":"康园十咏 怀士堂","dynasty":"当代","author":"张海鸥","text":"堂前芳草又离离，坦荡襟怀护秀姿。一自周公三吐哺，千秋士子尚风仪。唯因道艺尊师教，但为青衿展绛墀。问学思行明辨识，春晖桃李总相宜。每念当年创校人，荣光伟业惠斯民。红墙碧瓦绸缪处，雪骨冰怀负荷身。纾难兴邦谋略远，鞠躬尽瘁事功新。如今康乐园中树，寸寸清荫慰苦辛。华夏人文气运收，先生意趣在清流。幽兰空谷身难立，狷士红朝志忍休。岂许灵台蒙垢耻，唯凭学术寄殷忧。不知鹤驾今何在，仍为斯民问自由。曾经此地是汪洋，何世悄然变马岗。云树苍茫禽自在，百花次第气芬芳。谢公违宋迁留短，百姓因之教化长。一代风标君子志，诗人最爱小池塘。芳林秀木出仙姿，许是康园第一枝。大隐书生恒仰止，乘凉政客暂栖迟。风霜历历年轮富，物理幽幽命运奇。雷电忽然摧巨冕，孤高依旧最丰颐。虬枝曲干叶扶疏，阅尽光阴阅尽书。碧绿不因时令改，从容能使患忧除。穷通总伴求知路，冷暖相随毓志居。持续弦歌风韵古，仁怀淑气永宽舒。荆花总是爱清寒，不趁炎时闹树端。入眼容颜唯灿灿，怡心意趣自姗姗。何辞风雨随流水，乐伴冬春染素坛。任尔修身求道者，芳华一度一凭栏。任是红尘举世浮，行人到此意清幽。前贤跨海移嘉种，后学凭园辨品俦。百鸟啁啾存爽籁，青枝历落解烦愁。虚心有节无贪欲，不为荣华改去留。人生何事可流芳，岁月悠悠待忖量。未必心机周密处，便成美誉祀明堂。前贤列队缘谁立，善士捐资为底彰。坎坎伐林兴馆舍，此间不复荔枝香。进士牌坊几度修，斑斓不复旧鳌头。江山已改朱明色，世事仍存汉晋忧。八角亭前烟雨路，马岗顶畔大钟楼。何时养得经纶士，再振中华四百秋。"}