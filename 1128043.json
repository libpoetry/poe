{"id":"1128043","title":"贺秀岩李工侍七首","dynasty":"宋","author":"程公许","text":"桐帽棕鞋带染红，谁能仰箭著虚空。乞身何幸天从欲，赢得溪堂一笑烘。潇洒精庐此托家，暑风一幅岸乌纱。客来祇可烹茶待，旋督山童汲水花。白板扉无黛垩妆，碧琅玕渐出垣墙。卷藏汗简编摩手，剩与离骚谱众芳。封章三上意拳拳，却恨归无一壑专。商略浮生皆寄耳，直须勘破劫空前。双桧蟠根不记年，尽饶红紫竞春妍。箯舆来往清苕岸，坡颍那能此乐全。彻桑那复虑风寒，羁客相逢各好看。谁办草堂栖子美，会扶藜杖过苏端。拟结三间剩种梅，要令绕屋积琼瑰。与公酥酪元同味，投老时须共一杯。"}