{"id":"684170","title":"五指参天峰和丘文庄公韵","dynasty":"明","author":"王弘诲","text":"地尽南溟气复连，五峰如指势擎天。浴光应捧咸池日，染翠疑探太乙烟。瑶岛露分仙掌湛，宝轮花傍佛支悬。寰中诸岳纷罗立，谁向鸿濛握化原。一柱波心五岳连，高标削翠界南天。谁将赤手排沧海，直上丹霄拾紫烟。钩弋晓穿云锦出，神符宵握斗枢悬。最怜建水挥文笔，卓立乾坤判道原。"}