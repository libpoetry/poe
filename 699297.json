{"id":"699297","title":"寄费舜臣印月潭三首","dynasty":"明","author":"袁华","text":"户有读书声，门多车辙迹。丈夫岂长贫，一椽聊止息。草深蛙鸣池，苔滋蜗篆壁。俯怜东逝波，仰羡南飞翼。会心不在远，佳处辄终日。玉子落文枰，锦囊出缃帙。相过南山僧，戒律谨三尺。何如尉迟子，酒肉破孤寂。原隰何畇畇，华木亦莽莽。深村寡轮鞅，居民乐生聚。水芝才著花，莎鸡又振羽。去日尚能推，来日讵可数。晷景嗟荏苒，质性念椎鲁。何如證无生，趺坐不出户。达人贵闻道，仕士重守边。胡为事一室，四序从推迁。春花碧色敷，夏木清阴圆。草木亦有时，力田尚逢年。嗟余濩落材，兀兀理残编。丈夫慎出处，岂为利禄牵。荣名若春花，飘散随风烟。疏雨过郊墟，水竹生华妍。缅怀靖节翁，遇酒辄陶然。过溪成大笑，此理谁能宣。"}