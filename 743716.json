{"id":"743716","title":"七月五日移寓准提庵用田山姜移居韵","dynasty":"清","author":"黄钺","text":"韦郎避漏眠于车，王生屋里频移家。我居墙坏仆几压，举室奔窜如惊麚。有庵巷北旧栖息，踏鼓两度趋朝衙。急移书簏召橘朮，不惮行步为欹斜。眼明阶前两椿树，在昔屋后当梅花。芟夷败叶听好鸟，扫除四壁供涂鸦。诘朝七夕纳二客，庵门月好须当挝。仰天一笑席衣瓦，补漏奚必烦皇娲。"}