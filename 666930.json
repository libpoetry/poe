{"id":"666930","title":"同翁梦山游三海岩","dynasty":"明","author":"张岳","text":"夙爱山水游，兹山屡延赏。披云入青冥，岩屋岈弘敞。玲珑开北户，峭壁排银榜。初骇溜石悬，渐喜琼芽长。幽泉时一滴，毛骨森萧爽。壶觞屡献酬，清言激灵响。天末多风波，陈迹成俯仰。徒闻海上洲，中宵勤梦想。聊兹永日留，真性非外奖。暝色望征途，何由释尘坱。"}