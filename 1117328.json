{"id":"1117328","title":"满江红 其五","dynasty":"宋","author":"辛弃疾","text":"敲碎离愁，纱窗外，风摇翠竹，人去后，吹箫声断，倚楼人独，满眼不堪三月暮，举头已觉千山绿，但试把一纸寄来书，从头读。相思字，空盈幅，相思章，何时足，滴罗襟点点，泪珠盈掬，芳草不迷行客路，垂杨只碍离人目，最苦是，立尽月黄昏，栏干曲。倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，番沈陆。休感叹，年华促。人易老，欢难足。有玉人怜我，为簪黄菊。且置请缨封万户，竟须卖剑酬黄犊。叹当年、寂寞贾长沙，伤时哭。"}