{"id":"1132229","title":"上丞相寿 册宝","dynasty":"宋","author":"戴栩","text":"篆金成宝玉成编，春满东朝万象妍。黼衮有尊天子圣，盐梅无迹上公贤。日开喜色临黄道，风递和声下碧躔。清晓两宫齐锡寿，三槐影里沸传宣。宗祊享德本无私，手捧羲轮上玉墀。牺象洁新亲荐处，凫鹥燕乐守成时。重闉昔诵明光赋，硕辅今赓圣德诗。一体君臣同五福，无穷无极太平基。天心妙处不难通，祗爱忠勤与至公。云映礼容呈晓霁，雪符腊令报年丰。的于何处容人力，诚到无言是极功。试向璇玑观大象，三台夜夜色齐同。帝里熙熙笑语闲，新春胜事总相关。眼看长乐鸿名建，心爱淳熙盛象还。雪晓万家沾廪玉，月宵九陌涌灯山。升平此德将谁报，一炷晨香斗柄间。万钉宝璐价连城，赐敕初宣上不名。虹彩助成霖雨润，龙光叠映衮衣荣。五湖四海归蟠际，万岁千秋侍圣明。应笑唐家于阗玉，不于房杜表忠精。上傅新加鼎铉金，辞荣几度至如今。力陈逊表撝谦甚，细想神毫注意深。道合明良关数运，礼隆典册答群心。越王盛业辉煌在，欲把缁衣百遍吟。圣主千龄不易逢，直应护养到清躬。观书子夜勤毋过，颐志宸庭乐自融。盛有聪明称帝舜，深于保辅是周公。治平元祐从头数，此是皇家第一功。手引群工上帝庭，常须吉士认仪型。一般笙磬方同曲，千古蒿兰各异馨。泰道正应分内外，前贤错是说调停。愿歌周雅卷阿什，鸣凤喈喈梧叶青。古来要镇及边城，祗在深谋不在兵。庙算何曾有遗策，将臣容易欲要名。弱翁持重羌还服，裴度经营蔡自平。靖定规模天广大，会须混一到神京。天地深仁不自知，物才有识荷恩私。前年仓钥尘遮面，今日朝班笏拄颐。宛若凌虚生羽翮，了无报效及毫丝。平生金石不移志，只在钧陶听所之。"}