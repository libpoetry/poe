{"id":"579573","title":"次杜工部昔游韵","dynasty":"明","author":"江源","text":"我年四十馀，奔走倦双脚。浙水东行舟，风雨颇寂寞。人生老益壮，安可忘□却。况此值迟暮，众芳已摇落。十年依红尘，未得卧云壑。忆昔少壮时，豪气逼寥廓。朝为罗浮游，暮宿淩虚阁。画船撑五湖，瑶池看双鹤。率尔逢异人，百年谓如昨。便欲割妻子，名山访奇药。蓬莱会群仙，准拟千年乐。岂意皆亡幻，此情转萧索。苍忙归故庐，生意益衰薄。始结青云交，诗书重然诺。一朝登朝堂，为君理强弱。万里频观风，长歌振衡霍。"}