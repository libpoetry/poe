{"id":"639879","title":"倭扇行","dynasty":"明","author":"朱元璋","text":"沧溟之中有奇甸，人风俗礼奇尚扇。捲舒非矩亦非规，列阵健儿首投献。国王无道民为贼，扰害生灵神鬼怨。观天坐井亦何知，断发斑衣以为便。浮辞常云冉服多，捕贼观来王无辨。王无辨，褶裤笼松诚难验。君臣跣足语蛙鸣，肆志跳梁干天宪。今知一挥掌握中，异日倭奴必此变。"}