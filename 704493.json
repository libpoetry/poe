{"id":"704493","title":"挽龙训导二首","dynasty":"明","author":"黎贞","text":"书剑飘零庾岭东，邑庠三载振儒风。子虚赋就心犹壮，薤露歌残梦已空。杳杳家山云树外，茕茕形影月明中。可怜埋玉冈城路，犹有文光贯夜虹。云气从龙接九天，奎文遽隔紫微躔。衣冠牢落三千路，诗礼从容五十年。蘋藻有心严俎豆，箕裘得意富韦编。伤心迢递招魂赋，处处青山有杜鹃。"}