{"id":"418400","title":"西河 九水感旧","dynasty":"近现代","author":"黄公渚","text":"南九水。修途蜒蜿十里。云峦影落竹窝青，锦屏迤逦。山舒水缓景宜人，此间林壑尤美。纱帽崮，霞外倚。观川台畔伤逝。楼空谩勒北山移，燕迷旧垒。石桥弹月尚依然，风林声韵宫徵。卖鱼日午一閧市。旗亭侧、曾记沽醉。不分沧桑如此。抚婆娑古柳，阅人成世。蜃气楼台，斜阳里。"}