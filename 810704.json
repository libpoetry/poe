{"id":"810704","title":"江神子 送柳儿","dynasty":"清","author":"毛奇龄","text":"红亭细柳碧条条。解轻舠。渡春潮。沽酒帘低，春色满河桥。送得柳枝南浦去，人渐远，楚天遥。临行重系绿丝绦。拂花梢。望迢迢。柳絮飞飞，偏惹柘黄袍。春去那堪还积雪，点点下，未曾消。花衔日色柳衔烟。画楼前。水连天。缓橹轻歌，鸭嘴小娘船。新载摇郎湖曲里，不愿取，渡头钱。前山深树有啼鹃。恨年年。未归旋。红板人家，犹自挂秋千。日薄馀寒春又晚，溪路远，草芊芊。"}