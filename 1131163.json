{"id":"1131163","title":"送汪庄仲赴江东仓幕彊仲荆门签判","dynasty":"宋","author":"楼钥","text":"不见适斋老，于今三四秋。弟兄登宦路，亲党驻行舟。老病无诗思，衰怀重别愁。外家门户盛，勉力绍箕裘。外氏蒙恩厚，文昌独我知。居惭酷似舅，喜有宁馨儿。遇事行方便，褆身谨护持。公馀定多暇，黄卷有馀师。蚤岁过秋浦，贪程不入关。君今参俭幕，时得上齐山。肤使资关决，贤侯伴宴閒。好音频寄我，赖此一开颜。之子游何许，平州更玉州。山川称胜绝，幕府信风流。翠巘寒逾秀，金莲夜不收。天涯念乡国，少上仲宣楼。见说荆门地，如门蔽楚荆。旧时为内郡，今日号边城。但守平平策，毋求赫赫名。勉哉关决际，从此振家声。"}