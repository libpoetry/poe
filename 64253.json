{"id":"64253","title":"钱塘门·雒阳曾闻北邙道","dynasty":"明代","author":"田艺蘅","text":"雒阳曾闻北邙道，浙江今见钱塘门。朝朝五鼓灵狖发，苦雨悲风愁断魂。西湖山中白杨树，今人古人几丘土。撅人白骨筑新坟，何遽今人不成古。世人有死亦有生，依然冠盖满杭城。妖童艳妾不可保，何况槐第连蒿茔。湖上笙歌引纨穀，一半欢娱一半哭。狐狸衔出夜台衣，乌鸦乱攫春盘肉。丈夫处世求乐多，有身耐埋金叵罗。雷霆不使人醉耳，忍听城门《薤露》歌。"}