{"id":"813537","title":"梅子黄时雨二首","dynasty":"清","author":"李慈铭","text":"饾饤阴晴，乍中酒醒时，愁思如许。又倦柳千丝，做成烟雨。不信天涯今日里，昏昏都是垂帘过。鸠啼苦，竹粉翠楼，斜照犹驻。为语。伤春旧侣。恁薇壶练带，消得朝暮。看村瀑如潮，林霏疑雾。好借一蓑湖上去，短篷绿罨鸥波路。山无数，冷光泼青诗句。甚处传笺。看春事顿消，流水难准。又乳燕重帘，熟梅风信。漠漠倦雷烟柳外，和愁旋转终无定。凉催暝，幽梦枕边，低度云影。谁认。红楼消损，过愔愔暮雨，犹自耽病。可浅试慵妆，染花奁润。待证紫蕉山上事，玉啼点点从头问。天涯近，雾丝漾成疏鬓。"}