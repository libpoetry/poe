{"id":"1127568","title":"送云居佛印禅师诗五首并偈","dynasty":"宋","author":"彭汝砺","text":"稍涉诸方问所归，自怜三十七年非。师言本自无非处，浑是真如第一机。禅师谈实不谈虚，亦有文章水不如。自说金鎞元不用，谁云价重百车渠。翠藤老木抱千山，行色归心各等闲。恰似白云多自在，不同飞鸟倦知还。细磨密衲作袈裟，曲水遥岑宛转花。海外梯航输佛土，日边缄鐍赐禅家。百花众宝细庄严，不是青州旧布衫。满载天香浮远水，遥分春色下层岩。"}