{"id":"692250","title":"和胡祭酒见寄韵","dynasty":"明","author":"杨士奇","text":"自昔襟怀淡荡春，老来幽趣更清新。竹门松巷閒临水，书几琴床夐绝尘。归隐已无青?梦，交游时念白头人。黄庭一卷消长日，座有云山未当贫。分携又是十经春，喜见文章刻布新。不待黄金论高价，共怜白璧净纤尘。赓歌每忆同中禁，名姓频看慨故人。国有贤王重耆彦，从知道在不忧贫。"}