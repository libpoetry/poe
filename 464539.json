{"id":"464539","title":"木兰花慢 为俞逸芬题寒云日记","dynasty":"当代","author":"章士钊","text":"尽疏狂到死，花受恨，月留痕。只亲近蓬莱，低徊洹上，流落京门。消他半生肮脏，恋胡床、乱乞美人恩。多少败钱荒帖，摩挲未解烦冤。奇香何处，算风流、一夜酒杯宽。任四海论交，中年浪迹，无碍高寒。赏心。偶思孤证，便千金、印记付烧残。人惜不能有二，生天今已无存。"}