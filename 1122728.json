{"id":"1122728","title":"次赵保之清明即事","dynasty":"宋","author":"洪咨夔","text":"饼吃红绫空复忆，钱分白打底曾知。推排风雨清明过，只有梨花三两枝。草草携家去踏青，旧阡新冢纸钱轻。触怀易作中年恶，羡杀儿童笑语声。花信东风第几回，萧条门巷老苍苔。汉宫尽有新钻火，无分传将一点来。看花何必只长安，到处韶华总一般。可是家贫风物晚，郎当莴笋斗春盘。擅春正是海棠时，剩为新晴准备诗。泼火雨来还有信，岗南岗北竹鸡啼。"}