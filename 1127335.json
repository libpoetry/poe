{"id":"1127335","title":"送陈给事帅四川","dynasty":"宋","author":"喻良能","text":"四海繁华一蜀都，君王谋帅意渠渠。百城赤子烦摩抚，一代长材获展舒。玉垒倚空充屏翰，铁衣如洗护储胥。裤靴帕首郊迎处，想见旌麾入境初。礼乐诗书一世英，碧油青鬓二难并。惯看词翰流三峡，剩有精神驱五兵。暂向坤维聊镇抚，却归天阙致升平。明年春水如天日，綵鹢乘风向帝京。"}