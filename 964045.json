{"id":"964045","title":"散策","dynasty":"宋","author":"洪咨夔","text":"窈窕薜荔径，勃窣薝卜林。六出无他香，御此众绿阴。低头拾摽梅，齿老酸不禁。仰看栗鼠度，危梢与云侵。百舌巧滕颊，时过声自沉。抟黍晚得意，睍睆流好音。水旁两三家，煮茧矮屋深。午忙不暇馌，荷锄归藁砧。夹桥女萝密，趋坞孙竹森。仙人左元放，拍手东西岑。一气地依天，万事古犹今。溪山岂不好，感槩霜满簪。前乎千百年，有人获我心。后乎千百年，知谁同此襟。"}