{"id":"787252","title":"酬子起、梦予赠砚见寄","dynasty":"清","author":"李宪噩","text":"蕴耀君自幽，安朴予无炫。负质固云殊，寓迹稍难判。冷韵复相谐，短章来欢眄。同心崇古华，努力惩时绚。臭味日冥寂，招携追闲散。少嫌井庐异，尚觉形影间。郁郁夏木深，漠漠春景换。孤兴方触笔，清梦遂投砚。廉正义不违，磨砻神所眷。此意永相期，薄言酬缱绻。"}