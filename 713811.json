{"id":"713811","title":"送洪氏兄弟读书黄山白龙潭","dynasty":"明末清初","author":"屈大均","text":"松松倒悬数干尺，身似藤萝缠怪石。有时怒随雷雨飞，三十六峰腹尽坼。洪生兄弟性爱松，读书各据一芙蓉。黄山本是白云海，松树大小皆神龙。罗浮七星作道士，邀予每道神仙事。繇来变化本无情，性尽自然天命至。汝师汪子在天都，曾见轩辕得道无。莫浴汤泉生羽翼，且将石笋作摴蒲。言兵实自轩辕始，八卦神机连甲子。峰峰布列是阵图，白云出没为旗帜。阴符不用更钩深，象数之中总可寻。读易自应知战法，裁诗且复遣愁心。"}