{"id":"119572","title":"春雨寒甚作长句","dynasty":"宋代","author":"陈造","text":"白龙天飞宜莫测，吴侬解数归消息。年年青帝发生时，似妒园林春动色。西山龙母诞弥月，归觐亲颜供子职。寿觞琼醴俗共传，玉鳞素鬐谁所觌。酸风鼓寒苦雾塞，行人缩头俗僵立。蛟鼍冻蛰大水拔，更问娇红并眉白。闭门三夜淙檐雨，起视溪流高数尺。去年夏秋走祈萦，云电收藏日血赤。农家倚锄望眼穿，白汗呀流地龟拆。天可问，曷不遣，两龙此时会生日。"}