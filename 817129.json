{"id":"817129","title":"洪表侄与余别三年矣，旅馆相逢，喜生意外，爰赋二律以赠之","dynasty":"清","author":"缪重熙","text":"一别浮云世态更，晋陵劫火尚纵横。心头遥溯深离绪，海角相逢话旧情。往事不堪重记忆，宦游应许遂生平。烽烟未靖需材急，捧檄驰驱好请缨。亲知此日半雕零，却喜英风振北溟。荆树骈枝留棣萼，菤葹遗阁忆窗棂。看君继述承先志，慨我浮沉守一经。日暮途穷徒怅望，拟呼将伯盼垂青。"}