{"id":"1199516","title":"子夜四时歌 冬歌十七首","dynasty":"魏晋","author":"无名氏","text":"渊冰厚三尺，素雪覆千里。我心如松柏，君情复何似。途涩无人行，冒寒往相觅。若不信侬时，但看雪上迹。寒鸟依高树，枯林鸣悲风。为欢憔悴尽，那得好颜容。夜半冒霜来，见我辄怨唱。怀冰暗中倚，已寒不蒙亮。蹑履步荒林，萧索悲人情。一唱泰始乐，枯草衔花生。昔别春草绿，今还墀雪盈。谁知相思老，玄鬓白发生。寒云浮天凝，积雪冰川波。连山结玉岩，修庭振琼柯。炭垆却夜寒，重袍坐叠褥。与郎对华榻，弦歌秉兰烛。天寒岁欲暮，朔风舞飞雪。怀人重衾寝，故有三夏热。冬林叶落尽，逢春已复曜。葵藿生谷底，倾心不蒙照。朔风洒霰雨，绿池莲水结。愿欢攘皓腕，共弄初落雪。严霜白草木，寒风昼夜起。感时为欢叹，霜鬓不可视。何处结同心，西陵柏树下。晃荡无四壁，严霜冻杀我。白雪停阴冈，丹华耀阳林。何必丝与竹，山水有清音。未尝经辛苦，无故强相矜。欲知千里寒，但看井水冰。适见三阳日，寒蝉已复鸣。感时为欢叹，白发绿鬓生。"}