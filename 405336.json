{"id":"405336","title":"连雨久不得沪上书","dynasty":"近现代末当代初","author":"徐震堮","text":"山楼十日雨，湿菌生牛屋。墙柳摇新黄，园莽森寒束。朝筇踏径泥，夜枕喧檐瀑。单觞寂不御，旧帙翻已熟。所思其如何，窗枝媚幽独。苦迟尺一书，夕梦淞波绿。前度别君时，念当千里行。高斋坐秋雨，离思忽已盈。千钧压愁担，决去转觉轻。子笑挽我坐，小留待晚晴。今来千里外，春雨暗山城。挑灯梦蛾绿，复此夜窗听。今雨非夕雨，今情逾昔情。得书尚不易，见面何由能。"}