{"id":"173011","title":"尝新茶·僧催坐夏麦留寒","dynasty":"宋代","author":"王洋","text":"僧催坐夏麦留寒，吴人未御絺绤单。溪云谷雨作昏翳，思假快饮消沈烦。商人远处抱珪璧，千里来从建溪侧。报云蛰户起惊雷，鞭走龙蛇鬼神力。色新茗嫩取相宜，留得一年春雪白。先修天贡奉珍团，次向人间散春色。僧作虚白无埃尘，碾宽罗细杯勺匀。寒泉一种已清绝，况此灵品天香新。人间富贵有除折，静中此味真殊绝。谁言僧饭独萧条，胜处谁容较优劣。"}