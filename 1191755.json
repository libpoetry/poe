{"id":"1191755","title":"庐山石镜","dynasty":"唐","author":"鲍溶","text":"东岩采薇人，岩际朝见月。怪堕幽萝间，非时更澄彻。绿萝就玉兔，再与高鸟歇。清光照掌中，始悟石上发。谁传阴阳火，铸此天地物。深影藏半山，虚轮带凝雪。早回谢公赏，今遇樵夫说。白日乘綵霞，翩翩对容发。我图辨鬼魅，信美留烟阙。形神乍相逢，竟夕难取别。如其终身照，可化黄金骨。"}