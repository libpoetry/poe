{"id":"74898","title":"望海潮·流年如电","dynasty":"金朝","author":"马需庵","text":"流年如电，归心似水，求田问舍悠悠。蚁穴蜂衙，燕巢鸠计，元龙久厌拘囚。回首羡沙鸥。待清风北渚，明月南楼。奈世事多艰，此身天地一虚舟。青衫白发堪羞。岂儒冠误我，命压人头。太学三年，京华十口，算来依旧淹留。别后几经秋。想音容渐老，文采风流。安得浮香亭上，羯鼓醉梁州。"}