{"id":"1220779","title":"石言","dynasty":"元","author":"周霆震","text":"南山白石坚不朽，镌磨誓入良工手。平分陛级肃降登，横卧津梁达奔走。椁成取重侯王家，不惜千金市长久。从渠楚汉决雌雄，坐阅兴亡屹相守。宁知敝邑如残星，十年豺虺喋血腥。今兹成垒方改筑，流汗万杵当炎蒸。城基叠石崇数尺，搜括隐匿凭威刑。断桥发冢残寺观，民舍隳突翻阶庭。千夫引绠日驰逐，颠踣道路无留停。石乃言曰：我生刚介根元气，落落孤高蟠九地。既不得补天遇娲皇，又不得填海从精卫。包羞转徙近污渠，反为奸凶严屏蔽。何当天威发怒雷，豺虺骨与城俱摧。此时饮恨庶吐气，尽碾暴骨为飞灰。"}