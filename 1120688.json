{"id":"1120688","title":"太一宫成奏告礼毕秦枢密有诗示秘阁次韵一首三绝 其二","dynasty":"宋","author":"周紫芝","text":"汉家何事筑通天，漫费当年九府钱。跻世本期开寿域，祝釐端合报长年。玉帛新祠太一神，庙堂生育转洪钧。侍臣俱从甘泉驾，万世何人继后尘。至治非关黍稷香，可须巫觋降殊祥。公今重草周公颂，不和东皇第一章。"}