{"id":"1127118","title":"古乐府白纻四时歌","dynasty":"宋","author":"黄庭坚","text":"桃李欲开风雨多，笼弦束管奈春何。风休雨静花满地，时节去我如惊波。少年志愿不成就，日月星辰役昏昼。俟河之清未有期，斗酒聊为社公寿。日晴桑叶绿宛宛，春蚕忽忽都成茧。缲车宛转头绪多，相思如此心乱何。少年志愿不成就，故年主人且恩旧。及河之清八月来，斗酒聊为社公寿。络纬惊秋鸣唧唧，美人停灯中夜织。回文中有白头吟，人生难得相知心。少年志愿不成就，故年主人且恩旧。及河之清八月来，斗酒聊为社公寿。北风降霜松柏彫，天形惨澹光景销。山河夜半失故处，何地藏舟无动摇。少年志愿不成就，故年主人且恩旧。及河之清八月来，斗酒聊为社公寿。"}