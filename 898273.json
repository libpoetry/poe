{"id":"898273","title":"福昌书事言怀一百韵上运判唐通直","dynasty":"宋","author":"张耒","text":"战国韩馀壤，王畿汉旧京。南围山峙秀，东泛洛浮清。女几荒遗庙，宜阳认故城。千秋迷佩玦，百战有榛荆。路失三乡驿，岗馀世祖营。山疑熊耳甲，墓记赤眉兵。昌水行宫废，谷州遗堞倾。断壕收剑镞，耕陇得瑶琼。姬冢丘陵抱，韩祠草木平。传家亡谱牒，怀德荐牢牲。峡势开双璧，川形画一枰。谋臣赤松友，诗客锦囊生。莽莽繁华尽，悠悠井邑更。兴亡谁与吊，今古一伤情。官舍连麋鹿，人家杂鼬鼪。秋心悲杜宇，春候听鸧鹒。宾榻无谈笑，尘鞍罢送迎。平池宵槛影，万竹晓堂声。放宕书千卷，栖迟岁再正。野胥形矍掠，村隶语生狞。脱粟供朝饭，孤豚计日烹。里闾轻学校，儿稚骇冠缨。最苦冲风隧，奔如万战輣。木号惊浪涌，谷震疾雷轰。日断兰香膊，云藏子晋笙。村鼙朝坎坎，樵斧暮丁丁。鬓自年来白，颜因醉后赪。斋庖诛野菊，幽佩纫秦蘅。忆昔初知学，时豪计主盟。讨论披石室，咳唾视金籯。宅与仁为里，丰期道可耕。荡除秦汉垢，耨摘帝王英。太史遗重补，骚歌韵再赓。文潢无逆楫，谈阵有降钲。战苦心逾勇，锋交敌丧勍。决科聊筮仕，射策偶沽荣。憔悴官曹冗，艰难祸难婴。流年惟涕泪，生事罄瓶罂。乞米常空釜，烹藜不厌羹。菅县长剑涩，衣补旧图横。波浪流萍远，风霜客雁征。凭谁能束缊，请地乞为氓。贫贱知何计，飘零复此行。力微蛛纺织，谋拙茧缠萦。大府多豪杰，何人问姓名。采葑甘见弃，连汇敢图亨。已分微言默，羞将薄技呈。清秋回骥首，白日望鹏程。调拙歌难和，工迂簴未成。曳裾身阻阔，搔首岁峥嵘。岂料盐车困，亲逢伯乐评。属文惭贾谊，受璧过虞卿。夙昔倾贤誉，清时仰庆闳。霜威留陛闼，忠望在寰瀛。大泽疏源厚，明公蕴德宏。高文千锦丽，奥学万箱赢。前岁趋畿尉，青衫拜使旌。心将言并厚，事与意俱诚。毫发聪明到，锱铢藻鉴精。威严消隐慝，惠泽舞孤茕。爽气开秋鉴，清谈扣佩珩。霜空挂银汉，仙露照金茎。伟量谦常过，刚肠枉必争。川舟归巨涉，天柱入高擎。鳣堕开佳兆，经传有旧黉。簪缨光故物，堂构叠高甍。顾步丹霄近，联绵盛事并。人间望鸿鹄，海浪引鲲鲸。百吏瞻仪矩，连城受使令。晏边争羡慕，膺御有光晶。报国求贤急，搜才荐牍盈。搜罗归掌握，轻重付权衡。律变遭寒黍，春催隐谷嘤。陶埏皆作器，枯槁亦抽萌。量度分寻尺，题评尽甲庚。念勤宽仆仆，恤疾救茕茕。合沓皆宗荐，绵蛮不叹莺。羁鸿安肃肃，微草获菁菁。哲匠深垂奖，非才惕自惊。厚恩山岌嶪，高致玉铮锽。效报期铭骨，存诚过食苹。庶几鸣缶盎，万一助韺䪫。自古求知重，从来顾己轻。木欣辞爨烬，珠喜辨鱼睛。叹慕身当锐，轩昂目暗瞠。自存心铁石，敢废力蚊虻。荒学重裨缉，繁文自补撑。朝披枯竹简，夜守短灯檠。养木经荒圃，疏泉久涸泓。博兼终氏鼠，礼问叔孙樱。陋每轻樊子，勤将比老彭。中庸期慥慥，言行敢硁硁。积累功成垤，辉华秀发瑩。辛勤施耨穫，逸乐荐粢盛。戴德千钧重，抚躬方寸明。登临感身世，踊跃望门楹。穷谷阴多雨，清溪晚放晴。优游探物象，潇洒付杯觥。耿耿驰千里，区区布一鸣。愿回韶濩听，聊奏铁铮铮。"}