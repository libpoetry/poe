{"id":"866647","title":"龙鹤祷雨","dynasty":"宋","author":"冯时行","text":"地灵丘壑邃，危路入紫烟。藤萝閟尺水，中有龙潜渊。青曦弄骄晖，绍兴丙辰年。嗷嗷周馀民，生理谅难全。令尹谢不敏，来上天公笺。一念如丝芒，已斡造化权。夜半雷绕山，雨出山之巅。凌晨眺四郊，草木亦欣然。民戴神之休，次谓令尹贤。贤则吾岂敢，庶逭失职愆。甲兵久不洗，风霾涨尘寰。兹事非神助，谁其荡腥膻。物极理必反，否泰如循环。神龙傥有意，速起飞九天。"}