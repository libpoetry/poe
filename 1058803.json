{"id":"1058803","title":"和曹子方呈邓张晁蔡","dynasty":"宋","author":"余干","text":"可畏日轮如赤釜，赖有群仙司下土。稍从寥廓涌浓云，旋向尘埃洒甘雨。松萝既女更施泽，山木欲童俄得乳。马牛暂息要途劳，鱼鳖顿舒炎海苦。野鹳那虚屋上鸣，穴狸不缪山中语。清风岂假白羽摇，轻汗宁沾翠绡舞。已怜爽气满襟袖，更喜馀霞照庭户。后朝便足阅英才，为指帡幪设千俎。"}