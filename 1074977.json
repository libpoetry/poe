{"id":"1074977","title":"读陈公葆真宫诗有感而作","dynasty":"宋","author":"周紫芝","text":"念昔全盛日，天子方祈年。崆峒拟问道，桂馆延列仙。葆真号上宫，柳色参云烟。方池下见底，上映壶中天。长安二三月，游女飞朱軿。蹒跚步金堤，依约遗翠钿。芙蕖倚红妆，弄影秋江边。我亦时结客，曳杖相周旋。不知客中人，有此稀世贤。临老诵公诗，抚卷徒惘然。"}