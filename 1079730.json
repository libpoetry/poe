{"id":"1079730","title":"精卫诗","dynasty":"宋","author":"吕本中","text":"西山有鸟，其状如乌。名曰精卫，其名自呼。精卫堙海，不堙不止。问谁之报，云帝之子。帝子女娃，往游不还。精卫求之，不敢有安。海流不改，汝堙不迁。嗟哉精卫，志则可怜。我昔读书，惟圣之求。竭力从之，以春及秋。老人宴居，审吾之学。惟时友朋，日就雕琢。圣言甚微，吾意则近。近以识微，退或有进。三年于曹，惟罪之恐。人虽甚厌，子亦不勇。舒舒其云，沄沄其水。子不与归，而曰有以。豕羊在牢，刍秣之恋。烹庖及之，抑又谁怨。予学日远，子道日疏。有愧精卫，其谁与居。精卫之飞，不必戾天。子之不如，宁有智焉。惟作与否，愚智之择。小人作诗，惟一劝百。"}