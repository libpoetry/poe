{"id":"1126358","title":"致政检法牛公挽章三首","dynasty":"宋","author":"曹彦约","text":"结屋明经好，经明身欲修。平生仓廪实，不为稻粱谋。宦路门方盛，容台志已酬。莫言馀八帙，犹欠少迟留。瘠甚都昌境，民无晚种田。乐输虽欲速，乞籴最堪怜。帅阃施长技，王人改旧弦。本原谁任责，阴德至今传。门户关州县，交游及弟昆。每于尊俎后，窥见典刑存。岂不昏姻重，常疏药石言。矧闻丹旐发，心绪正沄沄。"}