{"id":"1110933","title":"次韵择之进贤道中漫成五首 其五","dynasty":"宋","author":"朱熹","text":"日暮重冈上，人劳马亦饥。不妨随野雀，容易宿寒枝。白酒频斟当啜茶，何妨一醉野人家。据鞍又向冈头望，落日天风雁字斜。笑指斜阳天外山，无端长作翠眉攒。岂知男子桑蓬志，万里东西不作难。夜宿林冈月满川，归期屈指正茫然。也知地脉无赢缩，只把阴晴更问天。谁作窗间拥鼻声，更哦乐府短歌行。从教永夜清无寐，只恐晨鸡不肯鸣。"}