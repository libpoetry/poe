{"id":"58514","title":"自咏·我有安乐处","dynasty":"明代","author":"石沆","text":"我有安乐处，名为建德乡。唱于风起籁，虚白月生光。自谓青云馆，何惭绿野堂。傍窗低竹几，临水小绳床。居士斋时卧，先生醉后狂。眼前无异物，身外有余粮。蔬食寻常饭，荤腥间或尝。净神三遍咒，暖室一炉香。念念归真境，心心向道场。世间安饱事，一切不思量。"}