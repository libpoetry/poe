{"id":"440041","title":"水龙吟 寿迦陵师","dynasty":"当代","author":"石任之","text":"偶来看觑红尘，此生却向红尘住。静安心印，驼庵家法，再传真趣。树蕙盈畦，滋兰成畹，豁然堂庑。过游丝细隙，转身空际，谁会得、无今古。行苇长歌堪舞，未都谙，先生心素。渊明劲节，杜陵诗史，词犹道侣。春酒相招，沧溟早识，旧京玄圃。到荷花世界，绿云照水，自清如许。"}