{"id":"1139039","title":"送师本竹","dynasty":"宋末元初","author":"陆文圭","text":"鲁国几男子，陋巷称颜渊。箪食何从出，赖有负郭田。养志本无求，求人志可怜。蜀翁古奇士，束书裹寒毡。客来拥毡坐，客去挟书眠。索供广文饭，催送司业钱。玉瓶何处酒，翠釜谁家烟。我乃遭数奇，彼胡钟美偏。厄穷不自悯，静退犹为贤。揖士撤讲席，呼儿买归船。后游记何日，今别已高年。感翁出处迹，抚几心茫然。握手出门去，梅雨暗江天。"}