{"id":"31072","title":"读故许昌薛尚书诗集","dynasty":"唐代","author":"郑谷","text":"篇篇高且真，真为国风陈。澹薄虽师古，纵横得意新。翦裁成几箧，唱和是谁人。华岳题无敌，黄河句绝伦。吟残荔枝雨，咏彻海棠春。李白欺前辈，陶潜仰后尘。难忘嵩室下，不负蜀江滨。属思看山眼，冥搜倚树身。楷模劳梦想，讽诵爽精神。落笔空追怆，曾蒙借斧斤。"}