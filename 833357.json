{"id":"833357","title":"沁园春 其五 寄午帅苏州","dynasty":"清末民国初","author":"樊增祥","text":"北斗尚书，秉节东来，至于金阊。想髯参短簿，并随幕府，竹儿莲女，争迓麾幢。茶磨云岚，锦泾烟水，尽在金狨座两旁。江南乐，只武昌官柳，含睇斜阳。军容紫电清霜。取吴会英才贡玉堂。有夷吾事业，伯符材武，朱公智略，白傅文章。五百名贤，沧浪图绘，除却潜庵孰抗行。苏台上，好南筹交桂，东瞰扶桑。"}