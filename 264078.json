{"id":"264078","title":"木兰花慢·春明门外路","dynasty":"清代","author":"文廷式","text":"春明门外路，看迤逦，接天涯。任当道豺狼，处堂燕雀，起陆龙蛇。莫邪。且藏匣底，饱河鱼，洛笋即为家。满载英华书画，閒吟嵩少烟霞。京华。聚散等抟沙。世事一长嗟。是楚泽椒兰，齐邱松柏，秦国蒹葭。灵槎。不浮天上，铸玲珑、无术教皇娲。他日刘郎重到，玄都认取桃花。"}