{"id":"474645","title":"甲辰岁张郡伯鄮西如觐京师其母太夫人出中馈给囚因感激述怀作五十韵以谢","dynasty":"明","author":"卢楠","text":"凤历开皇纪，龙池忆紫烟。青阳调玉烛，白日转幽天。河朔风云会，漳涯气槩先。诸公梁苑客，明府汉庭铨。沈宋金章籍，阴何玉辔联。衣冠连日表，精爽动星躔。各应非熊兆，同操哲匠权。文翁兼化蜀，郭隗始登燕。五马襄城野，双旌霸水埏。夹轮双鹿扰，上汉一槎县。忠奖推王室，金泥受帝宣。吴公才第一，贾谊席应前。鄯善何无尔，河源即有焉。疏名勒玉藻，归院彻金莲。虎变谷风起，莺鸣乔木迁。那徵文伯母，谁产范滂贤。《黄鸟》空玄理，《关雎》德化全。肃雍元启胤，圣善总承乾。壶臬慈文表，襟裾风纪缘。大家新著作，刘向旧名篇。雨露含濡远，江河流泽偏。吹嘘延朽腐，哀痛及颠连。粉署琅玕碧，天牢桂玉鲜。八珍真爢凿，五醢更骈阗。䴾麦赤城外，杯羹玄圃边。春盘行荏苒，曲机坐连翩。眉睫光初润，膏肓病即痊。尚方虚拟赐，阴室竞相怜。小步婴金铁，扬眉愧拘挛。朵颐群傫侧，染指朅夫筵。坎廪心仍切，低徊腹稍便。循墙如丧狗，俛颈似饥鸢。慷慨期投璧，呻唫尚缩肩。抢嘑北向拜，遥祝西华年。少假恩犹乳，翻思泪下泉。二灵忘伏腊，两稚饱鹰鹯。丘垄哀新鬼，图书锁废廛。干戈尝胆苦，衰䬃噬脐眠。故国孤魂杳，他乡白发牵。妻贫嫌再醮，女大吝施铅。放犬因无食，挑针作觅钱。尘埋苍兕剑，虫篆白氂毡。甑釜从蛛网，幨帏或马鞯。鬼神泣简牍，妖孽戏花钿。壮志浮云去，灰心苦孽煎。敢辞先菌蟪，为恨失腾骞。雷雨龙门别，风霾虎脊捐。徽纆多窘束，搒楚替迍邅。百转伤心曲，三年似祸悛。倾危希造化，早晚谢陶甄。"}