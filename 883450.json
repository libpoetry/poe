{"id":"883450","title":"明妃引","dynasty":"宋","author":"孙嵩","text":"明妃如花颜，高出汉宫右。可怜君王目，但寄丹青手。寂寂保孤妍，悠悠成伪丑。坐此嫁穹庐，流落无时回。无时回，琵琶未阕边笳催。哀弦流入千家谱，明妃只作阏支舞。年年犹借南来风，吹得青青一抔土。君不见汉家嫁得几娉婷，不闻一一琵琶声。祸起当年娄敬谬，后人独恨毛延寿。"}