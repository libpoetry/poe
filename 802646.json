{"id":"802646","title":"一萼红","dynasty":"清","author":"项鸿祚","text":"旅魂惊，正鼋鼍催浪，彭蠡暗潮生。隔浦疏林，沿江败苇，萧飒齐作秋声。压篷背、颓云似墨，洒一天、凉雨雁纵横。戍角初吹，村砧渐远，渔火还明。何事流连吴楚，叹销磨多少，风月凄清。倦枕支愁，寒衾贮梦，客路到处伤情。想今夜、孤舟漂泊，更有人、楼上数残更。应是玉钗敲断，难问归程。"}