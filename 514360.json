{"id":"514360","title":"问津图","dynasty":"明","author":"程敏政","text":"圣心与天同，悯此世道阨。周流寰宇间，所遇恒不获。驾言入蔡境，又复离楚泽。驱车莽何之，一水漫相隔。遥遥风浪惊，隐隐岐路迫。田中偶耕者，矫若云际翮。愿从一问途，胡不见指画。由来避世人，浪笑远行客。孰知帝降衷，本负天下责。隐显亦何心，士贵识所择。兹事已千载，悠悠想风格。乔木入望青，寒日照川白。景物馀画图，得失著简策。再拜先师容，摩挲古辕軏。欲赋问津篇，抚卷空啧啧。"}