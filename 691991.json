{"id":"691991","title":"送许右史之京","dynasty":"明","author":"李攀龙","text":"春林亸亸鸟嘤嘤，花里开樽送友生。华发我堪双别泪，绨袍君自一交情。白云欲赠湖中色，紫气遥临海上城。明日已拚车马绝，不妨书札报柴荆。少年车马日纷纷，老去谁应更识君。酒态美如嵇叔夜，诗才清似沈休文。曳裾忽动梁园雪，飞盖兼停邺下云。试向樽前看过雁，春风那不念离群。"}