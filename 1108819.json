{"id":"1108819","title":"景定初元即事十首","dynasty":"宋","author":"刘克庄","text":"祲扫青山峡，功高赤壁矶。只宜奉头窜，莫待剖羓归。粝食忧民瘠，茅庐念士寒。一生怜此老，错把两眉攒。诸老云台上，人人画一筹。奈何令退士，长抱杞人忧。昨朝捷旗至，明日警书驰。避殿犹如故，来庭定几时。臣繇贺捷表，臣结中兴碑。亘古雄辞在，于今老学谁。客骇蒙倛面，儿扶痀瘘身。有时临镜问，此老是何人。溪水拍浮满，野花红白多。老夫被牵率，信步出鸡窠。饮狂插红杏，醉倒藉苍苔。董子窥园出，庞公上冢回。邕题碑板富，郊因诗句穷。濡毫乏精婢，随马有奚童。倦揽今书尺，时将晋帖看。殷生与宰相，一体问平安。"}