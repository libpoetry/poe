{"id":"816453","title":"春兴八首(选四)","dynasty":"清","author":"傅为霖","text":"清淮门外涌平岗，一塔淩霄俯夕阳。唐代丛林安国寺，魏公春草读书堂。千秋胜迹空文藻，六代雄藩认武昌。最是隔江如画处，西山云气晚苍苍。年来鲸浪满江湖，电气高悬不夜珠。燐火千艘航印度，层冰万里抱单于。虬髯兵法无红拂，?子英雄想赤乌。怅望东风一洒泪，纶巾羽扇吊周瑜。杨柳青青满玉关，汉家亭障裹楼兰。两军瀛海波涛壮，万骑天山雨雪寒。铜柱边烽环百越，金辽旧部锁三韩。那堪鹣鲽无空阔，滚滚行星宇宙宽。鄂渚樊山控上游，大江难锁一春愁。昌黎南海驯蛟鳄，博望西番贯斗牛。三月正逢寒食节，百年端抱杞人忧。刚携周易焚香坐，又见楼船上石头。"}