{"id":"516994","title":"元日见马御史贯","dynasty":"明","author":"龚敩","text":"千里山城御史过，共看飞旆拥鸣珂。履端自觉时方泰，布令欣逢吉始和。骢马行春骄蹀躞，豸冠簪晓郁嵯峨。紫薇香蔼凤毛集，翠柏影斜乌尾讹。民厚只今无狱讼，官清何处不弦歌。横经每亦思南郡，破敌真能继伏波。甘雨普天膏泽下，清霜盈路早寒多。光分云汉三秋月，派出昆崙九折河。诗向玉堂携綵笔，酒从丹扆倒金荷。渥洼澒洞来天马，牛斗光芒接太和。圣代文章归黼藻，人心礼乐在渐摩。春台未必无冰檗，寒谷争知有薜萝。浅薄匪才甘自弃，萧条吾道竟如何。寤言幸窃斯文庇，蚤夜铭心誓弗磨。"}