{"id":"154379","title":"和子平吊猿","dynasty":"宋代","author":"文同","text":"去年汶山花平僧，求得匡猿远相寄。来时野性已驯熟，趫捷轻便殊可憙。呼来遣去会人语，一成已绝归山意。置之眼前看不足，解去絛索令自恣。月明木杪倚风啸，天暖花阴向阳睡。儿童围绕宾客惜，倒挂横跳衒嬉戏。豢夫每日费提举，未始时节亏饮饲。前时忽来报之病，抱立阶前自临视。与之柿栗不肯顾，局脚埋头交两臂。毛焦色暗肉挛缩，斗觉精神变憔悴。寻常忽然遇小疾，不过蜘蛛噉三四。咽喉才下即无恙，何此不效况频饵。今朝霜风冷入骨，早遣之问去已毙。人情不免为伤怛，退自悔恨中且愧。重峦复岫本其乐，大薄长林违尔志。苦将缰锁强维絷，不究天年良有自。遣人包裹瘗深僻，不使筋骸属蝼蚁。西邻子平最如事，闻之搏髀叹无已。再三惨怛来访问，归作长篇踰百字。其词读之甚凄怆，亦谓一郁叹其死。复推物理重相慰，聚有散无皆偶尔。把之庭下读复读，仰望高株一歔欷。"}