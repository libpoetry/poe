{"id":"764671","title":"南浦 和徐西崖赠别","dynasty":"清","author":"毛奇龄","text":"最伤心处，是红亭、载酒上河桥。多少画栏杆外，杨柳正垂条。五两南风欲度，趁申江、几曲暮归潮。奈离筵人散，赠鞭情重，双泪落征袍。此地遨游堪恋，遍亭台、春意闹花梢。长载佳人油壁，深夜教吹箫。况值歌成南浦，也为君、重拨紫檀槽。且和歌一阕，问当前谁最销魂。"}