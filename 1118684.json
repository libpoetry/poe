{"id":"1118684","title":"雨夜读书二首","dynasty":"宋","author":"陆游","text":"风雨澒洞吞孤村，读书拥褐不出门。历观忠邪见肝肺，直与治乱穷根原。傅岩之野感帝梦，此事难以今人论。危冠长剑一见用，万里耕桑吾道尊。一灯如萤雨潺潺，老夫读书蓬户间。但与古人对生面，那恨镜里凋朱颜。功名本来我辈事，人自蹭蹬天何悭。君看病骥瘦露骨，不思仗下思天山。"}