{"id":"1132422","title":"送王太尉赴诏二首","dynasty":"宋","author":"魏野","text":"功名不独世推降，五福天钟更少双。倚注即看宣几杖，休闲唯待让旌幢。家园到想倾金箧，御宴迎应倒玉缸。重过嵩山定回首，白云深锁旧吟窗。三朝元老状元稀，乞赴彤庭诏便依。金鼎位高将正拜，璧田家近恐妨归。殊恩每过莓苔径，别泪偏沾薜荔衣。从此征车东去后，甘棠风物减光辉。"}