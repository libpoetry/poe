{"id":"1230411","title":"题赵子昂诗卷三十韵","dynasty":"元","author":"柯九思","text":"江汉龙船下，东南王气收。求贤垂睿略，为治访嘉猷。使者班纁币，王孙觐冕旒。未央凝露掌，东序荐天球。颢气凌风上，祥光近日浮。看花陪雉尾，视草近螭头。清晓还闻履，严寒或赐裘。宋公周有客，项伯汉诸侯。人仰文章贵，身承礼数优。五朝通内籍，九命擅清流。昔滞京都久，时从几杖游。通家怜我慧，对酒慰羁愁。妙墨时相赠，新篇不厌酬。风流追鲍谢，文采驾枚邹。心慕归来好，官因老欲休。倚阑秋待月，携客煖经丘。歌罢闻啼鸟，机忘玩狎鸥。苕溪今寂寂，松雪自悠悠。马鬣遗封在，龙骧待诏不。断缣人共赏，只字世争售。挥翰能兼美，评量此莫俦。调高锵玉管，笔健映银钩。江海苍烟暮，湖山碧树秋。贾充能误国，王粲漫登楼。花落浑无赖，春归不自由。蜀笺临别墅，英颖胜他州。挥洒真成癖，吟哦可解忧。钟王多韵度，李杜极深幽。入室能攀践，趋隅恨阻修。锦标连玉轴，把卷共绸缪。"}