{"id":"1118862","title":"和张规臣水墨梅五绝","dynasty":"宋","author":"陈与义","text":"巧画无盐丑不除，此花风韵更清姝。从教变白能为黑，桃李依然是仆奴。病见昏花已数年，只应梅蕊固依然。谁教也作陈玄面，眼乱初逢未敢怜。粲粲江南万玉妃，别来几度见春归。相逢京洛浑依旧，唯恨缁尘染素衣。含章檐下春风面，造化功成秋兔毫。意足不求颜色似，前身相马九方皋。自读西湖处士诗，年年临水看幽姿。晴窗画出横斜影，绝胜前村夜雪时。"}