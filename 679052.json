{"id":"679052","title":"孤雁篇","dynasty":"明","author":"李本","text":"秋高八月风力狂，吹断长空征雁行。分飞汉月去影只，叫入楚云幽怨长。独夜愁迷荻浦雨，五更梦断芦田霜。枯吻连朝不饮啄，侧身万里遥相望。相望万里关塞隔，却忆平生长作客。随阳未饱稻粱谋，遵渚常虞网罗厄。蓟北江南三五群，秋凉春燠往来频。曾将捷书报边使，更联筝柱亲佳人。谁知中道两相失，漂泊天涯归未得。开口敢出号天声，畏人且塌搏风翼。锦水鸳鸯相并栖，画梁燕子双将雏。谁怜独有孤飞雁，岁岁江湖别离叹。"}