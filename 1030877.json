{"id":"1030877","title":"满庭芳 寓向仲德宿云轩几两月，归南丰、道中寄","dynasty":"宋","author":"蔡楠","text":"手染橙芗，杯摇烛影，夜阑人意醺酣。故人惜别，却酒更清谈。只合相从老矣，知何事、还著征衫。流年晚，长途匹马，奔走亦何堪。江潭。摇落后，云嘘绝壁，雪舞空岩。念行人归鬓，今已毵毵。往事真成梦里，十年恨、江北江南。休凝伫，霜风卷地，寒日又西衔。"}