{"id":"236018","title":"题焦山寺·水轮依风负坤舆","dynasty":"宋代","author":"李吕","text":"水轮依风负坤舆，百川东充同灌输。掀巾之陂莽吞受，沃焦之册初不濡。云根终古插江湖，狂澜滔天随卷舒。空神回飚避突兀，海门排霄岌相扶。僧居蠔山迷向背，佛宇蜃气成吹嘘。昔游玄冬崖壑枯，洪涛溅雨名优裳裾。风来驾潮愁海若，溟涨跋浪翻鲸鱼。羽渊咸池相荡潏，月阿日窟漂方隅。此身浮沤一缘聚，四大湿相瀰空虚。鍼锋悬持妙善住，蚊睫坐睨焦螟居。山中老禅眼於菟，香饭遣化分雕胡。重渊重涎舞蛟首，方丈冥寝凝薰炉。夜寒黑月照浊水，乞取坏衲摩居珠。"}