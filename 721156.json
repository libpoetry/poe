{"id":"721156","title":"和李祈年幽居二首","dynasty":"明末清初","author":"何巩道","text":"深树茆檐无四邻，断桥流水隔深春。日长坐爱心无事，草绿行知巷少人。窦口湿云通井脉，案头乾雀踏花尘。风吹散发微吟罢，一奏瑶琴见月新。落花飞絮满西庵，竟日空垂一阁帘。巷没雨痕惟见藓，井吞山气亦生盐。庭柯鸟散知人入，溪岸萍齐觉水添。自羡嵇生琴韵歇，步兵依旧醉厌厌。"}