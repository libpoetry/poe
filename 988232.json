{"id":"988232","title":"六州","dynasty":"宋","author":"崔敦诗","text":"商秋吉，嘉会协中辛。涓路寝，修禋祀，圣德昭清。端志虑，罄竭斋精。锦绣排天仗，羽卫缤纷。朝太室、返中宸。被衮接神明。时平天时俱清晏，兼丰年和气，品物达芳馨。瞻熉座，舂容娭燕三灵。奠瑶爵，荐量币，清思呦冥冥。望昆仑。嘉祥塞絪缊。诚殚礼洽庆休成。润泽被生民。端门肆眚，昕庭称贺，俱将景福万寿、祝双亲。"}