{"id":"507574","title":"题梅","dynasty":"明","author":"李昌祺","text":"吴山绕舍栽奇卉，几树凌寒绽繁蕊。同云黯黯天茫茫，朝来素萼添粉妆。缤纷六出乱飞舞，似与五出争妍芳。水边沙际失疏影，野外风前飘暗香。徐君想是罗浮客，惯貌花容染花色。酒酣兴适弗自珍，贵士幽人皆觅得。兹图所写尤精神，正开侧吐俱逼真。冰肌清瘦最耐冷，玉质轻盈不受尘。费侯吾知聊托意，展玩追怀旧游地。遥忆逋仙莫可招，虽逢驿使那堪寄。眼中画手多凡庸，八十之年老更工。岂必西湖船里看，闲斋坐对胜推篷。"}