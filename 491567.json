{"id":"491567","title":"送别杨奇琛归洞江歌","dynasty":"明","author":"刘崧","text":"朝别李元忠，暮别杨奇琛。各言故乡久离别，使我历乱空愁心。愁心忽如江上风，不可凭御谁能穷。南行浩荡一千里，吹雪径度青原峰。我生少小轻乡井，独以羁穷寄形影。经时负米未能归，何待他年愧裀鼎。閒来思种东村田，青山欲买羞无钱。携书强聒附童稚，客中相顾谁相怜。杨郎杨郎本同郡，文水钟奇故才俊。芳年初发春江长，劲气已逼秋崖峻。读书东家不下楼，手写细字如蝇头。长怀丹阙陈三策，独抱遗经穷九丘。春风二月惊初见，伯劳东飞遇西燕。凤山祠下月如眉，明绣楼前水如练。看花把酒能几时，念子还乡从此辞。城头乌啼北斗曙，飞霜已落青梧枝。桐江东南符山岭，闻子幽居好林景。千年古剑合神机，光射玄潭黑风冷。子归何时当再逢，即恐睽隔劳忧忡。江外风尘眯人目，我欲远寻麋鹿踪。"}