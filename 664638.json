{"id":"664638","title":"题芳洲书屋为俞大参作","dynasty":"明","author":"边贡","text":"见说林居胜，清江绕舍流。元方登琐闼，小谢隐沧洲。草茜辰占丽，梧飘岁识秋。烟霞互吞吐，鸥鹭接飞浮。日有高轩过，时同静者游。麈挥山榻冷，棋对竹窗幽。宝笈通三昧，牙签富九丘。侧闻能尚志，应不爱封侯。薇省牵魂梦，萸樽阻唱酬。讵谙方岳寄，深切庙廊忧。"}