{"id":"551431","title":"送屠田叔之官沅陵五十韵","dynasty":"明","author":"徐熥","text":"爵服诸侯列，声华一代先。英灵钟岳秀，词藻动星躔。入幕参军事，含香侍御筵。符分京兆贵，礼典太常虔。榷税淮阳郡，司鹾瘴海边。炎天舟载雪，斥卤灶生烟。大隐官如水，閒曹吏是仙。交游盟草泽，啸咏狎林泉。白屋身能下，缁衣好独偏。抡才忘牝牡，为政薄鹰鹯。岂以官情累，都将世味捐。文章时倡和，杯斝定留连。车骑谙闾巷，干旄耀市廛。后生投刺满，多士过门阗。不辍分题会，宁辞倒屣延。素心尤恺悌，名理太渊玄。董子帷常下，江郎笔更鲜。形骸容放浪，礼数畏拘挛。结社裁诗律，镌书割俸钱。考工存旧记，情采著新编。屈些增吴疏，毛诗补郑笺。荔枝词脍炙，海错谱流传。经施庄严寺，僧皈大乘禅。寄诗怀五岳，留偈榜诸天。乐府精宫羽，讴吟叶管弦。两童供墨妙，十吏捧丹铅。交谊町畦绝，谈锋壁垒坚。画图摹往哲，俎豆祀高贤。古道才能尔，今人讵有焉。使君真岳岳，公子果翩翩。闽部方推重，辰州急转迁。悲风寒凛凛，远道思绵绵。共款襟期隔，还劳梦寐牵。双旌万里去，五马一城专。问俗朱轮驾，行春锦绶悬。家元饶竹箭，庭只挂蒲鞭。眷顾恩三锡，勋阶禄二千。辰砂蒐古洞，酉室检残篇。沅水遥通沔，峒溪近接滇。鹧鸪闻竹浦，鸡犬觅桃川。刀剑民争卖，襜帷帝许褰。逻灯严夜堞，耨火劝春田。闽楚程难缩，关山阻可怜。伤离当此日，投分已三年。邈矣思良晤，凄其念后缘。歌声宣郁郁，书札订惓惓。往复虚青简，赓酬散白莲。感知心独耿，惜别泪空涟。眠食须珍重，功名合勉旃。停骖频怅望，何地再周旋。"}