{"id":"822984","title":"水龙吟 题路瓠庵仙山濯发图","dynasty":"清末近现代初","author":"赵熙","text":"一官凉到秋光，苏髯举似都曹句。依然秋士，一床秋梦，一灯秋雨。绝顶茅庵，七签云笈，瑶池阿母。只一瓢一笠，一般云水，何地访，万松树。即此万松瀑布。把荣州，画成天姥。杳然仙碧，听风听水，洧盘今古。劫换红羊，身骑白鹿，是君归路。定寻秋约我，七弦山响，认摩崖处。"}