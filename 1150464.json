{"id":"1150464","title":"霅溪夜宴诗 其八","dynasty":"唐","author":"水神","text":"凤鶱鶱以降瑞兮，患山鸡之杂飞。玉温温以呈器兮，因珷玞之争辉。当侯门之四辟兮，墐嘉谟之重扉。既瑞器而无庸兮，宜昏暗之相微。徒刳石以为舟兮，顾沿流而志违。将刻木而作羽兮，与超腾之理非。矜孑孑于空江兮，靡群援之可依。血淋淋而滂流兮，顾江鱼之腹而将归。西风萧萧兮湘水悠悠，白芷芳歇兮江蓠秋。日晼晼兮川云收，棹四起兮悲风幽。羁魂汨没兮我名永浮，碧波虽涸兮厥誉长流。向使甘言盛行于曩昔，岂今日居君王之座头。是知贪名徇禄而随世磨灭者，虽正寝之死乎无得与吾俦。当鼎足之嘉会兮，获周旋于君侯。雕盘玉豆兮罗珍羞，金卮琼斝兮方献酬。敢写心兮歌一曲，无诮余持杯以淹留。"}