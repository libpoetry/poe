{"id":"405229","title":"虞美人 本意","dynasty":"近现代末当代初","author":"张伯驹","text":"江东子弟歌中哭，已失秦家鹿。轻撞玉斗范增嗔，何不教伊舞剑向鸿门。红颜生死皆千古，怜被英雄误。汉王霸业几秋风，输与美人芳草属重瞳。雉妖人彘谁家妇，敢与争千古。寄魂芳草舞春风，也似杜鹃啼断杜鹃红。泪凝斑竹花凝血，一样情凄绝。江山难抵美人恩，不见五陵陵树只斜曛。"}