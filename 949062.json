{"id":"949062","title":"晚憩杜桥馆","dynasty":"宋","author":"周邦彦","text":"寒茅愔愔鸡啄场，儿啼索衣天陨霜。密林渐放山色入，枫枯振槁声琅琅。清浆白羽弃已久，黄菊紫萸看欲香。岁行及此去愈疾，若决积水难堤防。嗟予齿发非故物，念此内热如涫汤。愿见唐朝吕墨客，膝行问道求神方。斋心千日百事毕，消我颔雪还韶光。岂饶蒿目忧世事，黄金绾腰埋土囊。"}