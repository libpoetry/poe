{"id":"1222321","title":"游妫川水谷太玄道宫","dynasty":"元","author":"王恽","text":"迎谒次妫野，将为旦夕间。尚馀百里远，却得三日闲。追陪玉堂翁，清游指仙山。穷秋草木尽，诸峰惨无颜。两崖蓄馀暖，岩树如春妍。洞口疑有光，望中已欣然。始至觉夷旷，稍深更幽宽。山英喜客来，夜雨濯翠鬟。层峦与叠巘，供我拄笏看。云封石上钵，玉漱山腰泉。灌溉滋树艺，一脉穷湾环。西台颇峻绝，两折跻其巅。诗翁见精健，登顿不作难。䃲礴凛莫留，松风吹袂寒。降阿集晴疏，高谈渺孤攀。山荒苦无称，似待新诗传。诸君垂橐来，稛载风烟还。因公得胜赏，此诗其可缓。但恐云霞举，暮景去犹悭。我非桓野王，今识东山安。"}