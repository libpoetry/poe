{"id":"620735","title":"答张鹿垣","dynasty":"明","author":"区怀瑞","text":"筮仕得残甸，举世所唾弃。启居不遑恤，吾以遂吾志。闾左方黯惨，饷输更枯瘁。惊烽尽鸟窜，谍迹时麇至。金汤惟所画，经纬赅而备。图牒寓素心，索之在梦寐。三载枕一戈，千秋犹傲吏。晨登仲宣台，徒有昔人意。永兹兰茝言，宛其相位置。旷览晰古今，劳生耻忧悸。逝将赓郢歌，庶或附声气。"}