{"id":"697820","title":"临安胜览","dynasty":"明","author":"胡奎","text":"临安老父鬓如丝，解说钱王纳土时。吴越江山留胜概，只今惟有表忠碑。钱王射潮潮倒流，尚遗铁箭在江头。人言此箭不可拔，永镇东南第一州。六飞南渡大江来，五月荷花水殿开。白塔已荒前代寺，紫云犹绕拜郊台。葛岭苍苍横暮云，旁人指点岳王坟。看取坟前向东树，也知生死不忘君。月殿云窗倚碧霄，江声雷动海鲜桥。如何敌骑屯营处，三日钱塘不见潮。南山北山云气浮，东涧西涧水交流。灵鹫飞来天竺夜，白猿啼老洞门秋。风篁岭前烟翠深，水乐洞中韶濩音。分明一曲无弦调，洗尽人间万古心。凤凰池中十万家，莺声燕语度年华。笙歌夜月家家酒，罗绮春风处处花。红泥亭子赤栏桥，二八女儿眉黛娇。手折荷花盖头去，瓜皮船不怕风潮。八月十八看潮生，中有吴儿踏浪行。青盖红旗誇涉险，泰山一掷羽毛轻。黄雾涨天红日高，千门万户竞锥刀。当垆少妇劝郎酒，自按琵琶金凤槽。元唱白酬诗兴豪，吴山更比越山高。无端月落潮平夜，相送玲珑别意劳。湖上采莲谁氏女，南风吹起棹歌声。劝郎莫向外湖去，外湖水浊里湖清。小雨疏疏不作泥，流莺声满绿杨堤。少年莫打黄金弹，留取慈乌在上啼。苏小门前油壁车，玉泉池上金鲤鱼。车能载酒鱼可鲙，人生不乐将何如。坡翁通守临安后，又复能来绾郡符。一段风流付晴雨，直将西子比西湖。最忆孤山处士家，水边林下见横斜。天寒万木俱摇落，铁石心肠是此花。"}