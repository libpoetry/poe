{"id":"105918","title":"题郭熙雪晴松石平远图为张季野作是日同读杜","dynasty":"元代","author":"方回","text":"书贵瘦硬少陵语，岂止评书端为诗。五百年间会此意，画师汾阳老阿熙。嵬诗琐画世一轨，肉腴骨弱精神痴。明窗共读杜集竟，两幅雪霁叉横披。前幅长松何所似，铁干皴涩撑霜皮。其下怪石卧狻兕，突兀崷崒凝冰嘶。后幅澌远渐迤逦，一往不知其几里。目力已尽势未尽，平者是沙流者水。人物如指或如蚁，戴笠骑驴者谁子。顾此定是觅句翁，羸仆缩首{左衤右仆}冻耳。欲渡未溪溪坂间，啐野寒乌忽惊起。自非布置夺鬼神，焉能挥扫到骨髓。郭生此画出自古心胸，亦如工部百世诗中龙。清癯劲峭谢妩媚，略无一点沾春风。市门丹青纷俗工，为人涂抹杏花红。老夫神交此石与此松，留眼雪天送飞鸿。"}