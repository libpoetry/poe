{"id":"302694","title":"千秋岁引·秋晚信宿焦山归来阁，忆丁卯年与焦厂曾此小住，相隔又五年矣。感念前尘，不能无词","dynasty":"现代","author":"黄公渚","text":"雁水初程，鸥天旧约。怅望云涯损眉萼。千丝拗莲意不尽，三生倚桂寒先觉。九张机，七弦弄，总閒却。去日坠欢难捉摸。来日万端思量著。梦絓枝头纥干雀。百年寤歌生死海，一龛灯火归来阁。意中人，眼中景，都非昨。"}