{"id":"640094","title":"梁山矶","dynasty":"明","author":"汪广洋","text":"东梁山，西梁山，两山掎角江之湾。江流到山势转束，银潢直泻当天关。蛟龙宅其幽，鹰隼巢其间。沈雄讵能测，峭拔难为扳，旭日洞射青红殷。秋风刮地吹狂澜，拿舟上溯力愈艰。长篙脱手退即易，巨缆曲脊行何难。使人发可化为白，臂莫可以翰。烟霏林冥冥，石磴泥盘盘，悒郁坐此长悲叹。山边老翁如石顽，悬厓插木坐碧菅。钓丝万丈坠波底，问我西去何当还。劝我且舣舟，稍为半日留。讨论身外事，拂拭心上愁。向夜风雨矶上头，夔巴有客过我游。请言蜀道险，外此非所忧。蜀山之高，高不可与侔。青天相去不盈尺，猿猕夜号蛇倒泅。蜀江之深，深不可冥搜。阳侯谑浪骑黄牛，白帝来时驷苍虬。人生毋乃困羁绊，到此亦复从所由。世间夷险本一致，我心坦坦成安流，我心坦坦成安流。俛首谢翁言，铭刻在肝肺。迟明采兰叶，中流漾晴霁。回望梁山矶，烟深两眉翠。"}