{"id":"285501","title":"观剧诗·良苗绿怀新","dynasty":"现代","author":"胡雪抱","text":"良苗绿怀新，群黎亦劳止。乃欲祈丰穰，开场试傀儡。属和存渝音，弹弦近下里。红牙旧时拍，白话新鲜语。歌调既繁阗，舞容尤俶诡。荒唐说蝶梦，变幻现牛鬼。忽有三军惧，忽又桑中喜。劝惩古人心，老妪解其旨。懿铄仪前民，雄装剑且履。幅舄昭其度，垂璎被竟体。征马躏诸华，冠裳遂沦毁。服古法先王，流风仅赖此。侏儒固应饱，臣朔空文史。"}