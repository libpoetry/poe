{"id":"707673","title":"殉衣篇，为许尔绳妻洪氏作","dynasty":"明末清初","author":"卢若腾","text":"妾为君家数月妇，君轻别妾出门走；从军远涉大海东，向妾叮咛代将母。妾事姑嫜如事君，操作承欢毫不苟。惊闻海东水土恶，征人疾疫十而九；犹望遥传事未真，岂意君讣播人口！茫茫白浪拍天浮，谁为负骨归邱首？君骨不归君衣存，揽衣招魂君知否？妾惟一死堪报君，那能随姑长织罶。死怨君骨不同埋，死愿君衣永相守；骨可灰兮怨不灰，衣可朽兮愿不朽。妾怨、妾愿只如此，节烈声名妾何有！"}