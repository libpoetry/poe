{"id":"1195006","title":"感怀寄卢给事二首","dynasty":"唐","author":"贯休","text":"绵绵远念近来多，喜鹊随函到绿萝。虽匪二贤曾入洛，忽惊六义减沈疴。童扳邻杏隳墙瓦，燕啄花泥落砌莎。好更因人寄消息，沃州归去已蹉跎。常忆团圆绣像前，东归经乱独生全。孤峰已住六七处，万事无成三十年。每想苑墙危逼路，更思钵塔晓凌烟。如今憔悴荆枝尽，一讽来书一怆然。"}