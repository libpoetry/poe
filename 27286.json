{"id":"27286","title":"猎客·五陵射雕客","dynasty":"唐代","author":"司马扎","text":"五陵射雕客，走马占春光。下马青楼前，华裾独煌煌。自言家咸京，世族如金张。击钟传鼎食，尔来八十强。朱门争先开，车轮满路傍。娥娥燕赵人，珠箔闭高堂。清歌杂妙舞，临欢度曲长。朝游园花新，夜宴池月凉。更以驰骤多，意气事强梁。君王正年少，终日在长杨。"}