{"id":"843687","title":"雨夜不寐","dynasty":"清末民国初","author":"许南英","text":"滴滴铜壶夜漏迟，碧阑干外雨如丝。竹床藤簟初无梦，红烛纱窗合有诗。菡萏出泥刚得水，茅茨补屋恰当时。小园花落知多少？明日呼童试一窥。更阑犹听响潇潇，天半雷声势转骄。煮茗白沙泉细沸，拾书红蜡烛频烧。三农待泽皆如愿，两地怀人共此宵。榻下嬴僮无挂碍，一眠安稳到明朝。"}