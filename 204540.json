{"id":"204540","title":"送從吉禅者","dynasty":"宋代","author":"释重显","text":"君不见行路难，亦容易，握草为金不为贵。难曾平地涌波澜，易复到处列祥瑞。堪笑堪悲能几几，天上人间立高轨。兄弟十字越参星，一义同心淡秋水。因忆韶阳古风骨，石火雷光迟出没。隔身之句是程途，扣门之问非窠窟。殷勤报君记取，方外周游看爪距。虎狼丛不遇知音，剔起眉毛便归去。"}