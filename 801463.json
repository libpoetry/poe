{"id":"801463","title":"称居赠永夫","dynasty":"清","author":"徐夔","text":"吾友永夫古狷者，不义予之弗受也。十年卧病时掩关，户外纷纷看野马。当年侧身五坞山，予亦结庐山之下。己畦先生盛生徒，摈斥伪体亲《风》《雅》。时予年才十六七，不克升堂听《諴夏》。韩门磊落多奇才，镠铁银镂尽炉冶。永夫之诗比昌谷，永夫之穷过东野。先生曰吁子来前，有粟可分馆可假。朱门时亦馈梁肉，掉头不应如聋哑。龙蛇道厄先生殂，侯芭有泪时倾泻。几年漂泊东西游，到处逢人皆窃骂。尔我重订云龙交，岁惟作噩月当且。新知落落无几人，略如陶谢结白社。䱐溪沈子笔最奇，手掣神光仡?閜。葑田吴郎多态度，婀娜欲弄河间姹。永夫出语必惊人，镂胁穿心慎挥洒。自郐以下皆无讥，儿子纷纷鄙纨裤。一日对我频绉眉，邻家老妇颜如赭。惟鹊有巢鸠居之，依旧淹留无片瓦。入门家徒四壁立，短衣往往不掩踝。孺子黑廋弟冻皴，新诗盈帙欣可把。近来又复学古澹，刻玉作钩改作銙。嘱我试作《移居诗》，万壑冰壶杂土苴。永夫，永夫！叙君生平有如此，呜呼吾意其谁写！"}