{"id":"771627","title":"登吴宁台柬梓材台在东阳县廨后园","dynasty":"清","author":"许传霈","text":"吴宁有高台，台名吴宁建。南唐迄有明，累朝勤葺缮。我居台之西，楼阁列灿烂。倒影入池塘，波平揩匹练。桃柳数十株，荫密新栽遍。花落閒扑窗，絮飞徐沾砚。旅子知昼长，抛卷神初倦。邀客登斯楼，风光来面面。层磴架岧峣，危槛复盘旋。山翠压城高，岭石补云断。春色明媚时，一时经百变。田野扇和风，耒耜集芳甸。遗爱在此间，古今人如见。况移孝作忠，盛名犹炳焕。以此教斯民，斯民饥渴愿。须臾起晚炊，郭外斜阳半。驱犊归家家，柴门蒸麦饭。相聚话使君，农欢妇无叹。"}