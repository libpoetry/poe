{"id":"915817","title":"跋罗春伯所藏高氏乐毅论","dynasty":"宋","author":"杨万里","text":"右军乐毅论，大令洛神赋。王家小楷天取将，祗馀惊鸾尚双翥。昭陵银海閟银钩，秦王卧看偷儿偷。秣陵井苔剥山骨，祝融复遣山鬼搜。裂琼划玉各分散，遗下宝圭三五段。墨卿收拾骊颔珠，仅仅一百八十馀。江西今代韩吏部，古心古道生好古。雷电勃兴急捉取，阿那精灵会飞去。"}