{"id":"420901","title":"金缕曲 挽何其芳同志","dynasty":"近现代","author":"王季思","text":"闻讯惊魂断。展来书低徊反复，似闻慨叹。为道新痊心力弱，长日何堪伏案。待收起明窗笔砚。北顾太行南眷粤，仗江山为洗吟眸倦。书空把，人难见。当年跃马从征战。为天兵飞书传檄，冀中踏遍。此去重霄应抖擞，重见旌旗十万。正天阙高张云幔。为庆人间除四害，想元戎解甲方酣宴。歌金匾，劝金盏。"}