{"id":"277361","title":"疏影·菊","dynasty":"现代","author":"汪精卫","text":"行吟未罢，乍悠然相见，水边林下。半塌东篱，淡淡疏疏，点出秋光如画。平生绝俗违时意，却对我、一枝潇洒。想渊明、偶赋閒情，定为此花萦惹。正是千林脱叶，看斜阳阒寂，山色金赭。莫怨荒寒，木末芙蓉，冷艳疏香相亚。不同桃李开花日，准备了、霜风吹打。把素心、写入琴丝，声满月明清夜。"}