{"id":"978466","title":"次韵萍乡文叔章访别","dynasty":"宋","author":"敖陶孙","text":"力田望逢年，倚市胜刺绣。十年丘里语，失火要自救。君行半天下，何处得耆旧。请从老庞说，龙风相赴凑。全家隐鹿门，遗安不求富。常时拜床下，大钟尽徐扣。男儿惟一身，用在百岁后。譬如营屋室，宗庙先库厩。不闻买山隐，而有居巷陋。君看钟鼎家，粱肉或墨瘦。宁为卖文活，一经老学究。出身即九折，时命乃大缪。向来尸裹革，口语困逗留。居然齿编贝，月粟供赁僦。何知山涧底，鹿豕对饭糗。文章忌随人，谨勿誇客右。书林无浅植，笔耒有深耨。纷纷青紫楦，后进渠领袖。结交两任昉，设客一阴就。卑官惭处赠，俚语致公寿。"}