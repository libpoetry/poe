{"id":"1236097","title":"寄成居竹黄舜臣","dynasty":"元","author":"张翥","text":"岁月峥嵘春又来，归心遥在故园梅。十年厌见风尘恶，万事徒增耳目哀。大漠平铺沙雪去，远山直枕海云开。近怀欲报成夫子，强起题诗对酒杯。一见君诗倍黯然，蓟南湖北各风烟。故人渐似星将晓，尘世真成海变田。桂在谩吟招隐曲，鹤归还记去家年。虎丘山水知无恙，有待先期置酒泉。"}