{"id":"1118622","title":"兰亭道上四首","dynasty":"宋","author":"陆游","text":"湖上青山古会稽，断云漠漠雨凄凄。篮舆晚过偏门市，满路春泥闻竹鸡。兰亭步口水如天，茶市纷纷趁雨前。乌笠游僧云际去，白衣醉叟道傍眠。陌上行歌日正长，吴蚕捉绩麦登场。兰亭酒美逢人醉，花坞茶新满市香。箭箙弓韬小猎回，壮心自笑未低摧。前身家近盘阊路，曾看吴王射雉来。"}