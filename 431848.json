{"id":"431848","title":"有感二首，时旅居北京","dynasty":"近现代","author":"朱帆","text":"布衣赢得一身轻，偏负诗囊赴上京。已瘦残躯非病酒，初花老眼怕窥名。自甘羸马输千里，不借飙风送半程。踯躅天安门外路，更无颜面作书生。又得金秋日日晴，夜阑倚枕听虫声。天开河汉桥难渡，地近邯郸梦未成。不怨耽诗临苦海，何须仗酒破愁城。人间了却多馀事，一枕清风望月明。"}