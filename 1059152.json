{"id":"1059152","title":"闻彦和过桂州 其二","dynasty":"宋","author":"邹浩","text":"削迹投炎荒，有吏督其后。一州一易之，稍缓辄訾诟。所历多官僚，岂无亲且旧。前车覆未遥，不敢略回脰。谁谓桂岭僧，于君独勤厚。沐浴君发肤，浣濯君领袖。使君霜柏姿，凛凛出尘雾。真风绝顾瞻，高义激颓仆。乃知世外情，非复世间构。呜呼君何忧，时命不终缪。"}