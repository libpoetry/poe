{"id":"544633","title":"结夏西山诸佛刹效初盛体为排律十首 其二","dynasty":"明","author":"胡应麟","text":"玉镜悬高座，金轮压大荒。国疑游净乐，山似踏清凉。殿吐祥云色，窗含慧日光。虹霓行画壁，牛女宿雕梁。一钵携千界，孤灯现十方。袈裟晨灿烂，?盖暮飞扬。夹户杉松丽，捎檐桂柏香。灵花芬别院，苦竹翳回廊。马为驮经白，龙因听法苍。足三禽是使，牙六象称王。那叱狞牙动，修罗恚目张。腰疑天女细，爪忆梵流长。几夜眠风穴，经年事石霜。昙摩聊示寂，普化旧徉狂。浩瀚游秦论，圆通入洛章。津梁如可涉，拂袖上慈航。"}