{"id":"843921","title":"西湖杂诗","dynasty":"清末民国初","author":"沈曾植","text":"湖上波光罨雪光，张祠清绝胜刘庄。仙人自爱楼居好，六面山屏晓镜妆。游船平浅泛槎䒀，隔一牛鸣路转纡。消得桑蓬残习否？中流容与数鸥凫。石罅苔花朱不枯，空岩乳水静舂揄。枫林一叶吊霜艳，竹翠万梢矜雪腴。江门帆点夕阳明，江上愁心向晚生。我寄悲怀东海若，要回胥种荡蓬瀛。"}