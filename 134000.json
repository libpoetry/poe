{"id":"134000","title":"投·圣俞精为诗","dynasty":"宋代","author":"司马光","text":"圣俞精为诗，坚重比白玉。于宝识之希，未必庇众目。应辰仰高风，跂从自西蜀。平生示相识，歉歉不自足。薄游困京师，旅食止脱粟。得官当入秦，行李示结束。先求圣俞门，执贽请所欲。九衢季冬月，风沙正惨黩。羸马惮远行，毛鬣寒瑟缩。旅拒不肯前，一步九刺蹙。饥童袖拥口，手足尽皲瘃。论时久未出，窃骂怨满腹。归来面扬扬，气中饫粱肉。累累数十字，疏淡不满幅。自谓获至珍，呼儿谨藏蓄。长安十五驿，重复间川陆。轩诗怀袖间，倦懑辄披读。高吟桑野阔，目瞑即投宿。自可忘羁愁，行瞻灞陵曲。"}