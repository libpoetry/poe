{"id":"571908","title":"迎春日舟中宴坐限韵","dynasty":"明","author":"袁宏道","text":"妖靓乐芒神，荆俗乃不典。缩头乱牍中，通身如藏茧。面窗理瓶梅，幽香度前艑。野心似绿梯，一夜遍春畎。劲风破长云，飞片落如剪。霜管刻春容，铁心寄婉娈。信手抹溪藤，霞舒而云卷。生俟山翠浓，青天策疲蹇。花草与翎虫，作意为敷演。梦里题玉泉，枕上百回辗。"}