{"id":"721155","title":"寄陈金吾元孝二首","dynasty":"明末清初","author":"何巩道","text":"莫叹馀生托海滨，时危聊作苦吟人。每谈节烈伤先世，一望风云感此身。远梦渐知潮有信，寸心同指月无尘。五湖烟水何难得，只要当年肯卧薪。十年游客路多岐，玉面虬髯是所思。牢落故乡穷病日，风流当世盛名时。轻尘过眼悠悠去，明镜观心默默知。待化碧天虹百尺，与君文字照南离。"}