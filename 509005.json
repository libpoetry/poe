{"id":"509005","title":"乡友张汝明陆宗海宗湜宗博皆良契也别久而思申友道以告之盖寓内交之义云耳","dynasty":"明","author":"韩雍","text":"伐木诗久废，友道益以缺。纷纷市井徒，权货日交接。权门势方盛，炙手时可热。一朝势或倾，掉臂随断绝。货室利可资，相亲竞谀悦。有时利或尽，反面肆欺蔑。翟公曾书门，冯驩亦喻说。斯乃理自然，古人言至切。我尝处乡邦，所友多俊杰。一张与三陆，门第皆阀阅。四人与我游，情好罔优劣。彼非因势趋，我非因利结。有义恒相规，有过恒相讦。胶漆意永固，芝兰味无别。暌违甫二载，远怀不能歇。嗟我门第衰，一弟更单孑。西山日薄时，有力不能竭。定省无归期，中肠自呜咽。况乏裨益才，所至嗤政拙。深惭立堪舆，亏此忠孝节。所赖惟同心，旦暮一扶挈。我爱晏平仲，交久敬不辍。又爱朱晖贤，妻子托能惬。作诗寄殷勤，此心誓如铁。相勉永弗谖，期以效前哲。"}