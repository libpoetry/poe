{"id":"829803","title":"高阳台 题青莲醉脱汾阳图","dynasty":"清末近现代初","author":"徐树铮","text":"雪月吟怀，江湖酒胆，谁能青眼高歌。万里边沙，望中消息如何。秋风逼紧梧桐脆，满银床，坠叶婆娑。谩重询，荆棘宫街，泪滴铜驼。开元旧事无人见，见汪汪海水，一碧平波。豪士扶风，慇勤试挽天河。梦长莫待鸡催晓，怕明朝，双鬓全皤。要商量，心上眉头，甚处愁多。虎豹当关，龙蛇起陆，茫茫知己天涯。制泪人前，青衫恨入琵琶。罡风力大群芳歇，剩飘萧，燕子无家。恁悠悠，水自东流，日自西斜。长歌当哭真无赖，看江湖满地，白露蒹葭。巨眼埋尘，青莲毕竟仙花。竞沽美酒咸阳市，负狂谈，阁阁池蛙。问谁知，释凤雕笯，脱骥盐车。宝剑论交，钿筝顾曲，算来吾亦能狂。大道朱楼，碧城云外彷徨。陈词阊阖迷前路，一重重，银汉红墙。枉教人，倚断回阑，盼断回肠。旗亭虚按雏鬟拍，奈歌声寂寞，舞袖郎当。便托秋弦，弹成总是清商。英雄用武知何地，一年年，人海昂藏。竟输他，蝶据幽花，蜂据幽香。"}