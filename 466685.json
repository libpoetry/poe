{"id":"466685","title":"喜读《唐诗之旅》《宋词之旅》赠李元洛兄","dynasty":"当代","author":"何永沂","text":"清宵展卷听君歌，铁板红牙笑入魔。尘世苍茫非独立，左邀太白右东坡。唐宋文星灿满天，凭君梦笔赋游仙。诗魂词魄平生意，负尽狂名不记年。绘得佳人本色真，淡妆浓抹妙传神。历千万劫斯文在，两卷奇书大雅伸。花飞掩卷独凭栏，二十五弦对月弹。最是令人堪味处，古今同慨气如山。"}