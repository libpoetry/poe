{"id":"1215945","title":"寿大学士喀喇公","dynasty":"元","author":"周伯琦","text":"台斗储光灵，为时产英贤。世德契真宰，乔木阴森然。瀛洲置身早，台阁清名悬。岩岩泰华尊，肃肃圭璋坚。师法魏晋上，国论皋夔前。仪刑瞻独步，宠渥方自天。貂蝉锵玉佩，直道鸣经筵。金瓯久有待，勋业登凌烟。轩冕虽众同，诗书能自全。斯文元气在，阳和小春天。梅花兆鼎实，的皪芳信传。敬持一卮酒，仰祝灵椿年。"}