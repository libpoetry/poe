{"id":"1111341","title":"即事","dynasty":"宋","author":"许景衡","text":"关河念念问归舟，秣马翻为楚国游。野性从来迷出处，浊醪端欲慰沉浮。春风庭院花千片，暝色帘栊月一钩。看尽天边归雁过，悲笳三叠下城楼。景城宛在水中央，短棹飘然下渺茫。早路常期泛沧海，异时谁复问潇湘。看他贾客千帆过，听尽渔翁一曲长。家在东南千万里，寒烟漠漠又斜阳。城外黄河四面流，此中真个是瀛洲。鸡豚散处看渔市，芦苇丛中认马头。子美凄凉聊遣兴，贾生卑湿不无忧。相过喜得田郎子，时有新诗与唱酬。"}