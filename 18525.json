{"id":"18525","title":"和微之听妻弹别鹤操因为解释其义依韵加四句","dynasty":"唐代","author":"白居易","text":"义重莫若妻，生离不如死。誓将死同穴，其奈生无子。商陵追礼教，妇出不能止。舅姑明旦辞，夫妻中夜起。起闻双鹤别，若与人相似。听其悲唳声，亦如不得已。青田八九月，辽城一万里。裴回去住云，呜咽东西水。写之在琴曲，听者酸心髓。况当秋月弹，先入忧人耳。怨抑掩朱弦，沉吟停玉指。一闻无儿叹，相念两如此。无儿虽薄命，有妻偕老矣。幸免生别离，犹胜商陵氏。"}