{"id":"635435","title":"王梳山徵诗付选答以长歌","dynasty":"明","author":"成鹫","text":"当今作者如建鼛，大声细响皆风骚。分门别户相贬褒，江河日下纷滔滔。梳山大士手眼高，俯视一切同萧蒿。指挥搦管生风涛，青天白日神鬼号。老吏断狱如萧曹，杀活予夺操独操。古人定论今莫逃，俯首听命无喧嘈。千金骏骨归方皋，老马踯躅甘栈槽。偶来过我城东濠，笑我抱瓮痴且牢。姑舍所学从桔槔，立言不朽洵人豪。美人赠我金错刀，何以报之鸊鹈膏。欲从狐貉羞敝袍，还坐自思中郁陶。精华已竭徒餔糟，皮之不存焉用毛。身既隐矣光亦韬，道旁苦李难报桃。感君爱我无乃劳，感君爱我无乃劳。"}