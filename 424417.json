{"id":"424417","title":"并蒂芙蓉·本意，为玉霜簃主人题画，即贺其新婚","dynasty":"近现代","author":"袁思亮","text":"藻国空明，斗胜春艳冶，芳跗鹣倚。红浪湿痕翻，正香暖秋被。梨云梦酣绣幄，料有鸳鸯妒双睡。锦城十里。问谁能、共绾同心如此。凌波镜中照影，似华清洗罢，凝脂犹腻。密约证钗钿，记前度私誓。风流万千缱绻，秀靥盈盈连鬟地。画图笑指。看柔乡、玉温霜醉。"}