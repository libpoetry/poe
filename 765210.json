{"id":"765210","title":"读《史记》四十首 其三十二 五鼎食","dynasty":"清","author":"张晋","text":"生不五鼎食，死即五鼎烹。主父当时何太横，途穷日暮乃倒行。四十年来阨日久，得路谁能顾身首。一出拜齐相，其志始毕伸。沾沾数故旧，毋复入我门。燕王论死齐王杀，赵王乘间乃敢发。五鼎食，食无几，五鼎烹，竟族死。吁嗟乎！身贵宾客皆从游，身败骸骨无人收。残魂茕茕泣原野，独有孔车是长者。"}