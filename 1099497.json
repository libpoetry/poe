{"id":"1099497","title":"雷斧歌","dynasty":"宋","author":"严羽","text":"穹崖之上，层峰之巅，神光夜半光烛天。山僧梦里忽惊起，有物坠地声填然。峰头巨石似开劈，鬼物散走如飙旋。山僧晓见不敢取，有客识之为雷斧，持归摩挲色苍古。匣中往往出云气，窗外时时起风雨。吾闻阴阳之气相搏为雷霆，变化翕欻常杳冥。非若革鼍考击之为声，不知此斧何从形。乃是比干之心，朱云之舌。一片忠愤气，蟠郁天地閒。千载长不灭，造化为炉巧镕结。嗟哉指佞之草不复生，群奸睚眦纷纵横。大弓宝玉争窃取，岂惧鬼责并天刑。我欲乘云朝帝所，大叫天关排九虎。乞将此斧借小臣，叩头问天天更许。"}