{"id":"1205426","title":"忆旧游 重到金陵","dynasty":"元","author":"张翥","text":"怅麟残废井，凤去荒台。烟树敧斜。再到登临处，渺秦淮自碧，目断云沙。后庭谩有遗曲，玉树已无花。向宛寺裁诗，江亭把酒，暗换年华。双双旧时燕，问巷陌归来，王谢谁家。自昔西州泪，等生存零落，何事兴嗟。庾郎似我憔悴，回首又天涯。但满耳西风，关河冷落凝暮笳。"}