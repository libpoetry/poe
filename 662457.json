{"id":"662457","title":"秋日","dynasty":"明","author":"石宝","text":"志士悲秋日，文园抱病年。西风吹落木，金气入商弦。柿叶红初透，禾麻实既坚。弋凫歌昧旦，授枣讶神仙。即境情弥重，衔哀力未宣。斜阳惊牧笛，中夜舞龙泉。梦破梧桐雨，诗赓鸿雁篇。谢安犹稳卧，刘向本难迁。伏枥心千里，端居席半穿。才惟思大雅，理独契先天。不问门前市，非求汶上田。守贫甘瓠饮，知足谢腰缠。楚客兰为佩，陶门柳拂颠。屦稀苔渐满，月冷凤孤骞。范叔寒如此，王生兴偶然。漫吟秋色畔，回首看鹰鹯。"}