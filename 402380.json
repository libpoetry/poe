{"id":"402380","title":"木兰花慢 其二 重至沪上寄故都诸词友","dynasty":"近现代末当代初","author":"张伯驹","text":"看重来似旧，只多我，鬓霜稠。笑地借桃源，生同葛蔓，早忘神州。温柔，选歌逐舞，似隔江商女不知愁。花月欢情未减，河山涕泪全收。风流，一醉换貂裘，梦早觉青楼。甚不衫不屦，形骸放浪，顾我还羞。归休，就荒菊径，逞霜容、犹待主人秋。都道不如去也，相招先谢吟俦。"}