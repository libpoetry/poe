{"id":"432391","title":"月夜书感","dynasty":"近现代","author":"汪石青","text":"寂寞寒窗罢读骚，抛书遥见月轮高。水天沉寂鱼龙睡，荆棘纵横虎豹嗥。绝塞功名期燕颔，半生得失薄鸿毛。满怀愁绪将谁诉，长啸风前酌浊醪。零星燐火远山横，撼竹寒风瑟瑟鸣。野漠烟轻梅影瘦，中天云淡月华清。故人无恙轩裘马，时局多艰困甲兵。大好神州怜破碎，问谁仗义作长城！"}