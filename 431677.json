{"id":"431677","title":"客屯溪作","dynasty":"近现代","author":"刘凤梧","text":"蛮矫无端汉鼎争，羽书雪片尽军情。墨云渐压江头重，华发新从鬓角生。玉宇久无蟾魄影，荒城惟听马蹄声。几回欲作还乡计，道路烽烟恐未清。梅雨连朝水满堤，思归无计滞屯溪。遥瞻江皖森戈戟，苦念家山震鼓鼙。锦字千行人不返，画梁一炬燕何栖？怆怀最是兵氛后，日暮纷纷杜宇啼。"}