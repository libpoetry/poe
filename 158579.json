{"id":"158579","title":"送张升甫三十韵","dynasty":"宋代","author":"强至","text":"岁馀客秦雍，处俗失大方。眼前纷朋游，外同异中肠。最得张子晚，一见合柔刚。拜我十年兄，本非以其长。直缘父兄旧，及此三纪强。子之先大夫，畴昔粹馀杭。予时以童子，进谒升公堂。仲兄齿予亚，同学隶州庠。行联坐接席，无异彼雁行。此时君尚孩，纵记今亦忘。去住忽南北，中间异行藏。后予与君兄，乡贡入帝乡。见面初惊疑，偕问徐乃详。同年忝进士，兹复同省郎。伊予论契好，始见今发苍。昨君解下邽，东去随荐章。归来妇翁家，春风到秋霜。予居幸对舍，有酒呼隔墙。往还兴颇熟，间外绝毫芒。乘月步横桥，观渔立回塘。诗句迭唱酬，稍稍积巾箱。自许先功名，知我尚激昂。放言遗形骸，不以我为狂。古称管鲍交，千载窃相望。辞我复云东，坐不安吾床。汴水日向落，更久不可航。甬东抛田园，不治久欲荒。急省江南兄，数事皆不遑。殷勤挽征袖，强留尽一觞。何以将别意，时菊有清香。"}