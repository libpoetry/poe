{"id":"1124097","title":"寄韩仲止主簿","dynasty":"宋","author":"赵蕃","text":"旧来绝叹茶山竹，今日重悲南涧泉。儒雅风流真不愧，两贤真可作三贤。海内知名长少公，在今谁复可同风。可怜籍湜今头白，空复挂名家集中。介室于余亦外家，二年朝夕向长沙。闻君往会临川葬，我不及前空叹嗟。病卧凄然寂寞滨，既亲且故几何人。如君父子风流似，宁复可疏当可亲。"}