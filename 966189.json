{"id":"966189","title":"人日惊蛰前数日大雪寄孙奇父韩叔夏","dynasty":"宋","author":"胡寅","text":"腊雪不溉旱，天公念嘉生。稚春乃祁寒，号令如冬行。栗烈鼓噫气，碎訇动霆声。初疑雨翻盆，旋觉霰洒甍。暂止俄并集，中宵遽开明。衾裯起棱角，屏幌同户楹。淅淅纸窗战，铛铛铜漏惊。鸡寒罢晓唱，鸦冻犹晨鸣。惊戒臧获起，吹嘘燎炉赪。开关醉魂醒，倚杖诗思清。便欲披鹤氅，岂思饮银铛。空濛势转盛，飞舞祥争呈。月池方漫汗，潮山正峥嵘。讵应柳皆絮，却讶梅始英。荆璞羞自献，蓝田遣谁耕。尘埃争受洗，粪壤叨蒙荣。幸已陴巘崿，若为投涧坑。分功雨露泽，绚綵冰霜精。良足润麦麰，未能浃粱粳。经旬苦料峭，三日观荧晶。恍忆游汴洛，都忘在湘衡。瑶林鄙王衍，冠玉怀陈平。亦念袁邵公，长安门自撑。更奇李侍中，淮蔡功先成。渐喜云解駮，频瞻日舒晴。昂然秀松出，倏尔危檐倾。墙角仅委积，瓦沟那持盈。朝暾破凝冱，淑气苏鳏茕。断决冈陇色，斩馀白蛇横。泮流溪谷响，击碎珊瑚琤。瓶去蚌珠餐，庭空狮子狞。粉图记姿态，不屑供使令。陡觉时序正，不令寒温争。冰泥就涸涩，卉木纷勾萌。茜茜弄池柳，煌煌然山樱。了无半面妆，强学六出霙。二老久不觌，千篇谅难评。羔醪忍独酌，凤茗宜同烹。或且放笔快，敢言当敌勍。木桃得琼玖，耳属长谣赓。"}