{"id":"807268","title":"满江红  赠娄东周逸园兼怀毛亦史","dynasty":"清","author":"陈维崧","text":"舞袖成围，正衮遍、筝琶阮笛。有一客、众中索我，謼声甚急。坐上两行红粉笑，亭边一夜青衫湿。叹雄文、老将本幽燕，才相识。风裂烛，喧豗黑。星络角，晶荧白。倘明朝分手，后期难的。第令男儿存意气，休论世事多离别。博徒中、归及见毛公，言相忆。"}