{"id":"815470","title":"道光壬辰1832春仲周芸皋观察来澎抚恤蒙赐诗文集五种即用襄阳集春游杂兴八首韵赋呈","dynasty":"清","author":"徐必观","text":"澎湖粒久不沾喉，致劳星轺海外游。地隔沧溟劳远涉，书成食货待重修。人如挟纩风逾暖，公为乘槎夜未休。入境关心问丰歉，停骖先上望烟楼。岛屿潆洄旧辟荒，海滨无计课蚕桑。巨鱼跋浪成飞雨，退鹢翻风作骤凉。纳稼敢希成下熟，指囷难得遇多藏。深宵土锉寒无火，愁听篱边络纬娘。范公忧乐寄安怀，小队朱幡幕府开。挂席三山蓬岛近，褰帷一路福星来。欢颜大庇翘材馆，善策先筹避债台。黍谷万家齐笑语，东风入律已阳回。仓储十万发关中，伟绩今时富郑公。有米成珠资缓急，此心如秤慎初终。滥竽几辈逃南郭，感帨无人赋上宫。礼义果从衣食足，醇风今已四郊同。福慧双修到凤池，柯亭刘井访遗碑。一瓻借读书藏筴，三雅追欢酒满卮。画入云山师董巨，图成主客继张为。楸枰月下添清兴，不遣新霜染鬓丝。五马曾临汉水滨，龚黄宦辙旧知津。高门共识登龙侣，远市都逢买犊人。桑影扶疏环四境，柝声周匝接三秦。文翁更有欢心处，义塾弦歌总是春。高阳池馆旧编诗，粉璧笼纱系去思。绛节移来芳草渡，筱骖迎及菊花时。为听铁拍怀坡老，底用红牙付雪儿。有约看山庐阜近，春舟李委笛先吹。仰瞻山斗快平生，卿月升华分外明。手版趋隅叨末座，口碑载道听歌声。文能训俗关经济，诗到名家本性情。法曲阳春知寡和，强调唇舌费吟成。"}