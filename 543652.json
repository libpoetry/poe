{"id":"543652","title":"蟠桃歌为大学士赵公赋","dynasty":"明","author":"胡应麟","text":"君不见大罗之天天尽头，峨峨五城十二楼。金银台殿四百八，瑶池阿母乘苍虬。上有蟠桃枝，下拂昆崙丘。托根层城顶，倒影弱水流。一花三千春，一实三千秋。一花一实递开落，沧桑亿万增牙筹。成周穆满慕长世，飞黄騄骥凭空游。西华设燕坐树下，欲啖此果不敢求。元封武帝候青鸟，行厨玉女罗天球。贪心欲植上林苑，讵知人代同蜉蝣。东方本是谪仙子，三熟三偷混尘滓。巨灵一见呼儿曹，函谷于今气长紫。池头又阅三千年，几看渤澥成桑田。玉桃偷得不自饱，却来东阁登华筵。玳瑁筵开近平乐，南斗为樽北斗杓。中使传觞太液亭，大官行馔甘泉幕。五陵冠盖何絪缊，八荒一气旋洪钧。三年三月十三日，河清海宴飞祥云。老人星见紫微侧，百辟趋锵酬相君。相君世胄本清献，琴鹤风流谁不羡。焚香告天天下听，炯炯灵台绝欺谩。龙头晚达升长杨，要将只手扶纲常。触喉时宰甘播弃，一麾南海趋衡阳。采药罗浮巅，折梅庾岭旁。朱门凿䆗窱，勾漏扪丹方。拂衣却返严子濑，六洞三山迥相待。背城十里金台尖，买断寒崖碧霄外。嵯峨绝壑悬飞龙，白云紫霞涌雪同。流泉百尺清见底，喷珠漱玉声玲珑。灼然灵境果奇绝，彷佛藏书神禹穴。初平骑羊当昼过，大士双林话禅悦。东山一壑宁久扃，应图处处悬丹青。南阳抱膝卧岂得，玄纁东帛来缁軿。乾纲再振寰宇辟，左列夔龙右垂益。一朝百揆司盐梅，万姓欢呼荷天力。和衷协德居承明，正笏垂绅临大廷。帝心默感九重上，划然天地回清宁。维时西夏变仓卒，奋臂凶渠一呼集。包藏祸心结狂狡，当宁皇皇食为昃。东方岛夷弥陆梁，篡窃故主图开疆。玉京一鼓平壤破，揕胸车辙矜螳螂。中原旱魃播灾祸，十家九家望门饿。三方大难丛一时，奸豪所在盘蛟螭。谁其帷幄运奇策，太阿白日飞丹墀。天威咫尺强敌下，汛扫妖氛出宁夏。两宫赈给十郡全，民忘旱魃为丰年。总戎经略度鸭绿，敌骑仓皇军尽覆。朝鲜故主仍复都，稽颡西飞乞臣伏。区区鹿蠡左右王，纠集万众窥辽阳。王师一出尽瓦解，橐驼千队俱奔藏。南北东西尽安辑，伟哉相业不世出。驱除咸谓参等劳，发纵伊谁匪相国。宫府一体忘喧嚣，皇储出阁安勤劳。一人元良万邦肃，功百房杜追夔陶。俯仰天心念良弼，五福煌煌厥躬集。越裳翡翠日夜输，肃慎波臣到重译。即今寿域开明堂，桑弧蓬矢罗圭璋。十方翘首望霄汉，含哺鼓腹歌陶唐。天子传宣下丹阙，尚方亲赐浑羊设。金钱粲烂内府储，品馔珍羞路填咽。维时春暮百卉荣，梅李杏柰俱生成。牡丹今岁尤蚤发，烨如云锦披仙城。独有蟠桃隔瀛海，玄圃蓬丘断樵采。乍宵东走过吉云，偷得持觞献真宰。真宰年才七十强，丰颐广颡形貌康。四聪四目明且达，俨如威凤游岩廊。孙枝绕膝百千指，兰玉盈庭照罗绮。面前罗拜但点头，乐事世间谁更比。愿公酌我酒，听我蟠桃歌。不为万间厦，奈彼寒士何。听我蟠桃歌，愿公酌我酒。大庇寒士颜，还须栋梁手。蟠桃歌，莫浪嗟，愿公岁岁倾流霞。姜公八十造王室，卫公九十勤王家。阿衡百岁佐商运，云台烟阁传无涯。"}