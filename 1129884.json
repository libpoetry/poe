{"id":"1129884","title":"偈颂十首","dynasty":"宋","author":"释清了","text":"兀兀不忘机巧，灰来已得纯。虚明无间断，净妙绝疏亲。密户寒灯晓，灵花古洞春。回途赓雪韵，门里绿苔新。湛寂凝然透，孤明彻底空。秋风生古韵，晓月上寒松。量外千差泯，机前六用通。应缘成底事，毕竟不留踪。意句难分别，风骚格外求。提刀空四顾，驻步失全牛。落眼情尘脱，归根景象幽。万缘俱不到，佛祖莫能酬。彻澄无凝碍，情尘迥脱然。全机忘照外，一句未分前。枯木云笼透，寒潭月夜圆。回头开正眼，芳草破春烟。只么堆堆地，常光密露时。玄途明绝朕，妙体廓忘依。正去功中转，傍来晓路归。丝毫都及尽，不觉口如眉。绝点纯清处，由来是半提。虚空休照镜，混沌莫妆眉。隐隐忘兼带，寥寥罢晓机。雪消寒谷暖，花笑不萌枝。不犯清波句，澄江涵一钩。棹头忘一色，功尽丧全机。密混凝流处，融通向背时。古帆风静夜，任运应高低。密密梭头事，机丝不挂时。木鸡啼晓户，石女夜生儿。已发寒灰焰，难埋古冢碑。荒郊春草绿，风暖共依依。鸟道通身去，迢迢劫外参。随流忘朕兆，痴兀未曾闲。瞬视成途辙，扬眉落二三。只应无见顶，子夜白云漫。"}