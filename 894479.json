{"id":"894479","title":"大礼庆成","dynasty":"宋","author":"宋庠","text":"帝揆三微历，郊严七里坛。对修清庙飨，来接上神欢。阊阖开金狄，钩陈扈玉銮。轩游葩盖密，汉兆紫营宽。电策千驺跃，云柯万戟攒。清尘风命伯，占表日名官。瑞羽丛斋邸，仙琼饮露盘。启毛牲辨栗，啐爵醑浮兰。合乐迎天籁，高烟破夕寒。六飞回左御，双阙敞南端。雍鹭翔宾绂，星鸡集赦竿。即时恩作解，先此化胜残。善颂康衢溢，鸿名宝牒刊。贡图包禹计，王业咏豳难。户有更钱复，朝无赏印刓。史臣叨从祀，宣美愧濡翰。"}