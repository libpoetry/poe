{"id":"604249","title":"题稀龄得雄卷贺车宜仲内兄七十举子","dynasty":"明","author":"张萱","text":"羊鹤山人年七十，步履如飞尤健食。两肩覆雪自丝丝，满颊渥丹何熠熠。人言君是地行仙，泉石优游不记年。曾从芝隐朝黄阙，曾向桃康弄紫烟。晚岁移居珠海曲，拾得蚌胎千万斛。一珠在掌百不忧，照乘一珠仍出腹。蚌老珠呈莫道迟，双珠照耀老传时。携来姹女两三辈，应有金童四五儿。人世生儿何用蚤，我有七儿殊潦倒。两儿已得两明珠，老年便可开怀抱。七十生儿世所稀，儿较徐卿更绝奇。何日挂帆会汤饼，为君再赋少陵诗。"}