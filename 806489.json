{"id":"806489","title":"贺新郎五十八首 其三十二","dynasty":"清","author":"蒋士铨","text":"方丈蓬莱里。有神仙、大都皆是，贤人君子。五利文成荒诞者，鬼伯岂容方士。翁立命、居仁由义，生气无亏生理足。喜欢心、便可长生矣。不死药、妄言耳。石棱秋露先生履，拍洪厓此都真有，洞天福地。好饮耽诗还结客，一笑黄金泥滓。嶭包产、让之予季，孝友在躬天与寿，抱遗经、付尔趋庭鲤。道书箓、可焚已。"}