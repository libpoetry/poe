{"id":"985203","title":"送雷公达观赴召","dynasty":"宋","author":"郭印","text":"我观靖康初，尘氛蒙帝阙。君臣失上著，社稷几危绝。君时沉布衣，抗疏何悲切。言听豺狼诛，狐狸肝胆裂。铁骑稍稍去，佞谀归一辙。小臣更不容，排摈争媒蘖。后来祸何如，欲语气先噎。七年坐闭废，口舌宜钳结。技痒不复禁，囊封仍论列。朝廷果召还，爱士如饥渴。魏阙心久驰，行色安可遏。江山阻且长，忠信自平达。露肘见天子，首荐经纶说。邦荣身亦荣，无愧古明哲。"}