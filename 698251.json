{"id":"698251","title":"廷试执事和马司马吴状元韵","dynasty":"明","author":"倪岳","text":"龙驭临轩紫殿高，鹓行汇进总英髦。玉音飞坠先承宠，丹悃敷陈肯惮劳。映日瑞云方似绮，济时甘雨定如膏。遭逢共仰今尧舜，报塞宁忘后禹皋。巍巍阿阁帝城阴，争听雍雍凤鸟音。圣主载颁咨治策，群公交尽荐贤心。平生忠孝相期远，一代经纶属望深。明日天门初放榜，姓名从此重如金。"}