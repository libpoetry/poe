{"id":"260687","title":"和渊明杂诗·俗士苦纷竞","dynasty":"金朝","author":"刘从益","text":"俗士苦纷竞，此心本无尘。功名乃外物，了不关吾身。吾身复何有，形神假相亲。天地开一室，日月挟两邻。有生即有化，如晏之必晨。但得酒中了，亦足称达人。挥戈欲却日，小力自不量。何如任天运，闭门坐齐芳。诗书列四隅，著我于中央。夏卧北窗风，隆冬曝朝阳。但有藜藿羹，亦足充饥肠。"}