{"id":"310912","title":"买陂塘·菊羹","dynasty":"现代","author":"邓潜","text":"算餐英近成通例，人人都哆馋口。尊前笑把西风吃，花种先分三亩。香在手。似仙灶、烧丹味入流霞候。谁将趣凑。有擘蟹鲖阳，烹鱼宋嫂，分我一杯又。渊明节，从此东篱自守。枯肠秋色填够。霜华腴点琼浆腻，尽让老饕消受。将进酒。问嚼雪、寒香可比梅花否。题糕节后。笑老可洋州，渭川千亩，辛苦一心咒。"}