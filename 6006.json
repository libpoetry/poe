{"id":"6006","title":"题从侄成绪西林精舍书斋","dynasty":"唐代","author":"韦应物","text":"栖身齿多暮，息心君独少。慕谢始精文，依僧欲观妙。冽泉前阶注，清池北窗照。果药杂芬敷，松筠疏茜峭。屡跻幽人境，每肆芳辰眺。采栗玄猿窟，撷芝丹林峤。纻衣岂寒御，蔬食非饥疗。虽甘巷北单，岂塞青紫耀。郡有优贤榻，朝编贡士诏。欲同朱轮载，勿惮移文诮。"}