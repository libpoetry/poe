{"id":"309860","title":"湘春夜月·春晓和叔问韵","dynasty":"现代","author":"邓桐芬","text":"暗惊魂，漫天飞雾昏昏。际晓一缕残寒，犹自掩闲门。坠梦几番凄断，便倚楼凝睇，毕竟轻阴。对乱红满砌，千丝怨碧，难认春痕。残香未尽，晨风酿雨，芳事迷云。病榻萧然，何日载、五湖烟艇，披拂尘襟。生涯咫尺，理旧狂、偏识殷勤。抚岁序，每兴怀不尽，华颠镜影，谁念而今？"}