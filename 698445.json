{"id":"698445","title":"书示次儿祯","dynasty":"明","author":"唐文凤","text":"七载从游宦，勤劬孝念深。关山千里月，父子一生心。老骥思长道，啼乌恋故林。乡书何日到，遥望白云岑。老作王门客，栖迟两鬓霜。长孙怜稚弱，慈母喜康强。寒沼鱼堪脍，春罂酒可尝。昔年新种树，别后过人长。吾家五兄弟，偻指恰三人。骨肉生兼死，光阴秋复春。家山千日酒，宦海百年身。几度思先垄，寒风泪洒巾。我去驱车北，儿归返旆南。头寒宜戴帽，发短不胜簪。诗律吟馀稳，羁怀饮后酣。平安数行字，一劄手初缄。父老已如此，子归将若何。乾坤饶雨露，风雪阻关河。花县民情切，枫宸圣泽多。涓埃期补报，吾道肯蹉跎。弟昆心自切，父子谊尤真。日月千年晓，乾坤万物春。角声催去旆，帆影候归人。送汝京华道，浇愁酒味醇。去马策未数，行舟棹莫停。客愁双鬓白，家学一灯青。肯叹弹新铗，何忧守旧经。严城寒柝夜，残酒梦初醒。瘦妻饮忧恨，弱女忆娇痴。旅况天难管，愁心客自知。雁宾来北渚，菊老醉东篱。惆怅陶彭泽，田园有所思。嗜欲心如水，文章气比虹。青衫蒙帝泽，彩笔夺天工。肯叹龙钟叟，犹誇矍铄翁。时明当际遇，道在岂终穷。北雪马如猬，南人貂作裘。自谙为客况，莫动念乡愁。子母钱神在，雌雄剑气浮。董生繁露笔，寂寞著春秋。"}