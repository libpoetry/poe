{"id":"709530","title":"楚吟行","dynasty":"明末清初","author":"陈子升","text":"越王台下水泠泠，白云山高高且清。昌华苑中飞湿萤，当年美人字素馨。虞园古树摇孤亭，六榕虚塔风檐铃。骞槎杳矣海上星，蒟酱虽微闻汉廷。箫韶南播森球钘，微辞能赋骚可经。十七八岁女妖娙，繁华之子色晶荧。承颜悦目效体形，转喉迭齿从心铭。幽深翕辟行复停，宛转绵邈似不宁。洞箫相和锵玎玎，指间密语通玲玲。石泉溅溅飘蜻蜓，苍龙向月吟沧溟。群莺飞飞乱柳汀，孤猿立木愁山屏。仙羊剡剡来扬灵，陆郎乘骓排芳扃。越人楚吟君试听，澧兰沅芷非独醒。劝君犀觥斟醁醽，舒神导气延百龄。"}