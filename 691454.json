{"id":"691454","title":"春日游上方寺访竹塘上人禅房四首","dynasty":"明","author":"李英","text":"步屧寻江路，随缘到上方。日高丹鹫岭，心远白云乡。草树含芳润，风烟接混茫。隋家堤畔柳，春浪汴渠长。披云游古刹，问偈欲栖禅。共倚梅花阁，因翻贝叶篇。青霞吾道在，丹壑此心悬。何事劳行役，尘踪只自怜。春草正芳菲，禅关隐翠微。古堂僧定后，荒径客来稀。烟散千山远，江空一鸟飞。坐听钟磬晚，双树思依依。徙倚蜀冈边，探奇思渺然。看碑寻古井，挥麈赋新篇。野寺多逢客，山家有胜缘。倘成莲社约，何异虎溪前。"}