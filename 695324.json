{"id":"695324","title":"次韵送罗柱举人","dynasty":"明","author":"林光","text":"扶植纲常写腑肝，乃翁长夜去漫漫。孤舟梦觉宁安枕，千里归来早挂冠。乌帽却怜吾子肖，青春那许酒杯乾。汉江缭绕波千顷，三沐淹波一尽欢。归来自信有馀师，曾荷而翁过望期。襄汉话投君记取，湖西门径我能知。屋乌念洽三春酒，世路看慵几局棋。花落花开晴又雨，九原无雁慰吾思。"}