{"id":"433345","title":"梦江南 北九水樵歌","dynasty":"近现代","author":"黄公渚","text":"思一水，涧石白疑烟。玉笋峰攒云突兀，石阑桥跨水潺湲。天向菊湾宽。思二水，最好锦屏岩。石窍空中开混沌，山光悦目慰贪婪。倒影入澄潭。思三水，秋色绚丹枫。云气吞山来浩荡，溪湍流月去从容。兀坐定僧峰。思四水，石辟两崖门。胸次先收山磥砢，脚窠深印石轮囷。送日坐黄昏。思五水，环翠谷潆洄。涧底玉笙因籁起，庵头红杏倚云栽。异境自天开。思六水，岩坠虎飞投。啄日峥嵘鹰隼嘴，埋云駊騀骆驼头。山态画中收。思七水，胜境小丹邱。村隔河西依巘聚，瀑悬涧北泻云流。红叶大劳秋。思八水，仙古洞顤顟。苔石激流飞雾雨，松风卓午起波涛。木落觉天高。思九水，观以太和名。灌木成阴当昼晦，修篁作队极天青。楼馆启岩扃。"}