{"id":"705602","title":"嫁女词","dynasty":"明末清初","author":"钱谦益","text":"中堂何喧阗，明烛耀银釭。箱帘启萎蕤，刀尺声硠硠。大姊裁罗襦，小妹熨裤裆。邻女赠锦段，双双绣鸳鸯。阿母鬓婆娑，篝镫理中裳。阿母向我言，抚汝娇且长。十载违汝家，憔悴类媰孀。轻轩宵在门，重整嫁时装。女行欣有家，阿母心内伤。牵衣向阿母，背指镫烛光。女身如明烛，影在阿母旁。有家亦云久，结缡在高堂。云胡背君子，不得奉尊章。归宁十余载，道路阻且长。欲绝忍弃捐，欲往河无梁。戢身事慈母，顾影守帷房。独坐亲图史，行步施珩璜。怀哉《芣苡》诗，诵彼浥露章。岂若鲁洁妇，陌上行采桑。菟丝生陂田，终不慕高冈。芙蓉悴秋风，其名为拒霜。我生不有命，胡为怨空床。空床虽独守，终然念所天。主人良高卧，臧获偷晏安。薪突谁与徙，井臼或不完。祭祀废春割，寇盗隳墙垣。百忧搅我心，逼迸不得言。捶床复倒枕，岂为儿女叹。终身一与齐，弃捐永相关。况我非弃妇，何能不汍澜。不见漆室女，倚柱起长叹。长叹亦何为，会合当有期。怀君双明珠，中夜生光辉。沈渊何足悼，光彩谅不亏。缟衣与綦巾，理我嫁时衣。袨服及春风，何能待秋时。丑妇憎明镜，众女疾娥眉。琴瑟贵静好，闭户理朱丝。行行远阿母，回头涕涟洏。翩翩辞归燕，向我飞差池。"}