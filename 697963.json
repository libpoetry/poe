{"id":"697963","title":"为三府安公题所藏史痴翁图二首 春景","dynasty":"明","author":"费宏","text":"雨收云淡东风软，叠叠林峦青似染。翠蔼晴岚扑面来，游人选胜开春宴。小小亭台载酒过，深深楼观题诗遍。芳树交加百鸟鸣，清溪掩映千花艳。谁摹此景笔颇奇，无限风光归匹练。使君胸次若藏春，爱此寻常舒复卷。画惟写意不须工，境若会心非在远。阳和有脚望循行，寒谷吹嘘待邹衍。万壑千崖堆玉尘，老松僵立霜皮皴。行人飞鸟不见影，渔蓑揭揭趋江滨。荒村酒薄鱼可换，径须一醉宁知贫。诗人往往敬画此，不誇锦帐罗醲醇。使君爱诗复爱画，行吟坐对皆天真。高堂六月苦炎热，披图便觉融心神。清飙拂座送凉冷，寒岫照眼增嶙峋。欲凭一问茅檐下，或有扃门高卧人。"}