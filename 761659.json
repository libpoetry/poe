{"id":"761659","title":"摸鱼子","dynasty":"清","author":"庄棫","text":"盼春回、者番风信，柳枝新绿初吐。飞来几处红襟燕，恣拂向人帘户。闲记取。可解识、雕梁旧日曾栖处。呢喃絮语。惹叶底蜂围，花间蝶扰，好景有谁主。阑干外，丝雨轻笼幂雾。牢愁岑寂谁诉。嬉游那用湔裙约，春色满园关住。君莫误。只一例、沾泥渍水同尘土。斜阳远树。正回首凭阑，伤心无限，冥冥暮云度。"}