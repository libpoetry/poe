{"id":"588594","title":"秋日草堂承岑蒲谷方伯见过作长句见贻次韵奉答","dynasty":"明","author":"黄佐","text":"玉露湛湛金风凉，华轩鼎来登草堂。堂前荷芰摇野色，碧水澹荡天苍茫。只鸡斗酒延客坐，侑以茗碗兼梨浆。尊前谈笑肝胆露，人生只合循天常。红尘不到绿阴里，浇花洗竹粗康强。长安几度奕棋似，蚁争蜗战遥相望。当年子献天人策，我正滥作瀛洲客。文章何曾直杯水，容容之徒憎谔谔。情陈密表谢金銮，极目羡子翔寥廓。归来凿翠开烟萝，先人敝庐未萧索。谁将黄纸下沧洲，加我獬冠如絷缚。浩然弃去重赋归，手上龙渊任挥霍。曳裾从我多文儒，舞雩日与清风俱。咏归每诵杜陵句，懒性从来水竹居。日长隐几谁相对，满架芸香惟贮书。展书阅罢松涛起，万古閒愁皆破除。有时涉园自成趣，皓月忽照柴门枢。振衣台上咽晨旭，欹枕池边聆夜鱼。蒲翁蒲翁天下士，胸中独抱淩云气。薇垣柏府多政声，周公不梦吾衰矣。共搔白发忆青年，晚节寒香觉今是。作诗宛似骊龙光，光射晴空粲霞绮。啁啾丝管彼何人，徒羡豪门役珠履。浊醪粗饭倘不嫌，拥彗过从自今始。"}