{"id":"1047856","title":"送刘贡父悴海陵","dynasty":"宋","author":"释了元","text":"吾侪客京师，晨夕厌欢聒。僦舍八九椽，郁溽增烦渴。有如辙中鱼，噞喁不可活。百鸟趋高门，䟃?互挥喝。论辩苦难裁，气焰欻相夺。所丧或捐躯，所得未易撮。我闻江湖间，连山翠如抹。山下走沧波，山巅富松栝。凫鸭乱菰蒲，鱼鼋聚坡堨。世事剧飞电，人生真漂沫。谁其违乐游，而此卷颦额。君直秘书阁，日趋黄金闼。忽思云水行，飘然谁能遏。朝出都门东，襟胸迥披豁。放舟下淮楚，天地顿空阔。莫苦道路难，暑令恍已末。君看日月疾，俯仰换裘葛。无谓监州微，孔孟犹短褐。时来发光华，春阳奋枯蘖。惟君饱才术，流辈服颖脱。早作归朝期，岂学弦与筈。"}