{"id":"1059125","title":"戏督潜亨作春羹","dynasty":"宋","author":"邹浩","text":"先生家□馀玉粒，粉以为饼陪春羹。春羹品物谢时味，江流暖泛园中英。晴窗对案忽举首，径走长须呼友生。襄阳大夫腹如鼎，一著九牛犹未盈。欢然放箸即过我，自叹珍庖逾大烹。且言初意亦在我，属我府事留西城。先生饭不饭俗客，若苦转眄相倒倾。东风雕刻物物好，槎头缩颈尾不赪。药苗蔬甲破土出，似与刍豢争功名。应怜十载瘦藜苋，为我一除饥肠鸣。"}