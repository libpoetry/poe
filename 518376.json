{"id":"518376","title":"程母朱氏亢节守志寿跻百岁李雪庵为书寿乐堂崇节堂六大字以昭山窗先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 其一 寿乐堂","dynasty":"明","author":"唐文凤","text":"寿乐堂中白发亲，生存强健百年身。嫠居月苦青帷夜，笑语风和綵服春。谖草欣荣卫国咏，大椿憔悴漆园人。雪庵字画题华扁，射斗虹光笔有神。"}