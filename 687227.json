{"id":"687227","title":"出塞二首","dynasty":"明","author":"孙一元","text":"夜出汉家城，朝来塞上行。黄金短匕首，白马缦胡缨。瀚海惊传檄，燕山暗住兵。妖狐冲队立，燐火隔原明。柳拂辕门曙，旗翻朔雨晴。笑谈开俎豆，陈列走蛟鲸。帐底铙歌起，军中杀气横。宁知谢州簿，犹是一书生。四塞黄云接，西征更北征。饥鹰掠地去，骏马跑空鸣。出碛河声咽，抱关山势横。风生闻觱篥，月黑见欃枪。草际髑髅语，云间猎火明。旋炊白登路，暗捣黑山营。鼓角三边肃，熊罴万里行。提携玉龙起，拟死报明庭。"}