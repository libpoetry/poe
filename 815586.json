{"id":"815586","title":"小游仙 十首","dynasty":"清","author":"翁同和","text":"昨夜天书下九重，群仙都住蕊珠宫。文昌原属三能职，何事传宣南极翁。细挹琼浆鍊紫霞，殷勤种得碧桃花。天风一夜都吹尽，却落寻常道士家。仙家例种玉为田，岁岁璚枝贡九天。不道近来鸡犬恶，灵苗踏尽草芊芊。雾阁云窗事渺冥，蛾眉无计学娉婷。姮娥毕竟人间样，怎比银河织女星。石室丹炉不计年，冷云枯木尚依然。一双青乌前生福，窃得残脂竟上天。托根端要傍瑶台，未必仙姿胜众材。祇为玉皇亲手种，大家推作百花魁。岂有青藜照石渠，谈经刘向竟何如。神仙不喜琅嬛字，错写天官玉叶书。不系腰缠跨鹤还，扬州无处是家山。桃花开遍青溪路，要遣渔人去叩关。闻道湘君下洞庭，蜺旌翠盖雾冥冥。数声霹雳天胡舞，斩取毒龙江水腥。阆风妙圃剧清凉，不愿升天便退藏。留取世间真道德，看人扼腕献奇方。"}