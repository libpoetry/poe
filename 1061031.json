{"id":"1061031","title":"送梅郎一首","dynasty":"宋","author":"饶节","text":"梅郎可爱如蜀柳，风流似是子真后。抱器来宾太学穷，五年自袖采兰手。来时落雁摇虚弓，汗血长鸣西北风。自誓坏韩复蠹魏，可怜一无咫尺功。我亦数奇困竿累，玉山冰川失眼底。永嘉堂上闻阿连，堕食正冠为君起。君今制衣作行具，何以赠之白鹭羽。殷勤持□重似人，漠漠深藏饱鱼蠹。船头逢逢奏晓鼓，卷帘卧看春江雨。到家春温雁且北，寄声布帆无恙不。"}