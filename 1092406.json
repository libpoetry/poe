{"id":"1092406","title":"送新安守陈郎中赴阙","dynasty":"宋","author":"罗愿","text":"浙水带天邑，于今如涧瀍。言从发源处，直到行阙前。使君仪曹郎，省闱早周旋。一行领辅郡，奏课十郡先。是时新雨馀，纵缆惊号蝉。长河无六月，解带风中眠。乌羽动林莽，马门纳云烟。村村老农出，寒女一笑嫣。共谈两岁乐，米粮不论钱。今日见使君，使君正当年。还能持节来，莫作长弃捐。再拜不可留，鼓声催发船。嗟我寄枌社，弟兄辱知怜。宦游适四方，从公倘非难。农人寔怀土，欲见无由缘。唯因足襦裤，长说使君贤。"}