{"id":"140689","title":"锦池芙蓉盛开与谭德称何国叔曾远逸玉季嘉吕","dynasty":"宋代","author":"张镃","text":"道人有园居，其门可罗爵。夫何诸贤杰，疎野尽阔略。联镳过柴荆，慰藉淡与泊。尔时木芙蓉，酣酣纵云萼。呼酒亟对之，不复次杯酌。西风吹雨小，池波晚烟阁。红痴高髼忪，翠闹竞参错。谈丛及笑粲，大胜世俗乐。翘摇鹏凤群，着我惭瘦鹤。区中有此不，今古一开拓。山林岂细故，人愿要天诺。侵寻霄霏举，乃独趣丘壑。探韵睨大巫，疾走宜退却。簪花谢殷勤，敢避句恶弱。从今数名芳，消真屡成约。"}