{"id":"766086","title":"庆春泽 庚寅元宵，春词索和璞斋","dynasty":"清","author":"邓瑜","text":"律转天心，阳回地气，雨馀刚好新晴。佳节从头，难逢元夜同更。几年冷淡梅花雪，记联吟、绿意红情。喜今朝，春满江东，月满中庭。故乡重到怀今昔，叹当初鬓角，点了星星。嘉淑虚传，奈伊盐米光阴。也知花市灯如昼，爱清幽、自掩疏棂。笑通宵、远近人家，爆竹声声。"}