{"id":"1105666","title":"次韵王景文赠行四绝","dynasty":"宋","author":"王十朋","text":"圣主龙飞白首郎，误蒙亲擢与南床。言多妄发汲长孺，心不敢邪苏世长。天涯行客正悲秋，况向鹘孙愁处愁。歌听竹枝刘刺史，诗怀庆朔范饶州。吾道从来自不孤，果蒙好语慰榛芜。孜孜相勉惟名节，官职何须校有无。君年方壮我颜苍，敢以宗盟论雁行。孝子忠臣公论在，送行诗似少陵章。"}