{"id":"813118","title":"秋斋杂感","dynasty":"清","author":"张洵佳","text":"海宇疮痍起劫尘，国医束手病常呻。荒原苜蓿肥戎马，内府笙歌醉使臣。妖党白莲传有种，旧家乔木替无人。开元初载姚崇相，遗老讴思泪渍巾。西风捲地起洪潮，横海鲸鲵跋浪骄。铁轨行空通北极，靴尖踢倒压南朝。胡笳四起闻宫禁，荧惑连宵犯斗杓。最是承平京国暇，雍容玉陛奏箫韶。"}