{"id":"69164","title":"夏节士·夏侯先生天下士","dynasty":"元代","author":"王冕","text":"夏侯先生天下士，风流倜傥忠义俱。平生勋业能自知，腹内更有非常书。浪游不废灯火读，骑马儿郎空碌碌。王门讲道三十年，坐使穷荒移国俗。浮云蔽日客梦单，勇锐欲食奸臣肝。径持白事上天子，不顾宰相与乃官。沈冤昭雪清四海，旧时枝叶生光彩。至今长安诸小儿，拍手为之歌慷慨。归来弗受大官名，五湖一叶扁舟轻。丹青徒写苏子卿，黄花自友陶渊明。老我论交苦不早，意气相期且倾倒。读公佳传诵公诗，江南节士如公少。"}