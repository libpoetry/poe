{"id":"702084","title":"宜川谢刘伯明年兄赙吊晤其弟叔贞","dynasty":"明","author":"温纯","text":"不忘高义臭如兰，跋涉那知行路难。座对西铭堪论道，尊开北海且加餐。知君有意抟鹏翮，老我何妨戴鹖冠。他日看花游上苑，伫逢春色满长安。从来意气重金兰，投辖多情况二难。乘兴不因雪夜尽，衔杯还并月华餐。书成已贵雒阳纸，赋就应弹贡禹冠。伯仲总为廊庙器，吾将垂钓老江干。"}