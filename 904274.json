{"id":"904274","title":"溪桥","dynasty":"宋","author":"李处权","text":"昔人爱仙掌，归时倒骑驴。风味顾不浅，岂以俗士拘。我来过溪桥，效颦返肩舆。异世颇同怀，往者不可呼。是时秋冬交，霜后木落疏。人家在窈窕，溪山如画图。我老尚羁束，愧尔鹜与凫。川光媚烟景，沿戏得自如。人生一世间，过眼皆空虚。偶然及胜践，临览复起予。尚当风月夕，藉地倒一壶。意亦不在酒，得句聊自书。谁能五侯门，长铗归来乎。"}