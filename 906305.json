{"id":"906305","title":"次韵赵表之水口道中","dynasty":"宋","author":"李弥逊","text":"我从楚江来，不见闽江大。云山路崄巇，水石势澎湃。舟行屈曲间，溪面浮百怪。篙师力推拿，如下吾侬拜。丈人入吾闽，险阻尝一带。风霜经几时，须发乃尔奈。人生驹隙中，网以千世界。纵横斜见林，未改此心在。营营复何求，赫赫祗自卖。如何遣诸缘，直养以无害。秋风着蒲柳，物态亦荣憩。终当从公游，万法等成坏。杖藜款禅房，还尽三生债。"}