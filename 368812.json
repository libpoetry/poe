{"id":"368812","title":"向湖边·腹稿林峦","dynasty":"清代","author":"杨玉衔","text":"腹稿林峦，首邱云水，弹指须臾即现。泉脉蜿蜒，费芒藤寻遍。喜霎逢、龙吻飞珠，蛇鳞赴万，音韵琤瑽千变。倦客临流，比依松多健。濯足风前，快慰扶桑愿。休再恼，听孺子、沧浪歌怨。状谱清泠，洒肝肠寒战。问出山、忙碌凭谁劝。暂留我、清涤可怜面。凉沁苔扃，胜淞图分剪。"}