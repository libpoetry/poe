{"id":"1104827","title":"游圆通寺","dynasty":"宋","author":"马仲珍","text":"十步九憩息，行行不计程。径长人未尽，寺近地差平。古井知潮候，重云隔磬声。榴花半零落，碎糁石棋枰。一筇吾事足，身世付科头。渐长石间笋，半遮林杪楼。云飞山欲动，木落塔如浮。游客未归去，松阴入茗瓯。山空不隐响，一叶落还闻。龙去遗荒井，僧归礼白云。虫丝昏画壁，岚气湿炉薰。睡思浑无奈，茶瓯易策勋。欲坐又还起，白云随我行。一空皆佛性，群动共秋声。崩石斜分路，支冈半入城。明朝山下去，平地见朱甍。老僧头拥雪，领客下阶行。尽日坐山影，有时闻市声。千峰平裹寺，一径背通城。幽访未成返，水中新月生。"}