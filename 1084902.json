{"id":"1084902","title":"用陈大监韵谢王国录季羔见赠","dynasty":"宋","author":"王十朋","text":"吾宗神秀时名儒，赠我三百隋侯珠。野人不识希世宝，但见照眼清而都。我昔遥从雁山出，旅食贤关淹岁律。雅钦陆子常患多，更叹张融可无一。长淮久绝谁起家，青箱有君殊可嘉。祠科得隽诮子厚，何止文许后生夸。我拙惭无济时策，老境初官尚何择。江南莲幕君故乡，窃芘聊逃简书责。寒贱误蒙君见奇，祖别赠言荣一时。明日东归诧闾里，五绝首称虞伯施。"}