{"id":"438059","title":"鳆鱼","dynasty":"金","author":"刘迎","text":"君不见二牢山下狮子峰，海波万里家鱼龙。金鸡一唱火轮出，晓色下瞰扶桑宫。槲林叶老霜风急，雪浪如山半空立。贝阙轩腾水伯居，琼瑰喷薄鲛人泣。长镵白柄光芒寒，一苇去横烟雾间。峰峦百叠破螺甲，宫室四面开蚝山。碎身粉骨成何事，口腹之珍乃吾祟。郡曹受赏虽一言，国史收痂岂非罪。筠篮一一千里来，百金一笑收羹材。色新欲透玛瑙盌，味胜可挹葡萄醅。饮客醉颊浮春红，金盘旋觉放箸空。齿牙寒光漱明月，胸臆秀气喷长虹。平生浪说江瑶柱，大嚼从今不论数。我老安能汗漫游，买船欲访渔郎去。"}