{"id":"1006122","title":"题南翔寺","dynasty":"宋","author":"葛天民","text":"南翔建自梁天监，白鹤不归江自转。深禅空忆祖师齐，昔有老堪今有远。我趁江鸥访远公，远公不有湖天晚。七岁驱凫有几房，三百苾刍无半面。殿阁参差高入云，一堂可著千僧饭。古柏槎牙不记年，柯如屈铁色苍藓。古意偏关倦客怀，归舟有句无人遣。明日中流遇阿英，连宵细说南翔院。少待崇莲宝塔成，春风共看巢梁燕。我欲婆娑借数椽，子当力学如吾愿。一任江花恼杀人，閒边自数飞花片。"}