{"id":"149203","title":"谢邵三十五郎博诗卷","dynasty":"宋代","author":"晁说之","text":"我尝为历学，上元要极远。上元有远迩，疏密出早晚。顾惟尔大父，皇极探其本。唐尧上百代，日月来衮衮。因之知百索，孰可妄憎噂。子前视我诗，与子论诗壶。子诗既焕烂，我言得安稳。为子极源流，无难如瓴建。风雅辟大田，骚些助锄垦。曹刘鲍谢辈，风雨得荐藨。闲居既识陶，咏怀宜知阮。不有鲍与谢，白也胡婉娩。苟无阮与陶，苏州曷息偃。上下曹刘来，少陵自益捐。岂易少陵学，浪走徒多踠。况复尔来人，不灶而市饭。大儿夸苏豪，小儿争黄謇。讵知韩柳先，学大忘赫烜。余事五七言，朝鸾参暮鶠。又如万仞姿，松岩绝兰畹。念彼形似徒，涩舌吞枯菌。何人分诗文，两队有鲂鳟。子早知此病，我语出复返。何以谢子勤，王道不可缓。凛凛易春秋，南面俨龙衮。礼书朝万邦，宝辂粲朱幰。颜曾侍珪璋，荀孟陈干盾。老谩怜骥枥，壮当勇虎圈。明朝役高兴，蜀道横碧巘。我实爱子才，语长情缱绻。"}