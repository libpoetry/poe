{"id":"1104655","title":"熙宁祭风师五首 迎神用《欣安》。","dynasty":"宋","author":"郊庙朝会歌辞","text":"飘飖而来，淅沥而下。爰张其旂，爰整其驾。有豆有登，有兆有坛。弭旌柅辀，降止且安。盥帨于下，有盘有匜。馈酌于上，有登有彝。服容柔止，进退优止。即事寅恭，神其休止。育我嘉生，神惠是仰。载致斯币，庶几用享。鼓之舞之，式繄尔神。锡福无疆，佑此下民。栗栗坛坫，载是豆觞。醇烈氤氲，普荐芬芳。酌之维宜，献之维时。民有报侑，灵用安之。奠献纷纷，灵心欣欣。超然而返，众御如云。其施伊何，多黍多稌。其祥伊何，不愆厥叙。"}