{"id":"816228","title":"同榈香游石门次韵三首","dynasty":"清","author":"黄世则","text":"登山必绝顶，选幽必深谷。青青彼中阿，于世谢荣辱。遥望阴崖云，隐隐石门屋。攀萝一俛仰，延伫成遐瞩。细民竞锥末，志士惴人后。扰扰非一途，其欲两靡究。摆脱利名间，清气塞宇宙。一笑春凫飞，何如野鹤瘦。苍苍山上松，泠泠山下泉。松挟泉声流，泉与松声还。春归花在涧，客去鹤掩关。时闻石上枰，落子白云间。"}