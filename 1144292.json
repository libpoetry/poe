{"id":"1144292","title":"连日雪次黄仲宣韵","dynasty":"宋末元初","author":"杨公远","text":"天遣冯夷剪水飞，拿空万木冻龙痴。寒思坡老玉楼句，清想刘叉冰柱诗。谩拥地炉然竹火，更垂纸帐当罗帷。谁知预作丰年瑞，不疗贫家眼下饥。连朝飞雪满山城，恰负人言雪易晴。梅顿添肥香不减，竹虽暂屈节还清。闭门僵卧嗟寒士，煮水烹茶任巨卿。但喜遗蝗深入地，休誇李愬把吴平。"}