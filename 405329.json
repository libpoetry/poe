{"id":"405329","title":"答柳子青","dynasty":"近现代末当代初","author":"徐震堮","text":"雁后花前只费才，江关摇落赋心哀。铜仙泪滴秋盘冷，玉垒春随梦枕回。岂有文章能报国，仍从屈宋作陪儓。灯窗虫语相料理，惭愧风流继《玉台》。陇首云飞万古情，朱弦戛响韵天成。箧中烟月卑吴体，笛里关河变楚声。横舍开尊春邂逅，高斋说剑意纵横。山城岁晚谁堪语？叹绝襟期鲁两生。闲花寂历委篱东，乌桕门前叶渐红。诗客有时寻郑老，醉乡何地著无功。偶吟白石当招隐，日对青山只固穷。一卧沧江移岁月，聊能饱饭和陶公。"}