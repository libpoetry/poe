{"id":"1107347","title":"和陈七峰七诗韵","dynasty":"宋","author":"包恢","text":"浊世九黄河，太虚一明镜。混混皆随流，炯炯谁独醒。崛起孤峰高，尽把众山领。根基既超然，培植功且更。乾坤露端倪，宇宙几奇怪。万化俱成章，一视靡有界。即此为真文，于外本无待。所愿学如何，岂不信兹在。洞然一止水，浪静仍风恬。心微在精一，动凶由二三。根深自生色，形神犹饮酣。一毛犹有伦，声臭无容参。上达何外暴，真乐非幽园。凡有动于境，恐皆离乎天。我自淡不厌，彼徒争相喧。峰高果峻极，无论百千年。百千始一年，漫分三百六。来信非有馀，往屈讵不足。形有消犹水，德常久如玉。世间无神仙，但戒小结束。形相犹吾庐，主者自有执。执乃所性存，不计年百十。庐则有坏时，似井废不汲。能原始要终，修短非缓急。万分川流异，一本大化同。小闭即俱塞，大彻何不通。大人犹赤子，少成同老翁。今古任异世，不息将何穷。"}