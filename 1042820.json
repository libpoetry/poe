{"id":"1042820","title":"赏心亭","dynasty":"宋","author":"刘攽","text":"高堂面虚无，水色照群有。不知归流永，但见来帆久。苍翠前后山，起伏龙蛇走。荒芜六朝旧，独此存不朽。凉风西北至，萧飒惊户牖。秋意倏已高，玄蝉嘒衰柳。主人厚宾客，嘉赠随所取。爽豁破萦纡，高凉谢尘垢。开筵穷日影，玉斗湛清酒。长歌激梁尘，烂醉颇无负。羁游屡飘荡，攀援每迟后。数公倾盖欢，夙昔故未偶。夜阑天正黑，出户揽星斗。明发复殊方，行行但回首。"}