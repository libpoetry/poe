{"id":"704762","title":"次何佥宪自学韵二首","dynasty":"明","author":"薛瑄","text":"阿閤梧桐第一枝，朝阳快睹凤鸣时。西江才学推虞集，北斗声名仰退之。直道敢抛君子志，中情还有正人知。青青谁似霜台柏，耸壑昂霄更有期。天衢早岁蹑仙踪，金榜红霞绚海东。陈策汉廷推董子，明刑司寇数苏公。一襟气与秋天杳，千古心涵晓镜空。两见名藩持宪节，清霜随处踏春红。"}