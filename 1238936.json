{"id":"1238936","title":"我家北山下","dynasty":"元末明初","author":"叶颙","text":"我家北山下，脱冠解尘襟。古屋三五间，秋风白云深。功名不挂口，岂受岁月侵。青山长在眼，白发任满簪。有酒可以斟，有诗可以吟。野禽可当曲，涧水可当琴。醉行无雅态，狂歌有馀音。逍遥黄叶径，萧散清风林。凉飙吹我鬓，凉月洗我心。风静月不留，我心无古今。"}