{"id":"853966","title":"合纸屏为小阁画卧袁访戴其上名之曰听雪各与长句 其一","dynasty":"宋","author":"方岳","text":"空山十日雪塞门，天荒地老无行人。芦花败絮不堪著，山石夜裂苍皮皴。奇寒中人僵赑屃，樵汲路迷瓶粟既。驾风万鹤危欲仙，此腹久无烟火气。家家暖入红麒麟，谁肯问讯推柴荆。洛阳令亦可人者，惜哉史不书其名。此公要亦非知我，志士从前例寒饿。倘令开口向凡儿，宁忍春雷曲肱卧。"}