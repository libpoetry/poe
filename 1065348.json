{"id":"1065348","title":"瓦瓢赞","dynasty":"宋","author":"释德洪","text":"异哉此瓢，脩吭矬身。弗生爪蔓，生陶家轮。我疑其中，藏十洲春。昔有列仙，杂于市人。屋檐悬之，自旦及申。辄入其中，偃仰而卧。而楼居者，见之胆破。遂从之游，推挤莫可。挽而同登，相向而坐。如四老人，会商山果。唯简素公，道貌天容。岂其人欤，出处略同。道山岿然，弱水之东。何时来归，泠然御风。而以此瓢，挂之瘦筇。我作妙语，天葩粲红。"}