{"id":"695245","title":"挽罗一峰先生三首","dynasty":"明","author":"林光","text":"一代文星落两间，秋云黯黯夜漫漫。孤舟握手人何在，五月来书墨未乾。天地留情须挂剑，江湖去梦已凭棺。千年目击先生面，还有网常一疏看。进亦何惭退不疑，一峰盖世作男儿。暂留翰苑非无地，却向金牛不尽期。盎壤岂胜今日意，莺花又展去年诗。婆娑一醉春风酒，尚忆芗城嘱别时。莼鲈一箸尚休官，何处清风有状元。梦破孤舟看野水，酒醒残月坐丘园。寻常烟雨春芳歇，三四儿孙玉树存。流水行云任分付，天无可怨我何言。"}