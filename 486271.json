{"id":"486271","title":"往年予客濠梁中都国学助教嘉禾贝公廷臣咏雪五言二十韵先后属和者应奉姑苏金先生德俊前参政天台方文敏词格律调俱称予时为之阁笔后此数年予来广信乡友胡仲厚作雪景见寄佩服雅意装潢成轴追次贝公韵笔诸其上以志不忘时大雨雪万山皓素如在画中洪武二十一年龙集戊辰冬十二月十五日也","dynasty":"明","author":"郑真","text":"大化归神造，天葩巧更纤。重欺云母石，白胜水晶盐。东郭催归履，西窗唤上帘。地融销玉马，砚冻阁铜蟾。酒熟螺杯泛，炉存兽炭炎。书声轻可喜，米价重仍嫌。富有金貂拥，贫无短褐添。朔天持节重，淮海将兵严。驷驾宁留辙，邮程失报签。瑶台纷共倚，银界耸群瞻。曲坞花成阵，孤峰笋露尖。瀑泉停远涧，冰箸落空檐。猎兽林丛伏，窥鱼沼沚潜。浮游宜访戴，图写欲呼阎。齿噤身犹缩，皮皴手莫拈。宣尼书特笔，太史叶官占。暗听窗虫扑，轻夸席絮沾。松杉擎糁糁，牟麦露蔪蔪。野烧僵眠独，桥行逸兴兼。怀人那得去，千里奈恹恹。"}