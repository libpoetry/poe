{"id":"701787","title":"寓兴二首","dynasty":"明","author":"黄衷","text":"偶逐人间戏剧游，却荒员峤旧沧洲。别来白玉田应熟，会见黄河水倒流。瑶草岂曾须雨露，琪花犹自阅春秋。天庖剩有青霞液，幸洗孤怀万古愁。诸天缥缈入云门，浪遣华镳踏市喧。梦里和南多旧侣，壁间留偈总真言。长松石隐维摩室，蔓草金微舍利园。法眼只堪观物幻，道身宁为坐花尊。"}