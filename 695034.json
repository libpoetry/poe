{"id":"695034","title":"庐州武昌二邸失守由太仓蹈海之燕感赋（时至正乙未。元称诸王皆曰太子）","dynasty":"明","author":"易恒","text":"两宫旄钺何其盛，来自庐州共武昌。广甸白云飞渺渺，大江黄鹤去茫茫。灵妃旋旆神灯见，龙女吹笙水殿凉。八月滦河回象驾，愿劳太子奏多方。东南六月多炎暑，远道胡为太子来。宫旆拂云何地出，楼船入海几时回。沧溟渤海鱼龙混，锦里江山草木哀。田野布衣空有赋，莫凭徐市问蓬莱。"}