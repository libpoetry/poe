{"id":"1118073","title":"渔父二首","dynasty":"宋","author":"陆游","text":"食箪虽薄尚羹藜，且喜今朝酒价低。一棹每随潮上下，数家相望埭东西。团团箬笠偏宜雨，策策芒鞋不怕泥。应笑漆园多事在，本来无物更谁齐。数十年来一短蓑，死期未到且婆娑。敲门赊酒常酣醉，举网无鱼亦浩歌。片月又生红蓼岸，孤舟常占白鸥波。人间各自生涯别，文叔君房愧汝多。"}