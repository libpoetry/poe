{"id":"746010","title":"读梅宛陵诗集书后 其一","dynasty":"清","author":"汤储璠","text":"二百年来无此作，宰相亦知公能诗。何不荐公立廊庙，粗官垂老犹苦饥。平生知己一永叔，谓公诗为《雅》《颂》遗。何不荐公使秉笔，为公作叙徒歔欷。或疑造物有成例，以韩匹欧郊况梅。郊也苦寒已如此，公欲无穷安得辞。当日公卿不知惜，即今宛水犹相思。景梅一亭万夫望，恨不起公歌《竹枝》。"}