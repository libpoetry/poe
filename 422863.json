{"id":"422863","title":"泛清波摘遍 海上岁暮，次勌鹤均","dynasty":"近现代","author":"卢前","text":"冰花拥草，腊鼓催年，人海半生藏未了。俊游如昨，几点寒灯梦回早。凭谁道。荒桥赌酒，孤馆停歌，偏是近来欢意少。谱入鹍弦，尚觉商声动怀抱。琐窗悄。羁旅纵忘，故家路径，渐迷池沼。挑菜归时，画中燕莺都老。暗情袅。依旧共饰太平，乌衣巷边重到。只怕铜壶漏滴，夜长难晓。"}