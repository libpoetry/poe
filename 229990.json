{"id":"229990","title":"送后溪先生龙门赋别","dynasty":"宋代","author":"度正","text":"皇帝龙飞庆元元，尽收耆旧为羽翰。谁生党论中譁諠，一日剪落堪悲酸。谓曲为直忠为奸，谓麟为虎鸱为鸾。朱刘章陈坐讥弹，彭吕继之何摧残。自从阿衡扃九原，至今草木犹衔冤。馀波滔天如惊湍，一落其中无全安。五年天子御金銮，恭己南面朝衣冠。有一新进当谏垣，前言刘某入祠官，乞加竄逐风朝端。天子曰噫子甘盘，须发雪白心甚丹。徒居房陵圣恩宽，公心怡然无怨颜。秋风萧萧零露漙，浮云散开雨脚乾。公今度栈车北辕，有客越境追征鞍。天之降材良独难，达则致君穷立言。曩时夫子投杏坛，删诗定书传渊骞。春秋一字诛黄泉，万世贼乱心胆寒。子舆赋归辞惠宣，仁义七篇皆肺肝。伏羲六画义深玄，文王明之当忧患。降周迄孔世莫传，东溪先生抽关键。发挥绝学穷根源，惜哉遗藁今未完。先生乱思真奇观，庶几后生窥成编。君王旧学非终捐，愿言珍重勤加餐。"}