{"id":"1108649","title":"蒙仲书监通守温陵以戴尚书肖望李内翰元善尝历是官即西偏作室匾以西清风月宾主唱和甚盛次韵二首","dynasty":"宋","author":"刘克庄","text":"懒即蓬莱访具茨，平分不费一钱赀。子綦隐几而闻者，太白停杯以问之。螃蟹螯肥毋与事，琵琶调下莫题诗。是知二老回头笑，不料清源有此奇。自北及南捷径行，冰厅消得此嘉名。且参光霁儒家景，谁管歌呼吏舍声。碎安道琴时好淡，种文正竹话偏清。每闻酬倡皆皮陆，耄矣无因共脍鲸。"}