{"id":"1002816","title":"寄孙之翰","dynasty":"宋","author":"曾巩","text":"孙侯腹载天下书，崔嵬岂啻重百车。伏羲以来可悉数，孰若自作何有馀。更能议论恣倾倒，万里一泻昆崙渠。谁为胸中斡太极，元气浩浩随卷舒。昔来谏官对天子，何秽不欲亲芟锄。不容乃独见磊落，出走并海飘长裾。孙侯风节何所似？雪洗八荒看太虚。亲如国忠眼不顾，旧若张禹手所除。归来已绝褒贬笔，进用只调敖仓储。合持《诗》《书》《白虎论》，更护日月金华居。万世根深固社稷，百年旧叟休田闾。素识孤生爱茅屋，久将老母求山砠。秋归愿事九江获，夜出未倦安丰渔。孔明苟欲性命遂，孟子岂病王公疏。尘埃未得见此乐，太息一付西江鱼。"}