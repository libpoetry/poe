{"id":"471345","title":"督府明公新膺加荫（加太子太保、左都御史。一子荫锦衣千户）","dynasty":"明","author":"徐渭","text":"连天沧海抱江洲，节钺东临今几秋。早遣通儒招粤尉，远传片檄到蛮陬。寇当剧处连营破，酋若逋时举族收。万里华夷冯控制，一方文武备咨谋。献俘不用陈兵见，对客频听借箸筹。名将始知今亦有，元勋岂独古难酬。近衔丹诏恩何渥，遥领青宫秩更优。幕卷共瞻新换服，旗开尚见旧县斿。春涛拍海风俱息，夜柝鸣边月正流。建业既趋功可让，太原未下赏还留。兰台本取银章绾，鹤禁谁扶宝辇游。将帅并兼储副托，封章应掌百寮纠。召公遗烈由孙显，曹璨英风与父俦。世禄永延盟带砺，属车前导护宸旒。东山久已淹姬旦，南服从来用武侯。燕颔果封终入汉，鬯卣将锡定于周。军书羽集裁偏暇，湖水冰涵望尽浮。翠幰行堤花绕树，锦筝停曲鸟窥楼。几年载笔承英盼，四海为家只浪投。授简真惭称记室，逢人交庆识荆州。追陪有分尘清宴，著述无能付短讴。即拟汉家麟阁上，看题姓字最高头。"}