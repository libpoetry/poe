{"id":"1068813","title":"盛暑得竹簟甚精戏为之赋","dynasty":"宋","author":"张扩","text":"南山小箨龙，离立身苍苍。旧任管城子，脱帽栖文房。诗书每误身，或得败冢殃。泠鸠稍知音，与致雏凤凰。人云不如肉，笨伯岂我当。何如碎其身，织翠供文章。舒卷得自试，作配六尺床。主人冰玉洁，风味如潘郎。奉身无长物，却暑有奇方。空庭贮明月，皎皎夜未央。卧看河汉移，使我侵肌凉。床间老夫人，面冷如严霜。相与有瓜葛，未用或参商。孤高自可守，炎热安得长。君看白羽扇，秋后徒悲伤。"}