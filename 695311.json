{"id":"695311","title":"将出京留别诸明公次屠亚卿元勋先生见赠韵三首","dynasty":"明","author":"林光","text":"长笑江都老一儒，西京应不乏师模。春风只眼还荆楚，襄汉澄源异鉴湖。醴酒敢期今日设，莼羹宁患此时无。分携多谢诸朝贵，借誉无盐过子都。胄监三年录腐儒，宫墙仰见圣规模。忙来行李轻千里，老去烟波负五湖。礼乐河间疑可复，文章西汉岂终无。襄阳此去知何补，空有狂言落帝都。官左宁须怨业儒，乘田委吏是师模。心驰天柱春回柳，身谢京尘水到湖。阅世却留双眼在，买山真笑一钱无。铜鞮试听襄阳曲，陈疏何妨又楚都。"}