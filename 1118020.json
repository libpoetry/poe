{"id":"1118020","title":"岁暮书怀二首","dynasty":"宋","author":"陆游","text":"世事从来不可常，把茆犹幸得深藏。床头酒瓮寒难熟，瓶里梅花夜更香。薄命元知等蝉翼，畏途何处不羊肠。诗成读罢仍无用，聊满山家骨董囊。忆昔初辞鹓鹭行，慨然誓墓老耕桑。蓼汀夜宿梦魂爽，梅坞暮归襟袖香。穷巷每多闲日月，小儿时诵古文章。吾侪穷死从来事，敢变胸中百鍊刚。"}