{"id":"233255","title":"康侄招饮出示古洲所寄盆梅嘱坐客赋诗分韵得","dynasty":"宋代","author":"刘学箕","text":"嵌空奇崛石一拳，绿蒲攒剑森且蕃。虬梅屈折龙蜿蜒，苍榦藓蚀低盘根。琼英已露冰洋白，香气便觉凌芷荪。吁嗟培养几岁月，巧养造化移小盆。晴窗谛玩意无斁，搜索物理究所原。方圆高大仅尺许，典章文献皆具存。横斜疏瘦无不备，宛若老树生山园。乡邦畴昔少曾见，此花何自来幽轩。云是古洲老诗伯，亲手植此冰雪魂。不忘交旧情好密，春色分遗归山樊。吾家小阮亦好事，美不独擅招弟昆。更呼宾友同腾集，罗列槃馔开罍尊。举杯对花怀剧饮，情话款洽相笑言。归来渐是东方白，醉帽欹倾风袖翻。"}