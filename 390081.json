{"id":"390081","title":"喜迁莺·和陆尽思四十初度，原韵奉赠","dynasty":"清代","author":"钱肃润","text":"风尘驰逐，叹时物迁移，新红故绿。过隙如驹，流光似电，那晓醉多醒独。达人自能忘世，守己居然为谷。报初度，正青阳方转，岂因年蹙？迈轴，羡我友独寤寐，言不受北山辱。诗就长吟，兴来清啸，却喜林间多竹。鸿渐杜门茶饮，鲁望乘舟书束。趋良会，好追芳前哲，逍遥云麓。"}