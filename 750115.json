{"id":"750115","title":"九江吊李忠武公","dynasty":"清","author":"张宪和","text":"决机有胜算，攻坚良独难。龙骧昔扬旆，赤羽映江干。戎帐互包络，鳞屋在中蟠。洗甲易朝爨，兵民两相安。移营阨山崄，窟穴幽厓寒。地雷迸烈火，函谷开泥丸。貙孽无留种，遗黎共摧残。累累京观间，功成转汍澜。成功不易居，兵法非一端。进取迫朝旨，何暇计复单。慷慨靴中刀，喋血犹未乾。斫地痛彭亡，智勇曾未殚。翳昔舣征棹，秋江白露漙。火攒如飞星，静夜成壮观。至今空垒下，石蕝没惊湍。事往若干载，悲来激肺肝。新祠霭松柏，留作甘棠看。"}