{"id":"534399","title":"对雪","dynasty":"明","author":"邱云霄","text":"僵卧闭湥户，端居拥短裘。同云千嶂合，朔气六霙投。带雨完偏损，牵风落仍浮。轻盈怜舞态，消没似娇羞。柳絮惊三月，蓬壶梦十洲。无情窥户牖，随意度帘钩。野径行应断，长江湛不流。远征愁堕指，老去感搔头。扫径情偏懒，烹茶兴不侔。新诗怀蹇骑，狂叫喜登楼。秋月迷清昼，天河洗赤陬。影沉知过鹭，声起得眠鸥。凛凛为谁烈，飘飘不自由。暂因留市郭，终只恋林丘。阴极亨阳德，光寒夺夜篝。终为江海泽，不作沼池沤。直拟山川重，应贻鸟鼠愁。太平先有象，孤淡傲无俦。玄兔迷湥穴，苍鹰懒下鞲。梅姿争自媚，柳脆怯枝柔。隐几怀中立，浮槎忆子猷。欲披王氏氅，更泛剡溪舟。"}