{"id":"1236596","title":"天历庚午会试院中马伯庸尚书杨廷镇司业及玄皆乙卯榜进士偶成绝句纪其事出院明日有敕督修经世大典又成小诗寄诸弟","dynasty":"元","author":"欧阳玄","text":"省垣东畔至公堂，十五年前战艺场。饱食大官无补报，两科来此校文章。御史承差锁院门，侍臣传诏出天阍。试官被命联镳至，同榜三人出谢恩。圣主宫中游幸疏，日临秘阁玩芸储。昨朝兰省才开试，清晓玉音催著书。别驾祠前雪水浑，弟兄沙上举离尊。三年不洗来时褐，要看淋漓别酒痕。香山山头新月弯，一似家里看西山。去家五十度弦望，圆璧何时照我还。仁庙初科射策郎，如今斑白玷朝行。东风昨夜闻归雁，梦绕江南烟水长。"}