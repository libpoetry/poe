{"id":"433598","title":"新闺词（录四）","dynasty":"近现代","author":"温倩华","text":"朝霞如锦罩晴窗，人坐春风理晓妆。挽就鸳鸯新样鬓，白兰花朵也成双。小庭一角绣春华，移碧裁红乐事赊。别有俊怀谁解得，璇闺种遍忆侬花。天际红楼霭暮霞，凭栏招手绣巾斜。轻风似妒人颜色，吹落围肩缎结花。好风多处晚来凉，解暑还添花露香。今夜纱橱无月影，电灯如雪照铜床。"}