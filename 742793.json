{"id":"742793","title":"雨中游慧山秦氏园林","dynasty":"清","author":"张諴","text":"山巅昼忽暝，飒然生凉吹。凭高俯园林，迷濛但空翠。晴游非不佳，既雨转深邃。假盖问禅僧，下岭款萧寺。入门旋出门，缓步俄焉至。园丁导我行，幽景天然异。有泉注作池，其源本第二。云根古苔斑，木杪苍烟腻。石径小桥通，深院幽篁媚。一览得其全，闲身片时寄。"}