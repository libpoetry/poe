{"id":"935584","title":"杂言示子聿","dynasty":"宋","author":"陆游","text":"福莫大于不材之木，祸莫惨于自跃之金。鹤生于野兮何有于轩，桐爨则已兮岂慕为琴。古今共戒玉自献，卷舒要似云无心。庐室但取蔽风雨，衣食过足岂所钦。我今馀年忽八十，归耕幸得安山林。逢人虽叹种种发，入塾尚忆青青衿。吾儿殆可守孤学，相与竭力穷幽深。"}