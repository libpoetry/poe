{"id":"886663","title":"青羊宫","dynasty":"宋","author":"何耕","text":"一再官锦城，咫尺望琳宫。未始得得来，正望役役中。今朝弄晴雨，策蹇随春风。颇爱意象古，停骖小从容。缥缈百尺台，突起凌半空。凭栏俯修竹，决眦明孤鸿。信哉神仙宅，不受尘垢蒙。稽首五千言，众妙一以通。静观万物复，岂假九转功。区区立训诂，亦哂河上公。痴人慕羽化，心外求鸿濛。要附白鹤背，往访青羊踪。"}