{"id":"754838","title":"养蚕曲","dynasty":"清","author":"袁绶","text":"鸡鸣喔喔女儿起，起视蚕桑镫影里。一重绿叶万蚕眠，蜿蜒而吐丝缠绵。今春喜说蚕成熟，不向三姑夜深卜。结成芳茧忘辛劳，银铛煮出手自缫。月中皎若冰丝白，千丝万丝机中织。织成鸳鸯锦，匹匹加颜色。为君裁作襦，君无寒冷妾心娱。为君裁作被，覆君温暖妾心慰。妾思君，君不知，请君但看襦上丝。妾望君，君未晓，请君但看襦上鸟。他生不愿作神仙，愿化鹣鹣西海老。"}