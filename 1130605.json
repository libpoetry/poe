{"id":"1130605","title":"故枢密郑公挽词","dynasty":"宋","author":"韩驹","text":"旧德凋零尽，惟公尚典型。遂无宣室对，徒有景钟铭。志欲兼三代，文皆刺六经。何由瞻傅说，但觅泰阶星。义苑曾深入，词源更力探。经纶黄阁再，宥密紫枢三。盛德今谁似，高名古所惭。伤心旧宾客，望哭府潭潭。忆昔平原客，曾叨十九人。怀沙正愁苦，负土更悲辛。册府三年滞，枢庭一见新。今来挥涕泪，为国惜良臣。"}