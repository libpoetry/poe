{"id":"1131099","title":"长安府舍十咏 流泉","dynasty":"宋","author":"韩琦","text":"龙首高源析，螭吭乱玉锵。带花春共远，和雨夜何长。冷撼青蛇影，平拖白练光。烦襟来自涤，可待濯沧浪。忠闵规摹壮，耽然大厦开。无时佳燕在，正暑好风来。池面飞泉落，林端畏景回。谁知仙府路，琼室与瑶台。台榭生凉处，奫沦瞰北塘。松筠成夏荫，莲芰入秋香。疏雨交寒晕，轻云衬晓光。无心投钓饵，游鲤莫惊藏。双石唐馀物，来兹孰记年。嵌空危砌下，怪丑好花前。名氏坳犹刻，藤萝穴任穿。最宜秋后看，班驳藓痕圆。待月西台早，移时凭曲栏。云端开玉叶，海面起金盘。燕席通宵雅，凉波入坐寒。香风来不断，清露裛红兰。亭出水中央，轻风四面凉。岸平飞略彴，波暖戏鸳鸯。静夜蟾蜍落，清秋菡萏芳。公馀时独坐，万虑默皆忘。西北高楼上，南山日面栏。势笼秦地胜，阴落渭波寒。带雨新屏活，穿云古道难。仙扃如可造，便拟挂朝冠。迢递穿花出，弯环作篆来。若非天上醴，不泛洞中杯。水鸟浮还没，仙航去复回。蓬瀛真境事，销得玉山颓。丛石竞崭岩，当轩翠扑岚。疑峰何啻九，仙岛迥侔三。润极云犹抱，温多玉尚含。楼高慵引望，坐看小终南。北榭层基下，森森竹径幽。枝繁低拂盖，根密仅通流。劲节轻环粉，狂鞭怒走虬。风霜胡可动，松柏乃吾俦。"}