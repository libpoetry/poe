{"id":"886420","title":"归朝欢 其一 南剑双溪楼","dynasty":"宋","author":"严仁","text":"五月人间挥汗雨。离恨一襟何处去。双溪楼下碧千寻，双溪楼上匏尊举。晚凉生绿树。渔灯几点依洲渚。莫狂歌，潭空月净，惨惨瘦蛟舞。变化往来无定所。求剑刻舟应笑汝。只今谁是晋司空，斗牛奕奕红光吐。我来空吊古，与君同记凭阑语。问沧波，乘槎此去，流到天河否。"}