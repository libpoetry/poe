{"id":"1235773","title":"寿宁堂诗为冀宁耿氏作","dynasty":"元","author":"吴当","text":"于昭秉彝，有本有支。立爱惟亲，万善是基。衎衎令子，报德慈母。菀兹堂构，有翼其宇。鱼轩戾止，兄弟具在。执礼循循，百福攸介。旨甘孔时，春酒载筵。天锡纯嘏，眉寿永年。哺乌在林，遗我好音。起处攸宁，式慰母心。琴瑟静好，以雅以南。式歌且舞，朱衣华簪。既曰寿只，实在宁只。夙夜凊温，庶其敬止。敦孝移忠，永锡不匮。矢诗孔扬，以勖来裔。"}