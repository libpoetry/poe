{"id":"687602","title":"西湖杨柳枝词","dynasty":"明","author":"孙继皋","text":"西湖十月烟水平，游船两两趁风轻。不知春满桃花岸，多少女郎连袂行。西湖十月暖风吹，游客乘船醉不辞。日落波停山掩黛，却怜西子罢妆时。湖边无数古禅林，尽是游人与布金。日晚西山钟磬发，随风远近到湖心。江南十月早寒催，杨柳千条叶半摧。閒杀六桥堤上路，月明不见踏歌来。"}