{"id":"1123679","title":"送恭叔赴海门尉端叔约同过湘西酌别四首","dynasty":"宋","author":"赵蕃","text":"寓舍我至晚，官期君已催。犹当载酒别，共作访山来。雪谷看题字，风雩话昔开。乐山并乐水，随处一裴回。君叹父兄别，我嗟朋友疏。穷冬仍远道，异县复离居。仅得追随再，何由怀抱摅。因来湖外使，为寄海边书。楚岫新经雪，湘江半露沙。萧萧断行雁，渺渺后栖鸦。别意浑相似，诗成祇重嗟。未嫌杯酒满，直恐鬓霜加。入自芝兰室，重之珠玉渊。一官从草草，万卷本便便。对镜平多垒，閒郊辟废田。尉曹应事少，宾友定谁延。"}