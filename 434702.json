{"id":"434702","title":"题季札挂剑图","dynasty":"金末元初","author":"王寂","text":"季札贵公子，轩轩气凌云。平生会心少，四海一徐君。相逢适所愿，情话如兰薰。徐君顾长剑，意欲口不云。季子心许之，誓将归献芹。驻节不容久，骊驹促轻分。言还访旧隐，路人指新坟。干将挂高木，以示初意勤。知已九泉下，冥漠闻不闻。今人交势利，轻薄徒纷纷。岂惟此道绝，反是为虚文。伯夷微仲尼，万古埋清芬。"}