{"id":"1082803","title":"前日有客陈墨梅者仆因诵高台所作为绝至于寻常墨缀处馀人用尽工夫不到不知圆公何从见闻客疑仆能之昨日袖纸相过苦求挥洒不觉令人失笑因戏作少谢盛意是中亦有墨梅请呈本际老必为指出","dynasty":"宋","author":"释慧空","text":"高台仁老今已老，冷药疏枝馀薄怒。后来涂抹如牛毛，过眼番番泛于土。不如十月江南行，长条半落霜冰清。冰魂玉骨淡不俗，宛转自有骚人情。惟公好事心尚尔，若爱霜枝横短纸。不因作意宽作程，少待今年冰雪底。"}