{"id":"1114402","title":"挽钝斋先生许象州三首","dynasty":"宋","author":"李昴英","text":"家学存斋授，渊源自晦庵。魁文行海内，师道重天南。衔未冰条一，州才刀梦三。芳名却千载，俎豆拜祠龛。义重人谁及，高风有古人。己田分友子，黎事保羁臣。抱负耕莘志，依稀陋巷仁。丹青遗像在，难写道心真。丈席即之温，终身佩一言。栋梁失安定，山斗惨韩门。恸矣心丧重，凄然手泽存。江声助悲些，莫返大夫魂。"}