{"id":"1131756","title":"生查子","dynasty":"宋","author":"蔡伸","text":"画堂初见伊，明月当窗满。今夜月如眉，话别河桥畔。重见约中秋，莫负于飞愿。免使月圆时，两处空肠断。霜寒月满窗，夜永人无寐。绛蜡有馀情，偏照鸳鸯被。看尽旧时书，洒尽今生泪。衙鼓已三更，还是和衣睡。金壶插玉芝，人面交相照。花影满方床，翠叠屏山杳。风月亦多情，特地今宵好。尽道夜初长，弹指东窗晓。几番花信风，数点笼丝雨。并辔踏香尘，选胜东郊路。韶华转首空，谁解留春住。幸到绿尊前，且作莺花主。银缸委坠红，碧锁朦胧晓。别泪洒金徽，一曲情多少。邮亭今夜长，明月香帏悄。纵使梦相逢，何处寻蓬岛。"}