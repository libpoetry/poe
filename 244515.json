{"id":"244515","title":"贺新郎·世羡官高大","dynasty":"宋代","author":"李昴英","text":"世羡官高大。又谁知、几多卿相，身荣名壤。我辈相逢无愧色，彼此苍颜健在。又荣易、分携越海。写出阳关离别恨，看一行、雁字斜飞界。天下宝，愿自爱。白衣苍狗须臾改。久冥心、鸡虫得失，鷃鹏迟快。君带貂蝉头上立，老我荷衣草带。肯此膝、向人雅拜。远饯元非趋炎者，二十年、相与形骸外。义金石，更坚耐。"}