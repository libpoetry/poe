{"id":"696772","title":"寿菊为行俭王修撰赋","dynasty":"明","author":"金幼孜","text":"剪折曾闻出禁垣，谁知生意久能存。敷荣不异烟霞色，秀植何殊雨露恩。尽日幽香回玉署，经时艳彩照清尊。持兹好为严亲寿，服食区区未足论。玉堂分得一枝来，坐对高秋亦快哉。馀英绚日时堪把，残蕊凌风久更开。祇讶生成资灌溉，翻怜秾郁胜栽培。保此孤芳期晚岁，赠君高咏拟琼瑰。"}