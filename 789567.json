{"id":"789567","title":"摸鱼子 家仲甫丈宴黄韵甫大令于湖上，即赋赠并送归海盐。韵甫惊才绝艳，所著帝女花、鸳鸯镜、桃溪雪各种传奇，盛行于时。曾在皖中李霭如方伯幕府，擘笺赌句，剪烛传歌，殆无虚日，今方伯溘逝，时变日亟，大江南北满目烽尘，殊有萧瑟江关之慨矣","dynasty":"清","author":"张景祁","text":"放花桡、晓峰横黛，晴波摇曳烟柳。南湖未抵西湖好。况是采莼时候。杯在手。叹曲谱，轮袍空把才名绣。萍游倦否。惯京国垂鞭，沧江洗砚，词恨老黄九。山阳路，戎幕悲凉感旧。高歌频击铜斗。杂花满树裙莺乱，归梦已浓于酒。春渐瘦。料送得、春归早是人归后。离亭话久。问夜火沙河，残阳鱼市，此去几回首。"}