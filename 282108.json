{"id":"282108","title":"秋霁 用史达祖韵","dynasty":"现代","author":"金兆蕃","text":"秋老亭皋，讶怨涧惭林，又减颜色。水咽津桥，石殷栈路，暮寒杜鹃无力。劲飙未息。翠微亦敛长眉碧。忆故国。空剩酒醒，裘敝浪游客。尘影尚在，暗掷苍茫，种桑高原，如此寥寂。夜将晨、绳横斗落，孤星低隐片云白。谁唤渡河行未得。只自魂断，凄绝倦旅心情，听猿江峡，度鸿霜驿。"}