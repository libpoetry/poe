{"id":"684406","title":"道中憩废寺三首","dynasty":"明","author":"王廷陈","text":"徙倚前朝寺，依栖旧法筵。狐狸啼白昼，龙象泣诸天。宝树萦蛛网，蜗涎绣石莲。给园犹寂寞，岐路倍堪怜。解绶辞尘网，停车理石筵。金花何地布，宝月几时圆。殿古苍苔积，台空紫蔓县。那知临净土，烦恼障无边。宝地元虚寂，金仙合杳冥。空林沈紫翠，画壁落丹青。羁旅暂投迹，残僧一启扃。迷方随处是，含意讯山灵。"}