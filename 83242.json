{"id":"83242","title":"雪歌·黑云黯黯如翻鸦","dynasty":"宋代","author":"陆游","text":"黑云黯黯如翻鸦，急霰飒飒疑投沙。初闻万窍号地籁，已见六出飞天花。宁论异事吠群犬，且喜和气连千家。穿帘投隙矜妩媚，平坑塞谷迷谽?。遥遥林塔出玉笋，渺渺江路蟠修蛇。扣门方拟贳邻酒，篝火更欲寻僧茶。悬知朝士集阙角，靴声入贺趋正衙。吾衰久矣尚何说，所幸一稔均幽遐。"}