{"id":"687762","title":"浴香泉和韵","dynasty":"明","author":"庄昶","text":"涌涌真源混一方，孰知根底自阴阳。间才握发知非旦，老却铭盘欲愧汤。千古吾身谁疥癣，一杯此水漫硫黄。月明浴罢归来晚，春已氤氲盎八荒。流出青天月此方，一泓滚滚一春阳。人传苏子门冬酒，天作江门附子汤。投足岂能忘浣濯，置身端未判玄黄。也知地胜因人胜，井渫何论到寺荒。"}