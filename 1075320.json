{"id":"1075320","title":"秋蝗叹","dynasty":"宋","author":"周紫芝","text":"驱车入秋原，懞懞尽禾黍。田父刈且歌，笑言杂儿女。路傍骑马翁，下与田父语。问言田家劳，云何乐如许。父老仰天叹，恳款话心膂。今年遭岁凶，夏旱连秋暑。谁知勤饷妇，社瓮刍绿醑。君看西来蝗，落地辄盖土。入境不入田，食草不食秬。老农亦何幸，此乐讵天与。为言相君贤，为惠寔在汝。群凶满江淮，杀气自消阻。微虫初何知，仁者亦复与。知公意在民，有谷宁忍咀。劝尔但自欢，蝗来不须禦。"}