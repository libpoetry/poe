{"id":"845578","title":"元丰二年慈圣光献皇后发引四首 十二时 其三 警场内","dynasty":"宋","author":"无名氏","text":"治平时。暂垂帘，佑圣子、解危疑。坐安天下逾岁。厌避万机。退处宸闱。殿开庆养，志入希夷。扶皓日，浴咸池。看神孙、抚御千载，重雍累熙。四方钦仰洪慈。阴德远，仁功积，欢养罄九域，礼无违。事难期。乘霞去，乍睹升仙，诰下九围。泣血涟如，更鸾车、动春晚、雾暗翠旗。路指嵩伊。薤歌凤吹。悠扬逐风悲。珠殿悄，网尘垂。空坐湿，罔极吾皇孝思。镂玉写音徽。彤管炜，青编纪，宁更羡周雅，播声诗。"}