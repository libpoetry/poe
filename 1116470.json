{"id":"1116470","title":"次韵和缙叔游仲容西园二首","dynasty":"宋","author":"苏洵","text":"春入禁城怀旧隐，偶来芳圃似还家。番番翠蔓缠松上，粲粲朱梅入竹花。客慢空劳严置兕，酒多无用早成蛇。相公犹有遗书在，欲问郎君借五车。栽松成径百馀尺，隔径开堂似两家。厌事共邀终日饮，渴春先赏后开花。客来庭树鸣寒鹊，酒入肌肤忆冷蛇。衰病不胜杯酒处，醉归倾倒欲乘车。"}