{"id":"769662","title":"沁园春·戏示延裔","dynasty":"清","author":"陆震","text":"忽尔长叹，落拓无聊，为客于兹。笑贩茶鬻畚，才非贾竖，分章校句，臣是红师。君亦年来。他乡卖药，讵疗贫家数口饥。非长策，即余憎其拙，人笑为痴。方今多士熙熙。谓奏赋、须遭圣主知。问谁能郁郁，缩居马磨，君偏龊龊，溷迹牛医。颇怪萧晨，閒门似水，大类君平罢肆时。帘垂处，虽吟情甚剧，酒盏都稀。"}