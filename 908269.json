{"id":"908269","title":"七夕","dynasty":"宋","author":"李流谦","text":"火金鏖攻电雷击，风从西来火折北。向来胜负吾已分，物极而颠势其必。露盘清濯房栊秋，冰壶冷浸乾坤骨。明河指点三星横，天上灵期有幽约。寒机轧轧终年思，危桥纳纳万山隔。不知今夕果何夕，洞房幽欢寸阴疾。仙人与世当异驰，一念萧然證无极。情之所钟岂其然，婉娈合匹此疑亵。巫娥神力造化通，抚摩神禹授秘策。百灵后先相开凿，脱我蛟鳄骨再肉。楚大夫玉何人哉，枕茵诬之神所殛。姑置是事勿复问，一扇微凉万金直。有景如此可小了，况复我友一世杰。其文如玉雅过之，共作清诗洗污蔑。儿曹瓜果罗庭除，拜祈天孙巧可乞。何如侑我花前樽，得巧未必如得拙。君看鸣鸠安鹊巢，大胜狡兔营三窟。"}