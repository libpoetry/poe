{"id":"1110223","title":"次洪成季韵","dynasty":"宋","author":"吕颐浩","text":"壮岁勤劳不自量，退居栽植复何忙。静思身外功名误，老觉闲中气味长。雨后群山千叠翠，春回幽圃百花香。农人不识归休客，载酒相邀入醉乡。圣运中兴偶幸逢，经邦曾乏古人风。闭关退处喧嚣外，抚剑行吟感慨中。尚有素怀思报国，可怜幽梦欲平戎。新诗增重林泉价，倍见交情我与公。"}