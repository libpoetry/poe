{"id":"1109170","title":"闻范至能丐祠二首","dynasty":"宋","author":"刘应时","text":"自是清都紫府人，偶来应见宰官身。诸公有类随阳雁，此老方为透网鳞。环辙已偿行去脚，拥书更结未来因。石湖虽有闲风月，谁许深偿寂寞滨。士绅知己近来无，得此吾惭上大夫。酷爱新诗成异遇，每于广坐语诸儒。既纾北顾思归矣，闻返西州有是夫。便欲拿舟去相访，推篷邀月话江湖。"}