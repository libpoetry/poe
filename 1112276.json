{"id":"1112276","title":"赠太傅中书令张文节公挽词三首","dynasty":"宋","author":"宋庠","text":"素范流邦册，昌言溢帝聪。三台应天老，万事问胡公。道有如弦直，生嗟委蜕穷。令君兼上傅，衮敛贲遗忠。昔命光三事，今嗟赎百身。堂无织蒲妾，车有吐茵人。台坼层氛夜，槐凋故府春。空馀相国第，不与势家邻。平日开黄阁，兹辰奠素旗。留侯尝辟谷，岩说遂骑箕。天迥哀笳咽，林长导翣迟。行人此堕泪，何必岘亭碑。"}