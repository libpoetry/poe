{"id":"797506","title":"水调歌头 十一月望夜对月，同蕴珏表姨话别","dynasty":"清","author":"陆蓉佩","text":"休论尘世事，对影共吟哦。卷帘空外长望，还欲问嫦娥。照尽悲欢万古，便有阴晴圆缺，只是不销磨。我欲乘风去，一笑定如何。徘徊处，霜露迸，冷偏多。当头此夜，难得一掷恐轻过。回首家山何处，同有离愁千斛，寂寞冷关河。秉烛更重话，怕听唱骊歌。"}