{"id":"1118785","title":"月上海棠 成都城南有蜀王旧苑，尤多梅，皆二百馀年古木","dynasty":"宋","author":"陆游","text":"斜阳废苑朱门闭。吊兴亡、遗恨泪痕里。淡淡宫梅，也依然、点酥剪水。凝愁处、似忆宣华旧事。行人别有凄凉意。折幽香、谁与寄千里。伫立江皋，杳难逢、陇头归骑。音尘远，楚天危楼独倚。兰房绣户厌厌病。叹春酲、和闷甚时醒。燕子空归，几曾传、玉关边信。伤心处、独展团窠瑞锦。熏笼消歇沈烟冷。泪痕深、展转看花影。漫拨余香，怎禁他、峭寒孤枕。西窗晓，几声银瓶玉井。"}