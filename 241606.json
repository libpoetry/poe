{"id":"241606","title":"答孙莘老病中寄谢诸同舍","dynasty":"宋代","author":"范祖禹","text":"言有逆耳忠，药有苦口利。康强本危虑，忧患生逸意。先生蹈周孔，陋巷乐仁义。新命登谏垣，四方想平治。舞雩逐清爽，伏枕送炎炽。作诗存警戒，教告在同志。苍生系正人，丹扆渴高议。矧当敷经训，劝讲日严侍。桓荣大师尊，郑公三鉴备。天衢进方亨，王路坦无陂。告猷补衮职，正色伏蒲地。阳城可以起，醇酒毋数醉。"}