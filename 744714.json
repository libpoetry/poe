{"id":"744714","title":"浯溪碑","dynasty":"清","author":"喻文鏊","text":"青骡蜀栈尘冥蒙，鸲之鹆之鹃血红。太子誓师洗国耻，一呼万旟千麾从。芟夷巨难歼群凶，宗社已奠京西东。天心祚唐齐送喜，匕鬯不丧功业崇，功成何有日再中。胡为高台灵武筑，至今遗恨填襟胸。征缮立圉昔所许，揆之先后宁相同。抚军监国申大义，以权济变欺群聋。凤辇空回剑阁峰，梨园已散上阳宫。西内零落荒烟丛，金铺绣涩苍苔封。鹦鹉问安舞马泣，厩奴唇舌谁为攻。兴庆楼头瞻日角，父老呼拜空欢悰。处人家事非仓卒，山人不齿尺寸功。灵武筑台非善始，西内深闭难善终。据后观前可知矣，史家载笔谁从容。鲁国擘窠道州制，其义终要森苍穹。千秋兴废那可讯，寒雨漠漠霏长空。"}