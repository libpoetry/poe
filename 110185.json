{"id":"110185","title":"絜矩书院示学子","dynasty":"宋代","author":"章粲","text":"四时配四德，元亨利与贞。天德元最重，方春木主生。夏火物畅茂，是为德之亨。金利秋向实，水贞冬日成。既贞又为元，循环未尝停。天高而地下，阴降复阳升。气理本同运，天人特异名。性情即理气，其义明且精。元亨利贞理，因时有足徵。生长敛藏气，依理常偕行。仁礼义知性，一初同圣氓。恻隐至羞恶，辞让是非情。天人二而一，如射中鹄正。奈何天无心，人欲易缠萦。无心自无妄，通复皆一诚。吁嗟其有欲，天理随榛荆。残忍仁斧斤，贪冒义蝗螟。礼失之绵蕞，知止于絜瓶。天人一而二，如水分渭泾。大载古圣人，一念天是承。仰观俯以察，天降地上腾。夭桃华灼灼，好鸟鸣嘤嘤。木德自此盛，我心惟和平。恢炱行炽景，是月阴阳争。天明一畅达，朱光布八纮。动极必生静，慎哉柔道乘。金行兆新凉，宇宙日清泠。万宝就凝实，群葩委芳菁。三阴行肃物，戒哉色与声。冬至甲子夜，一叶开尧蓂。凝阴虽已剥，初阳才有萌。观天于闭塞，掩身身欲宁。诸君子其来，我诗尔其聆。子能悟此理，见义自珑玲。子或昧此理，见义等聋盲。善根有由蘖，端绪微微呈。触物动恻怛，致爱先雏婴。在天元之时，春意方勃兴。声身贯律度，动作锵璜珩。三千三百仪，皦皦朝阳升。在天亨之时，夏气方敷荣。利物合于义，秋揫味金腥。贞固守以知，冬藏令玄冥。一心一太极，彼此无损增。至哉子朱子，讲道于考亭。若明通公溥，万古破说铃。仁元明可配，礼亨通可称。义利公所在，知贞溥所能。若东南西北，随方有依凭。春元东甲乙，夏亨南丙丁。北贞壬及癸，西利辛及庚。若震离兑坎，随用无变更。火则离玄黄，木则震主青。秋则兑金说，冬则坎水盈。四者诚昭昭，请细与君评。真精妙凝合，我得气之英。所学背斯理，南辕驰幽并。当其泉达时，浩浩江河倾。当其火然时，炎炎已煌荧。萌蘖得所养，拱把可霄峥。富贵真浮云，无为羡金籯。荣华忽飘风，无为宠辱惊。鸩妖用之媒，钱神事之兄。四者苟能充，于利必无营。厚酒促亡家，冶容擅倾城。四者苟能充，于欲必先懲。晓起敞吾门，参前倚舆衡。晦息安其身，主敬常惺惺。勿谓暗室暗，冏如对日星。勿谓閒居閒，凛如警雷霆。仁暴判舜桀，义利别轲{径彳换牛}。存心不以敬，焦火寒凝冰。事惟非与是，一閒谷为陵。慎勿思鸿鹄，常期肖螟蛉。复坐吾语汝，而学发新硎。造道有标的，求己见准绳。竭力事父母，夔夔谨鸡鸣。同气曰兄弟，急难念脊鴒。妇道顺为正，子职孝蒸蒸。友义切以偲，诗歌木丁丁。何莫非此德，拳拳服诸膺。何愧百年身，何慊万物灵。四者诚存存，心乎镂为铭。然而仁与义，又对立门庭。知者义所藏，礼者仁所形。犹之四时运，阴阳为之经。春夏阳日长，秋冬阴日凝。又若仁义中，仁尤莫与京。元犹五常仁，吾因作川程。益信春犹仁，通贯如建瓴。惟仁为器重，惟知亦不轻。守之不以知，惟仁莫能胜。须知守之固，尤在见之明。若夫信犹土，是犹纲之宏。圣门戒去信，重于食与兵。四端斯无违，一心斯有恒。天行以不息，异乎有欲枨。日进以无疆，同乎一贯曾。此为义理源，源洁流乃清。精体兮实践，见汝颜之瞠。"}