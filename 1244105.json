{"id":"1244105","title":"和宋竹坡见寄","dynasty":"元末明初","author":"郭钰","text":"长途浼浼尘沙黄，车轮四角投何方。归来却笑同舍郎，致身何用多文章。白纻吟魂消夜雨，青灯华发凝秋霜。鸿雁南来同是客，芦花漠漠湖光白。稻粱生计良独微，入门谁肯相娱悦。君家洞口垂紫萝，佩菊纫兰秋兴多。难弟持杯共倾倒，诸孙捧砚供吟哦。溪上群鸥飞欲下，老翁自是忘机者。脱巾醉眠呼不醒，添入画图甚潇洒。赋诗招我来相过，樽中美酒摇红波。便宜相从饮一斗，梅花梢上春如何。"}