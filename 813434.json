{"id":"813434","title":"田家小饮","dynasty":"清","author":"李振钧","text":"卓午款荆扉，田家出未归。荷锄行得得，唤坐语依依。菊瘦酒初熟，霜浓蟹正肥。犹堪敦古处，转叹市交非。一幅辋川图，真堪乐岁娱。未谙农学稼，尚少吏催租。驯犬知迎客，荒鸡自引雏。宦游人几许，秋思起莼鲈。地僻风犹古，年丰俗易淳。老翁谈往事，稚子乐嘉宾。竹荫炊烟绿，桑园酿酒醇。陶然邀共醉，击壤作尧民。寒烟高树外，流水小桥西。绕屋田三亩，窥园茶一畦。饷无童子黍，食有丈人鸡。为与东邻约，相将更杖藜。"}