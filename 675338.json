{"id":"675338","title":"怀王庸之","dynasty":"明","author":"王廷相","text":"垂杨绿堪染，黄鸟鸣不歇。春来念朋旧，游衍兴超忽。腊时酒已清，河渚茵初发。欣来即命筹，乐至岂待节。张筵金沙堰，鸣葭朱林樾。攀花赠长谣，临觞促馀阕。离群戚不浅，感物衷屡结。劳生销华簪，徇禄涉穷发。自乖沈冥理，已絷浊水辙。旧书恒自简，远梦竟难达。洒泪夷梁道，浮云望中没。"}