{"id":"142861","title":"秋山即事·避俗鹿挺走","dynasty":"宋代","author":"洪咨夔","text":"避俗鹿挺走，依僧龟深藏。淡中般若味，定后摩尼光。坏垣被杂卉，烂漫野媪装。丛薄鸣幽禽，凄抑怨女吭。桂谢红不坠，菊繁青已香。瘖蝉怯露叶，忙蜂急寒芳。魁芋鹜护乳，拳栗蝟脱芒。菘莳虀瓮绿，粟登酿篘黄。田父时泥饮，樵夫间谈王。意适两竖屏，神王三仇攘。龙耶老聃化，凤兮接舆狂。翠壁千仞表，西风吹我裳。"}