{"id":"402747","title":"贺廖冰兄从艺六十周年","dynasty":"近现代末当代初","author":"刘逸生","text":"漫画如烈酒，触鼻能梗喉；漫画非贡品，庙堂不肯收；所以公卿辈，弃之若赘疣。吾友有冰兄，敢与黑暗仇。袖中出雷霆，下击鬼神愁。猫国春秋笔，气杀台上猴。诗书画三绝，独辟新潮流。惜哉壮志捐，中路堕阳谋。陷身禁网中，其险过剃头。濡笔六十年，一半付悠悠。晚岁破甑出，奇气仍横秋。高名动四海，又见鹰脱韝。冰兄得意时，吾辈知无忧；冰兄失意时，万众如衔钩；乃知一微躯，大局关沉浮。冰兄今老矣，身健如蛮牛；冰兄不服老，手中有戈矛。"}