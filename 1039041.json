{"id":"1039041","title":"答孙植太博后园宴射","dynasty":"宋","author":"韩琦","text":"花梢点红芽绿茁，宴亭爽垲堋云列。呼宾习射次序升，体裁人人矜㔢挃。六钧力副百中艺，由基注目老羿拽。支左屈右何大工，象弭急收如列缺。须臾一镝入鹄心，画鼓连轰尽声喝。后者审固意愈精，有时大呼劈箭筈。惜哉最是毫釐差，彩侯似动笴微撇。分明角胜各记晕，将终或为一箭夺。当筵主筹令难犯，大白时举出正罚。此礼自古尤所重，矍圃去留宜有别。五善大抵主和容，不止穿杨与穿札。因忆当年黠羌叛，非才误授将军钺。帐下貔貅十万师，力过生犀心似铁。大人未许覆凶巢，饬谨封垂禦侵越。悍夫猛士志待骋，贮填愤气何由泄。正值高秋天气寒，塞场霜重严风刮。约束偏裨整队兵，旌旗烁电戈矛雪。驱出长郊阅奇阵，离合应麾皆有节。次引精锐较绝技，控弦命中无虚发。气豪马健走危坡，直下千寻未尝蹶。收军校猎围平原，犬顺人呼鹰解绁。山麋冲轶犯劲矢，岗兔奔跳迷狡穴。大雕盘空不轻搏，老狐仰视肝胆裂。驻鞍赏获犒部曲，浪泻酒车论染血。将军未酣众心醉，耳后风生鼻头热。此日淮藩奉宽诏，朱轮慢辗行春辙。铃索声沉讼牒稀，优游大可养疏拙。斜蒿青青鲚鲙新，公醪香重醅才拨。射堂对客且相娱，不妨乐事陶嘉月。襟怀聊与水云閒，梦魂犹寄关山阔。逢辰未立赫然勋，破的求功真琐屑。欲得心如外貌欢，报国之诚尽摅豁。"}