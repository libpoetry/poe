{"id":"712408","title":"题吴山带潇湘三峡图送王紫诠使君之川南","dynasty":"明末清初","author":"陈恭尹","text":"君不见双流江汉岷山来，潇湘九面衡岳开。大别山前神禹凿，长江东走如轰雷。荆梁万派此奔汇，溯流千里其艰哉。君持旌节川南路，一年理棹今方赴。涉尽人间翻覆澜，瞿塘滟滪宁堪顾。吴生放笔为此图，神光离合超有无。气吞云梦者八九，笔挟造化为前驱。数峰便具万仞势，片帆直指蚕丛都。巴东三峡定远近，耳边似听猿猱呼。鱼腹八阵日在眼，峨眉古雪明高衢。锦水文章多哲匠，司马杨王最其上。千篇更有浣花翁，两表犹传卧龙相。羡君此去得其源，继美千秋岂多让。即今吴生已入燕，送行反在君行先。君行向西伊向北，我独南滞朱明天。人生聚散寻常事，所惜诗篇远难致。作歌送君并索吴，新图分寄西南隅。"}