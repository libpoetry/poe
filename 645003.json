{"id":"645003","title":"为罗御史赋葵轩","dynasty":"明","author":"解缙","text":"御史罗公玉色奇，示我葵轩之好诗。种葵绕轩花匝地，心与赤日同光仪。钱塘本是繁华县，罗公犹有葵花羡。娇痴不恃儿女怜，独与太阳看正面。金鸡飞上扶桑红，湛露沾衣吹紫茸。霞盏金盘日初上，锦袍赤芾大星东。须臾拜罢看重曈，火龙巳驾青天中。不欹不侧甚正直，开口论事丹心同。晚风吹天翠盖偃，济济重臣皆蹇蹇。戟手辛毗欲引裾，毅色班姬正辞辇。少年看花当作诗，未觉造化如此奇。暑雨移根补芳榭，秋风折朵寄天涯。惆怅相逢北阙下，为言旧宅多潇洒。开轩云影八窗流，闭户风泉两楹泻。是时读书奉母慈，名轩已有青云期。忽来移栽九天上，誓与皎日明相随。旧宅又如官舍好，醴泉甘露生朱草。葵性年年似旧时，绿衣换得斑衣早。会看骢马昼游归，故园葵色生光辉。"}