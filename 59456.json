{"id":"59456","title":"睡起偶作简无修兄弟","dynasty":"明代","author":"黄辉","text":"返照带微润，天似欲雨者。轻阴灭遥翠，月已下弦也。今日送行客，谈笑集兰若。离怀冷游兴，去住空残斝。俨如一聚沫，风前忽分舍。围鞍十丈尘，息影数椽瓦。睡思一何亲，枕簟复横惹。梦国无边际，腾腾恣游冶。最后与鹤言，鹤倦忽而哑。蚊雷斗呓语，枕上失归马。钩帘发孤笑，此梦真邪假。新梦正尔来，旧梦那堪把。晨会已如作，西日行东下。逝者速于轮，谁哉为炙輠。茫茫千万绪，何物任淘泻。忆我同心言，唯应结莲社。独立吐长吟，归禽声渐寡。暝色波暗流，星光淡相洒。"}