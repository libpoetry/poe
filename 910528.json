{"id":"910528","title":"元次山作友丐予乃谚之","dynasty":"宋","author":"李新","text":"罢惰嫉游手，孤独嗟穷民。聋盲本定业，疥癞讵可亲。生事自破碎，谁肯收顽嚚。期期依马鞯，勃勃根车尘。眇者道眇者，跛复有跛僎。蹴尔既不屑，嗟来犹发嗔。色骄从墦间，所与皆贵人。气微仆桑下，会作山鬼邻。七日不火食，自断无此身。所以号道边，时逢怛隐仁。子胥至泷口，从者亦在陈。志鞭平王尸，弦歌杏坛春。不闻汩廉耻，亦岂生颦呻。只今趋权门，伪不如尔真。杯残炙已冷，赤泽盈精神。舐痔尝便溲，不怕污吻唇。摩足拂粒须，猥辱以为申。轩然上车马，气耀无等伦。造请冒风雷，谒吏诃叱频。尝闻郭恕先，本是先帝臣。酒偶挽屠沽，谓言等缙绅。衣而龟紫章，解而衣结鹑。扶起沟中瘠，便可席上珍。定知节义者，以故长贱贫。幡然归首阳，不厌薇蕨新。"}