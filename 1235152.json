{"id":"1235152","title":"寄南台御史达兼善二首","dynasty":"元","author":"雅琥","text":"昔年奎壁聚星图，文采虚称二妙俱。祇有蒹葭依玉树，初无薏苡似明珠。凤凰台上天光近，乌鹊枝边月影孤。壮志未消知己在，敢烦音问慰穷途。白沟秋水帝城边，晓发河南使者船。契阔山川将万里，飘零岁月又三年。云间快睹冥冥凤，海上愁看跕跕鸢。经术匡君须我辈，莫将离恨染华颠。"}