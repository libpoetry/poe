{"id":"684880","title":"怀内","dynasty":"明","author":"王洪","text":"燕婉欢未洽，翻此离恨端。罗衣莫未襞，朱灯粲以繁。芳樽对琴瑟，展转不能宣。何异鸳与鸯，乃兹鸿燕然。我马夙已驰，子车亦已戒。悠悠途路间，恻恻郊野外。朔风卷枯蓬，玉颜为之改。岂不罹苦辛，赖有亲与爱。言徂至京国，宛若归故乡。入门见童稚，整衣拜高堂。邻里欣来适，更具酒与浆。中厨其孰营，能不怀慨慷。我别既云速，子来良不缓。踌躇念兹晨，涉彼江之岸。浩浩起风波，霭霭雨繁霰。目短心苦遥，日夕徒累叹。周诗咏窈窕，王雎托微言。保兹义与恩，令德在无愆。凤凰栖高梧，牛女亦在天。引领冀良晤，永以谐百年。"}