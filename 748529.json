{"id":"748529","title":"拟古 其十一","dynasty":"清","author":"王拯","text":"束带为民牧，儒生诚懦良。十年事诗书，夙昔慕轩唐。笔耕砚为田，岂习菽与粱。斯民幸直道，迂怀感如伤。大府行边来，前驱猛豺狼。前庭备供帐，后户陈酒浆。威仪盛车中，乃昔同舍郎。富贵出天姿，敢惟一日长。不见后来者，行赀尽新章。军中又积劳，年力正方刚。支离老儒酸，嗫嚅重踉跄。谁令任衢衢，军法不可当。昨者邻东县，县官身被创。汹汹群兜鍪，箕踞鸣琴堂。投劾舍之去，西邑独项强。官钱乃积逋，除名系锒铛。吁嗟古司牧，此职圣所详。如何九折坂，骐骥不能骧。白马青油盖，伊谁独生光。盈盈府中趋，晚出剧慷慨。挥金似流水，湍决自有方。军行九陌过，意气殊扬扬。归来大劳苦，珍食罗幽房。腰间青瑚玦，笑掷邯郸倡。穷黎叹中谷，背面血流眶。安知翁媪衰，身死弗得丧。由来国有立，此辈孰短长。"}