{"id":"493685","title":"石鼓书院有怀何吉阳刘仁山二公","dynasty":"明","author":"庞嵩","text":"蒸湘江口合，古院辟江埏。悬厓挺古木，栋宇撑云烟。朱张昔嘉会，七日浑何言。昌黎一过耳，勒石仍诗篇。明明湛夫子，耋颐再腾骞。予齿日以暮，愿言执前鞭。嘤鸣和伐木，出谷拟乔迁。吉仁二山长，两凤苞文鲜。鸣阳与戢羽，无计远招延。道左见棣杜，我心良忧煎。且去探天柱，凌风蹑其巅。漫与天者游，默默归玄玄。"}