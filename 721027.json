{"id":"721027","title":"杂诗四首","dynasty":"明末清初","author":"王夫之","text":"结璘耀东方，摇辉散庭戺。褰帷视玉衡，何为倏东指。汎爱惜流光，合旨抚逝水。鶗鴂天涯鸣，繁英怨游子。东园积落芳，安问桃与李。悲歌无与听，拊琴复中止。孤云起江汉，摇影自徘徊。飘风不相待，吹落阳云台。肤寸既违阴，炎威已复开。清音閟广野，鸾歌谁为来。欲因广成子，返此元息胎。时哉不易遇，摧折使心哀。昔我游汉水，遥与神女期。琅玕非所欢，玉佩空相贻。愿托双凤鸟，当时听者谁。不惜蘼芜死，将为蔓草欺。沟水自东下，繁星已西驰。幽谷返椒岑，琴心终自知。悲风动中夜，边马嘶且惊。壮士匣中刀，犹作风雨鸣。飞将不见期，萧条阻北征。关河空杳霭，烟草转纵横。披衣视良夜，河汉已西倾。国忧今未释，何用慰平生。"}