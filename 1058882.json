{"id":"1058882","title":"复用方字韵奉赠同舍慎思文潜同年天启","dynasty":"宋","author":"晁补之","text":"平生数子天一方，今夕何夕情难忘。荷衣揽蕙气芬芳，册府两公同舍郎。昆崙方轨万里长，西城却望天苍苍。秋庭风雨翻幕狂，夜语蔡侯同一堂。张侯老笔森矛枪，文词楚些遗蹇羌。胸中水镜谁否臧，学三百囷羞裹粮。思如决渎万仞岗，大编小轴山压床。城南买屋君舍旁，疲骖日附骥尾骧。我惭昧道由四隍，人如燕宋初束装。听君雄辩神扬扬，却思得一愁十亡。邓侯韫椟价不偿，有方未试聊贮囊。起家牛斗玉笥乡，鸿鶱早入鹓鹭行。和鸾采齐要骕骦，一铎便足谐宫商。知君云壑有松房，南阳耒耜心霸王。玉池复说夜有光，仙人藏丹金鼎黄。愿分神瀵浴骨香，非我其人惭德凉。蔡侯发迹江滥觞，闭笼祗欲擘海翔。此公事业未渠央，六奇他日吾所望。乌号张月刀瑩霜，裂五单于加印章。穰苴可但虚斩庄，遭时立志未可忘。白犊得瞽宁非祥，嗟予企踵不及墙。逢君如渴御蔗浆，怯虽如鼠犹胆张。"}