{"id":"1066008","title":"赠朱深明","dynasty":"宋","author":"许景衡","text":"十年走南北，委迹甘蠢蠢。旧学已茫然，疏慵长自哂。岂知江汉旁，名士有标准。高名久倾属，王事得亲近。可是臭味同，一笑脱畦畛。华堂照犀玉，觉我蜗舍窘。风流跂前辈，要当摅妙蕴。胡为饭藜藿，默坐师粲忍。微生縻簿领，与俗益矛盾。蹉跎谷口志，惭愧鹿门隐。百念已灰冷，积习扫未尽。绪馀君勿靳，迷途须汲引。"}