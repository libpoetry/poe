{"id":"600341","title":"宿卧佛寺","dynasty":"明","author":"王弘诲","text":"衔命出西郊，散步东林下。凉飙肃高秋，物色净堪把。慈云归晚岫，慧日低平野。入门礼空王，偃息无冬夏。隐几意沉冥，支颐类潇洒。莲衾拥贝衲，四坐俱幽雅。古刹劫何年，废庑馀残瓦。遥忆西来时，传灯从白马。忘言设教诠，住想拚身舍。乾坤一蘧庐，万物一土苴。本无梦与醒，庄蝶纷虚假。悠悠经几劫，此意知应寡。朅来倚绳床，辗转学般若。形骸念拘束，幻妄甘聊且。何日投名山，一入远公社。请證无生言，抑亦先觉者。"}