{"id":"872530","title":"酬春湖史履庸惠四皓图","dynasty":"宋","author":"艾性夫","text":"有客有客吾春湖，踏霜打门呼老夫。寒温粗了不暇坐，两手奉我商山图。皓首庞眉发如漆，千古高人谁画出。疏行大字各题诗，颇类涪翁老年笔。绮里季，夏黄公，春风拍浮酒两钟。仰天但觉宇宙窄，麾麈一扫尘凡空。东园角里更萧散，石鼎茶瓢风日晚。琵琶不作儿女悲，横琴静送飞鸿远。周家遗民方避秦，留侯眼高识天人。翩翩小出奠危社，落落高举连青云。感君持赠慰枯槁，玉雪辉辉见诸老。何当乘鹤参翱翔，风露清凉咽瑶草。"}