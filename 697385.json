{"id":"697385","title":"别苏别驾南归四首","dynasty":"明","author":"胡应麟","text":"邂逅相逢兴独豪，平原十日醉葡萄。风前忽奏阳关曲，别泪千行堕宝刀。红粉清源十万妆，亭亭高髻绿罗裳。那能不滞狂夫兴，满目飞云是太行。桃花新水木兰桡，挥手离人出画桥。何处相思偏入梦，嶓江飞雪越江潮。才大君犹困执鞭，书成余亦倦游年。惟应匣底湛卢色，夜夜双飞北斗前。"}