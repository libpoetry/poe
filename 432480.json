{"id":"432480","title":"金缕曲 其二 用高仲华韵送徐澄宇，兼示同人","dynasty":"近现代","author":"苏渊雷","text":"梦绕长亭路。甚年年莺飞草长，杂花生树。剩水残山天共老，一种闲情谁与。算往事都无觅处。收拾清愁期浩渺，戒霜寒鹤舞回翔步。云水阔，漫凝伫。兰成萧瑟江关暮。共些时高歌青眼，抗怀今古。回首楼台弹指现，解道婆娑乐土。看皓月长空徐吐。腐鼠功名同一吓，只纵横才气难为主。天莫问，自来去。把盏难将息。甚无情宾鸿社燕，流光频易。文字飘零形影隔，万里冰河雪碛。浑不似江南江北。卅载风尘知己少，况英年击剑吹箫客。诗柬至，劳相忆。东风追梦难追昔。想当年回车一恸，泪盈清臆。劫换春明同轶荡，把臂旧游谁识。空怅望径开三益。莫道文章憎命达，许霜笳玉笛添诗历。摩醉眼，看晴日。盼到春消息。渺江关梅花数点，枝头寒勒。骨肉天涯灯下影，一刻千金都值。曾不减古欢遥集。书枕诗瓢行处有，料胜他魂返枫林赤。吟未罢，竹石裂。浮生堪恋还堪惜。数襟期荆高逝后，豪情谁拾。雁宕龙沙天共远，渡海出关一律。只雪窖霜棱稍迫。未必生才皆有用，剩丹心朗照风檐色。掷笔起，东方白。"}