{"id":"687075","title":"和答陈宜山居寄示四首","dynasty":"明","author":"刘崧","text":"横江清吹发参差，无奈秋风寄远思。谁似高情閒不厌，半年三度寄新诗。石门细草落松花，磊磊圆峰削翠瓜。夜久风泉听不尽，独看明月咽流霞。山人出洞归来晚，月上东厓一丈高。贪着临流看清影，不知风露湿絺袍。青山何日许为邻，愧尔东南漂泊人。纵有桃源堪避世，已无渔子解知津。"}