{"id":"183109","title":"宿天池·我思庐山游","dynasty":"宋代","author":"孔武仲","text":"我思庐山游，发与自年少。偶来得闲侣，更欲窥众妙。幽林穿蒙笼，青峰上险峭。遥看天池路，一线在岩徼。辛勤得至此，惨寂已西照。云池桂无根，瞪视心胆掉。暮夜烟云昏，西岩亦登眺。圣灯稍稍出，弄影何窈窕。一枝分百点，变态不可料。须臾归寂灭，何处观朕兆。僧房得栖宿，爽气冰毛窍。翻然亦兴尽，却恨归途写。缅怀道隆师，确不奉明诏。似与山间石，殷勤论久要。我今来时迫，心灰真可笑。明朝指绣谷，裹足登凉轿。揩却壁上名，恐为高人笑。"}