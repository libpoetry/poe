{"id":"1235216","title":"移梅四首","dynasty":"元","author":"马祖常","text":"幽屏逐鱼鸟，沈迹俦隐沦。所欣在林薮，嘉植日以亲。眷言江介品，纷葩号南珍。遇我好奇服，移根得良因。井井十亩园，菁茆荫涧滨。缟裳擢玉质，宜此空山春。始逃爨下厄，复脱燎原焚。结根园亩间，炯炯临水濆。疏华照岁暮，绿萼栖宝熏。春阳桃杏繁，鼎实独已先。遐情惬真赏，来置我石田。北枝散馀霞，苔光生碧鲜。玄冬阳已复，仙葩缀疏星。隔浦映碧竹，随风堕寒灯。我来刈薪蒸，弛檐南山陉。攀茎嗅清馥，撷英嚼芳馨。樛结灌木丛，颜色无光荧。彷徨未忍弃，洗濯归林亭。植尔当庭隅，岂复资鼎味。迁尔自谷中，岂复相妩媚。冽冽玄冥候，众植各浮脆。高标自凌寒，孤尚独冠岁。么禽何处来？飞下双羽翠。"}