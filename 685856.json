{"id":"685856","title":"送同年冯改溪水部分司宁阳二首","dynasty":"明","author":"卢宁","text":"委折漕渠达帝关，源流疏节令新颁。大明水阔春潮荡，钜野波深夜溜潺。足国功劳收太史，济川才望秩清班。等閒试借观泉眼，樽俎东山与泰山。临济仙源浚远岑，八荒王贡此侵寻。天培社稷根基厚，帝简忠贤倚注深。国是顿忘航海策，杞忧空费广田心。公馀为念东南力，一寸泉流一寸金。"}