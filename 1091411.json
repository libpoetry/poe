{"id":"1091411","title":"王嘉甫许借清赏堂读书","dynasty":"宋","author":"周孚","text":"卜居厌近市，临老心亦烦。目眩车马尘，耳聩歌吹喧。朝旗与莫柝，况复戎旅屯。养疴定何所，城南有名园。槐柳森欲合，桃李粲以繁。芳塘艳积雨，疏牖明朝暾。岂惟苏病眼，亦可清吟魂。主人卫霍家，列戟藩朱门。马埒编金钱，豪习今尚存。乃能容此老，厚意可得言。十年客此邦，要以桑梓论。隔墙竟骂仝，奉卮孰留髡。今日复何日，愧此地主恩。他年赞易室，凭君记虞翻。"}