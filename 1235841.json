{"id":"1235841","title":"十二月乐辞十三首 正月","dynasty":"元","author":"吾丘衍","text":"羲和日驭鞭苍龙，璇玑夜转行天东。鹅黄拂烟柳条短，伶伦竹声催昼暖。金刀错落红锦丝，玉钗鬓影东风吹。芙蓉酒浓香染衣，花楼凤语黄蜂飞。晴光漾漾琉璃波，垂杨扫黛嚬青蛾。紫丝步障芳草陌，薄露春香蝉翼罗。莺簧吹笙教春语，花落无云过烟雨。传头舞红鹦鹉杯，东风燕尾参差开。红枝綵树金流苏，笼香染露开九衢。沉香小院莺语涩，晚漏蟾蜍迟玉壶。杨花飞飞风蕊蕊，蝴蝶迷香粉魂死。水光鸭绿暖浟溶，草色江南一千里。依微绿雨冥濛天，圆荷散水青莲钱。晨阶步花空土涩，玉柱湿丝移蜀弦。南风迟迟度帘额，树叶迎凉小秋色。槐枝未晚噪蝉催，梦中蝴蝶空中飞。石榴花始红，菖蒲花浅碧。湘簟水风凉，生罗汗微湿。青虫化飞蛾，穴蚁登南柯。前山雨脚来，远色云嵯峨。南山日色红，火云山下起。老树无凉阴，野鸟渴飞死。重厌藕丝裳，寒思玉井水。何处有秋风，鸣蝉晚声碎。迎新凉，对华月，桐阶风来月如雪。草根虫声催捣衣，铜龙怨寒千里思，银河影长更漏迟。桐阴间玉砌，金井生凉云。扇欹嫦娥辉，簟拂湘妃痕。愁怨草虫语，舞厌楚绡薄。烛树来何迟，萤飞上罗幕。铅花飞霜满枯草，摇落风来楚山老。海神收水无泪痕，鸿飞古树啼老猿，云低昼檐秋影昏。北风吹云昼阴短，锦画屏风兽香煖。谢家十二玉丝弦，不待昭阳九华琯。新花学春小无力，枯桑叶青霜草碧。秋虫饮雨未令归，壤穴墙阴土花湿。飞沙走寒几千里，霞丝不起罗纹紫。鱼龙水合青海愁，寒木空林晓鸢死。玉台仙子琥珀钟，帘衣半卷迎东风。鸾刀剪秋秋水溶，舞鸾堕影来虚空。风惊雁阵鸣寒天，迎春燕綵飞联翩。星门十二转华月，三十六簧吹暖烟。琼芳散漫舞幽碎，酒力微昏不成醉。尽衣送岁鼓逢逢，椒花翠盘分小红。新春迟迟旧春改，日积馀分几分在。嫦娥兔宫圆影多，二十六弦迟岁华。"}