{"id":"1083635","title":"机简堂自隐静归为万年主人访余林下相与道旧因以述怀","dynasty":"宋","author":"吴芾","text":"吾乡本仙窟，石井尤奇特。民物生其间，古来盖千亿。惟师与我家，所居共阡陌。少小初无殊，长乃分儒释。术业虽不同，于道俱有得。师为方外游，声价已籍籍。象教久衰微，赖师振业席。炉鞴与钳锤，信有弥天力。果续佛慧命，作大善知识。我虽登禁涂，无功亦无德。但有忧国心，徒劳竟何益。挂冠归林下，面亦无惭色。知心独有师，相视笑莫逆。每思共谈玄，倾倒此胸臆。江浙遥相望，恨不生羽翼。昨朝忽惠然，得得访泉石。一见双眼明，欢喜几折屐。第念我与师，彼此头颅白。世路方艰难，老去合休息。师既归故乡，不应复他适。愿言却世缘，来伴我幽寂。相看成二老，永为闾里式。"}