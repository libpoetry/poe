{"id":"759588","title":"风雨中与季平游东山，谒双忠、大忠祠，兼寻水帘亭、紫云岩诸胜，叠与伯瑶夜话韵","dynasty":"清","author":"丘逢甲","text":"万石捧云郁飞舞，神龙出布状元雨。寒鸦无语杜鹃语，心悯大忠来吊古。等是金鳌背上人，悲歌重写沁园春。河山一统初破碎，繄余更属浮萍身。零丁洋边与君遇，灵威庙前诵遗句。同揩远目青山间，一发中原夕阳气。"}