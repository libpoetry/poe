{"id":"431386","title":"闻胶州事有感（四首）","dynasty":"近现代","author":"王昌麟","text":"鞭尽山中石，难填海上波。敌情今已见，天意竟如何。流涕书生策，伤怀猛士歌。腰间雄剑在，谁更说横磨。晓听归飞鹆，如闻画角哀。王师循舍退，虏舰破冬来。海沸冰难合，天寒雾不开。徒怜青岛上，空筑射蛟台。大小珠山地，悲声激海隅。愤农思制梃，骄虏说蠲租。何计移鲸窟，还闻罢虎符。莽苍成积气，真触杞人呼。江东如掌地，晋宋以兵存。自保非无术，除和愿别论。骑羊夷使踞，屠狗古人尊。无用轻贫贱，儒冠舌已扪。"}