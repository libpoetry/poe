{"id":"621795","title":"辛未春溯洄彭蠡晓望漫怀","dynasty":"明","author":"郭之奇","text":"一枕渡匡庐，湖山夜容舒。水净霞明清晓望，晔晔紫芝育育鱼。桃花浪暖三月候，杨柳风前五更馀。有美一人来踽踽，折柳攀花情半吐。临流蹀躞倚新妆，一水依依遥数武。数武终难亲，微衷不可陈。无缘相邂逅，有意同束薪。波郎销远魄，青娥蹙素颦。天台已路阻，武陵孰为津。念此犹如梦中梦，流声岸色舟相送。扁舟离人奈若何，波光漠漠馀清弄，胡雁朝飞一湖泓。鹧鸪晓啼千山雾，胡雁为惊沙朔霜，飘荡河洲倦北翔。鹧鸪繇来怀南土，焦焦戢羽日思乡。乡思愁绝不堪见，悽肝摧尽断柔肠。可奈人归春既老，春老人归程复长。远游悲俗真何事，小隐东山薄可偿。长锁寸心依岭海，孤垂两足濯沧浪。高卧寒岩或起坐，白云随缘相右左。东壁金松西园花，春草池塘夏秋果。此地安可无主人，苍生之济不须我。"}