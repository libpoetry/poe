{"id":"607265","title":"答吕惟仪","dynasty":"明","author":"卢龙云","text":"仙籍方罗俊，何人久积功。以余一日长，期尔万夫雄。过鲁推儒行，于齐表大风。翮高终挺汉，蹄健可腾空。作室徵能构，为箕学自弓。经传歆与向，谈轶浑于戎。昭代铜龙署，诸儒白虎通。总堪家万石，岂让世三公。怀土悲羁客，瞻天负汉宫。滞留江以北，漂泊海之东。单父鸣琴异，江州洒泪同。任教呼是马，敢望卜非熊。天命应难度，余心谅有终。浮沉虽潦倒，苍素亦昭融。志已浮名外，身随变态中。病忧河上叟，得失塞垣翁。世业看连茹，心交慰转蓬。壮怀知不少，相望意何穷。令有新司马，人非旧阿蒙。男儿志万里，长剑倚崆峒。"}