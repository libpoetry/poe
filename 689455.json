{"id":"689455","title":"赠朱开府","dynasty":"明","author":"佘翔","text":"三山控闽服，崔嵬开柏府。懋德重保釐，为宪资文武。惟公应名世，建牙莅兹土。灵秀浚滇中，羽仪振畿辅。寅亮踵毕公，休声迈吉甫。分陕嘉惠翔，巍然握绣斧。凤凰毛羽奇，松柏坚贞峙。秉性既清高，摧挫何能倚。岳伯非不荣，弃之若敝屣。劲节耸朝绅，令闻裨国是。简在出帝心，家食不遑起。王道固荡平，得兴君子理。貔貅肃千队，风云阵八方。鲸鲲息吹浪，一望通扶桑。神武沛瀚渤，经略毖封疆。既已廑未雨，兼之危复隍。千村屏狐鼠，八郡屹金汤。铙歌与壤吹，洋洋达建章。兰台昼馀暇，艺苑托深心。撷英朝华圃，摭实夕秀林。式庐礼段木，草檄资陈琳。淩烟勒洪阀，雄风披素襟。垂老沐德化，况仰龙门深。愧无山水奏，延赏和知音。"}