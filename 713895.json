{"id":"713895","title":"乌蛮大滩谒伏波将军祠代景大夫作","dynasty":"明末清初","author":"屈大均","text":"乱石截流数千里，大石生人小石死。水小不险水大险，穿舟最患石齿齿。水石喧阗斗不开，水崩石裂声如雷。两岸青峰随帆转，一滩白鸟逐篙回。滩名乌蛮最险恶，伏波往日曾疏凿。功同神禹合俎豆，有庙巍巍镇瓯骆。瓯骆至今遵约束，岁时庙下祭旗纛。祠中铜鼓铸马馀，银钗叩击蛮风俗。麋泠双女僭为王，将军破贼威扬扬。双植金标临涨海，七腰银艾到炎荒。神灵终古槎江在，巨石依然排壁垒。湍流赑怒状军声，势逐牂牁东入海。两江黔郁此朝宗，我溯惊涛欲上邕。千篙日与雷霆战，万马横当水石冲。调兵东征苦不速，番禺九郡未恢复。遇主徒希马伏波，委身未遇刘文叔。将军际会本非常，我忆重兴二十霜。扫荡南交待□命，邀君灵宠早还乡。"}