{"id":"819667","title":"金谷园曲并序","dynasty":"清末近现代初","author":"杨圻","text":"洛阳自古说繁华，几度兴亡问落花。游客独寻金谷路，牧童闲指石崇家。香尘流水看不足，满眼山邱感华屋。中散弹琴怨未终，华亭鹤唳哀相续。太康清宴万家春，一代豪华数季伦。赌富无人轻戚里，閒居有赋笑安仁。倾都帐饮朱轮聚，未央夜诏拜征虏。错疑声色是风流，不爱林泉爱歌舞。河阳别馆起笙歌，水榭云房列绮罗。宝帐飘香珠落索，画屏却月玉嵯峨。曾是嫦娥修月府，乡擐深锁春无主。名园只合美人居，可怜粉黛皆尘土。梁家少女美垂髫，金屋何人贮阿娇。独有齐奴垂一顾，明珠三斛换纤腰。绿珠生小心常捧，雅擅宫商自矜宠。歌罢微怜皓齿寒，舞馀犹怯明珰重。芳轮辗转玉骢轻，红泪啼妆别母行。万炬迎来花月夜，香车拥入失天明。将军夜醉春眠美，好梦如云扶不起。绿杨水暖弄妆迟，满院莺声催梳洗。银屏珠箔护凉台，夜半春寒拥夜来。玉笛一声清弄歇，沉香火底报花开。鼎湖寂寞回龙驭，明年宫阙昏尘雾。玉手熏香事早朝，三公七贵都非故。新声初制郁轮袍，满坐公卿狗尾貂。捧出紫云亲度曲，水精帘卷月轮高。绝代佳人难再得，从此东都慕颜色。黄金无计救全家，白骨如山殉倾国。中书新贵意轻狂，走索云鬟侍象床。忽发狂言惊杜牧，已闻矫诏杀王章。层台百尺开清宴，水佩风裳秋似练。羯鼓声高酒半酣，门前缇骑收廷掾。将军回顾别蛾眉，黄犬东门信有之。爱惜倾城输范蠡，烟波悔不载西施。美人恸哭事至此，义不独生请先死。君恩似海恨似山，妾貌如花命如纸。鸺鹠骤叫早黄昏，舞袖零星碧血痕。同向青陵台畔去，落花如梦葬春魂。北邙芳草年年绿，人间万事如转毂。流水桃花值暮春，斜阳牛背山阳曲。故墟井邑近清明，晋代衣冠邱陇平。日落高原横万骑，阵图新筑伏波营。玉垒春深旌旗静，游人到此伤烟景。燕迷红树认空楼，蝶下平芜寻废井。华林柳色敞辕门，胜曰观兵芝盖翻。昼角一声归马晚，千营烟月带孤村。归来煮酒丛台下，不赋阿房赋马射。灯火梨花诗思清，潇潇幕府青山夜。肠断花飞寒食天，春愁哀怨宝筝弦。莫弹金谷园中事，楼外千山啼杜鹃。"}