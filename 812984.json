{"id":"812984","title":"二陆草堂怀古","dynasty":"清","author":"张吉安","text":"婉娈昆山姿，俊伟产其麓。访古五茸城，喟焉叹二陆。将相门华腴，文章世推服。赤乌销霸业，天意覆邦族。《辨亡论》三篇，实自炫荆璞。相携事闇朝，羁旅作都督。恩感成都王，罹祸何乃酷。仕宦一熏心，肺腑尽成俗。漫将千里莼，比拟到羊酪。不见张季鹰，命驾秋风速。鲙斸吴淞江，鹤听华亭谷。二陆优劣分，士龙较敦笃。东吴举贤良，于时年十六。入洛正翩翩，二俊张华目。出补浚仪令，平心断疑狱。干请拒黄门，词直气岳岳。王弼夜谭经，神鬼亦钦服。卢志工谮人，遂乃肆谣诼。造物岂不仁，一例遭荼毒。三世将不祥，西陵诛亦酷。天道本神明，报复如转毂。"}