{"id":"1042859","title":"检覆郏城旱田示同官及寄河南诸贤","dynasty":"宋","author":"刘攽","text":"昔岁歉无年，今夏仍荐饥。罢民去南亩，贱价捐东菑。籍籍道路间，饿者何累累。藜藿不充肠，苶然旄与倪。嗟我禄代耕，每食为不怡。徒怀仲由志，身贱那得施。属城上民讼，比牒皆苦词。奉诏实有无，百闻谢一窥。星言说桑田，行与父老期。触热不敢休，重趼宁告疲。郊原赤如赭，秉穗无孑遗。垦艺不可分，四旁生蒺藜。流行诚代有，愚弱岂易欺。附上亦有刑，残下罪攸司。鄙夫不忍此，告吏咸赦之。庶兹咻喔恩，足以苏茕嫠。大农急经费，言利析毫釐。二吾犹不足，一切宁谓宜。国侨敏争承，郑邑用不危。冯煖焚券书，田氏人若归。区区二小邦，两士能若斯。当官在必行，匪石安可移。诸公悉吾友，此志良弗非。当令徇路人，一听狂者诗。"}