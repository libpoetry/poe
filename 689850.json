{"id":"689850","title":"秋日感怀二首","dynasty":"明","author":"张元凯","text":"秋风落叶满柴关，肘后垂杨若可攀。千里名驹无妾换，六钧强弩有儿弯。沽来醇酎堪濡首，吟得新诗便解颜。海内故人书乍报，却嫌犹未买青山。泣玉投珠道路傍，归来我马日玄黄。蒯缑尚恋青袍短，雀弁难禁白发长。元亮官卑辞亦可，曼容禄薄夺何妨。群言销骨良堪恨，但醉如泥却又忘。"}