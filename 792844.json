{"id":"792844","title":"赠宝山诗僧铁岸","dynasty":"清","author":"缪徵甲","text":"铁岸不满五尺长，酒酣芒角生枯肠。世无知我行已矣，收拾智慧归空王。谭禅说剑吾不晓，但读君诗每绝倒。蛟龙蜿蟺云锦张，尘垢秕糠一笔扫。仪秦抵掌壮士羞，抱关屠狗骄王侯。六朝而后开释典，豪杰往往逃缁流。昌黎辟佛重大颠，欧阳亦称秘演贤。二公具眼有真识，肯与流俗相周旋。铁岸十五二十时，抗怀经济酬所知。如何一蹶不得复，大江南北徒奔驰。海旁楼台多蜃气，可怜立锥竟无地。将相公侯何足论，破衲芒鞋小游戏。夜坐蒲团万缘寂，旧剑飞腾欲破壁。有时醉卧锦瑟旁，一声玉笛花芒芒。昨日毗陵乍倾盖，落落行踪太无赖。冷官席上诉平生，痛哭狂歌见者怪。问君何不还儒宗，掉头大笑如痴聋。君看傲岸好男子，坎坷那得全其躬。鸿飞太空脱网罟，鲸归大海息风雨。不在天兮不在渊，一个诗僧有千古。"}