{"id":"1041214","title":"劝思弟于南轩种竹","dynasty":"宋","author":"刘敞","text":"世皆笑幽独，何不少自贬。种竹南轩间，亦足以相检。况兹岁华晚，众卉日凋敛。清节良自如，栽培匪为谄。岂知窗户侧，秀色窥荏苒。会兹东南美，相对情不慊。楚人昔颂橘，行比伯夷忝。此君最孤高，坚直难外掩。凛气有精粹，筠光射圭琰。他时雪中客，往往疑清剡。"}