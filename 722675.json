{"id":"722675","title":"催妆词四首","dynasty":"明末清初","author":"钱谦益","text":"养鹤坡前乌鹊过，云间天上不争多。较它织女还侥幸，月荚生时早渡河。鹊驾鸾车报早秋，盈盈一水有谁留。妆成莫待双蛾画，新月新眉总似钩。鹑火舒光照画屏，银河倒转渡青冥。从今不用看牛女，朱鸟窗前候柳星。宝架牙签压画轮，笔床砚匣动随身。玉台自有催妆句，花烛筵前与细论。"}