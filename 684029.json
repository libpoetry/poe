{"id":"684029","title":"仲氏弃官学道投诗见依抒此为答","dynasty":"明","author":"王世贞","text":"三教星月日，精光或相铄。识者探其真，从乳出酥酪。么么任蛙紫，法象炳丹雘。仲氏窥甘源，欣然顶门勺。至味中自赏，大饱无余嚼。朝疏发殽函，夕舲下伊洛。岂伊微罪好，徇此孤臣托。罝网弥川原，那能篡寥廓。雁序中所私，鸿冥偕足乐。世亲皈大乘，其自虽无着。玄奘梵天来，长捷潜井络。驾言定录君，仰资太元格。窃窥远游品，翻与思玄邈。从义兄则安，当仁尔毋却。所虞皦皦地，象罔窃真药。大道宁徇人，俗情能不暌。安见污潦内，有物吐虹霓。茅翁笞叔申，调达谤牟尼。肝腑不相烛，何况大阐提。名利巧愚人，往往使识迷。喧如百蚊蚋，溺若一酰鸡。宝彼九秋条，谓等三春荑。俯仰天地间，慨焉思夷齐。吾弟税輶轩，改服友鹿麛。竦身二华巅，紫气为之低。濯濯青莲花，以根拔涂泥。而我尚攻中，棼结不受觿。西畏弱水航，上惭玉京梯。晚途仅自克，何肉与周妻。耕则共地肺，居则保天倪。"}