{"id":"123624","title":"次韵王正之提刑大卿病中见寄之韵","dynasty":"宋代","author":"范成大","text":"名卿绪前辈，风格如玉山。累累培塿中，见此高孱颜。揽辔忽思归，无人解縻贤。飘颻驾紫车，浮云视朱丹。向来小病恼，体力今已安。胡为犯风雪，江湖行路难。呼酒暖征衫，宁计斗十千。倡酬悔不数，长怀悲短缘。离合固常事，匆忙增惘然。浩荡海山春，登临想臞仙。笑我守荒径，老茧深裹缠。拟题忆鄞句，思咽冰下泉。迟公寄新作，使我头风痊。"}