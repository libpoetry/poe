{"id":"889625","title":"续潘仲严秋夜叹","dynasty":"宋","author":"吴芾","text":"秋夜凉，秋夜凉，碧天如水涵月光。空堂耿耿不成寐，起坐拔剑歌慨慷。罢金樽，还独酌，试一停杯问寥廓。此身此世竟如何，摇摇惊燕巢风幕。伊昔我生适太平，岂信中原有甲兵。扬鞭走马长安市，美人如玉酒如渑。可惜太平留不住，一旦风尘沓回互。谁知年少乐游场，翻作敌人争战处。烽火照天光夺日，杀气腾空暗如雾。皇家骨肉几千人，尽逐銮舆沙漠去。回头宫阙成一空，惟有山河在如故。咄咄奸谀何误国，二十年来启边隙。边隙已成犹自如，忍使吾民罹此极。哀哉吾民亦何辜，父子连年死锋镝。兴言及此心胆寒，空对秋风泪横臆。泪横臆，宇宙回旋云失色。我闻古亦有乱离，人道乱离今过昔。一人厌奔走，四海念休息。如何廊庙土木人，安坐恬然有肉食。我今愿得上方斩马剑，尽取凶徒肆诛殛。却总堂堂百万师，净扫边尘空塞北。莫言草芥无奇策，愿蒙天子一前席。"}