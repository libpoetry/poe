{"id":"722123","title":"为族父国子先生七十又一寿作","dynasty":"明末清初","author":"屈大均","text":"久谢琼南首蓿盘，归来黄菊满园看。三为祭酒那知老，一作柴桑未到官。佳节每忘秦伏腊，野情多在汉衣冠。古稀谁道人生少，更得期颐也不难。蝉多梧柳不惊飞，鹤有烟霄自解归。酌酒频成陶令醉，为园久息丈人机。餐馀白蝠能千岁，种满苍龙已十围。疏传赐金殊未尽，宾筵莫惜进甘肥。耳聋休叹鹿皮翁，肉角生时听自聪。菰米食甘何用白，芙蕖衣好不嫌红。能歌风雅惟三楚，解注离骚是八公。分我枕中鸿宝术，青丝丫髻两还童。"}