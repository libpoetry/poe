{"id":"700582","title":"采樵歌效竹枝体","dynasty":"明","author":"顾璘","text":"万岭千山春日晴，女郎逐伴采樵行。歌中暗恨无人识，惟听云边袅娜声。利斧樵山得大枝，良媒结好有佳期。十八女儿空谷里，玉面花颜谁得知。侬家兄弟舌翻澜，百丈清潭一泻乾。深山黑夜独归去，肯信侬心铁石般。阿母朝饥待早糜，还家常怪得薪迟。快刀留惜不将用，空手攀枝那得施。松柏留栽作栋梁，安排桃李引春光。荒榛乱棘唯须剪，刺手钩衣不易量。腰镰空出负薪还，上岭身轻下岭艰。东方黑云将雨至，培塿险过太行山。近林萧条无可薪，远山猛虎啮生人。寄言城市游盘子，何地生涯不苦辛。"}