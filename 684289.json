{"id":"684289","title":"云峰卷为沈夷斋题","dynasty":"明","author":"王立道","text":"南山郁嵯峨，下有高士庐。列峰瞰虚牖，流水循东隅。荒径罕人迹，空梁见悬车。主人日杖屦，徙倚临前除。朝看山上云，日夕忘所如。岂无章绂贵，爱此田园居。乞身自强健，何如汉二疏。愧我恋斗粟，不能共焚鱼。达人未忘物，卜居当云峰。云以拟时故，峰以况高踪。千仞自壁立，万变从飘风。岂以绝世标，寄兹聚散中。峰云本两忘，兀坐观太空。骐骥知畏涂，驽马无停足。萧榝连林青，霜摧蕙如束。雷同不违时，高明自疑俗。之子起百里，整辔骛长毂。何当中路旋，悠悠向空谷。岩居谢世纷，停云想贤躅。结组非趋荣，投簪乃辞辱。滔滔复何为，远道多倾覆。"}