{"id":"805624","title":"一萼红五首 其二","dynasty":"清","author":"史承谦","text":"漾秋晴，又黄花将绽，未拟擘吟笺。白袷才收，青衫欲湿，狂奴风调谁怜。还记得、分题椒壁，到而今、刚剩墨痕鲜。亚字城西，赤阑桥畔，前度流连。已分穷愁潦倒，只听歌夜泣，中酒朝眠。不解弹棋，时闻擪笛，暗中催度华年。更指点、枝娘柳下，惹几番、帽影夕阳边。应是燕台句好，让尔先传。"}