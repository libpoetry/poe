{"id":"683563","title":"复陪子愿侍御过家弟敬美澹圃作","dynasty":"明","author":"王世贞","text":"皎然冰玉见风姿，况有新篇斗色丝。不尽弇园仍澹圃，为探周鼎复秦碑。谈温草树寒从破，坐久星河莽下垂。唯有陇梅尤气色，似闻先卜早春期。三径衡门有荷蓑，野情能不避双呵。使君文逼东西汉，处士山连大小何。偷暖地棠残紫在，狎寒天竹乱红多。莫疑车骑邢侯简，为恐霜威恼薜萝。"}