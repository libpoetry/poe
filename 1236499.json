{"id":"1236499","title":"用前韵送季长南归","dynasty":"元","author":"周伯琦","text":"新命天朝作羽仪，暂还慈侍戏斑衣。一卮春酒长生寿，三锡恩纶九族辉。远树云开山隐隐，小桥风歇草微微。经帷未遂陈情愿，梦里莼鲈欲奋飞。梅花吐白绿团椿，路近江南尚卜春。乍别又疏文字乐，相思顿觉鬓毛新。高堂甘旨谋归计，平日行藏任化钧。壮志莫辞来往远，潞河上派贯天津。"}