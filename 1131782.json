{"id":"1131782","title":"偶题三首","dynasty":"宋","author":"蔡沈","text":"暮年无杂虑，何事更关情。入市非求利，居山岂为名。诚存心自逸，足健步常轻。却是行游处，春风日日生。寂寞园林迥，栖迟念虑宽。雨声连砌响，风色入帘寒。义理无新得，交游少旧欢。梅花自畴昔，岁晚独相看。日日门前路，春风与物期。早梅纷白雪，垂柳散青丝。把酒怀情久，吟诗遣兴迟。闲来复闲往，携策谩逶迤。"}