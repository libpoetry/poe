{"id":"759479","title":"题王晓沧广文鹧鸪村人诗稿 其一","dynasty":"清","author":"丘逢甲","text":"晏坐深巷中，门少车马迹。穷愁借诗遣，八极困挥斥。故人有王子，时作坐上客。王子之于诗，嗜酷久成癖。饥寒不自念，渊响出金石。昨持牛腰卷，示我平生获。开卷王孟语，神似非刻画。有时写酒意，几闯元亮席。咏叹发长言，间竟入元白。短章不经意，乃坠宋贤格。寒斋把卷诵，斜阳澹将夕。墙头数点山，时露海天碧。"}