{"id":"1235184","title":"次韵王继学侍御金陵杂咏十首 新到建业","dynasty":"元","author":"大欣","text":"江表风流辱宠临，青山无恙只如今。高陵云合遗金化，秋浦凉生古玉沈。吏散图书斋阁静，公馀女乐后堂深。题诗石壁山灵护，莫遣春风薜荔侵。微茫翠浪泻青瑶，木末斜分鸟道遥。云敛江亭初过雨，月明津树欲生潮。崖根橘柚知谁种？涧曲茅茨许共樵。不羡东山携妓看，堆盘鲙玉映红绡。自负东南一剑横，故膺宸翰锡嘉名。帛书岘首愁归雁，鼙鼓江心吼怒鲸。落木丛祠孤泪堕，西风长笛壮心惊。奸雄欺国真儿戏，只比藏钩谩斗嬴。海上归来鬓未霜，登临应不愧斯堂。风生葆羽迎仙盖，华散氍毹供佛香。江上蘼芜随意绿，雨中新树过人长。绵州学士深埋玉，泪湿遗编可得忘。碌碌从人愧抱关，赏心应共鹤飞还。孤舟野水东西渡，落日长淮远近山。神鼓乍喧香雾合，宾筵初散绿阴间。相思咫尺长相隔，一似河流九曲湾。御榻当年小殿西，龙光照地起虹霓。蓬莱珠馆珊瑚树，夜月瑶台白玉梯。甲帐列营环卫密，龟兹按拍蹋歌齐。代来故事凭谁纪？只有年年杜宇啼。"}