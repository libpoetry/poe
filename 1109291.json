{"id":"1109291","title":"次韵裴库部雪二首","dynasty":"宋","author":"刘攽","text":"小雨驻云风借威，回眸千里玉山辉。涂人竟比麻衣色，野老时惊白雁飞。梁苑正应延上客，齐宫遥想辟重闱。谁云自郐无讥者，一曲阳春可见微。似薄凝霜不振威，端凌爱日夺光辉。变成盐浦风沙乱，卷起涛江海上飞。西望屯云瞻魏阙，正思鸣佩贺端闱。孤城牢落无来客，坐待山明见翠微。"}