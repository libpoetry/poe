{"id":"729771","title":"贺新郎  赠梁节庵","dynasty":"清","author":"文廷式","text":"髯也今殊健。举世间、鸡虫得失，鱼龙曼衍。尽付庄生齐物论，一例浮云舒捲。任兰佩、多憎猘犬。白眼看天苍苍耳，古今来、那许商高算。问长夜，几时旦。酒酣更喜纶巾岸。记当日、军谋借箸，尚方请剑。谁道神州陆沉后，还向江湖重见。情不死、春蚕自茧。黄竹歌成苍驭杳，怅天荒、地老瑶池宴。斜日下，泪如霰。"}