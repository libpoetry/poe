{"id":"1058905","title":"春日杂兴四首 其二","dynasty":"宋","author":"张耒","text":"昔我游京室，交通五陵间。主客各英妙，袍马相追攀。千金具饮啜，百金顾吹弹。缨弁罗广席，当头舞交竿。鲜妆耀渌酒，锦缬生风澜。灯烛暗夜艾，士女纷相班。欢娱易徂歇，转盼如飞翰。亹亹负孤愿，离离衔永叹。山鸟窥茗饮，檐花笑蔬餐。弃捐勿重陈，事定须盖棺。"}