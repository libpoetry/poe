{"id":"796956","title":"百字令 早春咏并头兰","dynasty":"清","author":"蒋纫兰","text":"东风晴雪，正芸窗乍暖，春光初泄。风飐湘帘香暗递，庭畔新开连理。不斗群芳，铅华慵染，惟与芝相契。悠然韵质，名姿金谷难比。堪羡两两同行，娟娟并蒂，似效双鸾戏。日暖檀心香愈美，碧叶露灵添翠。遥忆当年，江皋佩结，不减风流味。含情窗底，深闺可念憔悴。"}