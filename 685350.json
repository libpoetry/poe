{"id":"685350","title":"秋日斋居值雨已而大雪呈韩亚卿二首","dynasty":"明","author":"王鏊","text":"玄冥敚秋令，穷阴黯如积。厢房三日斋，正值霖霪迫。谁将千万愁，化作日夜滴。晨厨无炊烟，昼枕多警席。檐花添霏微，庭草恣狼籍。亦知官曹尊，咫尺千里隔。仍闻穷檐下，无复四壁立。人事岂偶然，天意亦难识。惟应伫高谈，庶用破愁寂。愁霖何富晴，怪雪忽已积。狂飞九月晦，无乃太急迫。宁当大庭贺，终作虚檐滴。不知堆为盐，但未大于席。为祥或为灾，众口纷籍籍。已闻半月前，何论一日隔。愁吟欲附火，块坐惟面壁。得无袁安僵，除是张华识。饱食亦已多，敢恨斋房寂。"}