{"id":"771284","title":"大酺•重九","dynasty":"清","author":"陈匪石","text":"又菊花黄，茱萸紫，酾酒须酬佳节。回阑凭欲遍，但霜风凄紧，阵云愁叠。浪拍荒埼，舟横野渡，芦菼飘萧如雪。惊寒南来雁，话伤心不尽，汉关秦月。纵高阁凌虚，暮山萦翠，旧情都别。天涯音信绝。记春半、桃李芳蕤发。尽到处、银屏题艳，玉麈谈玄，小梅花、座中吹彻。去去双轮疾。衰帽落、客衣尘黦。慰幽独，枫林叶。舟转何计，东望吴江烟阔。岸猿替人哽咽。"}