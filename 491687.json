{"id":"491687","title":"石膏行","dynasty":"明","author":"刘崧","text":"君不见太和钟步江水边，土山㞦嵔相钩连。何年下凿石膏出，黄壤深蟠白龙骨。篝灯掘隧不计深，前者方压后复寻。问之此人何为尔，皆云得之可牟利。自从岭外南盐通，糅炼和之颜色同。贩夫重多不较味，舟车四走如奔风。晨输夜挽尽筋力，官有禁刑私不息。蒸溲药食能几何，十有八九归馘鹾。我叹天公生此亦何补，掘尽终当变为土。又愁地脉郁积还更生，万古奸利滋不平。安得神人蹴之尽崩溃，民乐真淳永无害。"}