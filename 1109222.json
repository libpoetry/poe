{"id":"1109222","title":"栅口致喜亭咏怀","dynasty":"宋","author":"刘宗","text":"经年多病少逢迎，投老归来称野情。闭户且教防俗客，拥书终自笑浮生。怪人鸿雁呼群起，浴水鵁鶄傍母轻。几点疏萤独来往，鬓丝禅榻落花声。天末凉风吹白云，渐看长昼少炎氛。满庭慈竹秋阴合，夹岸枯荷夜雨闻。漂泊乡关新避寇，荒唐客梦旧从军。起来极目西山望，故里松楸怅夕曛。"}