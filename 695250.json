{"id":"695250","title":"河西务阻风三首","dynasty":"明","author":"林光","text":"絮飞沙走几曾休，归棹狂南每顶头。自信江湖容我老，不知天意欲谁留。浮名未有毫毛盖，真乐刚寻十五秋。风土东吴应不恶，拟携妻子作仙游。尘氛驰逐兴全休，短发从渠白满头。密网沙边犹自设，冥鸿天际去难留。狂云无计成时雨，归路真愁入晚秋。风伯如今谁敢讼，神情空傍斗边游。大块尘沙滚未休，篷窗痴坐任科头。酒杯恋我醒还醉，鸥鸟窥人去复留。镜里行藏周卦画，枕边熏业鲁春秋。五风十雨能如愿，傍柳寻花极胜游。"}