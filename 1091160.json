{"id":"1091160","title":"春愁诗效玉川子","dynasty":"宋","author":"薛季宣","text":"春阴苦亡赖，巧解穷彫锼。入我方寸间，酿成一百万斛伤春愁。我欲挹此愁，寸田无地安愁刍。沃以一石五斗杜康酒，醉心还与愁为谋。愁肠九转疾车毂，扰扰万绪何绸缪。愁思傥可织，争奈百结不可紬。我与愁作恶，走上千尺高高楼。千尺溯云汉，只见四极愁云浮。都不见铜盘之日，缺月之钩。此心莫与明，愁来压人头。逃形入冥室，关闭一已牢。周遮四壁间，罗幕密以绸。愁来无际畔，还能为我添幽忧。我有龙文三尺之长剑，真刚不作绕指柔。匣以明月通天虹玉烛银之宝室，可以陆剸犀象水断潜伏之蛟虬。云昔黄帝轩辕氏，用斩铜头铁额横行天下之蚩尤。拟将此剑斩愁断，昏迷不见愁之喉。若士为我言，子识愁意不。愁至不亡以，愁生有来由。闲愁不足计，空言学庄周。日中之景君莫避，处阴息景景不留。疾行嫌足音，不如莫行休。因知万虑为萦愁之繂，忘怀为遣累之舟。归来衲被盖头坐，从他鼻息鸣齁齁。取友造物先，汗漫相与游。朝跻叫阊阖，夕驾栖丹丘。天公向我笑，金母为我讴。酌我以琼浆玉液朝阳沆瀣之浓齐，俾我眉寿长千秋。却欲强挽愁作伴，愁忽去我无处踪迹寻行辀。惟有春华斗春媚，一一茜绚开明眸。又有平芜绿野十百千万头钝闷耕田牛，踏破南山特石头。"}