{"id":"829490","title":"谒金门 效大鹤三叠","dynasty":"清末近现代初","author":"周岸登","text":"行不得。东望海翻涛立。鳌戴三山飞退鹢。鲎帆无气力。魂断燕南云北。不忍寻君书尺。河大水深天路窄。雁遥关塞黑。留不得。残照觚棱金碧。础绣楹丹衔列璧。太平新藻饰。应劝长星浮白。不忍窥君眠食。瑶殿月波三海直。夜阑闻叹息。归不得。满地冰澌流坼。天外鬼车生九翼。路难军尽墨。昨夜城乌头白。不忍思君颜色。春去春来非故国。送春何处篴。"}