{"id":"594196","title":"象教精舍诗","dynasty":"明","author":"欧大任","text":"泥洹那竭国，阿耨王舍城。宝界极四照，瑟居悬三明。何年丈六身，图画来汉京。竺僧荼毗日，金骨灰佛成。居士豫章人，家续南宗灯。六尘忘有相，十喻归空名。一室似招提，雨积花林平。遥峰矗窗牖，鸣溜飞阶庭。茂植祇园树，驯鸽栖不惊。理亦讲解析，念能禅寂澄。知幻非所幻，有生自无生。君其戒净土，毋忘弇州情。"}