{"id":"1107590","title":"再至建康","dynasty":"宋","author":"叶梦得","text":"老罢那知力已疲，君恩误遣出车诗。金汤自巩中原地，熊虎空高大将旗。江海百神朝魏阙，风云千里护彤墀。白头再启征西将，深愧甘棠咏去思。推毂何堪付老儒，腰间仍佩玉麟符。千门万户照天阙，二水三山非故庐。谈笑定谁能却敌，衰慵真自笑非夫。淮南金鼓连沧海，为趣嫖姚速破胡。"}