{"id":"813882","title":"惜分飞 本意，庚寅夏作","dynasty":"清","author":"邹祗谟","text":"斑管蓉笺偏楚楚。堪羡香斋绣簿。独自翻花谱。罗衣私学男儿舞。曾记樗蒲花下赌。邀得卿家薄怒。怜子心头苦。檀郎罪案临风数。三百签文亲自写。恨被邻娃相惹。莫把红绫扯。簪花学得夫人者。年年待阙鸳鸯社。多半前生误也。事急相随且。昏黄绣佛持般若。春梦阑珊愁老大。惟有相思厮耐。一点青山黛。留待绛炬心休坏。斗酒长将他顶戴。博得些些盼睐。落下情仇派。五年还却三生债。一朵花铃红豆蔻。闻道玉人消瘦。铜舆重邂逅。约来岁放灯时候。望郎不见将郎咒。细摺银泥小袖。轻向崔娘嗽。萧郎补过难依旧。"}