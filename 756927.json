{"id":"756927","title":"山中早梅雪后喜闺友任归见访","dynasty":"清","author":"上鉴","text":"与君别江树，十年滞行迹。忍使田园苑，可怜秋水碧。道远梦何繇，雁促音难绎。一朝顾柴关，白云惊艳客。涧松青若故，野人贫似昔。午饭供新葵，晚香论《周易》。早梅覆屋红，积雪映峰白。一溪鸟语溶，四壁琴书泽。任运有虚舟，放閒无火宅。相对绿樽开，起舞南山石。"}