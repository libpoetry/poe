{"id":"512413","title":"红梅花","dynasty":"明","author":"徐溥","text":"梅花本白今乃红，造化变幻何其工。为嫌铅粉妒清绝，胭脂抺额肌骨融。东风树头春拍拍，别是江南一标格。冶容未必苟随时，自有心肠同铁石。我家住近西子湖，旧与此君相友于。渔村烟月僧堂雪，至今诗句怀林逋。别来廿载金台下，往往人家见图画。遮莫相逢面发赪，愧我素衣今已化。此日南宫静不諠，高情脉脉两无言。玉壶新赐金茎露，醉爱一庭春色繁。"}