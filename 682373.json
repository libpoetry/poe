{"id":"682373","title":"与坐客咏席上所见效小庾体十一首 咏砚","dynasty":"明","author":"区大相","text":"娲工呈练彩，孔石琢圆方。以我紫云片，登君白玉堂。凿池分月影，披露扬星光。永持坚润质，游心文史场。华堂宵宴启，金卮上寿行。斟酒奉兰席，提携随玉瓶。送意只愁浅，含情同一倾。且愿开涓滴，为君解宿酲。玲珑捧玉手，错落出雕盘。含采分投易，连呼急转难。良夜宴未毕，行乐美无端。虽非百万掷，聊以奉君欢。珍木产南国，芬馨上北堂。幸同微火用，常共好风扬。百和凝花阁，双烟出洞房。倘陪明德荐，随地可留芳。百花妆阁晓，一炷绣帘飞。作佩充兰室，承薰入舞衣。每从海尉至，常护汉郎归。立近御炉侧，青烟接紫微。斑升翡翠点，杂用金银涂。诡制侔周鼎，奇形出汉模。翠翘案上拂，鸳被帐中需。终宴含香侍，兰烟飘座隅。西楼淹夜饮，东壁暧清光。楚宴缨休绝，燕庭书作行。龙衔疑却月，莲吐半凝香。不是风欺焰，佳人舞袖长。洞房恋夜色，银箭起更筹。影乱弹棋席，光多教舞楼。花生应待喜，泪落不关愁。未上西园月，偏能美夜游。铜荷叶下盖，金芝茎上盘。枝发九龙燄，花高四座看。明心投分易，承泪觉离难。还持不自照，侍君罗帐欢。锦屏罗广座，曲曲似巫峰。灯映琉璃净，堂开云母重。看花围蛱蝶，学舞障芙蓉。多是云将雨，朝暮会相逢。旧时马上声，今向席间鸣。花月意恒满，关山恨暂平。芳尘萦袖出，纤指逐弦清。莫以别离曲，来承欢宴情。"}