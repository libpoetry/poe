{"id":"826792","title":"买陂塘·闰枝属题光绪乙未山塘秋泛图，步韵","dynasty":"清末近现代初","author":"章钰","text":"念家山、几多尘梦，而今凭向谁语。浮生竟坐流离老，无分犯烟咨雨。难再遇。还剩得当年，一二寻秋侣。商量画趣。已看惯危烽，吊残宿草，回首甚情绪。江南路。欲采蘋花未许。华胥知谁何处。吴娘尽荡凌波影，愁问鹭来沤去。重认取。是试茗调琴，步步诗来路。松盟错迕。且望帝伤春，避戎话夜，休怅旧游阻。"}