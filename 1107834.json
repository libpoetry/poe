{"id":"1107834","title":"春晚行乐","dynasty":"宋","author":"白玉蟾","text":"一点春山一点愁，一丝暮雨一声鸠。病中况更缘诗苦，夜去可堪无酒休。今夜遥知春欲归，望春不极立多时。草迷野渡东西岸，月挂寒松上下枝。晓雨初收翠霭浓，此番二十四番风。忽惊春暮翻为雪，乃是杨花飞满空。落红庭院绿池塘，语燕啼莺亦可伤。霁柳吹花春已老，暝槐成幄日初长。"}