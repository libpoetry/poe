{"id":"843358","title":"早泛清溪","dynasty":"清末民国初","author":"俞明震","text":"清溪绕栏行，看山如屋里。春风吹不晴，晨光在烟水。未觉轻桨移，隐隐双桥驶。绿草高上城，下有女墙圮。野航旧画船，萧瑟柳阴底。柳阴茶灶香，三五聚邻里。渐忘独行悲，差有生还喜。归来未停午，花木净如洗。鸟语传两家，山光争一几。送客还闭门，高眠日斜起。"}