{"id":"843563","title":"癸未四十述怀八首","dynasty":"清末民国初","author":"方仁渊","text":"壮不加鞭老可知，行年四十竟如斯。韩休卖药人犹识，刘向传经子已迟。誉至莫欣非胜侣，毁来加惕是良师。读书空负平生愿，静闭衡门且待时。犹忆童年志学初，红巾扰攘少宁居。全家奔走风尘里，四壁烧残劫火馀。弟妹无依须觅食，饥寒交迫废攻书。贼氛方静严亲弃，最是穷愁逼岁除。托迹歧黄亦可怜，愧非医国手回天。工夫未及肱三折，方制何能技十全。布袜藤冠屠沽事，青灯黄卷圣贤篇。终朝检点酸辛味，耻被人将小道传。客窗愁对短檠红，起看银河泻碧空。小倚花栏怀旧雨，每惊泥爪羡归鸿。相如赋好曾无益，杜老诗多未厌穷。羽倦飞低还未得，绿槐声里又秋风。自逞疏狂自笑愚，头衔别署号诗臞。岂因世态翻新样，肯为人嘲换故吾。得句不妨呼郑婢，爱才直欲拜萧奴。芙蓉不与春争艳，甘向秋江傲影孤。西郭朝来爽气清，贪看山色策筇行。野怀久有林泉癖，素愿且偿腰脚轻。不共世途争利禄，何妨造物忌荣名。年来酒债诗逋外，惆怅天台与四明。磨墨人翻为墨磨，韶华一掷疾如梭。家贫爱读书常借，身贱论交友不多。下士于今无北海，和歌谁信少东坡。羞将长铗干时贵，一任苍苍待我何。人海波涛日日生，纵无风浪恐舟横。壮心不与年俱进，励志犹惭学未成。自古有才须有福，此身多累为多情。寄形大块同膻蚁，悟到浮生气自平。"}