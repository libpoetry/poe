{"id":"707296","title":"风流子 自笑","dynasty":"明末清初","author":"王夫之","text":"老夫无藉处，问今古、更有几人知。把红霞揉碎，挼成火枣，玉露团合，酿就冰梨。饱餐罢、擎篮盛夜月，添炭煮冰凘。一掐中天，星随指落，还从残腊，花促春归。秋风落叶里，扪碧霄、敲响玻瓈。大笑天翁白雀，输我偷骑。金弹惊开，幽窗啼鸟，玉笙唤起，茅店荒鸡。且殷勤属望，绝调钟期。"}