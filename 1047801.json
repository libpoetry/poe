{"id":"1047801","title":"苏武归汉图一首","dynasty":"宋","author":"沈辽","text":"苏武不辱汉廷节，生辞匈奴归北阙。胡服椎髻李将军，反袂悲号与武别。阴山茫茫天将雪，北风吹旗旗欲裂。金瓶酾酒具未设，胡儿解鞍沙上歇。使者左骖黄金玦，紫骝白颠推奇骨。山前牧羊原野阔，汉日正斜发未〗发。从官挥涕不敢谒，掺袪欲究胸中说。青海厄穷十九年，来时壮强今白发。同行吏士半物故，韬中节旄尽落脱。将军鸷忿不可夺，老母已诛族已灭。心知罪恶上通天，甘死胡尘同断蘖。功名逆顺虽不类，胡汉死生从此决。夙昔遗芳在图史，追想山川一骚屑。巧工寓意在恍惚，墨妙笔精世称绝。唯有千秋不断情，至今亭亭陇头月。"}