{"id":"840777","title":"庭中四月上浣避难将赴闽省作","dynasty":"清末民国初","author":"金武祥","text":"人生所难堪，莫如离别语。况当乱离间，远行更悲楚。我生偏不辰，逢天方殚怒。寇警已八年，一朝竟难禦。兵燹遍乡闾，何地称乐土。重闱向我言，汝无兄弟苦。走避宜早思，南闽尚安堵。适彼且依刘，莫惜寄人庑。休惮跋涉劳，余其早送汝。二老已八旬，扶杖形伛偻。吾亲亦始哀，家计艰弥补。乱离忽远行，各自动悲怃。愁儿年齿弱，忧儿道途阻。一一代踌躇，片时萦万绪。家贫挐眷难，江村权避处。未知儿行后，一家更何所。言及增酸辛，吞声不能吐。呜咽前致辞，骨肉有时聚。长吁竟出门，出门泪如雨。"}