{"id":"566972","title":"丁卯六月十六日五鼓梦一宪公更讯予狱予颇恳乞且历数古人事宪公乃取片纸手画一白犬从雪中猎作题且曰汝赋得十韵即止予赋得十二句而宪公逡巡起予亦觉半忘矣今续成之","dynasty":"明","author":"徐渭","text":"太白高秦雪，材官选汉都。西獒非远物，冬狩是雄图。冰溜蹄兼滑，花销毳结酥。逐方馀狡兔，烹岂遽韩卢。羽搏纷迷素，毛燖糁共疏。一声非口吹，万壑遍鹰呼。驰影争飞霰，蹲身印守株。穷搜寒愈急，冻尾煖微濡。固取矜獢猲，还宜解网罟。莫教将耿雉，文锦碎模糊。"}