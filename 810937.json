{"id":"810937","title":"临江仙七首","dynasty":"清","author":"王时翔","text":"柳径低迷画阁，萍池倒映红阑。石榴一朵照香鬟。眼波生细缬，眉月锁轻弯。展卷乍临乌儿，拂尘旋试麋丸。戏搴蕉叶代鱼笺。玉纤书格美，雪腕钏光寒。不断柔情春水似，迢迢那计西东。午眠初起玉钗松。画屏离思远，罗袖泪痕浓。云水黏天楼外路，卷帘试认狂踪。一双燕子夕阳中。莫衔残鬓影，吹向落花风。一段旅情无处着，闲眠中酒平分。燕归窗黑又黄昏。灯微屏背影，泪暗枕留痕。梦入怨花伤柳地，分明有个人人。压帘香气倚轻裙。小园风雨后，扶病问残春。灯火阑珊清漏急，夜深著体轻寒。个人背立画屏间。旧红衫袖薄，新绣缕鞋鲜。一寸横波千丈恨，魂消似削双肩。便蒙怜惜也徒然。桂堂东畔路，弹泪巳三年。紫楝飘香新竹粉，小楼树色愔愔。一帘丝雨好闲吟。龙唇砚近，素袖墨痕侵。鲜美银鲥江上到，簇盘卢橘如金。藏钩得胜称侬心。玉壶清酒，自起为君斟。桂楫银帆移画艇，春塘小泊清槐。锦堤花印缕金鞋。香含豆蔻，未上九雏钗。年少儿郎空玉雪，争窥未惬幽怀。就中倦客久风埃。酒情诗思，犹惹眼波回。红板桥头浓绿布，人家一带高槐。鹧斑帘底逗弓鞋。彩符欹侧，斜映水晶钗。佳丽靓妆疑见画，枉牵孤客情怀。笋舆迎去剩香埃。碧云芳草，谁念首千回。"}