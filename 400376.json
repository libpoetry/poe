{"id":"400376","title":"晋嘉寄示游青迈素贴山寺，用康乐从斤竹涧韵，追忆曩游，再和一首","dynasty":"民国末当代初","author":"饶宗颐","text":"事往足思存，微处可观显。秋风一披拂，花露想凄泫。残碑有时灭，坠泪如登岘。万里屡骏奔，百年只遐缅。心已生死齐，人尚蜣螂转。拈花馀一笑，所得无乃浅。何似山中云，朝夕任舒卷。当年薜萝枝，犹挂般若眼。石笋插云尖，山蒲经雨展。唾灰久已乾，泡水竟谁辨。孤游意少悰，因君还自遣。"}