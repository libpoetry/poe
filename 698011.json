{"id":"698011","title":"哭内弟高介亭二首","dynasty":"明","author":"赵完璧","text":"一宿中宵陨帝京，悲风飞讣过逢瀛。伤心迢递还疑梦，泪眼潺湲且未晴。英采何归空抱恨，远书犹在可堪情。芙蓉别馆尘凡杳，肠断朱弦夜夜声。英才何事委穷尘，痛绝清时失凤麟。分桂有情怜帝子，种花遗惠哭丘民。道旁说易期何夕，地下修文是几春。独倚东风一相吊，知予沧海更何人。"}