{"id":"793524","title":"月夜游舜山","dynasty":"清","author":"孙允升","text":"古人有言秋气逸，眼前何必悲萧瑟。兴来时复引一觞，还向空山弄明月。人生快意随所之，安能戚戚藏一室。烟霞痼疾洵难愈，但得我死心便毕。同人导我山人庐，山人一往池馆虚。孤云来从檐下宿，古木点缀成公乌。更跻绝壁踞盘石，瘦者怯立懦者画。手招二子不肯前，异景不觉真可惜。回峰列岫竞起伏，长江一泓天际碧。微闻虚籁清我心，凉飙习习生两腋。还丹百鍊苦未成，会须一检蓬壶籍。俯观醉影忽而哂，扑涧犹疑吸云液。划然一啸彻三垣，岩前列宿手可摘。卢生何必八极游，即此便是神仙宅。吾侪抗志出嚣尘，笑谈岂顾东方白。高风向长如可追，从今请整谢公屐。"}