{"id":"1129852","title":"颂古二十五首","dynasty":"宋","author":"释崇岳","text":"开口分明便垛根，指天指地独称尊。成群作队随他转，几个男儿有脑门。平生心胆向人倾，过犯弥天已不轻。带累马师胡乱后，至今错认定盘星。坐断千峰路，穿开碧落天。那容问端的，端的髑髅前。大道透长安，言端语亦端。腊尽雪消去，春来依旧寒。分明写出与君看，意在钩头不在盘。纵使石人开得口，不知犹被舌头瞒。出得出不得，攧落精灵窟。何处不风流，祖师无妙诀。大梅梅子熟，庞老已先知。正眼验深要，相逢拍手归。十月清霜重，临风彻骨寒。苦无栖泊处，摆手出长安。京师出大黄，见贼便见赃。竹杖化龙去，痴人戽夜塘。水急鱼行涩，峰高鸟不栖。世情看冷暖，人面逐高低。杀活全机觌面提，大家相聚吃茎齑。后生不省这个意，只管忙忙打野榸。云门一曲，彻髓彻骨。霁雪千峰，寒梅破萼。啐啄公子，风流鸣木铎。寒暑分明说向君，不容拟议辨疏亲。匾担蓦折两头脱，举目长空一笑新。不是风兮不是幡，分明裂破万重关。谁知用尽腕头力，惹得闲名落世间。云门小厮儿，作大狮子吼。鼻孔得半边，不知失却口。闪电光中宾主分，虚空背上立纲宗。祖师活计只如此，后代儿孙扫地空。赵州吃茶去，毒蛇横古路。踏著乃知非，佛也不堪做。夫子不识字，达磨不会禅。大唐天子国，依旧化三千。云开空自阔，叶落即归根。回首烟波里，渔歌过远村。出水何如未出水，莲花荷叶有来由。定光金地遥招手，智者江陵暗点头。百丈狸奴面，沩山鬼眼睛。见人空解笑，弄物不知名。拄地撑天全体用，夕阳影里不藏身。有时独坐孤峰顶，寂寂犹闻落叶频。描不成兮画不成，卧龙长怖碧潭清。拟心凑泊终难会，达者应须暗里惊。腊月烧山，天宽地宽。筑著磕著，彻骨毛寒。莫莫，拈出一条断贯索。任从我佛及众生，撩天鼻孔都穿却。"}