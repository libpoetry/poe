{"id":"1223978","title":"万户张公庙堂诗","dynasty":"元","author":"虞集","text":"于赫世皇，并用豪杰。一定宇内，櫜厥戈甲。既久既安，成宗继之。祖功莫加，道在守持。狂夫兴谋，以动相国。曰昔祖宗，咸尚战克。万方悉来，史皆前能。我独无名，曷称继承。蠢彼西南，翳丛负固。聚落八百，各统女妇。人强善骄，马具竞豪。豢豕于牢，黄金饰槽。取而有之，富可足用。赫乎功多，以世智勇。相臣以闻，天子曰嘻！有是言哉，汝其试之。狂谋既售，谏言不入。既赋军实，弓钺仍戢。馈饟启行，万里骚然。饥危蹈毒，未战已捐。番番名将，天子爪士。镇于江浒，天子所使。狂夫忌之，承制驱之。讵思国谋，徒逞厥私。将军慨言，死我臣职。可陷者身，不陷吾直。见制鄙庸，岂我召凶。心知无还，况冀立功。与其矫诬，死彼狂手。孰与奋击，不丧吾守。孤旅转战，身入不回。杀戮既多，身卒死之。三军失声，万士丧气。孰明公心，君门万重。裹革东归，遥遥江壖。部曲候迎，悲风旆缠。民怀其忠，士感其义。虎奋鹰扬，如见其至。卜庙得吉，东望际海。神来妥之，有永无坏。狂夫辱国，天子震怒。立呼狂竖，斩以大斧。狂罪则诛，死事奈何。褒封哀荣，百世不磨。岂惟不磨，元嗣御史。既有兄弟，又多孙子。奕奕勋门，秩秩良材。天之报忠，岂有涯哉。"}