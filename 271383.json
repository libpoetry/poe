{"id":"271383","title":"霜叶飞·仲清《艮庐填词第一图》","dynasty":"现代","author":"吴梅","text":"少年张绪凋双鬓，哀时犹滞荆楚。瓮天弹指换华鬘，算寄身何处。借铁笛霓裳自谱，江村遥夜穷铢黍。念去国情怀，对破屋长歌痛饮，一字休诉。重记近日悲欢，连山昏晓，定惜芳事耽误。旧游如梦梦如烟，道美人迟暮。早织得金衣万缕，泉绡红染鲛宫吐。怕故乡东风变，回眼神州，问花无语。"}