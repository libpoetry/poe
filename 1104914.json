{"id":"1104914","title":"再吟六诗四首拜呈","dynasty":"宋","author":"孔平仲","text":"摩天皆劲翮，对垒尽雄诗。汉士增三杰，唐儒益二夔。素修同德行，良会展尊彝。耻佩苏秦印，閒吟谷永诗。郡条颁美政，邦典守新规。暗换阴阳气，平分昼夜时。南朝馀草树，战国旧城池。弱跪霜前蟹，奇眸水底龟。风标观画鹤，祸福中灵棋。尼父谈诸蔽，尤当谨礼仪。累日欲修礼，今兹清饮陪。位分乾卦画，人比晋卿才。宗庙精禋近，侯邦舞羽来。光华连七璧，符采缀三台。仪凤须论德，良弓自有材。雄铓皆帝剑，直节倍公槐。吏计无先善，人情且去哀。箴思丹扆补，彩喜碧油回。穆若亲朋会，欣然肺腑开。驰蛟参骏轨，朽驭愧驽骀。侯服安无事，官曹静不哗。畴非信善友，俱是孝廉家。荀衮传荣耀，温龙竞爪牙。尺舆思附凤，角扇笑萦蛇。士习贤科论，人趋太守衙。庄衢当自骋，陈药更谁誇。和露餐荷叶，临流饮雪花。草莱依瑞穗，荆布缀明珈。且固官庭守，宁忧柄用赊。它时摇玉佩，鳌禁定联华。龙笛霜号窍，熊旗露缀斿。追欢品加豆，偷暇日要囚。周冕英才集，商瑚瑞气浮。金韬书屡讲，蓬矢志须酬。草树双仙岛，风烟半玉楼。画图观隰驳，果实采沅榴。通贵人无恙，承平府孔修。官非剑外久，课比茂陵优。时变休成论，皇明已照幽。责躬无复事，嘉谷谒高秋。"}