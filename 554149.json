{"id":"554149","title":"外江老人诗","dynasty":"明","author":"胡俨","text":"外江有山人，幽居枕湖堧。青山日对门，山下有良田。问其岁几何，屈指殆百年。老妻寿更过，方瞳神烱然。草屋八九间，儿孙列曾玄。湖中种荷芰，园内收木绵。桑麻绿野布，榆柳清阴连。取筱日缚帚，网鱼时得钱。见客礼数简，鬖鬖雪垂肩。葛衣偶一披，旋复竹上悬。须臾出新茗，洗盏向客传。呼儿具盘飧，粲粲锦鳞鲜。劝客加飧饭，语俚意甚虔。问客居何处，客云渐岭边。渐岭我尝到，岁月知几迁。城市多人事，山中常晏眠。不识府与司，但愿邑令贤。前年赐束帛，稽首戴尧天。欲效康衢歌，山野无诗篇。松间吠乳犬，草际卧乌犍。鸡栖日将暮，暝色起苍烟。山头月华白，夕露凉涓涓。颓然即衾枕，翛翛若蜕蝉。我闻客此语，泠然身欲翾。乃知寂寞滨，有此长年仙。何必烟霞外，去问桃花源。"}