{"id":"742155","title":"古赤铜刀歌","dynasty":"清","author":"铁保","text":"天地起肃杀，蚩尤作五兵。赤刀重天府，铸出昆吾精。古来神物有显晦，兹刀何以鸣不平。森森入手不盈尺，古制斑剥难知名。建平永安年号阙，玉环金削无真评。鸊鹈膏冷土花涩，鮤鱴形蚀寒芒清。赫连龙雀耀冰雪，苻坚神术埋榛荆。何人新丰醉贳酒，何人燕市歌送行。遂令三寸露光怪，神彩奕奕声铿鍧。我把此刀重叹息，古光照人双眼瞪。背嵌翡翠色闪灼，柄刻蝌蚪纹纵横。胡为尘埋数千载，吹毛削玉功无成。今兹出土尚完好，发硎一鼓挥长鲸。吾闻宝刀贵大用，一脔之割非所争。善刀而藏计亦得，锋锷内敛韬光明。慎勿小试镆铘钝，翻使牛刀笑武城。"}