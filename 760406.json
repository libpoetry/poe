{"id":"760406","title":"装裱宜兰山人狮子图已成，题其端","dynasty":"清","author":"丘逢甲","text":"宜兰山人昔访我，为我画此狮子图。沧桑转眼万事变，世间何物为公孤。十年弃置不复道，敝箧沉沉任狮卧。寒蟫饥鼠不敢近，题诗况有兰陵老？十年始付今装池，展卷如见真狻猊。褒公鄂公毛发动，人间少此英雄姿。睡狮不醒今已醒，坐抚奇儿气尤猛。大地山河一吼中，一出群雄归管领。"}