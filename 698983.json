{"id":"698983","title":"次同寅刘少师韵二首","dynasty":"明","author":"徐溥","text":"为爱西湖近太清，玉池汲水浸琼英。为衣未解灵均意，观物元知邵子情。开占朱明天与艳，种当紫禁地增荣。自从春去花应少，留与群芳作主盟。日照涟漪彻底清，高荷初着两三英。翻翻似欲撩人语，脉脉谁能解物情。胜事尽教留左掖，芳根赢得托南荣。何时遂我归田愿，曲沼芳塘叙旧盟。"}