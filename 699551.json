{"id":"699551","title":"别石篑","dynasty":"明","author":"袁宏道","text":"别石篑，石篑何忍别。相知是相知，知处难容舌。一等是肝肠，输君生死切。烈火潦虚空，火尽空不灭。古今只四伦，大抵缺明友。谁识楚越人，万里为奇偶。我肠寄君心，君心出我口。觅同本自无，异于何处有。一叶随东风，飘泊巳半载。梯雪度深山，寒气铄孤拐。三入净寺门，寺僧笑狂騃。欲得不相讥，除非观自在。是仙是凡人，请君是挥解。君携我如头，我从君若尾。不是西看山，便是东涉水。谁家薄福缘，生此两狂子。受用能几何，苦他双脚底。学道不学禅，谈星不谈义。爱曲不爱音，读书不读字。人天收不得，贤智亦为祟。不知何因缘，偏得同臭味。每笑儒生禅，颠倒若狂醉。除却袁中郎，天下尽儿戏。南山有禽，其字曰希有，壮山有鸟，其名曰凤凰。两鸟排云扶雾入虚空，虚空莽莽四顾绝稻梁。下界岂无七寸之粳米，争奈网罗缬缬常高张。不即凡不求圣，相依何觅性命。三入湖两易令，无少长知名姓。湖上花作明證，别时衰到时盛。后来期不敢问，我好色公多病。归去寻阿宾，阿宾亦可人。公家廿一弟，超脱是其伦。天不孤生物，有必辀有轮。狂态诚可取，其若头上巾。气嘘为风，云流为水。人之小人，人之君子。鸭不能飞，蚓不能跃。枭哭非愁，鸾歌非乐。无曰升天，天卑于渊。无曰瞰渊，渊高于天。即佛即圣，非儒非禅。能再相从否。若驾相思车，当问白门柳。"}