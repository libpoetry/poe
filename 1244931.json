{"id":"1244931","title":"天台行送友人","dynasty":"元末明初","author":"郭翼","text":"吾闻天台山，一万八千丈。赤霞壁立百雉城，阊阖天开势摩荡。琼台双阙云几重，群山俯伏华顶雄。灵仙玄圣所窟宅，紫气彷佛飞游龙。沧溟直下但如沼，青烟东望蓬莱小。火珠光动金银宫，日月跳丸几昏晓。丹厓气散如飞霜，草木冬夏涵天香。羽人霄盖拥旌节，雨衣云带双翱翔。石桥缥缈那可度，凭雷蹑云天所怒。不知方广今有无，如何绝却人间路。有客有客多好奇，方舟明日过灵溪。青山之谷事幽讨，手援芝草歌我诗。"}