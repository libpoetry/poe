{"id":"155171","title":"四月二十九日坐直庐读山谷效东坡作薄薄酒","dynasty":"宋代","author":"喻良能","text":"薄薄酒，胜独醒。丑丑妇，胜鳏茕。笙歌鼎沸不须羡，松风满耳自足听。前遮后拥未必乐，邀月对影堪娱情。晚食有味可当肉，衡宇无灾胜列屋。鲁东门外听钟鼓，齐宣堂下状觳{觳殳换束}。何如巢林一枝，饮河满腹。水硙多至三十具，胡椒满贮八百斛。何如浊酒一杯，弹琴一曲。子平为富不如贫，子方称贱能骄人。高明之家鬼可瞰，网射纳税官不嗔。中山醇醪醉千日，文君远山致消渴。不如茆柴百钱可一斗，荆钗白头长相守。"}