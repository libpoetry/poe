{"id":"604156","title":"猛虎行","dynasty":"明","author":"刘克修","text":"西风日夜声萧索，猛虎咆哮入城郭。惯从屋里饱鸡豚，不复山中护藜藿。东家犊死血犹腥，西家犬尽寂无声。猿臂将军暂何去，假威狐魅敢横行。道旁遗迹大如斗，田翁乍见失声吼。童稚闻言心胆寒，风吹草动皆惊走。杀气狰狞可奈何，牛哀倏忽事偏多。宏农太守今安在，问尔何时北渡河。"}