{"id":"686815","title":"春兴","dynasty":"明","author":"伍瑞隆","text":"径僻草新绿，山寒花未开。偶来幽赏地，闲醉早春杯。雨色晴飞去，猿声昼下来。万峰如画里，无事好登台。数椽荫绿野，一径俯寒流。幽况澹于水，高怀虚似舟。佳人芳草佩，仙客紫云裘。吾欲乘风去，相随到十洲。为怜兰若好，步屧日皈依。隔水看花过，逢僧乞食归。新禽啭高树，残雪在山扉。相对寂无语，香台烟篆飞。西畴盛箫鼓，南亩复犁锄。静爱为农理，闲抄种秫书。孤尊拚潦倒，一鹤伴清虚。世事皆如梦，疏慵且自如。水上谁家月，朝来荡未平。新莺怯孤啭，归雁喜同征。云磴纡缭绕，风萝入杳明。高斋何所有，花外几峰晴。一雨来何急，空江上暮潮。隔花时漠漠，入竹故萧萧。寓目成今古，观空渐市朝。因之澹忘味，不是为闻韶。冥心谢城市，隐几自峰峦。广袖儒仙服，高檐大隐冠。遂将乘兴去，无那早春寒。稍待东风暖，登临寄一欢。人言谢康乐，池草梦回时。坐觉鸣禽变，因成忆弟诗。我今在南亩，时亦念东篱。不见惠连辈，登楼多所思。文虹二三子，一别渺难知。李戴偏南北，音尘且岁时。山中谁和曲，江上几相思。独有何生在，天寒未可期。今日清词侣，风流有二何。清心雪中映，佳句陇头多。别路同风雪，生涯共薜萝。不知缘底事，一月罢经过。"}