{"id":"1004125","title":"和江平叔游无为山诗韵","dynasty":"宋","author":"程公许","text":"夙嗜一丘壑，誓言苦难践。梦踏西山云，陟降原复巘。世纷不可耐，道根日以浅。永愧龛中定，三叹涕如霰。君从柯山来，行尽蜀山险。不惮屐齿蜡，恣襞兰亭茧。毫端花五色，优昙时一现。翛翛尘外趣，历历眼中见。人生欢会少，抟沙随手散。何以慰瞻思，英词展黄绢。"}