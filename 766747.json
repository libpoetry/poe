{"id":"766747","title":"望远行 蜀冈眺望怀古","dynasty":"清","author":"王士禛","text":"江楼昨夜，闻哀角、潋滟斜阳将暮。淮南水驿，故国长亭，一带迷离烟树。秋月春花，岁岁天涯孤客，赢得壮怀如许。最难禁常是，梅天丝雨。谁语。独上蜀冈骋望，见乱柳、栖雅无数。板渚人稀，玉钩梦杳，不记离宫何处。忆自吴玉僭窃，阿摩游幸，几度芜城堪赋。但井阑风急，精灵来去。"}