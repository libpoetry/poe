{"id":"825063","title":"金口至青山堤闸告成贺广雅尚书","dynasty":"清末近现代初","author":"郑孝胥","text":"天回地转事不同，鄂州行为天下冲。势如奔蛇脊先起，谁欤见者抱冰翁。见之非难谋岂易，一世沈沈在梦寐。下手惊看国手棋，杀意未呈机已备。登山支颐久端相，城东渺渺连湖光。决湖捍江出平陆，何时事成众方觉。金口桃花青山柳，百里驱车一回首。湖水入江更不回，胆落江神避髯叟。十年前后试商量，北燕南粤归吾堂。要令土与金同价，那得高原可种桑。"}