{"id":"1128232","title":"秋深向寒数日泥补墙垣入此室处用东窗即事韵作","dynasty":"宋","author":"程俱","text":"杜陵高厦何可见，原生贫居良已多。卖刀植杖苦不早，会牵孙犊系交柯。山中高隐不易得，今古荒途空九招。何异清湖长菱葑，翳眼苍云谁复撩。西风朝来脱一叶，萧萧已似湘湖间。突成深墨髀生肉，昼尔于茅安得闲。莎鸡知时已入户，庭草多情犹映阶。何妨拥褐坐阅世，著书不用如齐谐。"}