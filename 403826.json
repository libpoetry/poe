{"id":"403826","title":"应天长 辛卯上巳承泽园修禊分韵得石字","dynasty":"近现代末当代初","author":"张伯驹","text":"五侯故邸，三月令辰，芳游更趁泉石。尽有客愁兵气，随流付潮汐。堂前燕，犹似识，又软语、说春消息。问哀乐、旧世新人，那异今昔。台榭倚斜阳，一梦承平，歌舞已陈迹。不见汉宫传烛，飞花自寒食。长安事，如局弈，曾几度、眼惊身历。看无主、隔院娇红，谁去相惜。"}