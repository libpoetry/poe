{"id":"1112612","title":"十二月十七日移病家居成五长句","dynasty":"宋","author":"张耒","text":"水国穷冬犹未雪，木牙草色似春馀。医教治嗽停朝饮，目为方眠废夜书。众醉羞随人鼓舞，天知谁怕鬼揶揄。久已率野由吾道，又信从来德不孤。老去尘怀痛洗煎，虚舟不系任回沿。寸心若变有如日，万事不忧终在天。莫为饥寒弃南亩，须知穮蓘有丰年。桃符侲子喧闾巷，又向江城十岁捐。凭高游目快遐瞻，落日孤云与水兼。万顷泽空供雪意，一枝梅笑破冬严。擎苍未减飞扬兴，引满何辞斗石添。杨柳催春兼警客，荒沟照影弄纤纤。从今羞复走功名，卤莽因循已半生。心遣我愚应有谓，眼看人智亦何成。梦为蝴蝶因观化，目送飞鸿漫寄情。堪笑妻儿怀土甚，谪期未满已谋行。纸窗低下火炉边，有底宜人意若便。移疾何妨闲五日，放慵犹欲醉终年。平生亲友怀天末，谈笑妻儿在目前。谁似匡庐白居士，暮年华发洛阳仙。"}