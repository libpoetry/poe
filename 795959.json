{"id":"795959","title":"忆旧游 寄怀宝芬女史","dynasty":"清","author":"戴珊","text":"记海棠树底，芍药栏边，红豆联吟。傍晚妆初卸，更西窗剪烛，东阁谈心。怜予鸿爪无定，几日便分襟。正社燕辞巢，子规啼恨，来往花阴。遥岑。频眺处，祗竹院摊书，松径捶琴。许我新诗寄，从别时凝望，直到而今。鸾笺一幅遥递，珍重等南金。愧报乏琼琚，缠绵枉自怀好音。"}