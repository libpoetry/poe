{"id":"1112601","title":"官舍岁暮感怀书事五首","dynasty":"宋","author":"张耒","text":"衙鼓鼕鼕送夕阳，经时无客上高堂。渊明柳老秋多雨，子敬毡寒夜有霜。山树叶稀晴摘果，斋炉灰煖晓焚香。经纶自有英雄在，閒散须教属漫郎。修竹高槐交映门，公居潇洒近山云。醉眠多似陶彭泽，官况贫于郑广文。秋菊捣尘供晓饵，寒松收子和香焚。经年门巷无车马，只有清风伴此君。霜菊娟娟尚有花，萧条厅树暮啼鸦。万竿修竹开侯府，十里青山隐相家。麋鹿并游谙野性，诗书相对是生涯。冷官自有贫中乐，敢向朱门肉食誇。北风吹雁去翩翩，流滞周南又一年。田为岁荒陶令秫，酒无人乞广文钱。香笼钵水清晨咒，坐暖蒲团后夜禅。更谢晴明好山色，数峰残雪在檐前。笔床茶灶素围屏，潇洒幽斋灯火明。木落风霜初十月，坐寒星斗欲三更。消磨永夜书盈案，分付閒愁酒满觥。干世愈疏身渐老，官閒何苦厌山城。"}