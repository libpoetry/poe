{"id":"180836","title":"游秦岩·秦岩昧旧闻","dynasty":"宋代","author":"陈与义","text":"秦岩昧旧闻，胜会非复常。异哉五里秘，发此一日狂。篝灯破大阴，拄杖入仙乡。散途杨梅实，承磴菡萏房。石液白瑶堕，泉气青霓翔。度危心欲动，逢衍兴未央。眩人黝谷深，覆我翠极长。降登穷田垅，开阖到鞠场。龙遮侧岸路，猫护高廪藏。力士倒履空，应真俨成行。碾缺神所吝，帐空仙莫量。水鸣泬寥内，柱立森罗傍。语闻受远响，力极生微阳。梦中出小窦，立处忽大荒。尘缘信深重，仙事岂渺茫。灵武唐业开，湘滨耀文章。望夷秦政坏，岭底畏祸殃。隐显非士意，安危存国纲。且复置此事，更将适何方。赋诗意未惬，吾欲栖僧廊。"}