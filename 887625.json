{"id":"887625","title":"倒犯 夹钟商赠黄复庵","dynasty":"宋","author":"吴文英","text":"茂苑、共莺花醉吟，岁华如许。江湖夜雨。传书问、雁多幽阻。清溪上，惯来往扁舟、轻如羽。到兴懒归来，玉冷耕云圃。按琼箫，赋金缕。回首词场，动地声名，春雷初启户。枕水卧漱石，数间屋，梅一坞。待共结、良朋侣。载清尊、随花追野步。要未若城南，分取溪隈住。昼长看柳舞。"}