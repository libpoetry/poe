{"id":"275603","title":"八声甘州·从文物管理委员会诸君赴灵岩山","dynasty":"现代","author":"汪东","text":"向落红亭畔小徘徊，相携更支筇。历松厓藓径，雕甍琳宇，直上高峰。回宿香光深处，檐铎语秋风。一塔斜阳外，烟水空濛。老去依然矍铄，数蒲团围坐，大半成翁。笑当年玉局，二客未能从。又何须、耽求净土，纵眼看、净土即寰中。留余想，指天平路，几点丹枫。"}