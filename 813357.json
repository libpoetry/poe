{"id":"813357","title":"庚午嘉平由都返济途中作","dynasty":"清","author":"李应莘","text":"繁星灿满天，村犬吠不已。千家鼾睡时，老人方夜起。升车坐假寐，轮蹄声在耳。不意冥冥行，已逾三十里。公车从南来，联翩去如水。计彼登程时，鸡鸣亦方始。劳劳各未休，征尘几时洗。初日出杲杲，人影长丈余。落日照马首，影长与之如。历历数亭堠，切切望室庐。岂惟念饥渴，意亦厌征车。授餐不求饱，适馆不择居。颓然引枕卧，梦境翻蘧蘧。劳生守田亩，此愿终恐虚。数里一更棚，上书护行旅。视之阒无人，即有亦奚补。官事成具文，弊端不堪数。平心究所由，亦有难言苦。廉俸岂有盈，凡百皆责取。岂第奉旨甘，兼须活男女。岂第延宾朋，兼须饱仆圉。往来盛供张，交游竭资斧。事事期振兴，其费出何所。既乏点金术，多事或招侮。计较成废弛，江河此终古。寒鸦已归林，行人殊未息。迟发多戒心，投店反昏黑。幸有贤主人，殷勤拂尘席。盘盂进清水，一洗憔悴色。微风扇纸窗，短檠摇寸碧。疲马卧不喧，冷月照虚白。故乡好园亭，觞咏集畴昔。松菊手自栽，梦魂三载隔。羁愁遣已难，寒柝况永夕。"}