{"id":"1116290","title":"大行皇帝挽歌辞五首","dynasty":"宋","author":"沈遘","text":"正统千龄接，端朝四纪长。无为独高拱，博施极多方。昔也称何力，今焉怨彼苍。维应传圣嗣，有以慰民望。历数当兴运，讴歌属太平。成康能述业，文景善持盈。海外咸来献，区中不识兵。至仁终莫报，何以尽群情。欲识承平事，君王五十年。耕桑连万里，歌吹被三边。德至消群慝，恩深极漏泉。如何一朝变，群恸诉苍天。四海苍生众，真知不世逢。方将请巡幸，然后议登封。铸鼎未云就，乘云安所从。尤哀此下国，无路望髯龙。"}