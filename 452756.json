{"id":"452756","title":"普陀朝山纪行","dynasty":"当代","author":"汪梦川","text":"南海有群山，点点齐烟里。中系不沉舟，大乘真可拟。道场何庄严，巍巍崇大士。圆通称第一，慈悲更无比。早慕菩萨名，尘心思忏洗。偶结殊胜缘，南下三千里。夜渡感慈航，朝日惊大美。才登方便门，接引到尺咫。龙象得追陪，舟车劳驾驶。幽渚共探寻，曲径同迤逦。香花随处开，梵呗应时起。石作不动尊，云幻无常理。洞外潮如雷，林内竹仍紫。观海服宏深，陟山叹仰止。清斋浣俗肠，五观蕴玄旨。饭即般若珠，茶是菩提水。灌顶坐闻禅，形疲神未靡。信有加持恩，所至生欢喜。佛国自长春，乐游莫逾此。我亦不肯去，身离心在彼。"}