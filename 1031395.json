{"id":"1031395","title":"读乐天閒居篇","dynasty":"宋","author":"蔡襄","text":"予年四十四，发白成衰翁。非有高盖车，曷与贤者同。嗟予出寒远，家世尝力农。十九登科第，圣彀参英雄。十年出吏选，校书蓬渚中。天子设采拔，谓有谏诤风。既叨言责地，蹇蹇思匪躬。窃不自度量，语剡奸邪胸。一毫抗千钧，摈落无流踪。同时皆骧首，金紫班著崇。唯予守长乐，幸就禄养丰。八年江海外，再上螭阶东。四十入西阁，宿仇司化工。蒙锦投机阱，唯赖天听聪。代言游禁密，侍从多从容。寻行京兆事，击断露铦锋。是职非所好，辄以死竭忠。愿辟大幽都，为君囚四凶。愿拂西省堂，为君延夔龙。愿舒泰山云，甘泽成岁功。愿回太清日，晴景破阴蒙。愿跻万人寿，夭扎终不逢。愿令编户富，食衣无困穷。群臣走率职，陛下居法宫。文彩成礼乐，筹略羁夷戎。意言亦良苦，精神庶潜通。短步趋远道，心健力不充。早衰鬓已华，忧伤乃自攻。我知古人心，生德贯上穹。何为论贵贱，贵畏非大公。南归虽云乐，此念殊忡忡。"}