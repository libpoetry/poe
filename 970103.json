{"id":"970103","title":"满江红 其二 饯前政卢光祖赴鼎州幕席上作","dynasty":"宋","author":"赵彦端","text":"津鼓冬冬，三老醉、知谁留得。都不记、琵琶洲畔，草青江碧。桃李春风吹不断，烟霞秋兴清无极。怅樽前、桂子有馀香，曾相识。残雨昼，初凉夕。高烛烂，新醅白。长歌断，欢意不如愁色。父老能寻循吏传，关河暂枉诸侯客。待日边、一纸诏黄飞，胜相忆。"}