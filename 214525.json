{"id":"214525","title":"摸鱼子·亸吟鞭","dynasty":"宋代","author":"蒋捷","text":"亸吟鞭、雁峰高处。曾游长寿仙府。年年长见瑶簪会，霞杪盖芝轻度。开绣户。笑万朵香红，剩染秋光素。清箫丽鼓。任滟玉杯深，鸾酣凤醉，犹未洞天暮。尘缘误。迷却桃园旧步。飞琼芳梦同赋。朝来闻道仙童宴，翘首翠房玄圃。云又雾。身恍到微茫，认得胎禽舞。遥汀近浦。便一苇渔航，撑烟载雨，归去伴寒鹭。"}