{"id":"1204856","title":"摸鱼儿 中都饯荀平叔都事赴大都","dynasty":"元","author":"许有壬","text":"正荒寒似逃空谷，佳人又话离别。风低白草天无际，漠漠平沙如雪。心欲折。看落日飞鸿，一线明还灭。长歌激烈。把湖海襟期，关山风物，取次付弹铗。毛锥子，千古钻研搜刔。谁知更比鸠拙。仲宣不作登楼赋，闲杀一天秋色。珊佩玦。羡公去鸣驺，醉上长安陌。予怀转结。怕紫塞寒深，碧云暮合，酒醒见明月。"}