{"id":"1242341","title":"西河 一春索居，况味殊恶，赋此纪怀","dynasty":"元末明初","author":"邵亨贞","text":"春梦觉，一声何处啼鸟。东风二月旧江南，庾郎暗老。嫩寒日日禁单衣，阑干凭遍清晓。水涯柳条渐好。玉骢几度曾到。如今巷陌踏青时，故人去杳。杏花不在宋东邻，苔墙犹自围绕。凤鞋次弟又斗草。暗凄凉、前度怀抱。病后不禁愁恼。怕西园路湿，残红如扫。空忆花前纤腰袅。"}