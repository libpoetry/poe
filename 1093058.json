{"id":"1093058","title":"东山吟","dynasty":"宋","author":"韩淲","text":"谢安久不作，东山尚谁论。当年拥鼻吟，几为妻子昏。抚筝挽其须，慷慨徒尔言。诸儿淝水功，折屐心已烦。后来名字传，江左犹知尊。李白王介甫，二诗至今存。吾行樟丘野，迤逦怀德村。有客理花草，开径于樊园。云是爱閒者，衣冠安石孙。一见邀我留，取酒置盘飧。世有斯人欤，岂受车马喧。悠哉扁榜佳，碑板见渊源。因之重叹息，老语不敢吞。相与保初志，春秋燕鸡豚。"}