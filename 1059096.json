{"id":"1059096","title":"送表兄华元翰赴四会尉","dynasty":"宋","author":"邹浩","text":"颐山颍水天西东，四载相望二千里。我守枯株未得还，君逐飞蓬忽然至。坐令桑梓落眼中，顿觉精神到尘外。昔人逃空喜足音，况乃謦欬逢昆弟。此会由来天予之，几日冷风清暑气。君才荣华早驰名，荆国先生曾改视。殿前射策失龙头，仕处波涛起平地。胸中万虑不一施，却作明时岭南尉。太夫人年七十三，诸子半掩黄垆逝。兰陔养志独赖君，路远何由复迎侍。当思有以慰其心，莫把光阴较荣悴。本朝丞相岂不盛，尚辈流人已三岁。君今补考裁秋冬，托身民上与之异。萧条官府似僧居，春入梅花更堪醉。要须相与无町畦，卷舌为喑真得计。我家宅相世所知，矫首南云从此俟。"}