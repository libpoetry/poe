{"id":"400469","title":"疏影 题梅为李凤坡","dynasty":"民国末当代初","author":"饶宗颐","text":"缟衣解佩。问薄寒翠袖，天远归未。欲切春云，重补香瘢，孤山漫负深意。便攀入小窗横幅，终莫信、扶春不起。叹路遥、竹际溪边，冷落买栽无地。暗忆黄昏省识，只潇洒一枝，斜照荒水。危涕春风，瘦损何郎，东阁早无清致。翻劳白石工传恨，更树压、寒湖波碎。等絮飞、不到江南，谁伴浓斟浅醉。"}