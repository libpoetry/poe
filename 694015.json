{"id":"694015","title":"夜宴邓卿云将军府第同诸生李明卿廉安卿陈子晋潘子敬李大亨时史先生与严思孔刘近之驾扁舟送余湖中风涛大作暮薄相失末首却寄","dynasty":"明","author":"陈吾德","text":"尊酒维舟与细论，咏歌深夜在辕门。高怀此日真吾党，何处河桥可断魂。匡庐万仞插青霄，彭蠡千源接海潮。领略湖山千古意，不妨分手木兰桡。日暮风涛尚未平，舟人渔子太相惊。扁舟今夜归何处，回望枫林树树青。"}