{"id":"1130986","title":"次韵斯远并柬成季","dynasty":"宋","author":"韩淲","text":"茫茫大块中，返照孰真实。闲乘此老身，到处辄止息。馀凉披拂间，露重叶已赤。人其谓我何，嗜彼烟火食。蓬莱几清浅，底用弱水力。排云斥刚风，尘世便可出。午夜露气冷，明月忽已低。推窗此何时，蛩螀互悲凄。乃知南豅山，更有南豅溪。樵歌起老叟，牧笛吹童儿。百年漫戚欣，千载劳是非。口心忽相语，不闲尚奚为。磊磊千枝松，洋洋万顷陂。偃蹇衡茅下，匪惧寒与饥。"}