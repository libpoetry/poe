{"id":"506936","title":"送翰林脩撰连景贤归建宁省墓","dynasty":"明","author":"杨荣","text":"长空淡淡秋气凉，金台红叶飘清霜。词林有士荷恩宠，衣锦翩翩归故乡。故乡迢递在何处，云水微茫隔烟雾。一尊酒尽情更赊，三叠歌残留不住。绣鞍金勒王花骢，洋洋意气如晴虹。官河初泛过瀛海，眼前景物应无穷。岱宗磅礴亘邹鲁，人物衣冠自今古。梁山奕奕神禹功，千载奇踪在西楚。钱塘月落潮正平，吴歌越语相间声。买鱼沽酒且为乐，吊古兴怀无限情。兰桡桂棹疾如矢，风正波平日千里。望中闽峤白云边，笑指乡关在伊迩。维时溪上梅花开，花间喜迓扁舟回。绮筵交错列华馔，紫霞潋滟浮金杯。锦衣绚耀已如此，光被松楸及桑梓。焚黄既毕早趋朝，忠孝兼全孰堪比。嗟予衰老白发多，滥叨厚禄居銮坡。三朝自幸沐优渥，涓埃未效将如何。今晨送子转悽恻，聊写长歌壮行色。到家故旧若相过，为道年来重相忆。"}