{"id":"1120032","title":"汪守三以诗来次韵酬之","dynasty":"宋","author":"陈傅良","text":"一年春事堕槐宫，却爱清和与政通。乳燕黄鹂相倡和，落花脩竹乱青红。羡君有赋非占服，愧我无才可送穷。细与论文一樽酒，它时还忆暮江东。江城如在水晶宫，百粤三吴一苇通。桑女不论裘粹白，橘奴堪当粟陈红。弦歌满市衣冠盛，缿讼无人刀笔穷。多荷弱翁今少霁，更能携客谢岩东。音合桑林律中宫，试听布鼓亦三通。相从璧水浮葱白，一别闽山擘荔红。把钓扁舟将老去，款门多竹未全穷。若为皂盖能忘我，立尽斜阳车不东。"}