{"id":"779231","title":"金缕曲 和吴文英《梦窗词》","dynasty":"清","author":"顾太清","text":"绝顶春风早。见无边、红英绛萼，满枝花好。枝上黄鹏飞过处，认取重来路杳。此寂寂、洞天谁到。十二栏干人倚遍，衬云容山色真容貌。启窗户，对清照。月华乍吐东山小。淡银河、流云几缕，疏星多少。翠被难禁春宵冷，况值游仙梦了。尚残烛、灯花袅袅。不是管弦歌舞地，更何须蜀锦花缠帽。晨雾敛，世间晓。"}