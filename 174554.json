{"id":"174554","title":"土人池中有新荷戴钱而出者少稷明远相率赋诗","dynasty":"宋代","author":"韩元吉","text":"君不见紫髯将军射无敌，志目中眉犹动色。晚年惊见卖油翁，一线空钱曾不失。人言手熟会当尔，世事由来真一剧。纷纷刻楮枝已穷，厌看人力须开工。湘妃抚掌汉女笑，为我试手冯夷宫。芙蕖生叶不自展，胡为正在阿堵中。青铜翠羽光相映，莫遣游鱼动荷柄。芳心满眼谁得知，坐使诗人发嘲咏。我言差涩囊久空，井中飞蚨那得逢。不如青鸭为衔去，賸买明月酬清风。"}