{"id":"255105","title":"十二月二十九日始得家书别家已二月矣","dynasty":"现代","author":"徐震堮","text":"当年出门游，累月无一书。无书亦不忆，心知两何如。今我隔山海，慰情唯一纸。斜封字数行，到手千金比。开缄何所有？闵我行路难。又说家中事，旁皇起长叹。小儿不见爹，念爹常在口。牵娘出门望，待爹来吃酒。岂独儿忆爹，我亦念而翁。衰年走风雪，所为救困穷。世乱迫饥驱，不得依骨肉。有家难坐守，有书难坐读。"}