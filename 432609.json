{"id":"432609","title":"蝶恋花","dynasty":"近现代","author":"麦孟华","text":"烂锦年华掠过羽。一霎斜阳，一霎黄昏雨。蝶老蜂慵莺不语。落花声里春归去。烟柳危阑肠断处。一片平芜，尽日吹香絮。漠漠萦帘香一缕。仗伊遮住愁来路。得雨芭蕉阴渐展。骄绿生时，遮断闲庭院。止有苔痕遮不断。幽阶一夜青青遍。篱角剩红才数点。薄眺孤吟，欢意垂垂浅。风外曲阑凭不暖。隔墙微咽琼箫怨。"}