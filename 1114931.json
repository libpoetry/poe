{"id":"1114931","title":"和李少卿游北湖六首","dynasty":"宋","author":"李新","text":"真有鬼谣藏古锦，曷须尘阀眩鸟衣。但看湖上波光里，不欠当年小院归。碧摇虹影桥横水，翠漏林光日薄山。本绝机心成野步，却惊鸥鹭不知还。东山歌扇圆荷动，北海琼酥竹叶开。笑擘轻红堆玉碗，冲尘亦有荔枝来。芙蕖照水晚妆明，綵鹢无风自在行。争席要人相尔汝，新来翻为玉浆惊。纹楸圆玉斗清坚，阵马云屯绝复连。坐据胡床消永日，此身今逐地行仙。粗疏犊鼻却闲身，莫道吾家北院贫。自是江湖钓竿手，不妨烟水却知人。"}