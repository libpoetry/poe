{"id":"1219171","title":"古墙行，并序","dynasty":"元","author":"郑元祐","text":"崒嵂环墙连数堵，宋亡犹是循王府。渡南功臣王第一，赐第钱塘贮歌舞。筑墙远取南山土，军士肩赪汗流股。桢干停匀杵筑坚，小却犹支三百年。当时能留岳忠武，返旆定可铭燕然。嫖姚忘家子婿戮，宰嚭卖国身名全。偷安湖山忘大辱，诏谕江南等臣仆。萧墙缭周千柱宫，只欠甑泥蒸后筑。带砺镌铭在甲第，筑墙不厌高于屋。远雁秋横五国城，帛书无复泪交倾。可怜忠臣痛刻骨，空令志士死结缨。佞显忠诛谁得失？二百年馀昭白日。旧时每见古墙边，鬼灯夜暗光如漆。墙土于今化作灰，欲问故老心先摧。只有省垣新筑后，鼓角声殷吴山隈。"}