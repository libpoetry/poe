{"id":"1070103","title":"为宜兴郑主簿赋寓轩一首","dynasty":"宋","author":"程俱","text":"物生太空中，巨细同一寓。机缄固有待，舟壑本无住。二仪立毫尘，万化失朝暮。要之傥来寄，正自堕形数。滔滔人间世，俯仰若泡露。浮游皆适然，蚊睫漫来去。着身方丈室，聊作槁梧据。了观诸幻境，内外绝欣恶。须知五蕴山，今我聊托附。回头主人翁，妙住了无处。"}