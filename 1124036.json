{"id":"1124036","title":"从礼载酒要余及明叔游合普六首","dynasty":"宋","author":"赵蕃","text":"此君佳处是长身，静绕吟行要日亲。何事当前遽安障，未能忘俗遂忘真。花开无计杜游人，未若栽松远世尘。莫问何年栋梁用，也胜开落总由春。儿曹谩作看花忙，我辈看山兴更长。败意幸赊凫雁集，少须落日下牛羊。尘埃老矣未收身，每对山林强自亲。诗纵满囊惭李贺，笔虽成冢愧藏真。一轩高竹似高人，鸟雀驯除不动尘。首夏清和故应好，可须载酒祇寻春。宦忙未抵作诗忙，九十春光自短长。三径可归谁是伴，若人风节慕求羊。"}