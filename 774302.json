{"id":"774302","title":"战台北","dynasty":"清","author":"许銮","text":"天惨惨兮日无色，云黯黯兮阵头黑。狂飙起兮扬沙尘，猛士酣兮战台北。将军本是汉公侯，十万貔貅曾杀贼。调戈指顾清中原，铁骑纵横安反侧。优游湖上历春秋，长此骑驴不可得。帝命宠赉师武臣，衔锡中台昭楷则。手持使节□台疆，万里星槎来顷刻。甲车屡变用火攻，烟焰飞腾天四塞。三军坚定无敢动，虏酋闻之气结轖。四奇四正古所传，变化因人本难测。用兵夺人在先声，守则能固战则克。搴旗我骑未飞红，望气虏军知已墨。海上孤岛久无援，危局能持诚杰特。懋功懋赏典宜隆，节钺遥颁新诏□。长鲸间阻未谢恩，锁钥能牢勤汝职。疲兵再战一当千，决命争首知竭力。鲲身大小浅可深，罗淡萦纡曲难直。波涛汹涌势如山，逆轮驰驶不敢逼。昼夜严防军未休，更有孙膑相辅翼。班超投笔且封侯，何况老成身报国。"}