{"id":"514072","title":"过郑公钓台","dynasty":"明","author":"程敏政","text":"相公湖边一拳石，截断湖光三百尺。射蛟人去今几年，谁扫云根看遗迹。师山先生性爱山，偶然得此青孱颜。临流坐钓不知晚，渔樵并载扁舟还。武威余公天下士，特与先生题篆字。良工刻入断崖傍，遂使溪山增胜事。一朝海内风尘生，两公死国如弟兄。平生隐显虽异迹，竹帛同垂千载名。薰风雨过潮初落，足蹑苍苔俯幽壑。钓丝已逐野烟飞，字画多为古藤络。师山之节峻且孤，武威之字人争摹。忠贤所遗众所宝，泉石清奇何处无。"}