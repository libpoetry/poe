{"id":"839801","title":"半淞园端阳竞渡歌用陶社成立词韵","dynasty":"清末民国初","author":"祝廷华","text":"画船箫鼓秦淮月，渡头桃叶寻芳迹。西湖一棹听笙歌，夕阳烟景穷山泽。惠麓迤逦逢鼋渚，仿佛浮家与泛宅。吾侪行乐当及时，兴之所至手加额。沪滨近辟半淞园，与余所述相什伯。往来裙屐皆风流，迷离黛绿与粉白。陶情爱赴云水乡，最好晴波晚霞赤。端午年年吊屈魂，龙舟灿若鸾翔翮。竞渡轻桡鼓浪飞，锦标夺得辉生席。浣沙西子若穿波，画眉仙姝齐著力。五月五日非春宵，乃似千金争一刻。躬逢盛事羡群公，纪年柔兆摄提格。曩曾数至半淞游，憾非芳辰鲜有获。自惭眼福与余悭，笑嚬缘浅非嘉客。冥想当时情状多，匪徒佳丽聚千百。社题一纸邮筒来，耿耿余怀几莫释。逆知胜友集如云，觞咏流连永朝夕。憾余俗冗鲜暇时，迢递云山非咫尺。备员坛坫感先施，迟书不报难宽责。导扬风雅属名流，吟鞭令执忻为役。"}