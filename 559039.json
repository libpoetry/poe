{"id":"559039","title":"壬寅中秋夏用德集社友园亭时余送民部黄子吉还朝弗赴至癸卯秋始得读陈希礼郑德进倡和诗漫次二首后一首并赠三丈 其二","dynasty":"明","author":"林熙春","text":"斸药商山紫气遮，结庐人境径繇斜。太丘表树千年节，谷口文章五色花。兄弟有时勤命驾，乾坤何事叹浮槎。论交出处终同调，吏隐宁知鬓易华。"}