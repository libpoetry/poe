{"id":"325792","title":"玲珑四犯·岁暮客吴未归，用白石越中闻箫鼓感怀韵","dynasty":"清代","author":"张景祁","text":"月冷戍台，波荒鱼市，乡关回首何许。采香人不见，废苑空怀古。湘皋甚时再赋。荡离愁、画桥烟浦。晓角吟霜，晚帘呼酒，难写别情苦。湖山梦，行归路。忆金狨系马，罗袖当户。玉箫声未断，暗送流年去。故园心事春镫里，问谁惜、青衫行旅。待埽雪，重来约、高阳旧侣。"}