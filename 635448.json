{"id":"635448","title":"芥舟行赠吴明府","dynasty":"明","author":"成鹫","text":"坳堂之水何漭瀁，平地无风起波浪。陆沉直到四禅天，蛟龙鱼鳖皆惆怅。有人砥柱居中流，就地拾芥为虚舟。江河日下不足道，从容鼓枻登瀛洲。瀛洲去国八千里，鹍鹏奋翮搏风起。水激波翻顷刻间，轻舟已涉坳堂水。岸旁观者知是谁，隔江招手来迟迟。济川用汝作舟楫，渡河焉用狂夫为。"}