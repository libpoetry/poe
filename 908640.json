{"id":"908640","title":"寿傅宪","dynasty":"宋","author":"李商叟","text":"籍甚河阳地，江山秀色连。家声自岩野，帝梦协台躔。彝鼎功镌勒，衣冠喜接联。相门当出相，贤父又生贤。岁必为霖雨，舟宜济大川。渥洼龙种异，丹穴凤毛鲜。击瓮知奇略，惜阴起妙年。五车胸磊磊，万卷腹便便。韩柳堪同步，班扬可并肩。千言看落纸，一扫快飞烟。未说才如锦，端知□似椽。斯文当振耀，吾道不沉绵。挥麈谈喷麝，书麟思涌泉。鸰原真孝友，雁塔压儒先。声价机云上，风流王谢边。两科能俯拾，百行更兼全。当代江都相，今时司马迁。紬书蓬馆盛，主爵粉闱专。致主心公正，经邦力勉旃。嘉谋辰必告，宣席夜应前。遽向急流退，犹为郡绂牵。道州迎竹马，漳浦示蒲鞭。一节方持远，十行俄促还。云霄知有路，雨露正无偏。复喜升华省，重闻拥使权。望尘将负弩，夹道看帷褰。善化能均被，仁风自广宣。片云时作雨，长夏水盈田。赋已无三窟，民今戴二天。江湖欣有岁，鱼稻不论钱。爵未称德耳，天宜厚报焉。宣劳更内外，清禁召腾骞。岂但狨遮坐，仍须锦护鞯。华才方烨烨，王道正平平。草诏金门手，调羹凤阁仙。勋华联竹帛，仪表称貂蝉。馈鲤嘉辰应，垂弧异气躔。中元明日是，皓月隔宵圆。南圃开奇卉，东湖泛瑞莲。屈卮浮蚁绿，曲篆引香旋。善颂诗三百，深祈岁八千。再摩金狄久，不许玉枝坚。鸿雁昂霄远，芝兰满砌妍。定知仁者寿，宁羡老而传。自愧微生迹，尝蒙先正怜。顾方纡墨绶，应念忝青毡。剩喜逢初度，将何见意虔。祺维遥献祝，敢继颂申篇。"}