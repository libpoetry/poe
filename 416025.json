{"id":"416025","title":"游龙潭山诗","dynasty":"近现代","author":"王宣猷","text":"造物郁磊砢，豪纵不可究。抟沙太古前，万有纷杂糅。伟兹龙潭山，神工妙结构。诡状谁雕锼，拟将真宰扣。我来暮春时，幽探趁晴昼。仄径缘纤毫，逶迤入云窦。叠嶂涌奔涛，浓绿蟠烟岫。山深尘氛净，树密岚光逗。泉声殷地来，势如群峰斗。一溪划然开，奔流下腾凑。上洞排蜂房，嵌空若悬霤。插根虚无底，澄波相盥漱。何年起潜虬，攫拿恣奔走。真形化为石，蜿蜒浑不谬。或者鳖灵凿，更疑五丁镂。不然岩壁间，之而何由觏。颇闻此灵湫，故老传来旧。溪流作浊清，雨睛验占候。大哉乾坤内，谁何不在宥。神物所窟宅，固宜灵境富。蹩躠力已殚，汗袭轻裾透。傍厂植荒祠，小憩风入袖。访古碣半残，拂拭难为读。故人邀我饮，殷勤意良厚。倾杯倚丛薄，流水鸣相侑。长啸踏花归，平楚夕阳瘦。回首睇山英，胜游招我又。待看云起时，甘霖浃宇宙。"}