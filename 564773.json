{"id":"564773","title":"题蟠桃图为严梅池节推寿母","dynasty":"明","author":"孙承恩","text":"瀛海无垠波吐吞，神仙嵯峨奠海门。蟠桃老树屈铁根，结实如盎经千春。翩翩者谁西王母，双成飞琼俨左右。褰裳矫首望霄汉，捧桃欲为三仙寿。三仙者一南极翁，逍遥鹤驭来南东。流云拥雾乘长风，青鸾黄鹄纷相从。良工多苦心，用意下笔真。世间有此灵异境，一朝忽向图中亲。梅池严子青云彦，堂上慈亲寿弥健。丐得此图要我歌，慇勤再拜高堂献。高堂五月薰风吹，锦衣綵服膝下趋。严子爱亲纯孝无穷期，恨不真有此桃来侑长生卮。吾闻严子为政仁且明，尽心折狱多宽平。释之定国将无是，一郡六邑腾颂声。子有善政母心足，和气致祥凝百福。况是千人万人祝，母今已注长生箓。"}