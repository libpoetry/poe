{"id":"805236","title":"百字令 立春前一日寄怀储文滆津","dynasty":"清","author":"任曾贻","text":"短蓬听雨，共江干秋晚，几番潮汐。不道烟帆分别浦，一水迢迢长隔。贳酒当垆，敲诗午夜，弹指成今昔。双鱼何处，飘摇尺素难觅。又是雪霁明窗，炉温小阁，残腊余今夕。想到南枝初破蕊，一点新春消息。稳卧湖林，鬓丝无恙，肯便闲吟笔。甚时花底，玉尊同醉春碧。"}