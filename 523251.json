{"id":"523251","title":"故人殷进士特使自寿张来兼致怀作仆离群远遁颇有游陟之志酬美订约遂有此寄","dynasty":"明","author":"李梦阳","text":"我生寡谐俗，志与山林期。谬拟渭川载，岂羡荆山悲。弱龄不解事，走马长安郊。紫绶虽挂身，丹丘阻逍遥。心随万里云，舒卷何萧萧。翩翩朱凤凰，飞集梧桐树。冠盖交路衢，青云有捷步。弹冠无钝硎，结交尽雄才。殷君起东鲁，我使关西来。揖鞭尘埃中，朗如玉山开。时从二三友，览古黄金台。四序更代易，人生岂常遇。相如归蜀都，贾谊长沙去。去去游梁园，耕钓孟诸薮。日月东西没，黄河落天走。云沙白皓皓，万里见海口。雄剑挂土壁，褐衣被两肘。朝从河上公，暮逐墟中叟。有时弄清漪，明月在我手。寿张三百里，北望一何迩。未移山阴掉，先枉石川鲤。剖鲤得素书，故人今何如。锦字偕华星，照耀蓬蒿庐。空谷激寒雷，冬庭转兰芳。晓起诵瑶音，夜梦君之旁。书中何所有，相期陟东岳。巉岩丈人峰，彷佛几前落。倏如佩苍龙，倒景骑玄鹤。愿从东道主，握手翔廖廓。"}