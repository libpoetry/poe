{"id":"491593","title":"赠杨抱一炼师短歌","dynasty":"明","author":"刘崧","text":"道人昔在白鹤山，羽服朝真居上班。道人今居蛟湖口，雨褐云巾事林亩。东南连年飞战尘，羌独远引栖其神。天地清宁本于一，得此以抱宁非真。吁嗟世之人，跨马而逐鹿。衮衮驰风波，僛僛触岩谷。岂知静者为有馀，不矜不竞游玄虚。攀花行吟石上雪，扫叶坐看林间书。白家桥东水如练，几度相寻不相见。珠林月出听箫声，松尾天灯落瑶殿。我有远意千万重，会骑竹枝双青龙。明年洞口桃花发，与子踏云潭上峰。"}