{"id":"813364","title":"貂裘换酒 和朱十","dynasty":"清","author":"李良年","text":"尚忆青门醉。正鞦韆、翠裙入望，帝城桃李。君向扬州吾湘汉，身与沙鸥无际。感此日、琼枝先寄。别后眠餐应似昔，奈浮云、聚散伤同辈。缄未拆，杂悲喜。频年泪滴芳兰悴。况天涯、岁华易改，锦鞯俱敝。退谷僧坊留题处，旧事凄凉何已。若天意、定怜才子。潘耒查容无恙在，伴竹垞、老去同烟水。楚江柳，又青矣。为客心长醉。感瑶华、飞来天末，报之木李。燕市清明如梦寐，人语衣香沙际。谁解惜、闲踪萍寄。丁卯乌丝今代好，记骊歌、次第乔汪辈。黯然别，暂时喜。蛮花僰草三荣悴。笑蹉跎、灌园人远，桔槔空敝。中岁行藏须定着，痼疾烟霞难已。判便作、樵夫渔子。定续吾家盘谷隐，有未荒、松径邻长水。书再到，客归矣。"}