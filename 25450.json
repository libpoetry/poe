{"id":"25450","title":"海棠·酷烈复离披","dynasty":"唐代","author":"薛能","text":"酷烈复离披，玄功莫我知。青苔浮落处，暮柳间开时。带醉游人插，连阴被叟移。晨前清露湿，晏后恶风吹。香少传何许，妍多画半遗。岛苏涟水脉，庭绽粒松枝。偶泛因沉砚，闲飘欲乱棋。绕山生玉垒，和郡遍坤维。负赏惭休饮，牵吟分失饥。明年应不见，留此赠巴儿。"}