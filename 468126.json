{"id":"468126","title":"浪淘沙 癸亥正月和弟岁暮作","dynasty":"当代","author":"魏元旷","text":"冻草复惊春。事过都陈。算来惟有岁长新。不乐损年殊不值，莫学崔骃。洗眼碧波粼。啼鸟为邻。平芜如毯柳欹人。清恙未除终自减，畅好芳辰。世乱已难平。闰色蛙声。下泉莫复叹周京。看厌行行枰上劫，劫劫无名。我迈尔斯征。老矣何成。抗怀幸得伯夷清。况有口诛兼笔伐，任荷非轻。"}