{"id":"784374","title":"暮春陈橘洲过五石瓠堂会若水上人至清华激射喜而有赠时予将偕若公入田盘而橘洲有志未果云","dynasty":"清","author":"李锴","text":"束发重交游，落落悲素守。荒涂矩跬步，局蹙惊蓬走。天风吹所知，粲然罗户牖。所知问为谁，二三同心友。矫矫太丘裔，风华擅琼玖。清畅发高言，岱华眇培塿。若师汉川逸，止水崇虚受。如意获宝珠，陀罗悟金手。空机时晏陈，实理恣缓扣。嚣尘庶荡涤，柴栅一击掊。杖策随支公，明发就南亩。离合无常期，春云独回首。"}