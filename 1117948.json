{"id":"1117948","title":"野兴四首","dynasty":"宋","author":"陆游","text":"身似孤鸿铩羽翰，悲鸣饮啄住江干。酒阑客思多新感，病起衰颜失故丹。倦枕忽闻中夜雨，疏砧又报一年寒。幽窗晤语无来客，空倚诗情强自宽。老去痴顽百不能，非醒非醉日腾腾。敲门惟有徵租吏，好事元无送米僧。旧俗不还谁复念，古书虽在渐难凭。平生意气今如此，惆怅西窗半夜灯。残水涓涓入野塘，菊花犹放数枝黄。闷思野步便晴日，病怯冬温喜薄霜。汤饼鬻成新兔美，脍齑捣罢绿橙香。人间富贵知何得，商略山林却味长。水作縠纹微起伏，天如卵色半阴晴。偶来竹下支颐坐，却向藤阴曳杖行。西埭人喧荻船过，东村灯上纬车鸣。幽居应接真无暇，莫讶经年懒入城。"}