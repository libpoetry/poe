{"id":"811749","title":"归里后咏怀","dynasty":"清","author":"边中宝","text":"吾家连理枝，恰符燕桂数。伯仲早云殂，三人相依附。飘梗过半生，频年不一遇。垂老更相怜，郁陶凭谁诉。游子从外来，惊愕频谛顾。喜极翻成悲，相看俱迟暮。有酒即我醑，无酒即我酤。鹤发老弟兄，悦爱胜童孺。目前致足乐，莫任韶光赴。珍重此残年，连床话情愫。倦鸟归旧林，飞翔适性天。零星几老友，策杖相往还。言笑无厌时，文酒追古欢。有时乘兴出，随意探林泉。或阿陵城下，或吾丘台边。徙倚以徜徉，心远况地偏。偶然逢野叟，席地话园田。神貌两俱古，真趣谁怀传。自反出与处，幸无罹尤愆。泊然何所营，长此乐余年。"}