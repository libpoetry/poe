{"id":"880985","title":"东坡竹石","dynasty":"宋","author":"刘黻","text":"坡翁北归留戏笔，数竹离奇生磈石。世如有凤必先知，碌碌凡禽谁得识。风不声兮月不影，山僧笑我移枯瘠。岭阯每苦烟瘴深，烟瘴何曾祸忠直。天使无垢来此邦，要与坡翁发真迹。大书特书等傲岸，方寸一虚隘八极。何年移植蓬莱宫，清风逼人寒半壁。枝可磨，叶可摘，石上根，祗如昔。"}