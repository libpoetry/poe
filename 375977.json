{"id":"375977","title":"望湘人·怅年年逆旅","dynasty":"清代","author":"蒋士铨","text":"怅年年逆旅，处处魂销，销来无可销处。风外移巢，灯前抱影。谁念飘零人苦。易得狂名，难求利市，怀哉吾土。况禁他、去燕来鸿，一递一声相诉。同看天涯明月。问几人寂寞，几人歌舞。纵唱澈旗亭，毕竟于卿何补。烂醉也，不借双鬟顾。不吊屯田荒墓。待摧君、置酒沙棠，随著大江东去。"}