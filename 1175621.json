{"id":"1175621","title":"和户部岑尚书参迹枢揆","dynasty":"唐","author":"沈佺期","text":"大君制六合，良佐参万机。大业永开泰，臣道日光辉。盐梅和鼎食，家声众所归。汉章题楚剑，郑武袭缁衣。理识当朝远，文华振古希。风云神契合，舟楫道心微。庙堂喜容与，时物递芳菲。御柳垂仙掖，公槐覆礼闱。昔陪鹓鹭后，今望鹍鹏飞。徒御清风颂，巴歌聊自挥。"}