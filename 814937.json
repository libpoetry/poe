{"id":"814937","title":"挽砚兄何云仪二首","dynasty":"清","author":"勇朱芾","text":"北来谁与话离情，几度欢然倒屣迎。接膝每忘时已晚，谈心常到月将横。素期白首同归尽，岂料青骡先启行。华屋山邱无限痛，从今不忍向南城。生成傲骨知交少，白首如新独此君。有过即烦深自责，无交不共挹灵芬。春风同坐胶投漆，暮雨相过弟与昆。惆怅夜台埋玉树，曷禁清泪日纷纷。"}