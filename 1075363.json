{"id":"1075363","title":"正月二十七日种木瓜五株","dynasty":"宋","author":"周紫芝","text":"三峰真奥区，陆海富佳实。此物冠九州，未数梨与栗。园丁力扶持，璀璨成妙质。镂花淹宿露，红晕生晚日。玉颜醉自赪，丰肌滑仍密。风味照盘飧，名字愈痹疾。卫侯报琼瑶，盛德岂埋没。野人献根株，春雨助芽蘖。何当垂露颗，照眼行突兀。畴敢与荔子，飞电争置驿。况复具苞苴，缄封钻巨室。一酌呼吾人，甘酸渍崖蜜。人生鲜知味，相饷不可失。"}