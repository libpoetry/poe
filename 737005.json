{"id":"737005","title":"放鹰行","dynasty":"清","author":"高其倬","text":"广原兀兀天四遮，树头月落吹早笳。将军锦袍金鞲靫，宝弓六石马五花。从者百骑寂不哗，班骓赤骠骊骝騧。骈头并驱如排衙，鞲上角鹰嘴爪佳。曾肉妖狐搏巨蛇，金铃掣臂风卷沙。马前一点掠地斜，飞走穷促喘且呀。裂眦溃脑困攫拿，举鞭数获载满车。雉大如鹅兔如豭，炙肝燔肉倾流霞。侍儿十五弹琵琶，归来犹作三日夸。相如竖儒井底蛙，如何上书谏大家。"}