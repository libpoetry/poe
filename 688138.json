{"id":"688138","title":"汉中八景为朱景云宪副作 汉台春望","dynasty":"明","author":"朱诚泳","text":"炎汉兴王地，千年尚有台。江山犹似昨，人事重堪哀。鸟向离宫没，花从旧苑开。不知东向日，谁塞汉中来。上将坛犹在，荒凉带夕晖。兴刘功不赏，灭项事成非。彻说真难夺，豨谋可独归。自王疑莫解，况复与期违。萧相追韩处，遗踪尚可攀。拿云龙易失，出柙虎重还。曙色催飞骑，清光照壮颜。向来非国士，何意出秦关。薄暮山逾好，凭高眼界空。岚光真可掬，倒影抑何穷。万壑澄江紫，千林带叶红。行人思往事，立马问褒中。宝色风霜古，颓檐老瓦催。碑文多剥落，山势独崔嵬。宿鸟惊还定，游僧去复回。人间经几劫，地下有馀灰。大将星初殒，长城一夕空。山川消王气，天地老英雄。分鼎徒遗恨，挥戈未奏功。犹疑龙尚卧，高冢夕阳中。浩浩长江水，滔滔日夜流。雨添千里润，凉送一天秋。滩响山疑动，沙明岸欲浮。袭人花气重，点点扑行舟。秦蜀元相隔，何年鸟道开。登天穷险阻，构木凿崔嵬。苍狗依岩宿，青骢自陇来。安危真可念，须仗济时才。"}