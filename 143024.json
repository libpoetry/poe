{"id":"143024","title":"水龙吟·次韵林圣予惜春","dynasty":"宋代","author":"晁冲之","text":"问春何苦勿勿，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是人间有。春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。最多情犹有，尊前青眼，相逢依旧。"}