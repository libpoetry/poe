{"id":"1120944","title":"南柯子/南歌子 其二","dynasty":"宋","author":"周紫芝","text":"雾帐兰衾暖，薰炉宝篆浓。眼波犹带睡朦胧。卧听晓来双燕、语春风。螺浅欢馀黛，霞销枕处红。断云飞雨怕匆匆。欲去且留情绪、两冲冲。白羽传觞急，金鞍跃马迟。云间彩凤看双飞。飞上碧梧枝上、稳双栖。林下风流女，堂东坦腹儿。此郎标韵世间稀。好为伯鸾举案、又齐眉。"}