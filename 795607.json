{"id":"795607","title":"瑞鹤仙 宜兴周贞女未字守节","dynasty":"清","author":"蔡捷","text":"麻衣因嫁设。伴鬼幄孤灯，夜分明灭。朦胧若来接，向未知郎面，转生羞怯。冰心皎洁。誓毕生、空床对月。想当年、抱雁家来，已把双翎分折。休说。冥途辽绝，温凊翁姑，死生何别。古今义烈，差片念，误清节。拚伶仃形影，抛将同衾，熬到泉台共穴。莫道巾帼柔肠，须眉谁埒。"}