{"id":"816745","title":"玉楼春 闺情","dynasty":"清","author":"董元恺","text":"晓临明镜肠堪绝。天遣春风领春色。才见开花又落花，可能相别还相忆。锦帐罗帏羞更入。银钥重关听未辟。为君惆怅又黄昏，世间只有情难说。金丝蹙雾红衫薄。绝代佳人何寂寞。鸟飞残照水烟开，霜覆鹤身松子落。朝来始向花前觉。瘦竹亸烟遮板阁。但曾行处遍寻看，不然日暮还家错。"}