{"id":"455005","title":"扬州慢 谒稼轩别业","dynasty":"当代","author":"张海鸥","text":"天与稼轩，一怀英气，未随逝水消融。叹啼鹃未了，又检校长松。梦中把、江山细认，未分南北，非旧时容。只当时，残月依稀，仍照孤鸿。算千古事，太匆匆，谁许枭雄。但记取瓢泉，长歌短引，骚雅词工。令我永怀馨烈，凭卮酒，敬祭辛翁。信杜鹃花慧，年年知为君红。"}