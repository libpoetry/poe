{"id":"815653","title":"邓六训导应南皮尚书师聘将之武昌内子制诗扇送行为写楚山补空赠题","dynasty":"清","author":"诸可宝","text":"雪样齐纨月样圆，女媭短语写婵媛。送君小别三千里，昔我浮家二十年。良马素丝方藉甚，白云黄鹄尚依然。渚宫山色描来熟，与证师门翰墨缘。乘兴西行访故人，开堂都讲礼分宾。敢如嘉淑能酬唱，况复潘杨是世亲。楚客相思烟浪阔，吴天已过石槐新。祇余削牍犹从事，未扑襕衫十斗尘。"}