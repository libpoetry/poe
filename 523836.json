{"id":"523836","title":"贡院雨夕柬佥寮内江李君十四韵","dynasty":"明","author":"李梦阳","text":"锁院春霖积，分司湖水遥。萋萋洒书阁，蔼蔼度空寮。叶洗临轩翠，花含向客娇。扣帘时搅食，翻卷夜焚膏。竟误朱衣点，那防白鼠跳。蛟龙云雨会，牝牡冀群挑。忽有同宗念，爰申独处谣。涕流真慕贾，兵论每凌晁。意气陈雷许，时名李杜超。暂违萌鄙吝，相忆减丰标。草径青迷马，杨津绿漫桥。楼台回瞑色，江海剧风潮。恒切毛锥叹，常悬宝剑招。横鳞讵池沼，雕鸮快云霄。"}