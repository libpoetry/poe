{"id":"532808","title":"和陶徵君饮酒二十首 其二十","dynasty":"明","author":"黎民表","text":"余生素屯蹇，颇复怀清真。谬当盛明日，再睹玄化淳。人文固昭晰，宪章亦已新。岂起东蹈海，会将西入秦。征途不遑舍，所逐埃与尘。为策虽不就，斯志良已勤。奈何四海内，弃绝寡所亲。朅来二十载，皇皇尚迷津。念之动中怀，涕泪沾衣巾。置此勿复言，齐契在古人。"}