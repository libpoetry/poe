{"id":"174549","title":"戊辰三月清明后三日见叶丈于石林承命赋诗作","dynasty":"宋代","author":"韩元吉","text":"东风易阴晴，一雨晓便止。舍舟欣徐行，乌鹊声为喜。岧峣石林谷，苍翠间红紫。丈人厌调元，玩意丘壑里。郑公化乡闾，邺侯盛图史。千载发词源，一点诣翰理。霞裾月中仙，珠履天下士。时从诗酒乐，不负湖山美。方瞳照玄发，眉寿端自此。缅怀西湖春，荆棘迷故里。两髦看公游，玉节旋屡弭。风尘三十载，碌碌类余子。晚登载欣堂，謦欬闻正邕。榆枋望天池，奋迅思决起。当谋白云居，敢援赤松比。临流整游观，三沐聊洗耳。"}