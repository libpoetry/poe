{"id":"145718","title":"服椒法歌","dynasty":"宋代","author":"陈晔","text":"青城山老人，服椒得妙诀。年过九十余，貌不类期耋。再拜而请之，忻然为我说。蜀椒贰斤净，解盐六两洁。糁盐慢火煮，煮透滚菊末。初服十五圆，早晚不可辍，每月渐渐增，累之对二百。盐酒或盐汤，任君意所歠。服及半年间，胸膈微觉塞。每日退十圆，还至十五烂。俟其无碍时，数复如前日。常令气熏蒸，否则前功失。饮食蔬果等，并无所忌节。一年效即见，容颜顿悦泽。目明而耳听，须乌而发黑。补肾轻腰身，固气益精血。椒温盐亦温，菊性去烦热。四旬方可服，肥之幸毋忽。逮至数十年，功与造化埒。耐老更延年，不知几岁月。嗜慾若能忘，其效尤卓绝。我欲世人安，作歌故怛切。"}