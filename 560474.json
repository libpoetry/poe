{"id":"560474","title":"吴淞秋色图为沈汝祯题","dynasty":"明","author":"徐庸","text":"有元高士张可观，二十八宿胸中蟠。平生画墨乃馀事，适兴往往凭毫端。鹅溪绢素霜雪白，却向松陵写秋色。中秋院落桂花黄，九月岩崖枫叶赤。旅雁初来客燕归，渚莼香美鲈鱼肥。轻舟短棹玩风景，鸂鸟鸳鸯相间飞。阑干跨水桥梁小，白板平铺度昏晓。何处渔家晒网来，斜阳未没烟云杳。时际重熙世太平，一时人物劳经营。隐侯孙子求诗声，老我载披双眼明。"}