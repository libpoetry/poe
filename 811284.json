{"id":"811284","title":"漫遣，三叠前韵","dynasty":"清","author":"丘逢甲","text":"自度新声付笛师，迢迢银汉阻佳期。六朝遗谶诠桃叶，三峡哀谣和竹枝。残月唤回鹦鹉梦，落花愁唱鹧鸪诗。不平最是中心事，巾角休弹覆局棋。别院焚香绣幕垂，检书看剑慰愁思。鼎铭郑重忧糊口，舆论荒唐笑相皮。广柳佣衣亡将伏，骫桑遗脯饿人斯。千秋儒侠知多少，何处能容利齿儿？"}