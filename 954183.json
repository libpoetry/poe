{"id":"954183","title":"晏太尉西园贺雪歌","dynasty":"宋","author":"欧阳修","text":"阴阳乖错乱五行，穷冬山谷暖不冰。一阳且出在地上，地下谁发万物萌。太阴当用不用事，盖由奸将不斩亏国刑。遂令邪风伺间隙，潜中瘟疫于疲氓。神哉陛下至仁圣，忧勤恳祷通精诚。圣人与天同一体，意未发口天已听。忽收寒威还水官，正时肃物凛以清。寒风得势猎猎走，瓦乾霰急落不停。恍然天地半夜白，群鸡失晓不及鸣。清晨拜表东上閤，郁郁瑞气盈宫庭。退朝骑马下银阙，马滑不惯行瑶琼。晚趋宾馆贺太尉，坐觉满路流欢声。便开西园扫径步，正见玉树花凋零。小轩却坐对山石，拂拂酒面红烟生。主人与国共休戚，不惟喜悦将丰登。须怜铁甲冷彻骨，四十馀万屯边兵。"}