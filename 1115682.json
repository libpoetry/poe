{"id":"1115682","title":"三月三日上忠襄坟因之行散得十绝句","dynasty":"宋","author":"杨万里","text":"暖轿行春底见春，遮栏春色不教亲。急呼青伞小凉轿，又被春光著莫人。草藉轮蹄翠织成，花围巷陌锦帏屏。早来指点游人处，今在游人行处行。淮山脚下大江横，御柳梢头绛阙明。览尽山川更城郭，雨花台上太奇生。天公也自喜良辰，上巳风光忽斩新。点检一春好天色，更无两日似今晨。游人不是上坟回，便是清湍禊事来。最苦相逢无处避，天禧寺及雨花台。女唱儿歌去踏青，阿婆笑语伴渠行。只亏郎罢优轻杀，櫑子双担挈酒瓶。粉捏孩儿活逼真，象生果子更时新。输赢一掷浑闲事，空手入城羞杀人。长干桥外即乌衣，今著屠沽卖菜儿。晋殿吴宫犹碧草，玉亭谢馆尽黄鹂。除却钟山与石城，六朝遗迹问难真。里名只道新名好，不道新名误后人。切忌寻春预作谋，教君行乐定成愁。老夫乘兴翩然出，不遣风知雨觉休。"}