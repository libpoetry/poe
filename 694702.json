{"id":"694702","title":"偶成二首","dynasty":"明","author":"周宪王","text":"纮纮病骨觉清癯，心上清闲百事无。晓起灌园呼内竖，昼长临帖写官奴。宜人景物随时好，垂老风情得自娱。且进一樽花下酒，便拚微醉不须扶。平生但乐迂疏趣，那得工夫计较愁。有酒便宜同客饮，无材何必为身谋。推窗玩《易》风生树，扫石焚香月满楼。手种西园好花竹，可人佳景足欢游。"}