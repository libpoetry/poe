{"id":"1117656","title":"郡斋偶书三首","dynasty":"宋","author":"陆游","text":"白首奉鱼书，萧然一事无。吏闲晨已散，人醉暮相扶。卷野收禾黍，连江下舳舻。山城君勿诮，东北是皇都。翠岭当城起，清江擘硖流。轲峨商客艑，嘈囋酒家楼。丰岁人元乐，残年我独愁。秦吴环万里，感槩故貂裘。江堕清笳月，霜严画戟门。滩声寒更壮，山气旦常昏。摇落悲徂岁，羁游忆故园。无劳空窃食，何以报君恩。"}