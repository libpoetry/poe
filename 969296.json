{"id":"969296","title":"湘西行","dynasty":"宋","author":"赵汝燧","text":"吾尝诵麓山盘纡句，又尝诵深林玲珑诗。前有工部后吏部，拈出千古湘西奇。扶藜游目逐萧爽，扪萝陟磴忘崄巇。杉桧摇空蛟虬舞，岭壑翳雾猿猱悲。晨昏两钟递名刹，日月一坛老仙祠。摩干徘徊怜晋柏，剥苔俯仰认唐碑。碧虚心照眼已阔，更上万仞层台危。楚涛左渺连七泽，蛮烟右涌迷九嶷。学宫岧峣压胜槩，百泉曲折流方池。英才涵濡教育乐，风雩慨想莫春时。登临殊未遍幽境，残阳木末坠红影。松阴夹道倒接䍦，不遣前诃杀风景。小留一片潇湘亭，双鹭飞来妆秋屏。橘垂嫩颗匝洲青，芷纷柔叶飘岸馨。冥搜枯肠浪著语，对人欲举不敢举。拍栏但吟工部吏部两大篇，水光山色俱欣然。"}