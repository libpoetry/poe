{"id":"698649","title":"晓行联句三首","dynasty":"明","author":"夏良胜","text":"并马郊行趁月凉，渠源十里路岐长。岭横云际衣全湿，林抹烟笼影半光。熠耀数星萤在草，丰穰几处稻登场。太平可是真无象，何事茅檐稳睡厖。山留残月路穿云，数里模糊认未真。鸟似唤醒人转急，犬于临别客还亲。依稀茅屋无扃户，寂寞茶烟少并邻。独有山花知我意，随风吹入马蹄尘。一骑香风晚稻花，淡烟深处有人家。崎岖石磴两膝屈，腾踏野桥双眼赊。山黛惯来迎浴日，溪声元不碍流霞。未閒人作閒游计，谁信浮生别有涯。"}