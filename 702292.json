{"id":"702292","title":"扬州","dynasty":"明","author":"程本立","text":"远水疏星影动摇，西风落木景萧条。伤心一片船头月，犹照扬州廿四桥。扬州城下是官河，春雨春风自绿波。欲问繁华旧时事，太平遗老已无多。老翁能说太平年，曾见江南进士船。打鼓挂帆扬子岸，人人尽道是登仙。城门疏柳噪寒鸦，柳外青旗是酒家。无复春风旧桃李，行人不必问琼花。"}