{"id":"854189","title":"题司理采芙蓉图","dynasty":"宋","author":"方岳","text":"纫之以湘累秋兰之佩，载之以剡溪夜雪之舟。漱之以清冰寒露之壶，浇之以碧玉晴云之瓯。著童船尾书船头，荷花浦溆双飞鸥。新红如洗云锦稠，停桡伫棹香浮浮。薰风满座凉飕飕，醉面欲醒谁相酬。若有人兮眇中洲，把住月老叫不休。花亦问月愁不愁，何以了此蒹葭秋。蛟宫蛟宫夜泣悲灵脩，鳞幢欲湿行云留。楚骚如水不可作，此意难以笔墨求，荡予桨兮涯之幽。"}