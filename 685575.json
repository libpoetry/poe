{"id":"685575","title":"中元夕秦城感怀二首","dynasty":"明","author":"邓云霄","text":"繁华零落旧长安，遥忆唐宫斗合欢。令节中宵开玉殿，化生清水弄银盘。霜摧蒲柳红颜尽，草翳园陵白露寒。最爱城头月如镜，美人曾照倚栏干。秦封千里号名藩，帝子王孙玉叶繁。宾客几人同邺下，池台空说拟梁园。云阶月户秋先到，九陌三条夜不喧。谁信古来歌舞地，惟闻砧杵闹中元。"}