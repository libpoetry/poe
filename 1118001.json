{"id":"1118001","title":"秋晚三首","dynasty":"宋","author":"陆游","text":"西山破晓两眉青，南浦无风一镜平。食尽不容添鹤口，身闲且免负鸥盟。霜前草树已无色，雨到菰蒲先有声。只怪胜游频入梦，今朝蜀客话青城。辞禄始知贫有味，杜门不觉老相催。寒鸦已占雁前到，黄菊犹须霜后开。团扇尘埃高挂壁，短檠书史乱成堆。羸躯自笑痴顽甚，撑拄新寒又一回。世事无穷似弈棋，不如常采故山芝。萧萧鸡犬三家聚，莽莽风烟十里陂。幸有浊醪从客醉，常忧黠鬼笑人痴。清秋乐处君知否，庭下幽花渐可移。"}