{"id":"1252685","title":"和韵二首","dynasty":"元末明初","author":"顾瑛","text":"喔喔鸡鸣桑树颠，江村风景只依然。人行红叶黄花里，雁过西风落日边。南市津头无酒旆，东湖渡口有鱼船。北山岩壑秋偏静，借看蒲团枕石眠。夏潮平没白鸥沙，舶䑲风生起浪花。为向船头置美酒，恰如天上汎浮槎。银盘雪落千丝鲙，玉手冰分五色瓜。明日山中看疏雨，共将诗句寄丹霞。"}