{"id":"712606","title":"寿邹仪生","dynasty":"明末清初","author":"陈恭尹","text":"受生虽有涯，与君当更倍。以兹百年内，郁郁三十载。西登极邛笮，南泛穷溟海。盾鼻草檄书，儒冠立军垒。三命滋益恭，百折终无怠。蹉跎炎瘴间，霜雪颠毛改。维兹春仲月，览揆辰期逮。谷风发新晴，蟾兔盈光彩。持觞候良夜，百卉欣相待。所叹兰蕙花，含英犹未采。大器固晚成，神龙靡终悔。悠悠望六合，正气吾徒在。剥复理何如，谁能问真宰。"}