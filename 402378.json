{"id":"402378","title":"倦寻芳 蛰云效园海棠秋日重花依王元泽韵咏之","dynasty":"近现代末当代初","author":"张伯驹","text":"唳空雁远，迎翠山明，郊墅晴昼。乍见轻盈，翻讶剪绡裁绣。破星唇，凝红泪，春心未了秋心透。怅重来，算韶光又是、断肠时候。念芳事、去才几日，向岁题诗，曾共携手。妒杀妖娆，羞忆尹邢相斗。西府临妆犹似昨，东风回首浑非旧，画帘前，对斜阳，也如人瘦。"}