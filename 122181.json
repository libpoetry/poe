{"id":"122181","title":"盘龙驿·闻鸡一唱罢","dynasty":"宋代","author":"范成大","text":"闻鸡一唱罢，占斗三星没。天高月徘徊，野旷山突兀。暗蛩泣草露，怨乱语还咽。凉萤不复举，点缀稻花末。惟余络纬豪，悲壮殷林樾。小虫亦何情，孤客心断绝！魂惊板桥穿，足侧石子滑。行路如许难，谁能不华发？高城谩回首，叠嶂屹天阙。遥知秋衾梦，千里一飘忽。"}