{"id":"895130","title":"食苦笋","dynasty":"宋","author":"张九成","text":"吾乡苦笋佳，出处惟石屋。玉肌腻新酥，黄衣缘深绿。林深恐人知，头角互出缩。烟雨养春姿，此物未成熟。三月腊酒香，开樽慰幽独。烹庖入盘俎，点酱真味足。未须五鼎牛，聊称一囊粟。朅来庾岭下，岁月去何速。经冬又七春，未分穷途哭。今朝好事者，惠我生一束。头髡甲斓斑，味恶韵粗俗。儿童不惯尝，哕噫惊媪仆。老妻念乡味，放箸泪盈目。丈夫志有在，何事校口腹。呼奴更倾酒，一笑风生谷。"}