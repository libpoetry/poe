{"id":"769618","title":"满江红·戊寅秋杪，吴陵遇刘炎裔、叔裔兄弟，明日即送之金陵","dynasty":"清","author":"陆震","text":"落落穷途，我与尔、此身安即。立语处、西风乍紧，远天将黑。霜白惯侵羁客鬓，囊空能减英雄色。想旧时、里社共团圞，如何得。转眼又，江南北。问前路，谁相识。况秣陵城下，总皆陈迹。桃叶渡头人已去，莫愁湖上山空碧。只故斋、黄瓦剩无多，青衫湿。"}