{"id":"568679","title":"行台芝有叙","dynasty":"明","author":"王世贞","text":"斗气何辉辉，御史乘骢来。雷雨维有解，赦宥乃得施。御史未受牍，蒙气郁不开。御史受牍竟，星月朗不亏。凛凛柏台霜，百卉皆避之。何意三秀草，韡韡吐葳蕤。亭亭如车盖，皎皎涅不缁。又似三素云，剪为仙人緌。商山一何卑，祗用以疗饥。句漏何狡狯，百种神且奇。御史承德意，君王霈大慈。上等尧除荚，下恊舜龄期。"}