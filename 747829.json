{"id":"747829","title":"龙洞","dynasty":"清","author":"蒋湘南","text":"金简摄苍水，乖龙甘不逃。凭依太古智，天半蟠其巢。高捧巨灵掌，残擘周处刀。诸佛谁咒毒，坏壁镌周遭。谷神媾婴姹，老儋同一胞。子孙蠕岩脏，万古屯腥臊。我闻天之用，尔功尤冠曹。受爵镇齐鲁，万命枢丰焦。胡为怯旱魃，蚕缩气不骄。腐儒昨被放，悲悯怀尚操。哀鸿{火刍}肠胃，秋禾乾不浇。思借卫公马，一流郇伯膏。痛哭虽越位，彼乐宜适郊。怀哉文命圣，鞭驱奋忧劳。放菹取桑土，洪澜静不泡。方今掷河费，淮黄天正滔。玄圭不再锡，心血枯煎熬。兹山蓄神异，樏橇旧迹抛。或疑庚辰剑，堕化灵昭昭。人鬼恣出入，虾蛭争呼号。秉烛辞黑兽，愧尔雷火烧。"}