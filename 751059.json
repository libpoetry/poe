{"id":"751059","title":"右臂作痛弥月歌以起之","dynasty":"清","author":"张佩纶","text":"不挽九石弓，不抚七弦桐。三年曲肱枕北风，天生此手竟何用。胡为拘挛橶挶百患来攻。霜蹄小蹶不腾踔，病翅欲舞怜氋氃。臂化为鸡窗下语，谓此神佑非天穷。先生一抵掌，屈横能为纵。入门俯坐客，尘毛奋掷谈辨雄。但令贵戚相敛避，自揽六辔孤乘骢。焉知千夫指争集，短狐暗射沙濛濛。鬼薪折掇白粲春，百金无药龟隆冬。茫然四顾一摇手不得，犹且终宵运笔撰说丛。及今小休息，一节偶罢全体充。酌以忘忧酒，导以灵寿筇。支离或免役，优游归作新丰翁，不然时来折臂犹三公。我闻强起忽狂笑，士能截腕难偻躬。长揖将军信兀傲，木材接续今更难为恭。焉能仆仆走秦楚，苦以小体撄心胸。君不见张侯矢贯肘，枹鼓严军容。国人耳目属却克，谁知流血轮殷红。又不见子公凌寒出西域，谷永耿育讼其功。可怜两臂不信诎，颓唐卧守边亭烽。人生何者非遭逢。吁嗟乎！善射射难封，善书书不工。柳生冥伯岂必意蹶蹶，静玩物化神行空。无官何待托风痹，蠲疴不饵千年松。公等诚不能案摩析枝为长者，吾能挟山超海独障狂澜东。"}