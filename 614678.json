{"id":"614678","title":"挽刘约我孝廉","dynasty":"明","author":"韩日缵","text":"龙文干象纬，豹隐谢天阍。怀玉非遭刖，诛茅自避喧。声名传谷口，车辙满夷门。过酒聊供客，带经时灌园。琴书兴不薄，丘壑道常尊。高谊千秋失，通家两世存。交情惟竹素，被服狎兰荪。短棹春同倚，寒檠夜对言。萍从章水散，星竟少微昏。久别犹萦梦，初闻欲怆魂。音容还几席，文史但儿孙。旧砌芝方茂，新阡草已繁。树明留故剑，尘暗怆游轩。万里生刍泪，经年渍絮樽。那堪重到日，江路听清猿。"}