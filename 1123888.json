{"id":"1123888","title":"以坡公君如大江日千里我如此水千山底为韵作小诗十四首重送在伯盖深有感于斯句云","dynasty":"宋","author":"赵蕃","text":"落此鼪鼯野，宜从麋鹿群。何知交友内，而乃得夫君。何氏之从学，源流远有馀。穷经类元凯，能赋似相如。楩楠霜雪馀，用之可以大。蓬蒿束缚之，世亦安取代。楚国千年薮，岷山万里江。胡为入吟笔，政以落蓬窗。游从二年中，离阔三百日。政自迹如疏，不妨心故密。今日东阳郡，城南尺五天。胡为五溪行，道里踰几千。重湖岳阳楼，五柳渊明里。定复有佳人，与之同徙倚。生儿思称家，人孰不欲可。门户冷如冰，其尤莫如我。曾闻一夕语，可胜十年书。同舟数月程，其得当何如。明经取青紫，此谚亦已鄙。至哉师初录，弃彼尝在此。频登采芹亭，所乐非山水。君今去我东，愁绝重来倚。闻君射策日，落笔字数千。行看玉堂试，阔步踵英躔。君行过吾里，舣舟并南山。王郎两徐子，非必素往还。崎岖千万山，踏破青鞋底。何似引章泉，同耕老兄弟。"}