{"id":"722723","title":"庚戍元日移家惠山舟中作二首","dynasty":"明末清初","author":"董文骥","text":"东风自信片帆斜，百里乡园路岂赊。爱听山泉因煮荈，并驱鸡犬是移家。未闻春鸟来樯燕，已见寒梅笑岸花。万国朝正看北极，十年拂雾马喷沙。去年元日弃孤臣，赵北燕南滞病身。八口一舟迁易散，吴山楚水信难真。即看妻子还疑梦，高卧江湖又早春。只恐莺花饶笑我，拂衣斑鬓已如银。"}