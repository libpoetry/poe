{"id":"49305","title":"山泉隐居图","dynasty":"明代","author":"张羽","text":"日长侍立南薰殿，圣主从容正开卷。内臣如鹄拥图书，诏许近前曾一见。玉躞金题照眼新，三王二李迹未陈。妙笔森芒洞冥漠，乃知今人非古人。归来三叹北窗下，开屏见此新图画。流淙百折挂石梁，古木寒松势相亚。木末何人一草庐，山泉之人昔所居。鸿胪寺里晚朝下，对此高堂心郁纡。华亭柳湖眼中见，武陵桃源路岂殊。老夫曾住康王谷，五老香炉映飞瀑。乱来井臼今可存，因尔高歌望黄鹄。"}