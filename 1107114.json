{"id":"1107114","title":"次韵答公美二首","dynasty":"宋","author":"邓深","text":"幽居正傍小溪斜，想见樵风似若耶。固有诗章舒眼界，可无药物助脾家。追欢难共长沙酒，遣睡姑尝陆羽茶。更祝安心为妙法，都将世事等空花。四至长沙熟物情，留题胜处记吾曾。三生会是湖湘客，一钵浑如云水僧。赢得身轻閒有味，尽从人笑老无能。如君应饱田园乐，犹道啼饥有怨憎。"}