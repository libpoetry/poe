{"id":"599412","title":"游白云","dynasty":"明","author":"霍与瑕","text":"不寒不暖早春天，半阴半晴天际色。寻芳路转上唐村，几树桃花开太极。万青一色罗天宇，三三流水添新雨。短筇冲碎旧时云，长裾香染烟霞紫。烟霞洞里足芳妍，细草幽花都可怜。望望望春春不尽，行行行乐乐无边。楼台俯瞰东溟远，夹涧回廊芳草软。芳草王孙非旧游，高歌慷慨声悽转。高歌不与世间闻，雅调幽箜只自匀。曲中颜巷无穷寿，操里青霞何限春。人生寻春苦不早，花落山中春已老。待将一脚踏断第一山前路，长与白云敦夙好。"}