{"id":"63425","title":"送郑冠玉","dynasty":"明代","author":"左国玑","text":"我携白玉壶，招邀黄山客。三年隔阔此登堂，笑我当时欠情别。腰间锦带解龙泉，手持素扇秋月圆。酒酣把扇求挥翰，扇上昔有张生所画南归之彩船。风林飒沓坠霜露，烟涛微茫起汀鹭。去者不去送者留，立向沙头如有诉。我心把玩未肯休，恍惚欲动离人忧。莫忧旧离乐新会，还见新会成离愁。明朝我献《三都赋》，朔风吹雪燕山路。君卧梁州旧酒垆，关山月苦看霜兔。新离旧别俱莫歌，徒为劳心奈若何。五云散彩凉芃入，且醉堂中金叵罗。"}