{"id":"163446","title":"连日快晴登金华庵观大面诸峰","dynasty":"宋代","author":"程公许","text":"斋心谒殊庭，异境目力眩。积阴疑漏天，娲石谁与炼。列仙喜我于，一笑晴景现。絮云敛太空，螺翠敞大面，正位俨宸极，群峰拱星弁。烟云互吐吞，草木郁葱倩。错磨金碧丽，襞积霞绮绚。平生饫看山，及兹颇创见。常闻西城君，承诏通明殿。玉虬层空来，宝室仙境擅。真侣万五千，朝夕侍游燕。凝神杳渺间。稽首瓣香荐。倏看碧瑶岑。坌起白云片。溟幸含一气，瞬息阅千变。"}