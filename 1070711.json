{"id":"1070711","title":"自然解印北还作古风送行","dynasty":"宋","author":"李光","text":"徐侯古循吏，作牧海南边。三载抚民夷，擒纵出拘挛。里巷绝嗟呼，囹圄无淹延。父老有好词，不见吏索钱。忽闻解印绶，蛮歌惨离筵。远控横海鲸，追蹑凌波仙。寄语广利神，无令飓风颠。临行一麾手，万事尽弃捐。勿作儿女恋，咿嚘涕潺湲。火云赤峥嵘，修途愿加鞭。爱君气猛厉，心似铁石坚。迥悟出世法，痛扫习气缠。明窗净棐几，华藏了大千。别语徒谆谆，维摩本无言。"}