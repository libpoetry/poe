{"id":"1042740","title":"之官庐州初至仪真寄原甫","dynasty":"宋","author":"刘攽","text":"家居非不欢，禄仕亦岂急。愧身无所劳，而兹养生给。方刚幸未艾，黾勉冀有立。谫智无远图，挈瓶庶云及。圣教非一方，吾愚宁妄执。所惭鹪蝘微，不过枝与粒。悠悠我之思，去去异乡邑。大江浩东流，客悲莽交集。登船眺洲渚，暝色际日入。鬒变谁昔然，怅焉寄兹什。"}