{"id":"813972","title":"台湾杂咏","dynasty":"清","author":"陈兆蕃","text":"茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。天空海阔任婆娑，极目冈陵髻似螺。草地桑苗迟作赋，鸿濛笔墨渐开科。狰狞番女披衣少，劳苦车牛涉水多。五十年前兵甲事，犹馀父老为谈么。"}