{"id":"1110355","title":"和答陆华父","dynasty":"宋","author":"孙应时","text":"幽兰怀春风，葭蓬亦芽茁。同时不同调，物物自生活。士穷不自食，苦学代耕猎。文如六经非小伎，馀事不足置牙齿。人言掷卢胜掷雉，我言函人不为矢。雒都有佳人，高卧雪塞户。千载尚可期，一寒那足顾。功名诚傥来，贫贱有难去。食竹岂非凤，食虫岂非鸡。驺虞世不识，羔豚日刳刲。且须拊掌共一笑，坐上鸱夷能滑稽。"}