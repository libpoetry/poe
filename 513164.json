{"id":"513164","title":"题马图和骢马行韵","dynasty":"明","author":"沈周","text":"玄云涨体非花骢，复知西产匪产东。突围破阵奔死命，将军假此誇奇功。横行绝塞何由致，千金始为燕昭至。房星不落冀北群，地用全收天下利。奋迅时时迸衔铁，仰空长嘶紫缰裂。朔风吹鬣尾梢云，曼缨拂地垂猩血。羌奴手控不敢骑，天生神物彼亦知。今无伯乐空自老，末路英雄向谁道。"}