{"id":"1200923","title":"春从天上来","dynasty":"元","author":"无名氏","text":"乐道安贫。叹自古英雄，林下无人。满堂金玉，谓授儿孙。毕竟与属亲。问当初无物，被贪爱、引入迷津。早抽身。向槐安宫内，刚恁劳神。朝菌蟪蛄短景，又岂信壶中，别有长春。暂游万里，少别千年，归去跨凤骖麟。念浮生一瞬，几度见、沧浪扬尘。莫因循。彼空华扬艳，轻丧天真。"}