{"id":"1071772","title":"久雨溪涨寿朋惠示长句次韵一首","dynasty":"宋","author":"韩驹","text":"缘云细路投僧坊，路边松楠森自行。初来紫竹半含箨，白花忽已吹垂杨。念昔联翩背京洛，于时初登君子堂。还朝我执太史笔，侍宴君持光禄觞。由来用舍判殊路，玉堂绛阙遥相望。公车推轮下庾岭，我舟捩柁辞黄冈。艰难晚厄汝溪上，天雨属闻颓院墙。不忧漏湿有新句，醉墨在纸犹淋浪。桃花水涨鸟不渡，安得奋飞来我旁。夜来颠风起天末，起占初日照屋梁。明窗洗砚午阴寂，前荣观棋春昼长。百年未满且挈挈，万缘顿息宁皇皇。更能伴我千钟饮，径欲因公倒橐装。"}