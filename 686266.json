{"id":"686266","title":"赠绍易殿下二首","dynasty":"明","author":"卢楠","text":"凤凰巢玉树，翡翠集炎洲。自非钟灵匹，孰能从兹游。副君懋明德，端凝无前俦。动摇瑶华章，光映西龙楼。登高赋蘅薄，爱士开瀛洲。桃李散芬芳，圭璋咨皇猷。佳遇良在兹，清风安可侔。翩翩魏公子，千载诚足羞。抚剑发孤啸，振羽翔林薄。西游古邺城，僶俛兴著作。日夕侍彤庐，凌晨登绮阁。虬颜希再觌，虎变惊一愕。谬承琼珠音，恍若烟氛廓。感此国士心，屏营泪双落。驾言旋故乡，因风达鱼钥。"}