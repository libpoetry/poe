{"id":"165665","title":"黄莺儿·南园佳枝偏宜暑","dynasty":"宋代","author":"晁补之","text":"南园佳枝偏宜暑。两两三三修篁，新篁新出初齐，猗猗过檐侵户。听乱颭芰荷风，细洒梧桐雨。午馀帘影参差，远林蝉声，幽梦残处。凝伫。既往尽成空，暂遇何曾住。算人间事、岂足追思，依依梦中情绪。观数点茗浮花，一缕香萦炷。怪来人道陶潜，作得羲皇侣。"}