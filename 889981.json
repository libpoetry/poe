{"id":"889981","title":"程顺子升斋","dynasty":"宋","author":"吴泳","text":"雨养焦谷芽，清晨勃然兴。风入春笋节，一夕长数层。地道元敏树，生意实可徵。一息不滋长，枯荄莽丘陵。所以务学者，进德长如登。礼义所封植，忠和所薰蒸。湛然清明气，于此中夜存。德盛仁既熟，始如日之升。今人废下学，乃以高自矜。譬之凌霄花，霄竟不可凌。子归且近思，从下观上腾。谦谦以自牧，洞洞如不胜。舜颜亦人耳，毋谓人鲜能。"}