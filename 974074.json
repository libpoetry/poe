{"id":"974074","title":"近乏笔托二张求之于市殊不堪也作长句以资一笑","dynasty":"宋","author":"赵蕃","text":"诗老作诗穷欲死，序诗乃得欧阳氏。序言人穷诗乃工，此语不疑如信史。少陵流落白也窜，郊岛摧埋终不起。是知造物恶镌镵，故遣饥寒被其体。嗟我少小不解事，失身偶落翰墨里。年来百念已灰灭，只有宿心犹在此。后来不作诸老亡，冥行恐堕涧谷底。虽云黄卷可尚友，糟粕讵能臻妙理。率然有作每自厌，一纸真成再三毁。庶几穮蓘望丰年，亦学乘流到涯涘。那知事乃有大缪，艺未及成穷已至。皆言诗工固可俟，穷为先兆自应尔。坐兹不复置追悔，志在温饱诚足鄙。玄泓管楮日相从，固异小人甘若醴。朅来中书忽告老，一朝左右手俱废。嘲风咏月不耐閒，按图姑听求诸市。我诗纵不称犀象，苇管鸡毛那惯使。纷纷著墨与水浮，势如丝乱安得治。戏题满几辄大笑，翻忆儿诗污窗纸。操舟无长病河纡，我诗固说当罪己。又闻工欲善乃事，未有不先资利器。作笺搜乞累朋友，往往犹吾叹崔子。锦囊藤箧世不乏，鼠齧虫攻谁料理。那知我辈有百艰，此事且然他可比。"}