{"id":"805818","title":"沁园春三首 其一","dynasty":"清","author":"奕绘","text":"翠袖娟娟，我心悠悠，瞻彼猗猗。爱一片虚怀，春风满抱，十分密意，秀色生眉。亚字雷回，斑痕雨润，芦被桃笙宠锡伊。书斋静，正拂尘在手，如意支颐。珊珊月下来兮。算只有、梅花作伴宜。曰你既无情，我真休矣，人皆有欲，物或挠之。万里桥边，三生石畔，一寸相思一寸灰。深林下，倘行行有睹，又复迟疑。"}