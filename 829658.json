{"id":"829658","title":"哀东七三首","dynasty":"清末近现代初","author":"郑孝胥","text":"中年念儿女，刚性殊曩昔。眼中第三儿，抱玩辄不释。咿哑才学语，见爷已解索。吾怀虽抑郁，为汝长暂适。亲党共誇慧，比似珠的皪。何时大疏忽，不节使伤食。投药若小瘳，日日看愈瘠。出愁入亦愁，弥月疾随革。冬至幸脱命，小寒过不得。父怜母复爱，抚汝两脚直。儿死肤未冰，卧板藉以褓。出门别吾友，归敛已不早。入棺望始绝，父子缘遽了。犹当书两和，白骨知此恼。纸钱送汝去，遗烬那忍扫。今宵我不寐，窗下灯皎皎。后房汝啼处，絮泣剩婢媪。一家各上床，掷汝向荒草。岁尽冶城旁，月寒新鬼小。三岁居日本，此行诚不利。海东得是儿，自诧带奇气。归来太仓卒，断乳哺用饵。十旬卒致殒，分我感时泪。辽沈方鏖兵，暴骨满关外。谁非父母体，驱向万里弃。汝殇何足恨，浩劫行且至。中原适无人，去去非我世。明年化猿鹤，聊欲从此逝。"}