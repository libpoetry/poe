{"id":"812221","title":"次牧《翁六月七日迎河东君于云间喜而有述》诗","dynasty":"清","author":"朱隗","text":"凉波三泖路悠悠，望断云軿目眇愁。渐觉雨风香渡口，惊闻箫管下峰头。卷帷态自迷阳蔡，赠石身看上斗牛。借问蓝桥今共室，何如鄂渚昔同舟？成行罗列尽鸳鸯，面药还存旧赐香。已幸根株移北里，不须声影傍东墙。山川谢傅携长袖，丝竹张公满后堂。千骑上头何足羡，亲曾曳履入文昌。绮窗朱户莫愁家，桃涧藤溪路未赊。此夕同心吟月扇，当年倾耳听雷车。上眉鸾镜颦成谱，五晕罗裙步起霞。一道吴歌采莲伴，争看越女胜如花。吴江不识几何深，画舫螭头泊柳阴。杂佩互投珠是意，名香对爇字为心。师经素女盈奇态，仙号青琴足赏音。方信蓬壶人世有，何烦餐玉饵黄金。"}