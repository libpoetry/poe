{"id":"708476","title":"百字令  雨夜再送青笠叠纬云除夕韵","dynasty":"明末清初","author":"龚鼎孳","text":"疏灯细雨，正客心萧瑟、秋行半矣。青眼高歌人乍别，谁向欢场夺帜。六代江山，五陵衣马，去住今宵里。更阑酒醒，风帆愁见初起。扬袂司马游梁，终军使越，寂寂聊为此。一片郁孤台上月，直接石头潮水。楼橹丹阳，莼羹笠泽，乱搅寒衾床。朔云回首，棋枰翻尽朝市。"}