{"id":"697941","title":"将进酒三首","dynasty":"明","author":"胡奎","text":"弹鹍弦，调凤琯，玉醅滟滟流霞煖。东方风来吹落花，随风漂泊天之涯。去年花谢今年发，今朝人醉明朝别。明朝别去可奈何，且尽花前金叵罗。四座且勿喧，听我歌长谣。百年三万六千夜，百年三万六千朝。三万六千朝与夜，几度花开与花谢。杯行到手请勿辞，金尽床头莫论价。不见洛阳城里人，化为北邙山下尘。今朝共饮碧玉醑，明日更漉乌纱巾。将进酒，酒进君莫停。我有长歌君试听。地有酒泉，天有酒星。不持寸铁，直破愁城。将进酒，酒进君莫止。我有长歌君侧耳。白日西飞，沧波东逝。古来达人，皆止于此。将进酒，请君听我歌。我欲长绳繫白日，精卫填沧波。沧波不可填，白日不可繫，进酒当君莫辞醉。"}