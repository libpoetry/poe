{"id":"1096230","title":"秋雨连冬雪寄常平使者王郎中","dynasty":"宋","author":"释居简","text":"九月十月闰月雨，阴晶阳采云霾?。十旬朝夕漏涔涔，岂应漏处无人补。准拟书云须少霁，破镜上天犹未已。田家屋老半閒茅，带雨旋抽仍数米。雨中集霰初廉纤，雪中更把来麰占。麰今一粒不入土，倘有些小黄厌厌。春耕仰麦今无麦，欲驱秧马饥无策。富人露廪矗如林，价高少室山人索。贪夫相时为利谋，耕夫食力毋过求。无求尚有丰凶忧，更忧螟螣蠈与蟊。常平使者深长虑，少戆安知汲长孺。开仓振粟勇不疑，救焚孰与先救饥。"}