{"id":"1111304","title":"代同舍上郎中","dynasty":"宋","author":"许应龙","text":"人物依然吕洞宾，冰霜风骨玉精神。退朝花底千官散，标格如公有几人。能赋人人说颍川，谁知妙诀已亲传。词场屡草干将句，掷地金声震九天。逸气飘飘正妙年，纵横礼乐扫三千。胪传玉陛星辰晓，姓字巍居鼎甲先。父子同时践禁涂，一门荣耀世间无。愿凭曹霸丹青笔，绘入衣冠盛事图。册府方羊冠列仙，粉闱深处烂星躔。黄扉已设屏风隔，会见丝纶下日边。"}