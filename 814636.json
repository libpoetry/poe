{"id":"814636","title":"又之茂才客游鹿港，富益斋司马邀同赴兰厅，道径堑垣赠诗，即和元韵二首","dynasty":"清","author":"郑用锡","text":"扬帆一夕海东来，览古谁登百尺台。入幕芙蓉初日丽，圜池芹藻古香开。羁身作客愁生计，迁地为良许借才。此去吴刚有同伴，桂花看汝月中栽。解组归田学杜门，龙钟一老敢称尊。衰年黄卷仍为伴，故物青毡幸尚存。差喜足音到空谷，相携佳句倒芳樽。最愁风雨中秋夜，莫共乘槎贯月论。"}