{"id":"662183","title":"田居","dynasty":"明","author":"石宝","text":"五月麦风清，新蝉占高柳。缓行向南阡，延望亦已久。露气濡我裳，枯芒森触手。遗禾资贫窭，岂独利寡妇。缅思先王时，世道何忠厚。老死民不流，官长鲜迎走。终岁庸数朝，方田给十口。庖厨虽未丰，鸡豚养黄耇。一自浇伪滋，此言遂成否。甔石犹不盈，焉知肉与酒。世降苟如兹，吾于尔何有。"}