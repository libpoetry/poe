{"id":"925839","title":"念奴娇 其三 余既为傅岩叟两梅赋词，傅君用席上有请云：家有四古梅，今百年矣，未有以品题，乞援香月堂例。欣然许之，且用前遍体制戏赋","dynasty":"宋","author":"辛弃疾","text":"是谁调护，岁寒枝、都把苍苔封了。茅舍疏篱江上路，清夜月高山小。摸索应知，曹刘沈谢，何况霜天晓。芬芳一世，料君长被花恼。惆怅立马行人，一枝最爱，竹外横斜好。我向东邻曾醉里，唤起诗家二老。拄杖而今，婆娑雪里，又识商山皓。请君置酒，看渠与我倾倒。"}