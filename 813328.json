{"id":"813328","title":"丁巳夏日送石琴北上感赋","dynasty":"清","author":"李光炘","text":"兵气连凶岁，惊心六月寒。天戈频挫衅，国步太艰难。东鲁儒宗大，南天雁影单。铜驼荆棘泪，忍与尔同看。名世徒虚耳，休言王者师。清樽辞旧雨，梁木坏多时。尔我中年后，兵戈未了期。相逢问军旅，俎豆亦何为。永夜不成寐，匡山旧梦长。白莲三伏雨，红叶九秋霜。此别一挥手，天涯孤棹行。临风吾有咏，仿佛话沧浪。"}