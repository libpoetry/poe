{"id":"566549","title":"海樵山人新搆二首 其一","dynasty":"明","author":"徐渭","text":"古莽伏圆址，新搆敞方榭。去家不百步，连山凡几架。衡门夹栟榈，卑池注微泻。群峰列窗牖，佳木依檐瓦。碑碣墙垣中，阶级陂陀下。旷霁坦以来，远暮苍然化。亭北指夕月，高台啸清夜。嘉宾燕屡入，丽人时或迓。卧榻楔岩石，旁户达僧舍。主人胡不归，樵海未云罢。束樵溯游风，于兹焉息驾。"}