{"id":"1130505","title":"故太师和王挽诗三首","dynasty":"宋","author":"韩元吉","text":"宿卫登环尹，荣恩四十春。威名传瀚海，功烈上麒麟。却敌凝山岳，临机妙鬼神。中兴奉朝请，劳旧总无人。淮右偏师出，江津督府开。橐皋贼阵蹙，瓜步敌锋摧。宝剑畴能举，神旗怅莫回。悲风苕水路，千载有馀哀。甲第神京冠，王封异姓优。风云开杰阁，水月转芳洲。种玉阶庭盛，挥金族绪周。诸郎自持橐，衮衮尚公侯。"}