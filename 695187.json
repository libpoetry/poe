{"id":"695187","title":"怀古三首","dynasty":"明","author":"林大钦","text":"西望首阳山，郁哉何崔嵬。荒途横今古，遗芝亦已微。白云起高岗，丹木馀清晖。飘飘风吹衣，尘冠多是非。谷口富松萝，沧浪足钓矶。千秋一洒泪，吾与尔同归。仲蔚居大泽，原生隐蒿蓬。至德重当时，清真起颓风。斯人久寂寞，馀韵尚云空。白云安可忘，世路旷蒙蒙。觉悟当念还，精神千载通。陶公在园田，而无人世喧。时赖好事者，载酒相与还。有时发清兴，高歌黄唐言。身名渺不营，好爵何足论。世事乱如麻，结绶生烦冤。逍遥观所尚，庶令古道存。"}