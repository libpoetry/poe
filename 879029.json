{"id":"879029","title":"木兰花慢 其六 赵叟生日","dynasty":"宋","author":"刘克庄","text":"郡人元未识，新太守、定何如。待说向诸贤，西桥人物，个个清臞。相将下车许久，但凝香之乐一些无。残漏几筹视事，浓油一盏观书。旁人徒见两轮朱。玉色未尝腴。有无穷阴骘，三农衣食，万衲钟鱼。尔侬迎新送旧，似君侯、清约更谁欤。欲举一杯寿酒，却愁破费兵厨。"}