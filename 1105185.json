{"id":"1105185","title":"宣仁圣烈皇太后挽词","dynasty":"宋","author":"文彦博","text":"九年四海被清晖，瑞彩重轮照殿帏。间日视朝觐旰食，未明思政事宵衣。存心庶务劳千虑，决意真游厌万机。下土颙颙望霄汉，仙舆直指厚陵归。老臣八十惭尸素，挂了貂冠归洛阳。芝诏荐临优眷注，蒲轮促起预平章。重辞禁幄犹如昨，今迓灵舆益自伤。勉策衰羸来巩固，临风洒泪厚陵傍。"}