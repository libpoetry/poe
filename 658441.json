{"id":"658441","title":"送侄宠","dynasty":"明","author":"王鏊","text":"远别忧不忘，病别忧其那。病也在汝身，痛也仍在我。道途历崎岖，风涛恣轩簸。欲留谅不能，欲去夫岂可。起居饮食间，安得尽帖妥。出入戒垂堂，旦暮亲药裹。安心是良方，坡老语非左。我生本衰迟，我命亦轗轲。子行从此归，我去几时果。霜天笠泽帆，夜月枫桥火。故乡风土宜，见此病亦颇。到家平安书，早寄北来舸。"}