{"id":"695650","title":"送年侄梁子判荆州五首末忆祝令门生","dynasty":"明","author":"林熙春","text":"朝阳南望即荆阳，一骑驰驱莫惮长。路上榴花今正艳，题舆诗思满奚囊。万里长江汉水流，乃翁曾此控雄州。南人犹憩棠阴下，幸以公郎领上游。五色文章侈凤毛，仲宣楼上映波涛。登临一啸天风远，剩有阳春调自高。反侧西川剑未韬，借才于楚佩虔刀。多君慷慨千金品，莫负君恩叹独劳。愧予宰割始巴丘，虎渡龙山亦壮游。君到故人仙令在，不妨刻烛倡诗筹。"}