{"id":"849854","title":"送族侄千里归漳浦","dynasty":"宋","author":"王迈","text":"吾宗居漳滨，枌社足不到。迫岁携琴书，迢迢以谒告。草木同臭味，水火随湿燥。行色念辛酸，开樽勤燕劳。葭管阳方升，凌室冰新破。语言颇有味，知子为跨灶。日暮望白云，江头理归柂。别我乞赠言，求以为宗好。谢安自荐玄，杜子每念佐。子真玄佐流，我誉不为过。惟学无他逵，损益在勤惰。我昔少年日，萤雪功自课。呕肝缀文词，悬胆警坐卧。甑寒心自怜，笔冻指欲堕。牛羊事刍牧，鸿雁谋粱稻。慈亲日待养，一第天所报。愿子继自今，书田深种播。定力要坚持，居安谨无躁。青云信有梯，我已为前导。后来当有人，衮衮如响和。洗耳候凯音，嘉节迫吹帽。呼童办楮英，为子征西贺。"}