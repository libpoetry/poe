{"id":"1077193","title":"次韵志宏见赠拙轩","dynasty":"宋","author":"李纲","text":"梁溪之拙天下绝，六年出入黄金阙。太官珍膳厌膻肥，谪堕沙阳甘笋蕨。胸中空洞何所有，羞逐缁尘事奔走。鹪鹩本是栖一枝，鲋鱼何用求升斗。翻羹触讳拙谁如，悻悻还惭浅丈夫。小轩燕处聊自榜，方丈迥觉含空虚。簿书粗了多暇日，坐看日光摇霁隙。百年销没向此中，金玉满堂何所益。不如便作逍遥人，富贵于我如浮云。欲知内外孰轻重，何翅鸿毛与万钧。平生习气未能已，更续春秋修旧史。马迁忍耻托空文，欲洗前非徒费水。虞卿归隐亦著书，笔墨自可为欢娱。心闲意到时一扫，何用寸寸参釐铢。扩然无事还面壁，禅悦为床法为食。月光照破客尘空，那有丝毫挂欣戚。栟榈好学今所无，返从拙者来问途。拙翁已拙更何说，万里清风一轮月。"}