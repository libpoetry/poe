{"id":"844246","title":"书感再次幼春韵六首","dynasty":"清末民国初","author":"林朝崧","text":"迢迢赤县在天涯，祸结兵连事可嗟。易水无人收战骨，蓟门到处建军牙。关开幽谷迎仙仗，冰合河源滞使槎。惆怅瀛台西苑里，胡儿碧眼坐吹笳。落日边城画角鸣，风声鹤唳总堪惊。松花江上多胡骑，木叶山头少汉兵。王气未应长白尽，夕烽偏傍邑娄明。宗臣殉国人皆惜，遥望辽阳感慨生。东顾愁无拨乱才，兵尘浩浩暗登莱。楼船已据田横岛，士马空屯单父台。天子远巡关内去，将军新向兖州来。本初部下多骁杰，办贼虽能恐见猜。八骏西行异浪游，流离琐尾咏旄丘。铜驼索靖言终验，豆粥公孙意未酬。龙武兵强应可恃，凤池人去最堪愁。不知傅说骑箕后，谁与殷宗更作舟。鲸吞虎据势纵横，置酒燕台结弟兄。满目旌麾争略地，何时铙吹报收京。武昌未见来陶侃，河北先传失杲卿。底事闻鸡刘越石？枕戈江上饱吴粳。西巡扈从尽鹓鸾，谁念舆图窄与宽？秦法变更由卫鞅，齐宗兴复望田单。君臣尝胆天应悯，玉帛和戎事大难。后顾茫茫堪痛哭，不须更听雍门弹。"}