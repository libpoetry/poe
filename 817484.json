{"id":"817484","title":"栈道杂诗","dynasty":"清","author":"魏源","text":"陇山自此终，南山自此始。秦坤蜀艮吭，大断乃大峙。万山东一坪，沔渭分峡水。观山必观峡，左右万峰倚。雄关亘云际，联之一线耳。果然关之东，雪瀑半坡起。翠壁泻浪浪，万仞杳无底。陈仓大散关，一扼千夫垒。平世息龙战，窟穴犹虎兕。登高复何畏，一呼万山唯。前途大阖辟，造物意未已。山势日以高，山气日以横。俯首壑前云，侧足身外径。陟岭知势积，薄霄畏身殉。俯视升氛劳，始知奔峭盛。身已陟云梯，前山犹万仞。风餐露宿中，更向前林进。昨宵最高峰，已在舄底衬。中天腐骨轻，下界尘怀净。临深履薄中，涉险惟一敬。"}