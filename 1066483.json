{"id":"1066483","title":"和张公叙别古风","dynasty":"宋","author":"罗从彦","text":"良工创新第，潇洒侔洞府。经营未毕工，四面方兴渚。蛟龙忽夜徙，空中震雷雨。亲旧贺于门，主人迎孔户。连唤凤儿来，藏书几多部。为我张广筵，酬宾酌以旅。人谓主公贤，敦朴嗤峻宇。规模出心匠，务卑由乃祖。欲图久安逸，勿辞暂劳苦。忠孝阐门家，诗礼光族绪。居室云苟完，谦冲弥自处。玉石不分别，鹤鸡谩为侣。顾予局促辈，乡评少推许。尝游庄岳间，喜作齐人语。何幸天相之，幡然交邹鲁。早年钦大名，驰书聊以序。比来揖清风，谈笑挥玉麈。见之名利尽，久侍岂无补。素志以深酬，青眼犹相与。默念汤盘颂，未为倾肺腑。何当惠古风，锦绣施笺楮。妙曲诚寡和，取则凭柯斧。"}