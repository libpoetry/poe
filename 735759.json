{"id":"735759","title":"登白鹭洲值施使君留萧江有怀","dynasty":"清","author":"毛奇龄","text":"石阳城边白鹭洲，萋萋碧草环洲流。层楼百尺俯寒潦，有客独登楼上愁。楼前寂历众山暮，万里江流自来去。天半横吹赣浦帆，云中恍辨虔阳树。我来眺望九日余，芳洲犹采红茱萸。遥山不断故乡雁，沿流时羡清江鱼。故人乘兴久舒啸，千载南楼鲜同调。看月宁分佐史床，临风空著参军帽。相思渺渺萦素波，秋花开映波中螺。凭栏欲作《登楼赋》，不见夫君奈若何。"}