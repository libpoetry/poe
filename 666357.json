{"id":"666357","title":"杂体诗 其十三 芦郎中","dynasty":"明","author":"薛蕙","text":"日夕历城闉，回策步林囿。北眺邯郸道，南瞻太行岫。幽泉激清澜，荒薄森长秀。旷野零飞藿，重岩响哀狖。徬徨含远志，眄睐展遐觏。燕赵负豪略，土风夙所究。廉颇守长平，秦人却西寇。李牧出雁门，北马避南狩。畴曩遘运会，匠者顾微陋。谬升朝右位，滥陪群彦后。质非荆山璞，雕饰良已厚。中区增震荡，边鄙多斥候。投迹依帷幄，短策非可售。仰恧昔贤轨，嘉惠自难副。斯言岂虚作，亮之惟朋旧。"}