{"id":"682180","title":"送少傅陈相公致仕还蜀二首","dynasty":"明","author":"于慎行","text":"黄阁功成尚黑头，遽将簪组付沧州。商年伊挚初归政，汉代韦贤早拜侯。东观藏书三殿草，西风倚棹五湖舟。桥边负弩空陈迹，将相何人昼锦游。天书晓下禁门东，白璧黄金出汉宫。祖帐一时传道路，车尘到处走儿童。秦云夜拥函关月，陇树秋开剑阁风。爱杀嘉陵江水绿，垂竿不拟猎蜚熊。"}