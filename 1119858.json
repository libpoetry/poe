{"id":"1119858","title":"杜工部诗有送弟观归蓝田迎新妇二首偶与县尉弟达观同名娶事又同因韵戏示","dynasty":"宋","author":"陈著","text":"墨龟初卜食，青鸟好音回。冰玉皆前契，风波任外来。重因蓝袖舞，轻放赤城开。此事关宗事，终须饮醮杯。扇手笑终在，琴心曲暗留。相期星户夕，莫负月娥秋。金濑迟扬旆，蓝桥趣问舟。定将先入梦，骖凤绕箫楼。"}