{"id":"212236","title":"和汪端中陪府君游东湖","dynasty":"宋代","author":"黄公度","text":"汉家虎玺重分铜，銮坡厌直金莲红。海角疮痍烦大手，循良不愧古人风。偃蹇霜风铃阁寂，蒙茸春色圜扉空。为郡风流见前辈，隙日车盖飞城东。鳌首虚亭未泯灭，骚人古意无终穷。香风十里菰蒲外，喜气一城尊俎中。中原景物久荆棘，南渡衣冠随梗蓬。此地龟文符古识，盛观略与承平同。腐儒谬忝无双裔，声价远惭吾祖童。青衫幕府困奔走，赖有新诗为发聋。"}