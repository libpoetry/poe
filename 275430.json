{"id":"275430","title":"望春回·绣衾坐拥","dynasty":"现代","author":"汪东","text":"绣衾坐拥，看小窗弄明，镫炷初灭。朝露未全晞，任步径苔滑。蟏蛸悬丝檐瓦际，顿萦惹、旧日思千结。半生漂荡，更堪四瞩，故人车辙。中肠自知冷热。叹隔岁经年，离绪偏切。空恁恶怜伊，只相望悽咽。从前密语犹记著，仗莺儿、燕子丁宁说。不留春住，红英乱落，恰似啼血。"}