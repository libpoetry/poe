{"id":"1143605","title":"秋怀和子野","dynasty":"宋末元初","author":"仇远","text":"霜纨如月胜吴纱，彷佛蟾宫路未赊。涤暑自宜斟瑞露，凭虚谁肯乞飞霞。荒城蔓草生萤火，古濑西风起浪花。梦里仇山归未得，竹篱茅屋趁溪斜。自笑酸寒老孟郊，厌看俗事聚牛毛。故乡甚爱鲈鱼美，冷掾何嫌马骨高。少日宦情原淡泊，凉风客鬓转刁骚。荷衣槐笏徒拘束，不似芒鞋白纻袍。"}