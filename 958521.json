{"id":"958521","title":"清明前三日将晚风雹大作枕上赋此","dynasty":"宋","author":"郑刚中","text":"寒云压初晓，檐溜如飞瀑。惊雷下檐来，万瓦鸣枯竹。长髯不敢卧，起视乱双目。报言此何祥，众宝归我屋。细大同茧栗，照耀比灯烛。又如倾水晶，一扫可数斛。翁速共罗取，富者人所欲。长髯尔何痴，妄相堪捧腹。降雹注大雨，是岂诵不熟。都缘春风老，地远孤花木。瘴裹荔枝林，东皇意宁足。骑龙作清明，云间散珠玉。"}