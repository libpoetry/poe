{"id":"450760","title":"花心动 蝴蝶","dynasty":"当代","author":"黄绮","text":"似是翩跹，肯来迟，眼见乱红寒食。柳院铺阴，蒲泽吹凉，初着薄裳无力。应怜芳草关心久，留一片、陌头长碧。都不见、为谁傅粉，雨零烟湿。未负朱朱白白。傍绣幕低翻，画栏轻拍。剩有花房，分供胆瓶，暖趁夕阳红入。春随诗梦香凝散，双飞去、韩郎羞涩。恨邻舍，风光一墙永隔。"}