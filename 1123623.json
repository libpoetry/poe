{"id":"1123623","title":"咏史二十二首 唐尧","dynasty":"宋","author":"赵戣","text":"圣德光天下，岁功成闰馀。百篇推帝典，一半是农书。遁迹陶渔久，论功纳麓多。已传精一语，更作敕天歌。地已还三壤，彝方次九畴。基图天与子，典则我贻谋。罪己桑林六，仁心祝网三。只应宽代虐，何事德怀惭。大邑周新造，曾孙武始王。伯夷方马谏，尚父已鹰扬。万世家为国，长城山作围。试凭骊岫望，秦鹿几年肥。真主乘昌运，假王恢隽功。如何亡赖子，失笑未央宫。意豁高皇似，雄才大敌摧。万方瞻日角，列宿粲云台。横槊真名将，燃萁亦忍人。大君时有命，雅意俗还淳。犬噬忧方重，羊车意转深。可怜司马国，又属问蟆人。马浮虽是谶，牛继亦殊闻。昔者车书共，天乎南北分。已拓三秦地，宁无几月留。登城聊北望，老泪不胜流。戡难功何补，欺孤计已深。尽饶摧导玉，那解贱黄金。玉陛尊梁帝，金园号群公。闻经同泰寺，索蜜净居宫。清净方贻笑，庄严更舍身。基图虽肇始，识趣只庸人。猛上临光殿，生擒归命侯。师心无学术，与子失贻谋。唐室恢新造，秦王有大功。一人居北极，太子在东宫。未必黄明在，终令丑口亡。难教疏网漏，不直败毡藏。刺心真有志，批颊更何为。试问唐新主，何如亚子时。尊以父皇帝，赂之十六州。终无啖饭所，谁不石郎羞。不假契丹力，踢翻麦饭盂。试看龙衮畔，还有雀儿无。坤舆聊底定，鼎祚又更新。五代无真主，世宗差可人。"}