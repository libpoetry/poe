{"id":"993799","title":"寿王真州","dynasty":"宋","author":"章甫","text":"阳春耀桃李，松柏不动心。岁暮霜霰寒，松柏犹翠阴。物生天地间，均此一气尔。小大有不齐，乘除亦常理。使君盛德后，清白由家传。平生功名心，不作世态妍。公为人所难，天念公所独。黄屋结深知，青毡行可复。致远要自近，试公先一州。生朝喜载临，颂声满江头。仁者寿固宜，富贵公自有。作诗祝东风，为劝尊中酒。"}