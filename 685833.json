{"id":"685833","title":"婉儿怨戏柬敬承五首","dynasty":"明","author":"冯琦","text":"昨日开金屋，君恩别处新。难将织锦意，去比浣纱人。只自怜中妇，谁当念下陈。嫁郎何太早，不敢怨前薪。今夕是何夕，双星已渡河。人间悲织素，天上怅停梭。春色帘栊隔，秋风枕席多。恐君疑妾妒，未敢问修蛾。见说新人好，君心岂旧欢。离愁随月满，信誓近秋寒。缣素宁堪问，苕华半已残。妆成郎未起，寂寞镜中看。故剑谁相问，前鱼祇自悲。转因辞宠日，私忆合欢时。隔牖歌桃叶，因风泣柳枝。啼痕还自掩，羞遣侍儿知。不寐惊秋早，无言坐夜分。已拚成弃妾，未忍便忘君。形影窗前月，悲欢梦里云。如能念畴昔，看取旧湘裙。"}