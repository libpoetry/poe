{"id":"700525","title":"再过仲木舍对菊四首","dynasty":"明","author":"顾璘","text":"旧摘黄花半已稀，重来相对莫言归。瓷罂绿酒深如海，判取新霜点客衣。陶令旧无栽秫地，杜陵新借浣花堂。白衣绿酒今重至，翠盖金钱晚更芳。岁寒心事特相亲，莫怪留连倒葛巾。夜半苦吟寒烬落，锦屏愁杀按歌人。露渚芙蓉次第残，风林桂树不胜寒。青霜素月萧条地，独有黄花耐晚寒。"}