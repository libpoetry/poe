{"id":"820649","title":"木兰花慢","dynasty":"清末近现代初","author":"吕碧城","text":"赋情传雁羽，素笺展，黛眉颦。尽溯海寻桑，看朱成碧，欲记难真。荻花又吹疏雪，黯西溪、无处认秋痕。依约前游似梦，飘零旧侣如云。逡巡。楚些招魂。悁菊瘁，惋兰熏。怕众芳消歇，新词织锦，留印心纹。未来更兼过去，问芸芸、谁是古今人。一样夕阳花影，商量莫负黄昏。"}