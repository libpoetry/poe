{"id":"751469","title":"松林庵古柏歌","dynasty":"清","author":"宗源瀚","text":"忆我六月浮海吴陵来，吴陵园社生荒苔。忽见招提古柏势夭矫，疑是苍龙堕地迟风雷。铜柯铁干老无匹，参差何祇百年物。胡不腰腹磐磐四十围，但见一枝一折争虬屈。咫尺之势远莫比，晴空似有天风起。胡不参天直扫浮云浮，至今低首檐前伍桃李。噫嘻此柏何好奇，好奇无乃非时宜。山僧老丑有微尚，摩挲枝干前致辞。纷纷黛色诸侯墓，劫火烧残瞬非故。亦有霜皮古庙前，空嗟材大艰遭遇。此柏拳曲全其天，青葱万古浓阴圆。元精耿耿不可遏，拗金屈铁相回旋。夜夜空阶郁风雨，低徊似与山僧语。日日虚堂动钟鼓，婆娑更向山僧舞。只共苍官守岁寒，不须青帝私春煦。苍茫海气连岳墩，浮岚拥处思移根。天阴一作老蛟吼，灵旗飒飒烟云昏。留此三日不忍去，安得好手一写真。戴文节，汤将军，风流已矣今无存。不然图此槎丫崛强出腕底，日与忠魂毅魄摩荡空群伦。"}