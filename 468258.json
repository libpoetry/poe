{"id":"468258","title":"杨子江值风","dynasty":"明","author":"谢肃","text":"金山一舸沿潮落，杨树沙高大风作。掀涛播浪舞阳侯，裂石漂沙驱海若。日光阴沉雨气昏，长鱼吞噬穹龟奔。恍若龙蛇起平陆，疾雷急雨喧乾坤。众工争先沉铁碇，前后覆自号哭竞。苍茫神鬼纷戛摩，咫尺鼋鼍争性命。此时抱侄柁楼中，乘兴欲往蓬莱宫。同舟相顾气沮丧，问我何独神冲瀜。我今行年四十五，足迹周游半天下。寸心湛如江水白，生死非天定谁主。狂飙忽息狂澜平，水天一色涵澄明。吴歌杳眇双橹轻，君山翠落江阴城，回望中洲白鸟横。"}