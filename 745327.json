{"id":"745327","title":"三月十六日葆余弟招同筠麓杏村饮江亭","dynasty":"清","author":"钱仪吉","text":"开门紫燕迎风语，似说春深遽如许。巷南数步如江村，短蒲绿卷风漪痕。岑楼窗启揖山翠，走上尘中出尘地。花好须来树下看，酒香不惜炉头醉。阿连为予成此游，人海招要得二鸥。环环百雉拓原野，仰视天半云西流。当筵颠倒造奇句，为君一吟消百忧。零星旧事话前辈，乡里传闻多可爱。鸾停鹄峙渺云霄，怜予饮啄寻丈内。学道相期见肝膈，定心焉能逐烦碎。留连徙倚怜余春，日月去人车转轮。丁子香浓春百结，高枝折得赠何人。临邛车骑翩翩至，束带怜渠难适意。君不见江家亭子年复年，青山看老一尊前。"}