{"id":"1119005","title":"元夕八首","dynasty":"宋","author":"陈世崇","text":"看灯螃蟹月前供，迓鼓金销画领中。帘捲重楼灯乍试，柳稍风暖雪初融。苍头喝道烛光微，梅压乌云柳压眉。打块成团娇又颤，闹蛾簇簇翠冠儿。风飘蹀躞步摇轻，相唤相呼去看灯。笑整玉梅藏素手，香肩三角卸吴绫。麝圆䭔拍澄沙团，馉饳糖霜乳橘盘。蕉叶柿花宜利少，叫声浑杂市声欢。买市今宵看帅臣，九衢车马隘香尘。欢呼百姓同沾惠，无限搀行卖卜人。女童清乐玉琮琤，一道群丝缓合笙。更看苏家坊傀儡，软风娇送杵歌声。天街箫鼓厌繁华，静访湖山释子家。珍玩图书尤绚眼，选僧堂里万莲华。寒星万点御香飘，和气潜回积雪消。盈耳嵩呼声不绝，熙熙春意入箫韶。"}