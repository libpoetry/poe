{"id":"409063","title":"春词","dynasty":"近现代","author":"李景复","text":"锦官城中十日雨，落花踏遍群芳萎。新添万树绿阴阴，笼罩少城万家里。人家女儿学养蚕，柔桑深秀南城南。泥深稊短攀折苦，荑手玉润惭纤纤。四月农忙方避寇，桑老蚕饥邻左右。稚树烧爨老树摧，秧田未插儿女诟。谁家豪贵最高楼，艳妆歌舞楼上头。楼前贩负不敢过，楼下跄趋如公侯。可怜书生万言策，不救春郊一抔血。春郊草色年年青，田稼无力生事拙。子规声声何太长，蜀山啼遍又洛阳。南花北鸟四时好，不是承平总断肠。"}