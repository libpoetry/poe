{"id":"1136185","title":"泥行叹","dynasty":"宋末元初","author":"方回","text":"一彀十石弩，一吸三斗醋。叵堪宁可耐，莫行烂泥路。江皋一夜雨，田水纵横注。深泥三尺馀，浅泥没草屦。大似叱犁耙，溅面涴袍裤。今年命大乖，十事九谬误。昨日湖口西，欲渡不得渡。今日湖口东，一步成十步。最念荷担夫，马上屡回顾。我马亦虺隤，临危更多怖。谁使汝为客，可叹不可怒。"}