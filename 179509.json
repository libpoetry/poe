{"id":"179509","title":"读王莽传寄廖判府","dynasty":"宋代","author":"蔡沈","text":"噫吁嚱，噫嚱一曲难为听，桑麻垅亩今荆榛。子规夜诉仓庚鸣，时至气化能无声。高皇神武百世业，安汉小子为凭陵。九十六万目可掩，奈何从臾皆群臣。臣乎臣乎胡乃尔，富汝贵汝庸何生。炎精白昼欲晦蚀，日角眉目尤精神。古来权柄不早去，止为鱼肉涂生灵。生灵涂炭自兹始，古往今来只如此。重华一去何时还，志士幽人泪如雨。"}