{"id":"704106","title":"谩兴 除夜","dynasty":"明","author":"虞堪","text":"出门无路达天衢，谩拥寒衾咄咄书。岁月又随更漏尽，半生孤愤不能除。帝所新正尽早朝，万方无乃寸心劳。野人空老江湖表，梦绕钧天日已高。草堂人日倚吟筇，日出阴消见远峰。但愿八荒春盎盎，尽无争斗即为农。鳌山月在沧江冷，蛟室潮生贝阙寒。闲却锦囊双凤琯，玉人何许夜漫漫。"}