{"id":"1112048","title":"句","dynasty":"宋","author":"吴璋","text":"各自芬芳花默默，两相呼唤鸟津津。风急城闉砧杵动，雨馀园圃辘轳收。始讶长郊从此断，忽惊行客近前来。倒悬欲堕花如缀，背立将飞鸟似惊。池塘不用梦春草，风雪何须在灞桥。惜别有情空执手，赠行无绪不成章。雁飞云抹攲斜字，鱼跃波摇出没星。水流天际惊春动，山入云间斗碧攒。地暖尚疑消玉马，云开早欲放金雅。衣无锦绣劳心织，味乏膏粱困舌耕。閒中坐作蜘蛛隐，梦里逃成燕雀禅。弈棋但以忘忧耳，纵酒无如作病何。龙肝雉尾瓜莼好，玉核金槌枣柰香。只有牛心犹未割，愿如逸少得先尝。"}