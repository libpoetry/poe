{"id":"123853","title":"既离成都故人送者远至汉嘉分袂其尤远而","dynasty":"宋代","author":"范成大","text":"我本住林屋，风吹来锦城。锦城亦休乐？所乐多友生。相从不知久，相送不计程。横绝峨眉巅，欲去有余情。吾宗盖难弟，李郭人中英，二杨懿文德，谭子资粹清。相视心莫逆，剧谈四筵轻。明朝各回首，云水相与平。我今投绂去，行且扶藜耕。凄凉别知赋，慷慨结客行。後会岂不好，路长恐寒盟。诸贤乃不凡，骨相有功名。大厦罩群木，明廷朝万灵。王畿坦如砥，结绶当同登。道傍石湖水，谁能叩柴荆。梦中傥相见，秉烛听残更。"}