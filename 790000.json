{"id":"790000","title":"种菜歌为郑稼夫作","dynasty":"清","author":"何栻","text":"田园将芜归去来，欲行不行心徘徊，嗟我肉食非其才。我不能蛴螬聚蠹食半李，蚂蚁分膻钻大槐。充肠亦自足藜藿，糊口何用辞蒿莱。朔来岂屑一囊粟，隗始正慕千金台。安知饮啄已前定，命薄不受天栽培。噫嘻，芸生柢地岂有殊根荄，彼荼此荠谁其主者纷安排。不识我于禄籍注何等，异日饥驱饱卧今日安能猜？今之人兮，但知李叔平翟子威。龙阳洲上藏木奴，鸿却陂中收芋魁。君不见郑馀庆，整顿葫芦治宾篹，薛令之阑干，苜蓿充官斋。仙厨鸾凤乃如此，而我离蔬释屩何为哉。稼夫学稼兼学圃，有田在吴身在鲁。长镵大笠长相左，君自不归归亦许。我昔游姑苏，独倚金阊眺平楚。半州绿水半州山，一寸黄金一寸土。当日荒台纵鹿游，于今列舍争蜂聚。虎邱飒沓涌仙梵，鹤市掀豗閧屠酤。人声如潮沸子午，不习更桑习歌舞。闹处但闻争璞鼠。桔槔那怪有机事，锄锸正愁无隙所。但需负郭二百亩，未要封侯十万户。天悭独不畀区区，人满故难营膴膴。岂知众人所弃君所取，聚族携孥远城府。雄才久蓄计然计，雌伏甘如处女处。求田要作多田翁，治生原为养生主。从监河侯贷升斗，与洞庭君裂土宇。兔园旧册种树篇，鸿宝新书井田谱。蓑衣箬笠长谢东诸侯，琅菜琼蔬待乞西王母。种分白璧何累累，花散黄金亦栩栩。晚菘早韭足誇周，细菌寒匏那羡庾。痴肥蓣菔易生儿，老辣芥姜应共祖。红丁簌簌绽蒌蒿，绿甲森森襁蒿苣。葱挐龙爪蕨舒拳，苋挺狮头茄发乳。青黄碧绿难为名，芼炙烹羹胥听汝。梦酣定不斗羊蔬，客至犹堪侑鸡黍。君不见庾郎食鲑二十七，太常斋期三百五。天茁此徒佐鼎俎，强欲得之天不与。世人饕餮事口腹，口腹未甘心已苦。岁租十县给初筵，日费万钱谋下箸。赌射呼奴解俊牛，过厅命侣推肥羜。传餐新配五侯鲭，置驿远封千里脯。直分膏润丐三彭，自蓄腥昏招二竖。齧肥岂独齿先亡，蕴毒将无脾半腐。嗜好酸咸那可医，性灵淡泊谁能咀。豉香盐白最宜人，饮血茹毛终胜古。养贤何必尽大烹，食淡岂惟为小补。真香融洽留齿牙，元气清虚还脏腑。已办冰壶作佳传，更从玉版参禅语。久含此意何时吐，乐事行将与君赌。候鸟惊人呼九扈，可惜流光去如弩。岂不怀归念终窭，安能缩地师壶公，从此栖山友巢父。谁非沮溺徒，乃与绛灌伍，使我有田可芸门可杜。胡不脱冠为履苴，笔研将来投一炬。吁嗟乎，刍狗文牺何足数，灌园叟，卖菜佣，闭门何地无英雄。君不见邵平锄瓜东门外，杨恽种豆南山中。当时亦复肉五鼎、粟万钟，一跌遂与农夫同。何若留侯辟谷从赤松，不然采芝径蹑东园公。可怜桃梗畏春雨，却忆莼菜惊秋风。身无缰锁谁羁笼，驱之驱之吾欲东。人定不忧天不从，君其圃矣吾其农。"}