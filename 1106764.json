{"id":"1106764","title":"小酌敬岩梅下和立斋韵","dynasty":"宋","author":"王柏","text":"化工忘惨舒，但起姑息念。一冬漏阳和，未识六花片。屈指不十日，冉冉岁华禅。我闻敬岩下，梅英照清浅。尊酒酌嘉友，薄批明月荐。披图论人物，行子戏角战。回首九君咏，清赏恨疏远。从今莅新盟，谈笑恣雄辨。多藉冰雪章，细澡尘埃面。岁岁腊残时，检举旧公案。平生手种梅，不作和羹念。其所起予者，岁寒心一片。孤芳以气传，万物自形禅。暗香疏影句，知心亦已浅。虽以乾䕩馀，亦可清庙荐。今年花最蚤，思之心胆战。花蚤岂不佳，当开时尚远。阴阳贵顺序，难与俗人辨。我岂事远观，急欲识春面。此意与谁论，珠玑谩堆案。"}