{"id":"691928","title":"无题二首","dynasty":"明","author":"李濂","text":"芙蓉为面玉为肌，当日君王恨见迟。十二楼台留兔魄，三千粉黛妒蛾眉。行云易散高唐观，落叶难平太液池。拟办黄金求作赋，长门心事长卿知。为雨为云恨几重，楚台何处觅仙踪。开帘懊入双双燕，伏枕愁看六六峰。谩唱回风雕木叶，且将团扇画芙蓉。瞢腾甫作西楼梦，恼杀层城五夜钟。"}