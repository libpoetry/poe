{"id":"844983","title":"七夕次鲤南韵四首","dynasty":"清末民国初","author":"曹家达","text":"昨夜滂沱豕涉波，今宵玉宇早凉多。黄金错铸相思泪，灵匹经年懒渡河。高树微风晕月波，人天离恨入秋多。倘因时难耕桑薄，不许双星夜涉河。婷婷脉脉诉微波，城郭新凉砧杵多。莫为天孙怨灵鹊，人间风雨几长河。去年君病泪横波，今日思君泪枉多。回忆诗人断肠句，年年风露满秋河。"}