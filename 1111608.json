{"id":"1111608","title":"寿乡衮讷斋先生","dynasty":"宋","author":"吴龙翰","text":"华衮褒荣御墨鲜，堂堂剑佩在凌烟。十三相后功为最，五百年间遗有传。落落甘霖施后土，岩岩钜石补青天。太平有策安排了，浯水清风崖可镌。世态浮云无定形，先生绿野竟留情。讵知宝祐老臣在，又见金陵新法行。洛邑几时归赤舄，东山再起答苍生。不堪局面迟一著，愿祝薇垣星更明。当年河岳已储神，理乱分明关一身。瑞应麟书知孔子，恩光凤诰见庚申。世臣乔木苍苍日，驿使梅花岁岁春。笑指紫阳山作寿，会看重庆喜尤新。"}