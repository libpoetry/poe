{"id":"448909","title":"题林树荣百鹭图","dynasty":"当代","author":"陈永正","text":"幽人夜半隐几坐，群鹭翛然眼前堕。廿年闭置不见天，苇汀葭泽聊放我。林郎习静托豪素，何妨槃礴斗室裸。伐毛刮肌馀骨骸，不求形似不细琐。卓立风标白衣身，潮落潮生肯漂簸。行止低昂各随宜，取鱼守蚌无不可。偶然群动掠岸飞，流空回雪纷璨瑳。偶然盘势欲下时，瘦影分明顶丝亸。渔父鸣榔日来往，缯缴不施诚感荷。世间万事复谁真，纸上自由知亦颇。剧怜鸿鹄负奇志，逆风衔芦常畏祸。黄口啾啾空城头，刺促跳踉争红果。或有期化巢阿阁，食粒于庭伤困坷。或有乘轩下九皋，便上朝衣补龙火。老子平生不外慕，残书独抱甘懒惰。英雄空作弋禽人，金雁银凫终计左。"}