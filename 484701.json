{"id":"484701","title":"朝鲜儿歌（予饮周检校宅，有二高丽儿歌舞者）","dynasty":"明","author":"高启","text":"朝鲜儿发绿，初剪齐双眉。芳筵夜出对歌舞，木绵裘软铜环垂。轻身回旋细喉转，荡月摇花醉中见。夷语何须问译人，深情知诉离乡怨。曲终拳足拜客前，乌啼井树蜡灯然。共讶玄菟隔云海，儿今到此是何缘？主人为言曾远使，万里好风三日至。鹿走荒宫乱寇过，鸡鸣废馆行人次。四月王城麦熟稀，儿行道路两啼饥。黄金掷买倾装得，白饭分餐趁舶归。我忆东藩内臣日，纳女椒房被裤翟。教坊此曲亦应传，特奉宸游乐朝夕。中国年来乱未锄，顿令贡使入朝无。储皇尚说居灵武，丞相方谋卜许都。金水河边几株柳，依旧春风无恙否？小臣抚事忆升平，尊前泪泻多于酒。"}