{"id":"861539","title":"用元韵答杨大著李校书","dynasty":"宋","author":"王炎","text":"蓬莱云气依海鳌，中有诗仙流品高。子云抄书自点勘，方瞳炯炯分纤毫。仲元公退便燕坐，日涉艺圃当游遨。乌衣裔孙不解此，但摘青蕊斟官醪。壮年落笔无好语，况复衰飒垂霜毛。二豪拔足立尘表，下视流俗徒滔滔。词锋健斗取一快，往复险韵不惮劳。旁观微之敌白傅，自分司马优枚皋。倡而不和当受罚，丐公酌酒羞二螯。"}