{"id":"505433","title":"残菊联句三十韵","dynasty":"明","author":"唐之淳","text":"佳节忽如遗，残菊冻犹绽。深黄媚秋清，淡碧留日晏。微微霜粉傅，滴滴露珠间。馀馨不盈匊，短干才过骭。灌频畏色损，爱重疑景幻。纷披藉楥扶，灼烁资茗涮。冻蝶隔幔窥，寒蜗缘径绾。参开星鼎峙，并擢子双孪。霞翻日炙殷，襭绚雨披幔。荆镌玉一围，沙拣金千瓣。巡防闺婢摘，移恐园翁讪。衰思还丹驻，媚得粉黛扮。风前醒醉眸，月下影童冠。优游奈晚圃，萧爽宜夕间。悠然陶令思，佚以魏公宦。饮甘制颓龄，佩臭却沉患。屈辞餐岂真，苏咏落非赝。茹苗尝杂杞，护本当去薍。聊供开口笑，合作青眼盼。兰茝本同方，松篁须共豢。色连芸帙净，阴动缃帘幔。炎凉饱所历，文酒陪之惯。宁为抱枝乾，不作裂车轘。幸兹异乡对，庶使羁愁铲。时冬改商律，授服补新䋎。莎阶已罢蛩，榆关久来雁。亲如蚁付膻，恋若马舐栈。有田惟种秫，无麦不为䴮。百篇诗已成，千斛醑可办。君毋蠹花妖，我敢思笔谏。"}