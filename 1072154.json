{"id":"1072154","title":"家侄季高作诗止酒戏赋二首 其二","dynasty":"宋","author":"刘一止","text":"渊明赋止酒，止酒未尝止。今朝诗固云，从此真止矣。我观他日诗，说酒特未已。必饮诚有累，必止亦非理。无如作病何，聊用忘忧耳。得失定相半，随遇无彼此。胡为我阿咸，深拒坚壁垒。子言故多师，乌有与亡是。独此止酒诗，字字如信史。恐子昧圆通，未究真正义。当观诸世间，一一等幻戏。死生尚云尔，何乃较醒醉。操瓢起相从，无为乏我事。"}