{"id":"1050306","title":"怡轩吟赠番阳张孝子","dynasty":"宋","author":"郭祥正","text":"古云蜀道难，蜀道之难难于上青天。孝子寻亲不辞远，草蹻负米离番川。西从荆州望夔国，扪萝蹑石穿林巅。峡山愈深人迹绝，但闻悲风泠涧声潺湲。汲溪钻火行复餐，夜宿茅屋衣裳单。回看江南路九千，一见归客吞悲酸。寄声吾母形骸安，慎勿为语皮皴乾。涪州城西遇征蛮，城门防盗白昼关。抚膺仰天涕汍澜，见亲之难难于蜀道难。成都渐近心稍宽，踊跃可得瞻耆颜。父昔离家子方孕，子得见父今壮年。胡弗归兮死敢请，慰我慈母心悬悬。三往三返又十载，孝子执辔方言还。番人闻归竞嗟喜，夫妇白首重团圆。诛茅立屋奉甘旨，陈侯篆榜名怡轩。春禽提壶助春饮，綵衣自舞春风前。腰金馔玉非我欲，但愿眉寿双松坚。朝熙熙，暮熙熙，谁将朱丝绳，奏我怡轩诗。"}