{"id":"707648","title":"观剧偶作","dynasty":"明末清初","author":"卢若腾","text":"老人年来爱看戏，看到三更不渴睡；所喜离合与悲欢，末后半场可人意。模糊世界谁忍真，满前脸花兼眉翠；嗔喜之变在斯须，倏而狰狞倏妩媚。抵掌谈论风生舌，慷慨悲歌泉涌泪；岂有性情在其间，妆点习惯滋便利。无数矮人场前观，优孟居然叔敖类；插科打诨态转新，竟是收场成底事！老人虽老眼未眊，见此面目增怒恚。我欲逃之无何乡，云海茫茫乏羽翅；我欲闭户学聋哑，百病交攻难久视。祗应饱看梨园剧，潦倒数杯陶然醉。"}