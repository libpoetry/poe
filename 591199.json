{"id":"591199","title":"四月八日观浴佛","dynasty":"明","author":"欧大任","text":"心猿持不竞，意絮飞初定。热恼除焦煎，贪嗔戒急缮。皈依趋道场，圆照启禅镜。兹晨方大寤，天竺降祥庆。丈六挺金身，说法众生听。苦行曾六年，沐浴竹园静。罽宾留象尊，波斯转轮正。兰汤俨若存，螺发新逾瑩。礼罢鹫山钟，讲馀鸰堂磬。沙弥结夏时，正可求自性。清凉五罪销，寥廓六尘净。以此度世人，平等超三乘。请谢八关斋，忏悔已恭命。至理归无生，悠然发高咏。"}