{"id":"140065","title":"端平三年春三月戊午朔天子有招俾臣了翁以佥","dynasty":"宋代","author":"魏了翁","text":"书生不知分，奉诏行三军。赤手张空弮，幸脱貔虎群。四海莲华峰，濂溪涨清芬。拟求一勺水，浣我三斗尘。翠潋明夕霏，晴云荡朝氛。重上夫子堂，謦咳如有闻。池莲已濯濯，庭草长忻忻。重惟夫子书，千古披昏嚣。善恶萌於几，阴阳互而分。一落俗儒喙，哓哓齿穿齦。流传岂不广，世道滋放纷。书生屡乞骸，归耕故山云。原言与同志，相期任斯文。"}