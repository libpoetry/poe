{"id":"1177926","title":"上张徐州","dynasty":"唐","author":"孟郊","text":"为水不入海，安得浮天波。为木不在山，安得横日柯。再来君子傍，始觉精义多。大德唯一施，众情自偏颇。至乐无宫徵，至声遗讴歌。愿鼓空桑弦，永使万物和。顾己诚拙讷，干名已蹉跎。献词惟在口，所欲无馀佗。乍作支泉石，乍作翳松萝。一不改方圆，破质为琢磨。贱子本如此，大贤心若何。岂是无异途，异途难经过。"}