{"id":"700549","title":"幽怀二首","dynasty":"明","author":"顾璘","text":"文章经纬业，制作贵有程。六籍出元圣，道奥非华英。自从删述来，尔雅存西京。马迁缀古史，笔力驱沧溟。苏李起介胄，诗辞霭和平。今观宇宙间，日月垂天明。小儒竞绮丽，琐屑如繁星。吾衰志未泯，愿缔诸贤盟。扬雄强模拟，何啻苍蝇声。昌黎文章伯，后代罕俦匹。李杜虽云雄，气格差甲乙。奈何赋长篇，退让如自失。想像巨刃扬，魂魄生战慄。乃知作者苦，穷探极幽密。譬对百战场，动静慎师律。守正兼设奇，变化贵神出。左车井陉谋，淮阴几见绌。多畏乃胜人，名家有深术。"}