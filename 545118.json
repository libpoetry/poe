{"id":"545118","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其五","dynasty":"明","author":"胡应麟","text":"题诗遥向大罗天，负笈曾期问草玄。信宿未酬中散驾，经春长系孝廉船。形骸病后销孤枕，意气狂来付绝弦。弹指岁年三十过，几时林屋剩周旋。"}