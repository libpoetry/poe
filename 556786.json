{"id":"556786","title":"元美将之青州书来约会已乃径去怅然动怀爰命同心展笔志恨得寒字","dynasty":"明","author":"宗臣","text":"天风吹落九塞寒，使者高标切云冠。夜半骑马如跨龙，白玉之鞭黄金鞍，马首明珠声珊珊。赤髯绿眼光走电，提戈百万俱材官。忽然紫气逼长安，闻君已到使君滩。望而不见空长叹，朝趍碣石暮邯郸。何当白日生羽翰，寻尔直上青云端。云中吹箫弄紫鸾，仙人授我金液丹。洗之天河吹波澜，波澜一洗天河干。支机之石日夜残，纵有女娲不得完。手持明月如弄丸，下照人间千琅玕。人间天上长交欢，永无离别摧心肝。君不见双剑精露千万丈，至今人向斗牛看。"}