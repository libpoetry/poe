{"id":"735804","title":"赠京卫守府","dynasty":"清","author":"汪琬","text":"将军能舞丈二殳，少年笑骂轻竖儒。京城枹鼓百不虞，安坐营门一事无。蓟门风高白草枯，跨鞍远走叱拨驹。手抨角弓腰仆姑，去逐飞鸟追群狐。归来取酒黄公垆，炙牛作脯乳作酥。是时月出县浮屠，万家寂寂秋烟孤。笑从北里邀名妹，清歌妙舞红氍毹。满堂侠客相叫呼，酒酣立马争摴蒱。信手一擿喝作卢，眼中百万如锱铢。将军自诧高荆徒，区区礼法焉能拘。愿君善保千金躯，文州小丑方逋诛。国家右武需熊貙。行建牙纛西南隅。斩馘狸菟穷根株，遥飞捷书献群俘。立取侯印黄金涂，功名如此真丈夫。慎勿纵饮为粗疏，试开玉帐谈孙吴。"}