{"id":"272557","title":"金缕曲·八九间茅屋","dynasty":"清代","author":"吴藻","text":"八九间茅屋。拓轩窗，晓清清地，数峰凝绿。唱罢花冠灯未杀，料理牙签玉轴。三万卷、丘侯都熟。谁写草堂新画本，有瓯波、小印鹅溪幅。一分水，二分竹。兰台共说秋霜肃。话甘棠、苍生又仰，春风和燠。锦袋绯鱼抛掷久，三径未荒松菊。谅心与，白云相逐。传世文章公莫秘，读书台、例向匡山筑。千载下，想高踯。"}