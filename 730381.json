{"id":"730381","title":"彭刚直公挽诗","dynasty":"清","author":"张之洞","text":"神州贯长江，其南际涨海。江海幸息浪，砥柱今安在。持危望同心，事棘公不待。回忆越祲昏，炎方门户殆。天降江神尊，气吞海若倍。军离终成睦，民恐顿忘馁。雪涛拥虎门，两角高崔嵬。孤军壁其外，免胄不披铠。共苦感士卒，任难服僚寀。我亦受危任，同臭若兰茝。论奏出腐儒，谬谓谋可采。王师入龙编，虏肉不足醢。捣虚势已成，行成逞欺绐。返旆三军呿，撞斗老夫唉。天鉴刚且直，戆言宥不罪。两年栖庵闾，择地斥爽垲。雾潦看坠鸢，浸淫中肩腿。烂烂紫石棱，疏髯苍绕颏。扶掖始下床，英姿终不改。九州服威风，所至绝奸贿。灿烂妇孺口，张惶及琐嵬。画梅遍人间，自吐冰霜蕾。北归未过衡，一面至今悔。急难不尸位，此意空千载。袍泽入魂梦，孤愤结磊磈。鲸牙日锋厉，箕尾失光彩。群嵩岂任柱，雨泣问真宰。"}