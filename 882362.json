{"id":"882362","title":"情久长 其二","dynasty":"宋","author":"吕渭老","text":"冰梁跨水，沈沈霁色遮千里。怎向我、小舟孤楫，天外飘逐。夜寒侵短发，睡不稳、窗外寒风渐起。岁华暮、蟾光射雪，碧瓦飘霜，尘不动、寒无际。鸡咽荒郊，梦也无归计。拥绣枕、断魂残魄，清吟无味。想伊睡起，又念远、楼阁横枝对倚。待归去、西窗剪烛，小阁凝香，深翠幕、饶春睡。"}