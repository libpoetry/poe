{"id":"696212","title":"瀛洲雅会次刘野亭先生韵","dynasty":"明","author":"罗钦顺","text":"垣竹埤梧映碧溪，八龙名氏铄新题。乾坤此会今能再，江汉清流自不西。前席已归黄阁老，雅歌仍和北山藜。黄花待我浑无恙，敢向霜枝着眼低。鄙夫贪住白云溪，一鹤多惭大手题。几忆蓬瀛天远近，又亲谈笑席东西。酒行乐处兼浮白，羹味平时半著藜。千古斯文知未丧，晚风衰柳望中低。分曹多暇复同游，意气驩然隘九州。佳地称为文字饮，清樽嫌及妇人谋。毫端珠玉三千首，眼底衣冠第一流。却恐疏慵参未得，君恩交谊两难酬。黄花对酒胜春游，瓮里蒲萄肯换州。谐谑有时成故事，行藏无处著人谋。病躯每忆三年艾，长楫终轻万里流。琼玖木瓜浑不类，向来诗句若为酬。"}