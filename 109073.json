{"id":"109073","title":"题海慧寺画水壁","dynasty":"宋代","author":"释德止","text":"君不见昔人十日画一水，摩挲洼窿随手起。若非胸次吞江湖，安得波澜来笔底。我来萧寺观奇踪，壁间隐隐腾蛟龙。初疑乘风驭弱水，恍然坐我蓬莱宫。又疑去年八月秋水溢，阴风袭人廊庑湿。谁知画者巧通神，董羽至今羞死笔。此水不是画，一水一水势相及。对此融神坐终日，后人虽画画不出。何如倒却毗陵华严壁，海慧北廊推第一。"}