{"id":"749886","title":"观钱南园侍御画马","dynasty":"清","author":"范元亨","text":"萧萧榻上天风起，真龙远涉流沙水。谁能放笔为此图，二百年来钱御史。何年房驷堕人间，羞立彤阶仗马班。嚼残金勒神郁怒，朔气纸上森清寒。千金祇愿酬恩遇，飞电无端从鞚驭。顾盼分明獬豸心，回身自惜麒麟步。鬣毛上指晴光擞，万里尘开蹋风走。喷玉长嘶彻九霄，天门虎豹应低首。我闻御马好头赤，青骢凋丧无颜色。可怜画骨今何人，令人空忆曹将军。"}