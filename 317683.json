{"id":"317683","title":"贺新凉·有赠","dynasty":"现代","author":"苏渊雷","text":"欲说从何说。太匆匆当时真悔，扳藤扪葛。百日光阴风又雨，点点心头积雪。剩洒向河阳丝发。信道婵娟千里共，问今宵何处人和月。天似水，气萧瑟。人生自古伤离别。怅东西陇头流水，易分难合。从此蓬山千万里，处处相思刻骨。浑不记心盟崭绝。回首仙坛曾驻影，俯栏干肠热心非铁。初未料，玉箫裂。"}