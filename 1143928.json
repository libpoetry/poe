{"id":"1143928","title":"丁酉生日二首","dynasty":"宋末元初","author":"方回","text":"今年五月冷非常，拥袖无聊一老尪。应俗但宜司马好，全生不必次公狂。绛人甲子差相近，皇考庚寅暗自伤。病酒客楼听泥屐，愁边更用雨淋浪。未苏残醉茗频煨，夙荷诸公载酒来。照镜所存唯雪鬓，典衣已尽况银杯。色婴单豹偶然耳，带索启期焉怨哉。弱水元无三万里，此心安处是蓬莱。"}