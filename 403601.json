{"id":"403601","title":"尾犯 霖雨经旬，山楼兀坐，铜瓶素萼，颇轸乡愁，偶拈此调，依觉翁《赠浪翁重客吴门》四声","dynasty":"近现代末当代初","author":"徐震堮","text":"暗雨石楼钟，单枕梦回，烟凝高阁。一缕冰魂，似偎人屏角。筇杖冷，溪桥乍吐，蕙炉薰、铜瓶半落。翠尊空对，渐倦赋情，惆怅孤山约。年年湖上宅，料愁悴倚镜眉萼。为说南枝，赌春寒如昨。画塘净、轻冰才泮，晚帘垂、东风又恶。怕将芳讯，远寄月明江上鹤。"}