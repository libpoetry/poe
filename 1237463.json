{"id":"1237463","title":"送杜德常御史赴西台","dynasty":"元","author":"傅若金","text":"御史才华旧省郎，翩翩云路起鹓行。天回紫阁明奎壁，地切乌台动雪霜。分陕定存周礼乐，过秦犹有汉文章。欲因巡郡还搜访，别酒临风意独长。绣衣此别近如何，骢马西行处处过。驿树苍茫连灞浐，江花浩荡过岷峨。三秦久诉诛求尽，六诏仍闻警急多。早听封章切肝胆，为怜编户困干戈。"}