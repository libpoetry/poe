{"id":"1249297","title":"哭揭秘监三十四韵","dynasty":"元末明初","author":"戴良","text":"试续儒林传，之人迹已陈。归魂钟阜夜，复魄董溪春。忆昔初观国，乘时早致身。家声汉司马，冑教古成均。学术诸生识，才华六馆亲。南宫燃烛夕，北省听銮晨。秘阁诗书旧，容台礼乐新。讨论抽邃典，制作迈常伦。信是闺中彦，端为席上珍。春官方载笔，东郭已埋轮。雕鹗期高奋，骅骝且远巡。薇垣莲幕客，乌府绣衣人。岂独司喉舌，犹应领缙绅。青冥来健翮，沧海起修鳞。王气幽州歇，妖氛国步屯。依刘西适洛，恋阙北过秦。贾傅俄悲鵩，宣尼竟泣麟。风尘辞组日，江汉负羁臣。殷士皆登用，黄公独隐沦。《黍离》兴叹切，《麦秀》入歌频！牢落征涂上，飘零甬水滨。时艰怜子孝，岁俭感妻仁。我羡陶元亮，人誇贺季真。如何遽凋谢，况乃久邅迍。已矣成长往，哀哉付劫尘。黔娄衾不足，原宪数方贫。笔冢名空在，文场事已泯。行囊犹简牍，旅冢但荆榛。听雨尝连榻，吟风更接茵。玉山涵远润，金井漱馀津。白首论交地，黄泉诀别辰。分财悲鲍叔，投辖失陈遵。北海谁求隐，东都罢对宾。向来知己泪，沾洒满衣巾。"}