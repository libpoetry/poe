{"id":"432866","title":"马赛归来与钱默存论诗次其见赠韵柬两首","dynasty":"近现代","author":"冒效鲁","text":"我读杜韩诗，向往未能至。抒达胸中言，驱使古文字。后生欲变体，所患薄才思。邂逅得钱生，芥吸真气类。行穿万马群，顾视不我弃。谓一代豪贤，实罕工此事。言诗有高学，造境出新意。滔滔众流中，盍树异军帜。换骨病未能，嚼蜡岂知味。我诗任意为，意到笔未至。君诗工过我，戛戛填难字。云龙偶相从，联吟吐幽思。苦豪虽异撰，狂狷或相类。君看江海成，曾弗细流弃。欲拓诗界宽，包举尽能事。骑牛东去人，倘会西来意。登高试一呼，响应万邦帜。舍我其谁欤？孟言愿深味。"}