{"id":"691445","title":"天仙子 题赵仲穆图","dynasty":"明","author":"李昌祺","text":"忆昔维舟湘水曲。露浥芳蕤飘远馥。褰裳徐步踏晴沙，东一簇。西一簇。尽日徘徊看不足。叹息光阴如转毂。老去观图揩病目。花绝俗。叶绝俗。想像王孙清似玉。公子才华偏蕴藉。九畹春光生笔下。幻成花叶恰如真，他看罢。咱看罢。不信根苗原是画。醉眼摩挲惊复讶。端的人能移造化。风不谢。雨不谢。一任卷将堂上挂。"}