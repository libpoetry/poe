{"id":"1061014","title":"偈二十四首 其十七","dynasty":"宋","author":"释守卓","text":"生死即涅槃，涅槃即生死。全迷即全悟，全死即全生。魔佛齐平，孰为非道。又须知生死非涅槃，涅槃非生死。无生死而不显涅槃，无涅槃而不度生死。法法显然，尘尘自离。到者里，更须有转身一路。若也转得，枯木枝头，别迎春色。踢倒铁围山，踏翻生死海。从教月色和云白，管取春来草又青。"}