{"id":"814207","title":"永遇乐 成都武候祠","dynasty":"清","author":"周之琦","text":"天设岩疆，井蛙亡后，形胜谁据。半壁经营，两朝开济，再世生伊吕。炎灵邈矣，讴思未沫，长诵大名千古。任辛毗、军门仗节，笑他畏蜀如虎。星芒骤落，降笺草草，拱手河山输与。邺下称尊，江东并列，史笔吾无取。锦官城外，云车风马，想像翠华来处。凭君看、荒陵咫尺，尚留汉土。棘院风清，桂轮香满，仙驭初驻。射策人来，翘材馆启，旧是朝天路。南轩史笔，东阳诗草，恰在紫云深处。话兴亡、煎茶漏永，待添画烛重赋。王颠孟蹶，轻尘短晷，梦影相看何许。城上芙蓉，宫中花蕊，不管人西顾。宣华小苑，摩诃芳径，多少断垣荒础。今犹幸、文昌朗耀，粉廊快睹。退鹢风颠，呿鲸浪涌，帆叶掀舞。宦海沈浮，迷津指点，漫唱公无渡。凉秋暗雨，残冬密雪，荏苒岁华成故。想山中、匡君笑客，往来浪迹良苦。邮亭梦里，烟波东望，忍见寒潮生处。帘幕轻阴，琴歌欢意，聊共灯唇语。悠悠絮影，依依兰膳，且喜早梅香吐。归期近、庭前定有，鹊声报午。"}