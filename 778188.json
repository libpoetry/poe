{"id":"778188","title":"台城路·题漱玉词","dynasty":"清","author":"杨葆光","text":"劫灰说破词人梦，前因付之流水。粉剩啼痕，衫余酒渍，忆煞吟花滋味。金支远矣。只漱玉歌成，韵流花底。检点残缣，篆烟依约结心字。黄尘拚已割舍，甚溅来颈血，不惜眉翠。多少冠裳，仓皇苟活，羞共佳人厮比。缠绵寸纸。赖夫婿多情，校刊文梓。晚节铮然，汗青贻女史。"}