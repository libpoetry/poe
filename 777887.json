{"id":"777887","title":"齐天乐·春望","dynasty":"清","author":"陈家庆","text":"青皇偶向人间驻，芳菲便添如许。曲岸沙平，长堤草润，才过一犁疏雨。时闻笑语。正十里芳塍，春锄处处。几日迟来，东风绿尽涧边树。鸣禽渐抽绮绪。乱莺声不断，歌送金缕。竹外花开，江头水暖，绝忆坡仙佳句。幽怀漫吐。试写入丹青，难传毫素。祗恐流光，霎时来又去。"}