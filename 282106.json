{"id":"282106","title":"露华·西馆植榆叶梅与桃同根","dynasty":"现代","author":"金兆蕃","text":"一枝秀发，尽嬉晴媚雨，娇借春魂。华清赐浴，东风初展眉痕。依旧十分明艳，舞柘枝、霞点罗裙。还未爽、渠侬暗约，再茁灵根。刘郎十年相对，叹客鬓霜添，慵赋长门。凝烟带露，愔愔却又黄昏。咫尺汉宫千里，似佩环、人忆江村。红雨洒，庭芜碎落冷云。"}