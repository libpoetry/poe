{"id":"1042909","title":"送谢大城南还游集禧观寄谢大得箕字","dynasty":"宋","author":"刘攽","text":"骤雨堕河汉，烈风振南箕。秋阴变萧爽，重此田野期。森木蔽严籞，交流会清池。幽鹭起丰草，鸣蝉嘒乔枝。客车忽已远，樽酒难重持。谁令语言适，深作别后思。夕霁归马轻，叩户仙真祠。羽人披衣笑，官殿凉参差。黄鹄自飞来，青竹方可骑。相从岂无术，望君隔前陂。"}