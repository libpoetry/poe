{"id":"570046","title":"挽故赠太子少保潘恭定公时年八十有七","dynasty":"明","author":"王世贞","text":"甲子前头对大廷，耗磨同辈尽凋零。官从密印加三少，帝与祯符靳九龄。谁并五朝论出处，时因八座怆仪刑。生骄尚父犹宣发，炼得婴儿任解形。丹灶乍闲龙虎卫，赤霄疑驾凤凰軿。耆英会里无春雪，箕尾行边有岁星。两字易名华胜衮，千秋遗草汗长青。即看赑屃嫖姚冢，况复芝兰谢傅庭。"}