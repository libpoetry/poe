{"id":"681672","title":"送金少卿尊甫致南安太守归政","dynasty":"明","author":"陈维裕","text":"都门七月天气凉，榴花落尽杨叶黄。送君载酒都门道，疋马此时思旧乡。君家金陵江上住，家世冠裳朝夕聚。蠹简牙签满几床，芝兰玉树当庭户。自昔聪明夐不群，读书万卷思匡君。三策袖中未及献，一官赞务摅忠勤。九年出补南安守，籍籍声名满人口。列郡官僚不敢欺，绕村黎庶皆耕耨。黎庶耕耘岁每登，黄堂白昼清如冰。门无私谒心常泰，狱少冤民讼不兴。迩来考绩朝帝所，卧辙攀辕民父母。共愿眼前留寇恂，毋令去后思何武。黄门有子久鸣珂，远来相见情如何。人争京国誇桥梓，君却还山慕薜萝。平明跃马长安路，綵绳玉壶酒如乳。遥波落木怆离情，明月白云引归趣。凤皇山南白鹭洲，昔年别处今白头。秣陵风景常在目，却羡长江天际流。"}