{"id":"695651","title":"题谢节母册四首","dynasty":"明","author":"林熙春","text":"慈母当年誓靡他，呱呱孺子泪如何。因思堂上双垂白，岂肯轻同慷慨过。从容植节柏千寻，幸有阶前玉树森。政以未亡酬地下，相逢不负百年心。一生家政一身任，此日名传耀古今。曾是为名方忍死，丝纶终是主思深。画荻虽然羡母欧，传经亦自有箕裘。采风旦暮推鸣凤，慎尔明珠莫暗投。"}