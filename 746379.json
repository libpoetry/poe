{"id":"746379","title":"建滩","dynasty":"清","author":"朱葵之","text":"建山如连樯，络绎八百里。一百一十滩，建瓴势南徒。洄洑旋云根，崆㟅漱石髓。一线溪弯环，百折涧逶迤。滚雪跃过颡，殷雷骇盈耳。舟行此溯洄，人力必倍蓰。龙门转龙腰，象腹锯象齿。阿弥佛号虔，黯淡人色死。迄乎渔梁终，溯自水口始。每当一滩来，邪许声四起。密织交笮䊺，纡行效虫豸。发引千钧危，风卷败萚委。出险乃入夷，由尺以及咫。篙一桨必双，晴行雨则止。我来值春三，长波皓瀰瀰。潆洄岸草香，披拂岩花紫。湘帆九面环，巫峡三朝俟。兼旬滞邮签，一叶寄行李。居然卅里程，长年已色喜。翻羡陆舆便，颇讶顺流驶。谅无缩地方，直作登天比。迟速不由人，安危守以理。沽酒酌金罍。烂醉篷窗底。"}