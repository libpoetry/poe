{"id":"144248","title":"见和·杨侯坐方丈","dynasty":"宋代","author":"洪咨夔","text":"杨侯坐方丈，手转大法轮。程侯客西堂，机锋圆而神。两峰峙寒玉，出语惊天人。如彼水中月，可望不可亲。春从雁桥别，几见半破新。魁磊孰与吐，欲就重华陈。揽茝贯薜荔。初服修吾真。木兰饮朝露，洗尽胸中尘。诵君明月诗，逸气凌玉晨。可能坐天禄，辛苦著剧秦。"}