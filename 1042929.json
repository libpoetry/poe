{"id":"1042929","title":"苏子瞻家画松图歌","dynasty":"宋","author":"刘攽","text":"君家图画皆所见，近得此松尤可羡。根蟠平石蹙蛟螭，干出青冥起雷电。樛枝横斜复几尺，绿叶茸茸铺绣线。空堂深沈白日寒，谡谡似有风吹面。此图剪裂人不知，尘外分张数流转。能令神物还相从，非君苦心谁与辨。更惜良工名不传，可怜世俗多夸衒。为君作歌君志之，后千百年无复贱。"}