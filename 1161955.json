{"id":"1161955","title":"奉和新卜城南郊居得与卫右丞邻舍因赋诗寄赠","dynasty":"唐","author":"权德舆","text":"上宰坐论道，郊居仍里仁。六符既昭晰，万象随陶钧。旭旦下玉墀，鸣驺拂车茵。轩窗退残暑，风物迎萧辰。山泽蜃雨出，林塘鱼鸟驯。岂同求羊径，共是羲皇人。石君五曹重，左户三壤均。居止烟火接，逢迎鸡黍频。大方本无隅，盛德必有邻。千年郢曲后，复此闻阳春。"}