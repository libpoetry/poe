{"id":"699598","title":"夏日小斋杂兴","dynasty":"明","author":"袁宗道","text":"室小堪容膝，冥然断百思。坐看檐日下，袒受竹风吹。苔色流书帙，花光侑酒卮。从来中散意，未许外人知。尽日掩荆扉，高槐蔽夕晖。剩餐菰米饭，宽著稻畦衣。密室香难烬，幽栏药易肥。不知深谷里，过尽几芳菲。最怜山气爽，徙榻傍窗纱。径僻能全草，帘疏不障花。无疴常伏枕，小冗为煎茶。堪笑东陵客，休官始种瓜。非傲亦非懒，几月简逢迎。笑语消三伏，升沈付五行。雨加苍藓色，涛泻绿筠声。无端传巷语，清耳赖禅鸣。空阶经急雨，萧爽夜无哗。折柬邀王子，餐钱与赵家。颓然对木石，率尔吐云霞。酩酊不知出，高楼生月华。调古知音少，行孤起信微。清尊浇宿块，黄叶答初机。事以忘怀简，身因谢客肥。由来耽寂寞，不是贵知希。"}