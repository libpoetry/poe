{"id":"871366","title":"可惜","dynasty":"宋","author":"白玉蟾","text":"人间何似神霄府，我今面目蒙尘土。年来无梦到神霄，一度伤怀泪如雨。风前无奈倚栏干，雪里不堪闻杜宇。此情欲诉有谁知，只有春风知我苦。竹篱断兮茆檐颓，桃花落兮猿声哀。白云漠漠去无尽，青鸟杳杳何曾来。不愁我死故自惜，有此枯骨知谁埋。芳草连汀雨如织，春烟惨愁昼不开。可惜可惜复可惜，幽怀欲吐不可得。神霄有路平如掌，青云可梯星可摘。可惜袖中一卷书，可惜手中一枝笔。南方有人无消息，对花对酒长相忆。"}