{"id":"503326","title":"斋居喜故人陈希召见过仍赠别云","dynasty":"明","author":"王恭","text":"积雨卷幽幔，闭门闲苔色。病起离心正郁陶，出门喜见同袍客。行客遥从海上来，春风两袖无尘埃。乍开深竹沿花径，更扫闲云坐石苔。悠悠烟水芳村下，也似萧条孟诸野。几度空吟碧海秋，一壶具醉西斋夜。怜君幽隐在瀛洲，海屿壶山惬胜游。篱下长栽陶令菊，兴来复上谢公楼。仙人峰上近何如，此去逢人好寄书。莫将梦入青云者，忘却秋风扬子居。"}