{"id":"279140","title":"换巢鸾凤·忆桂林訾家洲，次梅溪韵","dynasty":"现代","author":"周岸登","text":"烟雨藏娇。记香迷象渡，柳罨花桥。远山慵学黛，近水坐吹箫。夺娘纤手偭娘腰。醉时按歌，无魂与销。争知我，恨独倚、碧浔清照。人悄。波渺渺。漓水酿春，浇得愁怀抱。入握荑苗。散香裙衩，同踏仙洲芳草。眠翠巢空雪妃遥，斗鸡台远青娥老。相思江，溯流红、一梦秋晓。"}