{"id":"1025741","title":"水调歌头 其一 席上次韵王德和","dynasty":"宋","author":"韩元吉","text":"世事不须问，我老但宜仙。南溪一曲，独对苍翠与孱颜。月白风清长夏。醉里相逢林下。欲辩已忘言。无客问生死，有竹报平安。少年期，功名事，觅燕然。如今憔悴，萧萧华发抱尘编。万里蓬莱归路。一醉瑶台风露。因酒得天全。笑指云阶梦，今夕是何年。"}