{"id":"811713","title":"题耕图二十三首 第一图","dynasty":"清","author":"玄烨","text":"暄和节候肇农功，自此勤劳处处同。早辨东田穜稑种，褰裳涉水浸筠笼。土膏初动正春晴，野老支筇早课耕。辛苦田家惟穑事，陇边时听叱牛声。每当旰食念民依，南亩三时愿不违。已见深耕还易耨，绿蓑青笠雨霏霏。东阡西陌水潺湲，扶耖泥涂未得閒。为念饔飧由力作，敢辞竭蹶向田间。老农力穑虑偏周，早夜扶犁未肯休。更驾乌犍施碌碡，好教春水满平畴。农家布种避春寒，甲坼初萌最可观。自昔虞书传播谷，民间莫作等閒看。一年农事在春深，无限田家望岁心。最爱清和天气好，绿畴千顷露秧针。从来土沃藉农勤，丰歉皆由用力分。薙草洒灰滋地利，心期千亩稼如云。青葱刺水满平川，移植西畴更勃然。节序惊心芒种迫，分秧须及夏初天。千畦水泽正瀰瀰，竞插新秧恐后时。亚旅同心欣力作，月明归去莫嫌迟。丰苗翼翼出清波，荑稗丛生可若何。非种自应芟薙尽，莫教稂莠败嘉禾。曾为耘苗结队行，更忧宿草去还生。陇间馈馌频来往，劳勚田家妇子情。䆉稏盈畦日正长，复勤穮蓘下方塘。堪怜曝背炎蒸下，惟冀青畴发紫芒。塍田六月水泉微，引溜通渠迅若飞。转尽桔槔筋力瘁，斜阳西下未言归。满目黄云晓露晞，腰镰穫稻喜晴晖。儿童处处收遗穗，村舍家家荷担归。年谷丰穰万宝成，筑场纳稼积如京。回思望杏瞻蒲日，多少辛勤感倍生。南亩秋来庆阜成，瞿瞿未释老农情。霜天晓起呼邻里，遍听村村打稻声。秋林茅屋晚风吹，杵臼相依近短篱。比舍舂声如和荅，家家篝火夜深时。谩言嘉谷可登盘，糠秕还忧欲去难。粒粒皆从辛苦得，农家真作雨珠看。作苦三时用力深，簸扬偏爱近风林。须知白粲流匙滑，费尽农夫百种心。经营阡陌苦胼胝，艰食由来念阻饥。且喜稼成登石硙，从兹鼓腹乐雍熙。仓箱顿满各欣然，补葺牛牢雨雪天。盼到盖藏休暇日，从前拮据已经年。东畴举趾祝年丰，喜见盈宁百室同。粒我烝民遗泽远，吹豳击鼓报难穷。"}