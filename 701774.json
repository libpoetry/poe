{"id":"701774","title":"哭坡山先生二首","dynasty":"明","author":"黄衷","text":"云衢不道亦多岐，落落长林鬓已丝。三事旧传丹扆疏，一官虚付赤城麾。于公阴德通金箓，贾傅才猷足帝师。怪我经春犹伏枕，既衰仍是哭君时。隐处人方锦里翁，每从谈笑想孤风。道穷药裹无舟诀，春杪诗邮少碧筒。福善讵知天意外，伤心不是世情中。槿樊柳港悲凉尽，乘兴何堪到郭东。"}