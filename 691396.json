{"id":"691396","title":"送曾行人还京","dynasty":"明","author":"李昌祺","text":"专对多才列显融，十三藩翰有行踪。官寮尽识荀鸣鹤，郡邑争看陆士龙。江上晓霜凋杜若，城边秋水映芙蓉。经行处处饶佳景，总入高情赋咏中。四牡騑騑耸众观，梁园邂逅暂相欢。襟怀磊落真佳士，职任清闲最好官。杨柳不禁秋后折，茱萸且向醉中看。悬知归献王褒颂，三峡词源在笔端。乍见何堪又别离，萧条况值暮秋时。无才报国惭空老，有约归田叹已迟。风悴井边梧树叶，雨乾篱下菊花枝。空缄徒有寒温问，不敢烦君寄故知。官亭且暂驻行装，更尽临分酒一觞。同榜故人皆要路，离群倦客尚他乡。凉风袅袅蘋花白，夕露凄凄杏叶黄。后夜夷山高处望，析津惟睹使星光。"}