{"id":"708063","title":"画屏秋色 其二 九日登阁","dynasty":"明末清初","author":"梁清标","text":"雨后烘晴日。凭槛望、万井烟光如织。击筑声沉，金台砌冷，依然秋色。檀树影参差、正满目觚棱丹碧。都付与、登高客。看丛菊郊原，夕阳宫阙，可有柴桑送酒，龙山邀屧。寂历。风烟似昔。空搔首、古今陈迹。江天组练，水犀楼橹，何时休息。碣石馆重开谈天、又见词人集。题遍乌丝斑笔。群醉向垆头，千载旗亭无恙，点缀河山萧瑟。"}