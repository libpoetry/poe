{"id":"1157689","title":"寓意诗五首 其二","dynasty":"唐","author":"白居易","text":"赫赫京内史，炎炎中书郎。昨传徵拜日，恩赐颇殊常。貂冠水苍玉，紫绶黄金章。佩服身未暖，已闻窜遐荒。亲戚不得别，吞声泣路旁。宾客亦已散，门前雀罗张。富贵来不久，倏如瓦沟霜。权势去尤速，瞥若石火光。不如守贫贱，贫贱可久长。传语宦游子，且来归故乡。"}