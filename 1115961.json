{"id":"1115961","title":"即事","dynasty":"宋","author":"杨冠卿","text":"欢悰凭浅酌，衰相怯单衣。诗向贫中好，春从雨际归。气寒忧麦瘦，桑湿恐蚕饥。豫学田园计，他时恐愿违。人事悲欢里，交情冷暖中。山林催晚计，颜面久秋风。有传记耆旧，无书问子公。反关违世久，幽事亦匆匆。未办因人出，时歌不我过。墨泓云脚乱，药鼎雨声多。三篾阅浮世，把茆营懒窠。肯将犹在舌，容易说干戈。"}