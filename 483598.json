{"id":"483598","title":"对酒怀邵文博拟东野","dynasty":"明","author":"贝琼","text":"今日忽不乐，绿酒徒盈樽。酌酒云解愁，愁生如有根。安得二三子，促席相与言。尚思沧洲地，十月花更繁。云随鹤盖合，雪避貂裘温。终筵复秉烛，歌吹高堂喧。盈盈二八女，白苧鹤翎翻。月落犹未归，清夜宿西园。到今题诗处，素壁龙蛇昏。荆扬忽云扰，海内俱星奔。断肠临濠谪，回首颍上屯。昔如鹰脱韝，竟作驹在辕。凄凉城南路，甲第今空存。潇湘窗下流，三神锁朱门。江险隔秋梦，山寒啼夜魂。讵忘白璧赠，更恋绨袍恩。索居怅无匹，落叶满孤村。"}