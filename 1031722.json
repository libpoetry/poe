{"id":"1031722","title":"浯溪","dynasty":"宋","author":"潘大临","text":"公泛浯溪春水船，系帆啼鸟青崖边。次山作颂今几年，当时治乱春风前。明皇聪明真晚谬，乾坤付与哥奴手。骨肉何伤九庙焚，蜀山骑驴不回首。天下宁知再有唐，皇帝紫袍迎上皇。神器苍忙吾敢惜，儿不终孝听五郎。父子几何不豺虎，君臣宁能责胡虏。南内凄凉谁得知，人间称家作端午。平生不识颜真卿，去年不答高将军。老来读碑泪横臆，公诗与碑当共行。不赏边功宁有许，不杀奉皇犹敢语。雨淋日炙字未讹，千秋万岁所鉴多。"}