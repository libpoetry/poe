{"id":"116398","title":"至日有感·前年至日在何处","dynasty":"宋代","author":"张耒","text":"前年至日在何处，寒事萧萧客许昌。乞火夜温行客酒，披裘晓冒五更霜。暮投阳翟荒凉驿，正见人家灯火光。饥马卧嘶毛瑟缩，羸童晓对色苍茫。二年旅宦孤村僻，东望归心洛水长。佳节几逢长索寞，我生何事苦凄凉。更无宾客青山满，只有风霜老树苍。昭代宁须厌留滞，冯公白首任为郎。"}