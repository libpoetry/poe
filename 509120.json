{"id":"509120","title":"仙舟诗为郭汝祯赋","dynasty":"明","author":"韩雍","text":"郭君之舟新且美，乍入真如洞房里。爱君兄弟义气多，与君同泛吴淞水。外台豸绣名四方，南邻金玉誇同乡。我弟亦是锦衣客，开樽满座生辉光。腊雪初晴风力壮，远山近山如玉障。寒极翻疑酒力微，情欢不觉诗怀放。红炉再拥银烛烧，劝酬已到夜寂寥。东君犹自不满意，密戒舟子徐徐摇。吴淞万顷孤舟漾，橹声摇月吴歌唱。彷佛陶朱入五湖，依稀博望来天上。喧阗鼓吹归渡头，傍人叹羡如仙游。烦君勉效郭林宗，我名此舟为仙舟。"}