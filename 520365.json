{"id":"520365","title":"予浴温泉而追忆玉环之丑禄儿之秽虽万古有不能涤也奈何三郎郎当入蜀幸赖汾阳诸公再造唐室及过马嵬犹不能忘情于一香囊而为之泣下于乎三郎真郎当哉慨叹之馀因成一律云","dynasty":"明","author":"朱诚泳","text":"华清宫里湛温泉，沃雪揉香宠爱偏。过市不惭同辇议，诲淫曾费洗儿钱。播迁自失神人主，恢复多缘将相贤。底事西归犹不悟，香囊一睹一潸然。"}