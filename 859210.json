{"id":"859210","title":"化城阁","dynasty":"宋","author":"王安石","text":"曾宫凭风回，两岸闻钟声。百里见秋毫，搆云有高营。化城若化出，仰攀日月行。俛视大江奔，众山遥相迎。大江蟠㠌根，旋流自成浪。却略罗翠屏，秀色各异状。楞伽海中山，迥出霄汉上。中有不死庭，天龙尽回向。惜哉不得往，侧坐渺难望。拥掩难恕宥，意欲铲叠嶂。登临独无语，一望一怊怅。忽忆少年时，孤屿坐题诗。空怀焉能果，唯有故人知。"}