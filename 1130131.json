{"id":"1130131","title":"颂古八首","dynasty":"宋","author":"释道颜","text":"牛头菩萨面，马面夜叉头。不作五逆罪，快乐百无忧。四海同一家，万口同一舌。赵州勘婆子，有理向谁说。骂他还自骂，嗔他还自嗔。戒之慎之，出乎尔者，反乎尔者也。椎锣擂鼓转船头，席卷波翻喊激流。洗脚上船乘快便，顺风相送下扬州。相骂饶汝接嘴，相唾饶汝泼水。等闲摸著蛇头，拍手啰啰哩哩。一钱为本万钱利，富不足而贫有馀。换骨夺胎些子药，输他潘阆倒骑驴。骑虎穿市过，把火去偷猪。主人开眼睡，并舍叫失驴。腊月火烧山，苦口是黄连。相将岁除夜，窦八布衫穿。大可怜，把手入黄泉。"}