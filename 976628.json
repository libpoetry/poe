{"id":"976628","title":"奉和御制砚歌","dynasty":"宋","author":"夏竦","text":"南方潜璞出寒溪，沉沉紫蔚凝坚姿。两仪肖象磨砻异，三趾承隅琢饰奇。银带参华贡双阙，玉蟾分滴润圆池。微波澄淡当晴景，旌旗半浸龙蛇影。轻浮春絮拂犀干，微动日华明绮井。蕊简交辉九禁深，玉枝斜照中宵永。列璇台兮今得地，迩清光兮叶灵契。宣丝旨兮扬圣谟，赞云章兮熙睿志。弥彰盛德冠生民，务以文明化兆人。"}