{"id":"1109057","title":"乙丑元日口号十首","dynasty":"宋","author":"刘克庄","text":"三白吴中梅花雪，一穟海南沉水烟。劝汝杯酒令汝寿，著婆衫子拜婆年。俗情讳老难藏老，暮景添年是减年。举力田科虽殿后，序乡饮酒却居前。痴呆已肖木鸡状，行走不减竹马时。太平期恰当今日，嬉戏翁浑如小儿。方坐皋比开讲肆，忽看傀儡至优场。此翁奇奇又怪怪，若非伪学即阳狂。伴壮丁骑秧马出，看儿童放纸鸢嬉。老无忧责庸非福，身是神仙不自知。无春一点到田庐，有雪千茎上鬓须。昧爽小孙唤翁起，劝簪柏叶饮屠苏。遵新天子法永阜，为先皇帝服通丧。初元年素幄视草，千万世青史有光。新擢咸淳两台端，可继庆历四谏官。安知千载无南董，异日求君谏草看。圣主出矣千载遇，王言大哉万口夸。闻道朝廷却苞篚，更无方镇进鞭靴。作庆历诗赓石介，读开元报喜孙樵。自节蒉桴谐律吕，岂无木铎采风谣。"}