{"id":"1252560","title":"秋兴","dynasty":"元末明初","author":"赵汸","text":"多难逢秋易感伤，萧条忽觉近重阳。荒村风雨行人少，故里烟尘病日长。太史藏山书未就，少师入海梦难忘。愁极每疑彭泽令，便将何道出羲皇。山寒拟欲傍阳冈，病骨惊秋怯夜长。归去已无扬子宅，乱来难觅郑公乡。有生宇内孰非寓，永死人间何处藏。木落天高无雁过，閒思往事立苍茫。"}