{"id":"196057","title":"诗谈·吾嗤彼云士","dynasty":"宋代","author":"赵孟坚","text":"吾嗤彼云士，努力事诗妍。竟日搜枯肠，抽黄对白间。尔何无达观，跼促自缚缠。不见渊明陶，有诗累百篇。要以写吾心，出语如流泉。采菊见南山，得句於悠然。少陵动感慨，忠义胆所宣。有时心境夷，亦复轻翩翩。纤纤白云闲，无心游日边。风石激而奇，奔迸生云烟。讵以天然态，而事斧凿镌。陶尔一觞酒，警尔心地偏。少焉明月上，高挂西山巅。听我曳杖歌，金石声撼天。"}