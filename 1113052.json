{"id":"1113052","title":"纪程十绝","dynasty":"宋","author":"张侃","text":"半夜燃萁车堰归，县街灯火已稀微。路人莫笑奔波甚，领略江山暂解围。旋呼篷艇到新桥，日影随寒上柳梢。乌帽䊶裙真野服，又乘山轿过山腰。宿雾漫山寒未开，老僧笑我四番来。功名迁转都如此，颇羡幽人隐涧隈。百漏船东竹似椽，一杯茗粥说痴禅。恰如二月乌㩜角，村北村南童稚颠。贫民逐利可怜生，水附泥乾卤渐成。多得卤成求浅利，问天乞取一冬晴。沿湖水浅滩势斜，小儿并滩运鱼叉。风力如铦双股冷，青帘侧边是侬家。秋晚曾来十日过，满田稗子绿成窠。年荒只待州家榜，分数搀多喜若何。星移山转度寒沙，到得塍头鼓二挝。忽忆昔年斗门渡，风翻浪叶橹攲斜。敲开野店旋吹灯，旧酒重温盏易冰。十五年来随分过，任人呼作在家僧。冬晴全未见梅花，篱角黄花尚缀葩。剩喜交情真耐事，风流不到五侯家。"}