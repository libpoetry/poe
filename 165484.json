{"id":"165484","title":"水龙吟·去年暑雨钩盘","dynasty":"宋代","author":"晁补之","text":"去年暑雨钩盘，夜阑睡起同征辔。今年芳草，齐河古岸，扁舟同舣。萍梗孤踪，梦魂浮世。别离常是。念当时绿鬓，狂歌痛饮，今憔悴、东风里。此去济南为说。道愁肠、不醒犹醉。多情北渚，两行烟柳，一湖春水。还唱新声，後人重到，应悲桃李。待归时，揽取庭前皓月，也应堪寄。"}