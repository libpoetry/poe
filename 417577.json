{"id":"417577","title":"念奴娇 其一 读吴白匋先生“凤褐庵词”，用先生早年游太湖韵","dynasty":"近现代","author":"单人耘","text":"词披凤褐，饫真州、三十六陂烟柳。白石稼轩交映处，余子瞠乎其后。漱月盥云，含和履洁，的是经纶手。神腴味永，前朝蹊径都旧。微步记眄庭柯，苍虬酽翠，郁葧胸怀久，阛阓熙熙尘百丈，云外移来孤秀。染泪秦淮，吞醪蜀水，簌簌天风皱。案头三卷，宵深应作龙吼。"}