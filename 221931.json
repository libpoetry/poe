{"id":"221931","title":"再和·人言不饮酒","dynasty":"宋代","author":"冯时行","text":"人言不饮酒，神形不相亲。我云不游山，足挛不可伸。径须向泉石，抖擞人我尘。况复山林姿，岂类轩冕人。出门见四野，便有羲皇淳。昔游颇有得，已事犹可循。异时春开阴，晴霁如秋旻。肴簌粗提携，不必皆奇珍。客居我贫者，尚能乞诸邻。相与临小轩，眼界浩无垠。水绕拖长带，山来趋小臣。轩前耸朱凤，曾是栖群真。飘游邈何许，迹可访遗民。吾徒况健步，人扶必怒嗔。频行当导引，能除体不仁。想当闻此约，喜见颜津津。必不类世俗，咫尺小参辰。鸟语听妙转，草软藉芳茵。信宿得苏李，良会如荀陈。翻思尘土中，旦暮走踆踆。有如对酸醯，未啜已深颦。放意宽衰飒，收机入混沦。尚欲挈妻子，终焉老西岷。或饮东入海，披发谢冠巾。况兹一日游，暂令耳目新。於事竟何补，在已徒自辛。骑马事干谒，汩汩穷昏晨。不如且行乐，一笑酬中春。"}