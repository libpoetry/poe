{"id":"157702","title":"春日新浴·白发美青阳","dynasty":"宋代","author":"舒岳祥","text":"白发美青阳，新年试新浴。小窗洁而明，板阁密以燠。帘垂风绝蹊，汤暖云升屋。探手酌温凉，微微浇背腹。上盆頮吾面，下盆濯吾足。初如马释鞿，渐觉蝉蜕壳。周浃更融怡，味如书熟读。澡身当去尘，洗心当脱俗。湛然清净源，不遣生恶浊。振衣聊出门，篝烟度修竹。"}