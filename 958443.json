{"id":"958443","title":"建炎丁未自中夏徂秋不雨七夕日戏成一诗简牛郎织女云","dynasty":"宋","author":"郑刚中","text":"今夕知何夕，织女逢牵牛。云軿拥高汉，仙事传风流。人间适焦窘，龟兆生田畴。当时大军后，皆抱糠籺忧。我劝二星者，鹊桥无谩游。曷不攀天河，驾浪鞭龙头。共化油然云，白雨淋九州。无庸事机巧，下副儿女求。良宵幸款曲，愿尔深自谋。无令一年中，虚烦天地秋。"}