{"id":"199719","title":"送鲜于运使西归","dynasty":"宋代","author":"晁公溯","text":"飞鸟避汉节，朔风扬旆旌。光茫候躔次，始见入蜀星。父老喜公至，来临此江滨。阳侯为先驱，归指唐安城。君恩解烦剧，剑履休殊庭。众闻驷马还，当为故乡荣。眷兹峡中郡，念昔德化深。民无暴敛困，士感铨衡平。自闻有行色，愁云黯秋阴。已应江妃瑟，泠然作离声。大江亦安流，不复洪涛惊。天水相与碧，云山无限青。乃知盛德士，扶持有神明。但恨济世具，遽起怀归心。宁无北阙念，未忘东山情。君王正仄席，漏下开延英。如公藉甚久，名闻汉公卿。当赐宣室召，不但问鬼神。金印有斗大，锦衣无夜行。愿言不俟驾，起焉慰苍生。自嗟代舍客，蒯缑郁悲音。久落糠秕后，日随车马尘。不意侍广座，见谓非凡鳞。假之风雷势，欲令化南溟。误当一鹗荐，敢冀万里程。独念知己难，感激爰至今。时来或可勉，庶隔云母屏。"}