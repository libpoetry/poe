{"id":"542962","title":"拟汉郊祀歌十九首 其十五 华烨烨","dynasty":"明","author":"胡应麟","text":"华烨烨，黍载馨。延庶旄，驻翠旌。神之来，七圣俱。虹为马，蜺为车。神之来，百灵萃。风为裳，水为佩。神之来，荐嘉豆。八珍辐，众芳辏。神之来，肆长筵。雷大鼓，鸣钧天。何以休，神之留。赤凤至，黄麟游。何以豫，神将遇。庆云见，甘雨澍。蹻鹿卢，綦星辰。佐昊穹，佑下民。酌斗杓，和沆瀣。揄长蛾，拥幼艾。日驰精，月扬光。烂昭昭，乐未央。昆崙墟，瀛海澨。以余归，浩无际。"}