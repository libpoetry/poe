{"id":"696575","title":"题广信府李经历仲谋所藏画 海棠画眉","dynasty":"明","author":"郑真","text":"瑶池信杳思氤氲，聒聒春声怪汝频。问道海棠初睡起，风流谁是画眉人。谁传春信到人间，涧谷神仙玉雪颜。冻雀预知生处乐，枝栖不似纥干山。紫霞洞客已仙游，故国湖山草树秋。鸾鹤九霄音信杳，欲将哀怨寄清流。冰雪天高独鹤飞，山中处士薜萝衣。岁寒清节凭谁共，折得梅花及早归。解印归来事已非，秋深霜菊锦成围。秫田两顷都为酒，林下何须候白衣。炎天水面独摇风，谁识先生梗槩同。不是棹歌明月夜，袜罗清浅湿香红。"}