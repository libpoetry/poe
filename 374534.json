{"id":"374534","title":"贺新郎·两桨春风动","dynasty":"清代","author":"蒋士铨","text":"两桨春风动，不提防、夫人爱惜，比郎尤重。翡翠窗前初识字，自取周南低诵。向大妇、边旁随从。鸾侣中年常比翼，又新添、一朵桐花凤。引玉燕、入香梦。回思江上兰桡送，暮云边塔铃低语，晚风轻控。君去桓伊邀笛步，横竹定然三弄。料不要、桃根相共，试绘洗儿长卷子，索同人、玉果犀钱奉。当再乞、画师宋。"}