{"id":"752603","title":"修武县西北有浊鹿城魏受汉禅封献帝为山阳公城即公所居也道经此地感而赋之","dynasty":"清","author":"顾瑗","text":"炎汉逮中叶，朝纲已不整。桓灵继昏愦，天怒发灾眚。殿陛妖孽生，边塞烽烟警。维时有张角，啸聚群不逞。公言苍天死，黄巾系要领。扰乱遍九州，响应暨五岭。从来邪术兴，变乱在俄顷。诛斩不期多，驱治贵用猛。奸雄利时危，乘閒志乃骋。时岂无忠良，出语剑在颈。哀哉建安君，厉阶遂为梗。戎马走仓皇，流萤借馀景。运际田篡齐，数应吴入郢。幽囚浊尘城，不死实为幸。客行过遗墟，谈者犹齿冷。前事后之师，何人发深省。"}