{"id":"1127854","title":"送裘父侄还乡二首","dynasty":"宋","author":"曾协","text":"气吐长虹一世豪，尚怜花草助风骚。正须重碧浇胸次，不遣轻霜上鬓毛。浪说清时敞东阁，谁捐好语到西曹。江神却解归欤兴，剩放潮头百尺高。尘外情怀得自由，便携琴鹤上归舟。露寒月白关心夜，山瘦江清满意秋。却背京城无眷恋，去寻古迹有迟留。奚奴莫厌诗囊满，重纪山川烂漫游。"}