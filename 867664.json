{"id":"867664","title":"六亭为邵阳登览之胜识其名于千岩之诗稔矣乃今仅存其一方欲次第寻访以仍旧贯不谓簿领得我心之所同然舂容大篇率先作倡而令君和章亦复继至闵免赓酢用肩吾人相与祈成之意","dynasty":"宋","author":"史弥宁","text":"晨光泫露华，秋声乱风叶。翛然步中庭，诗瘦单衣怯。尘销玉宇净，西爽浮双睫。围绕簿书丛，颇觉汗欲浃。吏散仍心清，窗泛炉香浥。生平耆幽讨，此意若为惬。沧浪楚名郡，江澄山嵬嶪。流派潇湘分，气脉衡庐接。四序春无边，万象光有晔。阁束范宽手，天开画屏摺。怡融田野间，夫耕而妇馌。林鸡鸣喈喈，沙禽堕跕跕。千里趋农桑，渠肯事游侠。不晚刈黄云，腰镰忙劫劫。年丰多暇时，陈迹旋搜猎。六亭仅一存，感慨思足蹑。访古亟临眺，乐此忘疲薾。腾身一柱峰，頫首百雉堞。怀哉千岩翁，骚坛未易躐。昼览五言城，中宵劳梦蝶。词锋摧泰华，畴敢撄其铗。有来二妙吟，骊珠粲盈笈。格律守萧规，欲和可容辄。荒园伫更新，成趣期日涉。旧贯仍追还，轮奂顿增烨。绣谷酒一尊，杏冈琴三叠。苍雪清肺肝，寒碧漱牙颊。凌虚及遐观，崇成赖谋叶。废兴端有数，鲜裳换须捷。公馀约遨嬉，倘不负随牒。"}