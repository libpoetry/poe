{"id":"1223892","title":"次韵陈溪山棕履二首 其一","dynasty":"元","author":"虞集","text":"解舄还上方，归山据枯槁。禁足结僧夏，陈编谢探讨。隐几或过昼，凝尘遂忘扫。行庭不见人，谁或践生草。实由筋力衰，无复驰走好。前年当此时，严召出城早。追度龙门水，赐见沙领道。鼎湖忽踰年，始克罢趋造。感君素履咏，幽贞可长保。番番茹芝人，长歌岂知老。"}