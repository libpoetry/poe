{"id":"987155","title":"酹江月 灵岩吊古","dynasty":"宋","author":"高观国","text":"万岩灵秀，拱崇台飞观，凭陵千尺。清磬一声帘幕冷，无复宫娃消息。响屟廊空，采香径古，尘土成遗迹。石闲松老，断云空锁愁寂。专宠谁比轻颦，楚腰吴艳，一笑无颜色。风月荒凉罗绮梦，输与扁舟归客。舞阕歌残，国倾人去，青草埋香骨。五湖波淼，远空依旧涵碧。"}