{"id":"401915","title":"对镜三首","dynasty":"民国末当代初","author":"聂绀弩","text":"人有至忧心郁结，身经百炼意难平。十年睽隔先生面，千里重逢异物惊。最是风云龙虎日，不胜天地古今情。手提肝胆轮囷血，互对宵窗望到明。近态狂奴未易摩，仙人岛上借吟哦。孙行者出火云洞，猪八戒过子母河。天上星辰曾雹击，人间岁月已硎磨。大风吹倒梧桐树，宝鉴其能讲什么？孤山与我偶相携，我赠孤山几句诗。雪满三冬高士饿，梅开二度美人迟。吾今丧我形全槁，君果为谁忆费思。纳履随君天下往，无非山在缺柴时。"}