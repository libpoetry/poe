{"id":"812035","title":"新妆","dynasty":"清","author":"孙原湘","text":"素娥新换紫霓裳，十二珠帘尽放光。骨节非关金佩响，花枝翻借玉肌香。夜珠神彩能离合，春柳苗条不短长。内里轻衫齐揭起，天生原爱澹梳妆。洗却浓姿总出尘，十眉图样自翻新。从来窈窕倾城色，定属聪明绝世人。三起三眠知柳重，一颦一笑比花真。为卿别制閒情赋，要与陈思赌感甄。"}