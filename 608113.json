{"id":"608113","title":"崇德诗七章","dynasty":"明","author":"区大相","text":"翼翼旧京，作配丰芑。济济庶士，爰来爰止。孰茂厥程，硕人君子。龙潜南国，凤览江汜。惟此硕人，德音孔硕。克廉以孝，百行允迪。爰孚有众，升闻奕奕。其廉可风，其孝惟则。人之好名，是能让国。苟非其人，箪豆见色。硕人介特，靡诱靡惕。千金之却，亦在报德。今之孝者，是谓能养。不敬何别，菽水非凉。硕人爱敬，允格穹壤。终身之慕，亦自少壮。我闻天道，常与善人。如种斯穫，靡屈弗伸。既丰其德，或啬其身。尔身弗享，爰及后昆。硕人有子，邦之司直。在帝左右，罔或不即。汝明汝听，有孝有德。用锡帝赉，衍兹世泽。世泽克衍，先问孔扬。既显于世，亦祀于乡。肃肃判宫，笾豆有常。是依是崇，儒道其光。"}