{"id":"452300","title":"辛卯五月既寄望，何言兄招饮，盖大董烤鸭店主人欲与诗人相识，特置酒请何言兄代邀，菜肴极尽精致，且配以诗词佳句，颇有风雅之意。适逢新疆星汉、广州东遨、西安田茂来京，与伯元、力夫、新河在附近酒店雅聚，不断来电相招，只得中途移席，赋此自嘲","dynasty":"当代","author":"吴金水","text":"四海风云会两端，座间自笑不能安。情于浓处言能醉，脍到雅时诗可餐。灯火楼头明璀璨，婵娟影下漫盘桓。试将长句酬诸友，谁信清游亦自难。"}