{"id":"1049418","title":"谢人惠兖墨","dynasty":"宋","author":"冯山","text":"故人山东来，遗我数丸墨。握丸大如指，盥手重拂拭。浓磨向日看，古瓦增润泽。经屑不见纸，清光隐深墨。书云旧所秘，闻今已难得。庭圭死已久，至宝世罕识。御府徒仅存，人间万金直。兖州擅高价，比歙固少抑。古松亦将尽，神奇渐衰息。文章不见贵，笔砚岂可掷。牢落况此君，虽精淡无色。怜君情好古，投赠兼以臆。世事持此观，噫嗟共冥默。"}