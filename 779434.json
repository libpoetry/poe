{"id":"779434","title":"莺啼序 雨中送春，用吴梦窗韵","dynasty":"清","author":"顾太清","text":"三春又轻过了，叹韶华似水。画阑外、几树飞花，可怜剩有残蕊。便是果成时已过，飘零艳色随风坠。听娇莺声细。凄凄似有愁思。天也无情，迅如过羽，宿雕梁燕子。尚能记、当日双栖，故巢收拾又至。暗窥人、新愁旧恨，泻珠泪、偷弹纤指。怕匆匆，花与春归，又生凉意。陈踪旧迹，闷闷愁愁，尽酿成梦寐。吹柳絮、绿绵不定，淡霭微雨，扫尽残红，落花如泪。岂因病酒，愁宽梦窄，谁能怜取新来瘦，试春衣、顿觉身憔悴。娇香易减，翩翩蛱蝶探芳，往来海棠阴里。阶前绿满，琐琐游蜂，也惜红慕翠。怅昔日花间游憩。览胜登临，拾蕊拈花，不堪题起。萍飘浪泊，难追欢事。东风门巷春已去，恋余香，空向阑干倚。如今检点新词，为饯花魂，泪盈素纸。"}