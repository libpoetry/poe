{"id":"1038773","title":"幽蓟行","dynasty":"宋","author":"张方平","text":"昔者帝尧光宅本都冀，幽朔乃为寰内地。舜肇十有二州此其一，禹服周藩有年祀。崆峒之英其人武，气含阴杀乐钲鼓。秦汉发吏守边亭，世与其民捍中土。召伯功勤黑社传，昭王意气金台古。我兴北望涕交颐，念汝幽蓟之奇士兮。今为勋华光耀照四海，忍遂反衽偷生为。吾民孰不愿左袒，汝其共取燕支归。"}