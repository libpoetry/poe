{"id":"307832","title":"水龙吟·感旧用稼轩登建康赏心亭韵","dynasty":"现代","author":"詹安泰","text":"落花流水何穷，碧空描缋愁无际。双旌绣簇，平湖光漾，翠罗云髻。隔岸笙箫，近桥帘幕，断魂游子。尽芳华未减，斜阳立尽，知谁会、凄凉意。前度凭阑人换，倦风情、赋归与未？镜鸾慵照，那堪重骋，杜郎才气。万派雌黄，十方悲笑，一齐来此。待都空色相，朱楼翠户，奈盈盈泪。"}