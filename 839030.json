{"id":"839030","title":"追悼陈瘦云","dynasty":"清末民国初","author":"许南英","text":"呜呼陈瘦云，骨化形销矣！自少能文章，放浪不羁士。渊渊金石声，馀音犹在耳。忆昔五年前，我来君已死。湖海失元龙，令人悲曷已！转瞬忽五年，我又旋乡里。同人闻予来，携手色然喜。独有地下人，墓门呼不起！睇彼小罗天，梨园馀弟子。乃弟洛川君，彷佛还神似！"}