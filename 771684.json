{"id":"771684","title":"云仙引·乙卯上元对海棠作","dynasty":"清","author":" 裴维安","text":"古月光圆，春灯焰小，铜壶永漏宵分。炉烟散，怯重薰。唐花最怜夕萼，护惜银屏矜美人。娇睡欲醒，烛华暖照，香玉前身。传柑前事无闻。有嘉果、新橙贻细君。倦笔还拈，丽情何许，却话温存。初聘梅英，绿华笑我，问取云仙谁幻真。紫姑还赛，看痴儿女，夜卜殷勤。"}