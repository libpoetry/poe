{"id":"1228628","title":"庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 其一 望城冈","dynasty":"元","author":"刘诜","text":"杨侯醉饮私酒门，今日秋风卷行迹。不知更后数十载，何人知我曾登陟。忆昔老人携我行，红颜照路双髫青。蹉跎忽亦如此老，还望层城坐衰草。衰草秋萧萧，官亭路遥遥。后有芙蓉亘古之岧峣，前度三江阅人之石桥。百代百代高鸟飘，一村一村自渔樵。"}