{"id":"1127843","title":"谢翁子履子进惠诗二首","dynasty":"宋","author":"曾协","text":"联翩连璧扣柴荆，剥啄初闻屣履迎。华衮借褒知不称，累珠入手见须惊。长篇势欲倾三峡，古调声堪被四清。聊遣世人知句法，君家元有谢宣城。偶结茅茨一水湄，便从佳士得心期。可堪大老留青眼，更向诸郎识白眉。骥足方求千里附，豹文先许一斑窥。鹤鸣子和君家事，此乐外人那得知。"}