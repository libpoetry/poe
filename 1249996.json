{"id":"1249996","title":"二月十九日登大茅峰夜宿元符宗坛因呈集虚真人并閒远潘尊师","dynasty":"元末明初","author":"吴克恭","text":"大茅峰栖云绝顶，祠官石坛秋日冷。杖藜萧条一老翁，仲冬焚香谒司命。日间流水俯潺湲，妙意所得何能言。昔闻兹山直通蜀，避世何必求桃源。清晨跻攀历深窈，下视诸宫楼观小。乱叶打头风倒吹，是日苦寒绝飞鸟。三君弟子老奉祠，清净寡欲真吾师。清酒绿液半凝脂，慰我远来还渴饥。閒远先生更奇古，壁间示我虞翁诗。诗中爱道李太白，结巢云松复此客。九江秀色虽可餐，高隐何如炼精魄。吾闻兹山到处有神仙，杨许遗书傥可传。泥丸绛官朝内景，玉经玄文味至言，如此亦足昌吾年。"}