{"id":"1252416","title":"雪和饶倅","dynasty":"元末明初","author":"李延兴","text":"散乱飞霙落帽檐，棱层砖玉簇峰尖。野梅放白寒香冻，村酝倾红腊味添。云压蓬婆迷羽骑，风回金爵扑珠帘。出门三尺无人埽，好为丰登取阄拈。风起六花飞满檐，倚楼延认远山尖。白生虚室灵襟静，清逼疏梅道气添。羽驾晓临瑶岛路，犀尘寒隔水晶檐。梁园赋好人争写，健笔凌云信手拈。"}