{"id":"1207438","title":"木兰花慢 赠阆州扬宣抚","dynasty":"元","author":"魏初","text":"问高城铁瓮，缘底事、净妖氛。道霜落长安，元戎阃令，万骑云屯。人人知自有用，望金汤、直上撼乾坤。海陆鲸鳌掀舞，秋风怒捲孤豚。将军却恐炽炎熏。玉石到俱焚。便立马、城头扶伤吊病，不侈奇勋。区区虿锋螳臂，算从今、都合□平吞。一片旌旗闲暇，梦魂常绕夔门。"}