{"id":"883771","title":"题秩巴寨","dynasty":"宋","author":"朱汝贤","text":"十大曲破寰海知，六么对舞纤腰肢。秩巴古寨士解围，谱传建业隆兴时。天匏作腔豺脔皮，竹撩袅绕叠指麾。慢曲出入和柘枝，四部中分声递随。行齐气勇拍趁吹，妙伎那教呈健儿。忽然锦袖左抱持，伸拳俯拜当阶墀。三台挝鼓彻送之，我闻此乐来西陲。恩浓四沐需云期，君仁先祝慈闱慈。寿崇蟠桃庆瑶池，乾会佳节等翼箕。国安磐石民恬熙，不忘武事功平夷。臣微鳌抃同熊罴，附庸此日江之西。时人入耳郑卫漓，播鼗击磬今奚师。旧乐之半见绝稀，十有二数存音仪。红裙掷毬颜忸怩，采莲况欲追耶溪。乐明美报意远而，两宫睿算南山齐。偶然问答成歌诗，于万斯年陪寿卮。"}