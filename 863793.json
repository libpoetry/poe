{"id":"863793","title":"太一宫祭回马上偶作寄韩德纯道士","dynasty":"宋","author":"王禹称","text":"去年暨今夏，承诏祠天神。昔当摇落时，宫叶红纷纷。此来芳春暮，宫草青蓁蓁。三日奉斋洁，百骸祛垢氛。御署致恭虔，天香何絪缊。监祀黄门郎，摄官紫微臣。松枝拂剑佩，树影光搢绅。灯烛晃白昼，香花蔼清芬。金殿礼神仙，瑶坛醮星辰。至诚不为己，玄鉴当福仁。质明祀事毕，复命趋紫宸。扬鞭入村落，缓辔聊逡巡。麦田少时雨，蚕月无閒人。自惭怀禄仕，蠹此力穑民。又抛三洞趣，来入九衢尘。不如韩道士，长此养天真。"}