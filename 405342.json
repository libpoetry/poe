{"id":"405342","title":"金缕曲 哭王敬老","dynasty":"近现代末当代初","author":"徐震堮","text":"屡负携筇约，怪连旬馀寒犹凝，东风又恶。待得池塘生春草，已是阶翻红药。矧转眼黄垆邈若。从此停云无好句，闭东轩对影成孤酌。醒与醉，总非昨。百年可有藏舟壑。都一笑彭夭殇寿，孔忧颜乐。白石清泉今已矣，盼煞乌头马角。休指点山川城郭。身似淮王旧鸡犬，甚无端化作归来鹤。存殁感，付寥廓。不见墙东老，似成连刺船径去，水波浩渺。十丈珊瑚映天紫，下有任公坐钓。我亦欲东还海道。指点楼台云气外，奈船风引去无由到。为君鼓，水仙操。钧天一梦胡然觉。猛回头狖啼花落，山回云抱。独自跰?来鉴井，依旧胶胶扰扰。倘今夜月明瑶岛。俯视齐州烟九点，惹洪崖拍手灵妃笑。书一纸，寄青鸟。"}