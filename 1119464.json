{"id":"1119464","title":"再次韵赠高宾王二首","dynasty":"宋","author":"陈造","text":"尘外高人谢宦昏，生全天爵哜衢樽。逸民佳传须银笔，常侍流风见耳孙。入洛真能折伧父，浮湘更欲吊英魂。男儿有志轻万里，辟世何如金马门。虞卿与世得穷愁，枘凿方圆岂易投。政复有文衙屈宋，须防罪我坐春秋。千株已种柴桑菊，万斛空横野渡舟。可惜玉堂挥翰手，独缘羁旅赋登楼。"}