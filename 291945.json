{"id":"291945","title":"扬州慢·题杜牧张好好墨迹","dynasty":"现代","author":"寇梦碧","text":"醉墨围香，壮心销铁，旧游艳说樊川。记么鬟绾凤，尚怯扇羞弦。自别后、莺笼玉锁，断云门馆，歌冷琴闲。只鬓丝、禅榻馀情，空袅茶烟。洛城邂逅，奈相逢、偏是离筵。尽泪烛心枯，河桥酒窄，凄付吟篇。豆寇嫩春依旧，浑难认、拖袖当年。剩山房清赏，古芸犹护瑶笺。"}