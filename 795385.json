{"id":"795385","title":"夏初临 药名闺怨，和周羽步","dynasty":"清","author":"范姝","text":"竹叶低斟，相思无限，车前细问归期。织女牵牛，天河水界东西。比似寄生天上，胜孤身、独活空闺。人言郎去，合欢不远，半夏当归。徘徊郁金堂北，玳瑁床西。香烧龙麝，窗饰文犀。稿本拈来，缃囊故纸留题。五味慵调，恹恹病、没药能医。从容待，乌头变白，枯柳生稊。"}