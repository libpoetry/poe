{"id":"491538","title":"岁暮自靖安县将归南平留别袁明诚茂才","dynasty":"明","author":"刘崧","text":"昔我始客豫章城，众中识君颜色清。十年异县风雨隔，芳草满园啼早莺。宁知此别堕千里，与子溪南同濯缨。春华过眼叶秋脱，思之可使神魂惊。读书济胜恒有道，辞家作客宁无营。亦知云中鸿雁急，岂有地上麒麟行。清秋门巷三日雨，已觉满眼牵愁生。高林凉日白惨淡，幽谷细雾寒峥嵘。寻常抚事念乡邑，见尔不殊亲弟兄。岂但过从慰寂寞，喜可纵谈开老成。芙蓉作花露始白，拟以斗酒邀同倾。此时高堂念游子，举杯欲饮难为情。肥牲不如东邻菽，且可力养毋干荣。逝兹晏岁返故里，恐有寒草荒柴荆。稚子啼饥亦可念，几日江上先相迎。便从早晚出溪口，与子共赏西山晴。石头买船待明发，风吹北斗天中横。峡江见月定相忆，此意不尽东流声。"}