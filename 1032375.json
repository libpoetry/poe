{"id":"1032375","title":"泊淮岸夜闻鬼语","dynasty":"宋","author":"黎廷瑞","text":"北风行平林，芦叶响乾雨。青燐走平沙，独夜鬼相语。沉吟乍幽咽，怨哭倍酸楚。遗脔乌鸢饱，滞魄狐兔伍。白骨委飞霜，零落从草莽。草死东风吹复生，骨枯东风吹不荣。汝悲信悲不足诘，吾欲诘尔尔试听。君不见刘项割鸿沟，又不见孙曹战赤壁。回头万事晓云空，石马荒荒土花碧。世间倘有长生药，蓟子白云丁令鹤。霸城相见悲铜狄，华表归来叹城郭。汝不见兴与衰，又不忧寒与饥。濠上之叟不汝欺，汝有至乐尔不知。呜呼人生何苦尔何乐，人生羡汝不可学。"}