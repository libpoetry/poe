{"id":"764944","title":"浣溪纱 其一 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"鼙鼓声阑又管弦，江干无浪复无烟。佳人锦瑟诉华年。小妇苗条中妇艳，新愁掩抑旧愁牵。袭人风露冷娟娟。"}