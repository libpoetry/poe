{"id":"1132311","title":"次韵黄侍郎海棠花下怯黄昏七绝","dynasty":"宋","author":"魏了翁","text":"狂风利剑戟，火龙困屠宰。莫起落红愁，生意浩云海。曾访郊原春，静观烟雨妆。因物得良晤，谅非昔如棠。唐人春深题，用韵工车斜。逐逐语言去，谁欤真识花。临川数落花，康节爱花谢。若作荣悴观，此特花之下。稚绿茁儿拳，老红面百摺。诗坛更伏波，令我逢敌怯。天运自消息，诗人费平章。何花春不红，何草冬不黄。醉妃索南内，玉奴毙东昏。所以观物心，皇皇妙无门。"}