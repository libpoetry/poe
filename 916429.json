{"id":"916429","title":"表玄师归缙云有怀故雄阇黎成转韵六十四句","dynasty":"宋","author":"杨亿","text":"栝苍古名郡，生齿三万家。我昔自仙殿，捧诏临军牙。清心治期月，讼息民无哗。雄公真大士，宴坐绵岁华。驾言造梵宇，室迩惊人遐。迎门虎溪屐，布地牛头花。庭松偃翠盖，涧泉漱金沙。坐闻狮子吼，归恨踆乌斜。驿召还上都，腾装即修路。别师黄金园，赠我碧云句。我归步赤墀，代言红药署。弹指知苦空，观心得降住。藏识惭宿薰，轮回悲晚悟。折简问南宗，寄言满缃素。绝念契真如，忘筌离文字。劫烧虽洞然，龙华决同遇。师名达宸扆，恩诏颁方袍。欢喜黑白众，萧衰霜雪毛。毗邪见有疾，示身如幻泡。双林忽归寂，人天但哀号。堆案遗札在，满钵香饭销。只应伸臂顷，未觉他方遥。犀柄挂空壁，雁塔干层霄。七返暂来去，四大非坚牢。口占成尺题，手泽著纸尾。亲遣上足师，浮杯渡江水。云朵摇笔精，玉音锵里耳。遗我方石枕，斑文剪霞绮。谕我求菩提，心坚正如此。怆然悲梦形，汍澜泪盈眦。上足今去归，焚修益勤止。当续祖灯明，无令社莲死。"}