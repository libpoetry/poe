{"id":"686270","title":"五哀诗五首","dynasty":"明","author":"卢楠","text":"有父有父濯尘缨，栖栖远在沧浪溟。樵苏不避芸且耕，春泥秋雨淇门中。泰山巉崭忽颓堕，怒豕舕熊立向我。蓬蒿一望尽烽烟，高楼蹀血宵滂沱。呜乎一哀兮歌始发，青天黮黮沉明月。有母有母思晨轩，蕙帷缟帐泣且涟。苍梧?在白云间，临江哀竹心悽然。慈闱一夕归明月，怨恨千秋那可歇。何言寸草报春辉，号涕苫庐毁筋骨。呜乎再哀兮歌已烈，皇天为我开金石。有室有室在卫坞，蓬发连蜷守空堵。浃晨不爨井泉苦，布衿如铁冷秋雨。高堂洒扫心魂摧，金华翠钿空尘埃。良人欲委长城窟，此身早晚随寒灰。呜乎三哀兮歌弥长，寒风四起激清商。有子有子骄且冲，两儿如玉垂琼英。花翻蛱蝶纨绮丛，意态婉娩双冥鸿。阿爷衔冤在网栅，汝心长望成永隔。桑树那忘白玉环，梦魂哭汝东山陌。呜乎四哀兮歌正苦，回飙萧飒吹庭树。有客有客号秋旻，十年不得逢阳春。柴门反锁黎水滨，前朝屈宋寔所亲。皂栈连翩淹骥足，出门十步九羁束。燕郊六月飞胡霜，汉史终然恐失续。呜乎五哀兮歌声衰，长江东逝流酸斯。"}