{"id":"279284","title":"霜花腴·重九后三日访菊南郊农场，倚梦窗自度腔抒感","dynasty":"现代","author":"周岸登","text":"背城路曲，趁小车、清风为我吹冠。霜晓枫浓，日昙花病，秋容绘也应难。倦怀暂宽。甚旧情、偏触尊前。叹频年、雁翼参差，上京风雨蒯缑寒。尘劫尽归游眺，吊南洼牧笛，故苑哀蝉。蠃墨残题，菭砖凄句，江亭画壁传笺。劝觥送船。荡坠魂、离梦连娟。谢朝华、鬓改簪羞，强来临镜看。"}