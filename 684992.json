{"id":"684992","title":"题畦乐处士成趣园","dynasty":"明","author":"王称","text":"凌晨启柴扉，有客过我庐。雕鞍照玉勒，轻纨曳罗襦。入门坐高堂，驺从閒且都。自言匪他人，少小六郡徒。二十登汉朝，三十执金吾。五侯吐然诺，七贵相追趋。笑我久沦落，劝我无迂疏。富贵不早致，白首徒棼如。而我闻其言，笑谢陈区区。缅彼堂构姿，安用散与樗。以兹避轩裳，悟静解天诛。况云乐丘园，取适自有馀。朝搴邵侯瓜，夕灌鲍氏蔬。荣辱不我干，忧患岂我虞。閒心托浮云，不知卷与舒。揖客上马去，还归倒一壶。远生贵忘我，守静体自然。外物苟不荣，取乐无过愆。鼎食岂不甘，轩裳讵匪贤。大功难久居，盛名难久全。淮阴登将坛，条侯寄重边。宠辱一朝异，殒替谁能怜。宁兹远世氛，寄身在中园。閒濯鱼父缨，时诵老氏篇。旷志适古初，冥心超至玄。知止幸不殆，胡必誇轻儇。嗤彼当世人，碌碌随贷迁。端居有真趣，此意谁能传。劳生厌喧市，养痾闭幽樊。角巾念何从，孤兴寄南园。南园旷且深，春至卉木繁。嘈嘈鸟雀鸣，聒聒泉流喧。呼儿牵蔓篱，殷勤薙荒残。时雨倏已至，佳蔬茁而蕃。临风袭芳馨，绕篱撷兰荪。倦来聊自息，支颐对前山。载歌绿水词，和以白石言。东陵有傲吏，邀我相与旋。取意一自慰，此外宁复论。稍烟吹林墟，微雨被空谷。杂来翳层陂，秀色宛如沐。篱落相逶迤，鸟雀绕我屋。行行出幽径，散帙宁见束。濯缨临清流，解带絓修竹。残花明乱畦，曲沼荫乔木。神行趣已恬，理惬心自足。閒情适虚旷，空籁时断续。兹焉谢纷扰，亦以静歊燠。山风吹衣巾，落日候樵牧。顾同张翰心，宁事季主卜。"}