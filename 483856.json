{"id":"483856","title":"答次罗斗明感怀一首时道阻留滞江上并柬曾鲁卿令尹","dynasty":"明","author":"刘崧","text":"川原下寒日，笳鼓喧清秋。异郡阻时危，客心终夜浮。华簪感徂年，志士悲同仇。羁唫本思越，哀怨仍伤周。道路邈以远，林泉深且幽。邃馆俯中河，两贤此淹留。林鸟恋旧栖，池鱼思故游。愕梦剧飘风，愁肠甚攒矛。理乱自相乘，勉为汎虚舟。悠然任化运，穷达安其由。"}