{"id":"270842","title":"汉宫春·秋日同姜如农给谏散步城隅欧阳公集有真州东园记此其遗址也","dynasty":"清代","author":"宋琬","text":"白露苍烟，忆醉翁椽笔，曾记东园。高台画舫安在，风物依然。重阳近也，觅黄花、共倚危栏。枫林外，澄江如练，寒鸦千点飞翻。颇怪并州旧尹，早蒪鲈梦断，偃卧邱樊。故乡乌衣门巷，衰草荒阡。干戈满地，何从问、盘谷斜川。君笑曰、无如此处，濠梁秋水之间。"}