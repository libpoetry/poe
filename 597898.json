{"id":"597898","title":"代张职方上南都孙宗伯二十二韵时张适使西边","dynasty":"明","author":"林大春","text":"昭代称多士，孤忠世有人。传家重清白，雅志抱经纶。对策廑亲览，校书列近臣。经筵随紫气，国学坐青春。奉杖临雍日，陈诗幸洛辰。旋迁宗伯贰，复佐宰衡钧。已见官仪肃，行看海宇均。婺星惊陨落，天意动悲辛。匍匐龙山外，号呼镜水滨。严陵藏避俗，安石起为民。却向开基地，应辞要路津。镐丰知镇静，礼乐待儒绅。文藻东都赋，风云北阙身。平生仰乔岳，迟暮接丰神。矧附河东凤，兼怀阁上麟。苍茫俱恋汉，慷慨独游秦。岂作弹冠笑，惟怜解剑真。乾坤青眼隔，吾道白头新。边塞鱼书断，中原羽檄频。何当息氛祲，从此静胡尘。勋业垂伊傅，钟彝勒甫申。悬知戴南斗，夜夜拱星辰。"}