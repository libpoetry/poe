{"id":"659253","title":"便道焚黄诗为唐司副作","dynasty":"明","author":"罗玘","text":"人生本虚舟，汎汎随去住。名缰苦萦之，奔走在道路。空馀袒括悲，滂沱几春露。金闺幸通籍，恩湛亦希遇。九原如可作，日色射银鹭。依稀见羹墙，声容非像塑。心浓地转隔，夜永梦屡屡。墓门有芭蕉，松桂亦无数。日落玄猿啼，黄能挂高树。儿身恨飞鸟，有翼可飞度。天王重柔远，归使每妪煦。馆伴劳近臣，皇华载驰骛。行行古融州，好近星火铺。六年今始归，一日见坟墓。黄麻当此时，有不论物故。寂寥人散后，星月鬼神聚。咿婴或曲跽，天降此翁妪。谁无生子孙，唯此称独步。儿心尚哽咽，不及生反哺。"}