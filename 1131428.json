{"id":"1131428","title":"挽吏部石似之","dynasty":"宋","author":"虞俦","text":"四海声名桂一枝，流年仅及手中蓍。康成未免龙蛇厄，翁子宁酬富贵期。天上玉楼须好记，人间金谷漫遗诗。宦途落寞知音绝，三抚朱弦只自悲。忧国囊封岂是疏，有才无命信何如。风回册府三山远，星殒郎墙一位虚。贾谊自伤终太傅，薛收若在必中书。哀哉埋玉今何地，却返当年处士庐。期公簪橐侍甘泉，底是上天不假年。才大难为当世用，文高犹有后人传。魂销闽檄千山路，泪挽银河七月天。会葬谁欤铭郭泰，固应无愧翠珉镌。"}