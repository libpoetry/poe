{"id":"1119645","title":"次韵赵帅五首","dynasty":"宋","author":"陈造","text":"平时花酒费诗催，块坐愁城谁为开。六辈妖姬十从事，先生亲遣斩关来。前知红药翻阶处，别许金腰一朵开。名在金瓯花会得，即看飞诏下天来。一昨波光修禊事，宾奁俯枕玉奁开。重游鸥鹭应偷眼，定记曾陪杖屦来。红药主人修月手，渌樽许为故人开。肯教客子如王式，一听骊驹却悔来。南游可待再书催，芍药酴醾陆续开。看自花开到花落，红蕖时候却归来。"}