{"id":"380803","title":"齐天乐·登虞山兴福寺楼时癸未始秋","dynasty":"现代","author":"郑文焯","text":"夕阳呼酒登临地。樽前故人还是。水国无花，山城自绿，望转征蓬千里。行歌倦矣。更一片秋魂，乱云扶起。醉袖飘萧，海风吹下剑花细。天涯此楼似寄。画阑零落处，都为愁倚。佛鼓荒坛，神鸦废社，今古苍茫烟水。吴丝漫理。正波上鸿飞，数峰凄异。坐尽林阴，甚时重梦至。"}