{"id":"985171","title":"故人蒲朝达沿檄道经广汉留连累日作诗为别","dynasty":"宋","author":"郭印","text":"忆初鼓箧虞庠日，识面乃喜文章伯。游从不觉化芝兰，交契悬知定金石。萧条离绪十秋风，天涯等是飘零客。双鳞不到雁无来，月照庭空心若失。岂期此地忽相逢，津津喜气眉间溢。口谈诗书尚细事，满腹包罗济时术。辕驹局促思千里，笯凤葳甤空六翮。升沈世态且勿论，执手临风长太息。君今清名塞宇宙，指日云霄看腾轶。平居谠议或可施，肯效无功饕禄秩。"}