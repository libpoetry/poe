{"id":"262509","title":"高阳忆旧游·冬夜同沈大匡严颢亭顾且庵邵戒三严柱峰诸君饮关六钤草堂即席","dynasty":"清代","author":"丁澎","text":"滚滚诸公，浮沉京洛，酒垆何意重开。浪迹人间，休论野马尘埃。玉瓷低映银烛，檀板更相催。任谢朓长吟，陆云长笑，庾信长哀。萧萧木叶重阶。念物犹如此，何以为怀。蹴鞠吹箫，不妨偕与俱来。今宵莫问明日，且覆掌中杯。看漫天飞雪，铜驼金谷安在哉。"}