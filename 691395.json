{"id":"691395","title":"送王处士益安之京","dynasty":"明","author":"李昌祺","text":"亭亭别舸舣江干，缓唱离歌劝酒乾。老骥尚驰千里足，冥鸿已铩九霄翰。江云尽日低连水，淮雨兼旬悄酿寒。多病子牟心独苦，遥瞻魏阙五云端。蒲帆稳挂一舟轻，珍重高年事远征。飞絮游丝萦别恨，落花芳草黯离情。山中暂辍幽人社，辇下争传处士名。回望南云乡邑近，秋风江上笑相迎。閒身应暂别林丘，垂老观光帝里游。地控幽并通绝漠，山连恒华拱中州。辞家去日逢初夏，买棹归时及早秋。南北两京饶故旧，相过慰藉少淹留。自笑龙钟雪鬓毵，十年因病解朝衫。清时引退怜身老，白日冲升愧骨凡。漠漠平芜连蓟北，依依远树隔江南。经行定过淮阳郡，归计烦君促阿咸。"}