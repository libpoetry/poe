{"id":"1077117","title":"以墨戏归志宏复有诗来次韵答之","dynasty":"宋","author":"李纲","text":"玉局老仙人共许，秀骨于今已黄土。人间无复见文章，空馀戏墨归囊楮。子能藏蓄真好事，便可秘惜传千古。试将短句赞幽姿，却对此君难下语。年来懒惰百事废，欲把锄犁逐农圃。会栽脩竹满园池，为引清风到庭户。子诗往复句益奇，发我狂吟那可禦。超然对竹更吟诗，此病未知谁得愈。"}