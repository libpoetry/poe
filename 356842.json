{"id":"356842","title":"石湖仙·江上晚霞图，用白石寿石湖居士韵，为薛丈题","dynasty":"清代","author":"冯煦","text":"春归烟浦。有天半朱霞，标映高处。尘海此回帆，望蓬莱、三山自去。诗情何在，且付与、素歌蛮舞。容与。共岫云、野鹤终古。陈澄江一绳散绮，更重吟、宣城俊句。记得杭州，几度画船听雨。酒浣尘襟，镜消秋缕。好移琴柱。频寄语。前身合在琼府。"}