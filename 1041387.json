{"id":"1041387","title":"寄赣","dynasty":"宋","author":"刘敞","text":"相去不在远，百里若异方。相别不在久，一日如岁长。我昔不愿仕，会知出处妨。因循竟不免，密勿犹自强。默默抱远志，悠悠视流光。岂知豢鸡鹜，止欲归稻粱。飞鸟呼其俦，羁马忆故乡。况兹平生怀，奔走非所望。朝吟在子边，夕梦居子旁。岁暮菽可采，云谁助倾筐。桑落酒当熟，谁复共称觞。忽忽无一欢，昏昏坐中堂。拂衣告言归，念彼稚且狂。作此聊自娱，我思不能忘。"}