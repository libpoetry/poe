{"id":"1105207","title":"嘉祐中余尹河南与少师李公明龙图董巨源集贤王伯初同游龙门渔者得鳜鱼数十尾以助杯柈饮兴皆欢日月云迈几二十年感旧念游作忆鲈诗乃思鲈之比也","dynasty":"宋","author":"文彦博","text":"西风一棹思鲈兴，抖擞尘缨归旧庐。最忆香山石楼下，清伊深处钓寒鱼。追思洛社闲游伴，屈指于今太半亡。若到龙门更闻笛，定知悲感似山阳。"}