{"id":"1235528","title":"竹枝歌六首寄胡定安","dynasty":"元","author":"吕诚","text":"上思下思十万山，左海右江如月弯。江边神女长留佩，天上仙人早赐环。铜柱山前铜鼓声，野花蛮果不知名。却喜土人能爱客，蒌蒂槟榔相送行。云开沙净水洄洄，越鸟啼边朱槿开。峒里蛮丁不畏瘴，朝朝冲雾趁虚来。客棹愁行湘水波，凭郎莫唱《竹枝》歌。好山好水春更好，不见閒人载酒过。春云好墨瘴烟中，鹦鹉群飞荔子红。男儿守家妇当戍，粤俗古来成土风。春草湖头春日晖，苧萝山上白云飞。行人莫听鹧鸪怨，陌上花开缓缓归。"}