{"id":"1068559","title":"颜夷仲欲赴蓝田丞而郓帅移雍姻家或当避读夷仲诗为和第二篇此次退之山石韵者","dynasty":"宋","author":"王安中","text":"秋虫不量翅股微，几欲唐突鹓鸾飞。高梧嘶风食沆瀣，何似死鼠鸱鸢肥。颜家事业更清绝，耆旧去眼知音稀。贤哉鼻祖井故在，执瓢便足忘君饥。一官晚悔登龙断，经岁不出关荆扉。蓝田之山石韫玉，白虹千丈晴霏霏。退之壁志见彷佛，二松阅世应百围。丞聋未换渠莫恶，郴江仙伯容抠衣。侧闻亲嫌又龃龉，漫恐髀肉摩鞍鞿。戏人造物亦薄相，咄咄此士将安归。"}