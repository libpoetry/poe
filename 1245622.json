{"id":"1245622","title":"五月廿有二日同邓渐叔仪晋季昭旭肆父昶㫼父晚眺，以森木乱鸣蝉分韵","dynasty":"元末明初","author":"危素","text":"良朋宴游不可失，邓氏诸昆晚同出。横槎溪口弄飞泉，桐树坳头侃落日。长山唐突短山青，山上十丈苍云横。大风振林归鸟疾，枯木压石残蝉鸣。登高长啸招晴月，古竹吹凉夜如雪。夜如雪，秋氲氲。溪流无滓山无尘，写诗聊寄山中人。"}