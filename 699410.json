{"id":"699410","title":"戊戌初度","dynasty":"明","author":"袁宏道","text":"卑官自觉与心安，五亩无家去亦难。毡榻所亲唯老易，儒衫相对几孤寒。香茶每供邻僧去，院树时同小弟看。雪色照帘花飐水，浊尊聊复对空盘。禅灯滟滟雪玻璃，贝典将来戒小妻。客里羁情笼野鸽，乡中春梦阅山鸡。灰心竟日疏《庄子》，弹舌清晨诵准提。无限长林无限羽，一枝那复计高低。閒居心似夹冰鱼，雪里轮蹄亦自疏。研酒和来香泛帖，瓶花吹落湿沾书。艰深乍觉诗如谶，消散方知道是虚。一卷杂华诵未了，被人邀得过僧庐。清溪曲曲几千松，梦里开门看鹤踪。乡计久要桃叶渡，客程长念壮高峰。笙歌渐渐于人懒，山水时时觉话重。六载牵羁成底事，不如潇洒学为农。"}