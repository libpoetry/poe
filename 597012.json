{"id":"597012","title":"粟园歌遗王肖阳","dynasty":"明","author":"张子翼","text":"去矣归日摈空谷，带月荷锄忙种粟。荔阴宛宛牛力牷，春雨濛濛土膏沃。芒鞋箬笠为谁忙，芳畦一一抽新绿。阴连苍翠建江滨，也向蓝田种美玉。君于世藉本通儒，十五年前荐贤书。相如献赋拟金马，曼倩待诏入公车。谁谓璠溪还未遇，出匣干将长淬砺。清宵课子惯然藜，晓日呼童多树艺。陇上秋来遍地黄，沐雨栉风何太忙。苏君谩道无负郭，孔明始信有南阳。古来王业重衣食，有田阳羡岂易得。尔时乘屋急桑麻，异日临轩陈稼穑。我亦张堪是后身，平生意气落风尘。柴桑寄傲惟山海，锦里全收祇葛巾。九日风高云出岫，江花江草簇如绣。一登一眺也含情，千壑千峰争献秀。世谊悠悠独向君，看星按剑讵堪论。忘形苦思须双局，击鼓催花共一尊。百斛丁宁已贯朽，会看东荣须造酒。馈我从事有青州，莫作先生一乌有。"}