{"id":"1058328","title":"广述二首 其一","dynasty":"宋","author":"华镇","text":"茫茫太行道，日侧啸彫虎。天明落槛阱，迥失山林阻。摇尾仰视人，意态已如鼠。乌鹊竟何为，俛咮噪而聚。高明人共畏，鳏寡世所侮。丈夫气如霜，所贵摧强禦。埋轮斥豺狼，不待梁冀死。长孺戒李息，张汤方遇主。古人耻低徊，吐茹两不武。真节一朝奋，千载羞莽卤。兹人不可见，兹事乃近古。三复清风诗，永怀仲山甫。"}