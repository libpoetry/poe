{"id":"533455","title":"送杨都阃奉万寿表入京","dynasty":"明","author":"黎民表","text":"有美称人杰，蜚声自海濆。汉庭推骠骑，晋室佐中军。兽锦荣新赐，麟符策壮勋。阵閒收虎落，戈偃晦龙文。佩玉趍丹地，扬旌拂翠雰。幽花明杜渚，浓柳映长云。重以脩途阻，而怜别袂分。金焱回魏阙，玄露下秋旻。绕电逢昌序，当阳瑞圣君。绛幡清道引，仙乐半空闻。尊至倾尧酒，弦调协舜薰。羽林森，象舞溢沄沄。拜手霆初霁，摇心日未曛。禁中劳梦寐，阃外荷殷勤。擢隽才超乘，登台价逸群。恭承宣室召，雅挹御炉芬。称庆将何以，文思迈典坟。"}