{"id":"52499","title":"金陵社集诗","dynasty":"明代","author":"吴兆","text":"松杉交翠夹堤长，莲子花开满署香。玉溆覃拖深覆艇，碧潭历乱密迎榔。红舒粉饰齐金制，星缀霞蒸鄂绣张。茎刺健能栖翡翠，藕肠弱可系鸳鸯。已钟秀丽三山色，复染铅华六代妆。城带夕阳翻堞影，岸萦芳草映苔光。珠擎既爱田田叶，规接还怜各各房。爽气惊林知露早，阴岚拂槛觉杯凉。西园夜月同飞盖，南国秋风藉作裳。何幸承君生顾盼，岂辞零落委寒塘。"}