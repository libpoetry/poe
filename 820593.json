{"id":"820593","title":"陌上花   瑞士见月","dynasty":"清末近现代初","author":"吕碧城","text":"十年吟管，五洲游屐，水遥云暝。碧海青天，犹见故宫眉晕。含颦凝睇追随遍，莫避尹邢妆靓。又今宵依约，水晶帘下，梦痕堪印。话前身何许，万千哀怨，付与瑶台笛韵。旧谱霓裳，悽断人间芳讯。婵娟共影谁长在，只是坡仙词俊。更低回，怕说桂林，疏雨茂陵秋病。"}