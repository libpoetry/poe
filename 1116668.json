{"id":"1116668","title":"刘监仓家煎米粉作饼子，余云为甚酥。潘邠老家造逡巡酒，余饮之，云莫作醋，错著水来否？后数日，携家饮郊外，因作小诗戏刘公，求之二首","dynasty":"宋","author":"苏轼","text":"一杯连坐两髯棋，数片深红入座飞。十分潋滟君休赤，且看桃花好面皮。野饮花间百物无，杖头惟挂一葫芦。已倾潘子错著水，更觅君家为甚酥。"}