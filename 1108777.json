{"id":"1108777","title":"抄戊辰十月近稿七首","dynasty":"宋","author":"刘克庄","text":"后学鲜能舍瑟作，古人未免假韶鸣。不劳左辖诵新句，却爱老婆呼旧名。史馆谁徵段公事，雠家妄作武侯评。人间安得忘忧物，为窭儒生浇不平。识之无字忆髫年，霍地红颜变雪颠。求狗监人难复得，如鸡林相岂非贤。鲤庭闻处才三百，蚓窍吟来忽五千。寄语毛韩并卫卜，不烦序亦不烦笺。顶雪无多爬欲秃，眼花乱发捏来空。何如自号四休叟，不要人扶独乐翁。纯白固知难讳老，大丹未必可还童。不知后世评碑板，似李邕耶似蔡邕。主公已换老龙名，部曲无知觊宠灵。执爨婢权呼小玉，拾樵童暂叚奴星。旋推邻叟称尊宿，兼命雏孙曰宁馨。稚子不知侬烂醉，刚来耳畔唤教醒。户外跫然闻足音，或怀漫刺袖新吟。樽空愧不能觞客，绠短如何敢汲深。薄俗求疵谁掩恶，先贤虑患或阳瘖。国人岂待侬箴儆，持在萤窗且自箴。少狂费尽一生心，丛稿如山雪满簪。杨子雕镌誇赋丽，唐人锻鍊说诗深。寒来尚可披裘钓，穷杀何妨带索吟。社友萧疏吾老大，安知来者不如今。畴昔荣途分寸跻，危机不合上云梯。凤皇池有人争夺，鹦鹉洲无客敢题。早不修真坏丹灶，晚方受箓脱金闺。羽毛只可如鸦雀，谁遣君为吐绶鸡。"}