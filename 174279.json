{"id":"174279","title":"当可台邓士将赴类试作诗饯之因效其体","dynasty":"宋代","author":"郭印","text":"丹山采凤群鸣集，云外舒张览辉翼。锦屏相望不千里，音中箫韶有人识。朝家选举专一科，翰墨之工拔士多。好将笔力觑天巧，斡旋正气回狂波。鲸鲵未翦龙移宅，吾皇饥渴人材得。雕虫小技何足论，要吐胸中济时策。吴山辽邈天门高，尺纸输忠气自豪。程文奏御宸心悦，青紫纷纷换白袍。"}