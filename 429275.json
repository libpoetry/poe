{"id":"429275","title":"上巳日十刹海修禊分韵得形字","dynasty":"近现代","author":"黄浚","text":"清池如禅心，朗澈无留形。可怜千兴衰，视此潭中星。水滨复何有，佳日花冥冥。诗人忽麇至，飙聚同轻萍。令节信有酬，高言发玄扃。分曹各引满，餔歠杂醉醒。开轩采柳丝，失喜西山青。惜无白莲风，隔水飘芳馨。三年屡祓除，忧患知难停。群公正整暇，四方怀仪型。夏统颇能歌，清激谁与听。"}