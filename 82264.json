{"id":"82264","title":"唐希雅雪鹊","dynasty":"宋代","author":"陆游","text":"烈风大雪吞江湖，巨木摧折竹苇枯。乌鸢瑟缩堕地死，岂复能顾卵与雏。棘枝拔出乱石罅，凛凛生气独有余。耐寒两鹊亦异禀，羽族有此山泽臞。神凝气劲中自足，不待晴日相鸣呼。深知画手亦怪伟，用意直刮造化炉。氄毛虽细爪翮健，落笔岂独今所无？我评此画如奇书，颜筋柳骨追欧虞。"}