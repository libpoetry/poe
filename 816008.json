{"id":"816008","title":"江城子  偶忆","dynasty":"清","author":"曹尔堪","text":"狭邪深处暗香浮，暂淹留，典鹴裘。歌板轻圆，携上木兰舟。桦烛红衫私语密，花底屐，柳边楼。一天征雁唤离愁，泪应流，为伤秋。梧叶银床，霜气入帘钩。偏恼丽谯铜箭急，残梦醒，在心头。御沟流碧水初融。凤城东，海棠红。韦相祠前，曲槛系花骢。星散昔年童冠侣，时追忆，舞雩风。半生都在别离中。绿尊空，剩衰翁。槐里知交，无字与归鸿。笠泽春波宽似海，明月下，下鱼筒。"}