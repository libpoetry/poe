{"id":"635421","title":"赠马敬子孝廉","dynasty":"明","author":"成鹫","text":"弯弓射雕不射虱，拥书读礼不读律。词流倒峡赋凌云，意气干霄虹贯日。雄才大略非等夷，斯人岂是池中物。昨日诵君孺慕篇，凉风在树声萧瑟。今来识得白眉良，万里斑衣仍素韠。山人赤脚入军门，将军于我成胶漆。半月不来人事疏，内庭突见龙驹出。相逢一揖问姓名，贵人许结王生袜。羡君风度似翁閒，羡君藻思如翁疾。羡君特达能不骄，羡君文章能继述。云台事业相后先，钜下风流难髣髴。我在东林懒见人，疏情不觉因君密。莫辞有约去还来，浮生相见旋相失。升沉回首各云泥，云去飘飘泥滑滑。"}