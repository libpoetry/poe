{"id":"825818","title":"栩楼燕集赋文山蝉腹研石斋断碑研","dynasty":"清末近现代初","author":"郑孝胥","text":"入春转寒雪弥日，杯酒端宜试诗笔。金石书画藏竞出，文山石斋研无匹。题襟馆中尝并列，今为郭君章君物。摩挲咨嗟肠益热，文采风流各殊绝。浩气入石涵碧血，相见难回经百折。功名不终终义烈，事业纵隳论忠节。吾侪相顾愧孱劣，俯仰高斋损心骨。"}