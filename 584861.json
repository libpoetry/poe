{"id":"584861","title":"题慈溪顾绣衣追慕卷","dynasty":"明","author":"唐胄","text":"莫追慕，生如客寄死归故。不朽惟名不死鬼，七尺微躯安复顾。古珍速朽为天真，鸟鸾何薄蚁何亲。澹台子羽鱼从飧，公叔乐丘瑗请前。志士不忘在沟壑，何事荷锹并马革。石椁千年可固骸，圣体不应有水齧。一官遗恨负明经，缧绁不妨公冶贤。铁冠台府今岳岳，桂枝月殿香缤纷。惟公有名为不朽，有儿为不死。清尸纵解馀空衣，宁无伏度一抔土。莫追慕，空自戚，西山木主应成血。辽阳归鹤笑累累，玉匣银觞阻真宅。"}