{"id":"801070","title":"弄潮儿歌","dynasty":"清","author":"张景崧","text":"钱塘江上弄潮儿，放船拉桨乘流澌。短布单衫不盖膝，科头跣足暄朝曦。自言大父官蓝田，堆金不计万与千。阿侯年少邯郸侠，貂衣骏马珊瑚鞭。儿年七八掌上珠，逢人称是千里驹。双鬟左右列屏障，不教风著千金躯。大僚特疏上天子，克剥脂膏饰罗绮。坐辞华屋入囹圄，一家夜哭长安市。当时珠履客三千，至今漂泊谁堪倚？洪涛江上高于天，性命换得青铜钱。"}