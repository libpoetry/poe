{"id":"675199","title":"送王子衡巡按陜西得倚字","dynasty":"明","author":"孟洋","text":"孤鸿游八极，日暮宿江沚。纷纷四海士，缅怀念君子。逍遥幽涧滨，采摘多芳芷。嘉晤苦岁迟，乖别遽千里。商飙肃秋林，祖席临寒涘。谅子平生亲，赠言岂在累。初冬出函谷，饮马黄河水。巉崖走虎兕，夹道生荆杞。莫邪鸣鞘中，一日再三视。试以宽髀宜，众理良独耻。仰瞻太华巅，霜峰碧空倚。丈夫处两间，气槩谅可拟。三边堠火连，汉南寇蜂起。折冲贵笑谈，何必任锋矢。愿言树名勋，慰我贻尺鲤。"}