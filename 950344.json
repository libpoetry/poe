{"id":"950344","title":"苦热行","dynasty":"宋","author":"周麟之","text":"君不见浣花老翁初作掾，触热簿书尘满案。坐曹束带总不能，但欲赤脚踏层冰。又不见青莲居士金门客，懒摇白羽巾挂壁。有时裸袒青林中，只知露顶洒松风。二子英规凛千古，笔夺造化驱风雨。如何避暑如避仇，叫呼竞作惊人语。是身本与天地同，要当扪腹无弗容。世间冷煖翻覆手，焉用夷隘惠不恭。我方穷居度炎热，火云烁山金石裂。一读清诗百念空，炯若冰壶浸明月。"}