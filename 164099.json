{"id":"164099","title":"水龙吟·琅琅环佩三千","dynasty":"宋代","author":"李曾伯","text":"琅琅环佩三千，一楼玉立中端委。瑶琚碾就，襄王故国，屈平遗里。多少铅华，飞琼涂抹，一时挼碎。记少年驰逐，银杯缟带，几番被、鸡呼起。冷入重貂如水。鬓丝丝、叹非前比。羔儿满泛，狮儿低唱，飘风过耳。冰释边忧，春生民乐，欢形佐史。倩何人蜚奏，五云天上，助吾君喜。"}