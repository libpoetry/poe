{"id":"619392","title":"留石堂诗为严太守赋","dynasty":"明","author":"黎邦瑊","text":"蜚英甲第冠中朝，仙署声华动赤霄。万里旌麾临上郡，三城人士景高标。西京治行今重睹，南海珍奇无所取。群石飞来五马堂，云根列作中流柱。千秋劲节恰同坚，一片贞心好并悬。白雪调高诚确矣，朱弦韵远总铿然。依稀九曜难分色，仿佛三山如可即。鼎力还应鞭巨灵，请看重补天西北。"}