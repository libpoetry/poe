{"id":"400093","title":"锁窗寒 雁来红与叶遐庵、黎六禾、詹安泰、黄咏雩、冯秋雪、胡伯孝、陈寂园、张纫诗同赋","dynasty":"民国末当代初","author":"朱庸斋","text":"瘁菊簪馀，新枫醉后，晚芳谁款。西风昨夜，吹得故阶红转。待追寻、少年旧怀，镜前惯为衰颜恋。算情根未老，相思徒种，尽成幽怨。悽断。秋娘面。叹玉柱空调，锦笺难遣。残妆借酒，羞与夕阳重见。怕闲枝、蝶梦乍苏，几回错料春尚浅。向明朝、检点啼痕，一径繁霜换。"}