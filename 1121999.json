{"id":"1121999","title":"腊中会桂堂太守劝客满觞尝曰怕渡野塘寒酒罢且归又曰月挂竹梢明爱此二语借为两诗云","dynasty":"宋","author":"郑刚中","text":"不辞芳酒满，怕渡野塘寒。淡月侵灯暗，新春逗腊残。主人方郑重，客意敢阑珊。聚散皆如梦，相陪且尽欢。风穿花坞冷，月挂竹梢明。浅量三杯酒，狂歌万古情。使旌浮夜色，归棹有寒声。倦客无浆蔗，朝酲未肯清。"}