{"id":"1129023","title":"山林","dynasty":"宋","author":"释文珦","text":"尘世有衰荣，山林何损益。一身常晏如，于以养精魄。渴则饮清泉，饥则煮白石。自爱同閒云，散诞无留迹。山林与朝市，自昔分两歧。势利几倾夺，道人犹未知。唯爱八还经，展卷时读之。是亦遮眼尔，不作文字痴。旧无卓锥地，今者亦忘锥。中心子无著，清净如流离。野猿偶然来，问我何所为。道我此意真，长啸不相疑。"}