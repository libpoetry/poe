{"id":"871575","title":"武夷歌","dynasty":"宋","author":"白玉蟾","text":"天下武夷兮第一山溪，升真有洞兮大王天柱交相齐。不知何年中秋兮玉帝赐宴会曾孙，幔亭结云霞兮綵桥跨虹霓。欲访仙迹兮搜剔地灵，溯洄乘舟兮陟险杖藜。身轻欲生羽翰兮扪烟萝而蹑天梯，下视人境杳邈兮但见乱峰参错相高低。龙洞通天池兮岩鹤舞双翎，铁骨藏玉匣兮玉蜕和香泥。月浸观音石兮恍有金身现普陀，风号玉女峰兮疑是湘江虞妃啼。仙馆学堂兮闻书声，丹炉茶灶兮晓烟迷。船架半壑兮使星会泛河汉归，机留古洞兮天孙去作牵牛妻。棋盘开岩石兮钓台瞰晴川，岩有虎啸兮窠有金鸡栖。狮子伏岩兮耀日气犹鲜，仙羊化石兮眠云青草萋。大小藏蕴灵异兮下有龙湫水泠泠，一线天通九有兮旁有风洞凉凄凄。翰墨罗列兮因之生兴，廪石高贮兮可以忘饥。红尘迥绝兮山中发兰桂，神仙何许兮云间闻犬鸡。茶洞幽窅兮悬崖飞瀑布，桃源深邃兮沿流得径蹊。有人卜居大隐屏兮学宗周孔事盐齑，但见此心止止兮炼成大药服刀圭。武夷君去后兮有十三仙之同时，代不乏人之兮仙阶陆续跻。或尸解兮只履归去，或飞升兮铁笛长嘶。以今视昔兮吴李可接踵，不须怀古兮感慨而怆悽。作诗勉同志兮欲倩仙掌摩丹崖，我醉挥椽笔兮大书特书而留题。"}