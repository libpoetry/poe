{"id":"1238253","title":"有感吟","dynasty":"元末明初","author":"王冕","text":"昨宵风雨多，新愁乱无数。洛阳城西富贵家，旧时台榭今何处？枯藤古树栖老乌，败垣荒草藏狐兔。好花不见春风开，落花尽逐春风去。游子意何如？荡子情何诉？但见金谷流，映带邮亭路。三月四月杜鹃啼，往来客旅心凄迷。落日淡，孤云低。不如买取数斗酒，浩饮长歌高拍手。一醉之后吾何有？世事纷纷付刍狗。"}