{"id":"508148","title":"芦沟晓月 其三 蓟门烟树","dynasty":"明","author":"李贤（原德","text":"蓟门近与都城通，佳气葱葱一望中。朝烟暮烟自漠漠，远树近树皆濛濛。居民乐土今百载，闾阎相望春长在。榆柳分行似幕张，桑麻遍野如云叆。红稀绿暗鸟声和，往来车马肩相摩。酒馆纷纷笑语集，旗亭渺渺离情多。都市楼台迷远近，殊方宾贡无停运。须知此地异寻常，会教永作韶华镇。"}