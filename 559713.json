{"id":"559713","title":"司徒林忠宣公赞","dynasty":"明","author":"郭之奇","text":"五岭之南，百粤之东。卓生伟人，林左司农。谦卑以牧，允出自中。直大而方，即赋乃躬。脩髯广额，曰貌有颙。我闻在昔，温厉安恭。求诸今日，庶乎见公。揆兹素履，表厥遗丰。两仕为令，乐只何融。四垣既历，正色何恭。廿载家食，敦睦何雍。形虽三变，道本无穷。潜见飞跃，公其犹龙。六卿晚陟，寅协载同。帝嘉乃德，老成直忠。归真反朴，急流维风。云胡能此，至至终终。呜乎太山云出，天下雨濛。朝既嘉赖，乡复被蒙。休休仪表，烱烱德容。仪写人目，德留人衷。衣裳我觏，佩玉其瑢。赞以赞德，匪像是供。兴歌赤舄，徒仰乌弓。永言法则，世也其宗。"}