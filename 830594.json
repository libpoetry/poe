{"id":"830594","title":"瑞鹤仙·题章式之四当斋勘书图。饥读之以当肉，寒读之以当裘，孤寂读之以当友朋，幽忧读之以当金石琴瑟，宋尤之语也。饥以当食，渴以当饮，诵之可以当韶頀，览之可以当夷施，明胡元瑞语也。皆藏书家故实，式之取以名斋。为题此阕","dynasty":"清末民国初","author":"夏孙桐","text":"冷芸温旧绪。只有涯生事，书城容据。穷通自天赋。几寒虫声咽，舂锄心苦。铅晨椠暮。笑吾侪、长镵托付。兴来时叶扫云披，万陷女娲能补。何许。嫏嬛仙境，入画幽栖，吴峰如雾。他年指顾。隐君莫著书处。任虞渊残景，津桥余恨，尽入零缣剩蠹。看裒然、向录千秋，碧藜烟古。"}