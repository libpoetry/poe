{"id":"843871","title":"有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之","dynasty":"清末民国初","author":"吴昌绶","text":"无穷碑版出清新，谀墓真堪值万缗。久共毡裘成气习，老夫元是北朝人。松邻竹侣偶忘形，雅质元谈有典型。幽夜傥逢元处士，新宫为续少霞铭。借问南来庾子山，文章契谊定相关。目空唐宋成前辈，倒挽狂澜八代还。景穆诸孙绝可哀，邙山抔土掩蒿莱。荒亭补史吾乡事，日造元家掌故来。壮夫自擅雕虫技，老学真能辨鹤声。市石察书皆不恶，居然纸贵洛阳城。"}