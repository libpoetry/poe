{"id":"722338","title":"文与也为予写西洞庭图赋此以赠","dynasty":"明末清初","author":"屈大均","text":"尔祖丹青似辋川，草书团扇世争传。今君妙写沧洲趣，待诏风流在目前。乱后阊门无旧业，玉兰台馆委烽烟。移家远向天池住，文肃松楸怆墓田。东望莫釐西缥缈，天池楼阁太湖边。经营响屧琴台月，挥洒金庭玉柱烟。商山四皓多苗裔，遍植梅花林屋间。我昔采香西子径，洞庭春尽不知还。梦中林屋树苍苍，掩映人家橘柚黄。更有杨梅无数树，蒲萄处处绿阴凉。凭君点染包山翠，多写毛公洞口松。挂向长安散炎暑，一杯一朵玉芙蓉。"}