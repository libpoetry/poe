{"id":"869928","title":"又和夜雨宿村舍","dynasty":"宋","author":"司马光","text":"积雨久未阕，岂徒行客忧。夜闻屋中人，叹息悲田畴。方春播殖时，种食皆外求。鞭诃犯赤日，酷烈惭羸牛。草秽竞禾长，从人借锄耰。晨薅戴星起，日闇未能休。岂无一时勤，所觊岁有秋。今兹昏垫灾，大野成洪流。直疑沧海溢，茧栗浮陵丘。昔时百丈原，汎汎皆挐舟。乔木失端杪，饥鸟下无投。黍稷沉黄泥，圭合安可收。嗟予乏技能，无以易糠麰。贩鬻固所昧，敢托市井游。欲依盗贼群，懦不闲戈矛。已哉任天地，无益徒为愁。一身无死所，况为妻儿谋。之美爱物者，凄然涕沾裘。一夫有不获，伊尹为深羞。何当富斯民，比屋囷仓稠。惜哉禄秩卑，此志终宜酬。"}