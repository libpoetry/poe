{"id":"702533","title":"题杂画 山水锦鸡","dynasty":"明","author":"程敏政","text":"平原空笑弋人劳，山水青葱护锦毛。何庭晚风堪顾影，石泉澄澈见秋毫。雨后薰风不动尘，名园生意逐时新。啭枝黄鸟声全变，结子红桃色半匀。落日秋风渭水湄，天教西伯共心期。凭谁敢道鹰扬勇，鹤发渔翁有此奇。长须冲破荇芽青，湖上风来水气腥。喜见天机归画史，不将新味付庖丁。"}