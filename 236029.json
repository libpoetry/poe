{"id":"236029","title":"清友堂为吕宾峰题","dynasty":"宋代","author":"李吕","text":"恶草不可近，恶虫不可逢。草有有钩吻，入口裂其胸。虫中有细腰，虿尾犹铦锋。人生涉世故，得不戒游从。澡心三峡浪，对面九疑峰。相须济吾事，醖酿如酒醲。一朝临利害，暗捷同机舂。个中本无物，薄俗谁我容。眷彼冰雪姿，气格天所钟。蟠根便水石，作配宜竹松。相看世味薄，清坐真意浓。今时无胶漆，安得如駏蛩。永结岁寒伴，馨香满蒙茸。愿为管鲍友，莫继耳余踪。可能辟三径，吾亦欲推筇。"}