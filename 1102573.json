{"id":"1102573","title":"赠雷岩赵相士","dynasty":"宋","author":"俞德邻","text":"雷填填，雨冥冥，千岩万壑白昼暝。真人宴坐神不惊，一瞬百怪无留形。风休电止天宇净，顶笠挑包谈性命。龙铅虎汞世莫知，更说荣枯动人听。壶子久不作，季咸亦已矣。杜德衡气无二机，弟靡波流宁底止。矧伊浮世上，旋转如飞蓬。死生梦蝶成蝶梦，祸福得马失马翁。羊裘垂钓或谏议，不龟手药忽取封。相形相不尽，相心心莫穷。雷岩雷岩，不如归卧岩之下，吾亦柴桑税吾驾。明月投人戒暗投，美玉椟藏须待贾。"}