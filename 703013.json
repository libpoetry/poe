{"id":"703013","title":"寄和李西涯种树之作并用元韵奉怀各一首","dynasty":"明","author":"谢迁","text":"闭门长阅旧农书，乐与山间草木俱。自诧犁锄培植惯，况当雨露发生馀。石因分种云根动，窗待成阴昼影虚。漫说秋林红叶好，且看新绿坐停车。北雁遥传尺素书，开缄一笑慰离居。花前对局知难再，天外停云思有馀。容膝易安门独掩，知音不遇席长虚。几回梦觉增惆怅，高阁分明迓小车。"}