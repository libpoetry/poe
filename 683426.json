{"id":"683426","title":"寄侍郎朱公二律","dynasty":"明","author":"王世贞","text":"楚天南望鹿门开，急榜眠鸥总未猜。大泽春云怀璞卧，高江寒月弄珠回。风尘厚禄多惭色，泉石清时有异才。岂为王生曾结袜，汉庭争问释之来。蓟门车马竞斜晖，投劾何人早息机。十载春阴留棘寺，九秋兵色避荷衣。别来天地论心阔，自昔云霄握手稀。凭向武陵贻玉案，芳波或恐涨渔矶。"}