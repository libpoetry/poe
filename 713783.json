{"id":"713783","title":"王允塞招饮竹林精舍醉赋","dynasty":"明末清初","author":"屈大均","text":"黄神谷口开精舍，萧萧树石流泉泻。主人觞我竹林前，与客七人成七贤。旷达谁能拘礼数，豪雄不屑居神仙。娇歌急管且流连，蛾眉相妒不相怜。蹩者欲斩平原妓，蔡经难受麻姑鞭。醉来飞马直上天，蹴踏华峰十丈连。人间万事如尘烟，我乃酒狂合自然，请君无为醒者传。"}