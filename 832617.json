{"id":"832617","title":"霜花腴 其一 听枫园春集，用梦窗韵","dynasty":"清末民国初","author":"朱祖谋","text":"五湖计熟，罢远游春来，怕检尘冠。临水厨清，凿坏山近，端居避世仍难。酒杯自宽。系旧情、长驻花前。算沧波、对席閒鸥，乱愁不遣晚盟寒。萝薜几人招隐，叹风枝未定，怨咽惊蝉。棋局新悲，镫床昔话，繁吟限日飞笺。待租画船。欠翠眉、歌袖便娟。背斜阳、料理閒身，小枫临镜看。"}