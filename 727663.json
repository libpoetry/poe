{"id":"727663","title":"悲落叶","dynasty":"清","author":"柳是","text":"悲落叶，重叠复相失。相失有时尽，连翩去不息。鞸歌桂树徒盛时，辞条一去谁能知？谁能知，复谁惜。昔时荣盛凌春风，今日飒黄委秋日。凌春风，委秋日，朝花夕蕊下相识。悲落叶，落叶难飞扬。短枝亦已折，高枝不复将。愿得针与丝，一针一丝引意长。针与丝，亦可量。不畏根本谢，所畏秋风寒。秋风催人颜，落叶催人肝。眷言彼妹子，叶落诚难看。"}