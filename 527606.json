{"id":"527606","title":"雪中宴袁挥使惟武宅","dynasty":"明","author":"何景明","text":"四郊飞雪暗高城，北风怒号天杳冥。将军宅中昼击鼓，哀筝鸣笛罗后庭。我时冻吟在西野，忽见将军送书者。开书读罢喜即行，邀我入门方下马。凝辉绚素开帘栊，流风回霰满堂中。青毡帐高雪不湿，兰灯夜照氍毹红。卿家父子皆好客，能留对雪欢今夕。已看称寿奉千金，况复徵歌出双璧。梁园宾客多交游，谢家兄弟尽风流。古人胜事长已矣，吾辈优游亦尔俦。"}