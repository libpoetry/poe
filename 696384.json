{"id":"696384","title":"南史六首 东昏侯","dynasty":"明","author":"郑学醇","text":"江南风俗竞奢华，步步金莲贴地花。曾忆尚衣除王导，不将清俭世传家。竟陵宾客似梁园，才俊翩翩总在门。怪杀王融偏贾祸，西州烟月断人魂。翠屏金屋捲流苏，秉烛曾称伟丈夫。世族不更时事改，舅家宗祐倩谁扶。冉冉笼烟黛色新，台城堤柳不胜春。东风尽送廉纤雨，一洗山川旧战尘。结绮临春万户空，新林犹自起东风。堪怜一片龟兹国，回首繁华似梦中。黑头江总最名家，对御裁诗醉月华。万顷临平湖上草，何如一曲后庭花。"}