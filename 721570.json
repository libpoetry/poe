{"id":"721570","title":"挽王安生","dynasty":"明末清初","author":"屈大均","text":"雄臣驰骛日，慷慨咏扶风。赴节人谁力，谋军尔匪躬。千笳沉白帝，一矢落冥鸿。遂使王孙草，迷离朔漠东。飘零军祭酒，老向雁门营。北海羝难语，南枝鹊易惊。鲁连无玉貌，辅嗣有金声。潦倒笙歌里，何知后世名。寿命非金石，边州历苦辛。怜才多走卒，洒泪更羁臣。龙性驯何补，松枝脆有因。遗音幸不坠，骚雅与同伦。"}