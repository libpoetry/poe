{"id":"225389","title":"万卷堂·世人无远韵","dynasty":"宋代","author":"邓肃","text":"世人无远韵，挟策干浮云。识字仅有数，得志无短檠。太丘妙家法，不肯卤耕耘。藏书浩无际，兀坐观沧溟。寒陋鄙李邕，假书勤朝昏。过眼如杜甫，散为笔下神。一家今四杰，射策到王庭。自视犹细事，家塾方讨论。嗟我未闻道，政作钻纸蝇。会同阿戎去，从公问斲轮。"}