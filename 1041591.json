{"id":"1041591","title":"灵椿馆风折椿树","dynasty":"宋","author":"刘敞","text":"野人独爱灵椿馆，馆前灵椿耸危干。风柔雨练三月馀，奕奕中庭荫华伞。清阴及物不自惜，赤日当天损炎旱。危檐密牖清有馀，翠竹猗桐何足算。南山白虎啸狂飙，孤根易动枝条散。芳华寂寞未及衰，萎迟遂比沟中断。君不见月中紫桂天上榆，有名无实安自如。天河均涧易生植，甘露洒叶长扶疏。结根得所应自贵，庇荫虽远真徒虚。灵椿乎，庄子浪叟诚尔徒。尔当自取八千岁，今颠蹶矣人谁扶。"}