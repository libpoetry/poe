{"id":"412716","title":"偕剑鸣毅庵夜泛东湖","dynasty":"近现代","author":"涂世恩","text":"澄湖如练不可唾，一叶忽教琉璃破。森然寒碧浸毛发，偃仰明月照高卧。出手芙蓉三尺强，亭亭濯秀谁能涴。鸂鶒鵁鶄了无猜，宛晚花间自鸣和。隔岸灯火烂秋星，飞光摇绿如椀大。笑语闲闲不知晚，滩横水激双桨挫。了知此乐千载无，火速追摹聊自贺。"}