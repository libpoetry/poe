{"id":"61180","title":"陆尚书完朱中丞纨","dynasty":"明代","author":"何允泓","text":"桓桓陆尚书，灭贼气雄决。矫矫朱督抚，威棱被闽浙。人生在草莽，谁其辨英杰。陆本落魂生，感触念空热。朱也遘家难，伶仃茹荼蘖。一遭毅皇宠，淮海荡流贼。故乡开制府，熊貔亘阡陌。一受世庙简，往静海夷窟。两省兼镇巡，一切从军法。齐刘跳兖豫，中原日流血。番舶薮权贵，根株两盘结。黠者多观望，鄙夫共推掣。二公身任之，誓斩朝家孽。当时狼山上，丰碑势&lt;山截&gt;嵲。至今闽海头，清夜鬼淅沥。骄矜与峭深，繇来豪隽色。一朝壮心遂，遑念他人觖。丹书不议劳，青史有余责。所以朝廷上，人人避疆埸。"}