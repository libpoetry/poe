{"id":"1078446","title":"哭宗留守汝霖","dynasty":"宋","author":"李纲","text":"时危念人杰，济物须材雄。寻常龌龊姿，讵可收奇功。英英宗夫子，邈与古人同。抱器实磊落，秉心郁精忠。彯缨仕州县，山立不妄从。青松虽未高，已足凌蒿蓬。涉世多龃龉，失官久龙钟。擢居河朔郡，烟尘正昏蒙。今上在藩邸，持节使虏中。力争不可往，高牙建元戎。王室遂再造，廊庙当畴庸。同朝共排媢，一麾江汉东。见我论世故，慷慨泪沾胸。荐之守留钥，付以节制隆。惠政附疲瘵，威声慑奸凶。金汤治城堑，楼橹欻以崇。出师京洛间，屡挫黠虏锋。邦畿千里宁，誇说百岁翁。抗疏请还阙，北伐归两宫。辞直志鲠亮，天子为动容。奸谀更切齿，恨未能关弓。乃同归鄛人，感愤殒厥躬。皇天不慭遗，吾道何其穷。骅骝竟委离，冀北群遂空。梁摧大厦倾，谁与扶穹窿。安能百身赎，坐为四海恫。人亡国殄瘁，天意真懵懵。中原气萧瑟，洒涕临西风。"}