{"id":"142224","title":"予绍兴三十二年夏四月三日行部至山中时月上","dynasty":"宋代","author":"王之道","text":"去年入山时，孟夏暑犹薄。来观云母泉，阴崖坐盘礴。老禅披荆榛，经营始兴作。山空斤斧响，丁丁振林壑。挽仰恰周星，炎赫若凌薄。昨朝发岳阳，东风怒还恶。惊涛送轻舟，十里沙头落。投凉不待晓，肩舆上硗确。僧徒笑相迎，此意安可却。高亭荫白茅，群峰峙青廓。偕行二三子，临泉一杯酌。呼僮瀹石鼎，煮汤旋和药。谁令俗士驾，急去能不怍。历成数句语，聊发后来噱。"}