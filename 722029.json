{"id":"722029","title":"西山口攒宫三首","dynasty":"明末清初","author":"屈大均","text":"哀痛千秋血诏传，遗臣何以报皇天。山河万里留东澳，兵甲三朝丧朔边。竟使单于封马鬣，可堪尝侍握龙渊。酬恩自矢惟沟壑，化作啼乌玉树前。乾坤此变恨无穷，雨雪凄凄葬梓宫。血洒海棠中使见，神归天穴贵妃同。真孤仓卒人难托，微服艰难路不通。隧道有谁陈麦饭，年年杜宇哭春风。银山铁壁接云中，可惜龙盘万里雄。三辅莫遮回纥马，九门谁撤羽林戎。心伤玉匣蛟龙少，泪洒煤山草木红。此日六军犹缟素，报仇应解奋秦弓。"}