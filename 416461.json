{"id":"416461","title":"莺啼序  中秋夜赋用梦窗均","dynasty":"近现代","author":"胡先骕","text":"良霄桂华浸瓦，映晶帘绣户，嫩源峭、星斗空明，雁程迢递催暮。暝色暗、天低野阔，秋风乱起金银树，渐更阑、零露如珠，断云堆絮。十里红楼，近远笑语，沸歌尘酒雾。慨人世、佳节无多，绮怀慵寄缣素。但丁宁、华年自惜，更休惜、春衣金缕。待扁舟、迎载桃根，共盟鸥鹭。兰亭已矣，梓泽邱墟，此生本寄旅。能对酒、月圆几度。过眼欢事，摧尽繁花，惯饶风雨。香飘桂殿，光摇银海，觚棱遥指仙宫阙，问瀛寰、可得枯槎渡。吹箫散发，翻思控鹤冥游，定消素襟尘土。鸣蛩絮切，败叶萧骚，早茜衫换苧。漫省念、灯前屏底，浅妒轻颦，凤履传杯，玳盘教舞。分瓜片藕，搴芳攀翠，喁喁儿女恩怨语，付柔荑、弹入筝弦柱。行看检点羊裙，泪墨留题，尚馀恨否。"}