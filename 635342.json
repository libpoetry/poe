{"id":"635342","title":"慰吴布田并挽逝者","dynasty":"明","author":"成鹫","text":"昔有延陵君，嬴博葬其儿。一恸舍之去，魂气无不之。复有西河公，泪尽明以亏。自言已无罪，良友来箴规。人事有今古，天性无盛衰。哀死良何伤，达生固其宜。善哉布田翁，种德躬耘耔。庭际生崇兰，弱叶何葳蕤。一花先众芳，馥郁多奇姿。期君永岁寒，托根深不移。胡为比芳槿，溘然朝露晞。造物讵怜材，天心宁倒施。春花不朝夕，百卉徒芳菲。主人长太息，仰首天低垂。栽培与倾覆，将信还复疑。东樵老樵叟，刺刍来迟迟。薤露发长歌，招魂续楚辞。登堂人寂寞，吊影心酸悲。孤鸾栖穗帐，独鹤鸣书帷。残膏冷萤火，散帙萦蛛丝。秘彼幽兰香，入室容复为。愿言保乔木，荣枯会有时。玉树秀三珠，取次春风吹。远条拂云日，嘉实堪取携。无为长戚戚，日月交奔驰。"}