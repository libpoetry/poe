{"id":"604242","title":"写昆崙万松图寿一昆老人八十","dynasty":"明","author":"张萱","text":"我闻昆崙在西极，天地之脐神仙国。三城五级十二门，鹤驭鸾骖千万亿。握契仙人好远游，一朝掉臂黄林陬。开明奔命陆吾遁，却插孤根闽海头。冯夷昼立天吴语，巨鳌欲戴昆崙去。老人玉杖试一挥，昆崙永作闽天柱。万岁山前紫气浓，老人高卧昆崙峰。偓佺拊背授真诀，独种云间十八公。万斛明珠千岁实，忆昔馈尧尧不食。春风日长虬龙枝，擎霄接汉皆千尺。兄为栋兮弟为梁，丹青矩矱充明堂。葱峦锦柏亦琐屑，寒河星柘徒夸张。明堂孔阳圣人喜，为问老人身姓李。三锡龙章爵大中，地上神仙郁华子。杖履烟霞八十春，少微夜夜烛昆崙。不往人间役徐甲，不从柱下作周臣。一日餐一松，一松巢一岁。天地为等期，青青长不改。弧悬正值小春阳，木公金女纷翱翔。金銮乍祝齐天寿，锦里还飞爱已觞。罗浮山下金门隐，遥向南天称子姓。欲随青鸟献珍图，且吮綵毫开异境。何日堂前问大还，侧身怅望昆崙山。万头青犊留闽海，李耳原来未出关。"}