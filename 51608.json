{"id":"51608","title":"述行言情诗·高闳众祥集","dynasty":"明代","author":"祝允明","text":"高闳众祥集，泰日百美具。丰屋陵飞霄，崇楼临大路。高斋敞华器，芳皋罗嘉树。良畴经迩郭，丽舫泛妍溆。绅杖旦日临，星曜时夕聚。群公鬯威仪，百彦尽能赋。图书恣雠核，琴瑟铿在御。崇议每征今，幽求竞稽古。卮言蔼兰馥，雄辩激水怒。觞咏富章什，弦吹畅情素。西园继清夜，何愁白日暮。"}