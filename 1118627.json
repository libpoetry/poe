{"id":"1118627","title":"夏日十二首","dynasty":"宋","author":"陆游","text":"暑雨初晴昼漏迟，江乡乐事有谁知。村村垄麦登场后，户户吴蚕坼簇时。齿发凋零奈尔何，年光暗里易消磨。街槐正喜清阴密，巷柳还惊蠹叶多。竹根断作眠云枕，木瘿刳成贮酒尊。怪怪奇奇非著意，自无俗物到山村。动身尚懒那堪事，学古无成罢读书。枕上侧眠听语燕，池边小立看游鱼。闷欲远游身苦懒，病思闲话客谁过。北窗一枕差堪乐，无奈茶杯作祟何。黄葛蚊厨睡欲成，高槐阴转暑风清。倚床奴子垂头坐，摇手孙儿小步行。斮取溪藤便作香，炼成崖蜜旋煎汤。萧然巾履茅堂上，不畏人间夏日长。谢客捐书日日闲，行穿密竹卧看山。岩前恨欠煎茶地，安得茆茨一小间。蘋生洲渚微风起，梅熟园林细雨来。咫尺柴门常懒出，不教拄杖损苍苔。侧卧横眠百不知，轩窗寂寂雨丝丝。岂无布袜青鞋兴，过却梅天出未迟。幽花娅姹开还敛，小蝶翩翾去复留。贪睡畸翁俱不领，被人错唤作闲愁。山下柴荆昼不开，苔生古井暗楸槐。新诗哦罢闲无事，移取藤床睡去来。"}