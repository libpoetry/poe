{"id":"5790","title":"自尚书郎出为滁州刺史","dynasty":"唐代","author":"韦应物","text":"少年不远仕，秉笏东西京。中岁守淮郡，奉命乃征行。素惭省阁姿，况忝符竹荣。效愚方此始，顾私岂获并。徘徊亲交恋，怆悢昆友情。日暮风雪起，我去子还城。登途建隼旟，勒驾望承明。云台焕中天，龙阙郁上征。晨兴奉早朝，玉露沾华缨。一朝从此去，服膺理庶氓。皇恩倘岁月，归服厕群英。"}