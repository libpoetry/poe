{"id":"1120439","title":"浣溪沙","dynasty":"宋","author":"周邦彦","text":"日射敧红蜡蒂香。风乾微汗粉襟凉。碧纱对掩簟纹光。自剪柳枝明画阁，戏抛莲菂种横塘。长亭无事好思量。翠葆参差竹径成，新荷跳雨泪珠倾。曲阑斜转小池亭。风约帘衣归燕急，水摇扇影戏鱼惊。柳梢残日弄微晴。薄薄纱厨望似空。簟纹如水浸芙蓉。起来娇眼未惺憁。强整罗衣抬皓腕，更将纨扇掩酥胸。羞郎何事面微红。宝扇轻圆浅画缯。象床平稳细穿藤。飞蝇不到避壶冰。翠枕面凉频忆睡，玉箫手汗错成声。日长无力要人凭。"}