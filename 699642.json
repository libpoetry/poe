{"id":"699642","title":"宋九青给谏将联诗社诗以商之三首","dynasty":"明","author":"郭之奇","text":"冥思兼旷览，求应总纷纷。雅颂如能得，兴观亦可群。倾谈初束帛，豁意已披云。默尔精魂感，相同独向君。联心分一砥，执耳问初盟。大雅微茫日，王风次第明。兴衰宁大运，终始在元声。细察推移理，思君练要情。移风真首务，观世本文心。历探情声始，返思得失林。欲求人尽我，不令古无今。一往同孤尚，千秋讵可禁。"}