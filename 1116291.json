{"id":"1116291","title":"吴正肃公挽歌辞三首","dynasty":"宋","author":"沈遘","text":"天下贤良选，当时第一才。文章秘群玉，事业照三台。暂作东山去，还期宣室来。苍生方愿治，梁木何先摧。四海瞻师宰，中朝倚典刑。胡然赋全器，独弗与多龄。柱石亏宫庙，盐梅辍鼎铏。风流不可挹，无愧史臣名。笳鼓周南地，公尝此保釐。都人怀旧德，行路起新悲。昔我祈难老，今天莫慭遗。呼嗟如可赎，犹愿百身为。"}