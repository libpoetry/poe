{"id":"1050084","title":"寄虔州慈云惠禅师","dynasty":"宋","author":"郭祥正","text":"惟昔庐山旧，舜师称老禅。惠也乃上足，解空无比肩。我尝叩其说，活活如涌泉。况复能吟哦，俯视唐皎然。一别二十载，相望修途邅。音信谁谓隔，月华长自圆。嗟予困俗累，久负香火缘。适为幕府客，远泛潇湘船。还过庐山下，庐山安足怜。既无故人语，顽碧徒参天。多谢子规鸟，数声空谷传。准拟趁汝飞，飞落赣水边。"}