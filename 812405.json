{"id":"812405","title":"五月十二日悼同儿成绝句十首","dynasty":"清","author":"许传霈","text":"溯儿生与祖生同，欲以同名继祖风。谁料不同又同处，偏逢忌日化尘红。相随阿姆住家乡，赢得聪明话短长。无恙云山归梦里，当时岂竟弃爷娘。分离数月复杭州，浪打钱唐江上舟。一见森森寒玉立，风霜原不为儿愁。学字还须学读书，旅窗消遣日之馀。何期此意先窥透，朝晚课功不俟□。偶病谁知入肺肝，昏黄痰嗽梦难安。饥驱我到苕溪去，待得归来岁已残。气虚水肿费猜疑，起伏连番半载时。报道沈疴消去也，菰城何幸遇天医。嗟病能医命不能，经过重五病顿增。四朝粒绝连宵坐，哀此焰残竟灭灯。教人那得不情痴，临去伤心事事知。呼遍家人行不得，分明作别断肠时。平时嬉戏雅情多，抛别同侪没奈何。晓起堪怜小阿弟，犹从帐里问哥哥。转轮落劫义虚无，别结因缘父子呼。最是解人难解事，生于湖郡死于湖。"}