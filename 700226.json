{"id":"700226","title":"鹤泾田舍见旧作","dynasty":"明","author":"顾清","text":"扁舟长忆访田翁，落木空江溯远风。一笑今朝是何日，十年游子忽耕农。西清东阁烟霄外，曲水方洲画卷中。间拂旧题看不厌，欲凭精卫寄愚公。倚市长怜刺绣工，班生亦笑马迁公。高才自昔还如此，往运何由得再逢。山玉海珠争自美，短凫长鹤讵能同。閒身倘可充田畯，没齿西畴不负侬。"}