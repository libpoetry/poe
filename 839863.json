{"id":"839863","title":"消寒九集陶社诗人合庆八百岁公宴纪事十四首 其十四","dynasty":"清末民国初","author":"祝廷华","text":"南郭一隅地，济济聚德星。山环与水抱，钟毓实秀灵。庭除生紫芝，丘园长丹蓂。回首数年前，瑞应呈閒庭。事事足欢喜，朝朝斟醁醽。迩更得佳信，曹顾生宁馨。江上诗盈尺，觞咏曾未停。捧斝祝诸公，遐寿逾千龄。"}