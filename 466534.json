{"id":"466534","title":"洞仙歌 子清网名雪落吴天意境颇值玩味遂以洞仙歌足之","dynasty":"当代","author":"江南雨","text":"吴天雪落，暗纤纤冰月。适与杨花斗轻捷。影低徊、一点春意新萌，山自暖、乍醒千条万叶。悄来金井畔，窥户穿庭，永夜无声润香洁。蝶梦欲回时，先到西园，苔枝上，小梅初结。正几缕幽芳入轩窗，念睡起佳人，共谁攀折。荷塘涨碧，翠盖亭亭舞。水漾风轻送蛙鼓。笛声残、断续相和瑶琴，流萤乱、明灭疏星暗度。倚栏凝望处，无际田田，旧日芳尘向何许。闹红都付襟期，柳外鸥边，知曾阅、几番今古。但携手伊人上兰桡，泛月下烟波，一天清露。月明林下，作冷成幽绝。合与梅花铸清骨。想红泥炉火，樽酒才温，前村外、应是一枝先发。胆瓶移枕畔，净扫纤尘，莫待芳菲付啼鴂。等閒时、风信满，苔上痕残，空暗忆、呵手溪边共摘。料蝶梦冲寒到江南，怕早入邮程，玉人香札。"}