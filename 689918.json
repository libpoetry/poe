{"id":"689918","title":"中秋初度有感二首乙亥","dynasty":"明","author":"张元凯","text":"华月升高檐，广除步靡靡。百年几何时，繁忧徒萃止。结发事远游，轨路多荆枳。九折悲覆车，皇皇旋旧里。犹存临邛壁，欲探于陵里。苦竹善钩衣，扁石恒碍履。雀角穿我巢，谷风漂我垒。哀哀慈母傍，怨慕羞称子。脱粟尚弗充，何言甘与旨。值此劬劳辰，乃惊犬马齿。四十无闻焉，云何不遄死。遄死复何恨，頫仰若有牵。陟岾履宿草，背养已十年。高圹良可营，屡空徒迁延。巢中有三雏，参差齐父肩。无食又无衣，抱影各孑然。久凋王生柏，未见原公阡。何有禽庆约，期了向平缘。咄咄计安出，有泪如流泉。况乃鲜兄弟，焭焭殊可怜。但苦严霜飞，何知华月圆。泌水衡门下，且草子云玄。"}