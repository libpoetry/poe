{"id":"620919","title":"竹肉行","dynasty":"明","author":"黎遂球","text":"郭公侍儿袅参差，肉香竹孔调疾迟。低昂无字有呼吸，鹿卢双茧同牵丝。忽如高雁叫寒水，珍珠一串松喉起。入耳穿心散骨毛，销魂况剪秋瞳子。老妇琵琶无足怜，赋箫娱疾徒子渊。转喉合律亦聊尔，撮舌清啸怀孤鸾。长绕空山疑界裂，折作同心方胜叠。咽如流泉写石罅，细缚飞云入蚊睫。嗟予久客积愁绪，一旦閒情都有处。竦然病骨醉馀苏，叫起顽仙听凤语。"}