{"id":"1215223","title":"赠送择中记室东游","dynasty":"元","author":"丁复","text":"东道佳胜方蓬莱，不独四明与天台。一从钱塘判吴越，好山无数东南来。政如飙风作海气，水涌巨涛黏风高作堆。鳌掀鳄举聚鳞甲，龙君拥节驱群能。众子各各起头角，振迅爪鬣争从陪。老蜃长嘘作宫宇，自献所宝刳其胎。鳅鲵戏斗触乃怒，健撞劲额破厥□。虾蟹不得宁须臾，□?竞奔推。天公不复令水处，置诸平陆居乎哉。所以岩峦洞穴互参错，从以培塿尊崔嵬。锐者若剑戟，峻者为楼台。方布即平嶂，员断乃珠瑰。邃成永巷入，划作天门开。缺月连象曜，崇云裔崩雷。华盖覆玄极，臣垣播周回。文昌序六阶，外屏环杓魁。诸侯匝藩卫，四夷乃宾徕。仙佛虽殊流，圣贤兹乃胚。请从会稽镇，五云郁徘徊。好在若耶师，还应具尊罍。明日曹娥渡，平潮浮小杯。摩挲色丝碑，殆恐生莓苔。梁州榜平曲，姚江舟下堆。颇闻蔡邕墓，绿草生荒培。何妨片时驻，为致千载哀。鄞江州所治，城郭拟双隈。过桥访程叔，草径岂无媒。治术竟萧瑟，此心无乃灰。丹丘我乡里，白发身未回。灵溪寻药草，自可细沿洄。应逢石桥瓜，露熟含丹腮。稽首别尊者，遥瞻雪毰毸。传语诺讵罗，独宿胡彼敦。因之游雁宕，海舶帆高桅。崎岖水帘谷，舆笋劳山抬。玉女婉相待，窅若闻微咍。忽忆金华人，乳慕啼初孩。应将仰北斗，慎勿问南陔。初平牧羊处，白石卧霜荄。临高发清哦，宁知念虺尵。兰溪柁伊轧，严濑水喧豗。羊裘傲万乘，鸿名腾九垓。摄衣愿为作合掌，坐笑轩冕空尘埃。䲭夷浮江怒行汐，寒音吼雪牙欸欸。归来一笑凤凰下，孤山正发林逋梅。先驰一枝寄河上，幽窗远答然龙媒。香闻似非自然者，不语各以手承颏。西邻短褐将两肘，桧下恰灌乾?栽。相期更复藉落叶，是去是住忘疑猜。"}