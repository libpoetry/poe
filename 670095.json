{"id":"670095","title":"送赵员外行边","dynasty":"明","author":"李攀龙","text":"狐白之裘紫骝马，鸣鞭东走渔阳野。自言天子授长缨，明光殿前三使者。飞檄远度桃花山，昨日辽西校战还。吹律春风回黍谷，扬旌暮雪洒榆关。关门一望烟尘色，抵掌志驰伊吾北。岂独秦人重绕朝，誓令羌虏避充国。此行不按督亢图，欲画地形取匈奴。指挥千障铁如意，出入双鞬金仆姑。骠骑将军绿沈甲，鹴鸠大夫黄石法。碛里兵屯种玉田，云边燧起弹琴峡。元戎幕府赠吴钩，太守离歌岐麦秋。看君归奏称上意，何足道哉万户侯。"}