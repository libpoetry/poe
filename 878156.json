{"id":"878156","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 围棋赌墅","dynasty":"宋","author":"刘克庄","text":"安石心夷旷，难将浅见窥。能拚百弓墅，只赌一枰棋。苻虏投鞭急，羊生对弈迟。土山今乞汝，泉石更由谁。侍女收残局，群儿走捷旗。拊筝并折屐，无喜亦无悲。"}