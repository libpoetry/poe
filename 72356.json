{"id":"72356","title":"木兰花慢·恣逍遥豁畅","dynasty":"元代","author":"王处一","text":"恣逍遥豁畅，乃容膝小金山。用妙力加持，兴洪大醮，真圣临坛。恩光遍施下界，救存亡、离苦列仙班。明贯从容法体，宴居一味萧闲。回还诱演幽深，将内外事都删。聚五蕴清凉，天宁地静，撞破三关。皇天助弘大道，度群生、万类不为难。指日金书诏下，永辞俗海尘寰。"}