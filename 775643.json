{"id":"775643","title":"初到澎湖歌","dynasty":"清","author":"吴性诚","text":"新秋来澎岛，风挂紫澜旌。又击中流楫，孤帆一叶轻。天际微云抹，列屿睹峥嵘。莲花开瓣瓣，形势极纵横。三十有六岛，荷盖田田擎。又如排衙状，拱卫自天成。民贫缘土瘠，凋攰每呼庚。昔时人古朴，无怀葛天并。祗今渐偷薄，诪张幻蚩狞。砂碛鲜稻麦，粱粟种高坪。秋肥蒜脑薯，饔飧啜其羹。花无好桃李，草无香杜蘅。珍罕荔杏果，谁识橘与橙。不闻云叫雁，不见柳藏莺。衔泥渺紫燕，布谷绝鸧鹒。所产惟白鸠，雪羽照霜翃。四面枕浩瀚，波涛淜湃声。人家田是海，缯网夕阳桁。蟳蠘鲎海月，琐管螺蛤蛏。瑶柱西施舌，鲑菜几案呈。龙肠龙虱类，水族万千萦。男女竞采捕，鲜薧供饪烹。乾坤浮烟雾，日月失阴晴。台飓巽二烈，昼夜雷轰轰。天鼓挟鼍吼，魂梦骇怦怦。怒潮掀白马，地轴翻鳌鲸。舟帆来往断，缓急阻水程。忽然霏卤霰，海雨洒低薨。沾衣黴黕黮，嘉种萎叶茎。风土殊恶劣，士女半伧儜。四宅既已隩，抚字慎权衡。强宗思拔薤，芟刬搜棘荆。鞭蒲戒微眚，教勉先父兄。颠连岂隔膜，痛痒切孩婴。东南雄锁钥，半壁天外撑。萑苻防恣肆，重镇卫以兵。楼船频下濑，不坐细柳营。朝廷设文武，部署规模宏。所贵冰渊懔，夙夜惟励精。敢恋黄紬被，放衙动讥评。代庖笑越俎，缇油荷宠荣。别乘传车至，儿童竹马迎。何以报知己，何以慰苍生。不网珊瑚树，休贪金满籯。喜逢秋正熟，蔀屋乐丰荣。公堂跻朋酒，蔼蔼纷兕觥。狂澜回砥柱，波不扬匉訇。苍茫云水阔，无复哀鸿鸣。"}