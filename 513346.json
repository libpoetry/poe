{"id":"513346","title":"辟廱","dynasty":"明","author":"程敏政","text":"有严辟廱，四方之则。孰其师之，一人孔硕。眷此硕人，明德是崇。穆其家风，自清惠公。侍禁有声，出教国子。横金服绯，再命伊始。戟门夜启，舍菜于庭。硕人顾瞻，是仪是刑。朝鼓镗镗，硕人升坐。诸生执经，或右或左。相帝之治，爰藉群才。迟此硕人，乐哉斯培。材成孔多，功亦云懋。耆俊之求，入副元后。允兹明良，庶事攸康。蔚有耿光，吾道之昌。"}