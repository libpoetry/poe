{"id":"581427","title":"桃源吟","dynasty":"明","author":"吴琏","text":"清世桃源卧闲叟，数把尘衣上山抖。清风明月满洞岩，野草幽花遍林薮。于四时美景良辰，邀几个良朋好友。临清风诗几首，对明月酒数斗。见幽花采盈手，踏野草足不蹂。軥辀林外数声啼，麋鹿山前几回走。吟复吟，吟成纸上风雷吼。饮复饮，饮后衣裳绝尘垢。大笑数声天下闻，闻者或讪亦或嗔。一笑石榴开口频，一笑老蚌徒含珍。一笑石季伦，倘来富贵终杀身，杀身因溺坠楼人。一笑李斯欲固秦，焚书坑士愚黎民，东门黄犬空狺狺。一笑吴竹庐，不肯少屈以自伸，五十弃官归隐沦。一生忠悃无地陈，治具满怀空自春。"}