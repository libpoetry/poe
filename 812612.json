{"id":"812612","title":"□友人劝饮四首","dynasty":"清","author":"何栻","text":"意气狂如虎，尊罍入手乾。经营千日醉，抵当十年寒。明月随呼到，名花放量看。开筵谈往迹，回首有馀欢。吴苑花如绣，秦淮水亦香。断虹移画舫，飞鹤堕遥觞。风雨开吟社，乾坤拓醉乡。岂知行乐地，一例变沧桑。少年情有寄，往事梦无痕。鬓短新丝续，心灰宿火温。沙虫身未化，云□□犹奔。时有高阳客，频来倒一尊。箭括年□速，桃符世事新。齿牙频脱落，肝胆尚轮囷。笑浅蛾眉月，愁深马足尘。何时除痼疾，醉卧大江滨。"}