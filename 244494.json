{"id":"244494","title":"送荆门王广文之官","dynasty":"宋代","author":"李昴英","text":"京都士如云，一见知好修。未尝文文饭，已替肉食谋。炎门耻曳裾，漫郎肯从游。惊座吐倔奇，奇尘觉我羞。穷边人惮之，长笑驱行舟。远烽乱夕烟，戎马骄高秋。清野空子衿，丛棘荒半流。此去欲何之，幕府应拔尤。吾道岂空谈，取胜在一筹。献馘早归来，平步班瀛洲。"}