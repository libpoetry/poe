{"id":"1065831","title":"题岑氏心远亭","dynasty":"宋","author":"苏过","text":"君不见郑崇门前闹如市，此心不碍如秋水。又不见翟公之门空设罗，翻为交情生愠喜。岂知靖节弃官归，五斗难堪折腰耻。结庐何必在山泽，方寸湛然遗远迩。君家小园才数亩，竹柏萧森间桃李。幽亭容膝审易安，不羡华堂失梓杞。平生少游真吾师，自欲浮沈老闾里。故应从事三径乐，更效子綦今隐几。君看六凿无天游，妇姑攘夺无穷已。远人无累超物表，云梦胸中吞芥子。纷纷朝市我无与，毂击肩摩同一轨。高情缥缈谢尘寰，怅望云山友黄绮。"}