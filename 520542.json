{"id":"520542","title":"送盛斯徵中丞巡抚江西","dynasty":"明","author":"祝允明","text":"公昔危言行，忠信严操持。抗节抑权近，独结明主知。腾波百低昂，底柱无亏移。况兹唐虞朝，旰夕须皋夔。龙升云亦高，松老节益奇。眷言命召虎，江沱烦抚绥。愚濞狂悖来，十民九颠痍。于今保治要，邦本最先宜。公岂无素鉴，次第将裁施。格君虽美谈，宁邦幸沉思。世愿与史声，岂独乡人期。"}