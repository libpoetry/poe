{"id":"985314","title":"念奴娇 次贾子济韵","dynasty":"宋","author":"郭应祥","text":"琼苞玉屑，问天公、底事乱抛轻坠。城郭山川都一样，那得个般清气。谢女才情，如何只道，柳絮因风起。比梅差可，但无绿萼红蕊。坐上十客雄豪，颓然一老，草具相邀至。驱尽寒威凭酒力，买笑千金须费。谁办佳词，洛阳年少，笔下生新意。待添几盏，共君今夕同醉。"}