{"id":"288423","title":"桂枝香·江南且住","dynasty":"现代","author":"袁克文","text":"江南且住，又邃市凄寒，灯酒何处？东去江流不绝，此情如故。轻车宛转霜风里，怅天涯、一年重暮。者时红袖，殷勤乍暖，还怯人妒。向邻里、寻歌泥舞。便帘隔疏香，犹认眉妩。看似寻巢燕子，绕梁谁主？临妆索笑寻常见，几黄昏、门外凝觑。树摇微梦，寒侵瑶席，等教春护。"}