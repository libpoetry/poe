{"id":"852549","title":"崔觐诗","dynasty":"宋","author":"文同","text":"崔觐者高士，梁州城固人。读书不求官，但与耕稼亲。夫妇既已老，左右无子孙。一日召奴婢，尽以田宅均。俾之各为业，不用来相闻。遂去隐南山，杂迹麋鹿群。约曰或过汝，所给为我陈。有时携其妻，来至诸人门。乃与具酒食，啸咏相欢欣。山南郑馀庆，辟之为参军。见趣使就职，漫不知吏文。已复许谢事，但谓长者云。补阙王直方，本觐之比邻。文宗时上书，召见蒙咨询。荐觐有高行，用可追至淳。诏授起居郎，褒斜走蒲轮。辞疾不肯至，高风概秋旻。我昨过其县，裴回想芳尘。访问诸故老，寂无祠与坟。斯人久不竞，薄夫何由敦。此县汉唐时，诸公扬清芬。刻诗子坚庙，来者期不泯。"}