{"id":"613464","title":"题何文起云卧轩","dynasty":"明","author":"李之世","text":"何人高敞苾云堂，云窗雾栋驾虹梁。白目看云卧不足，晴天云景悬清光。团云隐隐如倾盖，飞甍直豁翔云外。谁向云林种白榆，谁引云槎泛碧海。朝朝暮暮云重重，云来云去杳无踪。白云时或化苍狗，黑云时或乘赤龙。世间万事浮云变，心似閒云任舒卷。主人雅得看云趣，云卧忘机自仰偃。问君云卧几经时，看君年少青云姿。万里云衢争蹀躞，百尺云柯光陆离。休讶无心云出岫，暂尔云栖依泽薮。懒云高处枕书眠，云关静掩无人叩。瑶函金歼盛云缃，丹梯碧戺缭云房。云岩露滴茶烟冷，云阁霞分藜焰光。侍童双双傍云宿，时拥云车骖白鹿。閒持玉锸斲云根，拾得灵芝莳云谷。鸡犬云中寂不闻，云璈翠管杂缤纷。过逢半是云仙侣，多暇时删云笈文。君住云西我云北，披云一见增颜色。何当理棹水云边，与尔烂醉卧云石。"}