{"id":"844153","title":"第六泉四绝句","dynasty":"清末民国初","author":"易顺鼎","text":"太古云浆滴似珠，神功岂止涤膻腴。军持汲后猿窥影，留待他时碧海枯。灵斟道溉得天全，那要供渠蟹眼煎。误识人间老桑苎，几回封寄九江船。金山锡谷细评量，风味端宜老赞皇。四海一瓶休袖手，更持北斗酌天浆。火宅惊看烈焰时，谁将清露洒杨枝。人天一勺皆功德，漫惜骊龙颔下髭。"}