{"id":"581675","title":"病马","dynasty":"明","author":"苏葵","text":"纤离气吐吴门练，力健蹄轻能逐电。也曾骖辇蟠桃池，也曾立伏明光殿。圉人不是孙阳流，眼底骊黄欠分辨。概将刍豆等驽骀，龙骨槎枒尾凋线。困眠恶土飧葱花，减价金台人厌见。翘陆情慵瘦影寒，驱驰志在焦尾变。天驷星辰夜不明，沙场苜蓿秋将遍。笳鼓将军奏凯还，款段骄嘶路旁羡。俯仰谁知报主心，萧条自固衔环愿。呜呼安得天间药石恩，万里黄云供血战。"}