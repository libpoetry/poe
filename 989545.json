{"id":"989545","title":"王正道再遇竹冠辄和来韵见鄙愫二首 其二","dynasty":"宋","author":"曹勋","text":"先生有号复有官，不畏隆暑兼冬寒。归来山中侣松桧，无愧太上翔云冠。我比同庵有馀乐，云山百好无一恶。喜君宏度如容波，愧我大匏真濩落。乃今漂流如无何，进退未果徒镌磨。梦魂游扬欲舞蝶，归意浩荡遄飞梭。得归冲啬虽当侵伐后，一醉尚可同咏归山歌。"}