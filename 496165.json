{"id":"496165","title":"瑞鹤仙 寿序庵乃岳东峰何翁八十","dynasty":"明","author":"夏言","text":"正高秋极目。爱东峰、晓日芙蓉矗矗。万叠烟霞簇。指仙翁家住，洞天岩谷。童颜鹤骨。恣潇洒、茂林修竹。更闲来扫石，焚香一炷，弹琴数曲。佳辰才过中秋，月轮犹照，金尊华屋。向平愿足。那羡纡朱腰玉。喜婆娑过了，八十年光，见尽是非荣辱。愿从今难老，占却人间五福。"}