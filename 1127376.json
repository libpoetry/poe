{"id":"1127376","title":"次韵郭删定观潮四绝","dynasty":"宋","author":"喻良能","text":"白浪初看云出门，惊涛旋见大江奔。不因江海雷霆斗，安识蛟龙窟宅尊。天池潮汐渺难推，何事多盈亦有亏。生长涛渊头纵白，问之消息莫能知。忆昔初为总角儿，年年秋后厌旌旗。只今廓廓浑无事，樽酒何妨乐圣时。身到钱塘江上初，端如碧海挂新图。不知洗眼观潮日，豁得平生俊气无。"}