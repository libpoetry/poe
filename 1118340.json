{"id":"1118340","title":"春晚村居杂赋绝句六首","dynasty":"宋","author":"陆游","text":"作堤蜿蜿六百尺，西崦东村成一家。春雨乍晴桑吐叶，秋风初冷稻吹花。鹅儿草绿侵行路，帔子花明照屋除。处处乞浆俱得酒，杖头何恨一钱无。一篙湖水鸭头绿，千树桃花人面红。茆舍青帘起余意，聊将醉舞答春风。朝书牛券拈枯笔，暮祭蚕神酌冻醪。闲放无忧穷有意，傍人错羡此翁高。浇书满挹浮蛆瓮，摊饭横眠梦蝶床。莫笑山翁见机晚，也胜朝市一生忙。午枕闭门无客搅，夜灯开卷有儿同。若为笺与天公道，尽乞馀生向此中。"}