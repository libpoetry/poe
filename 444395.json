{"id":"444395","title":"古香慢 奉和石窗丈题后蜀花蕊夫人手书宫词残石砚拓本","dynasty":"当代","author":"王蛰堪","text":"凤池玉冷，鸾爪痕稀，香暗尘杳。按拍寻声，漫拾蜀宫故调。依约认纤葱，但留得、簪花篆小。总千年、半晌梦枕，断魂往迹谁吊。念旧宠、承恩欢笑。城上降幡，悲恨多少。泣露铜仙，忍对晚烟残照。马上去匆匆，正啼鴂、离愁满抱。动吟怀，为肠断、锦江花草。"}