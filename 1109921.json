{"id":"1109921","title":"次潘都尉富季申冬日探梅韵二首","dynasty":"宋","author":"吕本中","text":"暑退园林物物新，过溪风好月初晨。酒壶茶具偏宜坐，细草残花别是春。但得主人令客醉，不辞秋冷和诗频。从来礼节生疏放，见我狂歌意自亲。开府新从日下归，却寻山水对烟霏。剩披诗律留花住，不使亲知到眼稀。但见鲲鹏常远举，应怜蜩鴳只卑飞。此游尚恨还家早，未许溪头送落晖。"}