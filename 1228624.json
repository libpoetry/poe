{"id":"1228624","title":"和东坡四时词","dynasty":"元","author":"刘诜","text":"燕子轻寒生院落，佳人自卷猩红幕。楼头风细堕杨花，帘下日长添绣萼。缬纹酒晕透琼肌，双陆初赢笑问谁？閒绾同心当户立，不知花影满春衣。幕波微皱回廊永，酒阑手枕珊瑚冷。槐影横阶午簟凉，榴花满地风帘静。梅酸未试意先颦，倦拂琵琶拨未匀。纨扇半閒冰椀冻，翠禽两两下窥人。瓶浸双头连颗绿，画阑閒却青奴竹。微凉半下水晶帘，坐看疏萤度高屋。夜静楼风时动扃，隔墙一叶落虚庭。血色鸳罗裁未就，月明处处起砧声。烛暗睡轻闻画角，玉盆脂水红冰薄。深户无风绣幄垂，小瓶一片梅花落。辘轳隔屋转伊鸦，云母香猊晕宿霞。报道卷帘寒雾重，午妆才试翠钿花。"}