{"id":"1109500","title":"次李秀嵓鹤溪四诗韵","dynasty":"宋","author":"刘宰","text":"凄凄寒日漾溪流，猎猎西风送客舟。勇退端为天下计，留行谁为圣王谋。忠谋衮衮要须殚，几度敷陈舌本乾。夜半会思前席对，天遥毋使此心阑。少年意气十分强，河广期凭一苇航。老去结庐渔舍畔，笑看凫雁往来忙。稻粱初熟社醅香，草草杯盘不著行。别后书来烦记取，绿杨堤畔水盈塘。"}