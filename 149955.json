{"id":"149955","title":"送邵大兄知果州","dynasty":"宋代","author":"晁说之","text":"先生之子征聘日，自当黉舍称先生。即今白头青眼绝，空持短策长安城。汉宫雨露一朝到，剑阁山川五马行。既成诗书邹鲁俗，难忘家世伊洛情。穰橙邓橘饶渠胜，魏紫姚黄如我盟。约束南充谢家女，飞空倦矣复齐氓。雁远难群声不断，□□□□□□□。顾我宁无意远游，羸病不得俱徂征。长亭无酒酌君别，独将此恨西南倾。"}