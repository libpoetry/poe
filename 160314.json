{"id":"160314","title":"奉同原甫郓州乐郊","dynasty":"宋代","author":"韩维","text":"诗人歌乐郊，以政不以游。太守名是地，岂非为民谋。下车布条教，惠爱春风柔。丹笔平枉讼，赭衣息奸偷。政和岁亦丰，闾里舞且讴。及我闲暇时，驾言此淹留。杂花艳暄朝，翠竹鲜霜秋。有台下观渔，有堂前抗侯。觞斝纷错，管鼓亦喧啾。都人从公来，小大毕休休。施设苟异此，且为民所仇。台高池益深，不若墟与丘。贤而后能乐，轲言良有由。聊书太守意，庶几来者求。"}