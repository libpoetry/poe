{"id":"685259","title":"出门二首","dynasty":"明","author":"王樵","text":"素无出门缘，少得称意时。亦欲勉为好，随复有败之。长短不相补，事过然后思。安能免悔吝，空自长嗟咨。缅怀古至人，婉婉静女姿。动静无留阂，铅朱得所施。悠然游于世，诚哉丈夫师。人生亦何贵，但得与人平。失意难为妍，乘时易为名。无情任去来，爱彼水上萍。依依夕风起，淡淡春波生。美如耳馀交，恶如黡泽争。事奇终有反，不如退为荣。"}