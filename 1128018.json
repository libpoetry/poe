{"id":"1128018","title":"和虞沧江梅花四绝句","dynasty":"宋","author":"程公许","text":"横枝借与月传神，相对无言自目成。好在玉壶清夜里，冷香孤艳浸空明。园林春到杳无踪，恰似灵犀一点通。剩著新题问花信，从头二十四番风。铜彝深养玉肤肌，更着图书绕四围。千古离骚谁与续，袭人清韵自芳菲。暖日笼寒意小忺，为君索笑一巡檐。细挼玉糁浮杯面，犹自诗肠未属厌。"}