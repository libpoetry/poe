{"id":"683022","title":"送何少宰左迁南京工侍二首","dynasty":"明","author":"文徵明","text":"拜章伏阁举伦彝，耿耿忠言动赤墀。名义千年元自重，礼文一代敢谁私。直躬自古难忘蹇，了事知公不是痴。去去保釐非远谪，未须惆怅续骚词。何人发难干伦纪，有客输忠翼圣明。礼重乾坤那可易，事干名教得无争。百年富贵浮云淡，万里江湖白发生。李白从来多感慨，凤凰台上望神京。"}