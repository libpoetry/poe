{"id":"459630","title":"重阳有人来，送至其家外，遂往肖饮，作前诗。下午更呼出共肖李山行，因书一日事","dynasty":"当代","author":"卢青山","text":"萧斋块坐穷煎熬，作文如呕尽空枵。举目秋天汇万景，高阳愈烈愈寂寥。剥啄谁来诧吾耳？婵娟俏立当年韶。顾盼光华暖冰臆，言笑爽落清风超。相送欲尽今生日，恨天不远地非遥。缠绵未吐路已绝，中怀弥觉纷怅怊。转转相望已相失，故人酌我菊花醪。“重阳节在秋欲逝，攀跻与子再持螯”。岂能作电邀共至？惴心得许蒙沐膏。素衣碧裤明如许，翩云冉冉浮飘萧。豆花夹路迎有喜，山禽远唤如相招。废径十年待已久，今始为我开棘茅。毛栗清芬涎先落，枯藤髡悴茴可烧。更备前涂万秋果，子毋急切吾能捞。长柯架路不得近，蛇行兔伏躬纤腰。莫伤子肤我心苦，辟枝使手如挥刀。峰头坐憩顾相笑，平生万乐方毫毛。焰焰馀阳倾崦嵫，恍恍归心兀动摇。莫更后期推剧务，使我胸肺长枯焦。"}