{"id":"1127767","title":"闻蝉五绝句奉呈诸幕友","dynasty":"宋","author":"曾丰","text":"炎帝乘风驭气行，前驱警跸羽仙轻。胸中一部钧天乐，吐作衙官唱道星。羽仙尘外学修行，未蜕那知身已轻。露里厌为无事饮，风前戏作不平鸣。风里为生露作粮，腹中潇洒正清凉。长歌商颂声初振，细听韶音味可忘。静坐幽眠自反听，我新两耳似蝉鸣。今日更向耳边噪，会忘归真作一声。语那似默得便宜，蝉谩三叹复五噫。养气何妨为孟子，知音不必要钟期。"}