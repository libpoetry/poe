{"id":"754196","title":"题高且园指画虢国夫人夜游图追次坡翁韵","dynasty":"清","author":"商可","text":"阿瞒西幸乘青骢，渔阳鼙鼓来猪龙。当时酿祸由妃子，五家甲第连离宫。八姨姽婳如春柳，紫丝双鞚纤纤手。璧月多情照丽人，钿钗已化长安尘。画师解得娥眉意，不带南都粉黛痕。薰天贵戚原非古，西市门深芳草路。宝炬香车莫近前，丞相耽耽气如虎。"}