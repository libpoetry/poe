{"id":"494172","title":"酬方吏部石泉与烟霞同板筑","dynasty":"明","author":"湛若水","text":"石泉在樵东，烟霞在樵西。同家宇宙内，况复同藩篱。若欲散沈郁，登高以眺遐。方子于斯时，不弃来烟霞。若欲翕发散，入谷听潺湲。湛子于斯时，不厌过石泉。春暮方发育，石泉颇幽独。万水与千山，烟霞堪寓目。秋冬美朝暾，烟霞颇高寒。晞发与炙背，石泉宜借眠。绕泉为盘阻，谁复争子所。伏虎与盘龙，呵禁乎不可。诸子游大科，亦须从大路。有或非吾徒，攻之以石鼓。"}