{"id":"581314","title":"白鹇歌","dynasty":"明","author":"张诩","text":"君不见泸南秦吉了，饿死不首蛮夷丘。又不见唐家孙供奉，奋跳欲断朱三喉。嗟尔白鹇急主难，委质翻配三忠俦。忆昔海黄雾四塞，天狗如雷堕东北。三辰鏖战日无辉，伏尸百里海尽赤。六军披靡可奈何，云从飞龙赴碧波。白鹇笼中起踯躅，恨不握剑挥长戈。剑欲截断参政首，戈欲钃绝宣尉脰。请回飞龙驾云车，直抵中原挥一帚。皇天不祚赵孤儿，白日不照吾心悲。耸身直翅轻一踯，竟与金笼饱鲸鲵。乌乎白鹇乃羽族，报主之义何其笃。如何厕中拉胁奴，禽兽之心人面目。太仓饱士多如林，算来何如豢此禽。羽衣缟裳夺霜雪，忠肝义胆鸾凤音。只今茫茫海天角，魂逐三忠戏冥漠。千秋化作精卫翔，悲鸣直待沧溟涸。"}