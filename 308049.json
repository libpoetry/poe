{"id":"308049","title":"琵琶仙·寂寞黄昏","dynasty":"现代","author":"宁调元","text":"寂寞黄昏，有人正、独自伤离伤别。怎奈衣满啼痕，和衣也消灭。刚屡日、鱼沉雁断，万千事、欲和伊说。小院筝琶，荒城角鼓，都助悲咽。待重觅，絮果兰因，总翻覆场场堕奇劫。双鬓莫教频照，怕新来似雪。便寿命、河清得俟，却又知、在那时节。想见思妇楼中，金钱暗掷。"}