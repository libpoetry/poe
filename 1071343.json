{"id":"1071343","title":"聚山阁为吴氏题","dynasty":"宋","author":"汪藻","text":"缘江故多峰，秀色无可拣。何须著脚力，政欲长在眼。诗翁筑飞阁，似恨山意懒。纵横数州碧，收拾付酒盏。客来何所命，濯濯千髻绾。晴岚入肺腑，宝唾落碑版。翁家诚可乐，人境两萧散。炉香侣趺坐，终日对编简。风流前辈接，细说须自挽。居然典刑在，听者辄忘返。会须营一壑，万事等鹏鴳。从翁时对榻，卧看烟雨晚。"}