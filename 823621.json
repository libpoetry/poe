{"id":"823621","title":"水龙吟 次周紫芝韵，题吴昌硕山水卷，为东迈兄作","dynasty":"清末近现代初","author":"吴湖帆","text":"百年尘世蜉蝣，岁华光景云天眇。安东令尹，榆林风雪，梦魂常绕。瀛海三山，螺烟九点，更番斜照。望画屏深处，银钩铁划，留清话，予怀渺。应识延陵旧谱，共几度、龙门春晓。听松石上，扪碑鼓下，撚髭微笑。相对犹言，开天遗事，白头年少。想从今尊酒，谁携手去，向林泉老。"}