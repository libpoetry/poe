{"id":"1116336","title":"刘晦叔挽词二首","dynasty":"宋","author":"苏过","text":"早岁声名耸搢绅，晚途端合付经纶。绣衣曾是先朝旧，郎省空惊白发新。不羡得车誇贵仕，但令遗爱在斯民。德星临处阴功满，高大门闾畀后人。泗滨初获拜荆州，颍水欣从杖屦游。华发归来慰平昔，邦人共喜见风流。里门尚想诸郎下，薤露俄惊素旐秋。清德传家无所遗，鹿门真为子孙谋。"}