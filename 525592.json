{"id":"525592","title":"寄七弟瑮","dynasty":"明","author":"顾璘","text":"士龙富文薮，子由蓄词锋。平生伯仲间，敛手让精工。世人贵齿发，恣口妄雌雄。矧兹盛德士，乃示外愚蒙。吾家惠连氏，马群一蛟龙。浩气腾虹霓，耻随蛇与虫。仕宦十五载，囊橐唯屡空。吐论忤当路，拂衣甘困穷。悬室无儋石，反关卧雪中。插架十万轴，伊吟日填胸。下笔掩前古，只字无雷同。金玉苦珍秘，四海虚承风。饭糗似黔娄，嗜酒非扬雄。太息天壤间，何人测深衷。"}