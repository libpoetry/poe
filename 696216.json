{"id":"696216","title":"次韵寄二弟并自述","dynasty":"明","author":"罗钦顺","text":"同朝同气复同居，看取荆花满意舒。斗附北辰喉舌正，春生严棘网罗除。笑谈自可兼三益，变动还应玩六虚。饮酒饫时遥念我，磁罂无谢玉为壶。奉亲堂上是安居，春酒杯长日自舒。已向园林成独乐，不知廊庙富新除。读残帝典孤灯在，参透禅机万象虚。药笼秖今多国老，閒身聊寄老翁壶。天涯书到动经年，字满长笺又短笺。小日弟兄原竞爽，一时名位总光前。从知有道兴明哲，自信无媒合蹇连。身世未应容易了，古书何啻一囊钱。"}