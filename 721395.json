{"id":"721395","title":"闰月晦日韶州陈毅庵使君招同惠州王子千使君梁药亭太史廖南炜屈翁山诸公集广州行署闻将为先正张文献余襄公重梓文集喜而有赋二首","dynasty":"明末清初","author":"陈恭尹","text":"不将丝竹乱清真，雅会天南盛主宾。五马风流双郡守，二毛樗散数诗人。杯名避暑逢秋闰，地接歌棠是德邻。浮岳曹溪俱有约，杖头从此托闲身。虞帝箫韶迹已空，九成台下水流东。张公鉴在千秋外，安道名高四谏中。尚有遗文垂故里，足知仁政善移风。干戈定后残编少，深赖维衰继绝功。"}