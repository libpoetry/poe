{"id":"731378","title":"韩太傅祠","dynasty":"清","author":"永瑆","text":"弱龄诵古策，意本嗜韩诗。《外传》数万言，逸事赅信疑。昔者仲尼徒，一本乃百支。祖龙炀为烟，遗老伏余黎。汉兴稍收拾，厥初人异师。师异虽纷纭，渊源各能持。太傅尤卓然，方当文景时。黄老芥青紫，抱经如不知。下马肃修容，再拜三间祠。陟彼授经台，低徊步难移。《小宛》之四章，慨彼日月斯。太傅阐其旨，切切作箴规。苟能日益慎，完如金城基。六语奥而简，夙昔服膺之。修能迄无谓，出门颜忸怩。"}