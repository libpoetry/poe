{"id":"1236488","title":"送侍御余廷心佥宪浙东三首","dynasty":"元","author":"周伯琦","text":"春云阴似幂，春雨细于丝。史馆承恩日，都门祖道时。星轺行浙左，采服照江湄。忠孝应兼尽，同深别后思。紬书功未竟，持节命方隆。已擅雄文誉，还扬肃政风。杨花飞雪白，芍药舞云红。咨度多馀力，新诗寄便鸿。天台环海岸，雁荡插云霄。胜槩东南绝，才人玉雪标。访游清暇足，题咏逸怀超。旅食京华客，因君意也消。"}