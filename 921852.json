{"id":"921852","title":"西湖秋涸，东池鱼窘甚，因会客，呼网师迁之西池，为一笑之乐。夜归，被酒不能寐，戏作放鱼一首","dynasty":"宋","author":"苏轼","text":"东池浮萍半黏块，裂碧跳青出鱼背。西池秋水尚涵空，舞阔摇深吹荇带。吾僚有意为迁居，老守纵馋那忍脍。纵横争看银刀出，瀺灂初惊玉花碎。但愁数罟损鳞鬣，未信长堤隔涛濑。濊濊发发须臾间，圉圉洋洋寻丈外。安知中无蛟龙种，尚恐或有风云会。明年春水涨西湖，好去相忘渺淮海。"}