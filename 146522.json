{"id":"146522","title":"和宝月弹桃源春晓","dynasty":"宋代","author":"许志仁","text":"何年凿源开混茫，桃香两岸吹红香。烟消远浦生微阳，鱼舟误行溪水长。溪回岸转山隙光，疑有绛阙仙人房。居民争出罗酒浆，花间笑语音琅琅。抱琴释子眉发苍，响泉韵磬鸣长廊。能弹往事悲孟尝，昔时台沼今耕桑。又如勇士赴敌场，坐令游子思故乡。清猿抱木号鸿荒，孤吟划见丹凤翔。曲终待月西南厢，重调十指初不忙。如见古画秦衣裳，春天百鸟争颉颃。桃源归来今已忘，弹到落月空断肠。"}