{"id":"608372","title":"题黎惟仁对江楼","dynasty":"明","author":"区大相","text":"江上春云散春渚，为楼恰对云生处。有时欹枕听涛声，长日褰帘望江树。楼居仙子何所有，万卷经书一壶酒。胡床箕踞少人事，满目烟霞但搔首。江水东流绕越台，珠溟穗洞差参开。闲呼江鸟过朱槛，坐引江花泛绿醅。楼有江兮江有汜，思佳人兮不能已。江月明兮谁共登，江风起兮君独倚。清响云中读楚骚，琼窗偃卧江天高。楼前岁岁桂花发，愧尔篇诗江上豪。"}