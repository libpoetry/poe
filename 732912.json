{"id":"732912","title":"哀三哀 其一","dynasty":"清","author":"朱嘉徵","text":"吾生已足厌，死者未云亡。徐君墓宿草，心许与剑长。初从凤林游，十九二十强。岳岳青云器，烂烂列星行。时危薄文术，昴毕始启疆。草疏辄痛哭，持身以大纲。朝廷正渴贤，私门多禁当。有斧空无柯，内圜而枘方。上书同时刖，荆玉夜精光。声价走璠玙，所宝非世良。入洛岂君意，饥驱自旁皇。五十始释褐，因之白玉堂。云中双飞鹤，游止必相将。一鹤凌霄汉，一鹤淹故乡。霄汉忽垂翅，颇令存者伤。"}