{"id":"1217162","title":"元日灵台官以初四日己酉时享遂以岁除日受誓于中书乃免朝贺纪诗八韵","dynasty":"元","author":"张翥","text":"清庙当春享，彤庭放早朝。扈鸣更历正，龙集转寅杓。瑞日开黄道，卿云映绛霄。八方周象译，九奏舜箫韶。炉暖香生术，杯红酒泛椒。新符郁垒换，候琯女夷调。有待宽书下，行看战甲销。衰年今可隐，归老故山樵。"}