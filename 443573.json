{"id":"443573","title":"六州歌头　阿房宫怀古","dynasty":"当代","author":"魏新河","text":"五陵佳气，赢得霸图成。三百里，苍龙出，下华清，走咸京。其势障秦岭，阻泾渭，骄河外，限关内，镇京畿，割昏暝。对峙荒丘，金粉今安在，一例无凭。但兴亡满目，落日暮云平，一片蝉鸣，野烟横。有铜仙泪，铜驼棘，新亭景，使人惊。笑一炬，成焦土，乱鸦声，替箫笙。满地昆明墨，馆娃黑，暗销凝。黄昏候，吹寒角，入空城。荠麦离离，秋草斜阳里，野火荧荧。剩依依垂柳，官路自青青，犹护秦陵。"}