{"id":"1236844","title":"游仙词十首，并引","dynasty":"元","author":"郑元祐","text":"金碧楼台瀛海东，娉婷仙子下瑶宫。圣凡千古无穷事，都在鸾笙一曲中。蔼蔼身中三素云，朝晖出海共氤氲。桃霞沐雨轻匀面，柳浪含漪细织裙。凤麟洲上水烟分，女伴同祠李少君。点定易迁宫里籍，步虚携手踏红云。煌煌珠树四时春，树影玲珑月满身。理罢玉笙朝斗去，就中谁是避秦人？云旗阿母降珠庭，母为双成欲授经。尘世登真无要诀，药囊辛苦贮参苓。才炊松屑饭胡麻，又见蟠桃一度花。不为灵姝工服食，金盘那得枣如瓜？窈窕溪真十二仙，灵犀分水夜长然。珠宫每按皇人笔，点较青瑶第几篇？宝髻骈云谁最高，花间行数旧栽桃。笙洲月出星宫近，骑著神鱼舞翠涛。紫皇亲驾按寰瀛，又见鲸波彻底清。仙籍不能无谪降，尘缘敢恨有亏成？欲采灵芝敢后期，游鱼千里费寻师。不因悟得长生著，一局才终未了棋。"}