{"id":"684852","title":"即夕口占绝句十二首","dynasty":"明","author":"王彦泓","text":"裾飘屧响到寺墀，便遣萧郎不自持。天分未容人彷佛，酒边风味烛边姿。橄榄回甘沁齿牙，酒阑频嗅小梅花。悬知袖口罗巾上，乘却龙团一饼茶。鸳被宽裁绣越罗，莲枝花样锦团窠。误教侍女熏龙脑，摺向闲床一月多。睡情何处不相关，合度农纤语等闲。枕上不妨频转侧，柔腰偏解逐人弯。斗帐香篝不漏烟，睡鞋暖窄困春眠。教郎被底摩挲过，忽见红帮露枕边。梦回酒渴破漳柑，十月霜轻尚带酸。生受玉人绵样手，为郎频熨指尖寒。夜静莺哥叫隔屏，鬓香微嗅醉初醒。偶然枕上哦诗就，唤觉如花念与听。青鸟丁宁辨色归，为贪清语梦来迟。朦胧倦睫开还闭，已是红窗日照时。揽衣初起髻鬟倾，翠凤离披画不成。梳洗不妨停一刻，乱头时节最倾城。磬口黄梅饷内家，明围暗压斗横斜。水仙独向钗头颤，第一人宜第一花。鬓影松松髻影低，镜中看镜掠初齐。金蝉玉燕都嫌俗，单插暹罗旧密犀。细楷香囊画睡鸳，来时曾记枕前安。传声为遣郎收拾，莫与兰闺女伴看。"}