{"id":"166357","title":"喜得孙·我五十有四","dynasty":"宋代","author":"徐侨","text":"我五十有四，才今见其孙。汝父亦三十，得子为之昆。人生百年间，欻如驹隙奔。其间欣与戚，短长未暇论。长长与幼幼，一家团春温。岂惟情爱足，是有礼义存。嗟我生苦晚，陟岵悲蚤吞。有怀当世忧，拙迂不自轩。老矣绝他念，先志惟所□。诗书茂花实，忠厚丰本根。要令汝悲长，续续熟予言。功名身外物，孝悌德之源。莫先家人正，所贵椒聊蕃。今朝情陪喜，添汝壮吾门。相与绍清白，无惭故丘园。"}