{"id":"416337","title":"紫萸香 壬申重九怡园对菊","dynasty":"近现代","author":"吴梅","text":"背西风行吟低首，一枝懒插乌纱。笑惊霜蓬鬓，对佳节惜年涯。昼静铢衣娇舞，更招携仙凤，乱落晴霞。寄相思杜曲，客子独伤高，忍再问两京好花。鸣笳，海上浮槎，天不管野人家。但东篱雨足，南窗月满，时放灵芽。晚来葛巾重岸，话陶令记元嘉。尽销凝殿秋情味，卧龙坊畔，今日杯酒谁赊，珍重年华。"}