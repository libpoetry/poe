{"id":"1061702","title":"醉歌行次韵","dynasty":"宋","author":"慕容彦逢","text":"尝闻醉乡之乐真且全，青州从事乡之贤。杯铛三百沃轩旷，眼看万有心陶然。平生不识饮中趣，糟浆逆鼻忧颓颠。捧罂徒知咏酒颂，侧弁未始陪宾筵。丈人襟怀湛秋水，尘埃涤尽中恬渊。美哉家酿藏之久，誓可与饮无留涓。宴开设此杯中物，意如割炙何勤虔。欢诚感激忘既醉，是日饮兴轻金船。房栊蚕老舒长昼，郊野麦秀清和天。主人放怀客尽量，谈间标韵凌云烟。醉歌耳热匪吾事，两腋清风同玉川。愿言乘兹腾倒景，清都谒帝罗群仙。酒阑逸思不可遏，笔端诗句如奔泉。"}