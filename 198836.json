{"id":"198836","title":"寄致仁欧阳少师","dynasty":"宋代","author":"曾巩","text":"四海文章伯，三朝社稷臣。功名垂竹帛，风义动簪绅。此道推先觉，诸儒出后尘。忘机心皎皎，乐善意循循。大略才超古，昌言勇绝人。抗怀轻绂冕，沥恳谢陶钧。耕稼归莘野，畋渔返渭滨。五年清兴属，一日壮图伸。北阙恩知旧，东宫命数新。鸾凤开羽翼，骥騄放精神。旷达林中趣，高闲物外身。挥金延故老，置驿候嘉宾。主当西湖月，勾留颍水春。露寒消鹤怨，沙静见鸥驯。酒熟夸浮蚁，书成感护麟。激昂疏受晚，冲淡赤松亲。龙卧倾时望，鸿冥耸士伦。少休均逸豫，独往异沉沦。策画咨询急，仪刑瞩想频。应须协龟筮，更起为生民。"}