{"id":"687440","title":"和许龙石山行四首 晚趋功德寺遇雨","dynasty":"明","author":"孙承恩","text":"马蹄不为踏山忙，王事幽怀兴故长。疏霭淡云天杳杳，石林茆屋日荒荒。翠华有梦连清夜，野渡谁家系小航。坐对明灯忽闻雨，无边爽气入虚堂。佛印南来知几传，香灯钟鼓自年年。僧如有约先张榻，事本非期亦是缘。宝剑光摇红日下，白云阴护翠微前。三生漫演无边偈，一勺还尝石涧泉。乍息肩舆日未沉，名山曾此几窥临。一泓寒沁泉流碧，万折源通地脉深。古洞无尘留暑气，虚窗有榻锁秋阴。梦回忽听钟鸣寺，出户犹看月在林。林开晨旭鸟鸣过，望里群峰万笏罗。湛露澄浓浮沆瀣，梵宫雄峙压盘陀。佛能说法思超世，我为耽诗未脱魔。王事有程还促驾，一鞭须趁早凉多。"}