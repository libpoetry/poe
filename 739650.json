{"id":"739650","title":"秋愁芦塘道中作","dynasty":"清","author":"国梁","text":"弱岁爱秋爽，不知秋气悲。屈宋倡哀怨，艺林多微词。中年渐知味，古人非吾欺。经今将半百，百感丛幽私。揽衾中夜起，非为生别离。无故坐嗟叹，非关老与卑。有事忽如忘，无事或不怡。迩来日迈征，贸贸驹隙驰。秋亦不暇问，悲亦不暇思。只有梦境恶，乱线不可治。中肠忽怦怦，冲心寒一丝。此间有鬼物，凭之不自知。安得长迈征，兼无梦寐时。"}