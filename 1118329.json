{"id":"1118329","title":"春雨绝句六首","dynasty":"宋","author":"陆游","text":"恰喜西窗晚照明，虚檐又报雨来声。端忧不用占龟兆，坏尽花时自解晴。千点猩红蜀海棠，谁怜雨里作啼妆。杀风景处君知否，正伴邻翁救麦忙。天公似欲败蚕麰，雨冒南山暮不收。騃女痴儿那念此，贪看科斗满清沟。今年春半不知春，飞雹奔雷嚇杀人。缝得春衫元未著，免教惆怅洛阳尘。梅中最晚是缃梅，一日来看欲百回。俗紫凡红终避舍，不妨自向雨中开。萧条冬令侵春晚，淅沥寒声滴夜长。更事老翁顽到底，每言宜睡好烧香。"}