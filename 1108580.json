{"id":"1108580","title":"甲寅元月二首","dynasty":"宋","author":"刘克庄","text":"少小逢场老罢休，衰残更阅几春秋。瓜牛庐有亲情贺，罗雀门无谒刺留。梦断玉皇香案畔，诗成田舍火垆头。赐驹牵与萧京兆，归去姑乘款段游。七帙骎骎病鲜欢，君恩犹许备祠官。婢传稚子屠苏酒，奴笑先生苜蓿槃。自叹管君今老秃，更悲庞嫂不团栾。新年辜负如筛饼，炮附煨姜胃尚寒。"}