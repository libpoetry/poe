{"id":"1125675","title":"上政府五首","dynasty":"宋","author":"郭印","text":"王室当年若缀旒，片言戡定出奇谋。临机勇决千钧弩，济险优游万斛舟。掌上回旋皆造化，毫端升黜是春秋。虫鱼尽喜乾坤泰，宇县宁闻杞国忧。塞上烟尘永不扬，边民戍卒尽耕桑。抗言用武真非策，唾手扶危别有方。须信精诚能感格，由来道德本安强。恩沾动植知多少，天使千秋保炽昌。政和乙未对彤庭，袖笔曾陪四海英。三十七年浑梦境，六千馀里邈神京。大钧播物无垠际，小录搜才有姓名。屈指西南存者几，成都首县一孤生。三纪徒劳祇疗饥，年踰耳顺已知非。行藏有定随缘过，功业无成与愿违。里闬傥能乘驷入，君门便欲挂冠归。交朋亲戚犹相庆，要看桑榆晚日晖。起家白屋忝为郎，俯视同侪道亦光。已幸十年纡赤绂，犹期一日坐黄堂。纷纷奔竞真成笑，兀兀憃愚但守常。不是坤舆能厚载，敢干斧锧献猖狂。"}