{"id":"431284","title":"出吴淞浮海抵天津八首","dynasty":"近现代","author":"马继华","text":"苍茫四顾欲沉迷，天水浑圆两界齐。但看云波将上下，不知曦月自东西。楼船傥使龙酣战，岛屿何容鸟久栖。多少神仙任游戏，六鳌谁钓几曾提。蓬莱弱水怅何归，一棹相寻旧愿违。漫说登瀛有阶级，要从沿海正邦畿。霎时过雨天容窄，镇日无风雪浪飞。水陆征途行万里，近来差觉省腰围。同舟向夕竟仓皇，夜半经过黑水洋。顷刻风来掀海立，一时心怯闭窗忙。化凶为吉叨天幸，履险如夷敢自强。赢得榜人誇有福，此回安静不寻常。东国提封化作夷，廿年时事那堪思。兵戈简炼劳无任，楼阁玲珑建自谁。山势周遭围水国，城门严峻俯汤池。召公一去今难作，空诵周家日蹙诗。才过威海又烟台，悲愤填膺眼倦开。当日若能严海禁，外夷何自入关来。岩疆屡失千年恨，强敌环居百事恢。国耻谅非庸辈雪，愿天早降出群材。封关只用一丸泥，何事楼船竟入驰。果是当年无大将，浪云敌国拥雄师。金汤不守谋偏误，躯脰能捐士少奇。剩有炮台遗迹在，累人惆怅立多时。埠头兵舰列纷纷，又见胡儿扰若云。凿空怪他元世祖，立威谁是戚将军。中朝战守难为策，瀛海雌雄尚未分。不觉望洋兴叹久，微风吹绉水成文。涌出清光满目中，苍苍连水水连空。长天碧色澄秋碧，初日红光破晓红。几点疏星云气乱，一群野鸟浪花冲。披衣不解风吹冷，贪看瀛洲有路通。"}