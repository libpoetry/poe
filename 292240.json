{"id":"292240","title":"曲游春·春寒","dynasty":"现代","author":"张慎仪","text":"过春分天气，怪奢云乍护，酥雨难霁。寒噤花迟，尚曲园昼寂，重门深闭。燕子忙无比。寻故垒、栖香稳睡。睡醒来、梳羽窥帘，帘波滉漾如水。斜凭，屡棂吟望，望野色林光，一齐都閟。冷逼春衫，唤小童赊酒，饮教微醉。一笑陶然起。渐树树、橦花冻矣。何日暖送新晴，余晖满地。"}