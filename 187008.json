{"id":"187008","title":"贺新郎·剑吼蛟龙怒","dynasty":"宋代","author":"姚勉","text":"剑吼蛟龙怒。问苍天、功名两字，几时分付。生个英雄为世用，须早青云得路。却底事、知音未遇。两度入天飞折翼，谩教人、欲叹儒冠误。竟不晓，是何故。休休天也无凭据。有如椽健笔，蟾宫须还高步。若使长材终困踬，社稷谁教扶助。信浅水、留龙不住。万顷洪流通大海，向波涛、阔处兴云雾。须信道，这回做。"}