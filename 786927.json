{"id":"786927","title":"初春寄刘小庵","dynasty":"清","author":"牛焘","text":"去腊逢君者乐甸，半载交情初识面。三日追随各言归，有怀脉脉情犹恋。怜君药里善养和，此日可惜等闲过。素心难逢清兴减，不饮不谈奈君何。从来乐事多懊恼，近觉逢场都草草。百年身世类如此，又见春光催人早。春光早度马容城，家家粔籹作人情。我独无家无岁腊，屠苏自饮还自倾。客久思乡情何既，新诗留赠南昌尉。料君经岁应酬繁，春来饱卧醒犹未。我有胡床亦壁间，君悬一榻两缘悭。风尘一别一千里，别后思君梦那闲。"}