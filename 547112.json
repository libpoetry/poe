{"id":"547112","title":"赠邬秀才汝翼","dynasty":"明","author":"于慎行","text":"白头自如新，倾盖自如故。西风萧索朔雁号，江南老生来何暮。我闻吴楚之间多大雅，布衣往往称作者。才情不复论三唐，直薄西京接枚马。君乎君乎何壮哉，握笔一扫倾群材。凄风寒迸金石裂，长涛怒激天地回。眼前浮沉那足数，文章有真心自苦。胡为乎，敝裘零落双眼白，一夜商歌泪如雨。我为歌一阕，君为尽一杯。白雪谁怜楚客调，黄金空筑燕王台。看君落魄今何似，古来才人亦如此。莫言得意自有时，人生所贵成名耳。"}