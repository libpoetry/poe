{"id":"522103","title":"月溪行送杨士宜叶","dynasty":"明","author":"顾清","text":"黄龙浦南明月溪，溪水带月流清辉。明珠百斛自天泻，白虹一道无声驰。涵清毓秀无与泄，君家草堂偏得之。百年流泽潜灌注，森然玉树生阶墀。伯也早蹑青云梯，接武仲季连孙枝。孙枝晚出秀而整，夐立青琐增门楣。河阳白云忽在念，回首却望溪堂归。是时青春三月暮，溪柳绿暗飞黄鹂。入门喜色可想见，萱枝玉佩扶重闱。留司禹钧面丹渥，西川孟博垂金绯。池边芳草林下竹，三年不见情依依。人间至乐亦有几，如君况是青阳时。都门送君酌君酒，感我双鬓秋蓬飞。君不见谷阳城南瑁湖上，垂杨一径通幽栖。五年梦想不可到，极目松梓空烟霏。诸孙长大儿子老，相将不辨某与谁。盛年一去难再得，好事入手无濡迟。酒阑君去我独立，遥见江路飞红旗。"}