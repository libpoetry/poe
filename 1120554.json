{"id":"1120554","title":"有以渔舟唱晚作图命题拟试者因戏成三首","dynasty":"宋","author":"周密","text":"绝妙王郎句，无声小米图。舷歌天地阔，笠钓水烟孤。暮色分浓淡，馀音似有无。卧游千里外，展卷欲思鲈。展卷身疑在，西山南浦前。数声秋水笛，一叶夕阳船。兴寄沧浪外，机忘欸乃边。欲参声画趣，细玩濯缨篇。浦云山雨意，都向笔端生。一笛山水绿，半篙烟浪清。浅深天似暝，聚散雁如惊。谁写无声句，无声胜有声。"}