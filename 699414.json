{"id":"699414","title":"和江进之杂咏","dynasty":"明","author":"袁宏道","text":"山亭处处挈胡床，不独游忙睡亦忙。官况易消如暴水，痴儿难长似黄杨。岩花盛日求长假，石榻开时见古方。掷却儒绅与巾子，添将冰水注茶汤。盆池清浅薄苔封，弱竹丛丛个影重。残帙有芸犹被蠹，空阑无蕊亦招蜂。西山郁郁蓁蓁气，讲阁朝朝暮暮钟。箬叶数筐书尺五，岕茶新寄自吴侬。藤叶常悬四五葩，閒随方罫过邻家。西厢托疾东厢假，南寺听经北寺茶。蝶老花阑如倦客，天清云薄似飞纱。姬衫典尽瓶犹馁，学把缗钱托画叉。六尺莎阶九尺庐，玄毫白楮任生疏。花前屡泛摈愁酒，架上聊存引睡书。蕲竹细纹如浪滑，吴绡寒纬似云舒。幽窗一枕腾腾去，炼佛求仙事总虚。"}