{"id":"699635","title":"登滕王阁步丘琼山南昌第一楼之韵三首","dynasty":"明","author":"郭之奇","text":"胜迹虽非旧，风流未忍休。文心回代劫，江影落春秋。水自东流去，客为南浦留。愁人方岁暮，怀古一登楼。复成昔今异，相怜总不休。时迁人易古，江远气疑秋。灵杰雄州在，东南俊彩留。钟情仍我辈，斯日对斯楼。易世佳名在，须臾舞席休。才人垂一笔，此地始千秋。星物无心改，雨云作意留。眼前朝暮色，不尽古今楼。"}