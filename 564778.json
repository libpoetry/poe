{"id":"564778","title":"题村居图","dynasty":"明","author":"孙承恩","text":"村居有图谁所写，丁子画师玉川者。玉川作画笔格奇，颇爱斯图古而雅。数间茅屋依山前，槎牙老树摇苍烟。秋风萧萧日惨澹，草木黄落无暄妍。山石磊砢叠垣堵，薜萝蔓延入庭户。柴门白昼鸡犬静，更少公家索租赋。村中之人不出村，年年力农甘苦辛。不愿囊中富金玉，只从屋底长儿孙。此时前林山雨集，溪头阴阴水云湿。大郎拾穗当阶翻，老妪妆衣溯风立。行人堤上冲冥濛，蓑笠归来惟老翁。草泥深深牛叱叱，半肩湿楚相追从。鹁鸠声中日将旰，新妇厨头已炊爨。牛归作劳有新刍，人行苦饥饱吃饭。屋角稻堆如屋齐，明年且喜无啼饥。羡渠更有可喜事，小犊春来堪负犁。我闻近时催科亦良苦，失业往往离乡土。有屋有牛如此稀，知是州司好官府。张子磊落廊庙珍，念兹民事慎意真。示我斯图俾有述，发挥风雅惭非人。我亦田家海东住，几日对此心神聚。安得更呼玉川老，图写豳风献当宁。"}