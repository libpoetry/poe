{"id":"687933","title":"初春姚明府见过即事六首","dynasty":"明","author":"成鹫","text":"久懒不埽径，春风生绿苔。乍闻檐鹊语，知有贵人来。赤脚陪仙舄，黄童递茗杯。深言难草草，归棹莫频催。元日至谷日，高天无片云。野情逐农圃，努力事耕耘。城市远未远，春光分不分。荷锄待膏雨，搔首问东君。吏隐如禅隐，琴书当簿书。持将怀古意，来就野人居。竹老迟抽笋，泉寒未决渠。明朝春雨足，花下待篮舆。野寺山厨供，煎茶折露葵。清风生两腋，迂论解双颐。晚食君应饱，大烹吾岂知。莫嫌如水澹，冰檗恰相宜。忆著去年别，曾将此日期。感君无宿诺，出我未呈诗。阳雪惭知己，岭云持赠谁。奚囊倾未尽，留待再来时。皎皎云边鹤，铮铮壁上琴。幽人称幽独，知己贵知心。许我一片石，随僧共入林。隔江招手处，相望在高深。"}