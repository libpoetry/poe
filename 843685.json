{"id":"843685","title":"五妃墓","dynasty":"清末民国初","author":"许南英","text":"海山无处窜天潢，果尔王亡妾亦亡。同日雉经完晚节，有星鱼贯照新昌。蘋蘩合附孤忠荐，碑碣犹留十字香。监国夫人坟在否？凄凉洲尾吊斜阳！伤心澎海竖降旗，誓死齐听绝命词。赤祚遗藩终草莽，朱家无地葬胭脂！天亡经、塽留孤岛，人似英皇泣九疑。凄绝万千新故鬼，月残听唱九池诗。"}