{"id":"508553","title":"题松阴假寐图歌","dynasty":"明","author":"倪谦","text":"云山万叠深复深，山根碧涧清人心。幽人长夏忽来此，避暑坐爱苍松阴。坐来睡渴目双瞑，谁计斜阳在东岭。如雷鼻息和泉声，风捲松涛吹不醒。满襟凉思寐正浓，吟魂缥渺随天风。不知清梦向何处，但见据膝身如弓。华胥览遍神应悦，乐听钧天情更惬。邯郸只恐熟黄梁，漆园浑讶飞胡蝶。南柯或为太守公，腹上忽见生长松。仰天大笑堕驴后，游仙或卧莲花峰。天官笔韵含飞动，此幅尤为人所重。披图堪叹古今人，往事悠悠皆一梦。"}