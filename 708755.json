{"id":"708755","title":"澎湖文石歌","dynasty":"明末清初","author":"卢若腾","text":"茫茫元气虚空鼓，长波汗漫蛟龙舞。忽然蓬莱失左股，幻结澎湖护仙府。秀灵磅礡孕扶舆，沧桑阅历成今古。遂有宝气摩青苍，知是奎星堕沙渚。雷电追取敕神丁，冰霜雕锼运鬼斧。合则成璧分如圭，圆成应规方就矩。藓斑隐跃渍璘璘，螺文屈曲旋楚楚。或如端溪鸲鹆眼，或如炎州翡翠羽。苍然古色露精坚，秀绝清姿工媚妩。几案有时烟云供，光怪犹作蛟龙吐。底用珊瑚采铁网，那复夜光誇悬圃。我来海外搜奇材，谁料眼中尽尘土。尘土尘土何足数，此石莫共匣剑处。惟恐神物不自主，夜半飞腾作风雨。"}