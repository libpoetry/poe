{"id":"431268","title":"玉楼春七首","dynasty":"近现代","author":"丁宁","text":"冰霜销尽萍光转。绮陌清歌归缓缓。江南草长燕初飞，漠北沙寒春尚浅。柳枝袅娜同心绾。枝上流莺千百啭。齐将好语祝东风，地老天荒恩不断。小桃未放春先勒。几日轻阴寒恻恻。梦中惜别泪犹温，醉里看花朱乱碧。鸣鸠檐外声偏急。云意沈沈天欲黑。呼晴唤雨两无成，却笑痴禽空著力。石尤风紧腥波恶。鳞翼迢迢谁可托。任他贝锦自成章，岂忍隋珠轻弹雀。连朝急雨繁英落。过尽飞鸿春寂寞。休言花市在西邻，回首蓬山天一角。当时常恐春光老。今日春来偏觉早。杜鹃啼罢鹧鸪啼，参透灵犀成一笑。怜他惠舌如簧巧。诉尽春愁愁未了。绿阴冉冉遍天涯，明岁花开春更好。行人不畏征程苦。倾盖何劳相尔汝。幽情才谱惜分飞，密意先传胡旋舞。凄凉最是旗亭路。长记年时携手处。欢筵弹指即离筵，一曲骊歌谁是主。雨云番覆桃呼李。暮四朝三惟自熹。欣看红粟趁潮来，愁见雁行随地起。离群独往由今始。带砺河山从此已。几回含笑向秋风，心事悠悠东逝水。伯劳飞燕东西别。落日河梁风猎猎。纵教旧约变新雠，谁见新枝生旧叶。衷怀一似天边月。阅遍沧桑圆又缺。浮云枉自做阴晴，皎皎清辉常不灭。"}