{"id":"1078601","title":"天童山交禅师塔铭辞","dynasty":"宋","author":"黄龟年","text":"西来谁露真消息，教外别传要端的。黄龙佛法付儿孙，临济宗风本奇特。珍重天童老古锥，声名四海日星垂。当年一喝狮子吼，狐狸望风而避之。直截机锋难凑泊，摘叶寻枝何太错。满堂龙象竞交参，侧耳惟聆师一诺。虚空扑落水流东，护塔松楸长旧丛。龟毛拂子三千丈，光彩流传太白峰。"}