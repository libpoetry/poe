{"id":"47511","title":"潜溪图歌为宋景濂赋","dynasty":"明代","author":"刘基","text":"金华山水天下希，潜溪龙门尤绝奇。群峰峻极河汉上，一峰独立芙蓉陂。先生结庐在其下，文追班扬兼贾马。遂令此山增壮观，野有朴樕皆梧矰。上清道士方方壶，乘兴为作《潜溪图》。丹崖翠麓神仙居，东望日出树如苏。溪流穿林还度谷，十里一达五里伏。龙湫吐景生白虹，藤萝振雨松呼风。却忆往时清夜月，帝女乘云下天阙。钟镛铿惸萧鼓发，霓裳羽衣飘灭没。初平骑羊前启行，长髯牴飞玉霜。秦娥吹笙玄鹤舞，牵牛河鼓凝寒芒。相思迢迢频入梦，梦驾两鸾从一凤。觉来毛发犹爽淅，目送征鸿度空碧。山有蔬，水有鱼，幽涧有泉清可晙。何时上疏乞骸骨，寄声先遣双飞凫。"}