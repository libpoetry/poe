{"id":"40558","title":"行药至城东桥诗","dynasty":"南北朝","author":"鲍照","text":"鸡鸣关吏起。伐鼓早通晨。严车临逈陌。延瞰历城闉。蔓草缘高隅。修杨夹广津。迅风首旦发。平路塞飞尘。扰扰游宦子。营营市井人。怀金近从利。抚剑远辞亲。争先万里涂。各事百年身。开芳及稚节。含彩吝惊春。尊贤永照灼。孤贱长隐沦。容华坐销歇。端为谁苦辛。"}