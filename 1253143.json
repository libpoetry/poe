{"id":"1253143","title":"次杨子良催菊韵","dynasty":"元末明初","author":"陈谟","text":"楚楚临阶菊，曾看压众芳。红桃承海曙，白玉吐霞光。韶石多炎壤，南天少肃霜。如何深自閟，不肯趁重阳。楚楚临阶菊，金风护得迟。黄衣谁近侍，白璧贵逢时。屈子餐宁饱，陶潜爱岂私。由来傲霜节，松柏共高姿。楚楚临阶菊，从知品第嘉。程侯情最重，杨子兴偏赊。金蝶归丝网，天鹅散雪花。只宜摇落赏，难向艳阳誇。"}