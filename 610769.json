{"id":"610769","title":"舟中无事戏拟古乐府杂体遗意十八首 其六 舞衣曲","dynasty":"明","author":"邓云霄","text":"游丝百丈袅春天，新机漠漠看如烟。织成霞锦天孙妒，剪破云衣玉女怜。纤飞蝶粉轻蝉翼，柳腰试著娇无力。出房垂手初入拍，洛水湘波隔罗袜。回节身随急管声，半空摇曳游龙惊。飘风飞雪浑无态，燕懒莺慵叵柰情。佳人者谁石城女，惯向上宾呈楚舞。举袖春生鸲鹆姿，敛眸汗湿阳台雨。绝缨豪客散兰堂，金鈪沉沉夜漏长。可叹倾城犹逐队，不随秦帝卷衣裳。"}