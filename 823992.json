{"id":"823992","title":"百字令 题香祖楼，即用书中池上联句李若兰和作原韵","dynasty":"清末近现代初","author":"高燮","text":"良缘美满，却谁教一着棋差，转成愁戚。历劫余生人似梦，叶落闻虫唧唧。才盼将归，便歌长恨，辜负郎怜惜。自伤薄命，魂也何须寻觅。当日燕婉同栖，温柔共享，万缕情丝积。三秀连枝香到骨，忍令一枝影只。恋叶如胶，爱根似漆，岂意天难必。从今已矣，挥手何堪忆昔。"}