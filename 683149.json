{"id":"683149","title":"喜黄小江佥宪至同坐宝峰","dynasty":"明","author":"方献夫","text":"山花带雨弄晴晖，流水穿云一径微。消息是谁频满道，喜狂如我欲颠衣。乾坤此意无今古，诗酒人间有是非。忽忆当年兴国寺，对君挥盏泪依依。空山十日想清辉，两笠真同坐翠微。论道我惭非白鹿，好贤君已到缁衣。禹周天下应难少，沮溺于今敢厚非。出处论心能不异，溪山何用久相依。"}