{"id":"1194863","title":"赠赵六贞固二首","dynasty":"唐","author":"陈子昂","text":"回中烽火入，塞上追兵起。此时边朔寒，登陇思君子。东顾望汉京，南山云雾里。赤螭媚其彩，婉娈苍梧泉。昔者琅琊子，躬耕亦慨然。美人岂遐旷，之子乃前贤。良辰在何许，白日屡颓迁。道心固微密，神用无留连。舒可弥宇宙，揽之不盈拳。蓬莱久芜没，金石徒精坚。良宝委短褐，闲琴独婵娟。"}