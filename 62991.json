{"id":"62991","title":"题王提举界画宫殿图","dynasty":"明代","author":"张绅","text":"吴蚕择茧银丝光，轻毫界墨秋痕香。宫中千门复万户，知是阿房是未央。楼头美人朝未起，十二珠帘隔秋水。香销玳瑁舞筵间，梦断芙蓉鸳帐底。八窗玲珑金锁开，君王已在迎仙台。霓旌凤辇云间合，翠管银笙天上来。君不见咸阳一火三月红，野花啼鸟争春风。当时亡国知何处，尽在如今图画中。"}