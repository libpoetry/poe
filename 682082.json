{"id":"682082","title":"步虚词","dynasty":"明","author":"荪谷","text":"三角峨峨鬓上绡，散垂馀发过纤腰。须臾宴赴西王母，一曲鸾箫向碧霄。青铜结伴婉凌华，夜下三洲小玉家。闲说紫阳宫里事，玉阶偷折碧桃花。王母云车五色麟，白鸾前导向西巡。天章晓奏虚皇殿，仙桂花开八万春。仙岛焚香礼玉虚，紫麟催驾五云车。西宫侍女多娇笑，录尽三天未见书。西岳真君上紫微，百灵奔走备威仪。三清秘诀无传授，偷写天章半夜归。羊城使者取真符，露佩胸前豁落图。直指扶桑催木帝，及时传语上清都。三坛中夜讲真经，大集群仙列下庭。唯有老君修别殿，手书云篆送玄冥。"}