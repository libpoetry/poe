{"id":"1111051","title":"题周氏溪园三首 溪亭","dynasty":"宋","author":"朱熹","text":"循涧辟芳园，结亭对虚壁。澄潭俯幽鉴，空翠仰寒滴。主人心事远，妙寄尘壤隔。岂为功名期，而忘此泉石。危亭竹柏间，悄茜日幽绝。朔风一以厉，爱此枝上雪。仰悲玄景驶，俯叹群芳歇。不用此时来，那知岁寒节。手种篱间树，枝繁不忍删。新亭最佳处，胜日共欢颜。景晏春红浅，雨馀寒翠潸。光风回巧笑，桃李任漫山。"}