{"id":"816478","title":"菩萨蛮•题青溪遗事画册和阮亭韵 乍遇","dynasty":"清","author":"彭孙遹","text":"南园粉絮漫天起。玉阑干外花阴里。初试薄罗衣。金蝉颤欲飞。无端郎蓦见。划袜轻风扇。惊起宿鸳鸯。裙拖绣一双。春檠双吐绯罗烛。文犀酒泛葡萄绿。袅袅洞箫声。牙娘按字清。投琼聊作戏。莫赚萧郎醉。今夜好秋光。月明衾枕凉。棠梨落尽花如雪。双双照影昏黄月。泓黛秀联娟。云鬟亚玉肩。凭阑罗袜倦。坐损春衫茜。小语怯听闻。娇波横觑人。湘兰九畹垂垂吐。雕笼巧唤红鹦鹉。长日试敲棋。娇慵落子迟。侬家誇好手。赌胜朱樱口。却敛细蛾儿。含羞欲悔时。海棠开遍清和近。轻蝉低掠双文鬓。玉体藉花藏。花深珠露凉。青衣能暗逻。莫使窥人躲。人影堕高枝。玲珑月一丝。梧桐深院鸣秋叶。狄香小炷氤氲爇。玉指弄哀弹。琴心云水寒。园丝珠作串。字字含清怨。清怨寄三湘。眉峰九曲长。朱丝宛转垂银蒜。今宵底事抛针线。怪杀太风流。频频撼玉钩。千般轻簿个。可也羞灯火。渐觉麝兰微。画屏人欲迷。小窗鲜碧凝修竹。窗前试展珠函读。日永静无人。风来散帙频。新妆娇半面。莫使悲团扇。纤月挂檐头。牙签索罢休。玄霜捣罢明于雪。褰帷人似婵娟月。何必怨羁雌。有人帘外窥。娇羞生不惯。惊避檀郎看。香汗玉肤潮。无声落凤翘。竹窗昼永清无事。南朝旧谱翻新思。奇正巧能兼。犀筹手自拈。郎休嗔叶子。叶叶郎相似。尽日掌中擎。欢情一纸轻。花梢豆蔻含春色。风狂雨骤相狼藉。懊恼锦屏空。胭脂满地红。诸姨偷觑着。调笑多轻薄。一曲后庭花。前身张丽华。枕函腻脸明双玉。纤蛾接黛攒新绿。欢泪粉香垂。为郎忍片时。金铺横屈戍。皓腕频频觑。觑向蜡灯中。臂妆深浅红。"}