{"id":"748041","title":"钟寺纪缘图","dynasty":"清","author":"汤贻汾","text":"不鸣则已鸣惊人，钟楼寺钟必有神。少小离乡归白发，此钟不是当年物。杜夔柴玉姓氏新，受二千斛重万钧。蛟龙夜愁山谷震，力敌鲸鱼不能奋。阇黎抱钟饥乱号，撞破头颅人莫问。我时到寺日正中，一楼扃固尘埃封。蒲牢则瘖佛不聋，劝僧竭力敲顽铜。意诚从古感金石，百万金钱忍空掷。不然飞去洪涛中，未必归来风雨夕。更数百手如撞莛，雷霆忽发铜山崩。万人堵集咸疑惊，适从何来此老伧。一日喧传遍城郭，疑我前身大乘僧。孙郎作歌诧奇事，咄咄千言神鬼悸。世间万事皆偶然，其中或亦关因缘。贱子无聊博游戏，岂有回天神术异。佛非无力假手我，知我胸多不平气。升沈显晦各有时，不遇其人姑待之。穆然语默两不苟，纳纳乾坤此我师。吁嗟乎！大梦纷纷醒谁早，庸人转厌钟声扰。平生欲鸣君岂知，一卧沧江十年老。"}