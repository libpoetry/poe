{"id":"945823","title":"沁园春 代人送阎戎","dynasty":"宋","author":"陈著","text":"莲叶山前，戎帐宏开，轰然最称。羡铺心如水，肯教尘涴，为民乞雨，唤得天应。紫逻□锋，绿林扫影，夜户都开无犬声。三乡里，笑嬉嬉度日，歌舞清平。溪头载月舟□，□□帐花旗忍送行。算浮云自在，初无著相，薰风正好，却问归程。折柳依依，憩棠□□，□□□春无尽情。趋朝去，看青冥玉钺，金辔红缨。"}