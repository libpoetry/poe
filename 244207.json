{"id":"244207","title":"花心动·迟日轻阴","dynasty":"宋代","author":"史浩","text":"迟日轻阴，雨初收，花枝湿红犹滴。玉镫绣鞯，才得新晴，柳岸往来如织。画楼几处珠帘卷，风光遍、神仙瑶席。萃佳景，分明管领，一陂澄碧。忽见波涛噀激。苍烟际、双龙起为勍敌。桂楫拨云，鼍鼓轰雷，竞夺锦标千尺。恁时彩舰虹桥畔，舂容引、宝觥霞液。兴浓处，笙歌又还竟夕。"}