{"id":"1244065","title":"赠周郎","dynasty":"元末明初","author":"郭钰","text":"白马渡江赭衣舞，青春杀气吹吴楚。豪杰如云起义兵，尽说周郎才且武。鏦金伐鼓驻江浒，麾下健儿猛如虎。大刀照日开雪光，飞镝穿云落雕羽。亦知困兽死犹斗，转战大呼发毛竖。马鞍晓被带冰霜，刁斗夜鸣杂风雨。黄河不见官军渡，青天白日丹心苦。国家养兵八十年，不斩蛟鲸伐狐兔。自非忠义激心肝，谁肯艰难越深阻。昨者悬军大捷归，声名歘起元戎府。府前献俘扬虎旂，府中把酒歌都护。江南布衣有如许，政好归来奉明主。选将坛高拜天语，中官促印黄金铸。坐遣丹丘拜猰㺄，天下苍生各安堵，虎符将军何足数。"}