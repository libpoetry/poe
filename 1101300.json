{"id":"1101300","title":"桂东行次刘提属同年见寄山行韵","dynasty":"宋","author":"萧立之","text":"桂东有山何高哉，牵萝挽葛登嵬崔。桄榔屯云白日暗，瘴雾飒飒吹黄埃。悬崖峭壁穴鼯狖，碎啄争食呜争隈。平生忍饥北窗卧，瘦马却载青衫来。江南解作断肠句，更生年少今多才。曲江座上倚寒玉，落月下照秋千崖。北湖尊酒谁主客，公荣不饮从渠猜。雁峰台前群玉府，檄羽忽作先春雷。乌公取士有巨眼，十里祖道梨花杯。蒲团羁我著萧寺，官梅雪尽萱榴开。凝香阁下得休告，雨坐十日无舆台。新吟大轴忽到手，悬冰跨雪秋皑皑。请从今日□□□，慰我相思肠九回。"}