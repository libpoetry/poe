{"id":"134069","title":"送巢县崔尉","dynasty":"宋代","author":"司马光","text":"弱岁家淮南，常爱风土美。悠然送君行，思逐高秋起。巢湖映微寒，照眼正清泚。低昂蹙荷芡，明灭萦葭苇。银花脍肥鱼，玉粒炊香米。居人自丰乐，不与他乡比。况得良吏来，倍复蒙嘉祉。君为太学生，气格已英伟。登科如拾遗，举步欻千里。毋嫌位尚微，观政此为始。尊公久场屋，上国困泥滓。岂不重相离，念子勉为理。当令佳誉新，烨烨满人耳。高堂虽在远，闻之足为喜。何必羞三牲，然后称甘旨。"}