{"id":"819218","title":"海藏楼杂诗 其三十四","dynasty":"清末近现代初","author":"郑孝胥","text":"东北劫愈急，问策乃及我。楼前招片月，仗剑向辽左。强邻久阻兵，跨海置遮逻。吾民被迫逐，待毙但僵坐。其锋诚难争，善守抑犹可。杜回有时颠，食报在魏颗。姑求振民气，申儆首媮惰。死灰傥复燃，行见陆浑火。人言柔胜刚，精铁绵与裹。试探囊底智，筹一不须夥。"}