{"id":"844637","title":"悼亡夫十五首 乙巳岁 作(1) 。","dynasty":"清末民国初","author":"费墨娟","text":"卅年鸾凤竟分离，恨不潜身入地随。冥路可怜今已隔，痴心犹日盼君归。一盏清茶一瓣香，儿啼女哭绕灵床。问君底事心何忍，不管吾家事短长。怕看月照画眉窗，映得空房影不双。恨煞黄泉难共到，茕茕有泪对寒釭。孤灯照雨助愁思，形影凄凉守穗帷。君太无情抛我去，男婚女嫁独支持。妆台惨淡久生尘，两鬓蓬松泪满巾。我忒怜卿卿惜我，伤心愁对镜中人。物是人非可奈何，思君终日泪成河。不知镜破今胡早，翻恨前生罪孽多。无计寻君再唱随，暌违两地莫齐眉。寸心记得临终语，嘱我殷勤抚幼儿。清宵枕畔泪盈巾，幸有灵魂间可亲。更添晓钟初动候，梦回不见玉楼人。一曲离鸾泪暗弹，何堪今日影成单？伤心记得当年事，月夕花晨共倚栏。举目山河欲断魂，心萦往事恨难论。尘封鸾镜慵梳洗，袖角襟前尽泪痕。回思往事已凄凉，病骨恹恹懒下床。一任菱花尘渍满，久慵膏沐久慵妆。鸭炉香冷夜三更，唧唧虫声四壁生。满地花阴人不见，曲栏杆外月空明。一丸凉月照婵娟，梦里音容尚宛然。安得终宵天不曙？与君还可暂团圆。支离无奈度韶光，一日浑如一岁长。却恨黄泉音讯杳，空挥双泪断愁肠。今生命薄不逢辰，百劫千磨是此身。心绝万缘无别念，早归泉下伴亡人。"}