{"id":"233649","title":"短歌赠临安友人","dynasty":"宋代","author":"敖陶孙","text":"素丝冲尘化为墨，老人双鬓无由黑。俗见翻手候炎凉，惟有君心比霜雪。破窗草亢风雨寒，梦游帝乡虎当关。枯鱼对酒泪溅俎，雄剑夜吼铜花乾。二十辞家颜色故，春心不语弦解语。借君古镜施铅华，含羞独立罗房雨。青天中开多不平，少年裘马如流星。千金无处买侠骨，坐念岁月空峥嵘。"}