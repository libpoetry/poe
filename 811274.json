{"id":"811274","title":"叠前韵答联仙蘅观察","dynasty":"清","author":"丘逢甲","text":"风霜欲白少年头，消耗豪情作浪游。劝驾幸逢中执法，悲歌宜向古幽州。伯鸾心事原难热，洗马平生始识愁。莫怪安巢无处所，眼前沧海正横流。只手重扶日再中，垓埏畅溯被皇风。四洲受吏朝三殿，万岛输珍进两宫。独惜在山虚远志，未能报国愧精忠。仗公与慰平生愿，极目江霞散晚红。"}