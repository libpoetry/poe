{"id":"240332","title":"题竹友轩·长夏苦炎热","dynasty":"宋代","author":"陈棣","text":"长夏苦炎热，开轩除郁蒸。檐前鸟雀喧，朝旭上朱甍。席间裁函丈，诗书浩纵横。盘礴环堵间，幽独怀友生。古人在黄卷，千载使我倾。出门窥物变，草木各鲜荣。青青墙东竹，见汝忽眼明。爱玩不能忘，移根傍轩盈。俯仰与竹俱，定交见深情。不是无朋友，此君水玉清。风吹万籁响，寒梢韵竽笙。我独哦其间，诗作秋虫鸣。"}