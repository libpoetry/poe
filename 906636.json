{"id":"906636","title":"次颜博士游紫罗洞五首 其五","dynasty":"宋","author":"李若水","text":"金印如斗封王侯，何如烂漫江南游。山能不老阅今古，云自无心忘去留。我似孤松蟠涧底，斤斧之馀流落此。轻便却羡无根蓬，随风直上青霄里。壶中变态何所无，色色略同朝与晡。千里飞蝇政缘骥，百兽畏虎元非狐。置是休论且行乐，明月张灯天展幕。更持北斗?酒泉，浇我胸中万丘壑。"}