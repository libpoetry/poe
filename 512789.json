{"id":"512789","title":"胡妇杀虎图","dynasty":"明","author":"沈周","text":"谁谓绕指柔，能化百鍊钢。谁谓妇女柔，杀虎如刲羊。有女如鼠恐其虎，况能杀虎非不祥。脱夫之命岂例此，当熊之勇同肝肠。寻常针线倦紫凤，卒与虎力争其强。虎时顾得不顾失，妇心顾存不顾亡。手中有刀爱作刀，以义淬之无敢当。天寒月黑星有光，虎血涂地葭苍苍，人生有行无枣阳。"}