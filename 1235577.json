{"id":"1235577","title":"沙子中监县二子善才善庆俱登第因名其所居之山曰联桂所以纪瑞也诗以美之","dynasty":"元","author":"成廷圭","text":"山翁高步月中来，移得灵根手自栽。仙籍许令诸子折，君家先见两枝开。双承御宴簪花出，并惹天香满袖回。自笑淮南谩招隐，连蜷偃蹇老苍苔。桂丛竞发山之阿，大株小株秋婆娑。灵鹫峰头月色薄，乌龙潭上天香多。吴刚持斧不敢近，郗诜对策将如何。岂惟二季在仙籍，诸孙还见援枝柯。"}