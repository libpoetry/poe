{"id":"496083","title":"大江东去 其八 再答蒲汀葡萄之咏","dynasty":"明","author":"夏言","text":"水晶宫里，撒明珠、散作园林珍物。恍若老龙行雨罢，倦卧藤轩西壁。影乱潭星，光分海月，清照瑶峰雪。碧山楼下，主人真是人杰。摘来玉乳累累，把赠题缄，每为比邻发。况复年年劳赋咏，满纸墨华明灭。丘壑情深，江湖忧在，相对惊须发。如公经济，未许平章风月。"}