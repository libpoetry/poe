{"id":"721569","title":"赠某大司马","dynasty":"明末清初","author":"屈大均","text":"鸾皇止阿阁，鰋鲤出清川。夫子衮衣日，而多白屋贤。从容命词赋，顾盻生云烟。未忍罗浮去，徘徊玉麈前。一代持风雅，宗臣道自优。离骚多讽谏，比兴即春秋。空翠浮槎落，微茫淝水流。后生师典则，不向杜陵求。汉代才华合，西京乐府开。人传大司马，诗冠柏梁台。我有朱弦曲，思陈清庙来。楚声俄变乱，挟瑟待公裁。"}