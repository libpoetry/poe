{"id":"409827","title":"剑门关","dynasty":"近现代","author":"冯骧","text":"黑云压压红云烁，万仞蜀山齐束缚。独有双锋陡插天，全川门户此扃钥。小剑势崔嵬，大剑形峻崿。远连千佛岩，近接飞仙阁。锋芒直达霄汉间，毒雾阴风常喷薄。猿鸟飞走据危巅，蛟龙蜿蜒潜幽壑。光冲上界星斗寒，石借他山几攻错。宛若文笔峰，亦类芙蓉萼。白刃漫拟刻舟求，青萍不向延平跃。危峦左右耸长空，直使万马千骑北来诸军皆胆落。忆昔蚕丛及鱼凫，恃险凭临如城郭。金牛乍开力士死，名山不假五丁凿。我闻秦人伐蜀川，横磨万剑空剽掠。又闻邓艾度阴平，倚天长剑终无着。旗鼓尚敢出井陉，岂无奇峰似邪镆。天堑飞渡入金陵，千寻铁锁亦销铄。可知在德不在险，王者从来有远略。事无大小理则同，谁将得失咎霜锷。迄今栈道如通衢，冷月闲云争秀削。精光依旧贯长虹，浩气犹然钟磅礴。几多成败与兴衰，世运沧桑浑如昨。策杖关前一俯视，千山万岭皆卑弱。"}