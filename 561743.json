{"id":"561743","title":"嘉靖壬寅三月四日同勋辅五臣直宿西苑时雨适澍上召赐酒仁寿宫中谕曰寒春宵分召卿等饮一钟朕手注之酒殿中少看待雨略住出银钟带归圣恩隆渥前代所未有也恭赋近体二首志感 其一","dynasty":"明","author":"严嵩","text":"春殿宵寒捧赐醪，东皇时降雨如膏。人间乐岁占麰麦，天上恩波醉碧桃。度苑暗闻仙漏转，拂帘初识御香高。恭承示谕皇情重，此夕千年岂易遭。"}