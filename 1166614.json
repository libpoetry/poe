{"id":"1166614","title":"同孙构免官后登蓟楼","dynasty":"唐","author":"张谓","text":"昔在五陵时，年少心亦壮。尝矜有奇骨，必是封侯相。东走到营州，投身似边将。一朝去乡国，十载履亭障。部曲皆武夫，功成不相让。犹希虏尘动，更取林胡帐。去年大将军，忽负乐生谤。北别伤士卒，南迁死炎瘴。濩落悲无成，行登蓟丘上。长安三千里，日夕西南望。寒沙榆塞没，秋水滦河涨。策马从此辞，云山保闲放。"}