{"id":"686453","title":"和陶杂诗七首","dynasty":"明","author":"归昌世","text":"宇宙何茫茫，起灭同一尘。胡为一日间，各营百年身。华堂与崇丘，去疏来者亲。我庐非我有，四顾谁为邻。有如远行客，当夕已戒晨。有怀不胜蹉，举目皆劳人。清溪直村坞，修竹带邻曲。花明户未开，风暖睡初足。道侣两三人，开尊傍棋局。永夜杂笑言，留宾方灭烛。柝响间疏钟，群乌啼朝旭。晨朝理轻策，日暮脱归鞅。行行林水间，修然濠濮想。时见行路人，芒芒将焉往。不如播种者，晴雨候消长。野舟横可渡，不复愁河广。深感田父言，耕耰戒卤莽。秋深霜露繁，高原榆柳稀。征途戒舟车，鸿雁天边归。徘徊歧路旁，薄寒吹我衣。悠悠自世路，幽独那可违。束发万里志，终焉老一经。夕秀复朝华，孺子多早成。老少不相及，时事亦变更。隐几静焚香，和墨书《黄庭》。草莽无远图，不寐晨鸡鸣。兵食仰东南，怆然伤我情。春半暖初回，疏雨兼和风。新晴临晓江，万象一镜中。策杖访僧寮，披榛小径通。梵音令人静，世事皆楚弓。虽有鉴物智，不易伪与真。虽有转世权，不返浇与淳。宇宙穷万道，日月仍长新。四皓乃翼汉，三户终亡秦。贤圣递御天，同作空中尘。顾彼溪上农，耰锄良已勤。酌酒更相呼，自与渔樵亲。前有车马客，停骖来问津。告以行路难，慷慨泪沾巾。长吁归去来，低回愧斯人。"}