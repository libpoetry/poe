{"id":"544604","title":"诘旦用孺太史亦以赋茄古体至余读之清思道发更赋排律二章章十二韵茄为物最贱吾两人盛为品题若此士固有遇不遇也 其二","dynasty":"明","author":"胡应麟","text":"植处非金谷，移来是玉堂。玄亭潜借色，紫闼烂生光。密叶团芝盖，疏花发米囊。鸡头形彷佛，马齿味参商。万子绵瓜瓞，三浆沃荔房。随波萍实丽，入火芋魁香。树拟蒲卢速，枝惭苜蓿长。朝兰偕饮露，晚菊互披霜。祭敢劳先圣，斋惟狎太常。断齑闻学士，蒸瓠忆平章。傅鼎调和熟，郇厨饾饤良。凭将遐贱质，浣涤助嘉芳。"}