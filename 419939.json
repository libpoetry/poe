{"id":"419939","title":"壶中天 重九后张芋圃兄招饮薆园","dynasty":"近现代","author":"邓潜","text":"小园收芋，笑先生真个，锦城秋士。斗大方塘开作镜，烟水六朝之气。橘颗催黄，萸香泛紫，特补登高会。合题玉海，张融垂老居止。我亦十亩锄荒，薆而不见，欲榜潜夫字。玉照堂中今赴约，朱老南邻诗意。逝水流光，小楼斜照，此醉人生几。菊花知我，一杯应准前例。"}