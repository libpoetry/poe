{"id":"670125","title":"金吾行赠戴将军","dynasty":"明","author":"李攀龙","text":"先皇诸将何其雄，君家大人国士风。赐钱留起嫖姚第，诏宴数入兰台宫。五云忽变石城气，七校亲随万乘东。当年带砺山河在，四海车书日月通。侍从敢闻潜邸事，朝廷竟录代来功。此时十岁羽林孤，跃马能弯两石弧。汉主临轩求故剑，承恩一拜执金吾。生成燕颔宁辞武，得奉龙颜不羡儒。三提卤簿陪陵寝，再护楼船下郢都。禁中自失张安世，天上还看周亚夫。"}