{"id":"1065716","title":"湖阴有隐君子作轩曰独乐乡人常希古为赋诗属予同作寄之","dynasty":"宋","author":"苏过","text":"吾闻颜氏子，箪瓢欢有馀。不知外慕乐，服膺在诗书。君看轩冕荣，其辱与之俱。斯由岂不遂，上蔡曾弗如。倚伏无已时，循环共一涂。贤愚但相笑，莫知改前车。嗟我晚闻道，一官真蘧庐。得之不为喜，失之分所无。尘垢未忘扫，冰炭久已除。萧然百忧释，梦觉两于于。江南有高士，以乐名其居。嗜不同众好，德则良不孤。磨铅事简策，校雠独勤劬。持此返退藏，不愿拾紫朱。黄卷有晤语，舍兹无与娱。安得乘扁舟，访君在五湖。"}