{"id":"219745","title":"皇甫·吏部初学除陈言","dynasty":"宋代","author":"苏籀","text":"吏部初学除陈言，学成理达无可删。腐朽点化皆不凡，有如黄河出崑崙。鱼龙万怪随涛奔，志气刚伟充乾坤。灌溉所短夸雄浑，篇什性情礼义根。亦曰余事期知文，弟子皇甫同光尘。师说岂不明渊源，首推燕许润王纶。明堂郊庙严且尊，呜呼古人弗妄云。研钻百家穷典坟，两贤纂组承华勋。演敷奇致开妙门，盪耀四海苏顽昏。"}