{"id":"721868","title":"奉酬高廷评谡苑","dynasty":"明末清初","author":"屈大均","text":"信美高廷尉，名尊汉殿中。法冠辞蓟北，使节到禺东。以我栖迟久，相将啸咏同。无能善黄老，系袜愧张公。鲛人何慷慨，解作报恩珠。泪下成明月，光流满海隅。君怜珍怪甚，情与世人殊。耳后双悬好，持将赠彼姝。一笔书兼画，时时逸势飞。丁真还永草，吴带复曹衣。纨扇人争得，银钩世所希。丹青能教我，当作陆探微。共怜人胜节，欢赏及年华。七种金盘菜，千枝火树花。相思经岁月，相结且云霞。朝汉台边柳，牵君白鼻騧。老龙玄牝客，小凤紫微人。道以文章重，情于隐逸亲。莺时须有酒，花外即无邻。君赠诗篇好，长为怀袖珍。汝亦尊南宋，词多学玉田。风流朱十似，辉映浙西贤。乐府宜新调，离骚贵外篇。珠娘今解唱，莫使广南传。两粤山川路，间关子大夫。亲裁南海记，自写桂林图。负矢多香尉，持笺有雪奴。陆生人最笑，金橐照城隅。"}