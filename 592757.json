{"id":"592757","title":"海鸥篇","dynasty":"明","author":"欧大任","text":"蜉蝣不知夕，蟪蛄不知春。醯鸡局瓮天，斥鴳骄溟鲲。鹪鹩翳林枝，四顾无凤麟。鲁人薄东家，邺人厌西门。云士难方朔，公孙睨辕君。租徕山上松，风霜化为薪。执戟久不调，巧宦嗟何人。世路方崄巇，量已贵识真。楩梓栋梁材，奚用荆与榛。蛟龙变化时，焉知蛭与螾。扬蛾非少年，戢羽全其身。翩翩鲁连子，海鸥谁可驯。"}