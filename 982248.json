{"id":"982248","title":"七峰行为外舅寿","dynasty":"宋","author":"真德秀","text":"有崇南岳之五峰，倚天壁立云濛鸿。我尝振衣峰顶立，颇似吾乡好峰七。七峰五峰小大虽不齐，气象峍兀实似之。牛首峨峨峙双阙，蕉岭杨梅两奇绝。南台林涧佛世界，百丈烟霞龙洞穴。仙人冠剑端且凝，仙源万叠秋空横。萦青缭白望不断，好似衡山山下看。向来秀孕两宗工，文章节操为世雄。百年山川久寂历，人物今有仙游翁。翁才古干将，翁目岩下电。千牛解剥刃有馀，万象妍媸镜中现。可持龙虎节，可运玉帐筹。才高惊众世弗售，祗令遗爱留丹丘。丹丘遗爱人人誇，经界宽租惠最多。后皇嘉之锡异梦，使汝有子登巍科。翁寿当万千，翁年才八十。视昔殷大夫，仅乃十之一。渭川出处付何心，独探玄关深更深。舞鹤山前春色好，静对七峰长不老。"}