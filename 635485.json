{"id":"635485","title":"送愿来禅友之海南","dynasty":"明","author":"成鹫","text":"世间不遣有名利，陌上应知无别离。斯言脍炙今人口，聪明汨没同愚痴。梯山航海争走险，涂穷日暮相追随。谁能掀翻窠与臼，曰有丹霞狮子儿。君不见南溟之水名天池，大鹏奋翼摩天飞。鸴鸠斥鴳不敢渡，仰首大笑称希奇。借问图南何所取，舍名与利将焉之。翱翔蓬蒿亦已足，飞抢榆枋聊待时。大鹏一往不回顾，抟风直上高高处。名闻利养两不知，海阔天空随去住。无可舍，无可取，临行记得向上句。六月一息便归来，大知小知相对语。"}