{"id":"721220","title":"秋怀","dynasty":"明末清初","author":"陈子升","text":"山山木叶脱，一为洞庭波。今年春草碧，今日伤如何。四愁看雪早，七发属涛多。宋玉元生楚，秋如羁旅过。杀气到金天，狼星见几年。贤良诏骑射，经史傍貂蝉。榆荚连关暗，花名渡海偏。仍闻来陆贾，应有逐居延。碧沚渺秋思，飘鸾淡雾姿。明珰一以献，玉佩解要之。子夜芙蓉曲，秋风兰菊辞。却看银汉侧，牛女别经时。"}