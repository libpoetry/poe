{"id":"170937","title":"悬剑歌·家徒四壁何所有","dynasty":"宋代","author":"赵友直","text":"家徒四壁何所有，横悬三尺电光溜。床头醉看白虹飞，中夜犹惊玉龙吼。潜倚空山泣鬼神，寒芒逼人动牛斗。无乃干将是前身，莫邪清淬浑天授。今者羞为妇女看，霜稜蟠蛰匣中久。何日露拔斩长鲸，启函一展剸犀手。豪曹湛卢只自珍，雷焕张华世莫遘。傥尔识取英雄眸，此时挥霍任驰骤。"}