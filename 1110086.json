{"id":"1110086","title":"将归南城留别高赋亭二首","dynasty":"宋","author":"吕南公","text":"一上高亭一惨然，飘流无状见风烟。林泉本是侬家分，衣食刚为此世牵。流水岭云能自得，樵歌谷响远相连。来时祇恐禽鱼笑，掩敛南华第一篇。寄食官斋过一期，登临容易此阶梯。四时光景非无乐，千里忧伤却自迷。旷望可能舒感慨，幽吟长是写酸嘶。从今风物多清暇，免被书生掩泪题。"}