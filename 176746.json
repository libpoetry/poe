{"id":"176746","title":"新桥上岸·雨阴忽收霁","dynasty":"宋代","author":"董嗣杲","text":"雨阴忽收霁，云气失闭封。才转横里港，西睨南北峰。似慰畸人归，天亦开喜容。万僝与万僽，销铄无留踪。近京村舍盛，年丰多尧农。门户饾饤新，团圞傲穷冬。北城入望迩，瑞霭何葱龙。败笔亟收拾，不须写心胸。入关至急需，衣断须先缝。南山故业在，此去羞迎逢。"}