{"id":"477820","title":"步出夏门行","dynasty":"明","author":"黄省曾","text":"步出夏门，登山望海。峨峨玄圃，茫茫安在。颓阳悬车，夜光在天。安得人生，常保少年。金城之上，十二玉楼。宁有羽翼，以往遨游。仙人宁封，曾饵飞鱼。我非常伯，空思石蕖。青鸐不鸣，黄河未清。太平何时，白发巳生。舜崩苍梧，丘殂东鲁。古来圣贤，皆入黄土。秋风鸣条，春花盈树。时如驷马，超腾不住。何不鼓瑟，嗟哉此言。戚戚多悲，强歌无欢。"}