{"id":"1127033","title":"赋未见君子忧心靡乐八韵寄李师载","dynasty":"宋","author":"黄庭坚","text":"同升吏部曹，往在纪丁未。别离感寒暑，岁星行十二。我惭鸡荩谷，子叹天且劓。空馀山梁期，尚不昧初志。会合良艰期，系匏各异县。千里共明月，如披故人面。浮云蔽高秋，此岂心中愿。雾重豹成文，水清鱼自见。齐地谷翔贵，排门无爨饙。二仲有甘旨，奉亲亦良勤。原田水洸洸，何时稼如云。无民愿岁丰，正自不忘君。古人有成言，岁暮于吾子。斧挥郢人鼻，琴即钟期耳。新诗凌建安，高论到正始。徒言参隔辰，未负石投水。白雪非众听，夜光忌暗投。古来不识察，浪自生百忧。三月楚国泪，千年郢中楼。无因杭一苇，浊水拍天流。河南李茂彦，内蕴迈俗心。浚冲有泾渭，一顾重千金。事亲知色难，胜己又勇沈。外物既难必，求之首阳岑。飘风从东来，雨足尽西靡。万物逐波流，金石终自止。渭因泾使浊，菲以葑故毁。智所无奈何，谁能为樗里。纷纷车马客，如集市人博。彼虽有求来，我但快一噱。忽逢媚学子，时亦撼关钥。何当携手期，濠上得鱼乐。"}