{"id":"694196","title":"感古十四首","dynasty":"明","author":"陈第","text":"楚庄入陈，为灵讨贼。戎首孔仪，云胡弗殛。子蛮之妹，尤物善惑。施于通衢，孽妖斯息。留贻巫臣，窃逃异域。竟通勾吴，奔命日逼。越及昭王，遂大丧国。鼢冒若敖，几馁弗食。哀哉祸水，流殃靡极。谁谓妇柔，纠如徽纆。察若日星，可使昏黑。蛊厥心志，剪厥羽翼。溺堕深渊，拯之罔得。我思成汤，弗迩声色。昔人事主，弥砺厥心。岂无过动，终不愧人。先轸慢唾，鬻拳兵临。箕役致命，伯宫自刑。英英风烈，丹青古今。去之千古，肃肃我钦。楚昭反国，说反屠羊。犒师存国，弦高郑商。居处卑贱，陈义匪常。谁谓草泽，而乏贞良。嗟嗟贵仕，名利膏肓。视彼二子，冥鸿天翔。鲁有臧坚，矫矫男子。战获齐侯，唁使无死。其谁实来，夙沙卫氏。事近刑臣，义烈所耻。君命祗辱，曷礼于士。抉伤而亡，懦者兴起。安得若人，砥此颓靡。大夫立嫡，周鲁之纲。无嫡以长，国有典常。云胡武仲，欲乱旧章。取媚季武，成厥稚狂。絜尊旅献，遽易大行。悼子既定，已则奔防。几废二勋，致蔡徬徨。竟列盟首，丹书不忘。事不恕施，智也曷臧。楚昭达理，曷罹丧殃。股肱谗慝，令尹子常。贼虐邓宛，夺民之良。蔡以裘佩，唐以纮骦。三年淹恤，宠赂莫章。柏举战败，于郑遁藏。曷磔其体，曷斧其吭。斯人逃罪，国无纪纲。所贵哲后，区别奸良。瓦也是庸，何怪奔亡。宋之子罕，不贪为心。人献人玉，吾守吾琛。利之靡溺，物孰能侵。宝各不丧，昭哉德音。呜呼天王，求车求金。魏有农夫，耕获美璧。以示其邻，诳谓怪石。归置庑下，光照一室。疑是怪征，弃诸远陌。夫苟弗知，至宝轻掷。世多若人，贤圣灭迹。子期闻磬，觉有深悲。召而问诸，母子仳离。杀人者死，父怨匪追。母输官酿，三年于斯。量所以赎，贫莫为赀。身又公役，曷遂我私。悠悠长夜，痛结肝脾。心固非臂，臂非木椎。悲存乎心，木石应之。奈何一气，形隔而亏。忿生衷隐，渐至交夷。有亲靡孝，有子弗慈。招谗维本，召弑实基。明明恩纪，忍底沦澌。侧闻是事，如何弗思。楚申子培，夺王随兕。冒代不祥，三月获死。谁其征之，厥有故史。其弟请赏，王亟发视。亡身殉君，穆行乃尔。胡今之臣，徒知其己。用兵之道，慭先治心。执榼摄饮，踞转鼓琴。整而且暇，将斯能任。方寸一乱，冰炭交侵。若用以战，遗敌之禽。前古有圣，后世之师。后世有圣，前古之资。维楚文王，申侯是悦。当身放逐，早绝佞蘖。耿耿苋嘻，矫以义礼。亟锡之爵，宁其忤己。彼恐将来，有达者生。非我用舍，丧厥令名。奔走置力，预为之更。大哉圣哲，默运法程。古之大雅，刚柔迭居。伊谁实似，蔺氏相如。秦王鼓缶，廉颇避车。挺挺其劲，揖揖其虚。展转变化，一龙一鱼。去之千载，英风若初。云何鄙士，强吐弱茹。于私则急，于国则疏。"}