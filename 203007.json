{"id":"203007","title":"永叔示及圣俞酬答因奉和寄圣俞","dynasty":"宋代","author":"蔡襄","text":"吾友多称君，思见寒附火。气温玉开籍，才敏鏃加笴。尝於师鲁书，言词屡及我。乖疏久益新，慕合迎已可。奈何縻组绶，无路动车輠。近乃得百篇，能诗今信果。清寒水石舂，怪险蛟螭锁。远念烟鸿去，呈妍露葩娜。古人虽已矣，风流未应堕。东来勿后期，山桃缀红颗。"}