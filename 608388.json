{"id":"608388","title":"梅花歌","dynasty":"明","author":"区大相","text":"家住罗浮山下村，千株万株对柴门。一一峰头种梅树，家家宅畔有梅园。忽惊海上春光早，转觉山中花事繁。开时雪障炎天白，飘处香浮海月昏。石湖处士空留品，官阁诗人且细论。满目瑶华难辨蕊，千丛琼片不分根。素禽栖处翻疑影，粉蝶飞来暗断魂。拄杖穿林皆踏雪，荆扉照水半迎暄。初经峍屼深溪口，复过横斜浅水源。何处临风无玉树，谁人吹笛坐琼轩。别有娇娆新约素，霓裳鹤驭来缤翻。汉水游妃朝解佩，瑶台仙子笑无言。冰帘半捲银环出，珠户斜开玉手掀。此际游人初入梦，此时芳霭绕啼痕。参横月落愁翠羽，霜白天清吟断猿。自从离却梅花国，万树斜阳今几存。北风十日地欲裂，冷尽孤根只数盆。深洞移来春欲到，纱窗闭处火微温。金马朝回看点额，玉人妆罢共开樽。东风传语庾关信，独把南枝向塞垣。"}