{"id":"831034","title":"忆旧游 其二","dynasty":"清末民国初","author":"程颂万","text":"镇琴心凤冷，箫孔乱孤，迸入凉秋。竹影惺忪地，乍廊停响屉，人黯妆楼。背灯自看愁靥，熏润恼衾裯。况酒醒宵阑，语低香重，促上兰舟。勾留。又今夕，有鸾帕题诗，麝袋藏钩。咫尺层城幻，恁递愁窗眼，不递回眸。短亭一行烟柳，霜翠落苹洲。便盼断芳骢，痴魂尚倚楼上头。"}