{"id":"1113149","title":"再和","dynasty":"宋","author":"张栻","text":"闭门谢客少过从，独倚修篁傲碧空。忽喜千条发琼蕊，纷如万鹤出樊笼。与君前日徘徊久，得句悬知惨淡中。胸次本无愁可著，何为苦要酒兵攻。夜读韦编起欲从，门前流水落花空。春同心事应长在，月当灯光不用笼。吊古谁能嗟泽畔，高吟且欲效隆中。君诗似玉无瑕玷，岂有他山石可攻。市朝车马列云从，君有危楼出半空。但觉乾坤增老眼，不妨日月转空笼。花开花落关何事，江北江南只此中。互出新诗殊未艾，长城尚许短兵攻。"}