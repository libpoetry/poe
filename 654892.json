{"id":"654892","title":"成化辛卯六月苦雨浃旬民以大困感今怀昨良用恻然因扺掌放歌聊以泄激烈之悲耳诗云乎哉","dynasty":"明","author":"倪岳","text":"去年六月足霖雨，顽云蔽天长不收。官衢水淖车马绝，野树巢空鱼鳖游。直沽南北混海道，畿甸远迩同川流。秋来百钱一斗粟，民饥更着寒无裘。昨日已鬻乳下儿，今日又杀田中牛。嗷嗷仅博一饱耳，转眼亦复填深沟。郁塞那堪沴仍作，北邙弃骨成高丘。掩骼埋胔有遗令，嗟嗟守牧谁为谋。乘轺赈贷出旁午，宵旰乃尔劳宸猷。即今皇皇民稍苏，麦已秀实禾欲抽。上下鼓舞望丰稔，饱暖已判歌有秋。如何六月雨不止，连绵恐欲伤田畴。岂但群蛾蠹麦穗，亦复有耳生禾头。奔驰徒费雨师力，淋漓不解农夫忧。早寒暮热人重困，儿童往往成悲讴。端居对食不下咽，天意岂与斯民仇。奸人猾吏试一殛，亦足以见天所尤。何须连年病赤子，尪羸佝偻谁当瘳。我愿天公放白日，照耀四海袪烦愁。蚕得帛兮田得粟，乐以卒岁心悠悠。小臣无能窃君禄，却把大笔歌天休。"}