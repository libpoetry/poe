{"id":"1236164","title":"与范子择三首","dynasty":"元","author":"李孝光","text":"仁人在高位，幽士适中林。出处元一致，持尔耿介心。黄流受圭瓒，秋兰盈我襟。故人既如此，朱弦有遗音。夷吾菁茅谋，仲父四方翰。悠哉南山歌，夜永何时旦。北风吹短衣，千载有馀叹。相见且乐酒，况也云雨散。佳菊有芳气，鸣雁忽南征。故人在海县，重此话平生。䟤跋黄尘下，乃见玉雪清。丈夫各有适，贱贵足交情。"}