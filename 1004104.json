{"id":"1004104","title":"拟古二章 其二","dynasty":"宋","author":"程公许","text":"霜英滤云母，月华吐幽魄。浚房锁葳蕤，弄杼夜咿轧。天寒日苦短，箧不贮寸帛。婵娟空自妍，襟袖无乃窄。停机掩孤嚬，欲歌心已咽。积此万缕工，织成苧罗白。蹇修来何时，复关滞涂辙。女无终不嫁，谨勿昧所择。忍寒青琐窗，熏麝翠罗幕。粲粲双明珰，团团双白璧。稚齿昔所娱，玩之不能斁。春风荡繁囿，触眼会良匹。撷芳索幽占，两美斯有合。及兹岁未晏，为君媚芳泽。"}