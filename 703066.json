{"id":"703066","title":"九日感兴次元遗山九日读书用陶靖节原韵","dynasty":"明","author":"谢承举","text":"我昔游楚湘，登高岳麓边。红颜映绿水，青娥在楼船。笑掷黄金杯，醽醁来如泉。纤纤弄花枝，令姿相比妍。娇歌飏轻飙，长裾舞翩翩。我醉浑欲颓，唫肩倚群仙。青衿同游生，况复美少年。白眼一粟馀，其气凌苍天。我昔登金台，居庸快瞻望。历历蓟州山，周回叠层嶂。龙门插天表，㟝嵝若佐相。苍苍诸峰攒，宛如踞虎象。嵯峨黄金关，紫翠郁相向。龙蟠八极尊，凤喈五云上。观光适兹辰，宾筵候亭障。览奇快醉归，顿令心目旷。"}