{"id":"766560","title":"玉漏迟 文粹庵明府招同如冠九宫赞山，钱筱南茂才符祚集东湖客舍，湖堤夜归。","dynasty":"清","author":"黄燮清","text":"碧云笼院宇，提壶唤起，天涯鸥鹭。水阁烟亭，雅称俊游尊俎。一月春阴未醒，早耽误、芳华如许。闲意绪。催成薄醉，坐销香炷。残灯送客湖边，绕曲折长堤，夜深归路。垂柳丝丝，错认晓寒离浦。似恐相思忘了，写澹月、疏星微雨。愁听取。三更四更更鼓。"}