{"id":"1226770","title":"题虢国夫人夜游图","dynasty":"元","author":"姚公枢","text":"宴安怀鸩毒，荡佚国将亡。缅思天宝载，声色迷君王。朝政出多门，十九分权纲。其谁堪炙手？秦虢连诸杨。攀附势莫比，所冀保椒房。宫中陪宴乐，昼短疑夜长。重为长夜游，细马驮宝装。胡不秉明烛，宴行撤礼防。一从此风炽，野鹿踰宫墙。五岳出洛泜，四海同惨伤。维时所贵显，赤族亦罹殃。马嵬脂粉暗，岷山涕泗滂。明年虽幸还，大海翻田桑。山河增惨澹，日月销精光。问民疮痍中，哭庙煨烬旁。女宠祸何酷，百悔不一偿。在莒岂足拟，于兹不可忘。"}