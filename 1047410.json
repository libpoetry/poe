{"id":"1047410","title":"秦望阁","dynasty":"宋","author":"沈辽","text":"秦王昔东狩，猖狂慕长生。訾黄杳不下，空山独含情。瞻彼万仞势，强兹千载名。居然作南屏，翠影临重城。伊昔贤太守，乐此烟云轻。凭高结华构，显敞资神明。后来宅此地，决讼休群氓。仰止镇静姿，仁心繇是闳。东州七万井，利病随时平。百姓望太守，云间引双旌。政成宴宾从，笾豆陈前楹。上下此相乐，于焉歌太宁。眄想仲蔚隐，聿怀安石清。荒湛焉用戒，终想愧峥嵘。"}