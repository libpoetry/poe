{"id":"702443","title":"谢方伯辅夫妇挽诗","dynasty":"明","author":"程敏政","text":"薇垣人去几春冬，曾说贤劳动九重。琬琰有文书大节，衣冠无计返生容。家庭稿在青箱贮，方岳功成紫诰封。馀庆百年流未已，凤毛谁及谢超宗。高堂偕老穴同藏，阃职名随涧水长。家训不骄亲子女，恩封犹爱布衣裳。尘埋妇苑庭萱殒，劫尽仙筹冢树苍。抚卷为君声薤露，五常真见白眉郎。"}