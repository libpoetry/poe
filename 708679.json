{"id":"708679","title":"望梅•早春长桥探梅作","dynasty":"明末清初","author":"沈谦","text":"南村古渡。况瀰漫野水，天寒日暮。傍溪桥、一树亭亭，未全放，多应雪欺风妒。缟袂斜舒，倚修竹、佳人凝伫。正香浮月淡，梦醒参横，无限凄楚。孤芳漫将愁诉。恨催人朝夕，头鬓非故。想纷纷、荣落何常，看身外浮云，眼前岐路。潦倒情怀，拼一醉、难成佳句。遣磐金小蕊，莫也怪侬不语。"}