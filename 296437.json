{"id":"296437","title":"颐伯到周庄与子开作书，邀我观伞墩梅，天雨不果赴约。赋诗寄之","dynasty":"现代","author":"章以荣","text":"一室春光渐局促，遥想春郊草遍绿。阮孚非无踏春鞋，时危怕举伤心目。不意故人兴偏浓，扁舟轻越数山峰。咫尺畏人不肯至，作书邀我探鸿濛。开缄烂熳数行字，盛说梅花一万丛。更有故人陈子开，为我载酒扫青苔。嗟余久婴诗书桎，对此能无心戚戚。曳起芒鞋卷却书，准拟明朝为君出。中夜霢霂忽沾渥，遥想梅花带雨哭。觉来尚喜日色开，行人竞道春泥滑。况隔云山路几重，忍看佳期遂寂寞。故人未至梅花开，故人一去梅花落。寄语梅花休惆怅，请践山阴雪后诺。"}