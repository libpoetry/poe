{"id":"833944","title":"念奴娇 以汉瓦当砚赠女弟玉俞，有词来谢，和韵答之","dynasty":"清末民国初","author":"易顺鼎","text":"玉烟瑶草，待呼龙来种，此田非石。何处汉家三十六，惟剩片云秋碧。助画双蛾，添修五凤，医得诗仙癖。冰蜍悲喜，素娥重见今夕。惆怅眉子弯环，小鸾去后，空向人间觅。何似团栾明月样，曾照当年太液。午梦堂前，未央殿上，天寿谁平格。东风一笑，漳台铜雀无色。"}