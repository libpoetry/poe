{"id":"794939","title":"金缕曲 送外","dynasty":"清","author":"屈蕙纕","text":"碧草迷南浦，望天涯、暮云重叠，乱山无数。去去烟波今更远，梦影犹迷前路。惟愿取、情深无阻。一点灵犀相照处。寄鱼函、密密休迟误。多少恨，向谁诉。绿阴容易闲庭暮。掩帘栊、低回脉脉，瑶琴愁抚。遥想星轺催早发，遮断瘴云腥雾。更烈日、当空如火。暑雨寒风关塞隔。愿君身、眠食须调护。惜金缕，寄情愫。"}