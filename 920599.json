{"id":"920599","title":"宿海会寺","dynasty":"宋","author":"苏轼","text":"篮舆三日山中行，山中信美少旷平。下投黄泉上青冥，线路每与猿狖争。重楼束缚遭涧坑，两股酸哀饥肠鸣。北渡飞桥踏彭铿，缭垣百步如古城。大钟横撞千指迎，高堂延客夜不扃。杉槽漆斛江河倾，本来无垢洗更轻。倒床鼻息四邻惊，紞如五鼓天未明。木鱼呼粥亮且清，不闻人声闻履声。"}