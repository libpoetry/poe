{"id":"833923","title":"摸鱼儿 秦淮河舫连句，用郭频伽荡湖船韵","dynasty":"清末民国初","author":"易顺鼎","text":"二千年南朝金粉，飘零今在何许。柔波依旧清溪曲。来载酒朋诗侣。弦与柱。把锦瑟年华，销向鸥边路。赋情谁与。有照水惊鸿，舞筵飞燕，同坐闹红处。筝琶响，替了江关战鼓。名花开落皆数。画篷解识新歌艳，不惯禁他风雨。眉黛语。赚山色窥奁，江上来飞渡。归程听取。是梦后真真，愁中小小，做就断魂橹。"}