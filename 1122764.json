{"id":"1122764","title":"酬程嘉定杨汉州见和","dynasty":"宋","author":"洪咨夔","text":"诗礼椎徐徐，律令符急急。翛然世纷远，爱此山斗入。政无劝课条，功蔑捕虏级。尺清盖丈浑，过眼秋已及。浊暑怯中乾，积潦窘下湿。脱云得佳月，如渴快新汲。湓浦琵琶语，赤壁洞箫泣。斯人不可见，庭空漏声涩。我榻久欲下，我堂日已葺。傥有谪仙来，涪江和月吸。六州铁铸错，四海金为瓯。兴亡几变灭，明月长清秋。忆从党祸起，中原堕旄头。月行九霄上，安知下民愁。年来月食昴，坐复山东州。洗眼看太平，典衣办芳篘。流光湿沆瀣，散影凉飕飗。老子兴不浅，倒尽药玉舟。为言汉太史，甘心周南留。不愿皋朔间，蓄之类俳优。杨侯坐方丈，手转大法轮。程侯客西堂，机锋圆而神。两峰峙寒玉，出语惊天人。如彼水中月，可望不可亲。春从雁桥别，几见半破新。魁磊孰与吐，欲就重华陈。揽茝贯薜荔，初服修吾真。木兰饮朝露，洗尽胸中尘。诵君明月诗，逸气凌玉晨。可能坐天禄，辛苦著剧秦。"}