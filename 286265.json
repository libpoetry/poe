{"id":"286265","title":"十月二十有八日夜集石东村咫尺斋因赠方士启陈卫瞻二子二十二韵","dynasty":"清代","author":"李锴","text":"隙地乾坤迥，微阳草木衰。猥承朱履倒，旋报白驹维。东郭襟欢接，茭亭食允宜。一枝巢并寄，十笏榻分移。酒熟词靡隐，灯昏坐入危。神龙吟下泽，鬼物瞰空墀。汶汶□尘辟，京京宿卢堕。侧同君子席，乐观主人仪。有美称联璧，孤标准一葵。奔趋瞠且后，羁旅傲难羁。缥帙深紬绎，青囊妙指撝。极臻穷奥窔，宏槛抉藩篱。毛薛谁方驾，班扬固等夷。德全身在野，识密字搜奇。达士能通俗，高怀转即卑。曲针惭见受，方枘嘅安施。广废丛呵叱，郦狂易诋欺。世情嗤古处，天意试长饥。计拙蒙徒击，年侵节苦持。风尘馀独立，肝胆积无私。故旧嗟何托，平生重所知。千秋唯此夕，吾道实凭兹。"}