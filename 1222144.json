{"id":"1222144","title":"白沟行","dynasty":"元","author":"郝经","text":"西风易水长城道，老泞查牙马频倒。岸浅桥横路欲平，重向荒寒问遗老。易水南边是白沟，北人为界海东头。石郎作帝从珂败，便割燕云十六州。世宗恰得关南死，点检陈桥作天子。汉儿不复见中原，当日祸基元在此。沟上残城有遗堞，岁岁辽人来把截。酒酣踏背上马行，弯弧更射沟南月。孙男北渡不敢看，道君一向何曾还。谁知二百年冤孽，移在江淮蜀汉间。岁久河乾骨仍满，流祸无穷都不管。晋家日月岂能长，当时历数从头短。日暮途穷更著鞭，百年遗恨入荒烟。九原重怨桑维翰，五季那知鲁仲连。只向河东作留守，奉诏移官亦何疚。称臣呼父古所无，万古诸华有遗臭。"}