{"id":"992038","title":"次韵和长吉上人淮甸相遇","dynasty":"宋","author":"梅尧臣","text":"淮上一相遇，忆在京都时。虽惊岁月换，未改松桂姿。童侍两三人，瓶锡相与随。自言东越来，箧中多好诗。文字皆妥帖，业术无倾攲。前辈尝有言，清气散人脾。语妙见情性，说之聊解颐。始推杼山学，得非素所师。此固有深趣，吾心久已知。横琴乃玄悟，岂必弄鸣丝。古乐众少听，谁知彼吹篪。师旷没世后，伯牙众身悲。愿同黄鹄举，远归沧海涯。老骥虽不病，长坂安可驰。天台况奇胜，日夕劳梦思。尚忝齿缨绶，终年趋路岐。俯愧渊中鱼，游泳水之湄。仰羡云间鸷，凌厉辞絷维。居尝起斯念，未去情不怡。今朝更道旧，感怆各嚬眉。同游谢公门，远想袂沾洟。惜哉胡不仁，碎彼东方琪。又出数纸书，手泽尚可披。眷眷畴昔意，于今当语谁。复遗三百言，玩味自挽髭。序事尽成故，慨吟良有资。其词何亹亹，宛若对风规。冷然耸心目，不觉整冠緌。重以超俗韵，顾予贱职司。是犹猿鸟情，并此驽枥卑。报投仍勉强，实谬匠者为。应哂不量力，短兵兹已疲。"}