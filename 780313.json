{"id":"780313","title":"齐天乐 秋日曲池看芙蓉","dynasty":"清","author":"周星誉","text":"断桥衰柳荒寒外，来寻旧家池馆。粉堞欹苔，文窗锁荔，寂寞无人寻玩。芙蓉开遍，看影写银塘，香支珊槛。凝立西风，重提往事更断肠。当年花底高会，有锦袍银烛，翠裙罗扇。绿野琴樽，乌衣门第，都是此花曾见。如今谁管，任冷月疏烟，做伊秋怨。独客青衫，落红和泪满。"}