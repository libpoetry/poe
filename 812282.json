{"id":"812282","title":"赠彭暄坞","dynasty":"清","author":"江忠源","text":"人生如行舟，南北随所牵。桑梓不常值，万里忽相见。嗟我狂且愚，动辄遭世谴。不谓与君交，胶漆同缱绻。君才如干将，凛凛寒芒炫。我独契其深，反复看不变。煌煌帝王都，夥颐走群彦。咄哉两狂士，闭户守孤贱。孤贱何足论，要以道自缮。吾道久堙郁，相期共摩鍊。金非冶不坚，玉非鑨不美。嗟君独何为，遘此销骨毁。奇骨岂能销，天意或可揣。虞卿坐穷愁，著书照青史。范叔非去魏，谁知天下士！古来豪杰人，半自动忍始。穷冬天地寒，霜雪谁处是。松柏孰后彫，蒲柳孰先萎。请君慎自择，庶以蹑前轨。李杜忽已远，风雅委榛荆。嗟君涉末流，欲与狂澜争。向效西昆体，绮语吾不赓。迩来气初壮，笔底韩潮倾。绣肠百怪具，巨细随所鸣。会入明光宫，吮笔赋清平。宁当老风尘，似我蓬蔂行。我诗久不作，荒田聊一耕。愿聆威凤响，莫作寒号声。"}