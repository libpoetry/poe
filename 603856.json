{"id":"603856","title":"太乙莲舫歌","dynasty":"明","author":"谢与思","text":"泰华之峰高插天，悬甍石磴相回旋。瑶池万仞清且连，中有凌风擎雨之青莲，有时鹤驭来飞仙。仙人太乙子，爱此青莲葩。明媚涵珠露，的历艳丹霞。裁为一叶舟，荡漾临中流。朝随出岫云，暮侣没波鸥。信灵心兮可托，頫浊世兮悠悠。君不见馀皇箫鼓声嘈嘈，牙樯锦席飞银涛。冯夷振怒蜃蛟斗，荡山摧岛如鸿毛，胡为欲渡心烦劳。"}