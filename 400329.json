{"id":"400329","title":"缅甸蒲甘（Pagan）石洞，壁绘蒙古骑士，惊喜题此，次东坡开元寺韵","dynasty":"民国末当代初","author":"饶宗颐","text":"旧传黄祸撼山川，骏马西驰奔猊狻。六师所至无敌手，炎火烧天人摧肩。此间兀立五千塔，争姿摹影罗青莲。宣哀宝铎动永夜，涤尘法雨庇遥天。一从玄关失幽楗，坚林焚燎涸灵泉。但看幡风花前落，无复镜月定中圆。今从图画瞻猛士，乍惊尘壁挂星躔。众阶野兽穿窟穴，一鸟庭树飞苍烟。日月缠迫归空灭，往事悲歌徒口传。行程旧帜难稽览，无忧花树尚香鲜。天衣飞动磔毛发，金躯久已废止观。"}