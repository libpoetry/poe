{"id":"1234590","title":"墨梅","dynasty":"元","author":"何中","text":"客携数尺纸，手展墨色鲜。江梅发疏花，萧然瞰清川。淡月挂寒枝，孤幽弄芳妍。岂非立凋后，或是标春先。日月相往还，何用悲岁年。此花于兹时，好脩乃独贤。处士穷幽居，羁臣怀左迁。裁诗孤山雪，拥屩罗浮烟。我今亦何恨，仰视空青天。世俗不贵真，共把墨粉传。玄帝虽令严，此花不俱玄。子何幻素质，物性亦复然。梦中如闻香，残更悟醉眠。"}