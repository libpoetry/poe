{"id":"419318","title":"绕佛阁 依清真四声","dynasty":"近现代","author":"唐圭璋","text":"暗风乍敛。云际拥月，偏照津馆。情重笺短。但余夜永，芸香袅轻幔。步迟泪满。相送露野，忘计程远。芳意柔婉。助人悲哽，鹃声堕渔岸。醉宿在天角，料有垂杨千缕线。征旅梦迷，依稀匀粉面。叹事委孤鸿，时序如箭。锁眉谁见。算过了三春，飞絮撩乱。守琼窗、怨怀难展。"}