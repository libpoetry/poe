{"id":"1122825","title":"次韵李举之县丞秋日偶成","dynasty":"宋","author":"洪适","text":"当年使节反穹庐，解绶归来得少娱。底事微官又萦缚，强颜文墨受意乌。朝来倾耳得街谈，颇说尘容亦可惭。从事未知三尺守，醉心空向六经酣。宦途陆陆未回车，秋桂春萝总负渠。目送飞鸿千里去，故山应草绝交书。笔底渊源万顷多，卷中句法不随波。覃思正作青云计，寡和聊成白雪歌。"}