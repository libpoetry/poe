{"id":"704431","title":"闻马市讲和诸边晏然识喜","dynasty":"明","author":"黎民表","text":"陇北辽阳揔乞和，尽驱龙种度黄河。一时内厩三千队，应费东吴万匹罗。长堤一望尽如云，沙苑秋开牧马群。黄竹漫劳行万里，柳营从此息三军。敌骑翩翩起朔风，朵颜三卫亦枭雄。稿街不是稽传首，应念当年靖难功。几年宵旰在关门，今日垂衣拱至尊。检玉不须升岱岳，泥金应合答玄元。"}