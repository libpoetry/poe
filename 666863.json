{"id":"666863","title":"九日登龙山返舍独酌作","dynasty":"明","author":"顾起纶","text":"登高陟山阁，佳日授衣初。四壑俱摇落，极目情未舒。岂有素心侣，俗驾阗郊墟。荡舟出泾口，悠然返敝庐。采菊对樽酒，蔬食甘无鱼。拙养心所适，闭门十年余。屏迹澹尘想，吾生惟晏如。秋风日瑟瑟，向夕增欷歔。阳乌悄方至，寒蛩鸣已疏。物候疏经变，岁时良不居。栖栖鲁中叟，徒劳问溺沮。处世苟无术，再咏耽师书。"}