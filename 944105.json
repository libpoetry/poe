{"id":"944105","title":"雪再次韵","dynasty":"宋","author":"陈造","text":"卑官望雪心，有赋继梦渴。旱气方兆朕，造物工式遏。山城穷陋地，民以牟麦活。即今稼事宝，赵璧还秦夺。忽讶天云近，旋遭鸟乌聒。丰年得奇谶，贺诗簉佳谒。了知叶气熏，人定销天孽。老眼眩盐絮，已不啻三阅。瓣香为神报，无乃笑琐屑。绝望羔酒醉，作意鹭股割。赏雪须佳客，生恐无此说。来年当更好，可但老农说。来春还家吟，要使君击节。今朝泚笔否，浩荡对云叶。傥肯蹑凌兢，黍椀更一雪。"}