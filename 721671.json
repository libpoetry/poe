{"id":"721671","title":"汪学博携饮罗湖","dynasty":"明末清初","author":"屈大均","text":"亦有罗湖好，芙蕖散旅愁。花花栖海燕，叶叶下江鸥。往日多迁客，兹焉弄碧流。我来访遗迹，先上二苏楼。随君尊酒去，一一上湖桥。童子木兰枻，将军青玉箫。暮风生铁飓，春水上咸潮。并马严城入，月明还见招。中原从此尽，回首奈愁何。地控三洋海，人祠二伏波。凉应天北少，风是日南多。况有澄湖水，亭高出芰荷。"}