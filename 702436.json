{"id":"702436","title":"朝宗都宪闻予教庶吉士有诗见赠奉和","dynasty":"明","author":"程敏政","text":"玉署西瞻尺五天，讲帷何敢次高贤。听君句比芝房籥，笑我才如草舍椽。春馆昼长香篆续，午城风起漏声传。诗书愿附灯窗业，不为身期食蠹仙。芸馆初开二月天，诗邮来自柏台贤。人才盛喜鹓成序，岁律忙惊燕寄椽。学海有航思共济，经畬无本愧家传。锦囊收拾珠玑在，佳话应留满集仙。"}