{"id":"356934","title":"木兰花慢·芦花","dynasty":"清代","author":"黄人","text":"一般开与落，渔娃以外谁看？正响遍西风，千帆明灭，不是春幡。伊人欲呼何处？有小舟、撑出水天间。白露横江无际，一绳雁影初还。色香难著遣浪萍，风絮兴都阑。似快雪时晴，珠宫贝阙，加倍清寒。蓬窗篝灯拥被，尽白头、幽梦恋湖山。四面青枫红蓼，绚成秋色斓斑。"}