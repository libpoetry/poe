{"id":"146463","title":"赠萧巽斋·未有大挠书","dynasty":"宋代","author":"文天祥","text":"未有大挠书，先有伏羲易。古人尚卜筮，今人信命术。八卦与五行，皆自河图出。易中元有命，道一万事毕。卦义六十四，萧君得其一。江湖旅琐琐，谈命以巽入。人情爱委曲，喉舌嫌棘棘。言言依忠孝，君平意未失。我生独骯脏，动取无妄疾。是有命流行，谁陨复谁诎。安能从儿女，朝夕谈昵昵。若卦有人买，不妨君卖直。"}