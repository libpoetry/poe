{"id":"1028224","title":"跋余子寿所藏山谷书范孟博传","dynasty":"宋","author":"楼钥","text":"宜人初谓宜于人，菜肚老人竟不振。承天院记顾何罪，一斥致死南海滨。贤哉别驾眷迁客，不恤罪罟深相亲。衮衮不容处城闉，夜遣二子从夫君。一日携纸丐奇画，引笔行墨生烟云。南方无书可寻阅，默写此传终全文。补亡三箧比安世，偶熟此卷非张巡。岩岩汝南范孟博，清裁千载无比伦。坡翁侍母曾启问，百谪九死气自伸。别驾去官公亦已，身虽既衰笔有神。我闻此书久欲见，摹本尚尔况其真。辍公清俸登坚珉，可立懦夫羞佞臣。"}