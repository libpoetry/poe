{"id":"409398","title":"读郑康成传有感","dynasty":"近现代","author":"王昌麟","text":"神凤有灵羽，超然随所向。俗网安可撄，敛翮归昆阆。郑公少不羁，抗志浮云上。初登京兆堂，继谒扶风帐。希圣已知津，当仁无与让。还山自读书，庭草吐奇状。既构豺虎昏，弥忧礼乐旷。伐檀俟河清，覃思老逾壮。遂振六籍尘，存为千载贶。馀生亦好游，燕楚空流浪。明月照虚堂，鸡犬延馀望。身世何冤亲，久欲遵微尚。所患德未成，惭逢北海相。"}