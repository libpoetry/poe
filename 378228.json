{"id":"378228","title":"绿意·烟霏雾结","dynasty":"清代","author":"蒋敦复","text":"烟霏雾结。拥宝钗十二，鬟影飘瞥。一梦罗浮，碎佩零珰，定有翠禽能说。萼华小谪瑶天渺。问几度、羊家风月。莫破瓜、负了芳年，粉镜晓妆犹怯。谁点石螺冷黛。瘦钿微、贴额刚近眉缬。羌笛横飞，珠泪盈盈，金谷坠烟销歇。佳人不见空延伫，想日暮、碧云初合。倚竹间、短袖天寒，还未绿阴时节。"}