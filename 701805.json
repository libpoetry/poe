{"id":"701805","title":"题李都阃履历七首 威宁堡","dynasty":"明","author":"黄衷","text":"金牌手上晃龙沙，垂佩当轩付虎牙。只有矢心如皦日，胡尘未灭不为家。雕弧月满马如风，勇气争将贯日虹。鸣镝一声传虏首，不须重道二师功。三时烽火近关秋，马耳山前小队游。面缚胡儿称可汗，却教擎剑导鸣驺。家家县磬逐红巾，杀气遥侵二月春。一夜将军传□到，凯歌才散稻花新。飞崖绝嶂控群山，气尽南军不敢攀。却笑溪蛮如□玃，岂知悬命彀黄间。十里黄埃羽骑来，中宵飞逻栅门开。鸣笳拥彻元戎帐，报是生擒浩八回。平原飞鞚截晴烟，杨叶纤纤百发全。圯下何年闻计略，散关风日好扬鞭。"}