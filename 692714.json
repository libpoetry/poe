{"id":"692714","title":"郑立之中丞平蜀石城夷寨有诗纪事次韵","dynasty":"明","author":"杨慎","text":"汉庭不动九天兵，泸水重兴五月征。谈笑折冲回万里，指挥能事定三城。戎原夜市烟花绕，泽国春畬岁草生。纪绩休磨崖上石，巴渝歌颂比风清。狼狐芒角正弯环，虎落连营又出关。汉使征鸿何日至，胡儿牧马几时还。千重紫塞迷青冢，九曲黄河绕黑山。飞将殊勋犹下吏，书生乘障敢辞艰。"}