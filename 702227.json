{"id":"702227","title":"谒石翁墓三首","dynasty":"明","author":"湛若水","text":"哲人久已逝，山水有遗光。履地益怀人，况此埋玉乡。登山勿采松，采之恐枝伤。临水勿汲源，汲之流不长。夫君有嘉惠，赠我云锦裳。中绣自然字，服之永不忘。忍着君遗物，为人作新妆。酹酒矢心曲，敬进南丰香。凤凰去不返，万仞空高冈。升冈望孤凤，何时复来翔。感此笼中鸟，眷彼旷世祥。黄唐代已远，五色徒文章。"}