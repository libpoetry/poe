{"id":"491323","title":"移竹舍南","dynasty":"明","author":"刘崧","text":"閒居罕人事，植干在丘樊。谁为斧斤祸，伤哉林木繁。旧宅已凋落，蓬茅暂依存。苦无蒙翳资，何以周篱藩。兹晨春气达，荷锸出前村。不惜微雨滋，远移脩竹根。新萌且卷曲，故叶自欹翻。始分一枝奇，终异千干蕃。植木既有托，发生良不言。我惭遗世好，于尔情孔敦。明当振苍翠，荫我西南轩。"}