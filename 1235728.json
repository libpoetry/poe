{"id":"1235728","title":"咏怀旧隐十五首","dynasty":"元","author":"吴当","text":"旧宅今何在，云山昔更清。樵歌秋树谷，渔网夕阳汀。门巷来车盖，书声接户庭。遗墟悲蔓草，浪迹信浮萍。江雾仍为雨，山花故作容。秋风馀鼠雀，寒水落鱼龙。慷慨心犹壮，羁栖力巳慵。白云华盖表，怅望最高峰。忆昔升堂日，诸生授简时。遗经周礼乐，野服汉威仪。一自趋丹凤，微班侍玉螭。风尘惊岁阔，猿鹤怨归迟。高堂存古制，粹德俨先容。道脉千年统，人心百世宗。夜台悲化鹤，云气想犹龙。松柏宁无恙，青山一万重。西斋风月好，庭草到阶前。春服趋童冠，秋声杂诵弦。题诗黄叶上，拄竹白云边。俛仰成今古，销魂为黯然。乔木依深谷，居人尚几家。衣冠迷宿草，舟楫失桃花。转斗宁无已，劳生已有涯。毋烦问松菊，何计事桑麻。契阔风云会，栖迟道路长。老来犹作客，春至好还乡。酒醒天连屋，诗成草满塘。家声尚清白，世态任炎凉。党里乌巾集，邻翁古意淳。瓶罂随野俗，耕稼及清辰。世业诸孙在，寒山白屋贫。为传宗谱旧，长使旅情亲。幽居临水竹，老桂出林阿。荫接青云武，花开碧玉柯。百年秋露重，十里夜香多。荣悴知何意，炎尘起海波。故园谁识主，曝背已忘君。雾雨鸡豚社，寒山鹿豕群。池分涧底水，圃斸垄头云。茅屋知堪赋，长歌对夕曛。昔人营寺日，野老在朝时。栋宇山林净，松杉土壤宜。海尘留法雨，檀施寄禅枝。接地多先垄，春秋拟合祠。茅屋云犹在，桃源世已非。渔樵能有待，鸿燕尚知归。霜露春秋感，风尘造化机。松楸千里日，夜夜梦魂飞。世事嗟何及，天伦恨已深。乾坤一抔土，霜露百年心。去住青山隔，艰危白发侵。丈夫无别泪，此际倍沾襟。山黑天仍雪，江寒梅未花。昔年宾国日，几醉上林霞。勇退寻归棹，甘心理钓槎。如何青布袜，未得踏溪沙。白社千头橘，成都八百桑。每思亲棣萼，不为问山庄。太史瞻凫影，家人识雁行。茅茨容易葺，春水棹相将。"}