{"id":"805431","title":"沁园春 睡燕","dynasty":"清","author":"王一元","text":"营罢新巢，王谢堂前，午风正微。为春光澹宕，也如人倦，余寒料峭，懒逐鹃啼。学得鸳鸯，迷他蛱蝶，交颈雕梁暂息机。酣眠好，喜纤尘不动，稳称双栖。梦中犹自交飞。怪海国、冥冥顷刻归。想乌衣巷口，旧游恍惚，昭阳殿里，往事依稀。掠水还惊，蹴花终幻，可似邯郸去路迷。帘栊畔，被鹦歌唤醒，怨煞斜晖。"}