{"id":"227985","title":"杨子京益壮楼","dynasty":"宋代","author":"戴栩","text":"征蛮老将何矍铄，马如飞龙铠如石。不记腥云毒雨时，苦忆阿游乘下泽。累累薏苡化明珠，谗夫萋菲何代无。说死嗜生非烈士，欲行辄止真贾胡。江东领军今独步，快剑雄笔风雨过。壮肌无身宰树高，壮怀有弟楼名大。楼前万象供指呼，远苍近绿开画图。荣谢随时各稚耋，宇宙不改同朝晡。请君清坐自探索，此本无亏何所益。"}