{"id":"241430","title":"家父约端约饭端约以疾辞乃作古风并送腊梅","dynasty":"宋代","author":"蔡戡","text":"诗仙逸气舒长虹，一洗万古凡马空。五车蠹字勤且攻，不肯区区辨鱼虫。雪中鹤氅如王恭，谁能低唱深帘栊。年来何事怯霜风，闭门索句鸣笙镛。新诗为我开愁容，退避岂敢争词锋。君不可屈真卧龙，小窗独坐时一中。故折金蓓赠我翁，绝胜桃杏漫山红。君诗当得碧纱笼，此花宜侑琉璃钟。走笔寄谢仍匆匆，昏暮叩户惊隣东。"}