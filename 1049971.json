{"id":"1049971","title":"补到难","dynasty":"宋","author":"郭祥正","text":"到乎难哉，碧落之洞天。上有岚壁之瑶局，下有澄溪之碧澜。碧澜之下，寸寸秋色。目窥之而可量，手搴之而莫得。窦容光而练飞，岩渍阴而乳滴。如长人，如巨蛇，如翔龙，如镆铘，如倒植之莲，如已剖之瓜，如触邪之獬豸，如蚀月之虾蟆。或断而卧，或起而立，或欲斗而抟，或惊顾而呀。若斯石也，吁可怪耶。何诡绝之异观，尝置之于幽遐。到乎难哉，长萝美秀，瘦木竦直。香撄寒而自媚，名概询而鲜识。烟霏霏而引素，云悠悠而奋翼。亟模似其变态，已灭然而无迹。崩澌远响，罄落瑟续。聆之愈深，咏之不足。欲幽栖而忘返，尚徘徊而眷禄。彼宁待乎世人，盖有要于仙躅。到乎难哉，信夫到之难也。匪到之难，知乐此以为难。知乐此矣，能久处之又为难。余故补到难以题篇些。"}