{"id":"506307","title":"题云山图","dynasty":"明","author":"刘璟","text":"君不见米南宫天下名，父子貌得潇湘晴云暗雨，千态万状清绝奇。当时尤物重连璧，高人名士往往争致之。或将模写广清玩，繇此真赝来群疑。此图何人所临拓，笔意精研若神合。山巃从兮云溶溶，其下若有藏蛟龙。深林杂树蔽亏隐茅屋，得非避世之士于此潜其踪。扁舟远在横桥东，沙头舣棹空秋风。飞云凛凛凋青枫，皋兰歇芳兮桂离其丛。王孙不归兮感予衷，滔滔逝者无终穷。云阳九疑何濛濛，摅中情兮附飞鸿，思王孙兮我心冲冲。"}