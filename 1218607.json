{"id":"1218607","title":"裴氏二节妇之诗为屯田房千户作","dynasty":"元","author":"成廷圭","text":"昔年夫君死漳戍，恨不从之泉下去。有弟万里负骨归，获鹿原头与封树。是时孤儿方学行，天地容身复何处。此心匪石石可移，誓欲教儿如汝父。儿成娶妇身始閒，一旦儿亡岂能顾。妇姑相守到白头，至今不识门前路。夫家赵郡知几年，乡里尝旌两节妇。向来我识房将军，乃是节妇之侄孙。岁时宁忘俎豆事，水旱肯废云山屯。忠臣烈女有如此，千载义事辉高门。"}