{"id":"1122481","title":"临邛计次魏自言六世祖破荒先生晚居景陵因葬焉后世子孙岁时不能拜扫日负樵牧不禁之忧慨然欲往携其所藏遗书一卷求书纸尾且云是行并之武昌省运使表兄迤逦观光上国用正岩字韵赋诗一章以言志正亦用岩字韵为赋三章以勉之云","dynasty":"宋","author":"度正","text":"如何袖手伏山岩，顷刻犹能草百函。胸次宏规标众正，笔端劲气磔群谗。行看云汉翻鸿羽，更喜秋风送马衔。南国诸公共推毂，从今不复厌卑凡。涵养工夫自野岩，淹该万卷一空函。何须识者方能识，自是谗人不敢谗。骐骥栖栖垂皂枥，驽骀扰扰被金衔。不妨希价咸阳市，未必人人眼目凡。不及抠衣拜紫岩，尚能什袭宝书函。扫除荆棘扶初日，投畀烟岚困老谗。四海时无伸国论，百年人自仰台衔。南轩衣钵今何似，见说诸孙也不凡。"}