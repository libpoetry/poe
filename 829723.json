{"id":"829723","title":"正月十六日奉皇帝即位于新京郊天礼成改元康德","dynasty":"清末近现代初","author":"郑孝胥","text":"三王家天下，传子以相继。秦政称一统，二世至万世。生民立之君，道在仁与义。仁义自无争，岂为一家计。苟以力假仁，上下必征利。举世治此学，自谓巧且智。日居争敚中，孰能救其弊。夏后厄有穷，中绝四十载。吾皇归满洲，二年定辽海。中兴与开创，赫赫有真宰。人心不忘旧，制胜若因垒。中原可徐复，修德犹有待。一言几兴邦，惟以敬胜怠。忽曰我得天，天命固未改。"}