{"id":"665392","title":"燕歌","dynasty":"明","author":"郑善夫","text":"云鸿下雀罗，越客变燕歌。燕歌声激烈，越客悲奈何。长歌剑斫地，短歌发直竖。朔风吹易水，四座俱陨泪。少年羞睚眦，壮士重意气。拔剑杀仇家，生死无顾忌。猛虎欲攫人，不择愚与贤。食胆中自知，岂避猛虎前。出门远孤征，雄剑终夜鸣。窜身脱芦下，亡命入幽并。幽并多豪侠，结交踰平生。杯酒接然诺，信义何分明。白日高渐离，筑声怆以怦。田光为君起，片语谋立成。荆卿独忼慨，舞阳乃辅行。上马报仇去，土花照青冥。秦庭事一就，干载扬令名。"}