{"id":"1105805","title":"秋兴八首追和杜老","dynasty":"宋","author":"王之道","text":"湖外干戈半绿林，湖边葭薍晚森森。风霾未放远山出，岚气又连凄日阴。世乱且同吟啸乐，时来终快扫除心。天寒况是开炉近，应有佳人赋藁砧。巉岩石壁半攲斜，茅栗丛中菊渐华。风里断鸿书带草，山头飞叶汉浮槎。柂楼索莫吟秋笛，戍火青荧咽暮笳。争似渔翁最萧散，晚来和月卧芦花。云影曚昽日洒晖，金湖西畔晚阴微。渔舟缭绕青山去，枫叶追随白鸟飞。摩诘家风非世有，渊明心性与时违。近来病瘠连诗瘦，翻爱西台字样肥。辘轳世态一枰棋，销得秋来宋玉悲。舒啸可无元亮意，哦诗如见少陵时。江湖于我还萧散，田舍从他笑重迟。异域故人今在否，青灯牢落夜相思。翠壁苍崖水外山，山头茅舍两三间。夜窗明月来临卷，昼户清风为启关。霞绮障秋惊老眼，酒红潮面发衰颜。集英一梦如今觉，犹忆当时晓趁班。远水西来抱鹿头，山前草木带霜秋。黄花雅意撩诗兴，红叶端能寄别愁。日月奔驰双转毂，江湖漂荡一轻鸥。干戈未戢中兴沸，蹴被空怀祖豫州。勋业休烦付考功，此生终待老山中。宦情薄似贤人酒，诗思清于少女风。秋雨养肥桑耳白，溪流濯出柳须红。不堪世路频硗确，四十萧然秃鬓翁。迢迢山势去委蛇，林木东头见荻陂。疏竹依岩秋迸笋，病桑经火雨生枝。草侵药种多难辨，土拨松苗欲自移。照眼谁家几枝橘，出篱丹实正离离。"}