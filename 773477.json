{"id":"773477","title":"自太湖洞庭回棹","dynasty":"清","author":"洪繻","text":"灯火烟波认有无，天低月暗两模糊。洞庭一棹姑苏返，夜半吟诗过太湖。微月笼云夜不开，湖烟无际水无埃。一灯远自中流见，知是姑苏城里来。夜里波心又几桥，松陵不见客吹箫。八枝急棹灯船过，我自湖光一叶摇。玉雪坡南月露东，石湖故迹水浮空。诗人亭榭词人路，无限烟波送小红。尧峰远映水中央，曲港湾湾见水乡。满岸人家满船火，石湖过后过横塘。偃月成桥水作油，一城灯火认苏州。摇船夜入姑苏市，宛在屏风镜里游。"}