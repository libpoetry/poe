{"id":"573305","title":"刘都谏左迁辽阳，别数月矣，远致酒一瓮，为之大醉数日","dynasty":"明","author":"袁宗道","text":"刘君别我久，远饷酒一瓮。瓮大容五石，肩夫双臂痛。清比惠井泉，白如雪山湩。因忆去年事，朝议同聚讼。都谏上封章，语意带讥讽。逐向辽阳幕，官微名转重。沙碛驱冻驴，贳酒无馀俸。佳酿及故人，得微减朝饔。连晨开瓮饮，昏花尽如梦。檐曝取残经，揩眼逐字诵。斜日射阶雪，熠熠金沙动。"}