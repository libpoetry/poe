{"id":"432667","title":"纪潦三首","dynasty":"近现代","author":"庞俊","text":"稻熟雨连月，贫农翻昼眠。作灾如有物，得饱尚疑天。野哭粮栖亩，篱头客系船。吾庐一蓬艇，摇影暮滩边。屋漏消残暑，云横败夕阳。淫淫蜗上壁，寂寂蚓升堂。侧足沈昏垫，开轩接混茫。腐儒残帙在，重检仲舒方。禹域方收地，尧年奈决河。漏天谁自昔，洗甲底须多。野哭疮痍遍，邮梁道路讹。鹁鸪最无赖，旦晚在庭柯。"}