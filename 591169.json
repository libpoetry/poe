{"id":"591169","title":"首夏侍督学莆田林公药洲游眺","dynasty":"明","author":"欧大任","text":"青阳布芳陌，朱明届炎陬。仙城久标胜，旧苑开灵洲。丰泽溢嘉荣，百卉纷以柔。菡萏耀金塘，紫薇间朱榴。清川带蒲藻，凫雁唼喋浮。游鱼乐渊深，鸣鸟依林幽。昔闻川上叹，今悟沧浪讴。君子务玄赏，于焉事遨游。温颜重延接，列坐亲绸缪。见眷良已勤，越分非所由。仰瞻九曜石，俯睇琅玕丘。懿彼凤与凰，翩翩不可留。何由附高翼，鉴辉翔九州。来仪亮有期，千秋赞皇猷。"}