{"id":"704568","title":"杂诗十一首","dynasty":"明","author":"黎景义","text":"姜牙求志者，皤发始遭逢。何意渭水涯，后车载非熊。一朝师文武，胙土青齐东。煌煌维鹰扬，泱泱表大风。假令不期颐，勋誉奚繇隆。当其未达时，蓬茅甘自终。鼓刀断钜业，垂钩没奇功。时哉苟弗遇，市井无异同。谁知兴王略，乃在钓屠中。种竹山石下，萧疏最相宣。玲珑青玉骨，劲挺有馀姿。春笋勃然生，碧色何猗猗。转盼成高林，凤凰当来仪。四序任轮辗，矫矫凉风吹。严冬不易叶，隆寒无改枝。上凌天际云，下荫清波湄。苟非根节固，那得此葳甤。凉秋八九月，晓风鸣不歇。落叶飘前楹，衰草卧零雪。露光湿桐株，萤火暗林樾。浮云从东来，皓魄忽西没。病起慵执梳，?鬤垂短发。衣敝无人造，袜解谁当结。不洗许由耳，那在张仪舌。灵鳞蛰巨湫，苞雏守丹穴。时事已可知，吾生容自达。偶读信陵传，奚翅枚生发。有婢当问织，有奴当问耕。济时在素履，经世匪虚名。名誉太蜚扬，负荷恐不胜。北人操南舟，风波多震惊。原泉贵有本，君子耻过情。槿红徒早落，菊淡乃晚荣。晋人爱清谈，祇足误苍生。寒食烟火冷，揽衣陟山丘。宿草吐新颖，阴云凝暮愁。遥瞩千万里，白杨悲飕飂。眷兹坟土中，岂无公与侯。春花递开落，百载乌能留。桓山斲石椁，首阳埋一抔。高人有达观，愚夫徒妄谋。一死纵同归，厥生胡可侔。九原叹随武，贤哲愿从游。世人信神仙，愚惑昧雅道。岂知天地间，物稚必壮老。日月交升沉，暑退寒始造。节候循分至，一刻无草草。谁令三百年，俄顷不自保。纵使能长生，悠忽同枯槁。飞升何攸归，饵丹伤寿考。虚诞复何益，彝伦以为宝。鸣鹤立庭中，不及檐燕举。风尘多暗昧，豪杰空锄铻。林泉寂栖迟，草泽澹容与。里耳赏繁音，何繇尊大吕。隆中比管乐，时人乃莫许。孟冬寒气隆，莫雪飞花白。公子开玉楼，美人侍璚席。顾盼光彩动，流连欢赏剧。茵坐纷交加，羽觞任狼藉。一笑破酡颜，千金安足惜。明月已辞归，银缸殊灼烁。相将罢管弦，亦复乱簪舄。但觉兰帏温，春风浸芗泽。不知蓬门女，龟手苦夜绩。清清沼中荷，表表无支蔓。蓓蕾幽意含，澰滟微香泛。新开玉掌合，并立花容丱。月色琼琚美，波影云霞灿。鸳鸯憩盖阴，比目游筒间。佳人不在兹，对之恒永叹。蜻蜓出深水，蝉蜕藏层林。玄根吐青苕，赤日改幽阴。变化相禅受，高下自升沉。时会不可麾，运徂岂能寻。物理固如此，胡为劳寸心。方皋相良马，不在骊黄间。神理有深契，区区何足言。焚香芳树下，清飙和徽弦。天机匪袭得，恬淡无嚣喧。饥餐兰芷洁，寒衣芰荷鲜。独坐眺远峰，临流乐鸣泉。明月真性朗，白云心绪閒。岂为耽幽寂，吾道原自然。"}