{"id":"523086","title":"秋夜徐编修宅宴别醉歌","dynasty":"明","author":"李梦阳","text":"徐郎三杯拂剑且莫舞，听我击节歌今古。曲畏调悲不易竟，天地荧荧月东吐。燕山八月风力怒，落叶交加映尊俎。怆时感事百忧集，死别生离同一苦。身逢累朝全盛日，弘治之间我亲睹。朝廷无事尚恭默，天下书计归台府。五陵鞍马速雷电，千官气势如风雨。却忆年年秋月时，日与尔辈同襟期。如渑之酒差快意，袒跣呼号百不思。弦张柱促衣冠祸，综覈崩奔学士疲。仓皇世事难开口，物极则还理宜有。羸疾巳分沙田草，遭逢复折都门柳。富贵在天得有命，人生反覆如番手。不见去年临别处，吞声踯躅莺求友。邂逅寒暄不自知，隔绝荣华为谁守。歌残酒乾天欲曙，门外骊驹巳西首。哀鸣胡雁亦南飞，露湿群星朝北斗。"}