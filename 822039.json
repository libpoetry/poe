{"id":"822039","title":"玉漏迟 杭州遇屈伯刚，以词见示，次和","dynasty":"清末近现代初","author":"汪东","text":"晚春欢绪少。鸥盟鹭伴，前踪都杳。快展生平，试探故人怀抱。曲几瓶花低映，更四下、珠帘围绕。应共笑。鬓华自指，相逢非少。为我细说当年，算得意春风，凤歌鸾啸。几阅沧桑，锁院离离青草。浮世不劳梦想，但教看、湖边飞鸟。归路悄。愔愔半堤斜照。"}