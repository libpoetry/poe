{"id":"708019","title":"东风第一枝 其二 赠傅去异令鲁山","dynasty":"明末清初","author":"梁清标","text":"梁苑词人，秦川贵介，翩翩早下双阙。琴台曾否犹存，商馀有无堪蹑。春风凫舄，到时正、芳原花发。试听取、闾井弦歌，抛却故山烟月。红烛灺、离尊未歇。骊唱罢、角声又咽。人冲嵩少寒云，马嘶驿亭霁雪。唐贤旧地，谁更把、风流重接。好谱成、于荐新声，莫让当年前哲。"}