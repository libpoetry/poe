{"id":"1228038","title":"次三衢守马昂书垒韵","dynasty":"元","author":"李孝光","text":"主人歌且止，听我为尔歌。作垒不厌小，买书不厌多。地上小儿喜夸犬，睚眦生怒如膰蛙。先生书垒止类巢，不树长戟兼横戈。清净如与圣贤遇，高明屡烦神物呵。却笑飞仙十二城，鬼功日夜长琢磨。其南通丹穴，其东僦女倭。北引崆峒挹酒之长柄，西收西漠专车之木禾。啸歌聚族无不可，祓除安用索与傩。羽衣服妖踏白茅，朱鬘善幻言呿啰。而我先生不语怪，二氏羞伏面发酡。我垒何所有？但闻诗作魔。雕锼夺天巧，雅澹消众疴。我垒何所有？地窄安不颇。惟有屈宋字，文声锵然相戛摩。我垒何所有？而蓄礼士罗。罗致尽俊杰，往往为公么。我垒何所有？而无白马驮。群书汗牛马，不涉流沙河。我垒何所有？而有太白力士靴。著鞭见天子，竟往金鸾坡。我垒何所有？而有韩公紫玉珂。通籍引金阙，不愧国老皤。先生宁钝不为铦，宁方不为鈋。窃闻先生骨已朽，空教众语漫缕。春秋讹字变亥豕，宋楚方言作箕箩。后来继者浸灭裂，何其婴龀相㗻唆。纷纭百鸟更啁唧，安知清庙连猗那。勿言我垒狭，不用蓖与蓑。容膝志自足，吾其敢蹉跎。问字函丈间，吴炔续四科。勿言我垒小，日月才一梭。往来云汉上，飘忽若轻蛾。组织成文章，飞扬如女萝。中心若止水，水上元不波。深如相如读书屋，大如尧夫安乐窝。可以扣我匣中之飞景，可以理我膝上之云和。弦歌以解吾心之蕴结，弹铗以袪吾愁之诱囮。如轈而不辐，如舟而不舵。高如鹳鸣垤，矗如蜂房涡。又如仙人宅初拔，又如野处礼不苛。又如橘中饮来去，又如树间坐以哦。如连䔟偃蹇，如藻井馺娑。又如探虎穴，又如封蚁柯。客至足周旋，高论如切磋。坐以氍毹席，酌以鹦鹉螺。佳儿引银艾，诸生避蓼莪。开笼放白鹤，临池看白鹅。张具设??，中厨营饆锣。《绿腰》唱昆仑，苍头弹鼙婆。屡歌明之君，举酒叫姮娥。丰草露湛湛，流水山峨峨。人生意气足，可惜奈此明月青天何！昔者介推何为乎自焚于绵上，屈平胡为乎自沈于汩罗。何如先生日高官，事了登城照影清江沱。日课作诗三百首，翻怜笔史传写讹。丈夫作事要磊落，布衣狐腋皆委佗。海滨白首钓鳌客，清秋策杖相经过。"}