{"id":"766750","title":"沁园春 其二 偶兴同程村羡门作","dynasty":"清","author":"王士禛","text":"何处放怀，万里之流，千仞之冈。笑非佛非仙，人称散圣，不痴不慧，古号遗狂。蛮触争残，夔蚿观破，慢世须教觅乐方。谁解识、有秕糠尧舜，啸傲羲皇。门前一枕沧浪。但秋水、逍遥注几章。问旧友谁过，井公园客，新知不厌，负局脩羊。金粟前身，玉清往事，游戏人间傀儡场。须回首、是丽农方丈，早认渠乡。"}