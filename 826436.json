{"id":"826436","title":"花心动·花埭赏红梅，为金校书画梅花于扇，题词其上","dynasty":"清末近现代初","author":"潘飞声","text":"春霭园林，闹东风、湘梅夜开庭院。轻卷画帘，枝上青禽，已把玉人偷覸。佩环声近真珠席，相逢处、一枝偷撚。暗香满。思量点额，醉眠花畔。转惜雨丝风片。怕滴碎胭脂，蝶婆难管。写上素纨，便约重携，等到月明相见。知他会作乘鸾女，吹玉笛、待侬来伴。画图上，新词教卿细按。"}