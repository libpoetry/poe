{"id":"306983","title":"声声慢·星洲白蔷薇盛开感赋","dynasty":"现代","author":"杨圻","text":"玉环风色，斜倚栏干，珊珊有恨无力。深径谁听，风雨夜来狼藉。上阶三两蝴蝶，悄无声飞过墙北。春去也，绿连天，墙外寻春无迹。万里深闺消息，任月底黄昏，碎阴欹侧。流水吴宫，闲梦暗伤南国。珠帘更垂绣户，付何人深寻细觅。算只有社燕去，相寄怨忆。"}