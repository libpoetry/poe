{"id":"266722","title":"兰陵王·用清真韵。湖帆出示金吉金红梅画轴","dynasty":"现代","author":"叶恭绰","text":"行吟似去国。应识。江潭楚客。寒香里，哀咏郢中，声咽城南去天尺。题襟尚余迹。甚泪泫芳尊，欢散前席。方诸争避蟾蜍食。惊委地红萼，断肠青冢，杨花依样瘗古驿。只愁满亭北。添恻。梦痕积。更玉笥云埋，瑶轸风寂。燕支远盼山何极。怅陇首春早，调翻羌笛。画图重展，恍劫火，尚点滴。"}