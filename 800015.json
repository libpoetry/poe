{"id":"800015","title":"蛮子朝","dynasty":"清","author":"魏麟徵","text":"蛮子朝，澎湖内附平红毛。占城诸国尽输贡，西洋人已联官曹。琉璃泛海七日迅，册使曾颁新敕印。世子就学陪臣从，赐得衣冠供馔盛。复有安南久臣服，黎氏王封莫氏蹙。往来遣使与讲和，分疆各守漓江曲。百蛮接踵梯航趋，奇貌诡饰累译殊。我愿殿绘《豳风》诗，不绘唐时《王会图》。"}