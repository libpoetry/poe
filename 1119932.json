{"id":"1119932","title":"次韵月窗兄惜别四首","dynasty":"宋","author":"陈著","text":"分付浮生一字休，欲休不得是离愁。如今祇怕归无准，心在丹山最上头。几载诗盟两见心，自从别后可曾寻。夜来梦见匆匆散，杜宇西窗月未沈。记得溪山两袂分，一溪流水落花春。青骢马上休回首，只见云山不见人。为侬传语竹窗兄，逢著行人也寄声。聚散在天终有定，岁寒三友见交情。"}