{"id":"602071","title":"题二难纪奇卷赠潘云山公袒之昆阳","dynasty":"明","author":"李学一","text":"郊原久烽火，四野何萧索。畴堪倭更来，虔刘恣凶虐。碣石已屠城，平山复残爚。闯迫惠城东，公私俱惊愕。督府镇鹅阳，征兵连负郭。进战未有期，内变复中作。叛卒讧糜沸，反戈事剽掠。主将已见戕，复赴潘侯幕。执侯质倭夷，共缔攻城约。我侯了不惊，胸襟何磊落。兵刃谁能加，忠信驯鲸鳄。一朝反间行，叛徒俱受斫。万姓已阽危，幸免填沟壑。生全谁之功，日远愈炤焯。倭夷嗣殄灭，无恙侯如昨。忠义神所歆，固令脱锋锷。朝宁重贤能，领兹专城托。昆阳宠命新，蛮方待经略。膏车赴滇南，行李惟空橐。嗟余本疏庸，辱侯情匪薄。念侯日将远，寸衷孰云乐。愿言崇令德，勋业标麟阁。"}