{"id":"1117521","title":"湖上杂咏","dynasty":"宋","author":"邹浩","text":"荷叶如钱三月时，幅巾藜杖一追随。尔来胜事知多少，惟有风标公子知。何处清风作晚凉，解衣相与面沧浪。青萍紫芡令人恨，遮却琉璃万顷光。华亭标格本青云，邂逅西湖秋复春。作意一声君会否，鹓鸾集处是真人。疾病经旬厌药杯，喜君折简傍湖来。浓云几败乃翁事，赖有南风为约开。滨湖一一敞雕栏，自是黄尘不汝閒。今日舒眉宁易得，未应轻作剡溪还。霜蹄桧楫久途穷，暂喜天时人事同。濯热不须三岛去，高谈落麈自生风。嵯峨秀色雨晴时，极目城隅更落晖。何必鲈鱼动秋意，好携双屐便言归。"}