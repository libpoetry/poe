{"id":"698473","title":"谢赐睿翰神妙变化远法钟王臣子仪不胜欣跃赋诗以进","dynasty":"明","author":"唐文凤","text":"睿思笔力扫千军，写遍金笺五色纹。墨沼鸾飞光掣电，天门龙跳势腾云。清兴閒书笔阵图，妙窥八法不须摹。钟王墨迹何堪数，摘得骊龙颔下珠。临池清思日初长，龙剂香生玉楮光。八法精深入神品，侍臣蒙赐永珍藏。"}