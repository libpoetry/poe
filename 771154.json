{"id":"771154","title":"西河•姑苏怀古，和清真","dynasty":"清","author":"陈匪石","text":"寻梦地。浮云去住能记。回廊步屧静秋尘，醉鬟睡起。乱流一叶指横塘，依稀鸥鹭沙际。后凋树，曾徙倚。夕阳缕缕红系。乌栖唱彻客重来，燕迷故垒。病心不为沼吴颦，鸱夷沉恨江水。酒边俊侣话旧市。好春光、花径梅里。倦眼独看人世。剩箫心剑魄，西风凄对。吹入寒山钟声里。"}