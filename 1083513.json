{"id":"1083513","title":"次韵侄端臣雨晴出郊","dynasty":"宋","author":"范浚","text":"雨中烂熳睡，门径横林扉。朝晖入瓮牖，起我聊伸眉。良游眺江郊，揽袂风披披。平瀛涨新绿，滟漾摇晴陂。云峦霭空翠，烟树森华滋。潭渔下罜䍡，陇种行楼犁。贪穿康乐屐，更杖原思藜。阿宜倦游还，心事嗟多违。新功在琢句，非复吴下时。渊明赋归来，今是知昨非。君看古贤达，茹草甘长饥。悠悠身外事，凛凛胸中奇。因赓喜霁作，用代城南诗。"}