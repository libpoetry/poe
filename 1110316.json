{"id":"1110316","title":"妻兄张伯高来访横河感旧与拜先君墓下有作次韵","dynasty":"宋","author":"孙应时","text":"衰年回首少年事，尚喜初心炯自如。俗态可怜人厚薄，交情那问势亲疏。懒陪康乐登山屐，且醉渊明采菊庐。一笑相寻非易得，河渠执手更踟蹰。荜门生计只初年，乔岳终难起一拳。小槛清风黄卷里，扁舟碧水白鸥前。同寻杖屦曾行处，肯谒松楸独泫然。人事无穷今几变，空山落日自孤烟。"}