{"id":"814883","title":"蝶恋花","dynasty":"清","author":"俞士彪","text":"有限青春容易负。万水千山，忍便轻身去。愁里行行愁里住。有谁伴你朝和暮。冷落平沙荒草路。薄薄衫儿，最怕秋风雨。瘦得沈腰如一缕。征鞍莫作消魂语。罗袖淹淹红泪涴。没计驱愁，只得和愁坐。此夜悽惶惟有我。玉楼香梦曾知么。唱尽相思谁与和。剩枕閒衾，有甚心情卧。架上荧荧灯蕊堕。床头冷落金猊火。烟径凄迷生碧草。盼得春来，却被春颠倒。寒食清明都过了。乍晴乍雨成烦恼。镜里朱颜容易老。一段閒情，转怕人知道。昨夜小楼寒尚峭。柳绵吹尽东风晓。小苑春深寒意浅。谁拗墙花，蓦地抬头见。羞晕满腮娇满眼。牵衣才得和衣转。苔滑泥香行未便。却到窗前，又是鹦哥唤。十二珠帘閒不捲。东风吹落残红片。九十韶华空在眼。绿暗红稀，料是东君倦。谁说春风能似剪。閒愁缕缕何曾断。一枕斜阳莺语乱。幽梦初回，失口曾轻唤。万种相思春不管。暮江烟水知深浅。忽暖忽寒晴又雨。天也如人，直恁无凭据。郊外翠尘堤上絮。梦魂迷却江南路。不忍再吟肠断句。赚到而今，只有愁如许。独倚危楼春欲暮。画船犹自催歌舞。幽梦不来肠寸断。瘦影支离，怕与灯相见。故意朦胧睃着眼。暗风吹起红罗幔。曲着腰儿过夜半。翠被无情，熏杀难教暖。檐铁声声和雨颤。谁家楼阁催弦管。几上玉炉初断火。谁把朱门，未晚和愁锁。月入重帘人一个。影儿着意周旋我。恰记凤楼相对坐。到得而今，寂寞如何卧。风过绿窗寒叶堕。可怜梦也无缘做。催唱新词回却面。避着灯儿，偷眼将侬看。嘱付娇波休再转。座中狂客柔肠断。莫惜酒阑容易散。好梦成时，应也还相见。只怕梦中终是幻。不如醉里重留恋。绿柳桥边舟待发。江水骊歌，一样声儿咽。云黯天低疏雨歇。这般时候偏离别。万种恩情坚似铁。地久天长，岂待临歧说。珍重此身休薄劣。不愁欢会无时节。好信都教归雁哄。愁上眉来，没有些时空。帘外雨声频滴涌。有人枕上心儿痛。斗帐风吹梅影动。好个鸳衾，无计和伊共。待得绸缪除是梦。怕他邻笛声三弄。"}