{"id":"742039","title":"还家 其二","dynasty":"清","author":"钱澧","text":"春云乱漠漠，春草碧萋萋。我始至前村，竹根鸣午鸡。是维二月初，万生咸已齐。人情同念旧，别久见未迷。走视太史公，簪笔入金闺。岂闻去年水，飘荡家无栖。辛苦留性命，还归理故蹊。虽无完庐室，幸庇旧锄犁。闻此痛五中，热泪千行啼。骨肉几不全，功名何足稽。死当狐首丘，生当龟曳泥。黄昏忽细雨，孤镫照凄迷。叩门欣弟归，赤脚踏水泥。始知仲已远，或到武昌西。叔壮颇复锐，季长与我齐。狂喜出赊酒，夜久满瓶携。嗔我问生事，杯进不容稽。人生固有穷，但恐制行低。齐人饕富贵，羞死妾与妻。"}