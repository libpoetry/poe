{"id":"807882","title":"贺新郎  初夏城南观剧并看小儿作偃师幻人诸杂戏","dynasty":"清","author":"陈维崧","text":"一夜红都瘦。恰清和、街南百戏，分棚错绣。争占晴坡施幔幄，似水画帘痕皱。莺语剪、绿芜浓昼。老大逢场聊逐队，也婆娑、锦瑟钿车后。向酒媪，且赊酒。曲终杂爨喧豗奏。有侲童、交竽缘橦，巧将身漏。据地帖腰连琐裤，踢堶弄丸都有。银海眩、铜峰欲覆。万事总然儿戏耳，枣梨争、也算蛟龙斗。姑一笑，华阴叟。"}