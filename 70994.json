{"id":"70994","title":"蔬帘淡月·苍烟古木","dynasty":"元代","author":"邵亨贞","text":"苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满华屋。柰景物因人反覆。算千古风流，今有谁续。苕水东边月上，酒醒人独。角声吹老梅三弄，想依稀、曾梦蛾绿。西风回首，山中有人，满头黄菊。"}