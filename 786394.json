{"id":"786394","title":"题施梅樵祖母像","dynasty":"清","author":"洪繻","text":"台湾昔盛时，母家方繁丽。爱子趋堂隅，名孙绕阶陛。灼灼鸣珂坊，前儓而后隶。结交刺史侯，豪宗开戟第。母也居华闺，绮罗供娄曳。林下夫人风，城中慕高髻。富贵博欢颜，经营由贤裔。如何原涉家，忽为尹君弊！亡命走江湖，埋名局天地。叹息酷吏威，顿使名门替！母也居梓枌，闾日倚垂涕。阅历及沧桑，流离满尘世。洛市经战场，泰山作刀砺。王母独崔岿，天孙为拱卫。始觉皇娲年，崦嵫景未逝。翼起有贤孙，簪缨又克继。祖妣痛音容，丹青存髲剃。昨日素车帷，汉仪备葬祭。追远生孝思，慨僾写真谛。想见君先子，黄泉含笑睇！"}