{"id":"1121480","title":"德秀和朝宗绝句意似有不平者依韵作三绝以代其解嘲","dynasty":"宋","author":"欧阳澈","text":"琪管将扬世罕知，不辞三弄试临溪。少陵若也能精鉴，休戏严公有此儿。藏器韬光以待时，扁舟且此钓磻溪。拿云指日掀头角，惊破扶风狎侮儿。东野临流喜赋诗，一竿摇破碧云溪。汝非羸角休吾触，不是寻常丱角儿。"}