{"id":"471241","title":"题异兽图","dynasty":"明","author":"归有光","text":"昔年曾读《山海经》，所称怪兽多异名。仲尼删书述禹贡，九州无过万里程。抟木青羌何以至，伯益所疏疑非真。西旅底贡召公惧，作书训戒尤谆谆。周史独著王会篇，睢盱百怪来殊庭。载笔或是誇卓荦，传久孰辨伪与诚？虽然宇宙亦何尽，环海之外皆生人。阴阳变幻靡不有，异物非异亦非神。曾闻汉朝进扶拔，唐时方贡来东旌。壹角马尾出绝壁，绿毛忽向人间行。近代所闻非孟浪，往往史牒皆有徵。今之画者何所似，毋乃诞漫不足评。考古图记岂必合，任情意造皆成形。画狐似可作九尾，赤首圜题随丹青。呜呼，孰谓解衣盘礡称良史，不识驺牙与麟趾。"}