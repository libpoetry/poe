{"id":"371017","title":"换巢鸾凤·张东园送洋鸡一只赋此报之","dynasty":"清代","author":"厉鹗","text":"一讯槎风。有双栖锦羽，携取筠笼。抱时春屿里，啼处晓波东。洪桃花下几回逢。乍呼小名，朱朱未通。瑶窗远，想误却、汜人同梦。珍重。谁乞种。持比汝南，噤㾕神偏耸。帻染蛮砂，尾捎蜃雨，特地移窠分送。我已无心舞秋宵，负雏看啄苔阶缝。凭丹青，唤梅家、写伊飞动。"}