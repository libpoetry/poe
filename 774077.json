{"id":"774077","title":"草岭偃风","dynasty":"清","author":"柯培元","text":"山上山下翠云接，一山上下飞蝴蝶。经年青草长如人，此处蝴蝶大如箑。上山一路何茫茫，蛮雨瘴烟停落叶。披襟恰当天风来，纵目惊看海浪叠。春风吹暖秋风凉，春草茁绿秋草黄。四山响应叫鹧鸪，一天云暗啼寒螀。行人踽踽行不得，千里縻芜渺斜阳。吁嗟乎，莫为远志为小草，寸心报答春晖长。"}