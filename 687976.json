{"id":"687976","title":"姚明府复任番禺寄赠","dynasty":"明","author":"成鹫","text":"金鸡昨夜出宸京，天眷分明轸远情。回转云霓作时雨，载看禾黍庆西成。棋须覆局方傅谱，琴待更张始有声。老鹤林间甜好梦，随风飞入尉陀城。直道重伸柳士师，此心惟有一人知。长歌未许归田早，三宿何妨出昼迟。取次新凉消伏暑，相将阳律长南枝。閒观物理堪随喜，丛桂含芳欲待谁。半载身閒快寝兴，九重专命属贤能。翟门昨日堪罗雀，叶爨今朝又饮冰。俸外无钱还买鹤，袖中有石许遗僧。习池处处应留醉，记得桥头笑语曾。"}