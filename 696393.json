{"id":"696393","title":"谢法曹赠别","dynasty":"明","author":"郑学醇","text":"嘉月戒行旅，信迈惟仲春。解缆赤亭渚，弭棹浦阳津。拳拳共饮饯，戚戚岂异人。宴会良欢乐，别路成酸辛。酸辛恒别离，况乃在亲爱。与子本连枝，缱绻非由外。靡靡即长途，顾望心如痗。嘉会岂无期，良时苦不再。嘉会怅悠悠，雨雪阻行舟。进帆暗东路，返棹远南楼。衔思历嶀嵊，凝睇越西州。独有盈樽酒，谁与展绸缪。绸缪念昔时，中情两不疑。披襟散清帙，点翰酬新诗。搴芳竟遥夕，款洽愬杯迟。悟对无厌歇，离折搅余思。离折愁人心，望望澄湖阴。烟光极缈漠，层岭阻巇崟。永怀同采葛，勿往怨青衿。引领在空谷，伫想琼瑶音。"}