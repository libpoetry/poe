{"id":"184700","title":"赠空上人·我搴空门秀","dynasty":"宋代","author":"曾几","text":"我搴空门秀，得之古疏山。斯人器玉壶，中有宝月寒。四壁澹相对，安身一蒲团。玲珑六窗静，竟日心猿閒。时从禅那起，游戏于笔端。当其参寻时，恣意云水间。松风漱齿颊，萝月入肺肝。政使不学诗。已见诗一斑。况复用心苦，俗氛何由干。今晨出数篇，秀色若可餐。清妍梅著雪，圆美珠走盘。乃知心镜中，万象纷往还。皆吾所现物，摹写初不难。谁能效我辈，造语出险艰。请师賸汲古，净洗蔬肠酸。坐令韩退之，收敛加巾冠。"}