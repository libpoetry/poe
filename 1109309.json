{"id":"1109309","title":"次韵王四馆宿","dynasty":"宋","author":"刘攽","text":"雪残梧竹夜犹寒，春入林花露已团。绝境自宜仁者静，寤歌非为硕人宽。不眠红烛停俄顷，刻意新书计若干。等是前贤游集地，似君尤更觉才难。蓬莱宫阙冠云霓，月出丹渊日堕西。和暖时花元有信，黄昏归翼自无迷。读书难字存雌蜺，落笔雄辞在碧鸡。五十衰年融过二，强颜何计可思齐。天星出屈势阑干，五夜传呼禁漏残。虎豹深沉九关远，鹪鹩栖息一枝安。病亲黄卷怜灯闇，老厌青绫怯岁寒。长有江湖未归梦，更将衰白镜中看。"}