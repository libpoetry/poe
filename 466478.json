{"id":"466478","title":"论诗绝句四首","dynasty":"当代","author":"关振东","text":"诗魂从古系苍生，道出民心即性灵。他日重温今日句，尚留馀韵是真情。境界天然自有神，池塘春草朴中真。摒除矫饰多生意，去尽陈言语便新。李仙杜圣各千秋，岛瘦郊寒亦上游。文采岂宜拘一格，雄奇蕴藉尽风流。烟笼春树雾笼花，曲径通幽月影斜。商隐情丝牵想象，定庵哲理烛云霞。"}