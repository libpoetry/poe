{"id":"296513","title":"高阳台·雨香弟七十寿","dynasty":"现代","author":"许宝蘅","text":"荷院风回，柳堤波暖，今朝何处行觞。华发苍颜，倦游好是还乡。回首多少风尘事，共麻姑阅尽沧桑。最难忘，太液池边，一舸招凉。吾家艺事凭谁继，纵香沉梦杳，旧谱难详②。比竹调丝，于今独擅词场。阶前兰玉森森立，博欢颜踏舞成行。惜年光。笑指西湖，头白鸳鸯。"}