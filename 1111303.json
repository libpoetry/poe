{"id":"1111303","title":"贵妃閤端午帖子","dynasty":"宋","author":"许应龙","text":"撷秀斗群芳，兼收百药良。不因仁及物，庶草曷蕃昌。淑德仪宫阃，天教受祉繁。艾人暨桃印，奚用更悬门。丹篆钗符綵缕鲜，承恩侍宴玉皇前。一年一度为端午，此去应须亿万年。裁成御服进君王，雾縠云绡叠雪香。却效葛覃躬节用，不忘浣濯旧衣裳。槛有榴花沼有莲，南薰拂拂晚凉天。六宫莫度新翻曲，只理云和伴舜弦。"}