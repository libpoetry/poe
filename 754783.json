{"id":"754783","title":"银河篇寄颐道主人汉皋","dynasty":"清","author":"文静玉","text":"六月银河云影碧，八月银河露华白。金风微动晚凉生，最觉分明秋七夕。七夕银河分外明，青天不许片云行。璇宫夜静支机石，微觉珊珊静有声。画屏光冷销银烛，案户横斜还络角。花阴深处倚阑干，罗衣单薄人如玉。红墙宛转鹊桥秋，知有天涯望远愁。天际归舟何日到，莫教织女望牵牛。"}