{"id":"1000208","title":"祠仙姑回马上作","dynasty":"宋","author":"强至","text":"至和岁甲午，德音绝常轨。宽徭且宥罪，外复讲群祀。君言一朝发，人神共悦喜。今我官浦阳，距邑越十里。闻有仙姑祠，独弗识何氏。按图得本原，云是黄帝女。当年追仙游，兹地倏轻举。于今数千载，庙貌尚留此。几欲私谒款，吏事日劳止。遽会郡符降，奉行德音止。以庙隶邑境，俾我即祠所。诘朝叩庭下，牲体已夙庀。岿然重林间，楹桷极华美。姑一妇人焉，血食反无已。丹朱虽男儿，而又作尧子。生失四海位，没同若敖鬼。大夫不自立，始信徒为尔。"}