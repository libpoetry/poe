{"id":"433895","title":"医巫闾","dynasty":"金末元初","author":"蔡圭","text":"幽州北镇高且雄，倚天万仞蟠天东。祖龙力驱不肯去，至今鞭血馀殷红。崩崖暗谷森云树，萧寺门横入山路。谁道营丘笔有神，只得峰峦两三处。我方万里来天涯，坡陁缭绕昏风沙。直教眼界增明秀，好在岚光日夕佳。封龙山边生处乐，此山之间亦不恶。他年南北两生涯，不妨世有扬州鹤。"}