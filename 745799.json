{"id":"745799","title":"题桂未谷明府戴花骑象图赠桂生朴堂","dynasty":"清","author":"冯云鹏","text":"桂氏之祖秦博士，先生乃更穷经史。一官万里赴滇南，十载永平贫且死。经济以外惟著书，神冷风凄余故纸。对此插花骑象图，先生未死精神舒。高踞象背花满鬓，蛮女拥仗行吹竽。两峤说鬼画鬼趣，此更奇丽人间无。嗟哉先生嗜金石，予愧同心未相识。展卷不厌反覆看，似共老菭对晨夕。读君札朴诵君诗，汉魏六朝争雄奇。东晋直寻爨君墓，南诏亲模德化碑。温经揽古俱超绝，幸有慈孙光阀阅。迩来负笈从予游，摛藻扬华艳云月。先生骑象尔乘骢，后先相逐遥相从。他日扬鞭归阙里，顾影犹传乃祖风。"}