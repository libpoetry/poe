{"id":"534677","title":"闻鹊词","dynasty":"明","author":"邱云霄","text":"自郎行役今三年，朝朝抱香拜堂前。忽闻飞鹊噪檐角，愁心解却思郎面。殷勤默向鹊声祝，郎归更愿声三续。迟回四望不肯鸣，深怕鹊声飞过屋。鹊声转迟心转急，欲近檐前听端的。举身复坐不敢行，恐惊噪鹊先飞起。喳喳向人如有情，欢喜为郎扫檐听。但得郎归不怨迟，低拜神鹊开双眉。雕笼知鹊不愿宿，从此日遗檐下粟。"}