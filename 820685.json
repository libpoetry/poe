{"id":"820685","title":"三姝媚 封署送春","dynasty":"清末近现代初","author":"王易","text":"清琴愁独谱，听啼鹃声声，唤人悽楚。无计留春，著游丝、低罥画阑干处。燕妒莺猜，便消得、韶光如许。底事东君，芳讯年年，自由来去。凭阁敲残新句，看浪蝶依依，似忘春暮。芳草斜阳，忍低眉遥数，天涯归路。酒浪茶涛，怎洗尽、客襟尘土。为问园林旧约，明年记否。"}