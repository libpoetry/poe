{"id":"609861","title":"醉歌行席中赠如冈陈公","dynasty":"明","author":"韩上桂","text":"平生颇有激烈肠，当秋拔剑神飞扬。恨不相随渐离辈，悲歌击筑燕山傍。陈公官高膺八命，经略东南发神令。斫龙湾头海水腥，制虎山中烟火净。惟馀下士意磊落，使我形神重开扩。竖子何知奉后尘，将军顾待真不薄。月照吴江木落时，公归淮土鸣金羁。幕府如云驺从发，挥手欲与云山辞。韩生意气消不得，欲上青天搅白日。问渠何事遍荒衢，不照幽崖之石室。猛犬狺狺吠九关，玉门欲扣排金镮。勾陈宿卫森相向，重阶累级不可攀。万古精诚尽如此，哀丝急管空满耳。黄云高捲日月微，醉歌恐有悲风起。"}