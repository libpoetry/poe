{"id":"1072463","title":"寄胡邦衡兼简陈佥判黄书记","dynasty":"宋","author":"王庭圭","text":"斯文久寂寞，谁应擅雕龙。万事问伯始，今复得此公。涛澜翻笔舌，锦绣蟠心胸。平时吐佳句，逸气如长虹。制策收俊异，行当推选锋。元龙湖海士，江夏无双童。词彩俱秀出，春葩发青红。铿锵排律吕，纯音玉琤琮。草木吾臭味，坐隔神螺峰。遥闻玉荆产，长松想清风。安得奋馀勇，提戈噪其中。且愿试音响，径须撞巨钟。"}