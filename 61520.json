{"id":"61520","title":"渝关望海楼","dynasty":"明代","author":"阮汉闻","text":"海需筑海底，波面没楼址。海若不敢嗔，龙宫定应徙。邃磴复藏兵，高甍疑役鬼。潮回远屿青，日簸惊涛紫。方壶几问津，扶桑归决眦。木赋难具陈，吾笔敢轻泚。三酬戚将军，整暇乃能尔。物力宽蓟燕，戎心邅旌垒。征虏时投壶，鲜卑可折棰。醪纩奉鹰扬，凫藻歌燕喜。钤韬逐整居，头屑寓深旨。捉露至今兹，传舍而已矣。三数十年同，潇然雨天水。"}