{"id":"701531","title":"子夜四时歌八首","dynasty":"明","author":"黄佐","text":"采桑南陌去，共欢桑下嬉。归来理机素，成匹待何时。黄鸟双双飞，园林春意早。欢爱绯桃花，侬爱菤葹草。团团合欢扇，摇动生薰风。辗转罗帏里，时复障颜容。乘凉登水榭，见那采莲船。石阙映芙蓉，含悲谁复怜。猛风吹梧桐，玉露坠金井。蹋歌人不闻，明月照双影。门前霜枫树，洒泪积成许。蛛网罥黄蘖，腹中苦思汝。白雪满庭户，朱火耀窗牖。清歌侑兰觞，郎笑揽侬手。枯木噪寒雀，开门欢正来。炭炉火未冷，思心欲成灰。"}