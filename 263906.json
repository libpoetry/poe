{"id":"263906","title":"沁园春·送穷","dynasty":"清代","author":"尤侗","text":"咄咄穷来，冰氏主人，劝汝千杯。怪子云高阁，一麾不去；昌黎上座，三揖仍回。饿倒翳桑，冻穿东郭，拊手揶揄笑我该。何相厄，出门如有碍，闭户如呆。特凭毛颖符牌。择吉日车马走天涯。向簟瓢巷里，生前可住；首阳山下，死后堪埋。耕砚为田，积书作库，今后休将壁立猜。穷唯唯，吾从此逝矣，赠子多财。"}