{"id":"814233","title":"好事近 舆中杂书所见得四阕","dynasty":"清","author":"周之琦","text":"杭苇岸才登，行入乱峰层碧。十里平沙浅渚，又渡头人立。笋将摇梦上轻舟，舟尾浪花湿。恰好乌篷小小，载一肩秋色。诗句夕阳山，扇底故人曾说。好是固关西去，看万山红叶。翠蛟潭上认题名，屐齿为君折。蓦地藓花浓处，出一双胡蝶。峻坂怯肩舆，引绠两行犹弱。几日牵船岸上，只蒲帆难著。一声碧月大堤头，旧梦定谁托。何似春风天半，挽秋千红索。引手摘星辰，云气扑衣如湿。前望翠屏无路，忽天门中辟。等闲鸡犬下方听，人住半山侧。行踏千家檐宇，看炊烟斜出。"}