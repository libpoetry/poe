{"id":"1110862","title":"次知府府判二丈韵三首","dynasty":"宋","author":"朱熹","text":"两公清庙瑟，窈窕拂朱丝。事纪一朝胜，名从千古垂。流传当共赋，惆怅不同时。且要君颐解，宁辞匡说诗。忆昨中秋夕，寒盟约重寻。幔亭欢举酒，江阁快论心。月堕俱忘起，罍空始罢斟。只今千岭隔，怅望一何深。志士怀韬略，奇兵吼镆干。关河那得往，肝胆不胜寒。壮节悲如许，雄图渺未阑。皇舆方仄席，陋巷敢求安。"}