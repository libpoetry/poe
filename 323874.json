{"id":"323874","title":"念奴娇·海棠时过江潭","dynasty":"宋代","author":"王炎","text":"晓来雨过，正海棠枝上，胭脂如滴。桃杏不堪来比似，信是倾城倾国。藏韵收香，谁能描貌，阁尽诗人笔。从教睡去，为留银烛终夕。不待过了清明，绿阴结子，无处寻春色。簌簌轻红飞一片，便觉临风凄恻。莫道无情，嫣然一笑，也似曾相识。惜花无主，自怜身是行客。"}