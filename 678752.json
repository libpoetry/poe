{"id":"678752","title":"题香山九老图","dynasty":"明","author":"陈枨","text":"凿翠开香山，梯岩架石楼。既忻功业成，遂卜林泉幽。解带依远松，濯缨临清流。滩鸣八节水，云度群峰秋。昔当元和时，屡进忠谠谋。侧闻移病后，白雪已盈头。醉吟喜自适，山水足夷犹。况逢诸老翁，良时同退休。命觞爱倾倒，取乐谐唱酬。共保龟鹤龄，宁随麋鹿游。高名宇宙间，陈迹委榛丘。丹书幸可托，抚卷仰前修。"}