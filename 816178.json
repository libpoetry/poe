{"id":"816178","title":"题富春山水画册","dynasty":"清","author":"符兆纶","text":"诗情画意有无间，如此烟波数往还。记得画眉声里过，一船青载富春山。白鹭低飞九里洲，梅花万树压溪流。晚妆忽讶胭脂湿，一笛斜阳水上楼。吹软垂杨两岸风，中流箫管酒灯红。也知团扇谁描得，憔悴江湖一放翁。潮声见说上泷回，泷水无风绿似苔。閒向桐江弄明月，钓竿高挂子陵台。旧游回首意苍凉，负尔花间陌上香。好著片帆重送我，风流苏小访钱塘。荷花桂子入新图，柳七才名莫浪呼。且擘荔支消夏去，风光占住小西湖。"}