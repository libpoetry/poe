{"id":"1250685","title":"赠徐生","dynasty":"元末明初","author":"王祎","text":"丈夫贵问学，有学身乃尊。圣贤炳谟训，方册幸具存。求之非有他，所在用力勤。譬如山下水，其出初有源。盈科方浩浩，遂作波涛翻。又如玉在璞，莫辨珉与璠。雕琢既成器，孚尹烂焞焞。人身本一物，不学复奚论。学成自见用，不必事趍奔。上焉为国华，下以大其门。我观膏粱子，志气亦轩轩。寻芳紫陌晓，买笑青楼昏。年少诚足乐，面墙将何言。徐生英俊姿，家世袭衣冠。结发事书史，终年不窥园。萤囊暑夕照，蠹简霜晨翻。及兹种植立，岂不培本根。一朝功名至，看尔高飞鶱。我言厚劝子，愿子心毋谖。"}