{"id":"813947","title":"秋日偶成","dynasty":"清","author":"陈之遴","text":"幽燕东北古营州，乱碛惊沙起客愁。万里关山重出塞，一天风雨漫登楼。吟诗每共哀箫咽，伴老空怜短剑留。昨上荒原醉萸菊，萧森满目故园秋。度辽车骑几纵横，虎帐龙旂上将营。草木千年含杀气，鼓笳终夜作边声。猩红岭外要荒尽，鸭绿江边障戍平。闻道公孙曾据险，一时海外自威行。白露初零玉溆葭，商声萧飒动京华。纫兰佩冷三秋客，宴菊杯喧七贵家。深殿凤笙留素月，芳湖龙舸荡明霞。只今紫塞金风里，才熟东陵五色瓜。三山遥对凤凰台，台下寒江去不回。霜老白门秋寂寞，月明青盖夜归来。金莲曲院谁人见，玉树秾花异日开。犹忆乌衣诸贵客，艰难非乏济川才。人物江东故不群，剑花诗草日纷纷。浅深秋水扁舟月，远近寒山两屐云。《越绝书》探琼笈古，《吴趋歌》送玉杯醺。卧游此际看丘壑，似有松声静夜闻。扰攘东南战伐余，櫜弓归马竟何如。斗牛一夜缠兵气，吴楚同时急羽书。江黑怒鲸嘘浪立，月黄惊雁堕云疏。五湖钓艇今安否，犹自莼鲈兴未虚。白狼河上望京师，皎月清霜共此时。七萃旌旗长缭绕，三朝剑佩自委蛇。伏波铜柱成功易，横海戈船献捷疑。南国余黎供上切，输将争恨役车迟。巑岏古戍倚层丘，冰雪长凝万古愁。天接燕台劳北望，水趋辽海羡西流。三更梦破孤城笛，六月寒生久客裘。醉揽短衣随羽猎，呼鹰驰马一销忧。"}