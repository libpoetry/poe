{"id":"789988","title":"慈竹平安谣为钱楞仙太史作","dynasty":"清","author":"何栻","text":"婴儿抱母，稚笋抱竹。齿龀发角，新篁解箨。一节一节，笋离竹立，一步一步，子离母去。一步千里，千愁一喜。母之心有如此。潘岳舆，姜维书，刘惔屩，温峤裾。子之心，将何如。山川壮哉游子游，倚闾望思春复秋，高第通侯白母头。长跪读母书，先审平安字。肠转车轮背生刺，始知功与名，不是天伦事。修篁修篁汝有枝，汝今何如新笋时，新笋不离慈竹慈。"}