{"id":"690506","title":"八月十四夜得直指虞石王公书贶以还朝束急不果罗浮之游因偕里中诸缙绅攀宴小园赋此候别","dynasty":"明","author":"张萱","text":"四百峰头紫气浓，相期跨鹤御泠风。脂车自是王程急，卧辙还怜野老同。吹笛关山秋正半，绕枝乌鹊月初中。临岐欲驻彝门驾，可向江头问桂丛。绛韝遥临白板扉，书来应念雅盟违。巡方不问平原酒，授粲还寻北涧薇。六辔日边玄豸去，千山马首白云飞。南宫独坐从今日，莫忘扶藜恋衮衣。"}