{"id":"846499","title":"壶中天/念奴娇 寿人母八十","dynasty":"宋","author":"无名氏","text":"人生七十古称稀，何况寿年八十。试问何时逢载夙，恰在阳生七日。鹤发盈簪，朱颜晕酒，瑞象占南极。玳筵才启，欢声喜气充溢。好是庭下双珠，经营创置，金玉成堆积。况有孙枝争挺秀，次第飞齐鹏翼。大振家声，荣封寿母，坐看蟠桃实。年年今夕，玉杯争劝琼液。"}