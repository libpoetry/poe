{"id":"514967","title":"寿意图为芜城王君怡晚追赋","dynasty":"明","author":"程敏政","text":"仙人跨凤来匆匆，翱翔远自东溟东。手持一卷寿生箓，夭矫似是青华翁。紫绡衣轻止欲下，石洞上见桃花红。花间老人意閒雅，万里一瞬流云空。青苔净扫坐盘石，炯然秋水明双瞳。江乡旧号骑鹤里，浮名岂愿拘尘笼。清和天色雨初过，异境彷佛开冥濛。紫芝葳蕤得何许，石阑诘屈遥相通。小童煮茗?玉虹，小鬟奉果来香风。眼前花甲周可数，不惜一笑回春融。向平婚嫁久已毕，老年嬴得窥环中。丹砂倘见伏金鼎，白发肯使悲青铜。披图愿子得寿意，三山一闯蓬莱宫。"}