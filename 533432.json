{"id":"533432","title":"奉送座主大司徒马石渚先生还南都","dynasty":"明","author":"黎民表","text":"淮海声华峻，孤卿地望优。经纶明主用，性术古人求。鸑鷟争先翥，麒麟独晚收。长沙从偃蹇，炎峤讵淹留。共治资长孺，相迎得细侯。輶轩恣历览，井邑变歌讴。重以纡筹远，还将赐履周。威棱加赤电，羽翮在高秋。气色干星象，班司切冕旒。引经常独断，焚竹岂穷搜。虚已推朝议，清衷彻睿眸。万方虞大计，一德倚深谋。飞挽踰青海，璆琳积介丘。岁时私藏竭，动辄大农忧。剸削皆全刃，操持实巨舟。名高诸老逊，契合五臣流。闭閤耽玄默，清关秪静修。魏多调水旱，谢每镇沉浮。盛业今谁继，为文更不休。谭诗宗马郑，搦翰捷应刘。藻镜咸瑩彻，词场屡校雠。微才叨盻睐，曲木荷雕锼。碣馆嗟垂翅，梁园厌薄游。永言陪宴席，长得奉清酬。辙涸波空荡，途穷骋末由。摇心随几杖，捐玦别河洲。世事云泥隔，馀生日月遒。吹嘘无狗监，江汉有菟裘。去去随朱鸟，飘飘偶白鸥。愿公归鼎轴，六㝢奉皇猷。"}