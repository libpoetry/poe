{"id":"1127772","title":"余得石山二座西南道李监场索之附海船归三山","dynasty":"宋","author":"曾丰","text":"圆峤方壶共五山，上随潮往下随还。二山流落初何在，新喜归吾几案间。初得两山排闼来，满期突兀老相陪。忽如双剑擅飞去，疑是六丁争取回。长料负山人不多，眼中今失两嵯峨。非渠偶有夸娥力，如我太行王屋何。浙峰既有飞来者，菱石能无取去人。来去傥然均一理，欧公何苦把眉颦。君今得我玉嶙峋，附搭东艘过七闽。且试挟山超海手，休为负石蹈河人。"}