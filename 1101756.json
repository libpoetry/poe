{"id":"1101756","title":"赠天王长老无著","dynasty":"宋","author":"姚勉","text":"唐有一僧妙医药，得大医王三昧觉。雨中盥手瀑檐飞，惊叹病龙腥唾落。须臾云雾忽销霁，白发老人来矍铄。自言病中困行雨，愿得良针苏脉络。授方寸剂应时愈，拜奉仙方效思邈。此事今无古信然，说与时人谩惊噱。早来忽得绢素轴，挺挺祥龙露头角。心知此龙非病者，喷雾洒云天洗濯。龙身不病泽四方，万物全生总安乐。此龙此医今是谁，天王长老僧无著。"}