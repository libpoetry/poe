{"id":"813041","title":"游横云山庄","dynasty":"清","author":"张佛绣","text":"一径穿林入，双扉面水开。有山都抱屋，无砌不封苔。云气萦衫袖，岚光落酒杯。到来尘境隔，何必问蓬莱。地僻松杉古，寥寥人迹稀。寒花含宿露，红叶舞斜晖。山鸟閒催句，溪风冷透衣。笑言深树底，相对憺忘归。倚槛徘徊久，遥峦起夕阴。桂香传道气，梵呗印禅心。远寺寒镫小，虚窗皓月深。一篙秋水阔，何日重相寻。"}