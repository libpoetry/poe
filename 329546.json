{"id":"329546","title":"木兰花慢·思旧事有作","dynasty":"宋代","author":"吕胜已","text":"对轩辕古镜，照华发、短刁骚。念壮岁心情，平生志气，可笑徒劳。云中谩夸魏尚，请休论、定远说班超。总是黄粱一梦，怎如尘外逍遥。蛮徭。洞入云霄。算无分、到仙曹。愿归隐闽山，来临渭水，葺个云巢。楼居共、真仙伴侣，又有时、混迹入渔樵。且恁随缘玩世，帝乡路觉迢迢。"}