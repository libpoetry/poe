{"id":"154390","title":"牵牛织女·桂阳有仙人","dynasty":"宋代","author":"文同","text":"桂阳有仙人，姓成名武丁。朝为堕人世，人惟识其形。一日语其弟，吾将返青冥。乃曰此七夕，上天呼群灵。织女欲渡河，暂诣牵牛星。诸仙尽还宫，天路罗云軿。吾亦向祈召，当往不得停。弟问何时还，答云三千龄。明日失丁在，恍惚迷所经。后世凡此节，儿女喧家庭。纵横具鍼缕，花果排甘馨。贪巧但云得，欲寐曾莫宁。俗尚每怪妄，吾言谁见听。"}