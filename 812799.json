{"id":"812799","title":"桂枝香 四十九自寿次澹心","dynasty":"清","author":"吴绮","text":"青眸如旧。把世路羊肠，等闲参透。可笑小儿造物，种禾生豆。知非不觉年华骤，只消磨、沈郎腰瘦。金门方朔，玉阶颜驷，几番生受。向此地、一麾还又。叹湖海凄凉，雨云翻覆。震泽西风，吹满浮邱双袖。霅馆秋登堪琢句，是衔觞、去年时候。新醅出瓮，好山当坐，且娱清昼。重归丁鹤。正云霁蓬壶，蜡舒梅萼。人向西园对酒，酒酣歌作。山香初试花奴舞，更催齐、念奴弦索。玉箫吹凤，瑶筝排雁，串珠摇落。羡顾曲、周郎如昨。料记拍红红，应自非错。响彻凉州，一夜飞云停阁。英雄儿女俱陈迹，算人生、惟须行乐。此时耳热，乌乌击缶，古今谁若。"}