{"id":"1135832","title":"山中之乐三章送徐明叟胡直内苏德翁归严濑并寄夏自然 其二","dynasty":"宋末元初","author":"方回","text":"山中之乐兮乐可忘忧，草木春青兮黄为秋。云出云还兮人世晴雨，寒拾槲叶兮以襦以裘。顾独影兮无愧意，行小倦兮荫樾以休。天四壁以为家兮，户无可闭其奚偷。何两角之有国兮，战尘红而血流。谁独有此山中兮，我将焉求。送子于行兮，聊赓我讴。"}