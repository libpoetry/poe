{"id":"662856","title":"六旬寿诞","dynasty":"明","author":"刘麟","text":"飘飘天路跻元始，?能视兮跛能履。中岁骞腾华屋居，老去盘桓石兜死。石兜安稳亭内光，八窗洞达唯图史。陈睡陶酣庾亮楼，人境不喧心远耳。一笑青云足下生，苦尽逢甘良独喜。过去流光不用追，向来短景今方是。天授蓬壶三十三，曲中飏袖从风起。阅尽乾坤胜事归，长生宝箓成仙纪。亭中端坐嚼蟠桃，金门方朔今如此。"}