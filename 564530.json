{"id":"564530","title":"读石江中丞因成堂记赋二十四韵","dynasty":"明","author":"孙承恩","text":"海宇开熙运，旬宣属老臣。赋才元杰出，为政必殊伦。巳见吁谟密，兼承大制新。图回方恳恳，敷绎故谆谆。宏议宗谟训，高词轶汉秦。岂惟书力役，实以寓经纶。轲籍称平政，羲经纪劳民。务三知体要，画一示规循。总总言都异，肫肫意独真。持衡应比石，察隐动如神。疏涤源无滞，调停理故因。欲将苏槁朽，咸与沐阳春。且识心多瘁，毋云力易陈。乾坤方鞅掌，时事重艰辛。杼轴民财困，东南国赋频。储胥资妙算，怀保藉深仁。周悉忧民念，勤渠报主身。会看功日峻，终拟道全伸。天为生贤佐，时方仰大钧。愿言依衮扆，跂足上星辰。久矣钦明德，艰哉踵后尘。具瞻方赫赫，雅度但恂恂。末俗堪谁语，迂衷窃自珍。祗将言作颂，敢谓业相亲。"}