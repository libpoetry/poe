{"id":"823035","title":"扫花游 寒食，用清真韵","dynasty":"清末近现代初","author":"赵熙","text":"冷烟社日，又梦里清明，雁归南楚。柳条细缕。记燕山绣陌，纸鸢晴舞。巷口饧箫，送老临安夜雨。醉春去，指一色酒家，红杏花处。城外知里许。叹墓草萋萋，百年归路。翠蒿荐俎。听啼鹃唤客，泪沾衣素。杏酪催人，那识家乡更苦。暗延伫。闰花朝、锦城钟鼓。"}