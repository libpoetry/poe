{"id":"688768","title":"再次","dynasty":"明","author":"严嵩","text":"昔行湘江曲，万竹青琅玕。低枝荫水石，高叶拂云端。幸适心赏趣，宁辞行路难。漓波渺万里，桂岭郁千盘。风溪渡飒爽，云峤陟巑岏。会意辄縻驾，放歌或濡翰。形胜岂不美，但愧言词单。朅来故山住，两见白露漙。眷言怀魏阙，复此弹尘冠。休文自多病，刘琨故少欢。京国多贵游，闭门卧袁安。赠君湘川竹，贻我握中兰。兰流香气馥，竹凛清风寒。贞素各自保，精衷讵能殚。夫君起西蜀，谒帝陈琅玕。妙龄赐上第，声名动朝端。遂令海内士，啧啧称才难。譬彼珊瑚枝，置之赤瑛盘。清辉映皎洁，修干凌巑岏。贱子忝官署，往往接英翰。珠玉富璀璨，觉我形寒单。开缄清风穆，入手垂露漙。耿耿苍水佩，峨峨切云冠。池看凤毛贵，庭忆彩衣欢。苍生望安石，才人羡子安。郗林应擢桂，谢砌总生兰。巨川须拯溺，广厦思庇寒。致身立津要，早愿勋猷殚。"}