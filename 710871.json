{"id":"710871","title":"七夕饮何司寇南漪亭","dynasty":"明末清初","author":"张穆","text":"高林暑气薄，已入秋月夕。年年云汉期，空见支机石。客子轻出门，春夏迥已隔。托栖美园林，两见山月白。重来感倾尊，廿载座上客。遭乱罢远游，百里还屏迹。主人古哲士，清望故通籍。休心娱石泉，辟径延山泽。和风开池台，鱼鸟各自适。狂歌天地宽，倒影摇金液。"}