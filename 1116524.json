{"id":"1116524","title":"景纯见和，复次韵赠之，二首","dynasty":"宋","author":"苏轼","text":"解组归来道益光，坐看百物自炎凉。捲帘堂上檀槽闹，送客林间桦烛香。浅量已愁当酒怯，非才犹觉和诗忙。何人贪佩黄金印，千柱耽耽琐北冈。人间膏火正争光，每到藏春得暂凉。多事始知田舍好，凶年偏觉野蔬香。溪山胜画徒能说，来往如梭为底忙。老去此身无处著，为翁栽插万松冈。"}