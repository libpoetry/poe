{"id":"829474","title":"咏怀二首","dynasty":"清末近现代初","author":"陈曾寿","text":"汉高歌大风，雄气云飞扬。武帝塞瓠子，放歌亦苍凉。高欢攻玉壁，士卒多死丧。势穷解围去，悲感涕泗滂。斛律敕勒歌，声情何慨慷。千古绝妙词，风低见牛羊。古来枭杰士，成败皆非常。奄奄无生气，蜍志诚可伤。宇文夺西魏，实惟割据才。邂逅得令绰，专任无疑猜。不幸弃中道，雄图遂不谐。治丧崇俭素，恐与夙志乖。惟君知我意，惟君知我怀。送葬申一言，失声声已哀。偏局谊尚尔，大业当何哉。"}