{"id":"270827","title":"沁园春·把酒花前","dynasty":"清代","author":"宋琬","text":"把酒花前，俛仰乾坤，犹剩吾曹。忆西清奉引，曾陪汲黯，南冠憔悴，同祭皋陶。谏草空焚，钓竿长把，三径荒芜仲蔚蒿。长安道，叹东门黄犬，几度悲号。于今华发萧萧，但痛饮狂歌兴未消。向莲社参禅，无人能解，醉乡娱老，有脱而逃。白眼看他，飞扬跋扈，蜾裸螟蛉之二豪。三年后，看两家儿子，谁似枚皋？"}