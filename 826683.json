{"id":"826683","title":"惜余春慢·题内府碧桃画扇","dynasty":"清末近现代初","author":"章钰","text":"麝帕曾笼，犀屏谁护，坠落人閒如此。无功画水，有恨遮尘，愁杀乘鸾仙子。还仗佳名聚头，纸醉金迷，洛阳争市。忍春风、回首檀镂筠析，上方珍庀。难得是、双挺灵根，瑶池真相，付与徐黄妍史。霞般气色，雪样心情，也入梦华新纪。知否岧峣五云，红杏日边，和谁娇倚。剩班诗张赋，低徊吟望，岁云秋矣。"}