{"id":"1037917","title":"过燕川渡","dynasty":"宋","author":"文彦博","text":"燕川东北孔山西，借车直渡马头溪。农樵引路津不迷，行行引上青云梯。回头不视林木低，谷风冷冷山鸟啼。岩隈泉甘土仍肥，昔人于斯卜幽栖。春深芝朮生新荑，采芝茹朮希夷齐。诸公共游不知疲，长吟吐气如虹蜺。水演石上写此诗，手拭苍藓脚踏泥。冒寒履险不惮辞，勉欲继踵前贤题。"}