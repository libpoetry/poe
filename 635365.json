{"id":"635365","title":"庐墓歌","dynasty":"明","author":"成鹫","text":"君不见东邻有子早当路，老大还乡失坟墓。君不见西邻富儿作商去，封树无情宿烟雾。从来至性多贱贫，岂必扬名方显亲。痴人痴绝良可叹，名利教子还教人。一朝眼光瞥堕地，骨肉相视如越秦。何如南山老孝子，庐墓三年不见齿。秋霜春露感至今，眼血全枯心半死。今年寒食复明年，瓶中无酒囊无钱。羞以山薇酌涧水，白茅藉地为几筵。谁家椎牛祭新鬼，山前山后罗管弦。纷纷车马盈广陌，尘埃不见陵上柏。攀柏孤儿泣向隅，问取姓名云不忆。道人出世未出家，莱衣上著僧袈裟。出门负米归不即，路逢蒿里生咨嗟。揖君借问家何处，俯首沉吟泪如雨。荒原客散子规啼，斜日在山风在树。因君念我泉下人，大声问天天不语。"}