{"id":"1107747","title":"友人楚孟德过余纵言及神仙余谓之无孟德谓之有伊人也非诞妄者盖有以知之矣然余俗士终疑之故作游仙曲五章以佐戏笑云","dynasty":"宋","author":"司马光","text":"神仙谓无还似有，秦汉可怜空白首。会须一蹑青云梯，与子同祛千古疑。仙术有无终未知，眼看白发乱如丝。何时得接浮丘袂，沧海横飞万馀里。若士北游穷地角，还食蛤蜊养龟壳。卢敖尸骨不能飞，今朝九垓何处期。仙家不似人间欢，瑶浆琅菜青玉盘。乘醉东游憩阳谷，酒瓢闲挂扶桑木。柂师知子能操舟，稳过茫茫沧海流。白浪驾天千万里，真令挂骨长鲸齿。"}