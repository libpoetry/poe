{"id":"308894","title":"庆春宫·得芦墟师书，感十八年之别，赋寄此词","dynasty":"现代","author":"赵熙","text":"山蜕真吾，天容遗老，雁声远渡荣州。腊鼓荒村，官梅浓萼，岁寒无奈诗愁。梦华新录，付身世、天人一沤。馀生如叶，随分漂零，风雪荒丘。卢龙卖了田畴。除却宁河，何地埋忧。劫外西台，芦中穷士，出门沧海横流。夏峰谈道，料扶杖、今生已休。蘼芜青径，薇蕨香风，心上春秋。"}