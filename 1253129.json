{"id":"1253129","title":"纪行诗八首 龙江湾","dynasty":"元末明初","author":"张羽","text":"玄天无烈风，江水日夜清。驰波渺东注，回流抱神京。至哉钟水德，乃以龙为名。舟樯万方合，雄丽殊百城。昔云天堑险，今为衣带萦。山川迹不改，人理有代更。下马入官船，兹焉始孤征。祀事有常期，中心念王程。俯视万仞渊，不啻沟浍平。涉川古所戒，事重躯命轻。连山争南驰，划断沧江曲。势如万马奔，鞭?忽回复。石角不戴土，苍然四无麓。寸草不得荣，唯含古苔绿。浪波撞其根，岩窦响琴筑。浮图乃善幻，凌虚架佛屋。行人愿利涉，望拜各致祝。人生贵心事，安能虑存覆。我欲升其巅，凭高快心目。飞传不可留，一往如电速。冻雨不成雪，客行利新晴。回睇三山外，残阳霭余明。江神不扬波，归流淡且平。使者诚宣德，国家有威灵。笳鼓发中州，棹讴悲且清。酾酒凌长风，篇翰倏已成。尝读皇华章，征夫任匪轻。愧无咨诹效，何以答皇情。两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。我来及清晓，天空霜露繁。列宿森在列，北斗若可援。江光合海气，溟涬神攸存。俯视不敢唾，中有蛟龙蟠。浮屠者谁子，高居凌风幡。下见渡口人，扰扰蜂蚁喧。愧彼超世士，去去将何言。衰杨夹高防，北风暮飕飕。随逢长老问，会言是邗沟。相传开凿初，民劳天为愁。至今浊河底，时见白髑髅。陆通梁宋郊，水漕荆吴舟。渠成万世利，虑始难为谋。至今南北交，此土为名州。飞阁跨通波，张幄如云浮。忆昨少年日，宝马珊瑚钩。经过剧辛辈，结托金张俦。醉月琼花观，征歌明月楼。罗绮朝还暮，笙竽春复秋。繁华逐逝水，一往不可留。向来歌舞地，茫然狐兔丘。家老无儿孙，杖棰驱羊牛。少小心尚尔，不知今白头。欲从乱离说，恐子增离忧。长揖分袂去，零泪如丝流。茫茫高邮城，下有古战场。当时鱼盐子，弄兵此跳踉。燕师扫境出，供馈走四方。长围匝百里，旌甲耀八荒。势如泰山颓，一卵安能当。骄将存姑息，顿刃待其降。两机不容发，岂暇虑杀伤。一朝谤书行，将殒兵亦亡。唶哉三里城，百万莫与亢。鹿走命在庖，终然属其王。空余菩萨台，落日风沙黄。豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死，所贵在立功。方其未遇时，鹿鹿何异同。时命苟未会，丈夫有固穷。舍舟登高防，岁暮百草空。坡陀陇亩间，一二老弱翁。遗迹不可问，但见荒榛丛。行行重回首，目断双飞鸿。轻舟溯淮流，千里不见山。披衣起清晓，忽睹青孱颜。始觉客愁散，顿忘行路艰。安得策飞筇，一造幽人关。翻思在山日，千岩厌登攀。物少乃足贵，不在美恶间。役夫告我言，此下栖神奸。嘘气成江河，须臾驾冈峦。僧伽大威力，困彼一鞠悭。石岩下无底，系以千连环。至今风涛夕，犹闻响珊珊。茫茫淮泗流，禹功不可刊。传奇乃善诳，此语当重删。作诗纪岩石，庶以开愚顽。"}