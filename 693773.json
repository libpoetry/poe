{"id":"693773","title":"戊戌秋明堂礼成庆成宴乐章七首 万岁乐","dynasty":"明","author":"陆深","text":"风调雨顺秋光好。启明堂、吾皇有道。尊亲飨帝多仁孝。际昌期成大报。宫悬绣帘，黼座黄金殿。雕龙彩凤簇琼筵，湛露初沾宴。尧舜重逢，唐虞再见。五云天，御炉烟，遥瞻圣颜，雉尾开宫扇。五色祥云拥六龙。开禁殿，列臣工。主恩皇泽，礼乐象成功。文华物采，极天风动。万国来朝贡。大礼候昌朝。崇孝敬，正宗祧。钧天声里韵箫韶。金殿凌云切紫霄。圣君万寿，臣节百僚。愿上华封谣。仰祝唐尧。国祚万年。礼乐重光一统天。玳瑁筵，麒麟殿。瑞霭祥烟，圣主开恩燕。时文圣明运中兴，道太清。业敷天，功扶世，治化升平。和神人，靖边境，叙彝伦，协咸英。一德秉精诚。璇衡齐，七政享，明堂大典斯成。奠玉帛，洁粢盛，妥神灵，兆休应。报深恩，罔极难名。鹓联鹭序臣拜舞。荷醲恩躬逢圣主。配天勋业高千古。同声祝，文共武。"}