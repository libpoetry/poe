{"id":"722120","title":"杜鹃花","dynasty":"明末清初","author":"屈大均","text":"山花多似女儿裙，朵朵红开踯躅云。万古春心传望帝，一丛清泪湿湘君。啼当五夜沉寒月，血染千林映夕曛。雨过胭脂堆满地，拾归亲浣作香坟。上作啼鹃下作花，开时红映一山霞。心伤杜宇曾为帝，望断蚕丛尚有家。点点瓣中知古血，斑斑枝上亦春华。长因谢豹多情甚，岁岁招魂向水涯。子鹃魂半作花开，朵朵红兼涕泪催。身化只馀孤卉在，国亡空有百禽哀。佳人不爱因香少，野老何心更拜来。自古重华多野死，龙鱼有恨委蒿莱。"}