{"id":"13860","title":"夏日苦热同长孙主簿过仁寿寺纳凉","dynasty":"唐代","author":"杨巨源","text":"火入天地炉，南方正何剧。四郊长云红，六合太阳赤。赫赫沸泉壑，焰焰焦砂石。思减祝融权，期匡诸子宅。因投竹林寺，一问青莲客。心空得清凉，理证等喧寂。开襟天籁回，步履雨花积。微风动珠帘，惠气入瑶席。境闲性方谧，尘远趣皆适。淹驾殊未还，朱栏敞虚碧。"}