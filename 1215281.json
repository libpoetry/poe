{"id":"1215281","title":"送杨文质侍父之西台","dynasty":"元","author":"丁复","text":"御史乘骢西入关，郎君晓服拥斓斑。东风柳色寒犹浅，南国桃花春未殷。后骑送官过白下，前驱卫士负黄间。州城獬廌峨冠度，里社鸡豚衣绣还。问膳早朝河畔驿，举鞭遥识陕中山。道涂来往增加额，父老邀迎各解颜。渭水东流连二汉，蜀都南去带诸蛮。秦中兵馑仍凋瘵，剑外人风更阻艰。勤读古书探要眇，与论时政及馀閒。他年先后听周鲁，迭拜螭头最上班。"}