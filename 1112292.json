{"id":"1112292","title":"岁晏思归五首","dynasty":"宋","author":"宋庠","text":"岁晏坐伊川，孤襟日惘然。无功堪载策，有路即妨贤。宠辱丹心寸，年光素发边。含毫虽踯躅，自欲赋归田。碌碌真邀宠，容容谢致君。短凫生愧胫，狂鹿老思群。急节惊流水，浮名伴薄云。归欤堪击壤，况复值唐勋。昔宠尘三事，今怀念一丘。稻粱争鹜饱，章服裹狙愁。心与蘧非化，年惊赵语偷。欲将知止意，归谢汉恩侯。颍曲多成濑，茨山亦有村。不知荣革履，便欲返衡门。邵圃瓜畴熟，陶庐菊径存。敢言轻宠禄，知退是酬恩。世有功名羡，人将躁静殊。冥鸿专避弋，斗鹖喜捐躯。驾败谁矜巧，山移却信愚。白云无诮我，归意本区区。"}