{"id":"1247111","title":"山峡图","dynasty":"元末明初","author":"钱宰","text":"大江水落岷峨西，三峡上与浮云齐。飞湍奔腾下绝险，怒与石斗如奔霓。君不闻滟滪如象，瞿塘莫上。滟滪如马，瞿塘莫下。黄牛剑石真龙阿，巫峡之口双盘涡。蜀山五月消尽太古雪，倒泻银汉翻秋波。江声出峡经险窄，险似龙门砥柱当黄河。西川贾客何危哉，楼船万斛天上来。船家放船一失手，桅折柁裂为之摧。此时命不自保，嗟彼吴盐蜀锦那得利吾财。利亦不足美，名亦不足言。伍员终赐镯镂剑，江上鸱夷空复怜。李斯卒弃咸阳市，上蔡黄犬不得牵。古来名利总如此，岂特瞿塘下峡船。"}