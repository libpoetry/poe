{"id":"1062761","title":"乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字 其二","dynasty":"宋","author":"赵鼎臣","text":"高阁切浮云，仰观势嵂崒。兴来偶攀跻，意若凌超忽。壮哉洛阳都，宫殿耸突兀。城中十万家，古来豪侠窟。楼观何轩昂，花竹争炳蔚。澹澹烟霭间，俯见孤鸟没。缅怀中令君，节钺耀衮韨。镇守极膏腴，割剥到肌骨。黄金不却老，晚节顾佞佛。陂陀何为者，岁久尚奇崛。空令吾党士，登践许仓卒。踌躇不忍归，待得星斗出。"}