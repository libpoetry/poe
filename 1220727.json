{"id":"1220727","title":"除夜书怀","dynasty":"元","author":"周霆震","text":"一榻陋容膝，老身兀枯株。淹留恒鲜悰，况兹岁云徂。儿女虽苟完，丧乱多异居。同也久乡曲，奔走一饭驱。凤也妻女累，近亦反故庐。拙谋康最少，甥馆横溪隅。阿巽孀七载，忍弃吴氏孤。靓家食指繁，绩纴勤养姑。市廛病株守，环偶锥刀趋。顾我此相守，出入孙符俱。孩乌颇机警，戏弄聊与娱。止酒动经年，宿病无由祛。晚餐率减半，夜枕气始舒。宴游多却避，礼节那能拘。亲友既少存，存者亦暗疏。骎骎齿发敝，勉勉筋力馀。抚事百感集，来岁知何如。存亡且未测，艰苦焉足虞。骨肉姑眼前，开怀尽斯须。地炉熟春茶，明烛散郁纡。忽忆孤山梦，风雪随吟驴。梅花千载心，皎若沧海珠。服之配明月，阅时终无渝。"}