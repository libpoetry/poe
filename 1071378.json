{"id":"1071378","title":"次韵刘立道二首 其一","dynasty":"宋","author":"汪藻","text":"刘郎有酒君当倾，安用新诗鸣不平。黄粱未叹转头熟，朱弦却喜知音明。古来去国例憔悴，伊余尚得佳山水。谢公行处欲千年，拟傍苍崖寻屐齿。扬帆今向古长干，渡口遥知侬戏官。此行相伴只明月，到时破璧应团栾。羹莼饭稻江南俗，剩鲙银丝炊白玉。人间堕甑万事休，卧看双溪千顷绿。"}