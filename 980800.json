{"id":"980800","title":"绿头鸭/多丽 其一","dynasty":"宋","author":"晁端礼","text":"锦堂深，兽炉轻喷沈烟。紫檀槽、金泥花面，美人斜抱当筵。挂罗绶、素肌莹玉，近鸾翅、云鬓梳蝉。玉笋轻拢，龙香细抹，凤凰飞出四条弦。碎牙板、烦襟消尽，秋气满庭轩。今宵月，依稀向人，欲斗婵娟。变新声、能翻往事，眼前风景依然。路漫漫、汉妃出塞，夜悄悄、商妇移船。马上愁思，江边怨感，分明都向曲中传。困无力、劝人金盏，须要倒垂莲。拼沈醉，身世恍然，一梦游仙。"}