{"id":"1101354","title":"寿何府判易斋","dynasty":"宋","author":"萧立之","text":"我欲寿公酒，酒薄不敢斟。我欲寿公诗，诗调不成音。酌公试酌鄞江水，颂公请颂鄞人心。江水之清有泾渭，人心之同无古今。纷纷巧捷褰裳趋，公独坦履垂绅裾。研桑心计论锱铢，公独一饭不顾馀。王谢子弟山泽癯，葵苋之腹贮诗书。燕居如齐好嗜无，澹然文君对相如。试从邦人数前后，监州颇见有此否。日边催整早朝车，堂上且倾初度酒。欲晴未晴霜淡浓，欲香未香梅信风。眼前时事好闭口，只折梅花来寿公。"}