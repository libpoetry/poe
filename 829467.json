{"id":"829467","title":"小极音哑感赋四首","dynasty":"清末近现代初","author":"陈曾寿","text":"中藏失清虚，寒燠乃见侵。冷饮遏肺气，晨起忽成瘖。甚难一字吐，岂凛三缄箴。平生坐口过，忍俊每不禁。恶业有体相，虚空恐难任。病哑暂自幸，寡言神所钦。吾闻古至言，中士先闭心。辛劳念亡妇，厚禀终销磨。经年不得语，床蓐淹沉疴。我今偶失音，儿女殊惊哦。一瞑岂易事，苟活良可诃。回思五十时，久病日欲矬。语妇当远别，来日将无多。彼时意潇洒，心井曾不波。忽忽今十年，年假仍蹉跎。未知生死际，视昔当如何。投艰坐敛手，才疏甘抱寂。进德虽未能，差觉诸妄息。结交诸老翁，一一山丘隔。硕果存义宁，至宝倍珍惜。绸缪袁与陈，每岁约一集。聚处常悤悤，别后苦相忆。晚节得久要，堂堂可以毕。少年雄志事，蒙难誓恢复。人事多乖违，湘累忆初服。便欲入山深，残年付僧粥。钟鱼倘得力，托命老尊宿。旧恩苦难忘，沉吟长踯躅。衰病敢自宽，一息还炳烛。"}