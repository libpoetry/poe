{"id":"757673","title":"百字令 兰舟为盆石写照，玲珑入妙，嘱填此解","dynasty":"清","author":"王倩","text":"层峦叠嶂，怪秦人海上，驱之而走。幻成小有仇池穴，丘壑天生结构。青蚀苔痕，白蒸云气，皱瘦真无偶。瓦盆清供，论交惟尔还久。却喜泼墨随形，拈毫写照，排立苍髯叟。展卷芸窗相比并，便石也应点首。化讶通神，漱思砺齿，珍重藏怀里。癖逢米老，定教下拜求友。"}