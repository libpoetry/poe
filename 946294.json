{"id":"946294","title":"和王教授谦叔述郡圃韵","dynasty":"宋","author":"陈傅良","text":"守边岂无事，治圃亦有说。朝看士饮羽，暮与客投辖。且以示多暇，且以劳同列。我生肠九回，世故肱三折。环堵仅寻丈，短亭聊岁月。忽蒙当宁记，滥补专城缺。区区自米盐，在在欲黼黻。矧惟有兹山，未省从何月。张罗上空庭，寻斧及劲节。旧观谁缉熙，新思盖绵蕝。幸方一小治，尚可六太息。胡然召南人，而骤歌所茇。"}