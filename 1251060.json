{"id":"1251060","title":"题种德斋豫樟","dynasty":"元末明初","author":"陈谟","text":"豫樟材之雄，拔地恒千尺。冥将霄汉迫，密是鸾皇室。斩伐遭时艰，根荄走石壁。先公馀后泽，条肄今矹硉。又复储楝梁，溪山再开辟。树德必务滋，垂猷远翼翼。幽斋荫潇洒，弦诵终日夕。成蹊者桃李，充牣皆黍稷。乐地贵名教，高风仰贤式。蔽芾晋公槐，苍寒孔明柏。邦人所敬恭，君子以观德。"}