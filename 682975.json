{"id":"682975","title":"上谷歌八首上楚中丞","dynasty":"明","author":"尹耕","text":"貔貅十万阵堂堂，自古安危系朔方。东下鼓鼙连碣石，西来亭障是河隍。分兵久戍劳充国，借箸前筹赖子房。闻道暂留诸部落，拔营今已遁遐荒。大宁无路援开平，极北孤悬独石城。遥忆先皇亲跃马，长驱绝塞苦提兵。寒流汩汩交樵径，野戍荒荒列汉旌。千载土人谈往事，伯颜山下有英声。雷转桑乾白日昏，防秋边垒万星屯。先声几发金吾骑，力战犹传铁裹门。豪杰此时须甲胄，封疆何地不乾坤。似闻西镇分人我，蛇势常山请更论。永宁山外黄花镇，隆庆州傍土木城。千里风烟开紫塞，万年根本是神京。分工幸筑沿边垒，深入宜防间道兵。见说虏酋窥伺久，花当谁识近年情。飞狐倒马紫荆连，此去朝廷路一千。虎豹向来严锁钥，犬羊今日盛烽烟。时名受脤当关将，岁德临分破虏年。愿假精兵渡辽水，莫令疲病久戈鋋。新河洗马晚苍苍，风急城孤古膳房。分道往年频失利，筑垣今日见周防。转输几实饥人腹，锋镝新扶战士疮。乳哺庙谋应不后，坐看穷徼系苞桑。阳河西带镇宁流，顺圣川南是蔚州。比岁凶荒犹在眼，向来荼毒几曾收。灵关背出红沙岭，直峪斜通白草沟。封殖紫荆端在此，仓场刍粟可深筹。戍楼霜重角声残，策马朝登十八盘。紫气正当天北极，彩云时见汉长安。誓将锁钥标铜柱，应有麒麟画铁冠。况是六飞巡幸地，至今溪谷尚鸣銮。"}