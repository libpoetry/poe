{"id":"1160122","title":"送李策秀才还湖南因寄幕中亲故兼简衡州吕八郎中","dynasty":"唐","author":"刘禹锡","text":"深春风日净，昼长幽鸟鸣。仆夫前致词，门有白面生。摄衣相问讯，解带坐南荣。端志见眉睫，苦言发精诚。因出怀中文，调孤词亦清。悄如促柱弦，掩抑多不平。乃言本蜀士，世降岷山灵。前人秉艺文，高视来上京。曳绶司徒府，所从信国桢。析薪委宝林，善响继家声。何处翳附郭，几人思郈成。云天望乔木，风水悲流萍。前与计吏西，始列贡士名。森然就笔札，从试春官卿。帝城岐路多，万足伺晨星。茫茫风尘中，工拙同有营。寒女劳夜织，山苗荣寸茎。侯门方击钟，衣褐谁将迎。弱羽果摧颓，壮心郁怦怦。谅无蟠木容，聊复蓬累行。昨日讯灵龟，繇言利艰贞。当求舍拔中，必在审已明。誓将息薄游，焦思穷笔精。莳兰在幽渚，安得扬芬馨。曰余摧落者，散质负华缨。一聆苦辛词，再动伊郁情。身弃言不动，爱才心尚惊。恨无羊角风，使尔化北溟。论罢情益亲，涉旬忘归程。日携邑中客，闲眺江上城。昼憩命金罍，宵谈转璿衡。薰风香麈尾，月露濡桃笙。忽被戒羸骖，薄言事南征。火云蔚千里，旅思浩已盈。湘江含碧虚，衡岭浮翠晶。岂伊山水异，适与人事并。油幕侣昆丘，粲然叠瑶琼。庾楼见清月，孔坐多绿?。复有衡山守，本自云龙庭。抗志在灵府，发越侔咸英。一挥出荥阳，惠彼嗤嗤氓。隼旟辞灞水，居者皆涕零。惟昔与伊人，交欢经宿龄。一从云雨散，滋我鄙吝萌。北渚不堪愁，南音谁复听。离忧若去水，浩漾无时停。尝闻祝融峰，上有神禹铭。古石琅玕姿，秘文螭虎形。圣功奠远服，神物拥休祯。贤人在其下，彷佛疑蓬瀛。君行历郡斋，大袂拂双旌。饰容遇朗鉴，肝鬲可以呈。昔日马相如，临邛坐尽倾。勉君刷羽翰，蚤取凌青冥。"}