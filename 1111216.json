{"id":"1111216","title":"次韵居甫六绝句","dynasty":"宋","author":"许及之","text":"君家城市俨山家，翠竹疏松靓物华。月桂似知新有句，封姨恰献旋开花。自入春来少见晴，雨愁花思共冥冥。浮红吹却浑閒事，正要秧针出水青。际天空翠滴人衣，拍岸波纹泛渺瀰。有意雨声停白昼，无端草色上朱扉。雨飞蝴蝶尽争高，映水垂杨拂小桥。乍觉烟村风景别，突看林外出缃桃。夕阳绽处动归舟，照眼明边是白鸥。只听前湖歌欸乃，不知风雨转船头。西湖弭棹曲廊腰，休忆长桥复断桥。随意吾乡度寒食，登临不费酒旗招。"}