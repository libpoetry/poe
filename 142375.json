{"id":"142375","title":"送神童胡元弼元英从其父胡庭俊归秋浦","dynasty":"宋代","author":"王之道","text":"西湖清丽春雨余，子今欲去其焉如。九华插天远在望，三月不见愁容舒。二儿奔逸汗血驹，辈视长离与鵷雏。去年冒雪来其俱，一鸣上国惊群儒。书不风人人负书，公卿岂庆终犁锄。惠然过我骑甚都，萧萧晚吹飘襟裾。借问能留旬月无，吾亦理棹其归夫。为言与君不同涂，蔼峰松竹鸣笙竽。奇童小友良不诬，异哉老蚌生双珠。君之是行亦荣欤，三胡盛事喧州闾。"}