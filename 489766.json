{"id":"489766","title":"自钱塘附漕舟汎海至石墩时至正乙亥嘉平廿三日","dynasty":"明","author":"袁华","text":"平生远游屐，历览名山川。北上齐鲁境，西溯荆襄船。承平百年久，关塞静风烟。道里不裹粮，朝吴暮幽燕。岂意戎马生，跬步那可前。朅来钱塘城，雉堞云山连。带甲三十万，兵革利且坚。中军霍嫖姚，智勇开三边。井邑百战馀，白骨蒿莱缠。粮道又梗阻，故里难回邅。漕侯万人杰，饟运来江壖。仓皇问归路，黄色眉间鲜。太守敬爱客，江亭祖离筵。临行重赠诗，诗句清且妍。暝投海门泊，啴急鸣哀弦。长星蚩尤旗，光亘奎娄缠。修德弭天变，圣主方求贤。黎明众船开，张旗鼓阗阗。推篷视海色，雪满群峰颠。龛赭天设险，峡东崖倒悬。英雄已陈迹，涛浪犹掀天。尚馀射潮箭，钱笴大如椽。扬帆出海口，风静波涟涟。雪霁天宇高，眺远意所便。甬东山数点，跕跕若堕鸢。潮汐既有程，往来谁使然。昔人去己远，此理何由宣。兹游信奇绝，岂独坡翁专。舟归石墩浦，微涡生颊颧。戴星蹋沙尾，借榻营中眠。盘餐荐蟹蛤，调咸异肥膻。匪私一饭恩，幸获能生还。人生涉忧患，所贵道自全。聊以慰旅怀，长哦遂成篇。"}