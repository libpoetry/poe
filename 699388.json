{"id":"699388","title":"雪中投宿栖隐寺寺去大冶五千里在乱山中","dynasty":"明","author":"袁宏道","text":"下马历巑屼，晶晶四壁寒。山门云占断，佛舍雨浇残。茶好临泉试，松宜带雪看。轩窗无一可，孤负此峰峦。岩户何人启，泉声只自闻。夜浇盈衲雨，晓耨一犁云。野笋呼雏伐，山苗带子分。会须知此意，禅讲也输君。细数高低岭，閒询远近乡。山烟随涧出，松火隔林香。云冷莓苔殿，雪封萝薜墙。里门通德近，谁与辟荒凉。"}