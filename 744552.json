{"id":"744552","title":"忧旱词","dynasty":"清","author":"张澍","text":"赤日隆隆煎下土，原田龟拆璺尺五。嗟我黍禾然焦炷，农夫坐视泪如缕。肥{虫遣}矫夭旱母舞，未见望舒离金虎。捉来蜥蝎瓮底苦，咒他云兴浓雾吐。小儿持枝群击鼓，愿将肥豕祀田祖。涔涔数点甘露乳，骄阳犹自披云睹。嗟我农人饥无餔，何暇绸缪破牖户。安得力牧千钧弩，射杀应龙飞灵雨。"}