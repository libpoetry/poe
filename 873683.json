{"id":"873683","title":"竹源之集奇仲不赴萧屯以诗嘲之再用原韵","dynasty":"宋","author":"刘子翚","text":"平生老子兴，浑寄幽绝处。宁嫌一坡远，甘作十歇去。至今清梦狂，时走松阴路。心忻自吟哦，技痒辄披露。那知菅蒯微，辱报瑶琼树。胸中万斛清，忽向毫端雨。援桴未敢再，破的已惊屡。病身得所便，一阅神气聚。淇竹秋棱栾，洛花春布濩。真机不可藏，文亦肖风度。乐哉精庐游，愧我不常与。陋乡岂无奇，乏此追陪故。翻然卜邻心，几逐长风翥。但分茅半檐，不假牛十具。刘郎个中人，幽期乃愆素。曾无负负言，直委茫茫数。移文太遽生，恐未明深嗉。君看旋磨蚁，琐屑安故步。何如骥突云，轩豁随长驭。集枯岂小欤，动者中不骛。"}