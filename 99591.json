{"id":"99591","title":"邓忠臣母周氏挽词","dynasty":"宋代","author":"苏轼","text":"微生真草木，无处谢天力。慈颜如春风，不见桃李实。古今抱此恨，有志俯仰失。公子岂先知，战战常惜日。吾君日月照，委曲到肝膈。哀哉人子心，吾何爱一邑。家庭拜前后，粲然发笑色。岂比黄壤下，焚瘗千金璧。若人道德人，视此亦戏剧。聊偿曾闵意，遽与仙佛寂。孤累卧江渚，永望坟墓隔。作诗相楚挽，感恸泪再滴。"}