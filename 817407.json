{"id":"817407","title":"孙烈妇","dynasty":"清","author":"戴亨","text":"人生如秋萚，随风递飘落。年命如朝霜，倏忽晞骄阳。人鬼互为邻，今古缩朝昏。朝昏日哀哭，天地何不仁。大义联夫妇，和鸣若琴瑟。男儿重功名，安能免离别。忍泪强相勖，柔肠暗摧折。疑惧正徘徊，遽尔成永诀。岂复贪馀生，展转空泣血。何如觅泉台，犹得死同穴。郎去京华道，妾望西湖滨。功名旦夕成，欢爱亦相因。情敬方缠绵，比翼忽乖分。旅魂招不来，惝恍空留连。庶几堕天?，山岳通精魂。吁嗟年少妇，矢志金石坚。金石不苟完，烈女不苟全。携手游夜台，悲啸转欢言。玉颜期速朽，贞性还乾坤。幽足钦神鬼，明亦动九阍。"}