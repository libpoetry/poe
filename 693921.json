{"id":"693921","title":"吊达奚司空次苏应机原韵","dynasty":"明","author":"陈仕俊","text":"岂知流落送生涯，肠断归帆去转赊。晓望可堪迷旧国，夜台谁信是真家。精魂已化三生石，幽恨还成百结花。并与胥涛同积忿，海门朝夕自声嗟。海国东南自一涯，故乡何处梦中赊。祇应肠断无归路，却有游魂得到家。仙骨已看成槁木，世缘真信是空花。惟馀手植波罗树，叶叶风吹自怨嗟。真成芳草落天涯，谁念王孙信息赊。狐首自难忘故国，猿肠空断忆还家。游魂缥缈随风叶，冷泪斓斑散雨花。千载越裳重译使，摩挲谁不为兴嗟。"}