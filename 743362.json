{"id":"743362","title":"寻瘗鹤铭","dynasty":"清","author":"李懿曾","text":"焦山峭摩空，其下则水国。谁知悬崖间，挂此数行墨。爱鹤成鹤癖，鹤死瘗山侧。鹤本神仙姿，魂魄游八极。兹铭亦天人，人间讵易得。或云逸少铭，或云贞白刻。或云顾逋翁，好事竞窥测。我爱竹垞言，心非唐后勒。万古照寒流，鱼龙不敢蚀。我寻潮落时，藓深半不识。风涛夜有声，月影松桧黑。"}