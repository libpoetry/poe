{"id":"688362","title":"秋思四首","dynasty":"明","author":"江源","text":"十年书剑任飘蓬，故国荆扉在梦中。千里暮云山已黑，一川秋草恨无穷。那堪流落逢摇落，不是愁中即病中。凭寄家书问回报，斜阳江上正飞鸿。十年身世各如萍，异国光阴老客情。鸿雁不堪愁里听，清霜先向鬓边生。陈琳草奏才还在，宋玉含凄梦亦惊。早晚粗酬身事了，五湖烟景有谁争。暮天新雁起汀洲，风物凄凄宿雨收。且尽绿醽消积恨，莫因鲈鲙涉穷秋。终军壮节埋黄土，潘岳闲居欲白头。故事悠悠不可问，且将身暂醉乡游。秋风丹叶动荒城，无处登临不系情。万里山川分晓梦，千家砧杵共秋声。萧何只解追韩信，贾谊何须吊屈平。古往今来只如此，遣人怀抱薄浮生。"}