{"id":"69298","title":"送司农丞杭公还京诗","dynasty":"元代","author":"杨维桢","text":"十年农星晦无光，太史昨夜占五潢。国家大本重谷禄，曰奎曰胃明天仓。中书垣次大司农，署秩列九卿，尊大府，春耕藉亩冬藏冰，六十五官八九扈。杭公均输少卿属，赋足国家民亦足。农田漕运一时了，文如锦绣人如玉。归来奏仪帝曰俞，诏书宽大赐民租。太平治象今日见，不用再讲贞元宰相均田图。"}