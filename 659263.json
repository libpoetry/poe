{"id":"659263","title":"送南城郑尹之任","dynasty":"明","author":"罗玘","text":"夜风㩧屋角，穿隙衾铁冷。君心去如飞，脂辖觉仆猛。遄归拜松楸，此味未隽永。安知凋瘵邑，万室坐深阱。饿虎吞羔豚，饥蛟食蛙黾。章甫以屦苴，逢掖今裸裎。喜人噤吞声，有若物在哽。局蹐无控诉，空馀列行省。常虞潢池中，窃弄在俄顷。牿童与豮豕，绝不以力逞。君行纳吾污，此实邦邑幸。"}