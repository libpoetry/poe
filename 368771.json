{"id":"368771","title":"澡兰香·癸酉闰重午","dynasty":"清代","author":"杨玉衔","text":"钟馗守户，罗刹跳梁，说甚锦袍绛帻。残痕臂缕，余滴蒲觞，续命荡愁无力。算龙艭、千桨齐飞，难招沈沈楚魄。浩渺潇湘潭水，空摇烟碧。况复横汾一曲，戏水嬉停，分波界画。舟移剑徙，鼓死旆收，两岸阵云先墨。羡红榴、巧衬茜裙，长袖终嫌地窄。恐搅乱、镜影波心，晴川风色。"}