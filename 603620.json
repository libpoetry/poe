{"id":"603620","title":"哭夏钟舒先生","dynasty":"明","author":"杨起元","text":"岁往方惊发，翁归益怆神。见闻如梦寐，涕泪湿衣巾。忆昔来京国，居亭与汝邻。诗书知世泽，行谊识清贫。把臂牛山顶，分携泗水滨。刹尘无不涉，今古尽同论。黾黾三更岁，飘飘一第春。谁能忘故旧，翻使白头新。佐礼重来日，迟回二十年。登堂敷旧几，坐我率天真。妻子多亡在，孙枝始一人。凄凉感生世，笑谈间悲辛。每诵予文句，朝闻夕可篇。并欣神辨什，谁谓便宜然。一尽无多虑，千年不复亲。柳条自荣悴，竹色倍伤神。对酒思同酌，当歌无故人。生涯知有极，世量渺无津。舟航须疾作，无使更因循。"}