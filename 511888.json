{"id":"511888","title":"松泉云壑图","dynasty":"明","author":"童轩","text":"长风吹云度涧壑，上有千尺青松枝。飞泉百折走其下，倒影欲赴蜿蜒垂。秋空月白群籁寂，翠涛隐隐生涟漪。天生神物自奇拔，肯与灌木争荣萎。盘根错节饱霜雪，却忆移种徂徕时。茑萝翳翳若缠缚，服食未许餐流脂。政如蛟龙卧岩穴，飞腾有待雷雨期。又如大臣值国难，冠剑廷立相扶持。紫鳞乾涩裂苔藓，屈铁交错排旌麾。信知磈砢始生怪，不怪岂易知其奇。明堂屡建不收用，无乃材大难为施。良工笔挽造化力，满纸图出烟云姿。王生雪蕉竟何谓，萧郎雨竹空离披。何如此图神且古，古称韦偃真其师。李侯持之索题句，我见百色生须眉。安能为君一叱起，毋令偃蹇荒山陲。"}