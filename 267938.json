{"id":"267938","title":"百字令·客济南，怀稼轩、漱玉各一阕","dynasty":"现代","author":"江椿","text":"浑流东下，恁销磨，南宋稼轩词笔。匹马来游形胜地，犹想从军时节。二圣天涯，九哥江表，汴水都凝血。壮怀孤往，笑他名士如鲫。长恨青兕来归，黄龙未饮，终剩金瓯缺。凭唤红巾和翠袖，难揾英雄悲泣。公以词名，公真不幸，忠愤谁能识。斜阳烟柳，断肠风景犹昔。"}