{"id":"697393","title":"哭曹子念六首","dynasty":"明","author":"胡应麟","text":"历落嵚嵜赴九泉，伯通椽下最堪怜。扶风何处归妻子，恸哭梁鸿废冢前。乘风先到凤麟洲，二舅星冠话昔游。树树棠梨娄水上，殡宫何处问曹丘。一病相如困茂陵，玉楼魂梦夜飞腾。亦知鹤背难胜汝，应逐齐谐跨大鹏。三尺须髯十尺躯，便便大腹定谁如。莫言饱食曹交粟，七步才华四部书。缧绁宁当罪冶长，当年书记羡邹阳。只今何处寻遗草，无限春风属野棠。避地金阊岁不遥，荜门萝径晚萧条。钟声送客寒山寺，恨泊吴枫第二桥。"}