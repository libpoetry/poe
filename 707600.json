{"id":"707600","title":"水龙吟　　送孙浣心之真定","dynasty":"明末清初","author":"吴伟业","text":"无诸台上春风，燕南魏北声名起。金戈铁马，神州沈陆，幅巾归里。种柳门前，艺瓜陂下，北窗烟雨。遇天涯、故旧贻书到，一鞭行李滹沱水。挟瑟高堂赵女，问丛台、几人珠履。青史纷争，干戈谭笑，陈馀张耳。汉垒秦军，季龙宫苑，销沈何处。向孤城、但有寒鸦，落木暮天羁旅。"}