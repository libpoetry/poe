{"id":"522855","title":"温太真墓","dynasty":"明","author":"李梦阳","text":"双鹅谶妖端，一马前休兆。中原既板荡，臣主周奔峭。长蛇恣吞噬，白日掩孤曜。心违祖逖楫，事踬扶风啸。康屯见斯人，辱巳存机要。建侯竟谁功，江介无飞旐。勋成身乃殂，天逝徒心悼。侧惟盈缩理，虚咎燃犀照。遗坟阚清千，古树寒新庙。来阡莽回郁，弭节纷延眺。载瞻徐墓迩，益壮风流绍。"}