{"id":"938240","title":"晚晴","dynasty":"宋","author":"陈与义","text":"幽卧不知晴，樯梢见斜日。披衣起四望，天际山争出。光辉渚蒲净，意气沙鸥逸。避盗半九围，两脚不遗力。川陵各异态，艰险常一律。胡为作弧矢，前圣意莫诘。岂知百代后，反使奸宄密。腐儒徒叹嗟，救弊知无术。人生如归云，空行杂徐疾。薄暮俱到山，各不见踪迹。念此百年内，可复受忧戚。林木方翳然，放怀陶兹夕。"}