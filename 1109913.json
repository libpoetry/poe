{"id":"1109913","title":"离行在即事三首","dynasty":"宋","author":"吕本中","text":"昏旦黄□里，经营谢独清。看人长麈尾，怀我短灯檠。旧友分穷达，斯文鼎重轻。边声授明主，礼乐谢诸生。漂泊留旁郡，烦人久厚颜。强求微禄去，未得故乡还。驿骑随朝发，舟师语夜阑。到家传吉梦，归使下燕山。客况多堪笑，归舟静拥衾。转喉常触讳，对面却论心。外物家无有，园居念本深。妻孥安短褐，终不羡多金。"}