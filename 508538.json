{"id":"508538","title":"题赤壁图为钱景和赋","dynasty":"明","author":"倪谦","text":"坡仙豪气隘八荒，絷羁天脱神龙骧。思如百川赴东海，嬉笑怒骂皆文章。天门萋菲多鬼蜮，放浪远投云水乡。江山如此良不恶，况有赤壁临沧浪。天存此景似相待，新秋灏气传清商。老仙载酒赤壁下，烟波万顷一苇航。是时东山月始出，浩歌棹雪迎流光。清风徐来水波静，毛骨飒爽生微凉。凭虚浩浩不知止，空明坐击淩苍茫。水天一色粲星斗，恍若有路通银潢。座中何人吹紫玉，呜呜怨泣孤舟孀。倚歌相和豁襟抱，拊景慷慨悲兴亡。山川千古留霸迹，东望夏口西武昌。昔当曹瞒顺流下，舳舻千里旌旗扬。临江洒酒气何壮，傲睨已灭孙吴疆。东风一炬悉灰烬，庙算岂料输周郎。只今英雄果何在，惟剩山色摩青苍。寓形宇内海一粟，日月苦短江流长。游挟飞仙不可得，有酒且共浇诗肠。江风山月不须买，匏尊相属乐未央。洗盏更酌醒复醉，枕罍颓卧夫何妨。后此时维冬十月，重继斯游从雪堂。仙魂化去邈千载，独遗二赋铿琳琅。我曾奉使向荆楚，扁舟载月经蕲黄。醉呼坡仙酹赤壁，招魂拟欲凭巫阳。横江尚见旧孤鹤，掠舟西去蹁玄裳。愧无词赋续高兴，梦想风流今几霜。良工意匠有深趣，笔妙不让顾长康。平生于公想兴慕，爱貌此景归毫芒。一朝眼底且惊见，彷佛坐我尊俎傍。始知人生贵适意，何用屑屑嗟行藏。"}