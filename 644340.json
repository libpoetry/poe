{"id":"644340","title":"水西图诗","dynasty":"明","author":"释宗泐","text":"水西绝境江左无，何君好事写作图。良工意匠善盘礴，三峰涌出青芙蕖。古木如龙半天耸，白云翩翩欲飞动。桓彝庙前莎草长，遗民矶下溪流汹。浮图隐隐林端起，知是山腰上方寺。高阁五月秋霜寒，山僧坐阅人间世。竹边幽径花丛丛，濯缨亭古连东峰。赏溪渡口风浪歇，棹舟之子来相从。我居山中二十载，披图一见心目骇。昔来年少今白头，山色青青长不改。何君何君尔好奇，涧阿与尔诛茅茨。卷帘微雨对东郭，高咏谪仙云锦词。"}