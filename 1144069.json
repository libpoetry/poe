{"id":"1144069","title":"正月初四后十馀日病嗽不能出杂书十首","dynasty":"宋末元初","author":"方回","text":"僦居背古城，楼西耸乔木。两年见黄落，雪尽欲再绿。往时春鹊雏，理巢乳哺续。不归视吾儿，于此捧饥腹。穷山况味等，差胜客影独。献岁亦未春，骤暖似炮烙。衣汗欲索扇，一变雪霰作。头岑万钧重，喉棘痰屡壳。旬日不能出，如虎坐受缚。脱或死客中，何异纥干雀。西邻几老革，六博喝雉卢。倚楼俯长道，饮豪语言粗。东邻乃贩子，遇夜召朋徒。大鼓恣考击，吹弹更歌呼。书室一灯暗，笑此寒老儒。客久已无味，更苦赀用乏。年迈欲不竞，仍著疾病压。相望五百年，老杜卧夔硖。疲瘵困茧丝，遐荒敝戈甲。谁方拥倾城，乐死有玉柙。夏日客此楼，买冰敌炎暵。冱寒不买冰，辍费用买炭。冰炭役浮生，倏忽凉燠换。故山饶甘泉，落叶足炊爨。曷不归去来，作此琐屑叹。有马可代步，无马徒步行。有酒醉亦佳，无酒神思清。客楼卧病中，日夜唯雨声。此病尚可起，当如雨复晴。气尽死期至，岂容强求生。炯炯君子心，至死能忍贫。炎炎小人胆，为利宁杀身。我年三纪后，登朝忤权臣。逮逾四五纪，破家蒙战尘。纵不当君子，终当非小人。近代一人耳，吾乡老朱先。甲子如我今，犹活十许年。漳州复潭州，说经入从班。无何党祸作，委顺不怨天。馀生几明日，小子其勉旃。无一日不醉，未尝见有疾。三日偶无酒，咄咄怪病出。肺壅鼻垂涕，不饮踰十日。醉死政自佳，性命安足惜。奈何官价贵，典衣买灰汁。江皋残雪霁，想见东风还。可览不可拾，春容有无间。城市鬨灯火，强作元夕天。乱离痛甫定，物华非自然。栖栖坐羁旅，嘿嘿悲徂年。"}