{"id":"816720","title":"南乡子 微泉阁遣怀，呈家叔","dynasty":"清","author":"董元恺","text":"倚杖小池边。半采红莲半白莲。辜负春风杨柳曲，今年。犹有些些旧管弦。相对一陶然。半醉行歌半坐禅。绿竹挂衣凉处歇，时眠。免被饥寒婚嫁牵。非病亦非眠。况是秋阴欲雨天。惟觅少年心不得，依然。老后谁能惜酒钱。久结静中缘。满地槐花满树蝉。何处曾经同望月，堂前。池畔犹应泊旧船。"}