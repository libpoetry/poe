{"id":"482580","title":"寓治谷城寄京华亲友","dynasty":"明","author":"黄哲","text":"金陵别时春已半，含桃吹花莺语乱。群公送客劳劳亭，王事驱驰不敢缓。折腰从政真可怜，貂裘欲弊寒无毡。青徐古道暗荆棘，二月黄河冰塞川。战场蔓草萦白骨，城郭萧条狐兔窟。柳塞胡笳夕厌闻，花门突骑时还出。猎火荒凉夜合围，聊城关外羽书飞。将军转战略邢魏，历下游兵分道归。疮痍未复更颠蹶，忍看呻吟日流血。朝耕暮战同死生，抚字无才政多拙。有时登高望远山，浮云万里何当还。令人却忆鲁连子，一箭名成东海间。"}