{"id":"750452","title":"张啸山题诗拙集颇喻鄙人甘苦之旨次韵寄答","dynasty":"清","author":"蒋敦复","text":"江湖悠悠行路人，乾坤落落一士贫。怀中久灭祢生刺，世上但垫林宗巾。身宫磨蝎屡坎坷，文字相知尚较可。空山玄鹤又逢君，前辈前莲应识我。高谭扪虱四座惊，白发不许头上生。看君著书盈几尺，使酒我自歌花卿。鸢肩火色风尘面，铸铁心肝终不变。东南日出长相思，西北楼高独不见。渐离击筑荆卿歌，相乐相泣当奈何。眼中万古泪常有，天下一石才无多。英雄入道须学问，抑塞岂抱寻常恨。洛阳年少尔何人，放胆文章《过秦论》。"}