{"id":"805907","title":"贺新郎五首 其三","dynasty":"清","author":"奕绘","text":"百日因缘短。有吾家、天游阁里，金铃小犬。两字双鬟为名字，白雪绛云花满。嫩骨肉、周身柔软。不似闾阎凡猫狗，似大方、婢子神轻茜。娇态度，好头面。黄泉一去呼难转。尚依稀、衔裾入袖，泥人哀恋。昨日分明怀中抱，今夕云何不见。早瘗向、柳阴庭院。示一口田埋薄命，古佛幢、一架荼蘼畔。有佛性，作词挽。"}