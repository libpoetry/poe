{"id":"1005912","title":"谢达善见惠碧桃古体","dynasty":"宋","author":"舒岳祥","text":"碧桃有佳实，方春开白花。花悦悦花者，实惠能诗家。咏花不咏实，未解写叹嗟。水苍充朝佩，天碧泻露华。空青珍莫采，帝珠净无瑕。水波远涵竹，霄影浮副瓜。春山净梳掠，秋烟澹笼遮。卵色未有别，胆形图更加。清酸笑金橘，寒脆压银茄。瑶池漱灵液，萼绿蒙翠纱。一食润燥吻，再食思无邪。三食换仙骨，四食凌飞霞。回首谢玉塘，吾诗不妄誇。"}