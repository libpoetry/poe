{"id":"1225356","title":"寓武林闻失火","dynasty":"元","author":"朱德润","text":"九月五日夜，抱衾方熟眠。半夜闻传呼，巡官敲玉鞭。连街报遗火，援救喧争先。老兵起惊讶，烟焰上逼天。小桶灌滴水，巨索相钩连。健儿走掠夺，贫富分目前。孰云可扑灭，况非燎于原。钱塘辐辏地，居处层楼巅。版墙不隔尺，万家手可传。一遭回禄灾，乐岁如凶年。明朝出闾巷，行听老翁言。火患尚可延，输官忧酒钱。"}