{"id":"864034","title":"太白仙人下岷峨谣","dynasty":"宋","author":"王梦应","text":"太白仙人下岷峨，飞凌素烟紫琼珂。天风万里吹银河，手挼瑶草光逶迤。琅琅太清绿云攲，下弄倒影笑羲娥。锦袍淋漓金叵罗，醉围婵娟玉颜酡。金庭昔日乘鸾过，不肯上天著朝靴。下界弱水飞尘多，公为星精辟兵戈。愿见瀛海秋澄波，绿鬓纚纚吞天和，后天不老公所哦。"}