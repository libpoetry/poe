{"id":"505682","title":"题南山献寿图","dynasty":"明","author":"李昱","text":"将军落笔怪且雄，能画嵯峨崒嵂万仞之奇峰。模糊犹含太古色，惨澹颇带清秋容。俨如蓬莱三山翠且重，又如庐山五老削出金芙蓉。千盘万转不可测，恍惚云气随飞龙。下有■灂之流泉，上有偃蹇之长松。松根羽人颜色好，抱膝盘陁事幽讨。云是南极天边之寿星，遨游先天后天老。被以青霞裘，荫以白羽葆。龟游绿沼沉沧波，鹿放苍崖食瑶草。有鹤有鹤飞鸣雪衣丹顶随风轻，两鹤飘然入紫清。一鹤独立和以箫韶声，手招㕠青童，载以白玉笙。上朝三十六帝京，五云仙乐来相迎。玉女投壶其声铮铮，白兔捣药使人长生。胡君欣得之，喜气何盈盈。是时七月天气凉，君来饮我黄金觥。酒酣载拜求我歌，须臾落笔雷霆轰。五岳为之动，三江为之倾。此图足为仁者寿，题以南山献寿之佳名。胡君胡君宜爱惜，我歌歌罢千金直。挂向高堂雪色璧，夜夜虹光射天赤。"}