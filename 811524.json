{"id":"811524","title":"春日离咏寄夫子","dynasty":"清","author":"冯畹","text":"宵柝声声夜未央，博山红烬玉烟凉。麝煤兰篆休重炷，不是君来便不芳。银烛斜临倦眼明，坐来转觉不胜情。忽然忆著相思句，正是销魂第一程。吟怀无那觉肠乾，为乞松萝助洒翰。扶得几分诗力起，好将新句寄君看。相思只隔两三程，写尽吴笺寄不成。却忆小窗前夕雨，为侬搀梦到金城。茹水西为风物新，韶华著意饯离人。离人今在千山外，寄语河边柽柳春。"}