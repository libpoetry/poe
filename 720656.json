{"id":"720656","title":"疏影  鸳鸯梅","dynasty":"明末清初","author":"屈大均","text":"层层作蕊。更绛趺一一，能结双子。定是青陵，魂入寒香，催教朵朵连理。雌雄不少相思树，又恁得同心如尔。更爱他、飞雪丹成，灼灼杏葩难似。堂上鸳鸯惯见，试将七十二，来与相比。脸际凝脂，决胜明霞，几片天边初起。枝枝正发台关驿，染遍了、白鹇头尾。记昔年、弄玉同攀，笑向影边斜倚。"}