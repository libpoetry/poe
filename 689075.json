{"id":"689075","title":"自河头入山","dynasty":"明","author":"何绛","text":"宵烟未散笋舆行，花落东风尚有声。茅屋隔松蒸秫火，光和残月到天明。野花黄白涧桃红，行尽千山路未穷。莺语不离春树里，马蹄多入瀑声中。几间山店石桥西，谷口风高酒幔低。鸡黍熟时行客到，当垆风俗但凭妻。新雨连朝水灌畦，薄田千亩及时犁。农夫就饷林间妇，笑指声声布谷啼。千声征铎出长林，绿叶重重春渐深。不识此间行道者，鸡鸣时节尔何心。野棠花谢水无声，旧殿荒凉禾黍生。故老尚能遮道语，鹃啼无夜不三更。黄泥湾下几重滩，滩水如雷去不还。怪得道傍长太息，红尘飞处是人间。春草斜侵石路微，春花如锦木芽肥。鹧鸪本是南翔鸟，每向车前傍我飞。丁丁伐木昼声喧，竹里人家溪上村。青箬盖头椎髻妇，乱烟驱犊上高原。绝巘层峦若上天，朝昏常共鸟争先。肩舆下阪逢虾蟹，又听潮声到海边。"}