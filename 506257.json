{"id":"506257","title":"张宜仲宅即席","dynasty":"明","author":"刘璟","text":"张公劝我酒，坐待更鼓鸣。谈笑席方促，仆夫催我行。岂惟恋杯酌，自是怀友生。相逢不放意，岁月空自惊。况此苦寒地，畴昔胡马营。吾侪夙多幸，生世遭盛明。秉笔事戎幕，弦诵歌升平。长踞佐奇画，亦足雄边城。听断实王略，献纳非吾能。昼驱校猎场，夕讲古壁经。暇日或相过，诗酒摅中情。可为知己道，难与俗子评。顾此宜秉烛，但恐河汉倾。抗手暂相谢，明当盍簪缨。"}