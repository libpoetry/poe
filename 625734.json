{"id":"625734","title":"前生德戊子七月二十一事也时脱悍帅之难","dynasty":"明","author":"谢元汴","text":"天之于吾何为乎，君之危兮臣羞矣。天之于世何为乎，龙之亢弓鲸凌耳。女娲之肠何如共工之头，不周山崩天地圮。麟驺同贤者避世，以兵毒人唯虎兕。苍生肉腐不足食，胾斮衣冠充俎几。嗟德之生以植良，不惟植良遹以理。不能使世之皆禹稷而无羿奡兮，虽德之生乃可耻。"}