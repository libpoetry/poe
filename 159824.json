{"id":"159824","title":"答象之谢惠黄精之作","dynasty":"宋代","author":"韩维","text":"仙经著灵药，兹品上不刊。服之岁月久，衰羸反童颜。岩居有幽子，乘时劚苍山。溪泉濯之洁，秋阳暴而乾。九蒸达晨夜，候火不敢安。持之落城市，谁复著眼看。富贵异所嗜，口腹穷甘酸。贫贱固不暇，锥刀乃其干。坐使至灵物，委弃同草菅。惟君冲旷士，敦然守高间。食之易为力，天和中自完。故以此为馈，其容几一箪。报我三百言，浩浩驰波澜。何以喻珍重，如获不死丹。方当烦燠时，把玩毛骨寒。他年灵气成，与子骖双莺。"}