{"id":"658568","title":"恭毅章公挽词","dynasty":"明","author":"王鏊","text":"六騑北狩尘不蒙，秋槐深闭南城东。瑶台有月蚀螮蝀，沂国典册移青宫。中山谁复歌晨风，桓桓章公血泪红。一章独上惊盲聋，何言周昌叔孙通。直欲下从龙逢翁，皇天后土昭至忠。风雷激电阴霾濛，当时直节谁并雄。前有廖庄后钟同，一朝海内日再中。疏传万口闻天聪，擢少宗伯不为崇。南邦宿留遂以终，当时定策还自功，依然廊庙称孤公。"}