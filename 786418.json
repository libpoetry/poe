{"id":"786418","title":"吊从内兄丁锡勋茂才","dynasty":"清","author":"洪繻","text":"眼中诗笔谁清妙？丁君鸾凤孙登啸。乱世文章故家子，携家避乱南闽峤。闽南一去几春秋，畴曩海东来一游。陆子见人当入洛，仲宣邀我共登楼。挂帆辞我中原去，秋风萧萧海天处。忽闻贾谊伤鵩词，不信王乔骑鹤驭！与君缔姻踰十年，去年始亲翰墨缘。方拟鲁玙双合璧，谁知雷剑一沈渊！是时分手才半载，相约榕城欲相待。万里云程望帝京，一朝恨水填沧海！海上有田家有书，闽山亦有寓公庐。华表魂归城郭改，松亭梦落屋梁虚。伤心母老妻孥稚，仲容寂寞身后事。名山有才未著书，逢时无命空识字！世界烽烟变古今，江山花鸟怆人心！那堪朋旧晨星散，况复功名逝水沈！台湾延平旧幕府，词客哀时泪如雨。祇今不见丁仙芝，故里空馀洪驹父！于公门第王公孙，垆下黄公痛夕昏。涛声浪色沧溟路，何处招君海外魂！"}