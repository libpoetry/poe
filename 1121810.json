{"id":"1121810","title":"朝中措 其二","dynasty":"宋","author":"范成大","text":"身闲身健是生涯。何况好年华。看了十分秋月，重阳更插黄花。消磨景物，瓦盆社酿，石鼎山茶。饱吃红莲香饭，侬家便是仙家。系船沽酒碧帘坊。酒满胜鹅黄。醉后西园入梦，东风柳色花香。水浮天处，夕阳如锦，恰似鲈乡。中有忆人双泪，几时流到横塘。海棠如雪殿春馀。禽弄晚晴初。倦客长惭杜宇，佳辰且醉提壶。逍遥放浪，还他渔子，输与樵夫。一棹何时归去，扁舟终要江湖。天容云意写秋光。木叶半青黄。珍重西风祛暑，轻衫早怯新凉。故人情分，留连病客，孤负清觞。陌上千愁易散，尊前一笑难忘。"}