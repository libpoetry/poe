{"id":"734915","title":"送周紫海游华岳","dynasty":"清","author":"高层云","text":"巨灵擘连山，洪河乃东落。崚嶒豁双华，高天擢莲萼。千峰列儿孙，拱伏类卑弱。少昊扬金精，元气郁磅礴。古来避世士，长啸此岩壑。济时心孔殷，神化特假托。我观陈图南，壮志小寥廓。苍生本无与，何为堕驴噱？龙蜕邈千祀，继者仍寂寞。青齐得周子，有道耽藜藿。不谓犹龙姿，养晦同屈蠖。长风吹孤云，飘然向京洛。揽秋啸俦侣，携手城南郭。言将寻玉井，侧帽裹芒屩。到日想跻攀，翠栈飞猱玃。箭括通一门，烟霞任挥霍。仰首问寥天，愿偕玉女博。凌空笑退之，尔何有馀愕？"}