{"id":"811989","title":"裸人丛笑篇","dynasty":"清","author":"孙元衡","text":"皇威慑海若，崩角革顽凶。昔从倭鬼役，今为王者农。酋长加以冠，族类裸其躬。震惊鞭挞威，嬉戏刀剑锋。台郎出守罗星宿，云是大唐王与公。五十二区山百重，南极蜈蜞北鸡笼。浑沌不凿天年终。卫鬤缦靡草，䰏髽如植竿。独竦兕荐立，两岐羱角端。不簪亦不弁，杂卉翼以翰。谓当祝发从瓯骆，尔胡不髡能自完。凿囷贯竹皮，括轮象日月兮卫其身，圆景双担色若银。我闻无肠之东聂耳国，趋走捧持犹捧珍，又云一耳为衾一为茵；非其苗裔强相效，呜乎坎德胡不辰！齿耳夫何以皓为？又奚取于渍汁而漆颐？厉骨辟秽芳其脂，墨氏毋宁悲染丝！倒悬覆脏，如絷羵羊。织竹为箍，约肚束肠。行奔登跃，食少力强。蜂壶猿臂，逐鹿逾冈。将刀断之，挽手上堂。为语楚宫休饿死，盍习此术媚其王？短布无长缝，尚玄戒施缟。桶裙本陋制，不异蛮犵狫。狫蛮凿齿丧其亲，尔蛮凿齿媾其姻；杂俗殊风仁不仁！管承鼻息飏箫音，筠亚齿隙调琴心。女儿别居椰子林，雄鸣雌和终凡禽。不顾爷娘回面哭，生男赘夫老而独。但知生女耀门楣，高者为山下者谷。猫女腻新相斗妍，醉歌跳舞惊鸿翩。酋长朝来易版籍，东家麻达西家仙。接飞轶走，纵行横施。绣肌雕腋，勇者是仪。龟文蝉翼，蒙表贯肢。背展雕鹗，胸狞豹螭。跳脱臂釬，璎珞项披。蠢然身首犁?尸。海山宜鹿，依于朴樕。麌麌呦呦，群行野伏。诸蕃即之，长鈚劲箙。毒㹪横噬，倍于杀戮。凭藉商手赋公局，获车既倾壑有欲。㹔奔狧食何苦辛，直朵颐于刖蹄而剖腹。尔之生也，悬刀代弧；尔之壮也，畜犬为徒。柔筌以卧肉以脯，纵横猛气凌殷虞；奋狋㹜?不可呼，争先奚翅当百夫。功多齿钝弃匪辜，日暮累累嗥路隅！虎山可深入，傀儡难暂逢。不竞人肉竞人首，歼首委肉于豝豵。惊禽飞，骇兽走，腰下血模糊，诸蕃起相寿！崩泉下涧三尺波，女儿没水如群鹅。中官投药山之阿，至今仙气留云窝。生男洗涤意非它，无挛无靡无沈痾。他日纵浪有勋业，为鲸为鲤为蛟鼍。鼍鼓轰林人野哭，举尸焮炙昲以燠。蝇蚋不敢侵，蝼蚁漫相逐。埋骨无期雨颓屋，安置鬼牛与鬼鹿。鬼残日夜伤幽独！金人窜伏来海滨，五世十世为天民。花开省识唐虞春，阡陌杂作如无人。披草戴笠，钳口合唇，道路以目，爰契天真。华人侮之默不嗔，秫粒如豆萁如薪。群嚼玉英粲，醽醁为氤氲，屏五齐三事而狄康不闻。准身准口量馀粟，一榼一瓢万事足。蚩蚩者无怀古民，白刃酣交醒觳觫。"}