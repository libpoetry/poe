{"id":"73500","title":"春从天上来·旭日暾暾","dynasty":"元代","author":"宋褧","text":"旭日暾暾。烂春饼堆盘，寿酒盈尊。玉帛交错，襟佩翩翻。想像虎豹天门。霭蓬莱云气，布淑景、渐遍乾坤。黯销魂。杳洋洋韶濩，赳赳櫜鞬。升平万方元会，念去国孤怀，盛事谁论。黄阁儒臣，乌台旧客，会是执法调元。望薄骚小邑，才咫尺、寂莫山村。抚婵娟。料梅边倾倒，回拜天恩。"}