{"id":"741833","title":"题七姬权厝志后","dynasty":"清","author":"汪孟鋗","text":"魏公席卷弁山来，赤龙船烧心胆灰。飞炮忽碎丞相首，荥阳左丞何为哉。七姬自是良家子，仓皇兵入姑苏里。君受国恩应自理，妾受君恩尚何俟。一者先行余尽起，徘徊揽帨今生已。此时贵主知安在，此际焚骸泪如水。西门掩袭又潜奔，东城藁葬谁重徙。巾帼由来愧丈夫，终随降将掷戈殳。齐云楼下通天火，玉殒兰摧恨不殊。钟繇之书埋百年，摩挲一再重惘然。吁嗟乎，庙无觚棱冢无突，上虞孝，溧阳贞，后先永永铭坚石。"}