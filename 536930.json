{"id":"536930","title":"送黎唯敬还南海因怀梁子","dynasty":"明","author":"王世贞","text":"海内自与黎生左，蹑履竟入罗浮山。罗浮璇房七十二，往往仙迹非人寰。天门上达勾曲领，石臼碓沫飞潺湲。濛晴零雨净峰色，一一麻姑呈翠鬟。近者余与二三子，被发行歌燕市间。黄金突兀差快意，那得久驻尘沙颜。众中闻生不相识，余亦夷门抱关卒。倘过石室采黄精，其畔或有梁公实。"}