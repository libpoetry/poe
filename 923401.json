{"id":"923401","title":"暮春与诸同僚登钟山望牛首","dynasty":"宋","author":"苏颂","text":"清明天气和，江南春色浓。风物正繁富，邦人竞游从。官曹幸多暇，交朋偶相逢。并驱出东郊，乘兴游北钟。陟险不蜡屐，扶危靡支筇。上登道林祠，俯观辟支峰。辞山次阡陌，长江绕提封。萧条旧井邑，茂盛新杉松。揽物思浩浩，怀古心颙颙。念昔全盛时，兹山众之宗。天门对双阙，霸业基盘龙。六朝递兴废，百代居要冲。人情屡改易，世事纷交攻。当时佳丽地，一旦空遗踪。惟有出岫云，古今无变容。"}