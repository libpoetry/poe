{"id":"829727","title":"卜算子·咏荷敩白石梅花八咏","dynasty":"清末近现代初","author":"金兆蕃","text":"岁岁未清明，阿母频传语。剪发调泥藕节封，方法休教误。日曝待全皴，雨过当深护。一蕊新抽半叶遮，唤弟同看取。楼外晓烟横，楼下湖波绕。插竹牵绳竞种菱，点缀田田少。官荡乍停桡，单坝旋回棹。满载花香不采花，未碍乌篷小。曲港又来薰，香细知花远。移护红阑赤板桥，花爱明漪浅。湖水傍城流，一片余霞烂。直向钱王庙侧开，却补红墙断。十刹不知名，环水皆台榭。莲叶圆圆稻叶尖，一绿浑无界。潞水碧浑浑，此地宜销夏。谁遣明妆照浊流，水气因花解。历下古时亭，断槛临新渌。水佩风裳问有无，但见丛芦绿。村店问羊留，裘带咨遗躅。颠顿风尘忽眼明，道左亭亭玉。小艇夜观荷，明月横塘水。同出淤泥不减香，花似还人似。船尾即中厨，亲与调甘脆。粉肉交融裹叶青，羹芼新莲子。水浊不宜莲，寂寞青溪路。珰羽缤纷宠莫愁，花韵争眉妩。盍共后湖游，弥望皆洲渚。常带岚光树影看，依约凌波步。小榭社坛幽，曲沼农场接。太液灵根尽自分，花亦饶三窟。净业复昆明，一匊灵均血。自此珰名烈士花，谁续濂溪说。"}