{"id":"829398","title":"立之山居养疴寄赠","dynasty":"清末近现代初","author":"陈曾寿","text":"一丘一壑养生主，听松听水逍遥游。本来无病维摩诘，长惯单栖许散愁。世上荣名仇晚节，山中风物媚清秋。高寒夜夜月明好，与子相期最上头。寒宵深坐对龛灯，信是前生粥饭僧。山水清缘几两屐，乾坤长物一枝藤。龙钟忍事真人杰，獦獠参禅没技能。无用扶衰资大药，半空鸾啸访孙登。"}