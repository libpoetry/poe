{"id":"648829","title":"晏太守重庆堂诗","dynasty":"明","author":"杨士奇","text":"家居重庆郡，堂奉重庆欢。堂中二亲大母母，白发如银身健康。大母行年九十三，母也今年七十五。姑慈妇孝天锡寿，旨酒在樽殽在俎。蹁跹五綵服，绕膝戏孙曾。森森暖翠慈竹茂，烂烂云锦谖草荣。象简绯袍日趋拜，门拥彤幡燕皂盖。邦侯为政儗龚黄，能致高年总心快。故家元住大江西，元献声华北斗齐。公侯子孙必复始，封诰行看照闾里。"}