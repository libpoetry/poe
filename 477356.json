{"id":"477356","title":"点兵行","dynasty":"明","author":"何景明","text":"先皇简练百万兵，十二连营镇京观。团营十万更精猛，呜呼耗减今无半。昨传胡入白杨城，有敕点选营中兵。军中壮丁百不一，部遣老小从征行。自从御马还内厩，私家马肥官马瘦。富豪输钱脱籍伍，贫者驱之充介冑。京师土木岁未已，一身百役无不受。禁垣西开镇国府，内营昼夜罗金鼓。四家骁健三千人，出入扈从围龙虎。边头城堑谁营屯，遂使犬羊窥北门。天清野旷恣剽掠，百里之内烟尘昏。肉食者谋无远虑，仓皇调发纡皇顾。即今宣府大失利，杀将覆军不知数。辽东兵马久已疲，朵颜反复非前时。又闻迤北外连结，朝廷坐失东藩篱。往时京边士，苦乐今顿异。且如私门卒，食粮日高坐。此兵昨一出，见者泪交堕。从今荷殳趋战场，身上无衣腹饥饿。君不见府中搥牛宰羊猪，穿域蹋鞠行吹竽。高马肥肉留京都，可怜此兵西击胡。"}