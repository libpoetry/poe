{"id":"695647","title":"亲郊恭纪三十首 礼部请郊","dynasty":"明","author":"林熙春","text":"春官尺疏请亲郊，尧舜垂俞重泰交。万国欣闻传盛典，楚臣先敕采包茅。南北分郊自肃皇，苍穹特祀为乘阳。百年制作今重饰，青碧辉煌烈祖光。诏下柳营檄虎贲，三千除道闹声喧。道旁钜础能移几，费万金钱半入门。曾闻天厩尽飞黄，十万刍粮辇尚方。讵谓郊仪犹未足，翻从坰地借腾骧。缇骑羽士与庖人，鞶舄衣冠事事新。费尽水衡金几万，明烟甫毕障风尘。三军如雨马如飞，万象森罗栱太微。古道养军为一日，虽然郊宿俨廷闱。肃将元祀进铜人，贬御却珍率百臣。夙夜惟寅尧舜事，君心宁不与天亲。修明礼乐属春官，元老趋陪日月坛。自愧奉常绵蕞故，相从讲习肃鸣銮。文华圣藻重尊天，再仿圜丘礼数虔。簪笏千官环听睹，貂珰为达圣人前。金镛玉磬媲箫韶，九奏清音彻汉霄。洛邑凤来鸣帝德，可能干羽格三苗。夜半斋居听晓钟，明星朗朗日曈昽。甫乘玉辂违金阙，五色云飞从六龙。交天昧爽出金门，格庙词称格帝阍。可是乞灵多拥护，此身原是帝王孙。风清六道净车前，天语飞传解闭廛。四海为家真此日，闾阎稽首见青天。虎臣协从拥龙飞，羽骑交驰壮国威。铁甲金盔纷耀日，谁人不道衮衣辉。已敕风师净帝畿，千金复以饰龙旂。不缘猛士高搴住，旂上双龙已欲飞。昭亨门即是天门，却辂徐行贬至尊。一步宁惟虔事帝，此心真不愧乘元。正位居中从在旁，高皇原是配天皇。圣明自与神明合，典故何须问太常。笾豆宁云则有司，降观亦自费神思。虽然不是供难继，飨帝飨亲全在斯。太牢蠲洁用迎禧，别有特牲为帝祈。赫赫重瞳劳御廪，顿令典祀奏牷犠。龙行旋转幸斋宫，扈从千官拜舞同。幸有神灵呵护密，深思默默达穹隆。缇灰甫动启微阳，宫漏听残夜未央。元后起居临紫幄，衮章黼黻佩鸣珰。寻丈天灯百尺竿，高悬普照入云端。光腾大内诸官喜，知是君王上泰坛。法鼓初严始上坛，融和天气不知寒。笙歌佾舞朱弦奏，登献雍容步履安。虞典修燔蘅桂芳，金铏玉斝映龙光。小臣幸际天颜近，穆穆精诚格岁康。星辰灿烂焕天文，庭燎辉光欲两分。更有氤氲香气蔼，六龙仍复护祥云。高皇俊德与神功，一主配天天与同。恭捧逡巡归帝座，此身何幸步皇穹。天上恩来赐玉饴，直房拜受喜交颐。分荣归与妻孥共，一饭君恩报藿葵。攒膳擎来自建章，银瓶复尔侑琼浆。恩波甚事频繁至，何怪中书求太常。推食己频戴似山，金钱复出尚方间。岂知臣署寒于水，特予金钱买白粲。郊礼庆成喜万方，太平天子坐明堂。万方玉帛嵩呼祝，圣寿无疆天地长。"}