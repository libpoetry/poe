{"id":"419259","title":"被花恼 重九后数日，和杨缵自度曲，以写旅怀","dynasty":"近现代","author":"龙榆生","text":"纱幮玉枕感微寒，孤月迥临霜晓。短烛飘残泪多少。衰杨欲舞，征鸿过尽，倦蝶应惊觉。移革孔，卷筠帘，瘦来羞揽菱花照。憔悴对西风，一片荒烟共枯草。哀笳漫引，想念乡关，断梦何由到。但茱萸、醉把怕登高，又閒绕、东篱被伊恼。瑟瑟地，冷叶疏英相伴老。"}