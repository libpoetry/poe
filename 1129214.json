{"id":"1129214","title":"送诸方行化","dynasty":"宋","author":"释守卓","text":"衲僧无作为，亦不坐无作。红尘本自寂，谁解释尘纷。一机虽妙常，要如千钧弩。弩满发机全，破的惟等闲。持此入红尘，是谓尘中眼。应变犹如如，善导无所事。贫富自谁何，知音即所遇。得意早归来，资吾无尽藏。甘露无底钵，禅人要拈拨。浩浩尘土中，一佛二菩萨。撞著老维摩，轻轻共伊说。施者非福田，是谁纳败阙。咦。本觉本来明，乘缘须体妙。壁立何匹俦，沤和生谈笑。万化了全机，千机全一照。波昏月岂亡，水清光自曜。林下既了空，尘中须达事。随事了真空，自空展化事。事空空事中，淘镕成宝器。宝器盛醍醐，是曰甘露味。"}