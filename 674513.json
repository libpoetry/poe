{"id":"674513","title":"重过陶园限韵","dynasty":"明","author":"李坚（贞夫","text":"行窝谢尘鞅，习静聊永日。寄适铅墨间，堆案纷简紩。倦馀发深省，长啸扪双膝。念我陶园友，投分如胶漆。咫尺会面艰，连朝未能一。昨来命驾往，追随竹溪逸。我怀拍塞忧，见君喜欲溢。君闻剥啄声，倒履如有失。携我历三径，坐我忘忧室。飞觞但白战，击壶共为率。森森约束严，势比军令疾。我才谢锋颖，君心特茧密。挥毫霎满纸，云阵排甲乙。砉若春冰泮，泻溜鸣潏潏。诗坛合推君，燕许信大笔。巧匠不血指，此语真故实。自惭拙工劳，敢与君斗律。酸甘齐味分，我枳君犹桔。诗成各引满，林梢月将出。君勇堪贾馀，我懒欲寻佚。归来拥被眠，日晏忘盥栉。技痒忍还作，渴吻鸣唧唧。解醒索冰壶，案有七十士。且咀且吟哦，短歌聊自述。"}