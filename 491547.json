{"id":"491547","title":"题枯木图为王子启作","dynasty":"明","author":"刘崧","text":"高堂展图飒寒景，古桧峨峨出苍顶。坐上疑闻啄木声，空中忽落蛟龙影。干株偃蹇势回薄，梢节盘撑气深猛。寻常岩壑真有此，六月炎风为之冷。密叶中含雷雨垂，危标上逼云霄迥。悬猿清秋怯倒上，饥鸢落日愁相并。浦口回舟望北林，原头立马瞻西岭。刘郎此图昔所画，物色笔势生雄骋。王君得此绮绣重，玉立阶墀见清挺。经年烽火万山赤，赭伐还闻到条梗。天寒荒野霜露白，萧瑟阴风助悲哽。岂无千尺栋梁具，摧绝泥沙竟谁省。深山大泽龙虎死，惨淡相看愁不醒。海波万一解经天，亦欲乘槎掠参井。"}