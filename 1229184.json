{"id":"1229184","title":"书声斋阄韵得长字","dynasty":"元","author":"姚文奂","text":"昔我去西斋，含悽逐飘荡。今我归西斋，觞情集遐想。气节忽变迁，宇宙一俯仰。我书时复读，我琴久绝响。凯风自南来，户庭飒以爽。搔首□良朋，于焉共清赏。欢将酒洽浃，愁借酒涤荡。慨彼岐路人，行行屐几緉。岂不念厥初，胡为绁尘鞅。永怀柴桑翁，度其触类长。"}