{"id":"1115221","title":"送张定叟二首","dynasty":"宋","author":"杨万里","text":"直上云霄未遣休，分符京兆帝王州。赤丸窟里无白额，碧落班中政黑头。两地好官才半武，扁舟归兴恰中秋。只应银信从天降，莫恋融峰与橘洲。紫岩衣钵付南轩，介弟曾同半夜传。师友别来真梦耳，江湖相对各潸然。但令门户无遗恨，何必功名在早年。君向潇湘我闽粤，寄书只在寄茶前。"}