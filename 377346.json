{"id":"377346","title":"疏影·鬓梅","dynasty":"清代","author":"蒋春霖","text":"雕阑近曲。剪冻云几点，衫袖凝馥。珠络穿成，霜颗玲珑，珊瑚燕尾低簇。含章遗恨悲鸾镜，忍再见、当时装束。只断魂、偷趁幽香，飞傍那人蛾绿。还记横枝翠帐，堕鬟倦未整，春睡初足。帘隙风尖，疏朵微欹，私语画屏斜触。犀帷月暗琼梳碎，任散乱、钗梁寒玉。剩几丝、冰腻残膏，冷挹泪绡难掬。"}