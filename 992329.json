{"id":"992329","title":"依韵和表臣见赠","dynasty":"宋","author":"梅尧臣","text":"中间会与别，不啻二十年。向来君之官，我必赠以篇。今过临淮郡，惠好情联联。访我车骑都，宴我莺花然。此当舟航冲，旅泊逾百千。迓高而抚下，酒壶匮食连。使予一日为，立可见华颠。遽行恐劳君，数里不得前。三月汴水浅，蹇滞无我先。君乃遗我诗，盛称我为贤。比之少陵豪，望我何太全。又令入时用，目堪事高眠。安能事孔圣，终学美周宣。勤答以明怀，矢辞敢欺天。"}