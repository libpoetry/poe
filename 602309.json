{"id":"602309","title":"何氏弟衷远宦滇南矢言送之爰念祖德和赠长沙公族祖四章","dynasty":"明","author":"陈履","text":"思我与子，二姓匪疏。异流同源，曷求其初。祖德长存，不与世徂。眷言念之，对子踌躇。尔祖肯构，同心有堂。甥馆伊谁，陈琳孔璋。叹息代迁，春雨秋霜。觌尔好修，门阀弥光。清时筮仕，喜与子同。所嗟歧路，自此西东。子趋泔海，吾往平江。不有塞鸿，芳讯孰通。别且万里，赠子何言。仕比涉川，学如登山。仕学相须，今古同然。共期努力，毋忝厥先。"}