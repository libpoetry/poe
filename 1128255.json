{"id":"1128255","title":"同游道场何山二首 道场山","dynasty":"宋","author":"程俱","text":"何年窣堵波，独立妙峰顶。憧憧五湖舟，黑月仰光影。千章列云构，灵液走甘冷。隆楼绝清空，横侧见峰岭。下窥三州聚，尘末集毫颍。振衣薄云汉，万劫弹指顷。辽辽天宇大，出没笑蛙井。堂中老比邱，奋迅颇精猛。拟分数椽地，饱饭卧清境。何必少陵翁，闻钟始深省。谢公沧海士，眷眷在林壑。飞舆下层峦，及此日未落。翩然何山麓，古涧谢疏凿。方桥跨清泠，郁密交翠幄。通幽更穷深，木末见楹桷。琅珰鸣老屋，拉攞相倚薄。庄严布金地，藤蔓土花剥。当年轩裳客，小隐事铅削。能令此山名，谷口振京洛。如何给园居，胜士久不作。岂惟雪山轻，顾恐泉水浊。周行一泛览，怀古叹冥漠。安知千载人，不作来游鹤。"}