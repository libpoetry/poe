{"id":"107110","title":"留吴田霜崖吴居士宅予仲女许其孙姻","dynasty":"元代","author":"方回","text":"众山环如规，中有一川水。山腴翠树圆，水洁玉石峙。居人近百家，耕余习文史。此翁独能诗，早充宾贡士。平生宦情薄，一试仓庾氏。中年厌兵革，肥遁白云里。时时吟一篇，自教孙与子。满屋读书声，万事不到耳。问途访幽居，曲折十余里。麦天小雨霁，初夏风日美。远迓携饮壶，剧谈并宴几。门帖句句佳，字画亦劲伟。尽出句画挂，频共高阁倚。烹煎茗笋良，饤饾蔬果旨。鼓吹聒深夜，酒酣未容起。寒薄攀华盛，两姓合嘉礼。东床向志学，骨相良可喜。积德贻后人，方兴未云已。发稟济青黄，垂绅曳朱紫。天人幽显间，施报有兹理。略窥宅边园，培芳茂花卉。黄莺殆无数，白鸥不知几。山茶及岩桂，叶叶莹如洗。间气钟人物，吾故卜诸此。老夫托姻好，悠远自此始。定当继朱陈，何但夸孔李。"}