{"id":"813426","title":"过无为州晤刘仲良潘琴轩两方伯周沐三大令别后却寄","dynasty":"清","author":"李昭庆","text":"经生天禄有光辉，骨相谁令食肉飞。邺下文章空几辈，顺昌旗帜震余威。桃花漫问玄都观，芍药争开金带围。早晚除书下丹陛，那从贤达遂初衣。骑省间居鹤唁悲，北堂余慕废莪诗。《泷冈阡表》欧阳子，家庙碑铭郭敬之。出处能全忠孝志，遭逢何幸圣明时。西陲经略资韩范，会起平泉拥节麾。公瑾论交两世深，每从人海忆浮沈。利名恬淡关天性，言笑矜持见道心。甘托成都潜卖药，懒同彭泽试鸣琴。十年冷抱梅花卧，合证前身处士林。片帆西上皖公城，腊鼓频催岁序更。残雪望中岩岫近，野鸥眠处岸沙平。几家茅屋摇镫影，一夜风涛撼枕声。归梦不随诗句稳，已听喔喔曙鸡鸣。"}