{"id":"575311","title":"水调歌头 送吕宪副之云南","dynasty":"明","author":"邵宝","text":"晴色豁双眸，玉节向南游。乍离天上宫阙，声名已到遐陬。试看平生名节，好似迎风寒露，冰在玉壶秋。万世朝廷法度，一一请从头。笑谈里，使化外，慕中州。皇仁随处，宣布车骑肯淹留。民有衔冤茹苦，吏有甘刑黩货，凭我使君筹。天子有明见，不日召咨诹。"}