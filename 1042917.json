{"id":"1042917","title":"昭君怨戏赠","dynasty":"宋","author":"刘攽","text":"武皇听歌长太息，倾城不难难绝色。连娟脩嫭果自得，三十六宫宠无敌。君不见孝宣既没王业衰，优游时事牵文辞。延寿丹青最叵信，无盐侍侧捐毛施。此时昭君去宫掖，边风侵肌雪满碛。穹庐旃墙烧?蠡，琵琶怨思胡笳悲。犹怜敌情不消歇，子孙累世称阏氏。传闻汉宫翻可愁，纨扇绿衣长信秋。燕啄皇孙两悽恻，当时无事成深仇。覆杯反水难再收，深渊瞬息为高丘。尘沙萧条猛虎塞，边民独记和亲侯。"}