{"id":"647607","title":"怀云图","dynasty":"明","author":"王汝玉","text":"九疑之山多白云，游子望云长忆亲。亲亲迢迢几千里，目断西风愁绿蘋。斑竹岗连故乡路，天涯遥指云飞处。空山秋深霜露寒，落叶萧萧垄头树。垄树叶落春还生，人生一去如流星。百年抱恨不能尽，精卫空欲填沧溟。何当寄语洞庭湖上风，为尔扫却行云空。楚天一碧望无际，綵衣梦舞春花中。"}