{"id":"372417","title":"齐天乐·软红深处掩尘梦","dynasty":"清代","author":"端木埰","text":"软红深处掩尘梦，胸襟久疏山水。瘦石寻蹊，空亭贮软，小筑也饶幽致。危阑自倚，喜爱日留暄，古松凝翠。碧沼红楼，宛然人在画图里。西南亭榭更美，映垂杨一树，鸦点栖止。落叶虽空，长条无恙，摇曳已含春意。欣欣对此，祗吟侣偕来，未同流憩。独享滋惭，短歌还自矢。"}