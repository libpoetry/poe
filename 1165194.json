{"id":"1165194","title":"奉和圣制谒玄元皇帝庙斋","dynasty":"唐","author":"张九龄","text":"兴运昔有感，建祠北山巅。云雷初缔构，日月今悠然。紫气尚蓊郁，玄元如在焉。迨兹事追远，轮奂复增鲜。洞府香林处，斋坛清汉边。吾君乃尊祖，夙驾此留连。乐动人神会，钟成律度圆。笙歌下鸾鹤，芝朮萃灵仙。曾是福黎庶，岂唯味虚玄。赓歌徒有作，微薄谢昭宣。"}