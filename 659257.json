{"id":"659257","title":"荣寿诗毛维之父母七十岁","dynasty":"明","author":"罗玘","text":"青精晨双盂，并几日华在。朵颐白齹齹，刀切万粒碎。芹香龈腭馀，椒桂众臭退。达生有至理，婴色养其内。西南走逡巡，结发老东莱。令子温其玉，赭案端委佩。谁能驱飞车，定省日可再。浮名天宇云，此日真足爱。明堂孝理初，群工正熙载。天颜违咫尺，行迈决旋硙。前驱报亲闾，昼锦逼卮敦。上方紫金丹，更助餐沆瀣。"}