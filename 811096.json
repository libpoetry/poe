{"id":"811096","title":"山居杂感","dynasty":"清","author":"王鸿兟","text":"莫为观棋代不平，离离草亦有枯荣。得雌或霸陈芳国，化翼安归舍卫城。门外种篁坚晚节，栏前坠果约秋声。青衫青史成双恨，老泪龙钟送此生。井水怀清信不波，秋江一蒂奈愁何。家贫累重忙牛马，市近声繁闹鸭鹅。漫道旄星销象纬，终期刀雨忏修罗。切肤痛痒谁能省，任汝爬搔总隔靴。"}