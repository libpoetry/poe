{"id":"1108494","title":"秋热忆旧游二首","dynasty":"宋","author":"刘克庄","text":"忆昔浮江更涉淮，早秋天气最佳哉。塞垣榆落蝉初少，泽国芦疏雁已来。风露入怀诗笔健，关山满目笛声哀。南州九月犹絺绤，纵有清樽底处开。塞上秋光冷似冰，当年豪举气凭陵。打毬不用炎方马，按猎初调异国鹰。山寨凄凉闻戍鼓，水村摇落见渔灯。而今病暍茅檐底，追记犹堪洗郁蒸。"}