{"id":"702340","title":"次韵原博宾之舜咨鸣治赐宴联句","dynasty":"明","author":"程敏政","text":"一派钧韶合内筵，叨陪还厕玉堂仙。虎贲队拥戈三百，鹤酝材高斗十千。镐邑风云春燕喜，尧阶簪绂晓蝉联。词林四度沾嘉会，鬓压宫花忆少年。晓殿晴光覆四筵，坐中人是谪来仙。銮回阁道旌幢半，骑列句陈甲胄千。棫朴愿歌周代雅，柏梁谁续汉庭联。龙颜共喜春先上，旰食忧勤记往年。衮衣亲押庆成筵，步辇乘春下集仙。尚食缓传杯数九，教坊争出舞群千。晴薰御纛虹光动，花覆宫袍兽锦联。席上忽看云绚彩，从龙佳气入新年。黄幄中分列御筵，捧觞新曲度游仙。漏声书下铜龙五，仗影春回玉马千。白雪调烦词客和，红云班许近臣联。不知泰岳登坛处，石检重封是几年。"}