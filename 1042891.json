{"id":"1042891","title":"重用前韵赠卞大夫","dynasty":"宋","author":"刘攽","text":"辞满苦不早，独往始为勇。闻君湖上田，二顷容五种。力农有休期，杂费宁谓冗。岁事副夙心，素封弥假宠。若人寿者相，眉豪耳秀耸。陶公请息交，林类歌面陇。诸侯非得友，明诏期不奉。丛茂鸟所安，渊深鱼勿恐。由来浮云志，九鼎未加重。胡为突不黔，憔悴摩顶踵。"}