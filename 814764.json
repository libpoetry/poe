{"id":"814764","title":"送尚铁峰归里二首","dynasty":"清","author":"金朝觐","text":"春光冉冉落芳菲，龙首山深锁翠微。廿四条风寻客约，几翻梅雨送君归。垂杨小院莺儿梦，晴昼疏帘燕子飞。怎奈临歧回首处，伤心无语独依依。世事茫茫少定程，讵今离合限平生。云驰电掣争消息，海阔天空见性情。不愿诗才资酒力，应将人品重文名。殷勤此意谁堪语，昨夜挑灯听雨声。"}