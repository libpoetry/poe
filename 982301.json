{"id":"982301","title":"赠梓潼袁君西归","dynasty":"宋","author":"真德秀","text":"君辞万里蜀，东游海之壖。所挟大易数，自谓探幽玄。纵横布筹算，妙若蓍之圆。殷勤扣其说，得数须得全。人生穹壤间，其孰司陶甄。短长辨凫鹤，百一分夔蚿。造物初何必，赋受自尔偏。数有饶与乏，定命谁能迁。理则无亏盈，一性各浑然。颜蹠偶寿夭，尧桀非愚贤。缅怀乐正子，圣门得真传。全生必全归，此语星日悬。予生故多奇，荣枯听诸天。独有任道心，未死须乾乾。君提空囊至，又复垂橐旋。岂尝卜而来，所遇非昔泉。术工用乃拙，为子笑且怜。矢诗苦不多，聊压瞿唐船。"}