{"id":"695747","title":"送杨运判量移青州别驾三首","dynasty":"明","author":"欧大任","text":"通籍移家阊阖边，为郎深藉主恩偏。悬金早遇燕台日，止辇曾逢汉署年。迁客五噫宁忍去，诸生九辩已先传。只今谁似君侯贵，赐履分明海岱前。烟芜萧瑟满邗城，共识参军作赋情。何处惊涛愁暮色，谁堪落叶送秋声。离人隋苑歌杨柳，候吏齐都引旆旌。十二山河凭轼外，沧洲宁许白鸥盟。煮盐东海是青州，君理淮鹾更此游。今日坐谈师尚父，何年归拜富民侯。山连渤海孤城雪，台拥琅琊万里秋。若念广陵宾从胜，枚乘还在曲江头。"}