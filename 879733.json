{"id":"879733","title":"秋霜阁","dynasty":"宋","author":"刘拯","text":"翰林诗笔振千古，珊瑚照夜横雕梁。高文胜地占江左，我来戴胜初降桑。雨师愤郁欲倾注，气蒸柱础如迸浆。清风执热逝可濯，定知五月飞秋霜。山盘左右俨环列，赏溪远带摩寒光。苍松怪柏倚层岭，不许桃李参其行。干缠薜荔俯危涧，渴龙矫矫鳞甲张。云生楼宇隐金绿，泉落庭除兰芷芳。虎传老包踞前壁，百兽辟易远我堂。像瞻黄檗若欺魄，智囊岂特降支郎。碧鸡一声破烟雾，静中不觉尘世忙。冥搜穷讨扫俗轨，更开竹径通禅房。荒台谁忆遗民钓，乐土长吟帝子章。避世徵君想岩穴，濯缨孺子思沧浪。临流赋诗情骀荡，万虑不敢愁吾肠。会须畏夏继康乐，青松架壑聊相望。"}