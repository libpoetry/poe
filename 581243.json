{"id":"581243","title":"予既追和吴君之韵，又从而为之歌，歌曰","dynasty":"明","author":"张诩","text":"贪泉之水不必浊，我来引瓢试一酌。黄金大义孰重轻，衣可芰荷食可霍。我心匪石不可移，我心匪马不可驰。黄绮尚茹商岭芝，齐夷只食西山薇。居官贵已至刺史，环堵萧然只如许。沉香一瓣已投波，鬻犬街头资送女。始信人心在守贞，贪泉之水元无情。呜呼，纵然彭蠡与洞庭，此水未必敢与公争清。"}