{"id":"721064","title":"生查子 咏史六首","dynasty":"明末清初","author":"王夫之","text":"长平十万人，一夜秦坑杀。鱼死浊流中，不祭乘时獭。死坑未是愁，唯有生坑恶。眢井埋蟾蜍，欲跳只三脚。沙中奋一椎，飞影不知处。知非赌命场，不下千金注。蒲山电眼儿，约略知其趣。豪气未能降，长揖关朗去。千秋铜雀台，肠断西陵妓。谁念故园空，豆蔻含胎死。清漳自东流，粉黛愁难洗。分得馀香归，骄杀邯郸子。青衣抱玉觞，独向苍天哭。天有无情时，历乱双鹅扑。杜鹃啼不休，商陆子难熟。流泪一千年，血迹西台续。阿姨骂不瞋，为怕鹦哥骂。猫儿杀鹦哥，才卜归魂卦。堂堂灵隐僧，桂子香清夜。五字万年碑，竟是谁天下。龙凤是何年，人间瞒不得。空谷无人行，且喜似人迹。可怜松雪翁，不惜天水碧。马腹君自投，芳草嘶南陌。"}