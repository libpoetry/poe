{"id":"263881","title":"念奴娇·先生休矣","dynasty":"清代","author":"尤侗","text":"先生休矣，叹元龙豪气、俯同群碎。借问史公牛马走，岂苦烂羊都尉。满座貂蝉，狗偷鼠窃，偶尔乘天醉。何如寻取，当年初服堪遂。君见入市者乎，朝来骈足，日暮成空肆。损益盈虚都似此，所以步兵思脍。紫绶耶叉，绯衣罗刹，群小皆名鬼。署门谢客，主人今日鼾睡。"}