{"id":"24915","title":"题甘露寺·北固岩端寺","dynasty":"唐代","author":"卢肇","text":"北固岩端寺，佳名自上台。地从京口断，山到海门回。曙色烟中灭，潮声日下来。一隅通雉堞，千仞耸楼台。林暗疑降虎，江空想度杯。福庭增气象，仙磬落昭回。觉路花非染，流年景谩催。隋宫凋绿草，晋室散黄埃。西蜀波湍尽，东溟日月开。如登最高处，应得见蓬莱。"}