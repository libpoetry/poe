{"id":"1061025","title":"送傅仲默登第归麻姑","dynasty":"宋","author":"饶节","text":"谢安中年不堪别，况我与子本末同。临川古郡著名数，麻姑且在邦域中。与君同方复同术，十年共度齑盐日。一身烂漫天地中，万里风霜今白发。南山之封木拱矣，此身万事相终始。何知迟暮犹羁旅，夜语对床辄三起。君今先著祖生鞭，我穷未办买山钱。君行启我方寸乱，抱琴长歌声彻天。西风萧萧木脱叶，表里家山落眉睫。为语淮南大小山，虽在侯门不弹铗。"}