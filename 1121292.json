{"id":"1121292","title":"次宣州太守韵","dynasty":"宋","author":"林宗放","text":"双旌迎晓指林庐，五马逢辰政得舆。西掖旧裁天子诏，名山今睹帝王书。胸中霁月何明甚，笔底清风更穆如。衮职还须补天手，徵黄那复更踌躇。肯将苛政削民庐，好把宽仁答乘舆。襦裤剩誇今日富，春秋欣见有年书。门施水薤何须尔，庭卧桁杨只晏如。拟颂中和献天子，鲰生无语却踌躇。"}