{"id":"693386","title":"醉后漫书二首","dynasty":"明","author":"苏葵","text":"闲看秋水思飘然，蕴括洪纤一掬天。荣辱自来还自去，利名谁后更谁先。倾残竹叶消今日，吟到梅花又一年。若个世人真识我，半如酸子半如仙。苍髯银鬓自萧然，老去行藏只靠天。闻道愧甘伊洛后，谈玄将占老庄先。收琴买鹤宁论价，傍柳随花懒记年。心解遨游随处好，不须方外挟飞仙。"}