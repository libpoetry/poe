{"id":"702033","title":"宴南市楼二首","dynasty":"明","author":"揭轨","text":"帝城歌舞乐繁华，四海清平正一家。龙虎关河环锦绣，凤凰楼阁丽烟花。金钱锡宴恩荣异，玉殿传宣礼数加。冠盖登临皆善赋，歌词只许仲宣夸。诏出金钱送酒垆，绮楼胜会集文儒。江头鱼藻新开宴，苑外莺花又赐酺。赵女酒翻歌扇湿，燕姬香袭舞裙纡。绣筵莫道知音少，司马能琴绝代无。"}