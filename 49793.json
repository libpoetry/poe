{"id":"49793","title":"袁生行赠袁孟逸","dynasty":"明代","author":"王穉登","text":"袁生袁生，尔何玩世爱学严君平。藏名在卜肆，朝取扑满钱，夕抱鸱夷醉，朱门招之谢弗往，西寺东邻留且住。已将白象即心调，更借青莲为法喻。有时落笔珠玑吐，苍兕惊啼老蛟舞。狂来不减祢正平，何物小儿杨德祖。自言身是大罗仙，醉倒玉皇香案前。手翻案上金炉火，谪在人间六十年。后身还忆前身事，长与曲蘖为因缘。我欲就生卜，一卜在黄屋。流乌飞入昭阳殿，万户千门鬼夜哭。再卜鸭绿江，东夷蕞尔邦。海内征兵日虚耗，未见黄幡一片降。三卜阖闾城，狐鼠何纵横。让王至德日以远，营营满耳青蝇声。生闻我言双眼白，吉凶不肯谈《周易》。长鲸一呼三斗空，走上碧桃吹玉笛。吹下飞花满地红，醉后高眠当茵席。呼童觅枕梦游仙，床头尚有支机石。"}