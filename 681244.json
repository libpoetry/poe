{"id":"681244","title":"题杨妃出游图","dynasty":"明","author":"李东阳","text":"沈香亭上春日里，海棠睡足风吹起。玉骢驮醉出华清，头上绿云娇不理。内人宣索已多时，金銮供奉来何迟。有谁并辔复顾笑，不是秦姨定虢姨。阶头奚官执鞚走，问渠合似安郎否。不然那得近前行，祗许笼禽随吃狗。君不见马嵬坡下蛾眉愁，可怜白骨埋荒丘。柳丝难绾芳魂住，应从君王万里游。"}