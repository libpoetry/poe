{"id":"1070138","title":"数日春物甚丽坐阅岁华偶成古句","dynasty":"宋","author":"程俱","text":"东皇驾苍龙，超忽了八区。清明风从冰轮际，转入厚地潜嘘嚅。周行无间寂无迹，但见动植咸照苏。赩如醇醪入花骨，冻块一一成丰腴。花光照空日色醉，天宇荡滉青莲敷。烂霞涨渌万堆雪，剪刻不用施铅朱。铜丸昼漏五十刻，衔烛缓辔经天衢。游人正与春物竞，汲汲磨蚁同驰驱。固知一气共舒惨，机关默动非人须。孰居无事主张是，绣黼万象归无馀。青黄赤白岂有意，应见略似摩尼珠。区中代谢未有极，故自有物无荣枯。"}