{"id":"817110","title":"三十初度，同人以酒食相遗，感赋四首","dynasty":"清","author":"缪祐孙","text":"夙世龙吟水上人，九千行脚卅年身。论才且愧支离叟，学道方凝淡泊神。一羽载躬终是福，二毛侵鬓不嫌贫。岁华衮衮追风马，回首胜衣似隔晨。畴云经术便为郎，汉代流风未易张。著论陆机仍野服，读书刘峻况殊乡。讵期寒穴因人暖，为惜春光作意狂。盲左充囊尘垢久，要将旧学与评量。览揆当初月纪陬，茫茫坠地任浮沤。天星刚拟吟韩愈，庭竹何因赋魏收。说世语防逢缩鼻，立身记早计抬头。从来穷达非人力，火色鸢肩未必侯。正筮需爻九五言，果然簠簋馈炮燔。翻觞向被神仙笑，得酒不妨贤圣尊。信是安车多长者，并无华履曳王门。五陵衣马他时咏，记取寻巢觅旧痕。"}