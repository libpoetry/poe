{"id":"973786","title":"文叔兄以泉州丈之亡自萍乡奔赴归途以书约相见会蕃留邑中得以合并时复闻袁州先生之讣哀伤之馀诗以叙别","dynasty":"宋","author":"赵蕃","text":"一雪五日阴，冰冻吹不裂。今晨定何朝，万里来霁色。我将还山中，已驾还复辍。故人有书至，会面不可失。故人江西吏，何为浙东役。恸哭竹林回，我实门下客。去年送朝天，除书报三易。心知以病辞，岂料成死隔。东怀丧未赴，西望讣复得。追惟平生游，语泪相陨杂。僧房幸小驻，聊以舒郁结。酒固不成欢，梅开况当说。"}