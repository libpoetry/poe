{"id":"407331","title":"苏桥五首（录三） 其一","dynasty":"近现代","author":"庞俊","text":"古人戒作俑，今人尚制器。贪嗔极机变，岂惮殄人类。自从徙都来，岷峨缠兵气。况闻渝城炸，冤酷实可畏。土焦金石流，宁论眢井避。成都既累卵，不去定何谓。苏桥妻所霾，十口今大庇。篱落闻呼灯，乍洗蓬蒿翳。歌哭一徘徊，儿女时嬉戏。庶几冥漠感，悲欣对含睇。世乱减心哀，幽明奚二致。沈思兔爰篇，端羡同穴寐。"}