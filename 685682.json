{"id":"685682","title":"大游仙曲八首","dynasty":"明","author":"邓云霄","text":"下界群生自执迷，名园大宅总醢鸡。侬家新构数椽屋，蓬海东邻弱水西。阶前病鹤不堪骑，醉踏青龙竹一枝。游遍洞天三十六，家家松下有残棋。宴罢馀酲一据梧，醒来石烂海全枯。傍人欲问逍遥意，日月双丸且弄珠。尘世谁开名利场，纷纷车马为他忙。那能拔置清凉界，借与天池洗热肠。袅袅金茎拂绛河，盘中玉露起微波。月瓢携去烹新茗，坐待东莱好客过。员峤方壶小似拳，笑他徐福本无缘。近时东海殊清浅，谁道灵风辄引船？独上须弥古洞前，四溟如带罩深烟。去天尺五凭谁说，兜率还闻路八千。元气茫茫无尽期，先天混沌是吾师。偶逢太极逢初劫，亲见开天辟地时。"}