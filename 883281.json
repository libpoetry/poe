{"id":"883281","title":"去冬过石潭上时吴义夫同行欣然谓予曰诗境甚佳今日再过有作将寄义夫","dynasty":"宋","author":"孙岩","text":"长潭有令姿，山绿纳空洞。轩轩吴武陵，曾此接飞鞚。殷勤顾我笑，诗材不胜用。重来春事深，物采尤错综。褚小强怀大，秀异肯受控。沈吟日已昃，十彀才一中。故人抱才藻，众象入嘲弄。即今温水馆，匡坐教弦诵。嗟哉实前语，束苇代杗栋。明当寄东风，烟水发清梦。"}