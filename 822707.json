{"id":"822707","title":"春从天上来 明故宫，用吴彦高韵","dynasty":"清末近现代初","author":"周岸登","text":"黍麦凋零。见露寝春驹，废苑秋萤。帝子如降，遗恨维屏。行遁事等空冥。叹孙谋诒燕，哭高庙、冷骨无灵。效渊明，咏刑天干戚，耕父清泠。留都几经劫火，想卜兆当年，揆日占星。烬灭洪杨，歌翻烧饼，兴复又起盈庭。谱桃花宫扇，馀民恨、曲罢峰青。梦都醒。对六朝山色，愁眼双荧。"}