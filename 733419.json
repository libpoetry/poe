{"id":"733419","title":"题赵承旨击鞠图","dynasty":"清","author":"程可则","text":"至元一幅鹅溪绢，四尺不满三尺余。翰林承旨颇好事，绘取击鞠为斯图。不知王者是何代，紫棱白面苍虬须。手提青丝绿玉策，据鞍顾盼神睢于。左右布列数猛士，衔竿挟杖纷骑驴。一球委地不得掇，四面击者群争趋。驴蹄骄蹴势欲动，蹀躞腾遝精神殊。我闻轩辕习武士，沙虫猿鹤皆前躯。一击能令力牧怒，蚩尤涿鹿功煌如。吁嗟王孙际龙战，绘此毋乃含欷歔。方今海宇尽混一，虎皮盖藏金仆姑。《云门》既奏泰阶平，纵有筑鞠非兵符。此图不用示天下，只合简册供清娱，衔竿挟策胡为乎。"}