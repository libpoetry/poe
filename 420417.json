{"id":"420417","title":"女冠子 鸡苁菌","dynasty":"近现代","author":"沈轶刘","text":"报春花妥。碧鸡春影初破。焙茶新火。旅厨先试，玉瀣奇珍，灵芝仙朵。丹炉阳未锁。却抖剑尘，天末散星匀播。渐琼浆、蒸起金茎，瑶笋化来千个。巍楼望断滇池舸。正云腴浓隽，味胜麻菰颇。浙南江左，笑冻香寒俭，羞争山货。还须消茗沱。卤酒换归休晚，且凭吟和。怕荒伧蒙懂，杀将风景，渍成鸡唾。"}