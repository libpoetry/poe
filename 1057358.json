{"id":"1057358","title":"石廊洞","dynasty":"宋","author":"刘弇","text":"君不见仙家三十六洞天，西南大半盘苍巅。此外元阳擅崭绝，况有石廊人喜传。碧莲参差隅地涌，徙倚危梯飞螮蝀。阴阴洞户半空开，一缕联凹愁寄种。万钧崔嵬挂礧石，吁可怪兮若飞动。天然湫面寻丈间，寒掬初悭媪神捧。紫崖蒙茸瑶草秀，悬泉涓涓挹天酒。淑灵岂即乾坤私，窟宅宛是神仙旧。飞鸟点影阳光回，游子履深惊殷雷。九夏三冬自回斡，雨旸寒燠争喧豗。神物奄有似无谓，突兀古庙当岩隈。鼪鼯笑舞助怪变，落日愁绝松风哀。瞰临一方殆天意，累露之疑此其是。仙乎仙乎胡不归，忍使秋燐泣阴鬼。"}