{"id":"817421","title":"太原览古","dynasty":"清","author":"戴纯","text":"表里山河三晋疆，古今无恙控西方。衣冠竞说唐虞盛，争战从知赵魏强。石岭关横云叆叇，筹边楼迥夜苍凉。升平人自忘形胜，披拂春风蔓草芳。莽莽遥天参井分，东来佳气自氤氲。堪怜昔日曾衷甲，却喜清时正右文。望里关山通巩洛，意中人物重河汾。五原四塞成都会，游览还期证所闻。"}