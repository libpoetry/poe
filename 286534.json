{"id":"286534","title":"自栗子关十里至回龙阁遇雨作","dynasty":"清代","author":"李澄中","text":"谷口自诘曲，关势何隆嵷。十步九回折，磴道连苍穹。杂树涧忽满，幽樛青濛濛。数折至绝顶，开阖无始终。下见沅江水，沿洄循谷中。鸟道挂一线，下上如蚕丛。舆人声号呼，侧足临蛟宫。十里见杰阁，回龙盘虚空。秋色昨夜至，飒沓来长风。关门飞急雨，溅沫悬玉虹。咫尺路已绝，豁达山岩通。歇马投古驿，解衣闻秋虫。"}