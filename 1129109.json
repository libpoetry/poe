{"id":"1129109","title":"金刚随机无尽颂 结实分主","dynasty":"宋","author":"释印肃","text":"建业萧梁子，历劫宗心祖。志公一会人，显道腾今古。能执般若锋，发信力难穷。岂羡金轮位，只乐佛心通。劈开三十二，金点琉琉器。灿烂烁光辉，谁解分明契。削去百千重，字字括归宗。达佛真知见，不离此心中。义写非台镜，廓照圆融净。当头底是谁，不识方称定。心传静夜钟，意在九霄中。伫听钟声响，为人万劫穷。青山藏不得，走杀参禅客。拶破洛浦珠，面前光烜赫。明月却相容，独坐大雄峰。三身与四智，妙在一尘中。"}