{"id":"845201","title":"匡庐杂诗五首","dynasty":"清末民国初","author":"缪荃孙","text":"痴云不散漏微阳，估客帆开叶叶张。万顷湖光平似镜，大姑山接大姑塘。四合苍峦气郁蒸，侧峰横岭日层层。云开衡岳昌黎事，只恐鲰生力未能。果然诚意达匡君，扫尽朝阳归岭云。欲现庐山真面出，不教天际著尘氛。修梅和尚大法力，归宗巨刹仍岿然。奈何不识黄山谷，孤负枚如与芋仙。山色湖光照眼新，落星一石亦嶙峋。岚漪轩内抡才客，此席覃溪得替人。"}