{"id":"1196277","title":"御书飞白玉堂之署四字颁赐禁苑今悬挂已毕辄述恶诗一章用歌盛事","dynasty":"唐末宋初","author":"李昉","text":"玉堂四字重千金，宸翰亲挥赐禁林。地望转从今日贵，君恩无似此时深。宴回上苑花初发，麻就中宵月未沈。衣惹御香拖瑞锦，笔宣皇泽洒春霖。院门不许闲人入，仙境宁教外事侵。我直承明踰二纪，临川实动羡鱼心。"}