{"id":"713616","title":"赠阳春令","dynasty":"明末清初","author":"屈大均","text":"达人志济物，而不卑一邑。春州古瘴乡，膏泽乃先及。王孙学道姿，手尝圭璋执。赋诗多土风，声教有篇什。美刺何温柔，如春无不入。讼庭无人时，群山相拱揖。为养若寒泉，人人得自汲。空桐有岩穴，风云互嘘噏。阴为石乳凝，阳作天柱立。我昔攀诸峰，猿狖颇相习。图经撰未成，幽怪多捃拾。君于簿书馀，新志已在笈。声色虽可娱，神明期厚集。交广有春秋，乘时更补缉。"}