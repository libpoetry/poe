{"id":"1198425","title":"上巳会诗","dynasty":"魏晋","author":"阮修","text":"三春之季，岁惟嘉时。灵雨既零，风以散之。英华扇耀，翔鸟群嬉。澄澄绿水，澹澹其波。修岸逶迤，长川相过。聊且逍遥，其乐如何。坐此修筵，临彼素流。嘉肴既设，举爵献酬。弹筝弄琴，新声上浮。不有七德，知者所娱。清濑瀺灂，菱葭芬敷。沈此芳钩，引彼潜鱼。委饵芳美，君子戒诸。"}