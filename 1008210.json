{"id":"1008210","title":"寻馀姚上林湖山","dynasty":"宋","author":"谢景初","text":"山水有奇秀，何必耳目亲。兹地世未知，偶游良可珍。平湖瞰其中，翠巘围四垠。青松千万植，落瀑如悬巾。佛庙耸殿塔，装点绘图新。清溪与断崖，水石声磷磷。峰巅见沧海，日出常先晨。花草时节异，宁问秋夏春。陵谷千万古，岂无称道人。德微言不信，又恐远故堙。樽酒且乐我，醉来事事均。"}