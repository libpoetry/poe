{"id":"1110345","title":"送彭子复临海令满秩","dynasty":"宋","author":"孙应时","text":"君侯古循吏，及物如春醲。民间自宁一，堂上何从容。平生眼中人，此尹未易逢。吏道益可悲，非君吾孰从。由求政事科，量己如尺寸。后生谈天下，可笑不知分。吾曹师古心，日夜抱孤恨。脱身朱墨中，未妨寻学问。相逢几何时，相与何如许。书来警吾过，切切父兄语。人生会合难，念别成悽楚。北望山千里，秋容渺烟渚。秋风满庭树，策策鸣良宵。幽人独晤叹，时序何萧条。寒华岂不容，念之中心焦。我巢在一枝，风雨无漂摇。"}