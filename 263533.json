{"id":"263533","title":"望湘人·题金甸丞祖母夜纺图","dynasty":"现代","author":"王闿运","text":"忆青镫课子，到老含饴，苦荼还是甘蔗。一样机声，廿年镜影。忘却花晨霜夜。为展楹书，似依慈母，琅琅伊亚。听禁钟、梦醒回思，隐约纺车才罢。图里慈恩难写。更杯棬永恨，泪珠盈把。只留得遗编，报答春晖未谢。人间淑懿，自然天性，女学何须矜诧。叹我亦、七岁孤孙，祖德诗惭无和。"}