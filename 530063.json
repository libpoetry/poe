{"id":"530063","title":"吴伟瀑布图","dynasty":"明","author":"孙一元","text":"何人画此瀑布图，巅厓老树云模糊。风前披拂伫玩久，笔力乃是江夏吴。吴生当世名第一，挥毫落纸人莫及。骨格老硬神气清，飞涛漱石石欲立。悬岩远势亦可爱，直泻似是庐山派。槲叶瑟瑟天风来，晴沙碧屿苍茫外。美人隔水把瑶草，鸿雁双飞鸂䳵小。天寒日暮意无极，青石漠漠望中杳。我生踪迹真好奇，年来远结沧洲期。眼中见此足幽赏，分泉煮石聊自怡。"}