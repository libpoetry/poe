{"id":"1046549","title":"观音院饯送章子平出守郑州探得近字","dynasty":"宋","author":"刘挚","text":"大梁三尺雪，冰泥变尘坌。千驺国西门，俨若钟在簨。使君御之行，往殿股肱郡。玉符佩祥麟，车旟舞飞隼。去国虽所怀，而在百里近。朝方背象魏，暮已跨封畛。荥阳介两京，左右事控引。咽喉半天下，客车日交轸。闭关非人情，饰传古所哂。使君锦幖仙，才业苦清敏。故人毁誉忘，要使仁义尽。昔贤此为政，遗爱浃微隐。国人赋缁衣，千载声亦泯。二者在君兴，无嗟设施窘。"}