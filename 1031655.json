{"id":"1031655","title":"官捕虎行","dynasty":"宋","author":"滕岑","text":"世无壮士力扼虎，群虎食人人莫禦。上官付之无奈何，悬赏谩令招猎户。猎户徒能逐麇麂，初非法中虎匠比。心胆既怯赏又轻，谁肯向前判一死。官遣弓兵相助佐，猎户见之气先挫。心忧得赏为所分，眼见有虎容渠过。弓兵散在村落中，村民鸡犬为一空。四足之虎未可捕，两足之人与虎同。真虎为患时一出，人虎为患朝连久。东乡闻虎在西邻，人虎又向西乡集。野外晡时即掩关，椎苏不复更登山。人虎难避愈真虎，纵为虎食不闻官。"}