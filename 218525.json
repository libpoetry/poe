{"id":"218525","title":"解连环·塞鸿难托","dynasty":"宋代","author":"杨泽民","text":"塞鸿难托。奈云深雾阔，水遥山邈。感两情、浑若连环，念恩爱厚深，利名浮薄。便好归来，怎禁得、许多萧索。免恹恹瘦减，漫滞寝饘，枉费汤药。伊心料应未若。对香消兽吻，月转楼角。凭便是、铁石心肠，有当日盟言，怎忍辜却。冶叶倡条，尚自得、连枝双萼。不成将、异葩艳卉，便教谢落。"}