{"id":"703233","title":"雪","dynasty":"明","author":"释今无","text":"质变三山雨，寒添五岭风。自怜沟壑白，犹喜树枝空。乌鹊亦无意，冰霜竟不同。夜炉柮榾火，留兴与山翁。人皆怜洁白，岂敢信严威。不使惊鸿翼，偏令近马蹄。石光深处透，草色静中迷。夜夜山钟起，随风度隔溪。与世能无热，持身一味寒。笑随风入谷，閒对月凭栏。骏马一鞭过，高僧两眼看。到春啼杜宇，不觉泪漫漫。寒光垂大漠，亦可代秦台。心胆尔能照，肝肠我自灰。飘零华表鹤，寂寞岭头梅。且尽一杯茗，随他草木催。高人閒磊落，野衲静?毵。山浅云千叠，寒深月一庵。只应同日化，难与玉俱函。几多天外意，谁为寄江南。寂寞掩山斋，萧条见素怀。入城愁马踏，傍涧爱云霾。晕出淮南管，寒添懒瓒柴。年年对搔鬓，吟咏一无涯。畏热难伦水，虚明只共天。自知摇落后，不受一人怜。白足眠云老，庞眉坐石穿。未能供寂寞，肠断为残年。我行泉壑下，如在梦魂中。何曾一点白，得傍夜炉红。故柳衰欲死，溪云澹复空。平生萧索意，不解逐春风。长边不厌厚，千叠马蹄痕。客路多愁晚，疏林殊未昏。鸟寒深啄月，猿寂暗啼魂。何处寻高士，随云过隔村。万里乾坤眼，一山住去情。松枝千点重，月色半帘轻。内热怜予瘦，高寒念客惊。何人欹枕卧，遥见暮云平。"}