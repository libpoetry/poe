{"id":"298204","title":"八宝妆·六十述怀","dynasty":"现代","author":"傅子馀","text":"桃蕊偷春，菊枝飘夕，早发却同迟暮。驰马郊坰年少日，此事茫茫谁诉。鸣鞭何去，便倚高馆狂吟，轻衫宁惜樽前舞。惟念秣陵秋后，无撑肠句。朅来海畔一身，梦萦两处，凭将长夜留住。蓦然趁、危灯孤步，又还记、佗城烟雾。渺天角、佳辰暗度。诘朝休打迎神鼓。算六十平头，登楼有景嗟难赋。"}