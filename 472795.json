{"id":"472795","title":"石鼓歌","dynasty":"明","author":"王叔承","text":"呜呼！仓颉莽千古，即生史籀亦尘土。太学之东孔庙门，何得乾坤留石鼓。奇珍岁久魂离魄，古文断落增艰涩。野禽剥藓枯皮苍，山虫蚀土朽骨白。日照犹看星斗移，雨来恐有龙蛇出。当年此鼓流陈仓，骆驼欲载周文章。贵如郜鼎宜在庙，祭酒却谓韩生狂。后遭郑馀稍显异，宋家始能归大梁。黄金填字石所丑，靖康离乱鼓北走。埋没胡尘二百年，或落农家舂作臼。文皇有意置成均，敕使鬼神永诃守。我曾扪读慨夙怀，长揖宣尼洒杯酒。周宣昔狩岐阳时，籀文烂漫天王辞。石鼓隐见不可测，佛龛遗字争传奇。大篆分流及蔡氏，作者日下江河毕。峄山火迸秦王石，世间墨本空枣梨。钟王亦似涉靡丽，忽瞻石鼓兴惭悲。时乎通变圣不免，工正我吾皆其微。但愿君王重吉甫，朝廷再树中兴碑。"}