{"id":"986946","title":"铜雀砚歌","dynasty":"宋","author":"高似孙","text":"曹公夜宴凌云台，一言契阔含馀哀。分香老伎各云雨，歌舞不尽埋蒿莱。漠漠颓基邺山下，万里烟尘无一瓦。井干樽酒自平生，乌鹊飞南播遗雅。老农垦雨开荒寒，一砾千金苔未乾。世人好奇不好近，直比周簋仍商盘。老璞浑浑殊质鲁，得水犹能发妍妩。更与人间作瑰古，月明夜盗西陵土。"}