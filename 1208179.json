{"id":"1208179","title":"上真应寺观寺后龙湫，湫在厓上，盖由寺北下马，并高数十折得之。又数步许，得巨石，有僧龛，其中云即唐卢叟所隐成道处。时日斜，方焚香诵经，闻客至，乃辍诵相迎作茶云","dynasty":"元","author":"范梈","text":"凭高窈窕辨精蓝，濯佩还思访古潭。字扁孟家题处碣，洞留卢叟去时龛。近人野鸟如曾识，问客山精不敢谈。闻说平坡犹在上，登临虽倦且停骖。"}