{"id":"695304","title":"次韵答族侄子逢秀才","dynasty":"明","author":"林光","text":"乌飞兔走自西东，三十馀年认降衷。风韵悟寻糟粕外，鸢鱼飞跃有无中。卷舒已觉非成算，渣滓真愁未化镕。何日一樽仍对子，满船明月荡溪风。贤书日问广之东，京国无缘遇子逢。未信文章憎命达，还将老眼对天公。虚名尽道忘羁绊，阔论堪愁误听聪。赤手伊谁拊圣教，高卑两过各归中。"}