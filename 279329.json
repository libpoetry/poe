{"id":"279329","title":"忆旧游·三门道中","dynasty":"现代","author":"周岸登","text":"看梯云度鸟，挂涧垂虹，飞磴传驺。问俗方行县，正丹枫绚锦，断壑鸣璆。傲霜病菊犹艳，村酒熟新篘。便庆洽儿童，欢胪父老，喜见君侯。回头。桂江事，记十载鸾骖，曾典边州。泪滴漓湘水，笑名山管领，轻去何繇。背风败叶如诉，寒雨袭征裘。且暂憩尘鞿，丁丁伐木山更幽。"}