{"id":"1135881","title":"令狐信芳招饮天庆呈张文焕","dynasty":"宋末元初","author":"方回","text":"仲秋久不雨，残暑气犹郁。昼梦化飞鸿，青冥脱罗罻。果有叩门者，嘉招为湔祓。林下见高人，杯中得佳物。世故万不平，如利剑一刜。何况诗家流，谈锋出奇倔。味同本道合，心敬匪貌屈。维兹古琳宫，岿然金碧屹。生云石巑岏，荫日树蓊蔚。更有竹万竿，风梢互披拂。黄冠作何行，享此傲簪绂。吾侪许借景，仙意亦彷佛。其徒传异书，升空白日歘。腐儒早知命，灵丹未甘乞。座间亦有赋，肠枯语言吃。崖根茗泉深，尚留一再掘。"}