{"id":"101130","title":"七月五日·避谤诗寻医","dynasty":"宋代","author":"苏轼","text":"避谤诗寻医，畏病酒入务。萧条北窗下，长日谁与度。今年苦炎热，草木困薰煮。况我早衰人，幽居气如缕。秋来有佳兴，秫稻已含露。还复此微吟，往和糟床注。何处觅新秋，萧然北台上。秋来未云几，风月已清亮。云间耸孤翠，林表浮远涨。新枣渐堪剥，晚瓜犹可饷。西风送落日，万窍含凄怅。念当急行乐，白发不汝放。"}