{"id":"728499","title":"贺新郎  纤夫词","dynasty":"清","author":"陈维崧","text":"战舰排江口。正天边、真王拜印，蛟螭蟠钮。徵发棹船郎十万，列郡风驰雨骤。叹闾左、骚然鸡狗。里正前团催后保，尽累累、锁繫空仓后。捽头去，敢摇手。稻花恰称霜天秀。有丁男、临岐诀绝，草间病妇。此去三江牵百丈，雪浪排樯夜吼。背耐得、土牛鞭否。好倚后园枫树下，向丛祠、亟倩巫浇酒。神祐我，归田亩。"}