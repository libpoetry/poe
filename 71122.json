{"id":"71122","title":"往扬名开化二乡掩骼","dynasty":"元代","author":"王逢","text":"分藩多贤劳，不敏忝宾客。虽无官守縻，亦复与言责。二乡虔刘祸，惨甚长平厄。先王制礼经，孟春当掩骼。仆夫有难色，款段才任策。骎骎度冈坂，眇眇循薮泽。稍稍烟微青，历历野四白。游魂行草上，遗老候道侧。我岂物役徒，兹来出心臆。皇天久下悯，赤子非寇敌。鸱鸟何不仁，衔啄血更沥。因歌《战城南》，风悲泪狼籍。"}