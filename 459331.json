{"id":"459331","title":"踏月作","dynasty":"当代","author":"卢青山","text":"呼我出梦者何由，夜阑试曲群蛙喉。千声万声嫩如女，中有一二盘雄牛；亦如人类弄丝竹，主唱伴唱相和侔。山恨无耳睡甜黑，萤光四绕迷清幽。唯有明月知音者，天中伫听凝清眸。馀声渐渺不可觅，月向西巘空俯头。留我何物夜寒薄，千里万里横清秋。长听人籁耳欲病，听此如药驱尘愁；可能肉骨污钧韶？曲尽病越相缠纠。踏月披衣心轻舟，与萤骀荡随沉浮。偶惊宿鸟起巢语，子欲相从吾难谋。平生如此岂一二，一二得此应无求。一朝化去谁能料，自知根异世难留。"}