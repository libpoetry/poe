{"id":"736559","title":"匡庐歌","dynasty":"清","author":"管棆","text":"平明迎日上庐岳，春山涤翠清如濯。攀萝直上三万级，侧身蟠走如飞鹤。云鳞鳞，花冥冥，划然巨灵劈千丈，泻出万派洪涛声。耳目荡漾不能主，恍如坐我于沧瀛。沧瀛风雨不可测，中有一人不相识。手持银管跨紫凤，授以琳琅五彩笔。回头笑指游空蒙，导余绛节双玉童。呼吸帝座随清风，俯视一一金芙蓉。白云如绵满空谷，乘此欲与天庭通。把酒酹烟霞，素怀托明月。明月与时满，烟霞无时歇。拍肩笑问洪崖生，口吹玉笛银河倾。山中木叶萧萧响，下界疑为鸾凤鸣。襞笺授萧史，供饮白玉醴。长觥倾倒慎莫辞，醉眠石上呼不起。白猿苍鸟莫相猜，前五百年曾住此。"}