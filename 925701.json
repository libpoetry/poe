{"id":"925701","title":"水调歌头    其七 舟次扬州和人韵","dynasty":"宋","author":"辛弃疾","text":"落日塞尘起，胡骑猎清秋。汉家组练十万，列舰耸高搂。谁道投鞭飞渡？忆昔鸣髇血污，风雨佛狸愁。季子正年少，匹马黑貂裘。今老矣，搔白首，过扬州。倦游欲去江上，手种橘千头。二客东南名胜，万卷诗书事业，尝试与君谋。莫射南山虎，直觅富民侯！"}