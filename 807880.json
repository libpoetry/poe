{"id":"807880","title":"贺新郎  毛卓人示我满江红词数首，中多养生家言，作此戏柬仍用赠黄艾庵韵","dynasty":"清","author":"陈维崧","text":"容我狂言否。君几见，红颜翠发，一生长守。万户我求还不得，大志讶君偏有。竟欲听、飞琼鼓缶。栾大城头閒骋望，问何人、弱水曾携手。空绝倒，繫腰叟。生天灵运吾甘后。且陶陶、三杯卯酒，醺然到酉。几度罡风天际捲，阆苑露桃红溜。枉费了、厌禳星斗。我自人间能倔强，碧霄宫、懒逐仙班走。任相笑，道傍偶。"}