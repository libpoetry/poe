{"id":"748724","title":"过随州书妖人赵光璧事","dynasty":"清","author":"李映棻","text":"秀才造反真怪事，投书忽起窥神器。天钟戾气大洪山，何物仙人太游戏。某也当为王，某也当为帝。某也大将才，某也宰相位。仙笔一一分位置，黄旗一举惊天地。一战随州破，再战安陆弃。乾坤反掌只寻常，真人重瞳殊自异。那知铁骑从天来，如猎攫鼠鹰搏雉。井底蛙跳空自尊，篝中狐鸣何足恃。始叹作贼固自难，不如学作时文易。寄语人间诸秀才，总须安守头巾气。"}