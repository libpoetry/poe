{"id":"448330","title":"广凤凰行赠刘子","dynasty":"当代","author":"陈永正","text":"昆山玉老化为石，沧海泪枯竹无实。凤凰憔悴鸣且飞，九州虽广不得食。陈子仰首独伤悲，抉眦青冥何施为。开奁捣碎碧玉环，不解凤凰一朝饥。愤然气出地欲坼，沥血刳肝当空掷。血化醴泉无尽流，心化盈盈双白璧。凤凰凤凰听我语，暂供饮啄聊慰汝。他年文彩烂缤纷，慎勿十二楼中舞。"}