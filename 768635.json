{"id":"768635","title":"摸鱼子 锡鬯将行，寄同山夫子","dynasty":"清","author":"沈皞日","text":"少年时、胸中何等，愿同天子相见。玉墀珠箔明光里，真有布衣行遍。经别殿。最好是、红灯视草人归院。紫泥共羡。但旧巷清和，苔钱榆荚，冷却画梁燕。钓矶在，莫更江花留恋。迢迢醉里犹远。草堂收拾征衫去，双饮湖山离宴。杉青畔。又还向、城南倦圃商春晚。渌波深浅。趁细草新蒲，仙舟并发，京口晓风便。"}