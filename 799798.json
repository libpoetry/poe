{"id":"799798","title":"关陇平","dynasty":"清","author":"叶方霭","text":"关岭茫茫，陇流汤汤。纡徐逶迤，峥嵘险巇。面蜀肘凉，辅车相将。狡焉启疆，震惊我一方。关岭兀兀，陇流潏潏。彼泾启戎，乃蠢兹蝥贼。为虺为蜴，为螟为螣。卬首张臆，助逆抗有德。如猬之集，如豨之突。泾原既清，群贼大震。睢睢盱盱，延旦夕之命。帝命臣海，为陇民徙灾。帝命臣勇，师出自西陲。帝诏臣海，汝速涉坂。出彼朝那，为勇军援。椅之角之，沓之蹙之，除民之慝。俾妇子恬恬，尚嘉乃绩。海涉河泾，言腾灞浐。秦山矗突，嵚崎陇坂。逾邠越凉，飞旓扬旆。扶舆猗靡，云罕綷縩。雍部阻长，敢惮痡瘏。式遏寇虐，以宁尔室家。勇自河西，衔枚疾指。来从酒泉，转战天水。矫矫虎臣，一乃心力。摧坚挫锋，荡彼蝥贼。兵车百万，汹汹雷震。横会方州，为行为陈。东西合围，贼在釜底。其智斯竭，其魄斯夺。勇率其麾，崖诛谷讨。曰臣思克，曰臣进宝。赳赳奋武，为王干城。勇实帅之，桓桓于征。于征何所，于巩于临。道阻且长，蔽亏岑崟。罙入其阻，禽狝草薙。申用三驱，根株断刈。馀贼窜蜀，游魂犹悸。西夏以绥，贺兰其乂。胁从蚩蚩，亦孔之哀。宽其诛锄，予以惠来。维海维勇，刚克柔克。勇也帅师，为辟为韨。海也敉民，为揉为活。北地上郡，稽颡归命。如旱望霓，海实绥之。义威戢武，尊我西陲。剖蜩斮猬，人畏以怀。秦民嘘呵，化为讴吟。殄熄暴悖，克广德心。经战伐区，蠲除租赋。问孤吊死，起乃沉痼。廓我皇恩，义声先路。帝德振振，陇山既平。陇流既清，维天子之祯。陇山既伏，次黔粤滇蜀，敢不詟伏。如翰如飞，万里来威。维臣之力，维师之武。絷缚巨憝，刌脍脯，塞神人之怒。黔首喁喁，式歌且舞。亿万斯年，笃我皇景祐。"}