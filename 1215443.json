{"id":"1215443","title":"碧云引","dynasty":"元","author":"陈泰","text":"碧虚道人结茆屋，千个万个琅玕竹。碧水冷冷冰雪生，虚中荡荡乾坤宿。风吹碧云行竹间，时与白云相往还。道人振策出云外，长笑始知云未閒。华山高，门不闭，头发鬅鬙吾欲睡。被渠苦劝出山来，面颊无光眼睛翳。试问渠，又无语，一碧虚明或归去。桃花流水几春秋，如此天地吾何愁。"}