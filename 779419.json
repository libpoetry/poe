{"id":"779419","title":"水调歌头 中秋独酌，用东坡韵","dynasty":"清","author":"顾太清","text":"云净月如洗，风露湛青天。不知今夕何夕，陈事忆当年。多少销魂滋味，多少飘萍踪迹，顿觉此心寒。何日卸尘鞅，肥遁水云间。沃愁肠，凭浊酒，枕琴眠。任他素魄，广寒清影缺还圆。谁管秋虫春燕，毕竟人生如寄，各自得天全。且尽杯中物，翘首对婵娟。"}