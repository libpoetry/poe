{"id":"829541","title":"烛影摇红","dynasty":"清末近现代初","author":"周岸登","text":"折柳西园，樱花如雪缃桃小。春池碧草澹诗魂，欲逐游丝袅。清梦燕云恨绕。写难就、龙归怨调。自拈湘管，谁吹玉笛，低吟侧帽。曲宴横汾，秋风帝子咸京道。兰衰菊秀袂尘凉，携向铜仙笑。仙掌金茎泫晓。动仙乐、参差缥缈。佩环归也，满身星斗，凄萤共照。一夜凄迷，兰釭垂穗啼清晓。哀鸿偏向枕边多，莫漫惊秋早。休唱琅玡大道。但凝断、愁萝怨草。宝筝空泣，月笙谁炙，弦孤梦老。月色惊乌，愁人无寐疑窗晓。鼍更历历是离心，寻梦关山道。风卷檐花似扫。助凄感、虚廊鹤啸。揽衣推枕，籁沉天寂，荒鸡恨早。"}