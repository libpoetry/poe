{"id":"55840","title":"韩蕲王花园老卒歌和吴渊颖","dynasty":"明代","author":"屠隆","text":"中原胡尘涨天起，汴城日落大旗靡。翠华北去泥马南，坐拥西湖衣带水。蕲王徒步起行间，百战驰驱剑光驶。金牌昼飞玉塞昏，三字狱成岳飞死。王也搤腕气冲冠，鸟尽弓藏痛唇齿。飘然角巾归西湖，自号清凉老居士。湖边花园春色妍，亭亭百卉红烧天。守园老卒鬓发短，白首闲就花阴眠。蕉鹿呦呦&lt;虫疌&gt;栩栩，石头为枕苔为毡。黑甜正熟履綦响，王来蹴起始矍然。头颅若此隙驹过，长日如何只高卧。相公勿轻灌园人，渭滨垂钓淮阴饿。龙泉补履镰刈葵，闲却英雄无事做。王叹此叟气何豪，与尔十万金错刀。青雀楼船贯月上，红牙歌吹遏云高。少女如花杂宾从，鬅鬙白发炤锦袍。口衔叵罗海雾卷，手挥如意江风颾。酒酣指点挂帆去，鸣笳叠鼓凌波涛。夷王倒屣迎上客，匝地氍毹布瑶席。光生珠贝鲛人探，寒透冰绡龙女织。赵氏璧玉连十城，石家珊瑚高数尺。归来大蕲王欣，豪杰计倪少伯伦。胸中之奇聊一见，游戏仍卧花阴春。吁嗟乎！古来英雄何可测，骏骨往往埋埃尘。尉迟微时曾芃铁，王猛不遇行负薪。为龙为蛇古所叹，从此不敢轻相人。"}