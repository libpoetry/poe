{"id":"944195","title":"题识山堂","dynasty":"宋","author":"陈造","text":"物之或暌九牛毛，理有适契鹤鸣皋。对山眩旋目无主，山灵定笑山不遭。庐阜姿态杳莫状，烟容岚影翻海涛。德人眼力了天巧，离朱眸睨难形逃。高堂面势踞缥缈，旷度洒落遗尘劳。万巧千奇领定体，如闯阛阓挹同袍。要须般礴烦画史，正自指顾分秋毫。闻道樽罍富宾从，至今卷轴馀风骚。我登斯堂唶迟暮，仙翁已蹑海上鳌。横前三万八千丈，天台信美非其曹。崩腾恍骇失要领，窥觇历览首屡搔。先生翳鸾骖紫凤，想后韩众前卢敖。白玉之童手碧桃，双成智琼各云璈。神游未置兹山遨，徙倚怅望吾郁陶。尘中局束真狴牢，但觉德人山与高。"}