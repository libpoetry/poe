{"id":"1225489","title":"中川龙翔兴庆寺","dynasty":"元","author":"许谦","text":"孤屿浮中川，昼夜汩潮汐。何年地维裂，中断洲渚失。两峰峙东西，蔽影互朝夕。浮屠据棱层，梵宇绚金碧。飞龙迫风雷，曾此一憩息。昔时梐枑居，今作大士室。了师择灵地，为假蛟鼍窟。聚沙合旧港，连亘如片石。山扉夜无关，神物便入出。乱流携故老，一一访陈迹。轩亭倚葭苇，涛浪傍几席。豫章号凄风，筱簜翳寒日。凭高慨今古，天海相荡激。景在人易非，悠悠意何极。"}