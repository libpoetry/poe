{"id":"816610","title":"无题","dynasty":"清","author":"曾纪泽","text":"春尽寻芳自怨迟，故为骄蹇正情痴。瘦留丰态涡双颊，笑带啼容蹙两眉。琼拌脂缸珠拌粉，金镶兰药玉镶芝。昌阳香溢盆池外，过院东风未尽知。邂逅高唐日未曛，谁言暮雨又朝云。佩环留质亦何益，香火寻盟空复云。雁帛传书询隐语，鲛绡织句拟《回文》。蓬山有客闻长恨，不怨君王怨六军。"}