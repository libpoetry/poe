{"id":"240239","title":"忆李友叔皓·君居郭之东","dynasty":"宋代","author":"陈淳","text":"君居郭之东，我馆亦东郭。君已素我心，我未一君目。时初丙辰秋，一见洞轩腹。君即就我眠，我亦共君读。历代故史编，皇家新典牍。我猎未暇精，君记抑何博。寒灯窗竅红，明月庭阴绿。君举口不休，我听膝屡促。忆从半载余，丽泽情方熟。胡为一别后，终天诀遽作。"}