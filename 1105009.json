{"id":"1105009","title":"台州四诗","dynasty":"宋","author":"尤袤","text":"三日霪霖已渺漫，未晴三日又言乾。自来说道天难做，天到台州分外难。百病疮痍费抚摩，官供仍愧拙催科。自怜鞅掌成何事，赢得霜毛一倍多。多病多愁老使君，不忧风雨不忧贫。三年不识东湖面，枉与东湖作主人。两载终更过七旬，今朝方始是闲身。细看壁上题名记，六十年间只五人。"}