{"id":"595010","title":"山栎篇赠子朋","dynasty":"明","author":"欧大任","text":"溪通锦海流，山珥黄冈麓。寿栎千春来，郁葱一嘉木。树且全天年，丰灌蕃郊牧。积霭远巘连，茂樾脩林矗。熙阳一以照，扶疏布晨旭。哲人志高蹈，介居遂幽筑。松石带屈蟠，芝兰互芬馥。岩阿偃贞遁，亭皋伫遥瞩。泰初以为邻，守墨以为谷。虬姿于此潜，凤德于此卜。虚静澹无为，精皎形穆穆。山高寿栎青，赤松邈前躅。"}