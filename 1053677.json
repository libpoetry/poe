{"id":"1053677","title":"使纸甚费","dynasty":"宋","author":"孔平仲","text":"家贫何所费，使纸如使水。亲交或见遗，自买不知几。置之几案间，数轴俄空矣。作字本不工，学书非不喜。不知何故尽，疑若有神鬼。若云随置邮，性复懒笺启。间或强为之，皆出不得已。横斜若幡脚，龃龉如雁齿。数易仅能成，纷纷多废委。叙致失轻重，畏慎防触抵。往往已缄封，时时又删洗。遂令巾衍竭，大半或缘此。昔无楮先生，云自蔡伦始。假令行竹简，秃野未供使。人生有知慧，不若愚且鄙。古来取卿相，未必皆经史。谁教识点画，空耗五斗米。咄嗟为此诗，又是一张纸。"}