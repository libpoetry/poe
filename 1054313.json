{"id":"1054313","title":"和萧十六人名 其六","dynasty":"宋","author":"孔平仲","text":"为文爱子都无滞，疾读数张堪醒睡。唱高郢曲词调古，锐比干将才力至。主张衡鉴付谁人，奈何并不蒙收视。吾王尊儒跨古始，有宋登科连海涘。况君当时苗裔远，酂侯喜且兴门地。少年自许升青云，衰谢安知未成事。栖栖孔孟尝如此，吾曹节操无颠坠。愿言雅度尚自宽，时来济物当如志。"}