{"id":"712316","title":"送王紫诠使君观察川南兼以为寿","dynasty":"明末清初","author":"陈恭尹","text":"箕尾出东隅，牛斗在其侧。如何分野内，燕越殊南北。与君隔万里，衰晚始相识。鸿飞与虬潜，事异中心得。君才具匡济，少小富学殖。方壮已为郎，纂修曾借职。雍容著作场，出入东西掖。禄养逮高年，公馀事登陟。家近盘山阳，子春有遗洫。青鞋结两耳，健足生八翼。一线天门开，三潭龙雾黑。长啸踏烟萝，高吟呵鬼蜮。虎穴亦偶眠，僧厨频寄食。越险倍骁腾，耽奇忘偪仄。细写北岳真，传之子卿墨。九重有眷命，五马来南国。始至合江楼，溪山似能忆。丰鳄涤胸怀，罗浮在封域。时当废弛后，万绪纷如织。公事有期程，案牍常充塞。然膏继落晷，伏枕思嘉则。频年滋汗漫，一旦皆修饰。驱车四百峰，聊以适吾适。维时建子月，落木飞淅沥。野烧断复明，溪声浅犹激。南中冬向暖，雪下俄盈尺。煮茗斫层冰，题诗坐孤石。韵窄语有神，杯寒酒无力。夜宿就禅衣，朝行共山屐。兹山信奇秘，抱朴初来宅。近揖鲍使君，远招浮丘伯。三十二代仙，并注长生籍。家老野人黄，孙子真人白。相示有新铭，至理符玄易。遂造飞云巅，夜半光赫赫。初日上空濛，重昏顿昭晰。建亭名子日，用示丹砂的。至后一阳生，夜气中宵觌。大道本目前，世人自沉溺。真机一似握，百感无不寂。坦步任穷通，直心以行德。见义勇于为，与民共休息。宏才旋气化，远略销奸慝。干旌孑四郊，羔裘丝五緎。湖桥时命舫，郡阁频留客。风流古有人，文采今谁敌。席门寄穷巷，往往劳熊轼。唱和靡不同，篇章渐盈百。吾生丘壑志，赖以遣晨夕。内顾何所长，诸郎谬求益。去岁雨为灾，及秋更其剧。野吏古亭西，书斋寸苔积。一跌出不虞，右股几成躄。师资谅非据，造物来深责。卧疾十馀旬，至今犹怵惕。送君川之南，远想萦肝膈。洞庭四际天，巫峡双悬壁。扁舟溯浩渺，百丈行荆棘。白帝古高城，竹王旧疆域。仍当度泸水，葛相曾于役。使节此经临，所向皆名迹。边陲况少事，行迈多馀隙。妙笔发幽妍，闲心恣摹画。文章自千古，物色增高格。西蜀宦游人，杜陆为巨擘。花溪与剑南，鼎足看今昔。弱冠事远游，中岁聊停策。河汉一沿洄，衡庐常艺植。裹足太行西，北睇徒踧踖。峨嵋心所往，拟得同探索。药石更精奇，仙灵留采摘。兔丝下有苓，乌头小为荝。绝壑长空青，方流饶水碧。老态未龙钟，馀生况鸡肋。去志乃勃然，儿曹阻行色。今晨届弧矢，几日移旌戟。四座称万年，下民歌九罭。语别在须臾，重期莫能测。各为南北人，复作东西隔。人生感知己，握手殊悯默。何以赠仁言，高明尚柔克。"}