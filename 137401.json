{"id":"137401","title":"感事·仙境不可到","dynasty":"宋代","author":"欧阳修","text":"仙境不可到，谁知仙有无。或乘九斑◇，或驾五云车。朝倚扶桑枝，暮游昆仑墟。◇来几万里，谁复遇诸涂。富贵不还乡，安事富贵欤。神仙人不见，魑魅与为徒。人生不免死，魂魄入幽都。仙者得长生，又云超太虚。等为不在世，与鬼亦何殊。得仙犹若此，何况不得乎。寄谢山中人，辛勤一何愚。"}