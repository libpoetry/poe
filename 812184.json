{"id":"812184","title":"同朱古微侍郎刘伯崇殿撰郑菽问中翰胡右皆观察集沧浪亭","dynasty":"清","author":"成多禄","text":"六一吟残世已遥，孤亭寂寂草萧萧。秋随天上卿云到，人共山中旧雨招。拨藓细寻墙角字，惜花深立藕边桥。他年谁作沧浪长，词客风流问六朝。扫尽边愁天地宽，奇怀不减且为欢。无端笑傲偏宜酒，如此疏狂岂称官。风定蝉声摇草树，夜深萤火乱杯盘。临流颇忆渔洋语，拟带笭箵与世看。"}