{"id":"422894","title":"中夜不寐偶成","dynasty":"近现代","author":"汪精卫","text":"飘然御风游名山，吐噏岚翠陵孱颜。又随明月堕东海，吹嘘绿水生波澜。海山苍苍自千古，我于其间歌且舞。醒来倚枕尚茫然，不识此身在何处。三更秋虫声在壁，泣露欷风自啾唧。群鼾相和如吹竽，断魂欲啼凄复咽。旧游如梦亦迢迢，半灺寒灯影自摇。西风羸马燕台暗，细雨危樯瘴海遥。"}