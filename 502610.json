{"id":"502610","title":"送长乐林彦衡之嘉禾文学","dynasty":"明","author":"王恭","text":"先生考满家尚贫，十年坐见淮山春。一官今来未得意，匹马东还喜拜亲。君家世业多文献，堂上储书万馀卷。腹中琅玕不自矜，宛西骐骥令人羡。承恩今复教吴中，禄薄官卑道益崇。铜墨相逢皆磬折，衣冠骈立竞趋风。闽天九月秋萧索，寒叶吹霜雁边落。垆头酌酒醉黄花，大堤凉月照金沙。金沙堤上愁为别，一片孤帆度江浙。若遇三衢见故人，为言白发镜中新。"}