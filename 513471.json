{"id":"513471","title":"恩寿堂寿张给事本谦乃尊教授致政先生夫妇受封","dynasty":"明","author":"程敏政","text":"可是名门积至諴，双亲偕老向云岩。庭前椿树坚持久，堂北萱花迥出凡。振铎清风传矩度，采蘋高韵协英咸。阶除脱颖兰初茁，窗下抽荣草不芟。骥子入官青琐禁，龙章遥拜紫泥缄。碧闺焕锡安人号，锦轴新题给事衔。绰楔下临涪水秀，华堂高对蜀峰巉。琼浆献寿称金斝，彩币将诚出宝函。南现老人朝驭鹤，西来王母夜乘羬。檐头送喜蛛丝巧，樯半留人燕语喃。一日恩光浮院宇，四时佳气动松杉。仙家宴好图中绘，颂客文宜石上劖。况是夕郎归庆处，薰风雨露满征帆。"}