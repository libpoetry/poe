{"id":"1122428","title":"虞察院生日","dynasty":"宋","author":"姜特立","text":"新开弦管召天和，喜气悠扬际海涯。向晓金焦称寿处，欢声更满使君家。自辍清班素望崇，凛然争仰柏台风。大奸钜猾宜深屏，且避当年御史骢。向来施设局苕川，荒政方劳问计然。今日雄藩得长袖，请君著眼看回旋。雨旸时若赖君侯，万室欢呼庆有秋。不论高原并下隰，民间稌黍一时收。今年旱火欲烧空，尽是忱诚默祷功。尊酒豚蹄亦何用，使君心自与天通。使君决遣烈秋霜，不许乌衣立坐傍。一吏持毫供点染，向来雁鹜不成行。锄颣除荒政若神，俗安民靖绝纷纭。清宵不见犬吠盗，绿野更无羊败群。下车好语敬书绅，诚意区区只为民。今岁年丰米狼戾，更须通变惠斯人。天诏飞传速置邮，双溪门外促行舟。橙黄橘绿风光好，并看西湖十里秋。文章近古追前辈，政事方今绝后尘。聊佩左符犹未称，好归黄阁试经纶。"}