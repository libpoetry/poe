{"id":"699937","title":"金山集古","dynasty":"明","author":"郭棐","text":"千古金山是宝山，空门无锁复无关。山涵水月光明里，地簇楼台岛屿间。黄鹤含芝归古洞，紫云拖影落虚坛。灵观阁上凭阑看，时有天风振佩环。曾上蓬莱宫里行，倚阑无事倍伤情。岩花入暖新凝紫，山色当楼若个青。万古乾坤限南北，几重楼阁自阴晴。诗成一叹无人会，閒向东风倒酒瓶。重重楼阁倚天开，四面惊涛捲雪堆。春事暗随流水去，夕阳又带暮潮来。月明古寺客初到，风静寒塘花正开。独凭阑干意难写，不知身在妙高台。爽气朝来万里清，水天一色玉空明。山从翡翠帘前看，人踏金鳌背上行。塔影晴摇坤轴动，潮声先自海门生。妙高台上登临处，银汉遥应接凤城。"}