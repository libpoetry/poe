{"id":"433551","title":"踏莎行 并引","dynasty":"近现代","author":"龚隐轩","text":"月下人来，床头金尽。商量无计添脂粉。几番偷眼暗窥郎，脸儿憔悴眉儿紧。巧妇难为，花容愁损，鸳鸯从此栖难稳。仙仙渺矣不留裙，春心还被春风引。大岭烟横，寒枝春逗。花开南北相先后。青衫短策去探梅，冷香饱惹青衫袖。诗骨崚嶒，吟颜清瘦。此来认得前身否。拂衣试上最高峰，精魂石上应回首。"}