{"id":"10363","title":"哭从兄苌","dynasty":"唐代","author":"顾况","text":"洞庭违鄂渚，袅袅秋风时。何人不客游，独与帝子期。黄鹄铩飞翅，青云叹沉姿。身终一骑曹，高盖者为谁。从驾至梁汉，金根复京师。皇恩溢九垠，不记屠沽儿。立身有高节，满卷多好诗。赫赫承明庭，群公默无词。草木正摇落，哭兄鄱水湄。共居云阳里，轗轲多别离。人生倏忽间，旅衬飘若遗。稚子新学拜，枯杨生一枝。人生倏忽间，精爽无不之。旧国数千里，家人由未知。人生倏忽间，安用才士为。"}