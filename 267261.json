{"id":"267261","title":"齐天乐·木棉","dynasty":"现代","author":"朱祖谋","text":"烛龙飞上珊瑚岸，殷空万镫成蕾。干掩斑鳞，得衔绛噣，凝作连溪朝采。烟滋露溉。就中著温茸，岁寒曾耐。老尽春丛，可怜朱凤故巢在。越王台畔丽质，照人风雨夜，天半无晦。茧蝶移家，蓉砂变景，谁睇孤根岭外。交柯未改。好留驻年年，祝融幢盖。梦结扶桑，日华擎翠海。"}