{"id":"243007","title":"苕溪僧妙询于其所居净域开小轩楚僧举季若为","dynasty":"宋代","author":"王铚","text":"一性本为明，返为群物迷。境净皆径山，心清即苕溪。启扉迥临湖，湖宽觉天低。花木春艳艳，松竹凉凄凄。凭栏快神襟，永与浴事睽。归船动菰蒲，兴断残霞西。浮烟暝自起，待得众羽栖。贮空诸佛心，妙理何端倪。乘流与遇坎，万理皆筌蹄。聊陈渊明意，斧藻粲幽题。岂有明月珠，祢照浊水泥。斯我老中林，灭迹为圃畦。况复大开士，赋咏自攀跻。禅深有根源，句圆无角圭。乃知文字工，自与造化齐。"}