{"id":"427568","title":"尉迟杯 题饮虹簃填词图","dynasty":"近现代","author":"黄公渚","text":"钟陵路。锁翠霭、黯黯蘅皋暮。萧然散髻斜簪，应是烟鬟阁主。浮名蠛蠓，都不记、炊粱梦游处。十年来、诗酒逢场，霸才何减龙虎。嫖姚顾误风流，凭携取、缠身锦队腰鼓。不见吾狂君休恨，仍一醉、八风起舞。看东去、江流日夜，和金缕、高歌莫自苦。怕吴骚、芬响销沉，江南事谁赋。"}