{"id":"519472","title":"喜西安严太守祷雨有感","dynasty":"明","author":"朱诚泳","text":"火云衔日烧天地，万井炎蒸腾火气。终南泰华翠欲乾，水底乖龙正昏睡。大造茫茫不可呼，天符何事封江湖。岳神不敢作云雨，三川二麦垂焦枯。神明太守共天职，廉平允合神明德。朝祈暮祷曲江池，马上去来无倦色。南山缚虎斫其头，黄冠持篆沈中流。绿章飞奏沥肝胆，天门夜启风飕飕。帝命金童追雨部，顷见云师布天宇。雷声震起五方龙，三日淋漓泻膏乳。二麦从今庆有秋，更期百谷盈西畴。官家在在足仓廪，烝黎处处兴歌讴。旱魃潜回灾沴息，多君独有回天力。秦人若解纪声诗，穹碑定伐南山石。"}