{"id":"1123614","title":"上王京兆","dynasty":"宋","author":"赵鼎臣","text":"腰金入侍身逢主，裂郡疏封禄逮亲。雅俗坐如周重鲁，偷儿争似晋奔秦。年来辇毂富欢声，囹圄经今四度清。路上遗金人不拾，狱中茂草月长生。大道周庐满帝京，怪来无讼里闾清。数行诏令家家有，到处如逢大尹行。少见奸人探赤白，都无恶少掷枭卢。西邻礿祭东邻学，看却肥牛不敢屠。"}