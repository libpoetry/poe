{"id":"648626","title":"解筠涧先生挽诗","dynasty":"明","author":"杨士奇","text":"东山千馀仞，其下文水驰。驰水去不还，高山黯无辉。夫子在世时，芳名扬四陲。夙志骛姬孔，肆力究皇羲。窅窅万化原，玄悟探其微。秋荷袭裳衣，春兰充佩袆。发轫蹈佳轨，周旋岂踰规。道存希有济，才高未见施。旷视六合中，时时写雄词。奋如蛟龙跃，烨然云章垂。济南讲遗经，河汾论匡时。翘翘问业者，诜诜日来归。居常以乐天，逍遥介期颐。一朝随埃风，飘然远去兹。奄忽历星霜，今来四五期。嗟余忝乡郡，夙昔仰蓍龟。引睇鉴湖阡，徒怀后时思。頫仰杳茫茫，中伤公讵知。"}