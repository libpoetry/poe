{"id":"595009","title":"寄远曲答巍甫佳甫","dynasty":"明","author":"欧大任","text":"君家兄弟名翩翩，三张二陆相后先。武邑华亭今可继，一蹴已度骅骝前。君在章曲江，我在粤海边。风萍一别二十年，中间消息凭尺素，鱼腹雁足时不传。昨者书邮自大庾，豫章急桨上横浦。开缄赠我双琅玕，写寄离怀几寒暑。百花洲上始相逢，忆别湖烟更湖雨。解归曾过灌婴城，咫尺龙沙未停橹。把臂无由一共君，从此相思梦中语。我岁垂八十，君未及五旬。我不可来君且住，匡庐秋月罗浮春。会时欢，别时怨。风萍何日重相见，君莫似东飞伯劳西飞燕。"}