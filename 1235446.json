{"id":"1235446","title":"和萧克有主簿沅州竹枝歌四首","dynasty":"元","author":"刘诜","text":"人生结交莫如月，人生行路莫嫌热。热当三伏易变秋，月能万里长随客。沅人健饭无盘蔬，沅土多热无鸡苏。官船自有龙凤茗，试写松风斑鹧鸪。一州一州本有枝，一江一江水可炊。北人奈事不怕险，南人多情易思归。黠胥取利如斧樵，苛法销骨如膏烧。官规难减賨布税，县政莫急蛮人徭。"}