{"id":"827030","title":"琵琶仙","dynasty":"清末近现代初","author":"刘永济","text":"秋老山空，乱蛩里、露草光摇玑玓。鸾驾应怯新凉，霓衣皱轻白。愁记省眠云俊侣，暗萦惹十年尘迹。涨海铜琶，明湖翠盏，都到胸臆。算惟有丸月疏星，向天末、依然伴岑寂。多少瑶情霞思，总而今抛掷。伤换劫河山坏影，堕玉尊特地凄碧。那更残曲重寻，故人难觅。"}