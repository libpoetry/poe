{"id":"816741","title":"千秋岁 夏日湖村偶咏","dynasty":"清","author":"董元恺","text":"湖波开朗。曲岸溪流响。新畦润，松风漾。短扉炎似火，老圃平于掌。登场后，仓烟翠积黄云上。斗斛夸丰穰。姑妇争劳攘。揎袖起，倾缸酿。芦塘微月映，茅舍田歌唱。更深后，提灯又欲叉鱼往。沟塍新涨。乐岁今年广。三五伴，携车往。桔槔欣蘸水，天汉齐飞浪。平畴满，插匀千顷如针线。雨过增微爽。泥滑愁朝饷。看馌妇，依依状。加餐隔岁米，薄酒前宵酿。临欲去，低回怕过欹桥上。"}