{"id":"1025828","title":"水调歌头 其二 自广中出，过庐陵，赠歌姬段云卿","dynasty":"宋","author":"韩玉","text":"有美如花客，容饰尚中州。玉京杳渺天际，与别几经秋。家在金河堤畔，身寄白蘋洲末，南北两悠悠。休苦话萍梗，清泪已难收。玉壶酒，倾潋滟，听君讴。伫云却月，新弄一曲洗人忧。同是天涯沦落，何必平生相识，相见且迟留。明日征帆发，风月为君愁。"}