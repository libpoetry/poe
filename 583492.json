{"id":"583492","title":"送梁国镇太学归广","dynasty":"明","author":"王缜","text":"淩晨送君归，清风吹我珂。停君飞黄千里之逸驾，听我阳关一曲之离歌。人生百年如掷梭，悲欢离合欲如何。我观大化妙神化，付与疾徐无偏颇。阴阳阖辟寒复暖，万物暌离萃更多。古往今来祇如此，劝君且酌金叵罗。我歌我歌声正那，纷然弦管声相和。当筵志气溢八极，剑光横鹜摇星河。君行不可留，君饮醉微酡。征车薄薄听渐杳，寒云满目山嵯峨。朝阳高梧正菶菶，鸣凤谁许恋巢阿。愿言冥升利不息，鸾刀未试且重磨。"}