{"id":"225497","title":"送李君上洞天","dynasty":"宋代","author":"邓肃","text":"北风于喁万窍号，落雪纷纷燖鹄毛。好向高堂护帷幕，新醪入脸殷春桃。居士何为嚣不顾，叩户长歌辞我去。行行逸兴高白云，千里江山入芒屦。问君无乃急所求，笑指南安作胜游。南安教师初不死，一闻消息即归休。嗟我平生污诗酒，未能赤脚走岩窦。在家自得忘家禅，托问教师印可否。"}