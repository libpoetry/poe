{"id":"996709","title":"次韵答杨子闻见赠","dynasty":"宋","author":"黄庭坚","text":"金盘厌饫五侯鲭，玉壶浇泼郎官清。长安市上醉不起，左右明妆夺目精。结交贤豪多杜陵，桃李成蹊卧落英。黄绶今为白下令，苍颜只使故人惊。督邮小吏皆趋版，阳春白雪分吞声。杨君青云贵公子，叹嗟簿领困书生。赠我新诗甚高妙，泪斑枯笛月边横。文章不直一杯水，老矣忍与时人争。江城歌舞聊得醉，但愿数有美酒倾。莫要朱金缠缚我，陆沈世上贵无名。"}