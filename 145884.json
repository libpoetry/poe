{"id":"145884","title":"发吉州·己卯六月初一日","dynasty":"宋代","author":"文天祥","text":"己卯六月初一日，苍然亭下楚囚立，山河颠倒纷雨泣。乙亥七夕此何夕，煌煌斗牛剑光湿，戈鋋彗云雷电击。三百馀年火为德，须臾风雨天地黑。皇网解纽地维折，妾妇偷生自为贼。英雄扼腕怒须赤，贯日血忠死穷北。首阳风流落南国，正气未亡人未息。青原万丈光赫赫，大江东去日夜白。"}