{"id":"1207792","title":"送吴真人持诏宁亲","dynasty":"元","author":"范梈","text":"垂杨十二门，旦旦罗鸣驺。千骑万骑中，孰是违世俦。美哉吴夫子，脱洒住丹丘。气涵群象动，思与万物周。天马出名驹，逸态横九州。自从下地走，但饮星河流。明月落中江，倒影射斗牛。飘然持玉节，去犯苍山稠。紫凤把细华，逶迤仙岩陬。遂经三茅岑，已登阁峰头。还家拜封君，玉册珊瑚钩。笑问游子衣，不独五色优。门县朱雀旌，坐拥金明裘。开筵浥芳醴，炰觞进庶羞。承颜开淑训，慰尔道路修。尔归奉天子，万岁更千秋。番君大国寿，贺老清湖愁。烟水三万顷，宫袍在扁舟。荷花合古渡，此处不夷犹。云锦双鸳鸯，悠悠戏汀洲。东风长年来，扬我阑槛幽。白马络金羁，奈此甚盛休。侬家阁峰下，霞竹敷稻畴。鹤集偃松雪，青云互绸缪。自从干戈馀，川岳秋萧骚。骨肉倚四海，风云扰吟讴。闻君复此去，浩荡怀今游。罢酒黄鹂鸣，高花艳城楼。良辰难能别，嘉会易为酬。至乐夫子行，子行无滞留。"}