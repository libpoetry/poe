{"id":"1223560","title":"至正改元四月十三日戊子皇帝御龙舟幸护圣寺中书右丞臣帖木尔达实参知政事臣阿鲁臣有壬扈行乐三奏命右丞前特授平章政事参政进右丞臣有壬进左丞恳辞不允惶汗就列平章右丞曰今日游骋之盛恩遇之隆不可不纪也悚惧之馀为二十韵以献","dynasty":"元","author":"许有壬","text":"宇宙承平日，邦畿壮丽乡。宫中无暇逸，湖上暂翱翔。凤辇重云降，龙舟万斛骧。风霆随桂楫，日月运牙樯。五卫分翚羽，千官列雁行。长年花压帽，仙妓锦连航。绒繂初徐引，銮旂渐远扬。釐靬呈曼衍，僸佅递铿锵。玉食传麟脯，冰壶出蔗浆。鱼鸢知永跸，莺燕逐馀香。夹岸金戈翊，弥空绣幕张。汀回开瀚海，天近胜钱塘。翠阁峨双岛，珠帘护两厢。九霄披瑞霭，四表睹朝阳。补助资游豫，登崇贵俊良。不图推朽质，亦复被清光。左辖纲维地，中书政事堂。出谋惭不武，好学愿无荒。喻水民堪畏，从桥策最长。济川非所任，歌咏献岩廊。"}