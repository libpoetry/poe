{"id":"837431","title":"贺陈小豪县长尊甫芳园封翁八十一寿","dynasty":"清末民国初","author":"郑国藩","text":"豪君告我祝嘏期，勉我试作介眉诗。南极星明秋色早，月华正近欲圆时。忆昔封翁七十一，我曾走伻颂逢吉。韶光转瞬过十载，又值寿筵复开日。云锦片片云中来，莱衣满庭笑口开。桃觞喜见宁馨奉，士元本非百里才。吾闻亲老不择仕，岩邑牛刀聊小试。入境驱车避阳鱎，敢劳史笔传循吏。宓琴弹罢赋归欤，菽水欢成乐有馀。庵江双鲤迢迢至，愧我难得骊龙珠。屈指老人旧行谊，前尘髣髴诗曾记。仁声义闻写已详，复举重提岂文义。晚境事业视郎君，善则归亲古所云。请看璀璨锦屏上，三多五福祝纷纷。我也勉强枯肠索，远随秋雁付行云。"}