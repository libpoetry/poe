{"id":"222465","title":"经德堂·上帝降斯民","dynasty":"宋代","author":"陈文蔚","text":"上帝降斯民，厥安存秉彝。古昔世教明，大道行坦夷。裘葛顺冬夏，饮食弃渴饥。非有慕于外，夫妇皆与知。岳渎气既分，民风日浇漓。仁义既榛塞，教化悲陵迟。隐然善端著，不胜奸伪滋。其至藉吾道，纷纷取世资。阳尊若示公，阴叛实济私。孟氏极雄辨，剖晰精毫釐。言言七篇在，炳如日星垂。千载嗟晦蚀，大义谁复提。延陵有佳孙，好学谨操持。传授有所自，源派分江西。若为日用功，义利早辨之。细读象山记，妙意良在兹。愿言不为获，努力但耘耔。堂前有松桂，年年长柯枝。生意不自已，何心论报施。请子对佳木，长哦经德诗。"}