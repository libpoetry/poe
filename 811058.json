{"id":"811058","title":"题陶灿文引觞自酌图七首","dynasty":"清","author":"王家枢","text":"我欲列枢府，抗章谈国事。谠论追陆宣，治平策贾谊。越俎既招尤，狂言亦滋忌。不如来饮酒，陶然且长醉。我欲负长剑，大海截鲛鲸。犁庭穷绝漠，乘槎泛重瀛。请缨空有愿，投书总无灵。不如来饮酒，兀兀其无醒。我欲访崆峒，学道隶仙籍。饥餐白石粮，渴饮黄金液。大丹匪易成，蓬莱渺无迹。不如来饮酒，一尊聊自适。我欲希高蹈，世外访桃源。呼儿狎猿鹤，课仆扰鸡豚。白云塞洞口，红雨乱溪村。不如来饮酒，花下好开尊。我欲驾扁舟，自署烟波徒。寒雪载一舸，斜风过五湖。帆饮桅易折，矶危石堪虞。不如来饮酒，对月倾百壶。我欲学老农，躬耕来阡陌。春雨长园蔬，香风吹陇麦。治畦既病劳，恶岁苦相迫。不如来饮酒，举觥浮大白。我欲法陶朱，积产善居奇。宝井腾精气，铜山拥重赀。邓氏卒穷饿，石崇反见疑。不如来饮酒，日逐贫儿嬉。"}