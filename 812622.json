{"id":"812622","title":"回都志喜二首","dynasty":"清","author":"何栻","text":"扶病长征药少功，支离容易到辽东。眼光不觉漫天黑，心血无端噀地红。从此胸中无宿物，几将身后累诸公。凤城已分飞难返，今日生还与梦同。寓园草木已回牙，生意蓬然客到家。乍脱沈疴如释缚，暂容休沐当悬车。墨朱出入閒双管，红绿高低品万花。行药莫嫌腰脚耎，胜于病榻卧天涯。"}