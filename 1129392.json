{"id":"1129392","title":"偈五首","dynasty":"宋","author":"释宗琏","text":"暗穿玉线，密度金针。如水入水，似金博金。破无明暗，截生死流。度三有城，泛无为海。须是识这个始得。唤作拄杖则触，不唤作拄杖则背。若也识得，荆棘林中撒手，是非海里横身。脱或未然，普贤乘白象，土宿跨泥牛。宗乘一唱殊途绝，万别千差俱泯灭。通身是口难分雪，金刚脑后三斤铁。是是，放出南山真鳖鼻。不是不是，勒回千里追风骥。终成败坏可怜生，塞断咽喉无出气。无出气，有巴鼻。赵州东壁挂葫芦，堪笑维摩谈不二。"}