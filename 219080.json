{"id":"219080","title":"种基祖蔡仲逸孙祖显一时宦游荆州官閒无事五","dynasty":"宋代","author":"章甫","text":"君不闻蓟孝廉，日饭二十家。一朝拂袖去京国，追之不可空咨嗟。又不闻宾头卢，应供四天下。神通妙用固非难，中有巍然不动者。今年有客来荆州，半世生涯一敝裘。仙凤道骨媿二士，诸公亦许相追游。迩来传食初无问，醉饱无劳主人劝。绝胜诗人杜拾遗，所历诸家才一饭。"}