{"id":"1074727","title":"次韵伯尹晚游松林寺","dynasty":"宋","author":"周紫芝","text":"詹侯学古淡，胸次无炎冷。高情屏嗜好，邃宇极深静。清心乐幽禅，世外得佳境。静悟已闻法，踊跃更深省。应复嗤卫侯，耄期犹自警。能事两禅师，句法颇清颖。无谁可悟言，举世我独醒。故来追若人，两耳静蛙黾。我生尘埃中，况迫桑榆景。安得薝卜林，婆娑共清影。君今富春秋，器业窥魏丙。兹游慎无厌，流光不俄顷。恐未免簪缨，问道勤造请。"}