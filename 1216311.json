{"id":"1216311","title":"至治辛酉九日与用平上人纯仁茂才游西山福清寺有感","dynasty":"元","author":"卢琦","text":"芳月忽已晏，赏心遂蹉跎。薄言采秋菊，于彼南山阿。杖藜古兰若，班荆多娑婆。上方秋杪集，中秋白云多。野果被清露，石竹缘长坡。搔首徒延伫，怀人独行歌。陈王布金地，蟋蟀鸣寒莎。淡然释氏子，白首心匪他。为予别三杰，玉石了不讹。香坂有芳蕙，平池有高荷。二者岂不美，如此日夕何。"}