{"id":"1016443","title":"送费恭父","dynasty":"宋","author":"释宝昙","text":"担头蜀货无锱铢，两笼只载先君书。但知不败乃翁事，报与不报君何须。渥洼一日新生驹，黄金羁勒安用渠。西风千里饱刍秣，养此汗血倾京都。我营北山瓜芋区，君来饮水同饭蔬。明朝笑出白云去，我恐尘土粘君须。就中行李愁僮奴，一束诗稿牛腰粗。是诚痴绝天下无，此子费子西归图。"}