{"id":"1104815","title":"次韵谢王使君见赠二首","dynasty":"宋","author":"卫博","text":"西江派别几经年，圣处骚人总未传。遗我骊珠三叹罢，乞君霞佩一翩然。自闻流水知音趣，苦厌秋虫傍耳煎。归去寒光惊蔀屋，明朝纸价溢都廛。功成刻楮谩三年，技拙空惭不可传。晚事韩门称弟子，终期幕府颂燕然。相看霜干寒犹在，未许兰膏明自煎。祭灶乞邻端有志，只愁多指费囷廛。"}