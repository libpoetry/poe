{"id":"1070006","title":"穹窿葬事回邑有感","dynasty":"宋","author":"程俱","text":"生别万里馀，会面终有期。死别不转眸，一朝千古非。白日光在天，玄阴閟泉扉。盈盈闺中秀，土化成枯骴。冠笄共甘苦，谓见素发垂。那知死生变，不待桑荫移。室有病时菌，箧有嫁时衣。了了眼中事，闲妆静容仪。垂杨手曾折，为我当春稀。迅流无回波，落英无还枝。空房阒无迹，新坟草离离。伤心北门道，同来不同归。"}