{"id":"1252200","title":"送观可道郎中祠南镇使淮府还京二首","dynasty":"元末明初","author":"王逢","text":"亲奉天香祀会稽，黄封玉检烂金泥。地同南岳临朱鸟，祠俯名藩异碧鸡。三秀乘春沾雨露，五云披晓见端倪。好祈神化资神武，缥渺前旌举白霓。南镇春回草木青，溪毛犹带旧时馨。黄尘荏苒民谁赖，黑海沧茫使有星。为爱宝书探禹穴，岂挥清泪向秦庭。万艘转饷成山道，想见风云护百灵。"}