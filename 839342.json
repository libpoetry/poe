{"id":"839342","title":"刘石香来虞，留宿旬日，握手言欢，因作古歌赠之二首 其二","dynasty":"清末民国初","author":"方仁渊","text":"明月出天涯，清光常皎洁。来照庭户间，令我心怡悦。独念素心人，会少多离别。离别不足忧，但忧鬓成雪。君今惠然来，狂喜屐齿折。美酒倾百壶，新诗吟满箧。持诗发啸歌，清商惊月窟。欢会既不多，归思毋切切。"}