{"id":"878245","title":"书堂山","dynasty":"宋","author":"刘克庄","text":"子厚文章宗，仲涂岂后身。不肯作昆体，宁来牧湘滨。诛茅翠麓颠，日与书卷亲。刬去五季衰，挽回六籍醇。欧尹相继出，孤唱繇伊人。风流喟已远，尚喜栋宇新。千峰高丛丛，一江碧粼粼。禽鱼暨草树，纤悉几案陈。涧泉既可汲，山木亦可薪。熟读壁间藏，痛扫毫端尘。勖哉山中友，勿厌泉石贫。"}