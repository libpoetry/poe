{"id":"915362","title":"和丘宗卿赠长句之韵","dynasty":"宋","author":"杨万里","text":"君入脩门才一见，我出脩门风刮面。归来急问有新诗，句句举似君不疑。殿门握手冠缨绝，炯如云破瞻秋月。老怀勃郁久不开，为君倾豁情既竭。君诗元自过黄初，古雅可敬丽可娱。诗坛端是一敌国，乃不自惜下取予。向来交游半生死，悼往喜今同彼此。老夫懒性不便书，毛颖为君浴清泚。圣贤何时同一中，纵谈社燕与秋鸿。芒鞋藤杖寻春风，天竺灵隐九里松。古来乐事天悭与，怪珍未必逢良贾。即今又欲驾官船，淮水中流送归虏。金山独上妙高台，再与海若相诙谐。归时藉手无一字，教君笑杀老诚斋。"}