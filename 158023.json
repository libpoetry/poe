{"id":"158023","title":"次刘才邵送魏彦成韵","dynasty":"宋代","author":"强至","text":"国朝广仁恩，法令去烦苛。三官贵持平，除用不轻可。矫矫魏详刑，儒术富而夥。馀事及刑书，议论不偏颇。能令舞文吏，无计得掀簸。计其所平反，阴功已堆垛。神方介以福，丰穫报勤播。当即趋要涂，鸣玉清以傩。谁云出处间，此事难预揣。秋风乡思动，请郡向江左。犹冀款襟颜，已闻将转舵。相见桐州民，延首候来舸。置酒乐佳辰，剩插黄花朵。"}