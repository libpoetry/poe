{"id":"779470","title":"惜秋华 壬寅七月廿一，重睹邱中天游阁旧居有感","dynasty":"清","author":"顾太清","text":"旧梦天游，倚晴空、犹是当年楼阁。绣户绮窗，蛛丝暗牵帘幕。纵横薜荔缘阶，隐幽径、兔葵燕麦。萧索。噪斜阳，剩有营巢鸟雀。认取阑干角。乱蓬蒿掩处，绽海棠红萼。景如此，人非昔，向谁寄托。不堪四载重来，怅怀抱、情伤心恶。难著。对西风、泪痕吹落。"}