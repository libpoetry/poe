{"id":"117525","title":"赵少师自南都访欧阳少师于颍州留西湖久之作","dynasty":"宋代","author":"苏辙","text":"公居颍水上，德与颍水清。身闲道转胜，内足无复营。平昔富交游，开门坐常盈。退居万事乐，独恨无友生。汝颍亦多士，后来非老成。赵公平生旧，情好均弟兄。少年结意气，晚岁齐功名。携手践廊庙，蹑足辞钧衡。徜徉里闾间，脱略世俗萦。兴来忽命驾，一往千里轻。白发俨相映，元勋各峥嵘。人生会面难，此会有余情。遨游西湖中，仲夏草木荣。壶觞列四坐，歌舞罗前楹。画舫极氵公溯，肩舆并逢迎。棹进凫鸭乱，乐作虫鱼惊。近寺骈履迹，高台吹笑声。往事语京洛，余欢发吟赓。拳拳主人厚，款款来客诚。此乐有时尽，此好何由倾。"}