{"id":"1236948","title":"见章得一诗因次其韵二首","dynasty":"元","author":"赵孟頫","text":"水色清涟日色黄，梨花淡白柳花香。即看时节催人事，更觉春愁恼客肠。无酒难供陶令饮，从人皆笑郦生狂。城南风暖游人少，自在晴丝百尺长。片片飞花欲送春，萋萋碧草正愁人。黄蜂酿蜜经营急，紫燕衔泥来去频。才似茂陵非晚遇，美如曲逆不长贫。久知求富都无益，但喜论诗若有神。"}