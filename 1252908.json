{"id":"1252908","title":"得南信四首","dynasty":"元末明初","author":"王翰","text":"死别吞声事已难，何如生别彻心酸。青丝尚系残箴线，绛缕犹存旧带鞶。瘴海不收泉下骨，荒山谁葬木皮棺。只缘老病身犹在，哭得无声泪始乾。闻道乌蒙万里州，天南地北两悠悠。饥来口吃谁家饭，死去尸填何处沟。衣弊不堪逢岁暮，囊空兼恐值年忧。白头未白馀多少，消得秋风一夜愁。传来消息未全真，生死应知子母分。蚤解胡笳悲蔡琰，不嫌荆布嫁陈云。长号夜雨垂青血，薄祭秋风乱白纷。南望云南在何处，雁行凄断不堪闻。负汝逃生出四围，饥寒奔走入山隈。父从旧友干衣去，母向邻家借米回。早是幼时长处困，谁知嫁后又逢灾。佳人命薄诚如此，毁璧长歌心更哀。"}