{"id":"1007583","title":"赵南康可斋筑屋武康孟保园池乔木极有思致东野故庐藉以表出感古伤今成重游三十韵","dynasty":"宋","author":"董嗣杲","text":"东野英溪英，妙寄寒苦诗。里社今有井，谁构亭覆之。想彼异代贤，孤标夺葳蕤。可斋出帝冑，结庐探幽奇。分符庐山阳，归葺园与池。高怀敦薄俗，万象共眇窥。惟怜时不与，舟壑忽夜移。身世付永摈，逸驾沦西驰。我此偶窃稍，荏苒垂三期。两获憩绝境，真与浮世遗。牵裾古木底，洗屐官溪湄。想像贞曜公，沦落长安时。壮心侔元造，沥思抽肝脾。衰谢入硬语，难以好爵縻。此乡所自出，指点馀芳茨。相去五百年，随胜营诗词。清扬藉发挥，昧者迷藩篱。孟公能归欤，赵侯今已而。罢酒闻清弹，眼在空涕洟。孰能经始初，欲绵无穷期。再传至斯荒，旷望逝水悲。丘壑漫独存，岂不重尔思。拘情失寝处，触事逢乖离。无端菊帽破，不管西风吹。俛仰兴替间，惟馀鸥鹭知。心遥岁年遒，行将谢尘羁。我穷吟更穷，逐逐亦已疲。有愧快士志，名盛位任卑。制愁游学宫，弗读国朴碑。四顾云树苍，雅道谁扶持。"}