{"id":"463971","title":"城居杂感","dynasty":"当代","author":"杨雪窗","text":"尘氛望不穷，巨邑何漠漠。九衢天一罅，突兀压楼阁。万毂若虚舟，梭驰向深壑。连嶂势争雄，危崖惊斧削。俯仰失所在，巉绝横碧落。苍茫凿万窍，洞牖各扃钥。双丸互出没，清光吐磅礴。市声换朝夕，岂异林间鹊。嗟我去乡国，羁游南北郭。绝类鱼千里，冥然竟何托。沿洄饶风涛，委迹任寥廓。"}