{"id":"412502","title":"归里吟","dynasty":"近现代","author":"俞长源","text":"越鸟南为巢，胡马北向号。凡物怀其故，客子望已劳。里门颜未换，归看悦色饶。相识惊久别，絮絮半涂要。人情犹非薄，苦不多结交。况于骨肉亲，恩义云汉高。慰问万千言，惟爱一字包。闺人转持默，有语在眉梢。欧人于兹吻，中土陋轻佻。乐而能不淫，敦厚述风骚。吾族有特性，与彼不相淆。彼浓而我淡，我静而彼嚣。静女淡扫眉，使人之意消。明日妆镜前，无事画笔描。"}