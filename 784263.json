{"id":"784263","title":"哀雁行","dynasty":"清","author":"李锴","text":"折芦萧萧秋渚空，沙头旅雁鸣嗈嗈。虞罗寻声横相及，比翼那复联雌雄。清霜碧月苦回首，只影惨澹归鹅笼。庖厨幸免机肉厄，萧寺乃休馀粮供。夜分故偶远相觅，招呼两两凌苍穹。欲起不起自投地，败翮谁借毛羽丰。哀号百转肠寸截，云泥咫尺终难从。从之不得继以死，此义鸟畜时能通。阶除忍草晓悽碧，血染杜宇成殷红。吁嗟微禽克有终，马牛龌龊差其风。"}