{"id":"408247","title":"系龙洲歌","dynasty":"近现代","author":"冯振","text":"粤若稽古元洪荒，大地之水何洋洋。怀山襄陵齧日月，九州本自龙家乡。自从神禹受帝命，敷治九土归农桑。龙飞上天或入海，不与世人同畿疆。汤年大旱地尽坼，求龙雨水龙茫茫。纵欲系龙供驱使，神物安肯为人缰。西南地角苍梧野，流传古是舜所藏。如何一龙独不去，宛转局促江中央。诸山环抱作械梏，一石突兀如锒铛。无复兴云作雨势，安能四海更周章。农夫渔父任骑狎，虾蟹鱼鳖各称王。我来见龙为叹息，问龙何不去翱翔。龙言我岂人能系，今之不出循其常。称龙之德在潜隐，待时而动将天骧。亢不知退必有悔，今我之屈以求张。呜呼原野血玄黄，龙欲出兮龙彷徨。龙不出兮我忧伤，为龙歌兮歌慨慷。龙之言兮何能忘。"}