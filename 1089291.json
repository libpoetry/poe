{"id":"1089291","title":"次韵转庵用山谷半字韵见寄","dynasty":"宋","author":"许及之","text":"居閒数相过，每语夜参半。稍作一日疏，已起三秋叹。老去惜光阴，欢来犹把玩。去年掺袂别，转首抟沙散。恍思麇鹿侣，岂是鸳鹭伴。拂龟信逢辰，听鸡虞失旦。冉冉金阶趋，穆穆玉皇案。端笏俨一夔，曳履仪十乱。咸德足享天，旅荐洁初盥。疲驽亦自鞭，百驾祇恐缓。以兹故山梦，累累若珠贯。佳句自山来，居然起衰愞。平生锦绣肠，不复置冰炭。室迩犹远思，迢迢况闽馆。加意松柏姿，聊逐桑榆暖。归投玉女壶，天当一笑粲。"}