{"id":"560407","title":"拙逸诗为萧孟正题","dynasty":"明","author":"徐庸","text":"萧君□气生，瑞凤祥麟姿。联翩兄弟中，卿尝称白眉。少日游远方，囊橐携重赀。北行抵燕蓟，狐裘霜雪披。慷慨吊陈迹，远近靡失遗。挟匕怀荆轲，击筑伤渐离。南征溯闽广，沧海渺无涯。长鲸骈巨鳌，掉尾还扬鬐。虽云传见闻，复恐撄□危。自兹返故乡，侍奉□亲□。尝慕无极翁，拙赋中有辞。涵泳得其味，取号不外斯。惟人生世间，巧拙恒相随。巧者心最通，拙者事颇迟。所以巧拙内，劳劳逸成□。多君抱才能，理义无不知。何乃掩其光，辞尊而处卑。往者未得询，今者窃自窥。愚鲁出大贤，□讷称仲尼。乞巧柳宗元，送穷韩退之。寓意匪嬉戏，著述归毛锥。躁进或颠蹶，处钝堪养颐。兹旨倘如是，服膺慎勿疑。书之当座右，孰云匪箴规。"}