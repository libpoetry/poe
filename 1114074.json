{"id":"1114074","title":"再和赵正之都运观水战三首","dynasty":"宋","author":"李纲","text":"戈船列阵楚江滨，世事何尝不在人。鹢首冲风开雪浪，甲光向日动金鳞。烟霄易觉壶中晚，谈笑潜回席上春。更辱佳篇与褒饰，主人深有愧西宾。使节来从河水滨，天心图旧慰斯人。肃将宸指蠲民瘼，力挽恩波活辙鳞。北伐正须猷克壮，中兴方与物为春。外台岂久留英躅，伫见观光利用宾。抱病深栖云海滨，误恩起废愧陈人。飞腾固乏抟风翮，游泳长思纵壑鳞。一局销磨垂老日，三杯摇荡满怀春。何当诏许归田野，会有渔樵作上宾。"}