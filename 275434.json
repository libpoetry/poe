{"id":"275434","title":"琵琶仙·余在重庆尝游李氏园，作扫花游词寄意，叙甫为图","dynasty":"现代","author":"汪东","text":"鹅岭千重，李园好、共约嬉春裙屐。迢递飞阁登临，留题诉情臆。尘梦醒、芳华换目，但遗础藓垂荒碧。谷底幽兰，尊前艳曲，都是陈迹。最怊怅、鶗鴂先鸣，顿回感、江南倦游客。遥想匣缄鸾镜，老飞琼颜色。谁为写、当年画稿，似玉人、伴我栖息。忍令飘泊余生，又成轻掷。"}