{"id":"1034997","title":"约眉之寓公饮郡圃梅下分韵得动字","dynasty":"宋","author":"魏了翁","text":"穷阴彫残年，小雨杂寒冻。野迥山色枯，木落天宇空。殷勤玉雪友，岁岁管宾送。孤标耿黄昏，清艳横螮蝀。从渠忌皎洁，孱颜立孤耸。半年簿书尘，閒杀果下鞚。林端划见之，撩我泼春瓮。芳菲恼不彻，喜与良友共。花光留夕阴，鸟语嘎清哢。群芳去无踪，生意正坌涌。因怀武陵日，岁上西湖冢。粲粲万玉妃，萧萧守翁仲。谁知落天涯，惠然复我从。暗香疏影句，为我作诗供。心事炯如霜，客游恍成梦。岁穷万物息，谁此役群动。会取春风心，处处得日用。"}