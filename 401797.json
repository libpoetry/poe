{"id":"401797","title":"送汝十首","dynasty":"民国末当代初","author":"吴未淳","text":"送汝营田去，酸心泪欲枯。时非身命贱，地远影形孤。谁识荆山玉，难还合浦珠。行行休掩泣，好去问前途。掌上珠抛暗，庭前蕙委尘。所亲嗟薄命，异道黜才人。食向荒沙乞，居同恶水邻。汝爷怜不得，挥手几沾巾。寥落延长县，倾疆只数家。窑居斥灯火，野作斗风沙。掩旷愁衰草，翻空惊暮鸦。三秦殊俗地，何处问繁华。此去安家后，终身隶陕西。鹑衣博风雨，蔬食咽沙泥。水汲新开井，洪防早筑堤。同窗犹骨肉，苦难共提携。水隔山遥处，宽心莫念家。父虽乖命遇，兄已富年华。汝免忧柴米，吾当减饭茶。窗前尔锄地，将种女郎花。此别何时聚，嗟予鬓已苍。自伤蒲柳晚，难见蕙兰芳。千里冰封地，三更月照床。梦中如识路，夜夜傥还乡。贫家忧生苦，艰难见汝心。蔽衣珍作绮，粒米惜同金。不负庭闱训，能循子弟箴。一朝离我去，百感萃难禁。廿载惭为父，因贫误汝多。艰危逼襁褓，乐育失菁莪。冷压三更线，饥劖九月柯。忧劳天不报，命也叹如何。去住忧时议，安危系汝行。倾囊真买悔，舍女枉全名。空谷青春老，高堂白发生。情亲惭舐犊，此恨殁难平。馀年复能几，垂老痛离樽。泪化筵前酒，神移天外村。伶俜甘我死，冷落望家存。他日还桑里，空堂哭父魂。"}