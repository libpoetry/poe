{"id":"242584","title":"嘉兴尉府教阅即事","dynasty":"宋代","author":"葛绍体","text":"轻风盪宿氛，薄日笼晓晴。草嫩芟锄易，沙软蹙踏轻。军容壮而肃，兵器老以刚。震动击鼓鼙，节止鸣铙钙。前行萃白旗，后队随红旌。亲亲云雾披，閴閴烟尘凝。放箭羽鲜新，张弓角光晶。{沔氵换麦}丝搭饭玉，赭衫坐盈庭。犒激券楮叠，簇结巾带横。叉手最健武，骁势殊掀腾。跳梁勇投掷，呼喝骄凭陵。左旋忽右转，此伏俄彼升。路分寻丈斗，锋合毫厘争。目与手不谋，须臾悬死生。傥非教之素，何以所习精。豫章太史氏，家世冰雪清。早传师律严，遂识戎阵明。坐言二十年，不见此宪程。教场沮洳地，渍雨几浮倾。荒池倒枯荷，腐水飘乱萍。旧观喜再还，徒曰练弓兵。公宇昔零落，华屋今峥嵘。昔也一概废，今也百度兴。今昔同此时，人有能不能。萧萧忧危念，策策夙夜情。固将宣国威，非惟振家声。儿戏谁逍遥，老成尚典刑。嗟乎真将军，亚夫细柳营。"}