{"id":"713920","title":"送吴少参返历阳","dynasty":"明末清初","author":"屈大均","text":"天作天门夹大江，君边苍翠湿秋窗。西梁烟接东梁雨，看杀芙蓉第一双。兰桡曾系君杨柳，莺向春人催饮酒。沿月频过采石矶，乘潮直出鲇鱼口。江北烟花是历阳，君归为乐正多方。谢公陶写凭金管，太白风流在玉觞。养寿岂须紫芝草，忘情自令朱颜好。文章已可得长生，况有醉乡纵怀抱。"}