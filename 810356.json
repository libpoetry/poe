{"id":"810356","title":"劝农","dynasty":"清","author":"孔毓玑","text":"四民纷攘攘，农乃国家干。祈谷先祈年，岁岁劳宵旰。谁司民牧者，敢惮为民先。方春时始和，布谷声声唤。青旗届东郊，秧马中田遍。募夫载酒肉，遥遥向陇畔。挥手招之来，官民喜相见。沾涂勿尔嫌，安心尝一脔。尔民良苦辛，还愁勤惰半。越阡复度陌，祗为勤者劝。惰夫方偃仰，胡从饮而啖。须尔前致词，时哉慎毋玩。"}