{"id":"835971","title":"金缕曲 秀崧世妹随幕端溪，赋此送之","dynasty":"清末民国初","author":"叶璧华","text":"此别何时会。忆春风、梨云庭院，蝶阑同戏。擘韵摊笺才迭唱，一曲骊歌分袂。盼芳草、斜阳旧地。不是催诗梅雨洒，是骚人、并作分离泪。垂杨岸，空萦思。扁舟坐爱湖山霁。采端溪、琳腴片石，摩娑称意。玉巽珠飘随咳唾，香晕墨痕盈纸。最艳羡、双兼福慧，更有生花眉史笔，想联篇、吟罢妆台倚。毋金玉，音须寄。"}