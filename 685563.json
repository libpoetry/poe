{"id":"685563","title":"三月晦日同匡云上人作送春诗四首","dynasty":"明","author":"邓云霄","text":"幽轩坐叹春归去，杜宇声声又暗催。红雨漫随今日歇，青皇应待隔年回。绮罗触热新裁葛，帘幕迎薰好上台。静对高僧谈浩劫，不知节序几轮回。流水无情日向东，吹残二十四翻风。莺慵燕懒闲园里，绿暗红稀细雨中。去去春光飘野马，萧萧老鬓卷征蓬。年来悟得无生法，一笑从前色是空。香国阑珊可奈何，留僧击钵且高歌。闲心暗结连绵雨，往事空随浩荡波。怅望东君同过客，谁回西日更挥戈？凭栏细向花神语，好解红绡赠芰荷。几番风雨罢登临，弹指流年折寸心。试验残春才一刻，始知往夜值千金。紫骝自喜嘶青草，黄鸟时闻啭绿阴。首夏清和晴更好，明朝选胜共招寻。"}