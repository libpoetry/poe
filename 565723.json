{"id":"565723","title":"少宗伯崔公子钟致书币香仪吊慰志感一首","dynasty":"明","author":"黄省曾","text":"崔公邈邺台，黄生寄吴壤。未瞻琼瑶色，尝接鸿雁响。丈夫意气合，四海即吾党。岂曰形面交，共以心期赏。岁阑擢南服，煌煌宗伯长。闻之怡我衿，谓当驱车访。人事懊不齐，母氏去慈养。哀庐无酬荅，画扇有啼怆。公良悼此戚，仪物贲堂愰。吊言何殷勤，长跪启灵爽。葬有千里会，此谊古贤上。永抱刻骨情，耿以佩诚飨。"}