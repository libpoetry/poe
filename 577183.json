{"id":"577183","title":"望峨眉山","dynasty":"明","author":"陈琏","text":"峨眉之山高万丈，鸣鹤青城郁相向。峰峦喜与太白齐，似与西川为保障。郁葱秀色根鸿濛，望之如云浮碧空。嵚岑峛崺不可上，千岩万壑来清风。白云之巅梵王殿，五色光华望中见。天晴云散看龙归，日出鸟呼知佛现。山中原来富奇植，灵药仙葩人罕识。丛生瑞竹粲如金，树结甜瓜坚似石。势连雪岭极西方，六月常见飞严霜。积雪长年消不尽，始知境界真清凉。白水丛林半山起，楼阁参差綵霞里。普贤灵迹世无双，苏子雄文今有几。扁舟拂晓到嘉陵，眼中独爱兹山青。召命有期不得往，试凭诗句讯山灵。"}