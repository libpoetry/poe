{"id":"911107","title":"送修书记游天台","dynasty":"宋","author":"李鼐","text":"尘事日败人，筋力随以劳。三年梁溪上，俯仰如桔槔。穷巷躬水菽，杜门匪禅逃。修公岩壑人，臭味合我曹。閒从茗碗集，有往不待招。清芬落净几，宴坐挥霜毫。脱略畦畛外，寂寞期久要。春风草离离，飞花照方袍。朝来遽别我，明月挂一瓢。笑指天台云，意气东南高。去去不可挽，独鹤鸣九皋。会看精进力，觉性一宿超。全提法王法，众说障奔涛。大千廓沙界，体现无丝毫。异时药山偈，问道惭非翱。"}