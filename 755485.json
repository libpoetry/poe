{"id":"755485","title":"黄陂道中作","dynasty":"清","author":"李长霞","text":"穷纪辞乡县，客迹随蓬飘。往岁河阳旅，今即楚路遥。宿雨绿崖谷，阳春秀时苗。朱樱耀翠巘，碧藓绚丹椒。逼侧山际路，飕飗涧底飙。旁行近崖崿，上陟逾岧峣。寥泬见千里，虹洞两仪辽。海岱崇且广，驰目不可邀。丹霞承夕景，寒烟幂远皋。晼晚崦嵫日，时往孰能要。大化赋众有，物理任长消。营魂不自慰，颓阳岂重朝。持明有穷照，毕烛乃馀膏。理为窒者达，忾叹付长谣。"}