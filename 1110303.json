{"id":"1110303","title":"恭次家大人初抵海陵官舍元韵","dynasty":"宋","author":"孙应时","text":"扁舟祖饯出西陵，千里经行小作程。樽俎笑谈多雅故，江湖霜日久晴明。只今斗室寒厅夜，任听回风急雪声。天报双亲占后福，绝交何畏孔方兄。灌园何必学于陵，吾事胸中有准程。三釜宦游甘寂寞，百年心迹定分明。逍遥朱墨尘埃外，娱戏文章金石声。侍奉亲闱有馀乐，不惭宜弟更宜兄。风饕雪虐苦侵陵，已免寒舟问水程。苇屋虚檐交夜气，边城疏鼓逗天明。囊空尚可充饥色，官冷何妨远市声。且办新篘供一笑，竹君清绝对梅兄。"}