{"id":"1232972","title":"饮马长城窟","dynasty":"元","author":"周巽","text":"漠漠辽水云，明明关山月。迢迢万里城，历历饮马窟。有妇哭声哀，哭城城为摧。秦兵五十万，白骨雪成堆。至今窟中水，犹是当时泪。涓滴积成泉，长留在边地。前年度辽西，渴马绕城嘶。八月天已寒，雪飞沙路迷。今岁阴山道，解鞍卧沙草。魂随秋雁归，梦见家山好。早晚向临洮，朔风吹节旄。归骑大宛马，玉盌醉蒲萄。"}