{"id":"165729","title":"梅花·霜晴十月玉溪村","dynasty":"宋代","author":"晁补之","text":"霜晴十月玉溪村，见梅开早客迷魂。山阿若有人含睇，跂望不到霜烟昏。东西野寺通两径，上下竹篱开一园。落身曲蘖盆盎里，晨坐对花无酒温。归来山月照玉蕊，一杯径卧东方暾。罗浮幽梦入仙窟，有屦亦满先生门。欣然得句荔支浦，妙绝不似人间言。诗成莫叹形对影，尚可邀月成三樽。"}