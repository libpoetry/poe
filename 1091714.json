{"id":"1091714","title":"赠开怀道人","dynasty":"宋","author":"王质","text":"达磨只履投西归，一只乃为汝所持。汝持此只将奚为，十方三世包无遗。大挠十干十二支，衍作六十花参差。释迦佛亦不出斯，丈六身外还属谁。七十九年略可推，无始劫来何从知。可满盛著琅琊儿，任汝胎年月日时。乌窠披上粗缯衣，龙尾引入黄金墀。平川袤野观游丝，东西南北随风飞，水流云在俱迟迟。凡度眼者都忘机，一物今古长光辉。无头无尾无骨皮，无男无女无妾妻，无肝无胆无心脾。大率一切皆无之，太空赤立孤悽悽。珞琭忽见全如痴，何况吕李杨徐奚。我命居申西南维，我身在未正直西。腊月三十日到来，此身此命成烟霏。捲起卦盘收卦棋，梅轩共看花阴移。"}