{"id":"817153","title":"右之复叠韵见贻，再和二章","dynasty":"清","author":"缪焕章","text":"踪迹相违百里程，只凭诗句附同声。十年中垒谈经席，一代司空博物名。诗为苦吟饶蕴藉，境缘多累愈和平。因君尽涤疏狂态，不独邯郸故步更。几日清风已戒寒，衙斋支榻幸相安。性偏嗜酒逃名易，生判多情作佛难。梦绕兰陵时倚枕，香盈菊圃偶凭栏。秋英多少悲零落，幸有高人破格看。"}