{"id":"1124501","title":"送妻兄任以道赴房州竹山尉四首","dynasty":"宋","author":"项安世","text":"山东贵公孙，门户何巍巍。秦川列冠盖，蜀道罗旌麾。亭亭白玉树，煜煜黄金芝。产于阶庭间，不种而自奇。古来王谢家，生长习见闻。人言不学问，楚楚自超群。君侯妙质禀，博学而多文。如玉作璠玙，可以奉明君。少年有龙渊，不饰羞自售。凝尘满蒯缑，见者不知有。提携试拂拭，光采射牛斗。世人轻玉璞，谅非和氏偶。凄凉怕折腰，彼盖村夫子。谁能九层台，不用累土起。旌旗野色中，钲鼓霜风里。古来丈夫事，勿叹百僚底。"}