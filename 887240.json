{"id":"887240","title":"游山五题 其四 游大峒山","dynasty":"宋","author":"余靖","text":"十里松桧风，万仞斗峭壁。阳崖雷自奔，阴壑雪犹积。势争衡霍雄，地控楚越扼。胡为千载间，名未光图籍。物乃因人彰，闻人于在昔。不逢巢许高，箕山亦顽碧。我今共游览，逍遥非俗格。剧论穷古今，玄谈叩虚寂。攀萝蹑孤峰，和云坐幽石。濯缨清泠泉，留为不朽迹。"}