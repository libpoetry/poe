{"id":"1030256","title":"水调歌头 其一 同张子仪诸公泛舟北渚，席间用子仪韵","dynasty":"宋","author":"管鉴","text":"平生五湖兴，梦想白蘋洲。只今何处，卷帘波影漾风钩。况值晚天新霁，菱叶荷花如拭，香翠拥行舟。却为湖山好，牵思绕皇州。柳边堤，竹里阁，旧曾游。恍然重到，不知身世此淹留。且对碧梧修竹，领略好风凉月，大白与重浮。欲和凌云赋，佳思苦难酬。"}