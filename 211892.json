{"id":"211892","title":"金缕曲/贺新郎·秋老寒香圃","dynasty":"宋代","author":"刘辰翁","text":"秋老寒香圃。自春来、桔槔闲了，去天尺五。陌上踏歌来何暮，收得黄云如土。但稽首、福星初度。不是使君人间佛，甚今朝、欲雨今朝雨。持寿酒，为公舞。虎头画手谁甚许。写天人、方瞳红颊，共宾笑语。卫戟连营三千士，簇簇满城箫鼓。早恐是、留公不住。飞去翩翩嫌白鹭，算来年、稀姓多登府。祝千岁，奉明主。"}