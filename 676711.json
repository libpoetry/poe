{"id":"676711","title":"文二丈内翰过山庄作","dynasty":"明","author":"王宠","text":"蒋径薜萝合，仲园山水围。怜君弃金马，数为访荷衣。酌醴枯鱼爨，调羹菰米肥。溪溪水华净，岭岭秋霞飞。林茂鸟声乐，山空人事违。静知观槿暇，歌识采菱归。密筱盈丹壑，高花落翠微。相招桂树隐，共息汉阴机。身世杯中物，生涯湖上矶。洋洋泌之曲，客去掩柴扉。"}