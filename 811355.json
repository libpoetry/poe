{"id":"811355","title":"西贡杂诗","dynasty":"清","author":"丘逢甲","text":"七洲洋外海程遥，竟夕扬轮趁晓潮。九十九湾春水曲，澜沧江上作花朝。岂独开疆自汉秦，南车久已载皇仁。谁知富贵誇真腊，竟属黄须碧眼人。力遣孱王摄虎威，残疆何止割南圻。云山北向空挥泪，孤负遗民望黑旗。未肯洋装换越装，金环椎髻素衣裳。传经但读祛卢字，遗教无人说士王。水程几日达高棉，山势南趋尽越边。一夜黄花江水长，满堤金塔卖鱼船。绿树双堤护走车，隔帘鹦鹉听呼茶。独怜呜咽琵琶语，半是珠江落后花。槟榔红嚼蛎灰腥，粲露瓠犀醉半醒。交趾不逢逢黑齿，大荒重记百虫经。吾乡大令昔生还，风土蛮荒记最娴。江上愁吟香祖句，不堪回首念家山。多少蛮姬理夜香，当门红烛荡花光。可怜膜拜西天佛，管领真归大法王。金碧楼台眼界新，竞将工巧诧西人。竹篱茅舍清江上，几树幽花本色春。"}