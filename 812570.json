{"id":"812570","title":"曾襄悯铣","dynasty":"清","author":"严遂成","text":"红盐池袭威宁伯，此后何人发一兵。俺答毁垣仍大入，吉囊掉臂又横行。输金翻卖卢龙塞，蒸土孤悬统万城。难得雄才能任事，漫言边衅至今生。八图营阵最分明，规复三年事可成。裴度不能邀帝断，李晟竟自负天生。一腔东市朝衣血，三面黄河战鼓声。游牧从兹沦异域，伤心莫问受降城。"}