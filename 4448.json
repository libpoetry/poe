{"id":"4448","title":"晚春卧病寄张八","dynasty":"唐代","author":"孟浩然","text":"南陌春将晚，北窗犹卧病。林园久不游，草木一何盛。狭径花障迷，闲庭竹扫净。翠羽戏兰苕，赪鳞动荷柄。念我平生好，江乡远从政。云山阻梦思，衾枕劳歌咏。歌咏复何为，同心恨别离。世途皆自媚，流俗寡相知。贾谊才空逸，安仁鬓欲丝。遥情每东注，奔晷复西驰。常恐填沟壑，无由振羽仪。穷通若有命，欲向论中推。"}