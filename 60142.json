{"id":"60142","title":"南箕北有斗","dynasty":"明代","author":"阮自华","text":"客从长安来，良友独无书。封题数行去，冉冉知何时。客见故人不，故人宁见思。客言亦相念，客言亦相思。贵人多迫剧，庞杂盈公车。千士一府朝，五日亦来归。阡陌充九轨，毂击不能驰。柳蝉不及鸣，槐蚕不及丝。庭乌不及下，苍蝇不及飞。见者登龙门，拜者登天衢。应接不自暇，安知拜者谁。庭实何煌煌，贽币旅璠玙。长跽请一盼，仿佛生丰姿。骏奔铃閤中，佩结堕璜琚。但言一问君，听者神魂移。贵人自北斗，君自有南箕。斗自象斟酌，箕下无糠秕。乱中窭且贫，音寄空何为。鲍叔与虞卿，升沉不独俱。三复因亲言，千秋令人悲。"}