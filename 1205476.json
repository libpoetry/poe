{"id":"1205476","title":"花心动 剑浦有感","dynasty":"元","author":"张翥","text":"花信风寒，绮窗深、匆匆禁烟时节。燕子乍来，宿雨才晴，满树海棠如雪。黛眉准拟明朝画，灯花剪、妆奁双叠。负佳约、鹊还误报，燕应羞说。宝镜将圆又缺。从涩尽银簧，怕吹呜咽。一霎梦魂，也唤相逢，依黯断云残月。古来多少春闺怨，看薄命、无人如妾。软绡帕、凭谁寄将泪血。"}