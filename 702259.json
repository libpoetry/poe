{"id":"702259","title":"感忠楼诗","dynasty":"明","author":"湛若水","text":"奕奕钜汪，司马昌之。嗣子胤孙，无匮其祺。昭昭越王，生而前知。神明日发，不可测思。不可测思，矧可忘思。视彼牛尾，牧者骇异。威慑六州，六州控制。有而不有，于唐之世。留守九宫，王号是畀。矧可忘斯，念兹厥始。登源之茔，萎木再荣。千春枯槁，谓匪神功。氓曰神哉，曷感而通。鞠哉冢宰，树此感忠。树此感忠，念祖无忘。其忠维何，岭表寔多。积十馀稔，经略威和。亦职海道，朗机扬波。公乘长风，夺其长技。曷不怀嗟，曷不怀嗟，念此荣柯。何以怀云，视尔赤心。贼濠逆天，奋戈入擒。言誓妻子，告尔有神。所不如愿，宁殒厥身。宁殒厥身，顾念忠勋。忠勋念兹，何日忘之。君尔忘身，公尔忘私。摅谋决策，坐亡群疑。惟此忠悃，惟帝眷知。感兹眷忠，无忝孝思。思彼槁木，犹感忠诚。矧伊人矣，云胡不灵。感忠以劝，联楼峥嵘。拄地撑天，聿怀永宁。聿怀永宁，勿替休徵。"}