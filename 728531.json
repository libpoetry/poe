{"id":"728531","title":"八声甘州  客有言西江近事者感而赋此","dynasty":"清","author":"陈维崧","text":"说西江、近事最销魂，啼断竹林猿。叹灌婴城下，章江门外，玉碎珠残。争拥红妆北去，何日遂生还。寂寞词人句，南浦西山。谁向长生宫殿，对君王试鼓，别鹄离鸾。怕未终此曲，先已惨天颜。只小姑、端然未去，伴彭郎、烟水月明间。终古是，银涛雪浪，雾鬓风鬟。"}