{"id":"138022","title":"有马示徐无党","dynasty":"宋代","author":"欧阳修","text":"吾有千里马，毛骨何萧森。疾驰如奔风，白日无留阴。徐驱当大道，步骤中五音。马虽有四足，迟速在吾心。六辔应吾手，调和如瑟琴。东西与南北，高下山与林。惟意所欲适，九州可周寻。至哉人与马，两乐不相侵。伯乐识其外，徒知价千金。王良得其性，此术固已深。良马须善驭，吾言可为箴。"}