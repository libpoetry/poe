{"id":"78146","title":"梅市暮归","dynasty":"宋代","author":"陆游","text":"老境惟闭门，不与事物接。时逢佳山水，尚复快登涉。山程策子蹇，水泛摇短楫。今兹税驾地，佳事喜稠叠。云生湿行滕，风细掠醉颊。旅羹芼玉糁，僧饭敷白?。葑火煨芋魁，瓦甑炊豆荚。经行出幽圃，懹抱颇自惬。枯篱络丹实，深涧堆黄叶。白云横谷口，缘筱穿山胁。还家宁迫暮，取路羞径捷。何当倚蒲龛，一坐十小劫。"}