{"id":"944068","title":"宿云岩山","dynasty":"宋","author":"陈造","text":"名山邦域中，每叹梦境隔。如何夏而春，共苦沽水厄。向来梦中山，真作缘云升。夜气与僧话，凛凛冰壶清。初宵潺淙声，大慰望霓意。睡醒钟鱼鸣，犹是翻盆势。不因官事驱，宁许山门留。况今浴种天，顿释嗣岁忧。雨既副我祷，山亦入吾手。一旦二喜并，谁谓终不偶。涉世嗟聱牙，天颇怜其穷。更持灵台香，归谢渊德龙。"}