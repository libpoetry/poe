{"id":"848328","title":"初行山","dynasty":"宋","author":"晁咏之","text":"霭霭初蒸云，落落欲坠石。山深多晚花，照水自红碧。渔艇入烟小，松竹凌烟直。西风漾碧波，扁舟恣崎侧。客从北方来，苦遭世俗迫。登临虽夙愿，山川多未识。浩荡涉寒流，跻攀并苍壁。扪萝窥鸟道，踏径穷人迹。清泉洗尘心，山鸟惯幽客。逸兴良未已，日下千崖赤。十载孙承公，好具登山屐。"}