{"id":"679872","title":"题环青楼","dynasty":"明","author":"郑阎","text":"辕丘之子神仙客，暂向人间寄踪迹。紫绶金章意不趋，白云芳树情偏惜。旧构危楼野水边，青松翠竹满楼前。寒光静绕湘帘碧，暝色萦回翠黛连。望极沧洲几千里，叠嶂微茫鸟边起。倚槛朝看出岫云，开门日对悬崖水。予亦牵缨未得过，此时风物更如何。与君欲毕登临兴，独有陶潜归去歌。"}