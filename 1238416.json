{"id":"1238416","title":"幅巾杖屦晚游南北山间兴赋","dynasty":"元末明初","author":"叶颙","text":"南峰翠凝黛，北巘青堆蓝。横空青翠色，照眼覆玉环。峨峨金芙蓉，迥出两屿间。层峦挺奇秀，怪石蹲坚顽。孤高处士容，窈窕佳人颜。处士气节刚，佳人体态闲。峣岧几千尺，绝顶难跻攀。俯视众山小，下列臣妾班。尊重朝诸侯，峻险服百蛮。桧柏崇岗巅，荪芷浅涧湾。松风度长林，玉佩鸣珊珊。寒泉漱石齿，琴瑟声潺潺。下有猿猱飞，上有云往还。老翁居其中，霜眉鬓斓斑。野服白接䍦，丝绦青玉环。林泉日徜徉，杖策时盘桓。幽寻乐有馀，清赏兴不悭。壶觞杂尊俎，谈笑生馀欢。游心天地外，无复思尘寰。宁忧宦海深，岂畏世路艰。风林尘虑空，云榻诗梦残。起视万松顶，素月流寒山。"}