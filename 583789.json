{"id":"583789","title":"二南静处为郑白湖赋","dynasty":"明","author":"黄衷","text":"酣春南郭如瀼西，归凤早构临霞栖。流云岂解去时意，长桥谩忆当年题。方池曲槛果何以，柴桑有鬼应知此。放马朝穿白鹭群，箨龙个个呼君子。甘鞠丛萦古樾深，眼看昨日遽乔林。璇玑不得宰寒暑，羲和六辔纡升沉。瘦猿老作山中客，却守南山岁星易。踏上肩舆趁市声，回心愧杀孤烟碧。"}