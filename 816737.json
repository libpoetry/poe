{"id":"816737","title":"行香子 湖滨即事","dynasty":"清","author":"董元恺","text":"青霭濛濛。碧浪溶溶。小桥环影漾晴空。数间茅屋，一带层峰。更几竿竹，几枝柳，几株松。左呼欢伯，右抚孤桐。吟成残句付奚童。闲时泛棹，醉后支筇。有杏花烟，桃花雨，楝花风。水抱孤村。篱掩闲门。似柴桑隔断红尘。岚光澹淡，草色缤纷。恰花为友，石为丈，竹为君。乌程酿酒，紫笋翻春，觉翛然鱼鸟相亲。更邀野老，共与评论。但一炉烟，一钩月，一帘云。"}