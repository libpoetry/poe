{"id":"833084","title":"水调歌头 其二 题王蓬心三吾图卷，卷有东洲题句","dynasty":"清末民国初","author":"朱祖谋","text":"白发永州守，开口说潇湘。一官十年不调，丘壑满诗肠。百折浯溪清驶，百尺浯台突起，亭子与轩昂。发兴簿书底，协趣水云乡。莞然笑，师北苑，仿香光。就中家法不失，烟麓故相望。窈窕次山铭句，兀傲柳州游记，画笔足攀翔。心折到猿叟，一幅倒千觞。"}