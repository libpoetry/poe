{"id":"86149","title":"念奴娇·轮云世故","dynasty":"宋代","author":"刘克庄","text":"轮云世故，千万态、过眼谁能殚纪。只履携归消许急，日暮行人问邸。麝以脐灾，绒为尾累，焚象都因齿。後之览者，亦将有感於此。检点洛下同盟，萧疏甚，白发戴花人几。一觉齁齁，笑仆家越石，闻鸡而起。颜发俱非，头皮犹在，胜捉来官里。俗间俚耳，未曾闻这腔子。"}