{"id":"695321","title":"少保大司寇总制洪两峰先生隆中谒武侯兼承致前美建议立祠之意各依韵奉答二首","dynasty":"明","author":"林光","text":"思齐前烈扫边尘，龙卧贤豪世绝伦。祠下一时来展拜，隆中千古托交神。侯声道义终扶汉，公仗天威讨不臣。却忆纵擒多妙算，岂无灵感佑吾人。元戎肃谒武侯堂，山色隆中胜倍常。诗句唤醒尘世梦，酒杯引祝洞云傍。军师出将曾何忝，王佐抡才尚未忘。百代能逢几知己，野花岩谷尽情香。"}