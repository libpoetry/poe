{"id":"697870","title":"步虚词九首","dynasty":"明","author":"胡奎","text":"五气合大梵，三花凝素云。冲妙混真朴，玄化荡无垠。灵飙遵绛节，稽首虚皇君。啸歌琼台上，飘飖鸾鹤群。寥寥蔚蓝天，曜灵开龙阳。黄老维我神，玄精贯中央。氤氲九天气，晃郎七星芒。游燕玉京府，逍遥紫极房。九气合大梵，鸿濛启神霄。上披三素云，灵宫郁岧峣。群真翊羽盖，绛节凌回飙。粲粲霏玉葩，琅琅歌洞谣。凝神息万虑，遐龄比松乔。稽首无为化，永言赞昌朝。玉虚运玄化，曜灵升大罗。三景开天根，碧落浮空歌。仰瞻弥罗馆，紫云覆峨峨。缥缈金芙蓉，御以麒麟车。九光分异采，万汇含冲和。皈命希夷门，超然凌太霞。皇朝阐真教，慧风覃八埏。琅函启灵篆，玉文简玄玄。授以丹霞衣，回翔玉清天。三精飞爽灵，五色凝非烟。黄老维我神，专气长绵绵。逍遥无极君，归真合自然。浩劫开隆运，鸿灵秉化机。云章结丹篆，空洞启玄微。九凤翼羽盖，八龙卫金扉。授以赤玉文，丹霞为之衣。迢迢白玉京，上通蔚蓝天。煌煌黍米珠，五色浮空悬。包括无极际，虚明洞玄玄。可望不可即，恍惚象帝先。得此以为宝，逍遥以长年。万化同逆旅，百年等浮沤。何不学神仙，汗漫与天游。餐以旸谷霞，濯以星汉流。左手招安期，右手揖浮丘。傲睨八纮内，逍遥以忘忧。东窗绿玉树，锐叶何离离。春秋八千岁，蟪蛄安得知。至人有玄术，灵泉漱华池。专气有真一，超然入无为。会当保贞素，黄发以为期。"}