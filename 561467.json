{"id":"561467","title":"观音岩同浚川王司马作 其二","dynasty":"明","author":"严嵩","text":"皋林媚晴春，宛若绮绣错。岷江汇洪波，九派悉输约。仄叠万古矶，悬崖出飞阁。崖中白衣士，趺坐澹虚泊。祗苑遗俗氛，岩花自开落。俯窥群象杳，仰视天宇阔。昔贤几登临，异代不可作。朅来奉佳游，转使吏情薄。欲钓任公鳌，还梦坡仙鹤。青山何寥寥，白石亦凿凿。寄谢同心侣，且永今夕乐。"}