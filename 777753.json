{"id":"777753","title":"夜合花·晚香玉，和草窗茉莉韵","dynasty":"清","author":"陈家庆","text":"玉骨无尘，冰肌胜雪，汉宫捧出新妆。月明似水，仙人乍试兰汤。晚飔逗出微凉。正云屏、静对幽芳。红衣夏老，黄花秋晚，谁与争香。天街夜色昏黄。曾记婵娟三五，结伴徜徉。钗梁嫩萼，鬓边娇影难忘。梦中纷坠银床。看枕函、多少风光。美人头上，才人笔底，都费思量。"}