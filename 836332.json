{"id":"836332","title":"百字令 其三 题书屋壁","dynasty":"清末民国初","author":"聂树楷","text":"壶天小拓，似巢营蚊睫，国居蜗角。且莫打头嘲屋矮，赛过行窝安乐。挈鼎焚香，支铛瀹茗，天与安排着。楞严一卷，六经且置高阁。赢得劫火余生，津梁久倦，舍此将安托。赌墅争墩成笑柄，输我自专一壑。万丈长裘，千间广厦，早乏匡时略。老夫耄矣，横飙休入吾幕。"}