{"id":"974222","title":"送周仲材罢官还婺女侍旁","dynasty":"宋","author":"赵蕃","text":"天风索索鸣枯桑，天寒自兹繁雪霜。故人别我向何许，兰溪水深苇可杭。忆初识君上君堂，论交许参鸿雁行。三年还往少间断，惠好如此宜毋忘。人生会合胡能常，君行我留增慨慷。虽云吴楚数驿地，书札便恐疏寄将。君才有如玉截肪，不待雕琢成文章。一官婆娑百僚底，众谓宝器横道旁。问君此去何其忙，金尊綵服乐未央。他年盛事一门见，父子持橐俱明光。"}