{"id":"1105994","title":"依韵和梅圣俞从登东楼三首","dynasty":"宋","author":"王圭","text":"万灯初烧宝龙山，御路先迎綵仗还。紫极躔星来帝所，仙风递管落人间。芳醪欲泥追嘉节，红烛翻惊照病颜。曾从宸游燕双阙，梦魂通夕绕严关。五云扶阙对南山，风猎丹邱烧影还。凤盖斗回天北畔，瑶台直到海中间。漏寒锦帐迟归梦，波暖金钟艳醉颜。谁在玉楼歌未足，林梢春鸟已关关。云日晖晖下碧山，谁从沧海宴初还。香车轣辘红尘里，紫阙岧峣瑞气间。午夜笙歌移法曲，满城桃李斗朱颜。金吾不禁天街鼓，独有文闱已上关。"}