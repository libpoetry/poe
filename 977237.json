{"id":"977237","title":"上叶侍郎十二韵","dynasty":"宋","author":"徐玑","text":"侍从西湖宅，安闲近水心。门开春郭静，桥度野池深。山翠连龙起，云楼学虎临。芙蓉通远渚，槐柳步回阴。盛业归宗匠，斯文并古今。典谟存大雅，金石振馀音。畴昔留藩管，江淮拥带襟。雍容平宇宙，潇洒在园林。玉富渊难测，仙癯鹤可寻。步趋垂杂组，言笑响鸣琴。补衮心无替，弹冠迹未沉。于今幽兴极，正可辨清吟。"}