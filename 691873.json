{"id":"691873","title":"岁暮夜怀寄友二首","dynasty":"明","author":"李梦阳","text":"梁客梁甫吟，北风号沙林。连山激湍波，海气结愁阴。虽持一杯酒，而有万古心。越鸟不巢燕，代马不恋越。天明太行雪，霜冻洛门月。飒飒湘流深，冥冥苍梧隔。逝矣徒离忧，芳兰为谁结。岁穷长年悲，越吟游子思。寒风起枯杨，夕坐知天霜。落星动海白，飞沙吹云黄。萧萧孤蓬转，万里何超缅。沉吟卷道帙，恻怆泪如霰。入河讨沉沦，蹈海事游衍。传书寄麻姑，与尔期相见。"}