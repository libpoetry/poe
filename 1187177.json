{"id":"1187177","title":"淇上别刘少府子英","dynasty":"唐","author":"高适","text":"近来住淇上，萧条惟空林。又非耕种时，闲散多自任。伊君独知我，驱马欲招寻。千里忽携手，十年同苦心。求仁见交态，于道喜甘临。逸思乃天纵，微才应陆沈。飘然归故乡，不复问离襟。南登黎阳渡，莽苍寒云阴。桑叶原上起，河淩山下深。途穷更远别，相对益悲吟。"}