{"id":"279156","title":"三犯渡江云·邛都本事，借清真韵","dynasty":"现代","author":"周岸登","text":"高城东去路，锦陂沁绿，屐齿护圆沙。晓烟笼翠瓦，婉恋藏春，认得莫愁家。虹腰驻马，旧乐府、休续芳华。端正看，玉颜窥户，鬓影映雏鸦。惊嗟。凌波尘软，印绿苔滋，记桥边石下。疑苎萝、当年西子，曾浣鲛纱。江空岁晚鱼书寂，怕楚玉、难倚蒹葭。邛海畔，方舟自采蘋花。"}