{"id":"767715","title":"艳体联句","dynasty":"清","author":"孙原湘","text":"楚地人双艳，卢家燕并栖。恰当春暖热，转忆夜凄迷。刬袜惊初见，倾襟语尚低。肌凝姑射比，眉蹙女峰齐。笑索香兰媚，间贫杜若携。神光离与合，仙手挈还提。密誓肤亲搯，觕才眼得鎞。心知圆有镜，身愿捏成泥。咫尺红楼近，寻常素简稽。每偏恩雨露，许吐气虹霓。豆颗相思种，花名远志题。浮云指直北，弱水溯流西。浊质惭晨肇，清狂称阮嵇。来占乾鹊噪，静恼乳鸦啼。隐语芙蓉妙，新词芍药诋。折苕留翡翠，攀树引蝤蛴。小字唐宫显，哀弦蜀国悽。窗幽飞野马，房暗镇文犀。怕听风闻撰，虚传海誓赍。纸空猜鲗墨，分阻夺鸾篦。偷祝坤灵扇，佯扶月窟梯。问桃酸自酿，围棘苦难栖。诗绣罗巾幅，书缄绛箧绨。画图才仿佛，琴调是端倪。美疢求丹鼎，芳年想玉笄。喜蛛丝网盒，威凤羽裁袿。写竹钤螭印，团香剔麝脐。性灵鱼纵壑，踪迹鹿循蹊。要订三生石，休虞百丈溪。秋情枯瘦柳，宵梦握柔荑。栩栩园迷蝶，胶胶枕报鸡。联函千万语，无路达琼闺。"}