{"id":"1236241","title":"金溪县孝女庙乐歌三章","dynasty":"元","author":"杨翮","text":"灵之来兮两旗张，导旌幢兮锵琳琅。缤晻暧兮相颉颃，并辎軿兮归故乡。归故乡兮民所望，昭肸蚃兮曶洋洋。庭燎辉兮夜未央，椒兰发兮郁芬芳。民报祀兮弗敢忘，心屏营兮咸肃将，灵格思兮民乐康。灵之留兮澹容与，云凝凝兮翳堂宇。琼筵陈兮合箫鼓，列尊罍兮酌清酤。牲肥腯兮承雕俎，女巫进兮傞屡舞。诵神德兮歌颂举，孰捐躯兮悟时主。齐英英兮惟孝女，继兹今兮飨终古，灵醉饱兮民乐胥。灵之去兮将安之，俨欲旋兮猋上驰。互招摇兮烂祈祈，遵云路兮眷威迟。金有赋兮地不遗，竭赀产兮民力罢。我邑井兮咸熙熙，赖神惠兮独弗罹。千万祀兮神是稽，荐蘋藻兮答神釐，灵遄逝兮民聿思。"}