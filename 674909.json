{"id":"674909","title":"读史有感","dynasty":"明","author":"靳贵","text":"圣王御神器，发政先施仁。井田给饔餐，鸡犬供晨昏。父母视赤子，宁忍一夫贫。囹圄竟空虚，良用教化淳。后人戴黄屋，理道遂因循。刀笔吏作相，法律劳心神。民始自生息，贫富谁能均。㷀独尤可怜，糠秕度秋春。一饱且不遂，七尺安能珍。岂不愧为盗，饥寒诚逼身。县官弗矜恤，法网仍逡巡。彼民何独辜，展转秦复秦。抚卷歌康衢，永怀陶唐民。"}