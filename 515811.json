{"id":"515811","title":"古椿绛桃图","dynasty":"明","author":"程敏政","text":"百文灵柯立青铁，一簇仙花缀红雪。天然异种如二难，故向人间斗奇绝。绿阴下扫黄尘空，花气入水香冥濛。等閒阅世动千百，万木几许惊秋风。行台作寿淮南道，堂上争看画图好。称觞正得汾阳孙，下笔还归石田老。大夫六帙心炳丹，腰带横犀峨豸冠。仙李分桃作春色，柏台与椿同岁寒。岁寒春色交无已，甲子重添一筹起。树腹长随壮节坚，花容似助酡颜喜。西垣谏草应不磨，南国甘棠遗爱多。活民有功天所与，绮筵不用还丹歌。"}