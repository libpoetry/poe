{"id":"918139","title":"乙亥避地横槎山中","dynasty":"宋","author":"汪宗臣","text":"仙槎移到此，杳杳白云根。石乳漏崖响，山腰界雨昏。径幽盘过险，桥断涉惊浑。百匝回峰曲，数家临水村。芋瓜青绕屋，桑柘绿当门。鹘突儿迎客，龙钟叟抱孙。涧舂分注沼，田穫半樊园。地僻衣巾古，人稀耕凿温。尚怀文杏馆，且拟小桃源。岭外风波别，摇头勿复言。"}