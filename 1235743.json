{"id":"1235743","title":"王继学赋柳枝词十首书于省壁至正十有三年扈跸滦阳左司诸公同追次其韵","dynasty":"元","author":"吴当","text":"滦阳杨柳长新枝，无奈春寒力不支。燕子归来风渐软，却似宫腰学舞时。晓来岚气不成霜，云染烟笼万缕长。醉归谁敢争驰道，尽与君王控马缰。树绕离宫草共青，树底旌旗朝露零。宫娥起伺羊车过，林梢斜月照华星。宫柳添来几百株，谁复天边种白榆。马上贵人通国字，时折新条作笔书。神京高寒春力微，晴絮飞时花尚稀。忽忆钱塘斜日岸，箫鼓画船扶醉归。陇头春深未识花，酒帘动处是谁家。郎来莫折门前柳，昨夜东风初长芽。新赐金鞍选日骑，玉钗斜插两鬟垂。长条拂着珍珠帽，只许东风细细吹。江头樵牧昔年逢，结茅临竹更依松。柳条系得渔船住，长日醉眠谁问侬。绿阴芳草思凄凄，六宫传蜡煖烟迷。沙堤不种隋家树，谁忆曲中乌夜啼。貂帽驼裘休叹侬，从官车骑莫从容。柳花飞尽雪花起，才见西风又似冬。"}