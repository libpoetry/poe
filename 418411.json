{"id":"418411","title":"莺啼序·内九水纪游邀丛碧同作并柬元白孝同","dynasty":"近现代","author":"黄公渚","text":"十年浪游似梦，指南龙旧路。和松吹、弹月桥边，呜咽流水如诉。看人老、婆娑短发，几株拂岸垂杨树。谒山灵世外，相迎盛情如故。一水源头，涧晦壑暝，又山程遇雨。石梁没、流潦纵横，舍舟偏断官渡。犯狂飙、寒生袯襫，踏溪石、淩波微步。占菭矶，世界清凉，总输鸥鹭。鹰窠河畔，弥望飞流，四天挂匹素。午饭向、山家投止，石屋仙去。绕砌泉鸣，檐声如注。锦帆叠嶂，丹崖飞凤，单椒出没云中影，径金华、饱领沧州趣。迎眸冷翚，石门峡尽天开，玉龙树杪飞翥。危亭茗话，鼓吹悠闲，有怒蛙两部。世态阅、浮云今古。偏霸尘埃，楼馆山阿，燕归无主。重来白发，沙虫满地，尘飞看涸蓬莱水，望江关，待续兰成赋。临流顿触禅机，洗耳潮音，坐忘日暮。"}