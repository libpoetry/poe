{"id":"313253","title":"金缕曲·德兵合操日，姚子梁都转命车往观","dynasty":"现代","author":"潘飞声","text":"图画人争买。是边城、晶球摄出，陆离冠盖。绝域观兵夸汉使，赢得单于下拜。想谈笑、昂头天外。渡海当年曾击楫，斩鲸鲵、誓扫狼烟塞。凭轼处，壮怀在。列河禊饮壶觞载。有佳人、买丝绣我，临风狂态。请缨上策平生愿，换了看花西海。只小杜、豪情未改。自笑封侯无骨相，望云台、像绘君应待。敲短剑，吐光彩。"}