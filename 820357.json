{"id":"820357","title":"金缕曲  送孟龙从弟北行","dynasty":"清末近现代初","author":"杨圻","text":"不尽凄凉意，更那堪数峰荒翠，霜林如醉。送我归京曾几日，今又送君去矣。算人世别离而已。客去楼空千里目，正一江秋水斜阳底。摇落恨，空相对。年来我亦风云气。寄閒情金樽低酌，危栏孤倚。都道新丝容易买，脱手何从绣起。谁识得马周心事，自古英雄无长策，纵因人成事终非计。天下事，销魂耳。"}