{"id":"702680","title":"次彦德广文迁居韵二首","dynasty":"明","author":"童冀","text":"十年烽火照吴中，环堵空怀一亩宫。客舍惊乌翻夜月，宦途飞鹢退天风。梁园宾客馀枚叟，楚国衣冠老白公。昨夜壮游还入梦，东华日逐软尘红。蚤岁论文陋管中，策名曾拟荐南宫。雕虫信巧徒淹日，画虎无成笑捕风。待诏远惭金马客，学书翻愧白猿公。夜窗误听鸡声舞，三尺龙光绕殿红。"}