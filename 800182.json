{"id":"800182","title":"碧云寺","dynasty":"清","author":"潘耒","text":"香台俯鸿蒙，群山四环卫。龙宫豁然开，楼观涌空际。丹霞夹飞甍，珠树荫密砌。峥嵘神鬼工，照耀金碧气。壮观何能尔，创此自中贵。坡陀山送冢，规模更宏丽。黄肠隧道封，玉鱼便房闭。丹青俨祠宇，特敕蒙葬祭。丰碑刻鸿文，历历元宰制。行人不能读，识者发叹忾。中官古来有，扫除职微细。念其犬马勤，帷盖斯可瘗。奈何滥恩私，王章亵奴隶？官号借台司，封土同带砺。所以蓄神奸，毒焰流海澨。燃脐未快心，惟令此埋胔？苍凉金粟堆，寝殿非昔制。兹何尚巍然，石门锁松桂。谁能手斧柯，千春扫氛翳？"}