{"id":"1061615","title":"观刘孝嗣写真","dynasty":"宋","author":"李昭玘","text":"程生高价传两都，刘子骨相真丈夫。呼儿当轩试一展，噱噱指点相惊呼。此应前日坐头客，何乃不语严襟裾。胸中豪气不可状，但见粉墨无纡馀。虎头食肉亦天赋，尺面封侯宜不诬。须知中令有真相，忽效香山悲故吾。凌烟功臣易磨灭，贞观学士犹传模。当时人物不易得，曾看风神有此无。"}