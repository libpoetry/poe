{"id":"823226","title":"尾犯 梁园送春，梦窗韵","dynasty":"清末近现代初","author":"赵熙","text":"夜雨一声钟，从此问春，如界秦越。客子梁园，绾红心千缬。看镜影、催人更老，唱金衣、无花漫折。似阳关路，马上故人，弹到声声咽。司勋头半白，何事刻意伤别。地北天南，已三年离阔。太平梦、何时重做，雨中愁、丁香半结。共春归去，故里麦秋黄四月。"}