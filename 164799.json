{"id":"164799","title":"赠张圣言画柯山图","dynasty":"宋代","author":"潘大临","text":"我昔骑鲸游九州，上扣天关望冕旒。群公侍旁好颜色，将顺帝旨成刚柔。抱持日月不自献，蒙葺尘土归家丘。结茅竹间今休已，炎暑避舍清飙留。屋头清溪鸣书夜，当户古木蔽马牛。苍头卢儿从高盖，传呼不到门巷幽。两公忘言儿袖手，驱除睡魔须茶瓯。谁传此意到旁郡，解衣盘礴烦张侯。张侯落笔妙天下，未坠学士之风流。欲见柯山入画图，丹青知君百不忧。黄公不肯直南省，一麾已具东南舟。请君援笔待公至，画我迎公竹阴里。"}