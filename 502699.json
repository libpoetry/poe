{"id":"502699","title":"书松陵夏尚忠王明府道斋故人也明府绘望云图令其子归遗之索余题其上","dynasty":"明","author":"王恭","text":"毗陵客舍洮湖里，乡心祗忆吴江水。关门千树别来青，笠泽孤云望中起。孤云迢递故乡山，也似梁公马上看。肤寸任随零雨散，飞扬还带莫天寒。看君已抱连城璧，何事犹怀兔园笔。朝饭歌残苜蓿盘，春衣梦绕斑烂色。王郎此去揖清芬，明府缄书远念君。他时好在青云上，回首姑苏是白云。"}