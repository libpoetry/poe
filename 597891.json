{"id":"597891","title":"送毛明府之鄱阳","dynasty":"明","author":"林大春","text":"茂邑推名宰，天朝宠俊髦。茧丝知有戒，制锦讵辞劳。循传元东汉，明经本大毛。人疑三代直，地接九江皋。盘错才能振，驱驰膂力牢。凌虚合霄汉，涉险利波涛。长路风烟积，孤怀殿陛高。春云弥宇宙，秋月见纤毫。彭泽空栽柳，河阳耻种桃。弦歌听已遍，山水念同袍。"}