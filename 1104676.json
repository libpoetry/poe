{"id":"1104676","title":"绍兴祀祚德庙八首 迎神用《凝安》，姑洗为宫。","dynasty":"宋","author":"郊庙朝会歌辞","text":"匿孤立后，惟义惟忠。昔者神考，追录乃功。祀典载加，进爵锡公。神兮降格，尚鉴褒崇。庙宇更新，轮奂丰敞。神灵如在，英姿飒爽。执事进趋，降升俯仰。威仪翼翼，虔祈歆飨。牲荐硕大，币致精纯。聿升祀事，兹用兼陈。箱篚既实，奠献惟寅。飨我至意，福禄来成。以身托孤，实惟死友。抚妪长之，若父若母。潜授于韩，克兴厥后。崇庙以献，德侈报厚。立孤固难，死亦匪易。义轻一身，开先赵嗣。肃穆庙貌，烈有馀气。式旋嘉荐，昭哉祀事。于皇时宋，永祚有基。始繄覆护，扶而立之。敢忘昭答，牲分酒酾。灵其燕飨，益相本支。??灵宇，神安且翔。三哲鼎峙，中荐嘉觞。凛若义气，千载弥光。猗其祐之，锡羡无疆。礼乐云备，毕觞尔神。翊翊音送，轙舆若闻。驾言归兮，灵斿结云。祚我千亿，介福来臻。"}