{"id":"1118237","title":"看梅归马上戏作五首","dynasty":"宋","author":"陆游","text":"平明南出笮桥门，走马归来趁未昏。渐老更知闲有味，一冬强半在梅村。本为梅花判痛饮，却嗅梅香消宿酲。日欲落时始上马，青羊宫前闻发更。一点不杂桃李春，一水隔断车马尘。恨不来为清夜饮，月中香露湿乌巾。江路疏篱已过清，月中霜冷若为情。不如折向金壶贮，画烛银灯看到明。江郊车马满斜晖，争趁南城未阖扉。要识梅花无尽藏，人人襟袖带香归。"}