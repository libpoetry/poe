{"id":"992846","title":"送张圣民学士知登州","dynasty":"宋","author":"梅尧臣","text":"慕君才行美，风义亦倜傥。在远恨未逢，既近不屡往。非以近为轻，恃易遂成曩。倏为东牟守，别我驻征鞅。又作千里遥，依然复怀想。昔闻之罘山，秦碑元有两。一存东顶中，一在西顶上。篆实丞相斯，缺剥不可仿。愿言试历览，闻见欲以广。海晴望石桥，神仙事?恍。始皇安得长，阴怪役罔象。桥断水无涯，焉知有方丈。迩者地出金，发掘怀沃壤。良民皆逐末，兹事谁用长。凡为二千石，唯在劝耕纺。幸君经术高，教化人所仰。"}