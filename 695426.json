{"id":"695426","title":"和胡学士冬至后六日游牛首佛窟寺","dynasty":"明","author":"林环","text":"松下禅扉昼不关，垂萝应许世人攀。黄龙说法诸天在，白马驮经几日还。近户泉声晴雪后，隔林僧影夕阳间。宁须久住烟霞乐，暂得寻幽即是閒。苍苔石径路依微，绝顶风高落木稀。坐见平原千骑合，行逢古寺一僧归。松声听处都忘倦，尘虑消来顿息机。岩畔不知禅衲定，雨花空着薜萝衣。"}