{"id":"485400","title":"赠醉樵","dynasty":"明","author":"高启","text":"川钓已遭猎，野耕终改图。不如山中樵，醉卧谁得呼。采山不采松，松花可为酒。酒熟谁共斟，木客为我友。木客已去空石床，举杯向月邀吴刚。借汝快斧斫大桂，要令四海增清光。林风吹发寒拥耳，独枕空尊碧岩里。此时忘却负薪归，猛虎一声惊不起。世间万事如浮烟，看棋何必逢神仙。青松化石鹤未返，酒醒又是三千年。"}