{"id":"228509","title":"雁荡·东南富山水","dynasty":"宋代","author":"杜范","text":"东南富山水，杰气钟雁峰。巨灵排屃赑，妙力开鸿蒙。断崖据险绝，峭壁凌寒空。分岑献万状，转盼无一同。或叠如锦缬，或铸如青铜。或前如舞凤，或却如飞鸿。或伏如卧虎，或矫如游龙。并如兄语弟，差如儿对翁。锐如笔露颖，岐如剪开锋。二湫分大小，二灵俨西东。古语聊近似，天巧难形容。我久埋世埃，幸此拔天风。应接费耳目，磈磊罗心胸。有僧本儒家，伴我追云踪。攀跻不知劳。指引殊未穷。胡然便语别，问之以涕从。为渠游兴尽，生我归意浓。出计无草草，回涂复匆匆。还此未了缘，邂逅须有逢。"}