{"id":"815401","title":"壶中天十首","dynasty":"清","author":"项鸿祚","text":"荥阳屯候，拥犀渠十万，贩缯人也。今日黄城余旧垒，风雨卷旗飘瓦。垓下追兵，颖阴封爵，功亦韩彭亚。将军已矣，废祠谁奠杯斝。忆昔此地连营，临江百雉，战鼓寒潮打。回首断烟衰草外，空有荒池洗马。入粤弓刀，平吴岁月，且听渔樵话。女墙犹在，乱乌啼破秋夜。市门再见，似千年元鹤，暂来华表。一尉居然称吏隐，从古神仙官小。丹井泉深，石幢苔冷，绝壁衔残照。山中匣剑，夜寒犹自孤啸。叹息狐鼠从横，论奸抗疏，心岂无廊庙。玉马铜驼惊转眼，愁望五陵烟草。岭上吹笙，云闲飞鸟，携手成同调。最怜佳婿，羊裘六月垂钓。神州圣铁，铸东南底柱，地维穿破。井沸生澜通海气，中有老蛟愁卧。八索钩连，孤根撑拄，不许狂涛簸。霓旌羽节，至今灵庙犹妥。我欲试探重溟，螭文手拓，只赤风雷堕。斗剑星红蟠殿壁，十二洪炉剩火。挂屩遗枫，游帷旧观，历劫难摧挫。五丁惊诧，浮州万古长锁。千年杰阁，笑三王以后，都无文笔。幸有西山看不足，天外修眉漾碧。凫渚云迷，龙沙草没，俛俯成今昔。阅人多矣，帆樯倚槛如栉。可惜蛱蝶飘零，故宫罗绮，雨打栏干湿。莫望蓼洲东去路，愁入江楼夜笛。胜地凄凉，倦游飘泊，乡泪频沾臆。马当风驶，几时一送归客。衍波玉润，写银钩叶叶，点商分羽。修到神仙贫亦好，寄食幸逢邹举。画阁笼烟，湘帘映水，一砚瀛洲雨。乌丝墨纱，只今流落如许。当日镜槛书床，朝朝暮暮，便是瑶台侣。甲帐绣襦甘小谪，何况世间儿女。紫极人归，青林虎啸，遗迹城南路。夜凉应有，佩环月下来去。身将隐矣，谢故人无恙，灌园差乐。世事原非吾辈了，且向南州栖托。半亩斜阳，一锄野水，刖自成丘壑。柴门土锉，箸书应是僮约。谩教车骑重来，请从此逝，高举随黄鹄。老圃空依徐稚宅，谁荐秋风葵藿。万柳堤荒，百花洲冷，烟月长萧索。旧盟鸥鹭，偶然飞下寥廓。螺屏翠叠，几重山浅画，忆他眉妩。柳外斜阳花上月，都是西风吹去。帘轴双钩，镜奁单锁，钞剩闲情赋。瘦琴支枕，卧箫谁理尘谱。天际望杳鳞云，锦书不寄，凉雁鸣烟橹。我未离家心似客，愁在无人知处。病怯灯明，困销茶酽，灰冷芙蓉炷。黄昏又听，竹梢弹碎秋雨。峭寒随马，指疏林尽处，暝投孤驿。短榻尘栖风自扫，酒薄禁愁无力。窗纸蓬飘，炉灰荻冷，灯闪题诗壁。燕南赵北，可怜今夕何夕？凝想箫鼓春城，园香倚醉，多少闲踪迹。梦影迷离天未晓，铃语东风催客。印月虚廊，敧梅小院，到此都休忆。长安近否？夜阑应有人说。句章城郭，有便娟接舞，魂归徕只。梦醒桃根应错问，蝴蝶可怜花底。夜壑吟孤，绛都春老，馀恨空流水。日湖剩稿，于今谁为料理？知我已十年前，素弦弹折，更洒铜仙泪。忍倚新腔西子慢，愁落野鹃声里。如此江山，不容词客，寂寞人间世。貂裘背雪，倦游行且休矣。天乎难问，载云旗五色，逢迎山鬼。思折琼枝嗟远道，羞与蹇修为理。饮石泉兮，入修门些，上下悠悠只。悲哉秋气，伤心极目千里。众女谣诼蛾眉，无南无北，到处机蓬矢。丛桂连蜷招隐士，岁晚淹留何事。兰枻荪桡，螭骖虬驾，我欲歌离世。巫咸夕降，卜居惝恍谁是。"}