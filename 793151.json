{"id":"793151","title":"园荷","dynasty":"清","author":"陈式金","text":"莳荷越三载，花叶纷披张。含风千菡萏，净缘敞幽堂。新苞骄盈盈，亭亭立低昂。大萼态楚楚，绰约生暗香。诗人觅句来，引兴步曲廊。爱此冰雪姿，旦暮探芬芳。幽香凝素质，淩波绕回塘。红艳争烂霞，仿佛斗新妆。今余病初愈，儗命治杯觞。治觞将如何，藉以润诗肠。讵料连朝雨，曲池惊望洋。朱颜并玉肤，尽入淤泥乡。渌水葬西施，深为花惋伤。火急呼童奴，挽水万斛量。如救彼溺者，冀返香魂光。香魂刚欲转，一夜又沱滂。低郊入泽国，农夫皆徬徨。花没尚可惜，秧没匪寻常。天公幸见怜，阴雾旋敛藏。良因兵困人，免灾作岁穰。无穷戚戚心，乐意得少扬。及时且行乐，相与罗酒浆。回视碧田田，花叶旋飘飏。当窗如解语，花与人同康。"}