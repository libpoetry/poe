{"id":"807523","title":"念奴娇  开元寺纳凉听客话闯贼破城旧事","dynasty":"清","author":"陈维崧","text":"夜凉水寺，有白头閒话，傍蜗牛屋。说起黄巾初入洛，正值中原百六。万马俱瘖，孤城欲没，杀气腾原陆。鬼谋人社，啾啾市上歌哭。语久呜咽难胜，向戍楼借取，四条弦续。不见女墙纯铁色，恨血至今犹绿。落日黄河，老鸦白项，啄尽贤豪肉。休论往事，碧天今夜新沐。"}