{"id":"728539","title":"一萼红  癸丑除夕","dynasty":"清","author":"陈维崧","text":"响铜签，许多年旧事，和恨压眉尖。记得当初，后堂弟妹，团圞围定红帘。饮尽了、屠苏千盏，挝画鼓、憨笑赌黄柑。十里春城，金蛾暗扑，火凤交衔。自后也逢除夕，叹此身长是，弟北兄南。第宅俱非，颠毛都换，每因令节生嫌。只万点、官桥夜火，风吹零乱映疏檐。羡煞邻家岁酒，隔巷春衫。"}