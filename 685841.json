{"id":"685841","title":"金陵与宗瓠川夜话有怀金台旧雅次韵五首","dynasty":"明","author":"卢宁","text":"绛帻罢晨鸡，听钟紫阁西。烟浮金爵暝，柳拂翠绳低。旧学悬河泻，新诗倚马题。特危忠简疏，多为故人携。昔年陈玉陛，见子侣金鱼。制奉阿衡简，笺呈泰畤书。人皆诵招隐，尔独赋閒居。安得飞风息，君王为破舆。钟阜对长歌，瞻天意若何。帝衢严露析，寝庙起云萝。国士时堪属，诗名忌更多。平原求使楚，颖脱似君那。忆尔上金台，初酣落魄杯。英名通馆阁，仙制应蓬莱。法从天中见，旗常日下来。甘泉如欲赋，今有子云才。一别已十载，相逢惊二毛。西山残雪霁，南国彩云高。白句挥清斝，玄文擅紫毫。君当留此馆，无使梦思劳。"}