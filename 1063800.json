{"id":"1063800","title":"季长见和甚工复韵答之","dynasty":"宋","author":"释德洪","text":"翰墨场中见奇杰，行书半杂欧与薛。此诗押韵如射雕，应弦而落人惊绝。词惟达意非有作，公虽不怪傍人愕。嗟余平生事苦吟，吟笔今真为公阁。涣然成文自湍走，如水与风初邂后。颀然绿发映华裾，人间此客何从有。我诵此生真一寄，禅林枝稳容栖止。敢将丑恶酬绝倡，狗尾续貂堪笑耳。坡谷渊源有风格，光芒万丈馀五色。吾闻龙蛇所由生，必也深山并大泽。"}