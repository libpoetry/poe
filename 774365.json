{"id":"774365","title":"玉山歌","dynasty":"清","author":"陈梦林","text":"须弥山北水晶宫，天开图画自璁珑。不知何年飞海东，幻成三个玉芙蓉。庄严色相俨三公，皓白须眉冰雪容。夹辅日月拄穹窿，俯视众山皆群工。帝天不许俗尘通，四时长遣白云封。偶然一见杳难逢，唯有霜寒月在冬。灵光片刻曜虚空，万象清明旷发蒙。须臾云起碧纱笼，依旧虚无缥缈中。山下蚂蟥如蚁丛，蝮蛇如斗捷如风。婆娑大树老飞虫，攒肌吮血断人踪。自古未有登其峰，于戏，虽欲从之将焉从。"}