{"id":"1229891","title":"题高尚书秋山暮霭图","dynasty":"元","author":"郭麟孙","text":"长江万里流滔滔，风平如席静不涛。老枫疏柳澹云影，敧岸侧岛明秋毫。红尘一点飞不到，何人结屋江之皋。霜清水落沙屿出，芦叶瑟瑟鸿南翱。一峰崒嵂耸峨髻，俯视培嵝如儿曹。晴岚朝爽滴空翠，树林露沐滋流膏。心融造化意惨澹，笔挟风雨声萧骚。淋漓元气犹带湿，收拾万象无能逃。扶舆清淑聚胸次，固应独擅人间豪。未容小米诧能事，千古且说文昌高。世间神物不易得，牙签玉轴归时髦。我来坐窗疲不遨，展卷顿觉舒郁陶。何烦蜡屐跻攀劳，崦西小红寻野桃。"}