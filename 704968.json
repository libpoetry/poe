{"id":"704968","title":"舟行用卢方伯莘老韵","dynasty":"明","author":"霍与瑕","text":"晴云度碧空，宿雨江如注。急滩过画船，好景那能驻。粤江深见底，潦尽潮痕落。春暖跃溪鱼，矶边檠老鹤。江清疑富春，钓丝谁料理。萧萧白发翁，日高眠未起。昨日喜春来，今朝惜春去。孤舟泛涟漪，春风仍处处。棹歌两三声，清商激寒水。一似素心人，冰弦月中理。徘徊侍高轩，云閒足觞酒。微酡下清溪，斜日筛杨柳。洞古泉更清，天然石佛寺。愿结无情人，共了无生事。旖旎浥芝兰，春风频命酒。诗句落云山，篇篇炙人口。放舟顺水行，心情已自好。何当久要人，林壑共探讨。条风故清淑，未用蒲葵扇。击楫歌沧浪，落花随片片。"}