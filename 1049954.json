{"id":"1049954","title":"即席和酬金陵狄倅伯通","dynasty":"宋","author":"郭祥正","text":"虎踞龙盘古名郡，势欲凌波予未信。偶摇双桨下天门，白鹭三山随一瞬。舍舟登岸青溪滨，濛濛柳眼初含春。感君携酒唤小妾，要我一饮颓冠巾。开怀猛酌宁辞醉，明朝且入梁朝寺。刀裁赤量非扇迷，兴来欲跨横空使。南风更送琳琅篇，明珠十斛投归船。与君定交增浩然，谁谓此行垂橐还。"}