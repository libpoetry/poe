{"id":"621761","title":"拟安边","dynasty":"明","author":"郭之奇","text":"汉武开西南，宋高弃东北。或以强衅边，或以弱丑国。合商今古筹，无如屯守得。三时壁野清，千里燧燐织。耕战不相违，兵农各自食。近远输粟行，休暇治军实。但令士卒心，尝如胡马逼。虏伏无可窥，虏进安可弋。或明师帅权，或尽守土职。犁扫非无术，未贵杀伤克。天子不自将，小丑亦亡匿。安攘信何奇，朝阃共心力。"}