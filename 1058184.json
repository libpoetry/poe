{"id":"1058184","title":"送刘羲仲检讨","dynasty":"宋","author":"林敏修","text":"二年食贫儿女煎，大寒客居衣里穿。闭门穷巷气不屈，谁问过午无炊烟。腹中万卷自得饱，冷热不假世人怜。思归一日止旧隐，墙垣荆棘荒三椽。青山不肯埋妙器，幅巾却作康庐仙。今年再渡江北船，旋买走马趋日边。即今日月九天上，陛下旰食思求贤。结交老苍半台阁，亨衢插翼看翩翩。朱颜谁无起家念，壮志输君先著鞭。我今憔悴类蟠木，斧斤不到终天年。病身无用聊自惜，对榻犹堪雨夜眠。"}