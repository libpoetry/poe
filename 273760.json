{"id":"273760","title":"霜花腴·路回静石","dynasty":"现代","author":"汪东","text":"路回静石，媚晚晴、黄花缀满疏篱。临水炊烟，隔林鸦阵，行筇暂与秋宜。厌听鼓鼙。问故人、谁识心期。任年来、病榻萧閒，世情于我两忘机。偏触旧欢新恨，记轻舟一叶，荡漾苏堤。菱剥纤琼，橙飞香雾，朝云梦觉全非。再经乱离。恐墓门、牛践荒陂。剩消凝、镜里萧郎，点霜侵鬓丝。"}