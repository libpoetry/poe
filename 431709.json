{"id":"431709","title":"鹧鸪天","dynasty":"近现代","author":"刘凤梧","text":"栗陆风尘兴已差，黑貂将敝始悬车。踯躅马足关河贱，消瘦鸢肩鬓发华。甘寂寞，怕喧哗，桃符新换几人家？屡惊夜雨摧蕉叶，休盼东风嫁杏花。节序匆匆岁又除，一家团聚共围炉。已抛万里平戎策，且读东郊种秫书。怀旧梦，觉今吾，春光颇称白髭须。嬉随竹马骑孺子，高卧茅龙让老夫。风急云寒雁过哀，迟迟春信费疑猜。已闻葭管曾嘘暖，底事梅花尚未胎？三径敞，一樽开，欢迎春色过江来。为沽村店新醅酒，特典荆妻旧凤钗。细雨溟濛夜色昏，更愁急雪打柴门。乌须捻断余吟兴，红烛烧残剩泪痕。横木槊，对金樽，冰结心头酒不温。十年鹤去无踪影，万里人归祇梦魂。"}