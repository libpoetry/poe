{"id":"1128216","title":"叔问作崇兰馆图画叔问去非与余相从林壑间二公各题二绝句余同赋四首","dynasty":"宋","author":"程俱","text":"婴朔千年契义深，秪今林壑共幽寻。同心更结崇兰伴，衰世谁知有断金。崇兰深寄北山幽，何日追随得自由。下石向来多卖友，断金投老得良俦。道义宁论故与新，纷纷谁复继雷陈。图形预作山林约，笑杀青云得路人。置我正须岩石里，如公总合上凌烟。要令他日看图画，不愧平生与昔贤。"}