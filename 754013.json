{"id":"754013","title":"白雀寺","dynasty":"清","author":"李含章","text":"杏花风细春晴早，暂作春游趁春晓。晓寒尚觉薄侵人，宿露遥看浓湿草。垂杨夹岸拂黄帽，官菜千塍映红袄。长松瘦柏认齐梁，坏塔残碑失寅卯。入山但觉花更妍，到寺始惊春正好。幽寻宛转见飞叶，久坐更番换啼鸟。佛镫青冷照千古，阅历朝昏定多少。灵雀飞来竟何在，昙花现处空如扫。剩有珠幡拜儿女，祇听金铙鸣可岛。前生慧业不敢问，后事苍茫欲何祷。归来但诵佛名经，篆烟一缕心香袅。"}