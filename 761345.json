{"id":"761345","title":"角招","dynasty":"清","author":"蒋春霖","text":"暮寒际。谁家尚遣扁舟。去看烟水。橹枝沙外倚。忘却那回，花下游事。山灵倦矣。渐露出、双峰憔悴。十里寒香何在，剩千万树梅魂，伴铜仙铅泪。还喜。梵王殿址。松梢塔影，陈迹残僧指。四阑仍画里。戍角声声，当年无此。霜枫满地。更懒问、归人归未。月上西风又起。怕潮落、石桥湾，愁难洗。"}