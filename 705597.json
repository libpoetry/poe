{"id":"705597","title":"戊辰正月十日舟泊端州王础尘自开建适至令子紫巘招同李苍水过集高云客所寓华严精舍纵饮达夜即事成歌","dynasty":"明末清初","author":"陈恭尹","text":"正月溪山馀暖气，炎方别自为天地。乘兴拿舟入峡来，故人恰自康州至。客中无地可为欢，高君况在郊南寺。落落乾坤数老翁，天涯想见俱憔悴。贤郎高燕为客开，李生后至初挥杯。登楼旷望见原野，定山数点青崔嵬。园桃一树红如火，折向瓶中如笑我。东风只自恋新枝，何处林间寻硕果。年当壮盛好努力，白发生来无一可。且烧高烛佛灯前，狂歌纵饮开新年。东南之美略已具，人间此会非徒然，为君白眼望青天。"}