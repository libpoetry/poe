{"id":"947558","title":"试黜题卢子俞所居","dynasty":"宋","author":"陈藻","text":"门外冬青八九株，去去株间各丈馀。晚禾剪穗上囷储，黄藁堆兼绿叶居。老夫晨出观道腴，摧筇逦迤来东庐。世界在前君悟欤，饥寒火宅饱华胥。主人慰我下乡书，谢之养生祗业儒。虽然邻酒欠钱沽，粥饭可以供朝晡。四壁虽然一物无，半年聚秆为薪刍。但愁赋税吏追呼，鞭挞白丁省限踰。"}