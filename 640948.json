{"id":"640948","title":"送刘子服兼寄建溪诸知己","dynasty":"明","author":"林鸿","text":"路歧一为别，壮心将奈何。云山寄远迹，岁月空蹉跎。缅怀建溪客，离忧空沉痾。孤松偃涧壑，荆棘结岩阿。巴唱销白雪，秦筝妒云和。遂令怀古调，感叹一狂歌。鹿门自耕作，东山卧云萝。褰裳撷芳芷，投竿饵清波。浮云自东来，青天郁嵯峨。明月遥古意，芳樽恣吟哦。虽云念白首，终岁守蓬窝。"}