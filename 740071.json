{"id":"740071","title":"入桐庐港怀张山人","dynasty":"清","author":"吴颖芳","text":"由水渺何极，扁舟相因依。偶随意所惬，遂与清风期。眳藐岚光晚，夷犹兰楫迟。崖阻若无路，鸟去随所之。孤客拭尘目，遐心摅幽思。沙洲拾芳草，静谷搴紫芝。为耽沃州隐，愿与泥涂辞。夜榔松下月，朝洒矶上丝。流泉寄输委，浮云惜分离。阳光西望昃，叹息方自兹。"}