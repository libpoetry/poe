{"id":"985862","title":"游齐山仓使遣赠长歌和韵","dynasty":"宋","author":"钱时","text":"昔来阳未复，倏忽今大壮。颇复怀兹游，山山日环乡。雪多春较涩，寒力花难王。晨兴起和羹，御风飒然往。嵌空互出奇，峭立屹相并。应接不暇瞬，跬步即异状。明游俱可人，心惬有馀况。寄隐定何许，醒翁本无相。浑浑太古前，此巧岂天匠。天亦莫能名，谁欤实开创。妙空与上清，可笑渠汝诳。绣春最孤绝，势压翠微上。一带抹长江，群雉拱千嶂。超览妙无涯，天地入吾量。畴能事劖镌，琐琐较真妄。所乏者古木，无木更虚旷。蛮触战封疆，鸡虫争得丧。坐缚万古痴，无病自生恙。好是两忘猜，不劳费监谤。载弄阳春曲，万汇同盎盎。长歌卷雪腴，颇恨阻搜访。此事属臞仙，公勿多怊怅。东山挂游屐，皇猷赖公畅。玉堂深复深，夜植青藜杖。"}