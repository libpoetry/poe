{"id":"666526","title":"梅花用东坡韵","dynasty":"明","author":"薛蕙","text":"朔云冻压江南村，春风解返梅花魂。贞心习惯冰霜苦，正色不受尘沙昏。平生爱花同臭味，好事寄我栽郊园。最怜一树傲霜霰，远胜百卉凋凉温。谁将锦轴写疏影，恍如金粉迎朝暾。未邀皂盖宴野圃，已报画戟朝天门。嗟予多病但高卧，对此欲赋将何言。夜来雪罢郡斋冷，莫辞看画开清樽。"}