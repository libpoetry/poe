{"id":"417458","title":"催雪 和梦窗韵","dynasty":"近现代","author":"寇梦碧","text":"云薄烘烟，天淡泼墨，酝酿春工剪水。倩白凤迎来，素猊催起。月落玉妃频唤，看绮袖、缤纷摇珠佩。甚绿章叩遍，鸿龙叱罢，紫扃还闭。幽丽。酌缥蚁。正古梅绽英，冷香萦砌。奈帘悄窗昏，暗增寒意。待向鹅屏选梦，好安置、香篝温罗被。空望断、调粉妆银，滴尽蜡蕤红泪。"}