{"id":"1125321","title":"玉堂春","dynasty":"宋","author":"晏殊","text":"帝城春暖。御柳暗遮空苑。海燕双双，拂扬帘栊。女伴相携、共绕林间路，折得樱桃插髻红。昨夜临明微雨，新英遍旧丛。宝马香车、欲傍西池看，触处杨花满袖风。后园春早。残雪尚濛烟草。数树寒梅，欲绽香英。小妹无端、折尽钗头朵，满把金尊细细倾。忆得往年同伴，沈吟无限情。恼乱东风、莫便吹零落，惜取芳菲眼下明。斗城池馆。二月风和烟暖。绣户珠帘，日影初长。玉辔金鞍、缭绕沙堤路，几处行人映绿杨。小槛朱阑回倚，千花浓露香。脆管清弦、欲奏新翻曲，依约林间坐夕阳。"}