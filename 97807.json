{"id":"97807","title":"题蒋伯玉作白玉山创亭于廨舍之后榜日望云思","dynasty":"宋代","author":"赵蕃","text":"蒋侯家荆溪，胸次饱空阔。一官寄楚尾，常病登眺窄。有酒无地把，况助诗句活。规模作危亭，更为思亲设。安车几时来，历鉴吴与越。俸廪虽云薄，采菽水可啜。我实通家子，此意敢自别。愿同竹马儿，就彼上寿列。岂惟一门事，犷俗坐可革。长使是邦人，指亭记所茇。"}