{"id":"925694","title":"水调歌头 其九 寿韩南涧七十","dynasty":"宋","author":"辛弃疾","text":"上古八千岁，才是一春秋。不应此日，刚把七十寿君侯。看取垂天云翼，九万里风在下，与造物同游。君欲计岁月，当试问庄周。醉淋浪，歌窈窕，舞温柔。从今杖屦南涧，白日为君留。闻道钧天帝所，频上玉卮春酒，冠佩拥龙楼。快上星辰去，名姓动金瓯。"}