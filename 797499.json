{"id":"797499","title":"摸鱼儿 待雪","dynasty":"清","author":"陆蓉佩","text":"倚危阑、几回凝伫，凄凉庭院深处。天涯极目西风冷，难得玉龙起舞。香篆缕。但怅望、长空密密彤云布。凝愁不语。算只有殷勤，卷帘人瘦，镇日觅新句。梅花梦，谁把金铃深护。巡檐索笑如许。萧疏共结盟寒侣。赢得清幽无数。寒欲聚。闲自检、松间竹里烹茶具。微吟正苦。绕槛独徘徊，无端惆怅，何日便飞絮。"}