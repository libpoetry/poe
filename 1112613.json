{"id":"1112613","title":"潘大临莲池二首","dynasty":"宋","author":"张耒","text":"避暑人人得自怡，坐曹最苦剧囚累。江边金石焦流日，堂上糟浆酷烈时。一酌甘寒烦素绠，终朝挥拂倦蒲葵。谁知颜巷箪瓢外，更有秋风菡萏池。年年酷暑轸皇慈，恩诏犹矜庶狱累。白首坐曹真有罪，清风高枕叹无时。乘轩敢望终如鹤，用智从前不及葵。他日东门驱匹马，故应难忘习家池。"}