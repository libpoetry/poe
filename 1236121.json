{"id":"1236121","title":"前出军五首","dynasty":"元","author":"张翥","text":"前军红衲袍，朱丝系彭排。后军细铠甲，白羽攒鞲靫。辎车左右驰，万马拥长街。送行动城郭，斗酒饮同侪。壮士当报国，毋为故乡怀。锻铁作佩刀，磨石为箭镞。中军把辕门，前竖十丈纛。朝上芦沟桥，夕次泃河曲。超乘既誇勇，骋马复齐足。男儿不封侯，百年同视肉。昨日发万军，今日发万军。明日发万军，枭骑来群群。马蹄所经过，黄埃荡成云。堆粮与作饭，倒树与作薪。道途行者绝，那得有居人。大军北庭来，部伍各有屯。放马原隰枯，磨刀河水浑。行行且射猎，雉兔不复存。野次群驼卧，弓箭挂车辕。幽幽笛声起，日暮伤人魂。京师少年子，胆气乃粗豪。倾金售宝剑，厚价买名刀。白毡作行帐，红绫制战袍。结束往从军，谈笑取功劳。当时霍嫖姚，岂在学戎韬。"}