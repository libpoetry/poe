{"id":"576519","title":"分题赋罗浮山赠何景先百户","dynasty":"明","author":"黄哲","text":"吾闻名山洞天神仙之窟宅，高高去天不盈尺。上披浮云横斗牛，下瞰沧溟奠鳌极。云间五城十二楼，老仙烧丹居上头。鸾笙缥缈尘世隔，羽服逍遥苍涧幽。山中夜浮龙虎气，石室犹藏蕊珠秘。瑶草灵苗几度春，玉泉香蕊三千岁。还丹九转报功成，手把芙蓉朝太清。蓬莱弱水方舟渡，阆苑昆仑飞盖迎。我昔怀山恣长往，桃花古洞遗幽赏。铁桥千仞意都迷，绝顶玄芝日应长。麒麟公子出仙台，绛节遥从天上来。车马光辉到蓬荜，相看一笑无嫌猜。投我素书皆鸟迹，浩荡烟霞写胸臆。终然归旆九霄长，但见冥鸿矫双翼。中郎词藻绝人寰，已进宸卿最上班。须公为写观梅兴，寄与江南驿使还。"}