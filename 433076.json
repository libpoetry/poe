{"id":"433076","title":"无题为映南赋六首","dynasty":"近现代","author":"徐兆玮","text":"十丈红蔷倚凤楼，眉山春近不知愁。谁怜酒窟双蓬鬓，未抵珠娘一串喉。柳陌梦云霾断峡，花帘娟月孕空钩。玉河东壁连银汉，为有张星在上头。歌哭欢场剑气雄，牢愁收拾付虫虫。双声读曲江南忆，十斛倾脂塞北空。瑶海大惭名士鲫，玉京小谪美人虹。落花萧索铜驼陌，一瓣心香附转蓬。待觅幽花赋绿春，疏槐门巷隔微尘。锦茵谁遣乌龙卧，珠箔时遭紫燕瞋。秋扇弃捐同是恨，春衫熨贴未全贫。从今莫诵昭阳怨，座有天涯失意人。劫灰淘愤侑行觞，侧帽词人倚酒狂。袖翠寒偎边月白，鬓鸦瘦压岛花黄。重来顿讶朝云散，何处深埋怨土香。踏尽玉阶霜草碧，红心应不受凋伤。海蜃楼台变幻多，桐华消息易传讹。敛身艳笑惊钗燕，入骨愁丝缚茧蛾。镇日天台春有主，小风古井水无波。灯窗同听潇潇雨，还想吴音一阕歌。莫道情禅忏悔难，荼蘼春影已阑珊。那堪没月教星替，未许涂朱当碧看。锦瑟笺成文藻冷，玉关梦杳剑芒寒。年来倚思凋零尽，拼守荒江旧钓竿。"}