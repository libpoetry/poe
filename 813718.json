{"id":"813718","title":"健儿","dynasty":"清","author":"杨彝珍","text":"野日白荒荒，原风寒凄凄。健儿将东征，阿母牵裾啼。健儿语阿母，送我休泣血。我行一无苦，骨肉恩岂绝。军行千里凭留连，旌竿杳杳弥平川。行舟惊散如凫鸭，偶然落手拦索钱。得饱还就倡楼宿，市人谁敢诃醉眠。此行良自爱，何忍投虎口。主将千金躯，亦欲尾贼后。时张虚捷报甘泉，归来自有印悬肘。上堂再拜为母寿，谁识当年旧屠狗。三星低户月挂柳，健儿却扇拥新妇。平明跨马出从军，新妇泣啼斜倚门。邻媪语新妇，卿勿怨离别。良人树功勋，炙手势可热。新妇殷勤谢邻媪，多君慰我我增恼。不见西家年少郎，往岁荷戈向南讨。归时黄金大如饼，买得佳人如玉好。故人无语泣空房，独对深宵镫烛光。何如长炊扊扅老，白头贫贱无相忘。不然苦战沙场久，碧血千年犹不朽，洞房我亦甘独守。"}