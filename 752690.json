{"id":"752690","title":"龙王洞","dynasty":"清","author":"林旭","text":"去城四十里，戴石若菡萏。空青落眼中，尘翳荡先淡。欲近势转下，渐陟路轲轗。呀然数百尺，金碧烟中嵌。龙居洞里潭，激水洞上糁。有如春雪融，清茗楼头揽。吾欲寻其源，但怖水色黕。山深积嘘吸，形埒气所感。稍上有二洞，松茑蔽黮暗。天光豁重眯，风力集众喊。楚境清江流，巫山白日晻。南望见苗疆，五色莎萝毯。归来夸腰脚，独往负志胆。丈人谈龙德，清味自渊醰。弱年罕壮游，如此实未览。新诗谁先成，岩松可用椠。"}