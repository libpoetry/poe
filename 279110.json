{"id":"279110","title":"忆瑶姬·苏小墓，依梅溪体","dynasty":"现代","author":"周岸登","text":"松柏西陵翠烛冷，幽兰露眼盈盈。同心谁共结，唱燕衔春去，魂黯愁扃。南齐黛妩依稀，几曲眉山向晚青。料有人、油壁曾偕，暮潮凄断马蹄声。一抔晕藓飘萤。雁齿裙腰，草心红到桥亭。烟花和梦剪，对镜波寒碧，泪染湖绫。遥堤却帮谁家，隔代风流合让卿。借酒浇香骨成灰，浣绿题绣屏。"}