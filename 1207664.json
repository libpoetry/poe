{"id":"1207664","title":"官军后还西涧草堂","dynasty":"元","author":"周砥","text":"丈夫志四海，立身自有馀。安能事一室，遂欲游空虚。嘉遁盖贞吉，圣人不予愚。况当艰难际，行止岂敢迂。若为动干戈，爰及此林闾。风气混六合，理难静一隅。奔走固不恤，邻里谁安居？所恤罔悔吝，类为时所驱。出门已忧劳，入门复欢娱。一欣朋徒合，再喜景物殊。绿竹洒秋色，疏花耀前除。开轩坐林杪，更取琴与书。西山澹相对，落日号惊乌。忍闻濮阳血，草木渍模糊。杀戮本群盗，哀矜为无辜。三叹观化初，人生亦须臾。"}