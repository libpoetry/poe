{"id":"13457","title":"卧病喜惠上人李炼师茅处士见访因以赠","dynasty":"唐代","author":"权德舆","text":"沉屙结繁虑，卧见书窗曙。方外三贤人，惠然来相亲。整巾起曳策，喜非车马客。支郎有佳文，新句凌碧云。霓裳何飘飘，浩志凌紫氛。复有沉冥士，远系三茅君。各言麋鹿性，不与簪组群。清言出象系，旷迹逃玄纁。心源暂澄寂，世故方纠纷。终当逐师辈，岩桂香氲芬。"}