{"id":"728538","title":"戚氏  柬程村文友","dynasty":"清","author":"陈维崧","text":"想当年。黄公垆畔兴翩翩。盘马雕龙，春风门下盛貂蝉。有邹阳董相，一时赏誉重琅玕。略记旗亭游处，都相似、尔我周旋。自许上流，人称名士，终朝蹋臂萦牵。更儿呼德祖，弟畜灌夫，意气无前。忆唱绿帻金丸。风流放诞，并坐响鹍弦。髣髴是、巷名金线，幕号红莲。回中下杜，油壁雕鞍。曾经坠粉遗钿。狂奴减未，痴人死未，诟厉语亦相怜。分携成旧雨，酒阑追省，一往凄然。同学少年虽健，奈酒徒、散尽不堪言。道政坊头，延秋门外，忆了千千万。论窥帘、映柱人何限，都分付、碎雨零烟。念故人、一样艰难。总萧瑟、江南庾子山。写瑶琴怨，我弹未了，又怕君弹。"}