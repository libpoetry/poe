{"id":"1108770","title":"题倪鲁玉诗后二首","dynasty":"宋","author":"刘克庄","text":"梅经御史鞫成案，村荷先皇敕扁堂。少日不容人入社，暮年甘被子侵疆。不应愚谷知名姓，惟许孤山擅影香。岂独江湖酬唱者，卷中诸老半存亡。自从风雅陵夷后，吟到梅村世岂多。旷达知章归后作，轩昂予美醉时歌。击蒙何止闻童稚，谴疟犹堪去病魔。一听牙弦三叹息，今无钟子奈诗何。"}