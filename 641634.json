{"id":"641634","title":"挹翠楼为周彦章","dynasty":"明","author":"董纪","text":"元龙豪气高百尺，眼界只嫌平地窄。小楼窗户出林开，面对好山如好客。好山可望不可招，或若有意来相朝。世间万事迹易扫，惟有山色无时消。蓬莱之股畴割左，似是天边落星堕。偶然唤作大小金，十二峰头青朵朵。楼中看山无厌时，阴晴朝暮总相宜。何须他求赋挹翠，倚阑满目无声诗。几家有楼能看山，有楼无人如我閒。山外看山山更好，反胜俗子居山间。"}