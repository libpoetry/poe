{"id":"814221","title":"鹧鸪天","dynasty":"清","author":"周之琦","text":"腊雪春霖报岁丰。等闲欢意少人同。湘帘燕子双双剪，别院桃花阵阵风。浮凿落，唱玲珑。临歧不惜醉颜红。抟沙聚散寻常事，只当相逢是梦中。江国阴阴水拍堤。五年三见泽鸿飞。可堪社鼓嬉春日，却是征衫上路时。人不见，梦还疑。此情争得片云知。从容坐啸吾何敢，看取吴霜鬓几丝。一曲琵琶洒半酣。当时何苦泪痕淹。生来泛梗原无著，听彻哀丝亦未嫌。人欲去，句重拈。清词闲写望江南。怜他老大商人妇，只唱新声昔昔盐。惭愧云亭半载留。又衔恩命向炎州。遄征有幸骑宫马，乐事无因恋爽鸠。寻故步，话离愁。觚棱天半梦悠悠。十年前后三持节，蒿蔚馀生已白头。"}