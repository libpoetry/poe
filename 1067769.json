{"id":"1067769","title":"里儒程君穷居教弟子员喜雨作诗见贻次韵谢之","dynasty":"宋","author":"李彭","text":"柴门临江皋，炎蒸颇云极。金稚无壮心，火老有骄色。慈云办甘雨，电扫不容隙。劳生天边月，躔次饱更历。缅怀程夫子，热客难造席。涵濡被童蒙，肥瘠各有适。瑰材构露寒，挥斤由匠石。不邀里闾敬，人自观至德。鄙夫极荒芜，何能臻壸域。弱龄再鼓衰，櫜弓避勍敌。萧然专一丘，非关与尘隔。董生悲不遇，而我异休戚。高林收晚霭，归鸟俱敛翼。诗成独微吟，长怀矫云翮。"}