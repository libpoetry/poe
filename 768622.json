{"id":"768622","title":"绮罗香 蘅圃得优钵罗花玉盏，词以咏之","dynasty":"清","author":"沈皞日","text":"搓雪逾光，镂冰更腻，谁把悬黎雕就。捧下唐昌，渐觉海棠消瘦。昆崙子、潋滟非浓，玛瑙盌、珑松微透。向沉香、满泛蒲萄，晓霞春晕牡丹候。集沙珍重细割，刻楮工夫辛苦，星离云逗。鸡昧凝脂，饫眼摩挲红友。疑汉殿、仙掌初擎，是蜀帐、琼人将侑。问连城、十五犹轻，锦筵曾介寿。"}