{"id":"1060190","title":"述忆二十韵奉赠段公度欧阳元老","dynasty":"宋","author":"周行己","text":"少小从结发，读书怀古人。年未十四五，出走京洛尘。当时黉堂士，教我文章新。气格一入俗，至今不复振。病骥思逸足，鞭策伤苦辛。切云漫崔嵬，惭愧席上珍。迩来二三子，论交偶情亲。以我忘疵贱，所得皆凤麟。念我勤服义，嘉我能仁亲。故此倾丹臆，诲我日谆谆。论诗到平淡，文师韩子纯。学道贵能行，卓尔非因循。生平志已定，不复顾狺狺。脱略尘累絷，逝将游广津。一披雾豹姿，豁然开我神。人生贵相知，愿言结近宾。颇恨相得晚，甚知二子真。乐此臭味同，缔好期终身。"}