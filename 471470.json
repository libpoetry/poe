{"id":"471470","title":"奉寄李苍门谏议并呈省院诸公二十韵","dynasty":"明","author":"汤显祖","text":"汉壁蓝光远，秦关紫气深。宝莲开华岳，仙树出咸林。夕拜连封事，宸游费雅箴。国家方有道，天地得无心。震位迟佳气，西师急好音。数灾山少木，厥贡土惟金。渐觉风谣苦，长看日气祲。茧丝抽欲老，仗马噤难任。地大谁为政，天高汝作霖。英奇才世出，虚薄病年侵。愧见同门友，愁闻倚柱吟。越中随奏计，朝下惬攀寻。绣辔凌朝践，清尊薄夜斟。赏新喧散帙，怀旧默沾襟。自合王乔履，谁分子贱琴。羁孤魂莽苍，朝集意萧森。路尽求牵复，春多肯幸临。子牟留魏阙，陶令去江浔。报玖将遗佩，弹冠拟合簪。桑榆如薄照，兰菊待分阴。"}