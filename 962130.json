{"id":"962130","title":"余居苕溪上，与白石洞天为邻。潘德久字予曰：白石道人且以诗见畀。其词曰：“人间官爵似摴蒱，采到枯松亦大夫。白石道人新拜号，断无缴驳任称呼。”予以长句报贶","dynasty":"宋","author":"姜夔","text":"南山仙人何所食，夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。真祖只在南山南，我欲从之不惮远。无方煮石何由软，佳名锡我何敢辞。但愁自此长苦饥，囊中只有转庵诗。便当掬水三咽之。"}