{"id":"269792","title":"戚氏·美良天的烁","dynasty":"现代","author":"吴湖帆","text":"美良天的烁。红杏倚东轩。锦色疏狂，粉香撩乱，袅晴烟。嫣然。户常关。含颦冷淡莫愁闲。相逢巷曲分舍，似感千里阻关山。断梦何处，天台迷景，但听暗水婵媛。乍珠帘悄揭，莺啭魂锁，蝶恋花喧。秦馆浪迹经年。缘会几变，絮话漏频阑。扶头醒、醉云犹浅，素月回娟。自缠绵。聚也散也难堪。默语泪落君前。定巢燕约，只惜归来，忍把芳信虚延。骤起惊兵火，伤离念别，坠帐余欢。记省河桥避雨，又曾携、画舸小流连。却怜故苑师师，旧家好好，青眼情无限。恨药炉、多病生生绊。闻宛转消损红颜。顿悔教、倖薄心寒。怅金屋、夜寂正花残。傍书镫畔，凭谁对影，搅我难眠。"}