{"id":"423947","title":"百字令·田治民沈齐新婚","dynasty":"近现代","author":"周学藩","text":"通家梁孟，见明珠掌上，故人娇女。容易标梅时节近，问讯小姑居处。碧海槎移，红桑物换，邂逅神仙侣。翩翩吉士，前生注定相许。正是美景花朝，咬春桃菜，更结同心缕。面对而翁开口笑，破格填词因汝。玳瑁双栖，鸳鸯并泳，燕子呢喃语。归宁有日，毋忘邀我鸡黍。"}