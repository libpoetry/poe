{"id":"602339","title":"胡杭州尔潜邀泛西湖遂历三竺次陶游斜川韵","dynasty":"明","author":"陈履","text":"繄余苦行役，浪迹曾未休。偶爱风日佳，拟作湖山游。旧侣有好怀，慷慨念同流。开尊浮采鹢，荡桨随轻鸥。舟中望三竺，恍惚如丹邱。遂挟寻幽兴，倘遇飞仙俦。玄关一以入，神赏喜相酬。良辰不再逢，后会如此不。且进掌中怀，共扫心上忧。人世悠悠尔，身外复何求。"}