{"id":"1202796","title":"水龙吟 送焦和之赴西夏行省","dynasty":"元","author":"王恽","text":"当年紫禁烟花，相逢恨不知音早。秋风倦客，一杯情话，为君倾倒。回首燕山，月明庭树，两枝乌绕。正情驰魏阙，空书怪事，心胆堕，伤殷浩。祸福无端倚伏，问古今、几人明了。沧浪渔父，归来惊笑，灵均枯槁。邂逅淇南，岁寒独在，故人襟抱。恨黄尘障尽，西山远目，送斜阳鸟。"}