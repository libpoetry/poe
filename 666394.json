{"id":"666394","title":"秋日署中简诸君子","dynasty":"明","author":"薛蕙","text":"新秋改炎节，凉臻溽暑旋。凄凄金气舒，昭昭素景鲜。流风靡幽薄，轻霭映澄川。飘飖激楚吹，眇杳泛兰烟。吏隐案牍简，斋居神想偏。目耽霞上鹤，耳玩露中蝉。几席纵偃息，缨绂谢牵缠。卧阁趣无辍，含毫兴邈然。西曹擅文苑，萧晨惜暮年。徘徊锦帐坐，吟啸白云篇。望美勤徒结，怀劳忧莫蠲。赏心傥不隔，答讯冀相传。"}