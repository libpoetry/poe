{"id":"513144","title":"五十疋马图","dynasty":"明","author":"沈周","text":"沙树历历沙草荒，江上谁开刍牧场。马群所聚凡五十，饮秣而俯嘶而昂。寐讹浴涉踶且骧，或乳或驻或轧疮。三纵五横不成行，若驓若?青紫黄。乌骓赤兔照夜白，连钱桃花斗文章。牝兮牡兮未可辩，亦莫可识驽与良。相骨相肉俱已矣，老夫两眼徒茫茫。但爱各各无羁缰，自纵自得肥而駉。肥哉肥哉空老死，未试何以知尔长。我知马亦待驾御，人马两得气始扬。请看沟汗流血浆，争前欲逐左贤王。追风掣电一般走，五十之中当有彊。"}