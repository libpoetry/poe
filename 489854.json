{"id":"489854","title":"文湖州墨竹苏文忠公题其上","dynasty":"明","author":"袁华","text":"清贫太守石室翁，渭川千亩藏其中。理閒舐笔盘薄裸，兔起鹘落无留踪。雨梢晴叶各殊态，挥洒位置分纤秾。钟峰隐居拨镫法，气韵生动将无同。墨君一派来自东，袜材当萃彭城公。平生知己最亲厚，走书嘲戏言舂容。陈州官舍示长舌，谈笑化去当元丰。呜呼二老不复作，空瞻遗墨翻鸾龙。"}