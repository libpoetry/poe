{"id":"569209","title":"王上津季问生好佛以九日礼昙师化靖出沈嘉则长歌见示求赠言走笔应之","dynasty":"明","author":"王世贞","text":"不睹孝廉面，唯闻孝廉贤。为母两弃官，月俸不请钱。中年厌家贪佛日，听讲楞严终十帙。饭僧或下宾头卢，礼诵未究波罗蜜。九月渡江叩净居，问我请示昙师期。汝心在汝觅不得，天宫茫那可知。毋听沈郎梦中语，嵩少峰峰碧堪数。但令面壁三两年，自有懒融来证汝。"}