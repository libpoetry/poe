{"id":"1119115","title":"和蒲左丞有美座上观雪二首","dynasty":"宋","author":"陈师道","text":"高牙大纛晓登山，卷帐飞觞不避寒。十二玉楼横閤道，三千银甲壮师干。封条已验遗蝗化，平陇宁虞宿麦乾。预喜丰年惟太守，旋追宾从促杯盘。破晓初惊失旧山，瑶台化出坐中寒。江心冻合愁蛟蜃，匣里冰生吼镆干。门闭洛阳人迹绝，指穿东郭履痕乾。凤池不比梁园客，咳唾珠玑落玉盘。"}