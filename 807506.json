{"id":"807506","title":"念奴娇  祖园与玉峰徐孚若话旧回用前韵","dynasty":"清","author":"陈维崧","text":"立谈数语，似项王帐后，楚歌齐起。又似邻船商妇泣，一夜琵琶聒耳。红粉辞乡，青袍失路，从古原如是。子规频唤，明朝春又归矣。拚取僧院听钟，歌楼持钵，老作吹篪婢。万事灰颓吾不恨，只负柔奴车子。满幅花笺，半床珊管，怕杀蓝田尉。单衾空馆，鸭炉红瘦香死。"}