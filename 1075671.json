{"id":"1075671","title":"皇帝亲祀高禖十五韵","dynasty":"宋","author":"周紫芝","text":"历欲绵洪祚，郊宜筑巨台。有司脩祝册，天子祭高禖。意与群情合，春随上瑞来。翠舆瞻玉座，桂酒奠金罍。喜色回中壸，欢声入九垓。熊罴占已兆，弧矢射将催。异礼关宗社，馀波被草莱。灵基千岁永，玉叶万枝开。制度新仪著，歌诗旧典该。鲁侯徒复宇，后稷始封邰。帝德应先格，天心亦易回。至诚参造化，妙响疾风雷。历数周家久，封疆汉地恢。山河今壮矣，瓜瓞信悠哉。准拟螽斯咏，微臣愧不才。"}