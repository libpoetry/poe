{"id":"543587","title":"寄三衢易使君惟效约秋深为烂柯之游并怀蔡景明苏以脩","dynasty":"明","author":"胡应麟","text":"易侯意气天下无，蚤年宦籍通皇都。豸冠绣服天咫尺，风裁落落长安途。一朝使酒忤权贵，凭陵太白歌呜呜。埋轮有疏不得上，拂衣大笑游江湖。潇湘云梦长在目，却来东海谈乘桴。五花暂辍御史马，百里仍蹑仙郎凫。江郎峨峨三片石，屹立千仞东南孤。题诗洒墨登绝顶，白眼瞋视天模糊。桑田沧海倏变易，九重特诏还金铺。梅花遍咏水曹雪，清源皂盖停菰蒲。忆昔扁舟驻东郭，蓦然见我心神孚。卤簿江州却群从，胡床明月邀呼卢。苏别驾，蔡大夫，十日九日黄公垆。夜击青萍唾壶碎，昼拈绿玉楸枰枯。清源明妆十万队，红裙翠袖骄相扶。淹留卒岁不忍别，春风拂面吹屠苏。云萍忽尔摧浪迹，平原河朔成虚无。踟蹰苏蔡各分手，闽山蜀道难追呼。君侯政绩何炜烨，立驱千骑来东吴。穷交念我宛如乍，飞书往往寻屠沽。一丘独卧子真谷，入门三径嗟荒芜。雕虫小技何足论，眼空六合成狂夫。青霞之君日候我，斧柯欲烂三蓬壶。玉局纵横众仙列，云浆一吸三千觚。使君倘许岸帻过，秋风八月来高舻。"}