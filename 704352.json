{"id":"704352","title":"荣昭德妃挽歌","dynasty":"明","author":"黎民表","text":"名冠椒风日，恩深桂殿前。盛筐惟卒礼，辞辇宿称贤。玉盌留朝奠，珠襦秘夜泉。华容虽寂寞，龙綍表新阡。女德辉彤管，嫔仪肃桂宫。瑶池云自出，湘水路应穷。宿草沾晨露，疏杨切暝风。凤栖遗泽在，能慰九泉中。素车遵广陌，丹旐转坟园。爵秩三宫贵，威仪九御存。苔阶凝古色，松隧锁黄昏。秪有齐纨扇，犹馀箧笥恩。祖道鸣笳引，行尘叠鼓声。椒涂非昔日，象服俨平生。诔册陈金印，灵輀饰翠旌。婉仪将旧德，青史尚垂名。"}