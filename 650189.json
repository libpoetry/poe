{"id":"650189","title":"寿谖堂为德清屠生诚作","dynasty":"明","author":"金幼孜","text":"谖草树北堂，雨露日蕃滋。慈母欣有托，抚玩心独怡。门庭日无事，鹤发明春晖。之子念母慈，致养及良时。朝朝具甘旨，炫耀五采衣。再拜献春酒，泛此黄金卮。祝母多寿考，千岁忘忧思。岁岁对谖草，愿母长不衰。母寿不易得，子心将何为。谨言与慎行，战兢当自持。显扬报母德，不使声名隳。归哉尚努力，惜此光阴驰。引领日相望，重来应可期。"}