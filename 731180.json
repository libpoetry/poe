{"id":"731180","title":"故大学士前两江总督尹继善","dynasty":"清","author":"弘历","text":"八旗读书人，假藉词林授。然以染汉习，率多忘世旧。问以弓马事，曰我读书秀。及至问文章，曰我旗人胄。两歧失进退，故鲜大成就。自开国至今，任事奏绩茂。若辈一二耳，其余率贸贸。继善为巨擘，亦赖训迪诱。八年至总督，异数谁能遘。政事既明练，情性复温厚。所至皆妥贴，自是福量辏。能诗略如白，倡和亦颇富。独爱驰驿喻，知寓意不留。"}