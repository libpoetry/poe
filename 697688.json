{"id":"697688","title":"次韵答杨少傅勉仁二首","dynasty":"明","author":"胡俨","text":"萧然一榻病相如，独卧城南水竹居。玉笥松楸怀故里，青灯风雨课残书。眼前文物交游少，霜后园林橘柚余。药里寻常筋力尽，敢劳谷口有来车。之武平生信不如，衰年怀土事幽居。山中已迫桑榆景，天上重烦故旧书。伏枕尘劳灰百念，传家生计在三余。邻翁花木春来好，扶杖看花当小车。"}