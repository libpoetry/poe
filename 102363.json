{"id":"102363","title":"至涿州见寄·老人痴钝已逃寒","dynasty":"宋代","author":"苏轼","text":"老人痴钝已逃寒，子复辞行理亦难。要到卢龙看古塞，投文易水吊燕丹。胡羊代马得安眠，穷发之南共一天。又见子卿持汉节，遥知遗老泣山前。毡毳年来亦甚都，时时鴂舌问三苏。那知老病浑无用，欲问君王乞镜湖。始忆庚寅降屈原，旋看蜡凤戏僧虔。随翁万里心如铁，此子何劳为买田。"}