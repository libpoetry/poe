{"id":"104347","title":"寄谢开封宰薛赞善","dynasty":"宋代","author":"梅尧臣","text":"予生多不偶，事事相与背。适从平川役，乃遇河决溃。舟胶在中野，寸步使心痗。谁知赤县尹，勤恤每外内。文符饬亭长，寇盗虞鼠辈。仍能馈饼饵，童稚仰所赉。今又置酒壶，惠问亦已再。令我清夜饮，是夕值月晦。独酌效谪僊，而复无影对。如何亡情游，似亦有世态。家人诚可同，况我昨丧配。虽曰预朝裾，左右无粉黛。兀然唯书史，旧学厌琐碎。欲探文字工，下笔语多碍。却思君西斋，新治虚可爱。燕坐禽鸟寂，吟哦簿书退。此乐吾未如，区区劳覆载。"}