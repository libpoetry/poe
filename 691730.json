{"id":"691730","title":"九日繁台二首","dynasty":"明","author":"李梦阳","text":"穷秋避地兼逢节，圹野无山且上台。江汉雁惊番北叫，太行河断却东来。羁栖叹世深难醉，病起思乡老易催。闰月有期还发兴，菊花晚暮莫愁开。禹庙登高人尽回，儒宫下马尽残杯。奔陈孔甲元孤愤，去赵虞卿且未哀。高叶下风还抱石，片云拖雨故临台。酒阑却忆十年事，半醉呼鹰向此来。"}