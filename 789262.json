{"id":"789262","title":"贺新郎 又赠歌儿阿苏","dynasty":"清","author":"王策","text":"照眼琼枝秀。按红牙、行云遏尽，月华如昼。八尺珠帘花著地，烛影仙仙舞袖。立顾曲、周郎之后。解赏晓风残月句，压铜喉铁板皆低首。真慧性，世希有。便须一曲倾三斗。判今宵、为伊醉倒，绿窗醇酎。我有三生无穷恨，待谱新词相授。烦细演、伤心红豆。唤得春风重到眼，只生花笔与生香口。收旧泪，再呼酒。"}