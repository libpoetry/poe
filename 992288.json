{"id":"992288","title":"依韵吴冲卿秋虫","dynasty":"宋","author":"梅尧臣","text":"梧桐叶未老，露滴玉井床。秋虫如里胥，促织何苦忙。苒苒机上丝，入夜为鼠伤。织妇中夕起，投梭重徊徨。那闻草根声，膏入然肝肠。天子固明圣，措意如陶唐。下民唯力穑，不见田畴荒。岂知裒敛人，督责务健强。所以机中女，心斗日月光。年年租税在，聒耳信已常。哀哉四海人，无不由此戕。吴侯当厅时，静坐爱初凉。方将同佳人，欢乐举杯觞。繁鸣杂螇螰，感怆情不皇。况蒙朝家恩，兄弟登俊良。意虑宜恤物，以慰众所望。今者秋虫篇，不异七月章。"}