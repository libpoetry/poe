{"id":"810523","title":"临江仙 周栎园佥宪青州署阁小饮","dynasty":"清","author":"丁澎","text":"小阁疏帘如画舫，客来身在沧洲。反骚醉绩伴牢愁。先生托乌有，从事却青州。脍鲤冰盘桑落酒，争看顾曲风流。十三车子引箜篌。漫将公莫舞，翻入调歌头。昔日愚公曾有谷，竹楼更起洪州。宦游人尽恋风流。携琴千日酒，种秫百花洲。楼外萧滩楼上月，开帘几对闲鸥。登斯楼也乱云浮。有山官舍里，巢许亦淹留。亭子临江江在望，江花江鸟江城。春江花月几多情。醉吟真吏隐，不籍浣花名。雨过千峰如黛洗，凭阑迸出葱青。空濛一片画难成。就中浑不解，因以命吾亭。麝歆熏篝金鸭冷，玉床闷倒和衣。懵腾春梦小窗西。柳慵花醉，唤不起、鹧鸪啼。乱挽蝉云眉不扫，画梁残日依依。怪他燕子故双栖。湘钩暗下，赚得个、扑帘飞。"}