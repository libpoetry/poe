{"id":"1236033","title":"登善精舍葺治苟完七小诗以写予怀","dynasty":"元","author":"张雨","text":"故山破屋谁来补，辛苦经营拾燕泥。几树桃花相送老，不消更著子规啼。涧中采石重铺径，坡上移花小筑墩。深结云岚为保障，剩培松竹当儿孙。梓柳都移五十栽，稚松千个绿毰毸。旁人莫笑千年计，万一他时化鹤来。玉钩桥水如凝碧，才过床头写瀑雷。恰是东风太薄劣，逆流花片出墙来。"}