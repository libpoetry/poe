{"id":"788335","title":"帝京篇","dynasty":"清","author":"胤禛","text":"磐石占幽蓟，金汤固帝京。幅员宁有外，带砺自堪盟。形势河山拱，星文气象清。休征荷地力，瑞应感天成。济济匡时器，熙熙击壤情。溪流穿禁籞，霞彩映重城。日照朱甍丽，尘飞紫陌轻。烟花织锦绣，莺燕唱升平。池暖鱼吹絮，兰熏蝶抱英。新荷初浥露，宿麦晚蒸晴。极浦渔舟杳，斜阳牧笛横。所希均雨泽，南亩问春耕。"}