{"id":"610244","title":"芝兰玉树图为任公作","dynasty":"明","author":"韩上桂","text":"华堂昼永搴珠箔，金炉袅篆香烟扑。紫燕蹴尘去复回，玉阶细点苍苔薄。上有芝兰簇簇生，丹芽绀节含清芬。九畹灵根良足瑞，三秀远自甘泉分。旧㔣谢家曾植此，封胡遏末纷莫比。大干同誇入汉低，孙枝亦复淩云起。任昉才名世所稀，风流何必让乌衣。琅玕绕砌堪承润，更浥朝阳露未晞。"}