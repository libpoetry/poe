{"id":"722652","title":"后秋兴八首八月初二日闻警而作","dynasty":"明末清初","author":"钱谦益","text":"王师横海阵如林，士马奔驰甲仗森。戎备偶然疏壁下，偏师何意溃城阴。凭将按剑申军令，更插靴刀儆士心。野老更阑愁不寐，误听刁斗作秋砧。羽檄横飞建旆斜，便应一战决戎华。戈船迅比追风骑，戎垒高于贯月槎。编户争传归汉籍，死声早已入胡笳。江天夜报南沙火，簇簇银灯满盏花。龙河汉帜散沈晖，万岁楼边候火微。卷地楼船横海去，射天鸣镝夹江飞。挥戈不分旄头在，返旆其如马首违。啮指奔逃看靺鞨，重收魂魄饱甘肥。由来国手算全棋，数子抛残未足悲。小挫我当严警候，骤骄彼是灭亡时。中心莫为斜飞动，坚壁休论后起迟。换步移形须着眼，棋于误后转堪思。两戒关河万里山，京江天堑屹中间。金陵要奠南朝鼎，铁瓮须争北顾关。应以缕丸临峻坂，肯将传舍抵孱颜。荷锄父老双含泪，愁见横江虎旅班。吴侬看镜约梳头，野老壶浆洁早秋。小队谁教投刃去，胡兵翻为倒戈愁。争言残羯同江鼠，忍见遗黎逐海鸥。京口偏师初破竹，荡船木柿下苏州。十载倾心一旅功，御枪原庙梦魂中。每思撒豆添营垒，更欲吹毛布雨风。淮水气连天汉白，钟离云棒帝车红。南宫图颂丹铅在，辜负秋窗老秃翁。艰难恢复势逶迤，蚁穴何当溃泽陂。驼马已临迤北路，炮车犹护向南枝。雷惊犀象牙方长，雨送蛟龙宅屡移。最喜伏波能整旅，封侯印佩许双垂。"}