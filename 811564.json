{"id":"811564","title":"风流子三首","dynasty":"清","author":"史承谦","text":"重帘深不卷，香风起，小阁映红薇。记促坐移时，碧纱窗下，寻欢几度，凉月楼西。无端又、兰桡飞去急，花径梦来迷。铁网千丝，人归何处，烟波四合，路隔前溪。双鱼经时杳，离魂远、空自凝想依依。应悔一春心眼，盼杀双栖。料衾鸳独拥，灯昏听雨，篝香亲炷，梅润薰衣。一样泪珠弹尽，憔悴明妃。银缸垂半穗，深宵梦、宛转盼交加。乍南浦人归，帘垂绣户。西风叶落，窗掩纹纱。关心记，春衣图蛱蝶，小髻绾灵蛇。何处还寻，楚巫峡雨。凝思真似，优钵昙花。苏娘应如旧，青衫在，只因欲借怜他。回首舞阑歌散，已隔天涯。想停针惜别，频调宝瑟。熏香独坐，闲摘琵琶。输与梁间燕子，飞入卢家。微词猜薄倖，闲凝愁、真有泪如丝。看浅碧萦眉，低徊幽恨。斜红绕脸，掩映明姿。行云梦、半篝香缭绕，千点月参差。暗里形相，十年依旧。意中盟誓，一笑先知。风流凭谁赏，前欢在，也应不负心期。观黏鸡贴燕，玉琯偷移。料翠盘初整，泥抛骰子。夜灯重试，定簇峨儿。最是春初时节，牵惹相思。"}