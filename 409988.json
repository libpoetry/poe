{"id":"409988","title":"怪石","dynasty":"近现代","author":"王宸居","text":"嘉彼一拳石，磊落多幽态。形状殊不同，各各负奇怪。或产深山中，或生烟水外。瘦削而玲珑，崎崄而云霭。泥沙不虞污，风日不虞坏。中坚自莫夺，生来成耿介。我生有颠癖，遇之辄钟爱。携归置案头，相对神不懈。相对却无言，无言更称快。朝夕具衣冠，折腰屡向拜。抱璞以此终，磥然长自在。不必学卞和，抱向君王卖。"}