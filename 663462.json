{"id":"663462","title":"席上次韵刘镇远希召南雍剑客歌为八十翁阮毅夫赋","dynasty":"明","author":"边贡","text":"虎头突兀鸢肩高，将军将军真古豪。已有精忠贯白日，更看逸气凌青霄。少年带剑方城里，朝猎登山夕临水。结交意气无南北，侠侣游朋来远迩。出门白马骄如龙，飞黄不受徒御砻。心轻项羽匹夫勇，身许萧何万世功。平生好诗有诗癖，时向江边寻古迹。谁论北海孔文举，未数东山谢安石。帐底高眠强敌愁，共说将军无与俦。淮阴壮士富才略，会稽老子多阴谋。中年华发忽成素，叹息流光近迟暮。辟谷真成陆地仙，学易上究先天数。子歌孙舞终日欢，城有堞兮江有澜。他时汉水襄山道，应见青牛西出关。"}