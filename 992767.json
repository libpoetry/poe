{"id":"992767","title":"送王平甫拟离骚","dynasty":"宋","author":"梅尧臣","text":"识君兮不早，君尚少兮我老。兰与蕙兮多薰，搴杂佩兮芳芬。兰倏往兮蕙随，心俯仰兮徘徊。与识吴兮吴乐，尝适楚兮楚悦，君何为兮我阔。麒麟絷兮不驰，凤皇蔽兮挑达。均莫悲兮别离，怅公子兮何之。绝大江兮无波，奉赤鲤兮藉荷。芼莼荇兮陈羹，亲意得兮忘荣。世反是兮从贵，聊送君兮伤情。"}