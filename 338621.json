{"id":"338621","title":"多丽·郊望","dynasty":"清代","author":"许嗣隆","text":"踏晴沙。特来领略春华。最清疏、迤南城阙，何曾伐鼓鸣笳。对寥泬、疑云疑雨，向缥缈、非雾非花。双眼瞢腾，一身潇洒，东风帽影任攲斜。町畦外、声传空谷，莺院接蜂衙。耽幽处、冲瀜杳霭，且住为佳。漫支颐、峰头树尾，轻红衬出朝霞。闪金碧、丛丛佛寺，面水竹、个个人家。腊味须沽，春衣堪典，酒旗风飐有些些。荒涂畔、金鱼石马，芳草不能遮。空留下，千年胜算，万古长嗟。"}