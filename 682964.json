{"id":"682964","title":"古风二首赠范东明宪使","dynasty":"明","author":"尹台","text":"海边有灵鸟，殊采蔚苞翰。饥餐竹花实，渴饮砥柱湍。德辉览八极，耀仪阿阁端。胡然触虞罼，下息青琅玕。冥数会方塞，去矣夫何叹。烨烨芙蓉剑，系君白玉佩。芒锷瑩鸊膏，霜花澹磨淬。奇物出有时，晶光安可晦。提携意虽惬，神理秘幽沕。愿持抉祲氛，流光曜九阂。"}