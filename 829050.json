{"id":"829050","title":"蝶恋花  南京解放五日武昌解放。四月二十四日效冯正中体四首","dynasty":"清末近现代初","author":"刘永济","text":"飒飒惊飙摇绣户。楚雨巫云，吹散无凭据。梦重不知春色暮，起看花片零如雨。雾阁云窗深几许。一晌贪欢，忘却愁来路。不道佳期期已误，嫌人青鸟纷纷鹜。一曲伊州真错舞。旧日萧郎，无分通眉语。别苑红英浓似雾，纷纷蜂蝶寻香去。漫恨恩情同草露。绮席欢场，一散何由诉。凤尾檀槽金雁柱，砑罗裙上低鬟诉。可惜良缘天不与。卷上珠帘，翠羽单飞去。脉断银滍风浪阻，神仙叵奈相思苦。镜里暗伤颜色故。强把螺丸，加意添眉妩。费尽灵波千万语，奈何覆手云成雨。玉树歌停鸾罢舞。黼帐华扃，尽化销魂土。满眼城狐兼野鼠，分明画出芜城赋。草草年光真迅羽。莽莽河山，冤结无重数。阵阵悲风和泪雨，纷纷如助江潮怒。"}