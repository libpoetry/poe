{"id":"282996","title":"满江红·外族周季况先生以旧藏新莽始建国二年镜见付","dynasty":"现代","author":"冒广生","text":"破碎山河，浑不是汉时明月。想曩日陈图鼓铸，卯刀金沸。威斗无灵光黼座，扇屏有翳辉琼阙。正春宫，原碧晚妆成，眼偷瞥。一勺水，真人发。一车火，渐台灭。剩凄凉蟾魄，销凝鹃血。刻划当时水作手，臣雄舞蹈臣歆列。把官家，泉布试评量，总工绝。"}