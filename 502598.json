{"id":"502598","title":"浮峰歌送进士陈以义贡京师","dynasty":"明","author":"王恭","text":"海上迢迢江水东，江心绝巘青芙蓉。横空积霭几千丈，绿萝袅袅花濛濛。深沈玉镜浮仙岛，黛色青青不堪扫。芳草矶头望欲流，夕阳渡口看还好。翠壁红泉高际天，閒云古木相连延。岚烟瀑雨猿声里，僧舍人家鸟道边。仙舟江上何潇洒，此地那能驻君马。思尔青云得意时，莫忘幽期绿萝下。"}