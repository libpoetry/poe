{"id":"137334","title":"醉蓬莱·见羞容敛翠","dynasty":"宋代","author":"欧阳修","text":"见羞容敛翠，嫩脸匀红，素腰袅娜。红药阑边，恼不教伊过。半掩娇羞，语声低颤，问道有人知麽。强整罗裙，偷回波眼，佯行佯坐。更问假如，事还成後，乱了云鬟，被娘猜破。我且归家，你而今休呵。更为娘行，有些针线，诮未曾收囉。却待更阑，庭花影下，重来则个。"}