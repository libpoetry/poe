{"id":"1034892","title":"高龙学挽诗","dynasty":"宋","author":"魏了翁","text":"蜀自开禧后，西垂畏廪秋。更经两单阏，尽弃五边州。新沔依同谷，中梁恃武休。匆匆移米岭，往往阻金牛。嶓冢略逋寇，益昌随解舟。近犹趋剑阆，远或至渝涪。弃守侪民旅，奔军齿寇雠。乱生宁有豸，众溃已无鸠。伯也伤时久，民兮作己忧。升沈随分定，行止与天谋。高尚辞丹诏，低回佐碧油。封疆资屏翰，原隰赖咨诹。事变方濡首，人情苦掉头。誓言捐一死，力与障横流。固分为忠鬼，安能效泣囚。诀辞贻子弟，壮语骇朋俦。愤极拳穿爪，兵交血染髅。不随蜍志在，甘逐远巡游。志士闻风起，顽夫背面羞。公身无复憾，疆事更谁筹。学士标龙直，文阶列禁游。湛恩沾骨肉，新庙贲林丘。三禭虽云厚，百身安足酬。游魂如可作，近事亦知不。惩败从娄敬，交邻激叛侯。未论轻汉鼎，长恐误梁瓯。后吏谁荓螫，前修不慭留。玉棺行有日，丹旐送无由。渺渺河山隔，皇皇兄弟求。非惟在原急，亦为念宗周。"}