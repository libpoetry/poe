{"id":"1225513","title":"赠胡巡检民","dynasty":"元","author":"李存","text":"重云闭湿热，欲作夏至雨。胡子溪上来，披衣一相语。南风解人意，稍亦入窗户。开樽荐瓜韭，汲井具鸡黍。子为庐陵秀，家世蕃且钜。早岁走京师，骞然好仪矩。诗书虽素习，杀气在眉宇。暂为巡警吏，出入备钲鼓。手弓张黑角，腰箭开白羽。里疃散鸡豚，垣墙奔狗鼠。因思闽广间，壤地有深阻。凶豪据溪洞，老幼负戈弩。几微相啖噬，动辄生龃龉。古今声教远，往往累南土。整齐非束缚，全活在绥抚。荒忽固无常，跳踉乃其所。虽云聚蜂蚁，颇亦顿军旅。远道困供输，穷陬多毒蛊。幸逢天子圣，元帅复雄武。前岁醢光卿，今年烹志父。此虽下愚者，生育皆父母。端由一念失，血肉涴砧斧。天道实宽容，皇威安敢侮。今闻豺狼窟，悉已反农圃。早暮或笙竽，村墟且商贾。奸臣操国柄，近亦死南浦。诏书一日下，海内尽歌舞。横算罢舟车，求贤复科举。闾阎皆跨马，流谪归故处。百祥斯可至，万恶为之沮。顾余头已白，甚觉负章甫。眼目更昏眵，筋骸将伛偻。子年才十五，声价满吴楚。朋友实天伦，磊落倾肺腑。行当分阃椟，终可立朝著。相看方侃侃，索别何踽踽。波涛随地有，切莫倦篙橹。双双鹳鹤来，一一渔樵去。凄迷斜照草，髣髴晚烟树。出处莫为谋，音书可相许。"}