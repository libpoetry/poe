{"id":"727328","title":"乌栖曲四首","dynasty":"南北朝","author":"萧绎","text":"沙棠作船桂为楫，夜渡江南采莲叶。复值西施新浣沙，共向江干眺月华。月华似璧星如佩，流影澄明玉堂内。邯郸九枝朝始成，金卮玉碗共君倾。交龙成锦斗凤纹，芙蓉为带石榴裙。日下城南两相望，月没参横掩罗帐。七彩隋珠九华玉，蛱蝶为歌明星曲。兰房椒阁夜方开，那知步步香风逐。"}