{"id":"700498","title":"春思","dynasty":"明","author":"顾璘","text":"正月湘南春可怜，李花如雪柳垂烟。殊乡剩借芳菲节，莫向东风惜酒钱。粟家渡头春草齐，柳侯祠下早莺啼。傍人莫笑山公醉，请看城头白日低。来时江草带霜华，忽往城南杏已花。把酒对花如建业，离人何事不思家。庭前古松高百尺，屈干回姿如老龙。我欲据床还散发，簿书堆案不从容。"}