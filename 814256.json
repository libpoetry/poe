{"id":"814256","title":"送蔡生台湾小试","dynasty":"清","author":"周凯","text":"海外英才今见之，如君始可与言诗。志高元干空流辈，文愧昌黎敢说师。大木定邀宗匠斲，小疵先把俗情医。岛中相赠无长物，聊解春裘作馈遗。猎猎林风欲战时，一帆准拟厦门吹。翘才有馆堪投足，匡鼎能诗亦解颐。稿束牛腰相论定，气充鹏翮看飞驰。赠言且慰绸缪意，一夕匆匆惜别离。"}