{"id":"473368","title":"志哀寄吴氏二首 其二","dynasty":"明","author":"王稚登","text":"鹰鹯击众乌，众鸟无能为。胡然坠蓬藋，自损风云姿。虽称六羽翮，零落何所施。蜂虿小有毒，螫人人不知。昔为众鸟畏，今为众鸟欺。既言覆其巢，又已攫其儿。覆巢犹且可，攫子当如何。哀哀三黄口，泣血纷滂沱。好生上帝德，无乃伤天和。谁为诉九阍，三面去网罗。"}