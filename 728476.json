{"id":"728476","title":"贺新郎  冬夜不寐写怀用稼轩同父倡和韵","dynasty":"清","author":"陈维崧","text":"已矣何须说。笑乐安、彦升儿子，寒天衣葛。百结千丝穿已破，磨尽炎风腊雪。看种种、是余之发。半世琵琶知者少，枉教人、斜抱胸前月。羞再挟，王门瑟。黄皮裤褶军装别。出萧关、边笳夜起，黄云四合。直向李陵台畔望，多少如霜战骨。陇头水、助人愁绝。此意尽豪那易遂，学龙吟、屈煞床头铁。风正吼，烛花裂。"}