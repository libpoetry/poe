{"id":"502543","title":"题闽清林中叔梅林耕隐卷","dynasty":"明","author":"王恭","text":"结宇隐空翠，耦耕梅花林。群岭寄孤鸟，众溪澄一心。春至觇泉脉，遥遥西顶岑。夤缘片云上，杳霭穷源深。潭雨飒已至，虹蜺生我襟。翩翩洪厓子，采药青萝阴。手持若木杖，笑拂丘中琴。以言得仙道，岂必服黄金。言既忽飞去，诸峰龙夜吟。榛篁閟秋影，石洞闻幽音。翘首望不及，苍然何处寻。还归理吾稼，宁用竞华簪。"}