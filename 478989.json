{"id":"478989","title":"病项","dynasty":"明","author":"吴宽","text":"人生自召百一病，伤彼六欲兼七情。我今有病出偶尔，开口欲说难为名。幸非寒战与潮热，一痛却使心怦怦。籧篨戚施古人疾，二者一旦来相婴。执书未暇矻矻坐，伏枕顿作咿咿声。千钧重负未容释，更觉肩背遭笞榜。董宣不屈汉公主，徐积已见胡先生。昨朝向人忽作别，即欲回顾仍前行。昂头莫肯少轻诺，侧目欲就多欢迎。我生由来泛掘强，只今见者尤加惊。独鹤引吭频饮啄，大鸡盛气相喧争。嗟吁元首本无恙，股肱何不思扶倾。端愁蔓延入骨髓，此病始知为匪轻。轩岐医经动盈卷，不识何药堪煎烹。莫如闭户学导引，动荡血脉方和平。未能痛定得思痛，把笔遣闷诗先成。"}