{"id":"693858","title":"冯桢卿给谏为尊人青方新开园亭邀同卢本潜都谏过酌","dynasty":"明","author":"陈子壮","text":"名园不羡辟疆同，青琐郎扶白发翁。盘上生蒲皆九节，花边调鹤似双童。干霄惯洒湖州墨，卜夜还谈碣石风。旧客肯教狂阮籍，独持清赏就王戎。韦曲花开即共娱，杜陵佳句不应孤。旧来好事今能否，中有高堂天下无。酒密歌长寒易借，□深树旷月全铺。愿逢直省多休暇，又度春风白玉壶。"}