{"id":"748519","title":"拟古 其一","dynasty":"清","author":"王拯","text":"客从故乡来，道我故乡事。听客语未终，悲伤泪盈眦。忆从我双髻，乡闾正平世。荐绅屡世泽，农亩百囷积。令尉好客临，家家喜迎伺。岁时相庆劳，酒肉颇薰炽。回首二十年，遭时大颠悴。还思俗忠厚，遑咎习轻侈。车马重来归，荒村起蛇彘。川原始嵎负，城邑渐高帜。将帅弗调良，锄耰转凶肆。吾谋多弗遂，戎幕愧身厕。黄金北斗高，拳贼最奇思。衣裳余倒颠，陵谷乃更置。昔日富家郎，流亡仅衰稚。漂潭节府重，遗构穴精魅。闬闳寻瓦砾，蓬稗溢寰肆。穰穰少孑遗，累累但枯骴。哀哉我与客，飘流各名利。艰难少至壮，所历讵料是。"}