{"id":"475254","title":"赋内阁芍药","dynasty":"明","author":"陆粲","text":"金门柳色萦深绿，上苑春馀杂花扑。夭桃已歇秾李衰，红药翻阶正芬郁。此花初种自宣皇，百曲雕阑七宝妆。融风窈窕昭阳殿，暖日轻盈白玉堂。玉堂学士看花早，赋成芸阁留诗草。卷幔频看碧雾流，挥毫正耐红云绕。忆昨宣皇居法宫，太平乐事君臣同。宸游每出濯龙里，曲宴偏临翔凤中。是时南苑飞霓旌，烂熳仙葩绮绣明。临风宛转如矜妒，俯者如愁仰如诉。半沾微雨妖红湿，太真泣凭阑干立。至尊一顾六宫回，茜裙霞帔俱羞涩。华萼楼头雨露偏，芳容赢得美人怜。君恩为与分春色，诏许移来种阁前。阁前复道连金谷，翠辇经过几回瞩。内家敕进赏花词，昭容传制黄门促。沈吟此事六十载，当日繁华宛然在。绀幰金舆绝幸临，黄扉紫禁留风采。不羡扬州宝带围，长安红紫竞芳菲。五侯七贵同邀赏，宝马香车疾若飞。争似名花出天上，雾阁云窗俨相向。浪蝶游蜂未许窥，酒徒词客空惆怅。江南三月足豪华，绣幕围香富贵家。亦有幽姿在空谷，风雨憔悴天之涯。燕山游子江南客，独对名花感今昔。草木何知人自怜，逢时亦复升沈隔。世间荣辱偶然事，不独此花何叹息。"}