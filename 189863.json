{"id":"189863","title":"别贾耘老·若有人兮霅之滨","dynasty":"宋代","author":"秦观","text":"若有人兮霅之滨，服火齐兮冠切云。有才不为世所抡，尽入诗句为奇新。忘归繁弱不浪阵，发必中的疑有神。目关飞鸟缗苍鳞，俛仰自娱忘贱贫。繄我与君素参辰，孰为一见同天伦。共指飞光易沉沦，莫若痛饮还我真。况有内子贤文君，终日叫呼不怒嗔。酒酣往往出前珍，瓦瓯竹箸羞青芹。左列文史右红裙，樽前不觉徂清晨。念我行当西道秦，挐舟来别非所欣。欲托毫素通殷勤，郢匠旁瞩难挥斤。人生百龄同臂伸，断梗流萍暂相亲。行行饮酒且勿云，丈夫万里犹比邻。"}