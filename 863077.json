{"id":"863077","title":"怀范子以诗赠之","dynasty":"宋","author":"王洋","text":"开正占晴符古语，便谓春风遍花坞。那知天意不可谋，才告休期便风雨。急追令节已难寻，卧向空斋思胜侣。可怜十步五步宽，似隔千山万山阻。今朝冯夷巧作便，剪刻天花散飞舞。峭寒燠沐两不同，况是南箕正三鼓。若求此花胜彼花，少霁威严无用武。桑钱未出土未兴，缓给丰膏亦无苦。半分僧室依环堵，满目愁来不堪数。需公排日作好诗，细破春愁看几许。"}