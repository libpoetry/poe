{"id":"898203","title":"感春","dynasty":"宋","author":"张耒","text":"若若堂北桃，昨日花犹小。暖风迟景一日功，万萼千葩烂相照。东风漾漾吹朝雨，朝日满檐春鸟语。樱桃得暖花意忙，接萼连枝间先吐。兰芽出地长可握，小笋如簪堪荐箸。欣欣万木谁使然，时来不肯居尘土。盛衰相感但如此，镜中安得朱颜驻。古来百计无可奈，惟有饮者谋犹庶。乃知甚急莫如酒，有衣可典犹为富。我今不乐欲何待，薄俸自给供朝暮。功名有命不可求，白发无私谁得拒。从今酩酊勿复辞，弃置人间千万虑。"}