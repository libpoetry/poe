{"id":"713944","title":"修复浮丘诗社有作","dynasty":"明末清初","author":"屈大均","text":"仙城三石三塿，似三神山随波流。地道潜通第七洞，朱明门户惟浮丘。浮丘丈人昔栖此，子乔吹笙翩来游。浮丘伯与浮丘叔，兄弟一罗而一浮。稚川来挹浮丘袖，丹井至今如龙湫。海神珊瑚一再献，珊瑚知自珊瑚洲。瀫阳浮丘结大社，吾越风雅凌中州。前掩曲江后海目，埙篪一一相绸缪。变乱以来遗响绝，后生不知分歌讴。抗风轩中失领袖，诃子林里谁赓酬。别裁伪体遍里巷，汉唐规矩同寇雠。泰泉弟子多古调，兰汀青霞居其优。我今欲作钟吕倡，欲得二三黎与欧。南园东皋总荒草，坛坫复有浮丘不。招携诸君理芜秽，胜事更与仙灵谋。曜真之天再开辟，泉源福地持咽喉。"}