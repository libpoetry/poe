{"id":"985038","title":"时升咏雪效前人体尽禁比类颜色等字率予同赋用其韵","dynasty":"宋","author":"郭印","text":"丰年真可必，时雪降今冬。飞霰纷纷集，同云羃羃重。炉深添炽炭，寺远隔疏钟。先压窗前竹，难分岭上松。画楼欺酒力，幽径灭樵踪。蓑笠看渔父，锄犁慰老农。穿檐寒正苦，布野润宜浓。梁苑思重赋，袁门想半封。龙沙犹张王，虎士莫骄慵。吾土端无恙，天公久见容。"}