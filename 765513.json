{"id":"765513","title":"摸鱼儿 东湖感旧","dynasty":"清","author":"杜文澜","text":"问湖边，旧时莺燕，而今亭榭谁主。百花洲畔波鳞碧，低卷断烟零雨。凄绝处。是几个渔罾，冷挂眠鸥渚。垂杨自舞。想玉笛声残，画船人杳，幽恨向风诉。桥东路。还记题香俊侣。萝窗深夜弦语。十年重唱西江月，寥落紫云遗谱。吟思苦。费万轴情丝，织就销魂赋。天涯倦旅。怅沽酒楼头，阑干独倚，酩酊送春去。"}