{"id":"1108263","title":"次韵梅花十绝句","dynasty":"宋","author":"刘才邵","text":"溪水溶溶影动摇，盈盈仙子近星桥。个中著句须清绝，莫道经春雪未消。华清赐浴洗凝脂，一曲霓裳素练衣。更有十分相似处，晓霜添就玉肌肥。莫恨随风片片飞，微酸暗结已无疑。世人欲识和羹效，看取高宗梦觉时。露白飞香岂入时，幽姿谁遣独先期。可怜栏槛花无数，春意潜回犹未知。应嫌素质露天真，却把轻黄拂蕊尘。休向吟窗动诗兴，多情先自不禁春。愁云向晓不胜繁，飞霰纷纷溅兔园。竹里数枝偏有意，欲将冷艳慰霜根。远树归鸦欲噪昏，闲云撩乱暗江村。冰肤无著凝寒处，耐冷不缘餐日魂。水仙似怯难为弟，更著山矾数满三。惭愧涪翁继和靖，惊人诗句出东南。风泛寒香方浩荡，月移清影更徘徊。不妨绝妙谁同赏，恰有幽人踏雪来。洗尽残妆倚玉楼，世间脂粉且休休。芳心未必伤幽独，冷雨疏烟与替愁。"}