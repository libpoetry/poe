{"id":"1063470","title":"中秋遇雨感怀呈世泽彦直","dynasty":"宋","author":"唐庚","text":"初游东都年二十，清欢趁得中秋及。高阳会中酒徒集，惠和坊里绣鞍入。蟹螯尝新左手执，鸡头未老搓玉粒。杯行到手不待揖，明月清风供一吸。缠头不惜倾箱给，倚赖决科如俯拾。谁知得官反拘絷，此景此欢那复缉。今岁中秋雨如泣，穷山牢落秋光湿。孤灯荧荧照书笈，屈指流年如箭急。"}