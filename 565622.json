{"id":"565622","title":"句曲歌一首","dynasty":"明","author":"黄省曾","text":"句曲西汉日，三茅初来宾。欻忽及东晋，二许复怀真。同为吞玉客，俱作瀛台宾。我来探灵迹，桃李华阳春。云軿不由地，焉得逢其人。青青九阳松，虬枝浮金菌。亭亭左纽柏，苍然依玉晨。攀崖久徘徊，览古白日颓。顾此空山房，陶君留夜台。因思丽樵客，兼怀校书才。感激无所欢，仙山明月来。"}