{"id":"746755","title":"九日粤秀山登高","dynasty":"清","author":"张维屏","text":"夜闻花塔风铃语，明日天当不风雨。晓来万里无纤云，倒挽澄江洗天宇。峨峨南城公，有似古欧阳。山水之间得真乐，春秋佳日可以对客倾壶觞。我时愊抑伏闾里，公来挈我翠微里。坐我越冈之侧、楚庭之巅，吹我以五仙观上之灵风，涤我以鲍姑井中之甘泉。酌我以鹅黄鸭绿之美酒，示我以瑶绳金检之奇篇。使我沈忧得释、烦痾得蠲，左把稚川袖，右拍安期肩。飞觥脱帽，银海眩斗，觉南溟云气浮樽前。五羊城中十万户，下视漠漠苍苍然。有人山下一矫首，望见酒龙诗虎皆神仙。不知今日海内名山百千亿，几人高会罗群贤。朝台安在哉，歌舞亦消歇。王宏颇解事，长房莫饶舌。茱萸之囊系臂求长生，何似菊花之酒长不竭。百壶欲尽醉兀兀，风马云车云飘忽。山头客散山不孤，一片飞来汉时月。"}