{"id":"693704","title":"五七哭桴次吴朝言御史韵二首","dynasty":"明","author":"陆深","text":"坐依尘榻起循墙，一月情怀两鬓苍。生死最怜俱作客，岁华翻恨未成殇。何愁异日居人后，空想他时共我长。见说食荼肠易苦，极知荼苦不如肠。六龄携汝即辞家，能变南音语带华。时向西雍观振鹭，遥从北阙认朝鸦。乾坤有恨容啼鸟，风雨何心妒落花。莫向故园传此曲，年年寒食海西涯。"}