{"id":"864135","title":"上之回","dynasty":"宋","author":"王谌","text":"蠲吉辰，荐明廷。祇中坛，宾万灵。醮祠寿宫礼太一，东祀天孙西太室。灵芝宝鼎胙元封，亲郊雍畤回中峰。中峰绝崄天所划，百神驱道平如席。云髾秀革高拂空，翠辇玉鸾鸣霹雳。试凭萧关望朔方，月支稽首楼兰降。复朝独鹿狩鸣泽，芬树羽林归建章。建章壁门春昼永，井干泰液多游幸。千秋万岁奈乐何，几度鸾旗出安定。"}