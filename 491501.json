{"id":"491501","title":"题钱舜举凌波仙子图","dynasty":"明","author":"刘崧","text":"若有人兮美而鬈，冠切云兮衣翩翾。粲然独立青山前，褰裳流盼凝娟娟。乘云而行兮从风而旋，态庄色正合自然。矫如翔鸾凌紫烟，朗如明月行青天。山之石兮骈阗，山之松兮连蜷。下有瑶草纷交连，素华绿叶何芊芊。不言不笑意已宣，风骨乃是凌波仙。金华老人惜㛹嬛，友于联属成三妍。其来无方往无边，世人不见将千年。谁其画者钱塘钱，我歌欲继湘江篇。张君好古宜宝旃，此画此歌毋浪传。"}