{"id":"419962","title":"月下笛 寄题花近楼旧藏宋牧仲红树秋鸦图，白石体","dynasty":"近现代","author":"邓潜","text":"万叶如花，凭谁占断，乱鸦无数。西陂旧主，是承平位槐府。风流偶点营邱笔，便无限秋光疑住。想一门大雅，兰挥重起，韵事如许。今古。春申浦。配一卷沧浪，别情难诉。朝阳日影，白头延望何处。尊开逸社閒评泊，问海上红桑是否。更怜我、住锦官，明月夜绕无树。"}