{"id":"1112758","title":"春日杂兴四首","dynasty":"宋","author":"张耒","text":"桃李用事辰，鲜明夺云绮。繁华一朝去，默默惭杞梓。时徂鹰化鸠，地迁橘为枳。独有羡门生，后天犹不死。昔我游京室，交通五陵间。主客各英妙，袍马相追攀。千金具饮啜，百金顾吹弹。缨弁罗广席，当头舞交竿。鲜妆耀渌酒，锦缬生风澜。灯烛暗夜艾，士女纷相班。欢娱易徂歇，转盼如飞翰。亹亹负孤愿，离离衔永叹。山鸟窥茗饮，檐花笑蔬餐。弃捐勿重陈，事定须盖棺。客从远方来，遗我昭华管。吹之幻人心，异境生虚窾。磝磝青嶂横，决决春流满。马蹄交狭斜，车毂错平坦。士女竞芳辰，禽鱼荫修笴。依微认涕笑，凌沉见纤短。停吹欻泯灭，耽耽复空馆。灵物信所直，顾恨知音罕。潭潭故邑井，猗猗上宫兰。不食自清渫，莫服更幽闲。志士耻穷极，卷迹甘饥寒。佳辰邈良觌，触物悬悲端。入途眇回远，经岁旷音翰。岂不慕裘马，诡得非所安。蝉冕多怵迫，绳枢鲜忧患。枉寻竟何补，方枘诚独难。"}