{"id":"807973","title":"哨遍  读彭禹峰先生诗文全集竟跋词卷尾兼示令子中郎直上两君","dynasty":"清","author":"陈维崧","text":"自古穰城，从来宛叶，崭绝誇形势。有千年、诸葛卧龙冈，萧萧英魂霸气。其西引武关，商于六百，昔人以战为儿戏。其南控襄樊，析郦房竹，常产畸人烈士。公也生值乱离时。好说剑、谈兵射且骑。须作猬张，箭如鸱叫，言天下事。噫此世何为。岩疆好以公充饵。僰爨牂牁地，鬼燐生、鼓声死。犹记靖州城，连营贼火，楚歌帐外凄然起。公左挈人头，右提酒瓮，大嚼辕门残胔。奈缚他、乌获矐渐离。则女子、佣奴尽胜之。论通侯、羊头羊胃。吾读公也全集，有刀声戛触，人声嘈囋，舞声綷䌨，更杂筑声凄异。忽然牛饮酒池声，又鬼声、啾然林际。"}