{"id":"609069","title":"热审喜雨时观政司冠署","dynasty":"明","author":"区大相","text":"圣人弘在宥，优诏出都官。炎月遵周令，薰风叶舜弹。持衡臣道直，解网主恩宽。折用片言易，仁从三宥难。随车宜郑守，相国有袁安。六月繁霜远，当空赤电盘。浮凉消郁祲，积闰长新澜。明照覆盆隐，波添涸辙欢。鸠司风竞爽，槐市夏偏寒。解泽弥天降，需云大地观。吕条元慎罚，虞典欲胜残。尚想囹空日，应同画象看。"}