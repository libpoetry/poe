{"id":"1109112","title":"溪庵放言十首","dynasty":"宋","author":"刘克庄","text":"石椁堤防速朽，金棺妆点涅槃。说乾矢橛差胜，恋臭皮袋一般。八斛四斗舍利，一丈六尺金身。右胁已寂已灭，双趺是妄是真。拟拉陶潜入社，不消王翰卜邻。有梦通华胥国，无德薰晋鄙人。客子相过有携，先生烂醉如泥。暮年尚可三爵，他日不烦只鸡。辟疆驱名士出，穰侯怕说客来。樗庵无一钱事，柴门作八字开。少而汲汲皇皇，老犹踽踽凉凉。即今归□□□，□□起瞻四方。蒙叟之言卓诡，尹喜之事诞夸。白云腾上尸假，紫气横空眼花。林处士功行满，谯先生须眉苍。见说两川丧乱，不知二叟在亡。废陵有斧柏盗，清野无浇松人。百年幸生佛国，一点不吹战尘。市朝易得虚誇，乡井难讳实年。还笏殿前已晚，饰巾牖下差贤。"}