{"id":"946826","title":"三峡桥","dynasty":"宋","author":"陈舜俞","text":"银河源源天上流，新秋织女望牵牛。洪波欲渡渡不得，以鹊为桥诚拙谋。胡不见庐山三峡水，此源亦接明河底。擘崖裂嶂何其雄，崩雷泄云势披靡。飞鸟难过虎豹愁，四时白云吹不收。烛龙此地无行迹，六月游子披貂裘。谁将巨斧凿大石，突兀长桥跨苍壁。行车走马安如山，下视龙门任淙激。寄言牛女勿相疑，地下神工犹更奇。唤取河边作桥栋，一年不必一佳期。"}