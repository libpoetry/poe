{"id":"833945","title":"寿楼春 其一 和菽问秋感，用冯梦华同年原韵","dynasty":"清末民国初","author":"易顺鼎","text":"招西楼秋魂。正沧波雁瘦，故苑鸦昏。早是愁填碧夜，梦销青春。归伴我，牛衣人。洗布裙。河边天孙。但补屋萝疏，渡江桃远，锦瑟易生尘。吴王国，空斜曛。让渔樵野局，沙际开尊。十里江村暑退，豆花遮门。看万鸭，如归军。带绿萍。来栖篱根。拚买醉山塘，斜阳一痕。红上巾。"}