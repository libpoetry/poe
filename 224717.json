{"id":"224717","title":"静心堂·曲士怀轩裳","dynasty":"宋代","author":"史尧弼","text":"曲士怀轩裳，铢寸较得失。纷纭战宠辱，矛盾相撞抶。大方惟达人，天游寄虚室。卷舒傥由己，出处要无必。时来作砭针，一起当疗疾。时去收龙蛇，夭矫自超逸。隐见了无碍，妙迹那可诘。我公天人姿，宿有补天术。心缘静见理，心静与天一。当年风雨会，黄道宾出日。乾坤方疮痍，涂炭入忧恤。神锋指幽燕，酋领将斧鑕。世数有长消，忽忽谢簪绂。归来卧林薮，道自无伸屈。庆堂示馀彦，亲洒银笔述。聊遗郢人斤，千载斫妙质。定应山水观，中与胸趣匹。仰看衡云飞，云静山崪嵂。俯盼湘流水，舟楫空荡潏。可怜天东北，狼烟暗郁律。神州见苍莽，悲风为萧瑟。再拜愿有期，经纶勿韬郁。天心酌民言，讼再调鼎实。风霆驱八荒，游戏须一出。"}