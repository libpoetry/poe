{"id":"1105017","title":"皇雅十首 天监","dynasty":"宋","author":"尹洙","text":"天监下民，乱靡有定。甚武且仁，祚厥真圣。仁实怀徕，武以执竞。匪虔匪刘，拯我大命。自昔外禅，曰经曰营。令以挟制，政以阴倾。帝初治兵，志勤于征。奄受神器，匪谋而成。淮潞弗虔，卒污叛迹。戎辂戒严，皇威有赫。彼寇诖民，吾勇其百。殄厥渠魁，贷其反侧。帝朝法宫，左右宗公。忮夫悍士，以雍以容。尔居尔室，尔工尔农。既息既养，惟天子功。主用西师，岷梁弗宾。匪曰负固，实交晋人。予训予誓，合我将臣。正厥有罪，无庸伤民。矫矫虎士，载摧其壁。于嗟孟侯，亦果其策。迎师而降，靡抗锋镝。岂独身谋，完是宗国。蜀都既平，将臣失律。此众悍骄，彼民危慄。当涂叫呶，合万为一。匪怀则威，帝心是恤。帝曰将臣，予嘉乃庸。废命毒民，尔弗有终。邦典用疑，惟罪惟功。靡殛而削，协于厥中。帝曰孟侯，受封于楚。淑旂雕戈，备物异数。俾尔族姻，及乃文武。服在王庭，靡不有序。蜀民呼歌，天子威灵。保我者封，暴我者刑。匪功是私，匪弱是陵。天子惠民，畴敢不承。冀州之疆，粤惟大卤。俗忮而专，地扼而固。协比幽都，荡摇边圉。三垂既夷，凶威弗沮。帝御六师，百万貔虎。剪其附庸，至于城下。锋镝始交，梯冲如舞。蠢尔孱王，请附降虏。我士奋扬，愿究吾武。皇帝曰吁，念彼黎庶。匪鲸匪鲵，复为王土。晋郊既平，九区以宁。陈功太庙，告假威灵。在昔武王，于商观兵。维我艺祖，亦勤于征。匪贷晋罪，俟厥贯盈。圣作圣继，巍巍相承。皇矣二后，功莫与京。帝籍于郊，典仪具陈。务农以训，供祀以勤。祀在于诚，匪勤于人。训农以实，匪训以文。帝谨二物，乃躬乃亲。公侯卿士，暨厥庶民。千甸有制，饬哉惟寅。帝赉高年，式宴且喜。种种黄发，族立而议。我生艰难，暴乱以继。耳狃金鼓，目狎戎器。皇其我图，亲讲农事。有子有孙，力田孝悌。鼓舞至仁，薰焉如醉。帝咨庶工，畴其辅予。俊乂以登，厥劳乃图。匪忘旧勋，非贤勿俞。巍巍衮台，盛德以居。任贤伊何，昌言是庸。勉告尔猷，罔恤乃躬。岂无狷辞，怫于予衷。予不尔疵，尔无面从。始时从官，戎容扬扬。今帝左右，儒冠煌煌。朝廷以尊，文物典章。得人之盛，奕世重光。帝制万邦，罔有弗宾。蛮夷戎狄，羁而勿臣。威格三方，稽颡献珍。单于革心，愿交使人。帝谋公卿，列侯庶校。咸曰彼心，暴戾阴狡。既扰我疆，复利吾宝。无若励兵，袭其还道。皇曰有众，予实念兹。战无必胜，矧其归师。借曰大获，畴能尽之。益俾馀丑，毒吾朔陲。乃愈其盟，北州以绥。在汉世宗，抗威北戎。暴农算商，经用弗充。中土震骚，汉南始空。降及后世，犹称厥功。于穆圣考，德无与偕。匪勤于兵，北人遂来。逮是三纪，远俗以怀。生民休息，呜呼仁哉。皇底其治，钦哉惟刑。在疑而宥，罔察为明。爱怒弗肆，孰为重轻。毋一弗辜，惟典之平。前世理官，倚法以刻。匪彼为仇，盖曰任职。今之蔽狱，务正其辟。鉴于前人，繄我仁德。皇德在仁，寖而成风。公侯卿士，靡不率从。麛卵萌生，咸保厥终。不鄙不夭，乐哉融融。"}