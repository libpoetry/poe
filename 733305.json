{"id":"733305","title":"寒夜饮董阆石斋沈醉而归因以自嘲","dynasty":"清","author":"周茂源","text":"积冰盈四衢，言赴江都约。座中四五人，顾盼皆英倬。主人兄弟贤，爱客善谐谑。周生本不羁，忽尔过三爵。惛惛弄明琼，卤莽呼凿落。华镫吐焰微，霜月逗帘箔。夜分客未散，都觉鼲裘薄。屣履下阶来，一醉忘酬酢。空负拍浮名，不复胜杯酌。岂意仆射酒，竟类羊公鹤。"}