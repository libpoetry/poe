{"id":"565838","title":"紫芝行寄孙一元一首","dynasty":"明","author":"黄省曾","text":"孙子具清觞，邀我坐秋日。幽庭青葱桐树枝，翠华凉风转萧瑟。酒酣浩歌情益欢，紫芝煌煌携我观。樽前空馀再三把，霞色云枝屡欲餐。岧岧五岳龙茎长，飘飘不久萝衣往。鹿皮之子谐我心，静掇灵柯发孤想。朱颜俯仰玄鬓消，坐忆丹丘骖凤镳。琼篇昔谢茅君授，他日相思弱水遥。"}