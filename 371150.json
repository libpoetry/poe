{"id":"371150","title":"凤凰台上忆吹箫·题吴中女史自度腔，书任心斋先生箫谱后","dynasty":"清代","author":"熊琏","text":"泪点成瓣，关情不少，传来字字生香。任尊前拍手，高唱何妨。为报西风可否，将此意、吹倒吴江。试看取、梦回月榭，人倚吟窗。悠扬。个中无赖，怕凤管声声，吹断人肠。把新诗叠奏，尽协宫商。响彻碧云天际，问谁个、正舞霓裳。料应是、惊鸿顾影，夜月如霜。"}