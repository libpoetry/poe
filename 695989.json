{"id":"695989","title":"游仙四首","dynasty":"明","author":"欧大任","text":"我昔乘我蹻，万里远行游。旁挟三青鸟，前导六苍虬。天狼驭我驷，格泽建我斿。欻若神飙驰，只尺渺十洲。鳌梁度沧海，东去何悠悠。员峤方丈间，宫阙矞云浮。鸾歌凤亦舞，何异轩辕丘。仰见众仙人，侍帝十二旒。长跪问要眇，笑与龄千秋。归来保黄耇，曜灵自能留。褰裳者谁子，东驾蓬莱舟。绛节忽飘飖，芝盖纷相随。昆丘双黄鹤，翱翔如有期。秦女秉凤箫，为我吹参差。朝谒白玉京，玉京何逶迤。昆崙宅其中，烛龙照灼之。虹霓系衣带，剡剡星佩垂。晞阳沆瀣餐，宝之握无为。元气翕太始，絪缊成阴阳。万物芸芸然，膏火半自戕。十载鍊金骨，玄鬒瞳未方。道逢羡门子，授我药一箱。云霞互缭绕，炳爚日月光。云是金鹅蕊，嚼之玉齿香。所希生羽翼，凤凰而将将。蜉游人间世，此乐安可详。麒麟出以时，河汉明三台。澄氛廓九域，泆荡天门开。五城十二楼，下有金银台。我行骑白鹿，参驾云中来。夷方贡市通，五岳扶崔嵬。远游远如期，日车西可回。出入沧池中，波浪无喧豗。中天五色露，注在金茎杯。持献万岁寿，东厢伏裴徊。赐臣以高驼，延年大佳哉。"}