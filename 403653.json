{"id":"403653","title":"烛影摇红 题江梵众姨丈江湖载酒图","dynasty":"近现代末当代初","author":"白敦仁","text":"残墨山容，望中故国销凝久。断云依水近黄昏，何处羌笳奏。客路烟霞信手。认依稀、吴峰楚岫。数茎霜鬓，几帧云林，旅怀僝僽。三绝平生，醉来樗散还依旧。挈家无地访仙源，画意浓于酒。欲买归田二亩。问山深、容吾到否。百年踪迹，满眼江湖，涴尘凝袖。"}