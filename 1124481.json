{"id":"1124481","title":"又前韵","dynasty":"宋","author":"项安世","text":"得来棚下脱衣衫，筵席初收戏士闲。君相恩深何以报，班超生入玉门关。桃花扇底画楼心，个个三千只一身。可是从来多薄命，枉将颜色似东邻。何须纸上十分名，且乐尊前现在情。两鬓雪霜心尚骇，万般情伪老方更。庭前黄耳卧花栏，瘦胁长腰骏尾团。壁上朱弓双鹊面，寂寥终日两相看。"}