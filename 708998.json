{"id":"708998","title":"摸鱼儿  病坐采山亭怀济武","dynasty":"明末清初","author":"曹溶","text":"正秋闲、药囊斜挂，此家竟日含思。腐毫嗣咏高轩遍，差喜竹深溪驶。天阔矣。再何时褰裳，径度蓬莱水。建安年里。记追逐西园，芙蓉承盖，烟月络珠袂。儒冠老，卜筑停车废里。桃花任昉遗米。牵船或傍鸳鸯宿，渔市一番歌起。真异事。看偌大南朝，只让渊明醉。情来辄寄。欲饱乞风流，冰壶同映，浩浩免拘繫。"}