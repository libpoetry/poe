{"id":"1235278","title":"题四爱堂四首","dynasty":"元","author":"王士点","text":"余所爱兮崇兰，植之兮堂间。思夫君兮山谷，纫翠佩兮杂青纶。兰芳歇兮日在山，欲从之兮不得閒。余所爱兮修莲，植之兮堂前。思夫君兮濂之水，濯冠缨兮叩渔舷。莲馨富兮水泥烟，欲从之兮不我贤。余所爱兮秋菊，植之兮堂隩。思夫君兮柴桑，巾漉酒兮杯生馥。菊英黄兮江波缩，欲从之兮不我复。余所爱兮湘梅，植之兮堂隈。思夫君兮浙之湖，吟清浅兮句容裁。梅蘖素兮雪飞埃，欲从之兮勿余猜。"}