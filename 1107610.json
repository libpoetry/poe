{"id":"1107610","title":"贺王伯愚登第","dynasty":"宋","author":"叶寘","text":"先君有女尝择对，玉雪王郎真可人。连榜舍升俱伯氏，中兴家世最名臣。回翔璧水十年旧，踊跃龙门三月新。从此青霄腾踏上，久知陈孺不长贫。世无羔雁到林泉，惟有登科路坦然。我亦门阑多喜色，君今衣钵得家传。龙旗方照三千字，虎榜争趋五百仙。莫道中年情态薄，华涂名节尽加鞭。"}