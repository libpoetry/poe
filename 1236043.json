{"id":"1236043","title":"云庄遣兴自和二首","dynasty":"元","author":"张养浩","text":"中年才过即归閒，好在河汾屋数间。病里检书多为药，老来忘世不因山。翠翻平野禾抽颖，锦委深林笋脱斑。莫恨韶光太相促，若非衰暮讵能还。人云五十未宜閒，我道彭篯亦梦间。五斗折腰惭作县，一生开口爱谈山。荒村未暮门先掩，老树才秋叶已斑。只恐溪翁厌喧聒，隔林遥唤野猿还。"}