{"id":"693936","title":"从军八首","dynasty":"明","author":"陈汝言","text":"萧萧戎马鸣，悠悠赴遐征。洒涕别亲戚，前行有期程。骨肉恩难断，负戈且吞声。开边报明主，宁顾死与生。我非将门子，生本良家儿。少年事驰骋，射猎南山陲。邦家有急难，诏书下丹墀。跨马出门去，立身当及时。平沙浩漫漫，行迈不遑歇。父母生我时，岂知从战伐。风吹陇头树，月照原上骨。成功勒燕然，千载名不没。笳声与陇水，呜咽夜复朝。后队来何驶，前军去已遥。天高月皎皎，野阔风萧萧。宁知主将略，不在弓与刀。去年灭龟兹，今年斩楼兰。不忧道里远，但念衣裳单。北风卷沙雪，凄凄日夜寒。安边在今日，焉敢辞苦难。将以勇而决，兵以炼而精。信赏乃必罚，置死而后生。勿云古人长，勿视今人轻。一念苟忠义，活人有令名。下马沧海头，磨洗刀上血。翻思杀敌时，奋勇肝胆热。丈夫身许国，此心久已决。生当树功勋，死当立忠节。从军二十年，岁月忽已久。百战幸不死，朱颜成老丑。王事尚纷纭，故乡空转首。千人万人中，谁人无父母。"}