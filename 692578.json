{"id":"692578","title":"春日山村写事三首","dynasty":"明","author":"杨光溥","text":"柳阴深处是吾庐，渔舍田家共一墟。阮籍宾朋多嗜酒，郑玄奴仆谩知书。长生不待烧丹灶，安步惟消下泽车。昨日东郊春雨足，科头犹自带经锄。病眼昏昏罢草玄，水涯行尽又山巅。午风花柳韦郎曲，春雨桑麻鄠杜田。老去杨朱甘避席，醉来苏晋爱逃禅。小园半亩都锄遍，种得昌阳欲引年。桃花乱发柳梢齐，人倚栏干费品题。十里芳村桑落酒，一渠流水汉阴畦。草堂客到惟谈易，松寺僧来也过溪。一枕纸屏春睡醒，竹窗犹报午时鸡。"}