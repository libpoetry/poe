{"id":"693700","title":"题石淙二首","dynasty":"明","author":"陆深","text":"入云袅袅石泉流，回首青山忆旧游。天柱雪消银瀑下，海门日照紫烟浮。即看鸟背三台路，疑有军声万里秋。此地到江龙窟近，化为霖雨满神州。滇水湘山故有情，石淙又纪胜游名。坐来风雨闻韶濩，挽作天河洗甲兵。晓出五云随日捧，寒流千折到江清。暗通气脉金山寺，更表东南铁瓮城。"}