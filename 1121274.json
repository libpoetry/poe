{"id":"1121274","title":"次韵林楙南见寄","dynasty":"宋","author":"林季仲","text":"转首今吾非故吾，问君何用惜居诸。流年已作悠悠梦，往事徒劳咄咄书。浊酒半壶时自酌，醉头一月不曾梳。阿谁似我浑无事，睡到日高三丈馀。阴阴松竹满东山，闻说君家六月寒。若得封胡同里巷，底须屈宋作衙官。酒中有趣谁能识，琴上无弦我亦弹。试问庐江何彦德，貂蝉孰似鹿皮冠。"}