{"id":"828011","title":"二月初六日出东门展外舅子封公暨外姑周夫人墓过洪山卓刀泉途间感赋","dynasty":"清末近现代初","author":"陈曾寿","text":"流离避地归不得，门巷重过伤妇家。东郊上冢更凄绝，风景犹昔惊年华。舒青柳眼已无赖，方塘浅水初鸣蛙。难寻山阴万株雪，时见几树檀香花。松风古寺一泉冷，悤悤不暇评僧茶。当年春郊斗游骑，关朱群季何纷拿。长堤飙忽三十里，桃林袖底翻红霞。戏撞钟鼓动僧众，少年意气如惊麚。死生交情倏灰烬，况益变乱相乘加。乃知一身抚陈迹，亦如望古徒兴嗟。崇冈佳城尚葱郁，急趋展拜当日斜。何年重来际世定，偕同孤女携甥娃。零丁困苦滞海角，姥老反哺酸慈鸦。愁心掩抑不可诉，挂眼一塔时呈遮。"}