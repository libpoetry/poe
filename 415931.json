{"id":"415931","title":"辛稼轩陈龙川鹅湖之会歌①","dynasty":"近现代","author":"常国武","text":"君不见稼轩居士气如虎，隐沦犹自作剑舞。又不见龙川先生奋健翮，百折时复击溟渤。携手飘然来鹅湖，指画山河览风月。秉烛挟瑟登高楼，楼头飞雪铺毡裘。先生豪情畴能似，居士宿疾浑欲瘳。饮酣极论天下事，共说平生不得志。富贵浮云虽等闲，汗血盐车惜良骥。时危正须经纶才，奈何弃之任蹇踬。遂教中原滞胡尘，年年空堕新亭泪。重斟酒，酌玉罍。磊块释，胸胆开。天生我材必有用，谪仙此语岂谬哉。妍皮痴骨誓不改，妙体本心终难回。便扫匈奴廓玉宇，旋挽天河清氛埃。鼙鼓声声殷地发，眼前万里江山来。故国神游驰遐想，壮声英概谁嗣响。长啸忽然秋风生，古苑嘉木崒森爽。"}