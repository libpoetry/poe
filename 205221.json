{"id":"205221","title":"和家则堂韵赠高教之北","dynasty":"宋代","author":"卫宗武","text":"别时欠折苏堤柳，西方美人无恙否。子卿齧雪十九年，何似生前一杯酒。麒麟胡可係而羁，要使为祥在郊薮。当年谁擅西湖春，公闾遗臭千载后。但知金屋醉蛾眉，簸弄威权翻覆手。徒劳吉士还有行，令人骄骄赋维莠。君今重整燕蓟辕，老子跫然欣得偶。殷勤为我问平安，司马深衣想如旧。"}