{"id":"708336","title":"贺新郎 得京口北发信用史邦卿韵","dynasty":"明末清初","author":"龚鼎孳","text":"莺馆安排静。待珠轮、逐程屯劄，柳旗花令。预遣探香乌鹊去。露洒星桥玉冷。可曾见、卢家官艇。金字虎头青鸟印，押红泥、遮抹春愁影。骑凤月，破烟瞑。瑶箱泪叠朱丝剩。试芙蓉、两行宫烛。对摊芳信。微雨细揉弹事笔，温热低心软性。料锦鲤、今番情定。雾幔晴衫深打叠，怕秋棠、不耐商飙劲。因蚤雁，嘱君听。"}