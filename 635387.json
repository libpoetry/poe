{"id":"635387","title":"甲子立春日奉观音大士登海潮岩夜宿岩中谩赋一章","dynasty":"明","author":"成鹫","text":"天空海阔岩岫迥，云开月落钟磬冷。夜长烛短光摇摇，不见孤僧见孤影。普陀老子丈六身，伽黎璎珞金光炳。天龙拥出万山中，师王踞坐群峰顶。一朝顽石争点头，万古江山辟灵境。笑杀罗浮老古锥，铁钵分身遥赴请。蒲团坐破草鞋穿，留与人间成话柄。无端踏上最高峰，侧耳潮音发深省。长伸两脚得安眠，直到红轮出东岭。无手人挝毒鼓鸣，无耳石人心自领。借问下方闻未闻，昨宵谁梦还谁醒。"}