{"id":"566661","title":"完淳篇","dynasty":"明","author":"徐渭","text":"七孔虽外交，谁令滑其里。一朝一凿之，七日浑沌死。大隗山上牧马儿，轩辕黄帝称天师。牧儿冯马马则扰，伯乐冶马马生巧。噫吁嘻，海若太仓之米，庄生濠上之鱼，纪渻木鸡之无敢应，野老鸥鸟之忘其机。葛天无怀差可意，卢敖汗漫长相思。不周崩堕只下土，破天一角谁与补。石头五色烂如花，女娲十笋高能许。君不见朱提著铜银堕赝，心银之雁知何限。蜘蛛借雨诈骊罝，络纬将声浑纺车，巧则巧矣真则差。郑君号完淳，陈君请我说。我谓淳之完，辟彼云中月。自云自月自扫除，高团依旧金蟾蝫。"}