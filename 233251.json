{"id":"233251","title":"太湖书怀·清风起平湖","dynasty":"宋代","author":"刘学箕","text":"清风起平湖，白云生润阴。佳时惨不乐，羁思苦难任。客子热中肠，浩然怀故林。仲夏倏已过，草木郁萧森。万物欣有托，吾生休崎嵚。念昔岁甫冠，自许双南金。只今堕危涂，不如烟际禽。山水所素愿，利名非宿心。何当返故庐，啸傲苍崖深。两鬓岂长绿，勿枉吴霜侵。"}