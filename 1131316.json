{"id":"1131316","title":"谢潘端叔惠红梅","dynasty":"宋","author":"楼钥","text":"旧家桃李种河阳，今日红梅自楚湘。根垡送春君意重，为移绝艳到吾乡。黄姑曾为点冰肌，亦有缁尘染素衣。何似烟脂天赐与，暗香犹在是耶非。为君手种向南堂，误认昌州移海棠。元是玉妃生酒晕，帐中仍带返魂香。前身施粉忌太白，今日施朱恐太红。说似旁人刚不信，清香万斛在花中。殿后鞓红色漫秾，绛桃空自笑春风。何人击碎珊瑚树，恼得瑶姬面发红。旧见寒花蜡蒂红，宁知沁入雪肤中。绝怜金谷佳人坠，到地馀香散晓风。梅花几种尽相闻，老矣才欣见此君。相与对花文字饮，绝胜歌舞醉红裙。人閒丹桂亦微黄，未见红葩解有香。惟喜此花兼众美，麝脐薰彻绛纱囊。初移湘水一枝春，剩馥还欣为我分。梦入山房三十树，何时醉倒看红云。岁晚红英绕冻柯，玉人无那醉颜酡。广平赋就如逢汝，铁石心肠可柰何。少陵年后咏花开，未见烟脂一抹腮。可惜当时诗兴动，止因东阁看官梅。坡翁著意赋三诗，谩说秾香已透肌。若见此花应绝倒，惜君生晚不逢时。花品无庸定等差，国香国色属吾家。海棠正自惭粗俗，莫问漫山桃李花。不学江头玉树寒，寿阳红粉旧妆残。婵娟可是惭随俗，莫作金沙锁骨看。客来试与倚栏干，拂拂清香触鼻端。尽做北人浑不识，不应敢作杏花看。全体江梅腊里芳，紫绵新拂汉宫妆。临川借得江梅句，倾国天教抵死香。诗老为花空自忙，想应未识此奇芳。青枝绿叶何须辨，桃杏安能如许香。只说梅花似雪飞，朱颜谁信暗香随。不须添上徐熙画，付与西湖别赋诗。缟裙练帨玉为肌，谁点微赪向北枝。若使罗虬见颜色，定须将此比红儿。自昔梅花雪作团，红梅晚出可人看。江梅不解追时好，祇守冰姿度岁寒。"}