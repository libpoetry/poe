{"id":"531812","title":"泰泉纪游次京兆陈公韵","dynasty":"明","author":"黄佐","text":"飞盖龙丘阳，投辖鹤台阴。泰泉閟真源，乘秋可高寻。烟萝开野酌，寒翠生衣襟。采蒲历窈窕，怀菊经崎嵚。安期与崔公，千载同素心。云螭一以驾，碧山苔藓深。松风如有情，飋飋瑶华音。因之抚元化，庶以求吾忱。于穆谅在兹，鱼鸟自飞沉。晤言得真筌，万象居然森。白驹倏难絷，伫望空遥岑。"}