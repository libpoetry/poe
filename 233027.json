{"id":"233027","title":"书节孝先生事实於先生诗编之后","dynasty":"宋代","author":"张舜民","text":"古人往矣名空存，尔来冠带谁其伦。语言渊骞行盗跖，俯仰不愧何缤缤。先生道义完且洁，去彼取此非今人。事亲岂但彩衣戏，刻木省定长悲辛。抛官却扫醉经史，胸中无复留纤尘。履穿袍敝突不墨，辞幣与粟甘清贫。自从秀发到白首，造次於是非一晨。当知有昊悯浇散，先生故出拔斯民。嗟余禀赋虽不敏，管窥偶幸知所因。讲闻先生亦已久，云为辄以书诸绅。朅来广陵两阅岁，所得比旧尤加亲。此编雅什盈数百，覃思成诵惊余神。恍如听乐周太庙，黄钟大吕皦且纯。又如典瑞出圭璧，璀璨溢目非玞珉。伟哉固足信万一，彷彿想见容彬彬。吾皇图治急遗逸，空谷相望推蒲轮。先生高卧焉得遂，细札匪日颁严闉。"}