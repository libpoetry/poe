{"id":"69080","title":"柯博士画竹·湖州老文久已矣","dynasty":"元代","author":"王冕","text":"湖州老文久已矣，近来墨竹夸二李。纷纷后学争夺真，画竹岂能知竹意。奎章学士丹丘生，力能与文相抗衡。长缣大楮纵挥扫，高堂六月惊秋声。人传学士手有竹，我知学士琅玕腹。去年长歌下溪谷，见我忘形笑淇澳。我为爱竹足不闲，十年走遍江南山。今日披图看新画，乃知爱竹亦如我。何当置我于其下，竹冠草衣相对坐，坐啸清风过长夏。"}