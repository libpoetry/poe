{"id":"978173","title":"废居行","dynasty":"宋","author":"徐照","text":"北风萧萧胡马鸣，边人走尽空户庭。黄金埋藏禾米弃，路上逐日空饥行。子西父南弗相守，仰面看日啼无声。生身不合属中土，自昔无时无战争。家桑椹熟生野蛾，兔跳席箕田成坡。一路几州皆荒废，处处战骨平草多。传报将军杀胡虏，取得山河归汉主。残生只愿还本乡，且免后裔有兵祸。"}