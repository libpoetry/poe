{"id":"810067","title":"念奴娇　吴门得澹渊书，知复有宣城之行，明当返棹与话别泖上，先之以词。","dynasty":"清","author":"张祥河","text":"薄游倦矣，算扁舟、合傍湖山佳处。三十六鳞红策策，怕寄天涯鸥侣。酒剩豪吟，花馀英气，难系春长驻。一春情味，故人旧雨今雨。闻道料检行縢，提携席帽，江北看山去。谢守不生梅老死。海内风烟谁主。宛水迢迢，敬亭蔼蔼，斜照纷无数。为君怀古，定添多少诗句。"}