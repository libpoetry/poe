{"id":"461001","title":"折翼之鹤四章","dynasty":"当代","author":"伯昏子","text":"老树癯影，有乌围之。寒涧清秩，有箨飞之。遥嶂崚嶒，有云依之。折翼之鹤，何所归之。何摧我羽，何伤我翮。羽下如雪，翮垂如戟。相羊九回，思鸣皋泽。折翼之鹤，归之何夕。不能奋飞，长眄崖崿。栖遑以处，同于鴳雀。谁为浩歌，声震清廓。归之何夕，折翼之鹤。昔我往矣，沧海飘纵。今我来思，蒹葭倥偬。碾霜轧露，玉轮谁董。折翼之鹤，来诗人梦。"}