{"id":"1130948","title":"徐子颜挽章","dynasty":"宋","author":"韩淲","text":"信城多士固多才，乡老凋零安在哉。自哭湖团王处士，每逢人逝有馀哀。被褐纱巾醉后歌，寻常还往记婆娑。遁翁九日同登处，残照吹红玉水波。坚坐山头十数年，后来卜筑转萧然。古梅风折篱倾倒，朱橘空垂屋角边。门外曾听刺史车，也令乡国重贫儒。伤心又赙君之葬，此事应须近日无。人营家室因妻子，二者何能一一贤。到底伶俜反无累，反乎真宅总如然。霜风漠漠叶阑斑，积水陂池映浅山。气尽敛形阴野土，一生心事白云閒。覆雨翻云以利名，汉庭无日不公卿。试言行志今谁是，却羡长贫过此生。宗人相送入山阿，谁挽谁扶谁作歌。既老无家且无子，不知君者谓如何。常与交朋奉杖藜，放怀携手动移时。苍茫溪北溪南路，忍对交朋只自知。谈天谈佛共谈仙，静里光阴不计年。几度过家扶醉去，岂知今日见沉泉。"}