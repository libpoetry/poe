{"id":"486811","title":"解连环 送别","dynasty":"明","author":"史鉴","text":"销魂时候。正落花成阵，可人分手。纵临别、重订佳期，恐软语无凭，盛欢难又。雨外春山，会人意、与眉交皱。望行舟渐隐，恨杀当年，手栽杨柳。别离事，人生常有。底何须，为著成个消瘦。但若是下情长，便海角天涯，等是相守。潮水西流，肯寄我、鲤鱼双否。倘明岁、来游灯市，为侬沽酒。"}