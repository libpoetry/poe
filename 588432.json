{"id":"588432","title":"题颜宗画","dynasty":"明","author":"王渐逵","text":"閒来尽识江山面，山水图看经欲遍。尤怜天下无化工，落笔意态俱凡庸。神采不舒化工局，顿遣色相空皮肉。近时岭海闻颜宗，山水格韵称其雄。丹青不施祇素墨，浓淡天然有其质。迩得林塘秋意图，笔痕日久皆芜糊。形容剥落枯缣外，独有精神宛如在。云汀烟渚看渺茫，昏藤怪石储青苍。眼前草木俱生意，鸟禽尽带清秋气。炎天毒热苦相关，爱尔一洗欣开颜。飒飒凉风生栋牖，野色犹如袭襟袖。笔端造化真有神，颜宗之后夫何人。自怜质性偏林野，遍历江湖如传舍。欲图海内名山容，来刻青萝万仞峰。恨却吾生后于汝，玄诠真匠堪谁与。"}