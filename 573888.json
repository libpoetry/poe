{"id":"573888","title":"答尹吉士","dynasty":"明","author":"邵宝","text":"斋居坐薄暮，西阳照墙东。垂帘绝宾客，树影何丛丛。尹生偶入室，依然故相从。数语勤请益，令人契深衷。妙龄志尚友，文翰岂徒工。远游出彭蠡，浩思偕溟濛。登廷列周士，所得良己丰。弦琴谢俗调，三叹歌虞风。大哉经世业，乾坤与无穷。吾衰负吾道，俯仰增愧容。安能挽星汉，一洗兵戈空。"}