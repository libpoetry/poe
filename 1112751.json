{"id":"1112751","title":"题陆羽祠堂兼寄李援援有诗殊佳二首","dynasty":"宋","author":"张耒","text":"陆子不可招，寥寥风月魂。空堂掩遗像，幸此配老禅。举世人浇薄，云谁知子贤。竟陵樵牧地，陈迹岂复存。我欲歌子诗，三叹抚无弦。瓦登荐秋菊，酌此石井泉。清诗吊陆子，味若堂下泉。陆子骨已朽，青松代之言。松亦安能言，风至时萧然。至谈非牙舌，陆子意已传。"}