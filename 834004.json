{"id":"834004","title":"解连环","dynasty":"清末民国初","author":"易顺鼎","text":"窄鸳寻径。怅红栏半角，挂春无影。还记得、隔水幽坊，有唤酒轻盈，窥帘端正。蓦地相逢，卿一笑、惹侬千恨。到脸愁晕帕，唇语颤灯，坠欢重省。而今旧瓶碍井。算人随月远，梦与云近。回首处、紫曲门荒，但亸凤辞钗，破鸾留镜。换叶移根，应悔却、桃花心性。又见在、银屏睡起，翠鬟不整。"}