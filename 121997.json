{"id":"121997","title":"河豚叹·鲰生藜苋肠","dynasty":"宋代","author":"范成大","text":"鲰生藜苋肠，食事一饱足。腥腐色所难，况乃衷酖毒。彭亨强名鱼，杀气孕惨黩。既非养生具，宜谢砧几酷。吴侬真差事，网索不遗育。捐生决下箸，缩手汗童仆。朝来里中子，才吻不待熟。浓睡唤不应，已落新鬼录。百年三寸咽，水陆富肴蓛。一物不登俎，未负将军腹。为口忘计身，饕死何足哭。作俑者谁欤？至今走末俗。或云先王意，除恶如艺菽。逆袅与毒獍，岁岁参币玉。芟夷入荐羞，盖欲歼种族。生死有定数，断命乌可续。适丁是时者，未易一理局。鼋鼎子公怒，羊羹华元衄。异味古所珍，无事苦畏缩。"}