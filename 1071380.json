{"id":"1071380","title":"次韵过顾子美话旧因游惠山","dynasty":"宋","author":"汪藻","text":"放船出郭溪浑浑，乘潮夜到吾家门。潮头细卷落花雨，湿橹不惊春梦魂。君家难忘复易识，依然井径当丘樊。向来恶子下窥处，绕屋但见清阴繁。飘零怀抱少倾倒，一见故人如故园。嗟予何因得之子，旧事请自钟陵论。钟陵当日盛游集，往往前辈风流存。啸歌虽容阮籍逸，人物不数王融谖。我时三十君始壮，矫矫两鹤俱乘轩。大儿洪徐小儿向，此外馀子何劳吞。龙沙买酒醉秋月，倒床但听长江奔。秖今相去能几日，世事反复那胜言。一官得谪大如屋，五年乞米供朝昏。颇疑造物乃知我，欲使晚节穷弥敦。君看静躁不同者，王孙顾肯还为猿。饮酣起步青松根，共瞻佛宇诸峰尊。席边正喜泉漱壑，风外已复乌啼村。个中好著我辈人，寄与石上留洼樽。"}