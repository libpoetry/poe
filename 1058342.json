{"id":"1058342","title":"春日杂兴十五首 其十三","dynasty":"宋","author":"华镇","text":"纤纤兰蕙甲，青青杨柳丝。草木有春华，园林竞芳时。妆点贵铨次，高下有推移。连畛已端修，茅蹊尽平治。雕栏被丹雘，文甃合琉璃。穿薄启萦迂，拍堤汎涟漪。安排红药树，映带牡丹枝。蔓草既诛锄，秋荣亦芟夷。碧芦断修干，丹蓼剪芳蕤。苞杞散不收，丛菊弃如遗。芦蓼尚云可，杞菊或未宜。神功著西河，嘉声蔼东篱。朱实照金鼎，黄华登玉卮。暄凉虽异序，荣秀各有期。商飙掠春丛，摧折谁能支。"}