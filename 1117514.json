{"id":"1117514","title":"和郡主簿绝句九绝","dynasty":"宋","author":"邹浩","text":"管鲍当年志，风霜固自如。信衰缘嗜欲，岂在数行书。俗论长纷若，微言仅梦如。逢君挥玉麈，胜读十年书。肘后虚金印，梅仙职偶如。升高元自下，功业异时书。塞北亢喉地，并门子所如。六花无处用，却縠自诗书。能诗唐太白，善赋汉相如。元帅真文举，应先荐祢书。取友能无怍，初终贵一如。陈张遗辙在，试展马迁书。咳唾成珠玉，吾侪孰子如。更勤潘氏学，岂愧乐尚书。提履归何处，观花笑自如。期君求向上，糟粕古人书。春风暗杨柳，相见意何如。虽愧江淹笔，狂言为子书。"}