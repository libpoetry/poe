{"id":"1073627","title":"寄题胡茂老枢密横山堂","dynasty":"宋","author":"孙觌","text":"古县水山国，万室蟠其中。环成千嶂合，并合不泉通。我公擅一壑，曾云生荡胸。放神八极外，坐驾两腋风。峨峨十二环，半出帘幕重。修眉画新就，一抹翠扫空。欣对惬平生，似为悦已容。百金置酒地，窗户浮青红。高陵拄笏见，采菊篱下逢。坡陀径千丈，横绝垂天雄。日丽莺谷晚，沙喧燕泥融。悠然命巾车，往往载客从。大句琢天巧，朱弦奏三终。溪山久寂寥，高辞擅无穷。天王驾群英，长辔系九戎。安知横山下，一榻似老龙。功名方鼎来，龟祥兆飞熊。勒石诵中兴，浯台两穹崇。西州归谢傅，东海表太公。千年丁令威，骑鹤还故宫。"}