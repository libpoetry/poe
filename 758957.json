{"id":"758957","title":"高阳台 岁暮感怀","dynasty":"清","author":"许诵珠","text":"径竹饕风，园梅斗月，惊心岁序将更。冷拥衾孤，夜深好梦难成。凉云荡得灯花碎，半模糊、碧闪残檠。最愁人，腊鼓鼕鼕，寒漏丁丁。年时不尽团圞乐，记桃符共写，柏酒同倾。一别天涯，等闲换蟀移鹒。朱颜难驻流光易，误青春、两字功名。漫无聊。懒整金钿，慵理瑶筝。"}