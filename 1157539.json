{"id":"1157539","title":"效陶潜体诗十六首 其一","dynasty":"唐","author":"白居易","text":"不动者厚地，不息者高天。无穷者日月，长在者山川。松柏与龟鹤，其寿皆千年。嗟嗟群物中，而人独不然。早出向朝市，暮已归下泉。形质及寿命，危脆若浮烟。尧舜与周孔，古来称圣贤。借问今何在，一去亦不还。我无不死药，万万随化迁。所未定知者，修短迟速间。幸及身健日，当歌一尊前。何必待人劝，持此自为欢。"}