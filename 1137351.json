{"id":"1137351","title":"贺新郎 贺臞翁倅生曾孙","dynasty":"宋末元初","author":"刘鉴","text":"曾作莺迁贺。道玉皇、久敕薇垣，分君星颗。只待好年好时日，约束东风吹堕。到今日、看来真个。恰好丁年翁七十，五云间、太乙吹藜火。青一点，杉溪左。太翁阴骘天来大。后隆山、层一层高，层层突过。簪绂蝉联孙又子，眼里人家谁那。算只有、臞翁恁么。孙陆机云翁卫武，便履声、毡复尚书坐。拚几许，犀钱果。"}