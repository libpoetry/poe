{"id":"1126452","title":"晨起裴吴二直讲过门云凤阁韩舍人物故作五章以哭之","dynasty":"宋","author":"梅尧臣","text":"平生交友泪，又哭寝门前。鲁叟不言命，楚人空问天。月沉沧海底，星陨太微边。莫恨终埋没，文章自可传。使虏尝专对，江湖谪几年。始看还近侍，遽此隔重泉。沃酒酒空满，托词词谩传。视予犹手足，莫怪独潸然。算数曾无据，仁人亦莫闻。很愚多至老，兰桂苦先焚。不竟千秋恨，还如万里分。临风一号恸，易散日边云。昨时宾晏地，今见穗纬遮。栖室那因鵩，从杯不为蛇。曾无越人术，意起汉臣嗟。明日东城陌，悲凉后部笳。晓陌行车过，交相叹且惊。荀龙闻一蜕，穆骏失全鸣。不复中书直，空馀左史成。绪言犹在耳，尚想见平生。"}