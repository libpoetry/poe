{"id":"790787","title":"贾生","dynasty":"清","author":"张洵佳","text":"西汉右文治，间气产名儒。一推贾长沙，一推董仲舒。其实王佐才，董犹逊不如。董氏谈王道，理尚悬诸虚。贾生论治道，剀切握其枢。苟施诸实事，七国害先除。其馀推本图，治可返唐虞。惜哉忤绛灌，谪向长沙居。郁郁赍志没，身后丛毁誉。东坡好论人，曷不以身试。时当熙丰朝，荆公正言利。章惇吕惠卿，附和俱得意。何不迎合之，而亦触其忌。放逐老江湖，与贾复何异。责己固已疏，责人无乃备。人才升降间，世运关隆替。汉治不复古，端因疏贾谊。"}