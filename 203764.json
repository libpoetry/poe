{"id":"203764","title":"赠郭五星·五陵豪家轻薄儿","dynasty":"宋代","author":"王迈","text":"五陵豪家轻薄儿，骄傲成癖不可医。挥金买笑红尘市，老死不晓寒与饥。囊萤案雪单贫士，杯水生涯北窗里。途穷山鬼恣揶归，命压人头提不起，郭君昔从先人游，万丈壮气横高秋。天无老眼不见录，匆匆白了少年头。一日访余道艰窭，杯酒未阑泪如雨。揲蓍有术金不换，鹑衣百结无人补。我闻君语鼻亦酸，误身直是坐儒冠。英雄未遇隐於卜，时人莫作白眼看。"}