{"id":"693495","title":"山中访王校书","dynasty":"明","author":"邵宝","text":"閒看书法到山中，骑从多烦两县公。茶鼎润生移竹雨，墨池清起落梅风。闭门谢客精庐右，扫榻劳僧丈室东。只恐春深游客到，青松林外万花红。连阴晓为北风开，春入山中第一回。亭上远天须捲幔，槛前新水欲浮杯。校书客避参军辟，问字人传别驾来。明日更邀朱趣玉，黄公涧畔踏苍苔。"}