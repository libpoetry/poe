{"id":"1098463","title":"禅人请自赞 其一","dynasty":"宋","author":"释广闻","text":"冷泉亭放闸，换尽时人眼睛。见山堂看云，甚处讨他巴鼻。认得完全，是则未是。手中黑竹篦，不能打得你。胡乱三十年，全无巴鼻。叨居六七刹，无补宗教。翻著梵志袜，疑之者多。倒用司农印，识之者少。出岭既不能跂步玄沙，入岭又何敢追踪雪老。上人担头不堪泊蝇，也能带得。老僧去那逢人展，似即不无。若谓起杨岐正宗，疏东涧正派，且莫谤渠好。"}