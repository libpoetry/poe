{"id":"575881","title":"捕鱼图","dynasty":"明","author":"孙蕡","text":"小孤洲前春水绿，泛湖小船如小屋。白头渔父不解愁，往来捕鱼湖水头。得鱼换米纳官税，妻孥衣食长优游。大儿十三学网罟，小女七岁能摇橹。江口赛神夜吹角，村边卖鱼朝打鼓。雨来维梢依古岸，风起鸣榔入长浦。荻芽短短桃花飞，鳜鱼上水鲥鱼肥。脍鱼烧笋醉明月，蛮歌唱和声咿咿。月明在天光在水，但愿年年只如此。无风无浪安稳眠，湖中有鱼鱼得钱。"}