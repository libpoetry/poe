{"id":"844134","title":"乱后初归里中","dynasty":"清末民国初","author":"陈肇兴","text":"一别山城已两年，初归犹自怯烽烟。荆榛塞遍来时路，几度停舆不敢前。平芜一望绿连天，白骨槎枒尚满田。莫道近乡情更怯，来人相对也潸然。沧桑回首总伤情，旧日楼台一望平。僮仆不知陵谷变，向人犹问定军城。定军山下草萋萋，几处颓垣卧蒺藜。乡里到来偏不识，却教舆子问东西。败垣围井长黄花，日落寒烟绕郭斜。莫问旧时王谢宅，寻常百姓已无家。"}