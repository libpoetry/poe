{"id":"119006","title":"感旧·还朝正三伏","dynasty":"宋代","author":"苏辙","text":"还朝正三伏，一再趋未央。久从江海游，苦此剑佩长。梦中惊和璞，起坐怜老房。为我忝丞辖，置身愿并凉。此心一自许，何暇忧陟冈。早岁发归念，老来未尝忘。渊明不久仕，黔娄足为康。家有二顷田，岁办十口粮。教敕诸子弟，编排旧文章。辛勤养松竹，迟莫多风霜。常恐先著鞭，独引社酒尝。火急报君恩，会合心则降。"}