{"id":"1125253","title":"菩萨蛮","dynasty":"宋","author":"晏几道","text":"来时杨柳东桥路，曲中暗有相期处。明月好因缘，欲圆还未圆。却寻芳草去，画扇遮微雨。飞絮莫无情，闲花应笑人。个人轻似低飞燕，春来绮陌时相见。堪恨两横波，恼人情绪多。长留青鬓住，莫放红颜去。占取艳阳天，且教伊少年。鸾啼似作留春语，花飞斗学回风舞。红日又平西，画帘遮燕泥。烟光还自老，绿镜人空好。香在去年衣，鱼笺音信稀。春风未放花心吐，尊前不拟分明语。酒色上来迟，绿须红杏枝。今朝眉黛浅，暗恨归时远。前夜月当楼，相逢南陌头。娇香淡染胭脂雪，愁春细画弯弯月。花月镜边情，浅妆匀未成。佳期应有在，试倚秋千待。满地落英红，万条杨柳风。香莲烛下匀丹雪，妆成笑弄金阶月。娇面胜芙蓉，脸边天与红。玳筵双揭鼓，唤上花茵舞。春浅未禁寒，暗嫌罗袖宽。哀筝一弄湘江曲，声声写尽湘波绿。纤指十三弦，细将幽恨传。当筵秋水慢，玉柱斜飞雁。弹到断肠时，春山眉黛低。江南未雪梅花白，忆梅人是江南客。犹记旧相逢，淡烟微月中。玉容长有信，一笑归来近。怀远上楼时，晚云和雁低。相逢欲话相思苦，浅情肯信相思否。还恐漫相思，浅情人不知。忆曾携手处，月满窗前路。长到月来时，不眠犹待伊。"}