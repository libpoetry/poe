{"id":"815804","title":"古诗","dynasty":"清","author":"钱澄之","text":"淮南华橘柚，朱实涵芬香。得因君子力，委身玉阶旁。美人出璇户，攀条摘朝霜。珍盘覆锦绣，置我黄金床。娇爱不见御，岁宴空自芳。日闻椒榝充，如何不心伤！苍苍长安陌，郁郁罗青槐。曜灵生东隅，明堂旦正开。钟鼓天子坐，冠盖公卿来。子侯何少年，次第相追陪！红颜映紫绶，金貂立玉阶。朝罢骑马还，道旁尽称佳。日落平阳里，王侯相经过。车马如云屯，葆盖似星罗。门前列钟鼓，堂上陈笙歌。华灯灿绮席，珠帘出青娥。流离曾几时，娱乐何其多！朝困沙中鳞，夕兴江上波。得志须尽欢，安能长轗轲？端坐不得志，出门横朱轮。辉光盈道路，车上意气新。孙弘起牧豕，买臣方负薪。一言当天子，遂据要路津。叱吒奔风雷，顾盼生阳春。如何贾谊才，终老长沙滨。丈夫有时命，岂必终苦辛！步出城东门，遥望江南道。江南何所思？佳人委秋草。灵衣张空房，流尘积輀旐。穗帐明月来，岂若平生好！葱葱玉树枝，凋摧亦已早。朝为艳阳花，夕暮成枯槁。人生少得意，得意难竟保。弃置勿复思，忧伤徒自老！"}