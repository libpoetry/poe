{"id":"816630","title":"喜弟至","dynasty":"清","author":"曾彦","text":"闻说辽西去，相逢念已灰。孰知天意厚，不使我心摧。欢似从君至，愁当为尔裁。惊看嗟老病，感恸且衔杯。飘泊诚堪叹，飞蓬离本根。艰危辞故邑，高逸隐吴门。闻说芳兰地，都令野草繁。何时赋归去，同醉少陵园。细雨檐花落，华堂笑语融。飞觞春酒绿，分韵锦笺红。各述平生志，相怜离别衷。此心非旧日，愁损不玲珑。自尔归来日，秋天景似春。檐花垂绣户，明月堕华茵。鲜洁红鳞脍，香茸碧涧莼。酒阑谈旧事，一字一悲辛。"}