{"id":"794272","title":"角招 豫留别季兰三妹","dynasty":"清","author":"沈鹊应","text":"春还又。如何一点离情，暗逗垂柳。新愁相合就。悔却旧时，何事厮守。别时尚久。早苦透、心花前后。明月低穿窗牖。听二十五弦声，问谁家还奏。相对，俱成消瘦。频年欢笑，化作愁盈袖。拟同拼撒手，行路迟迟，寸心难朽。思量僝僽。且共此、论文尊酒。休想长亭时候。天涯若比邻，君曾知否？"}