{"id":"826819","title":"木兰花慢","dynasty":"清末近现代初","author":"金兆蕃","text":"谁言春日丽，最萧瑟，夕阳中。看一缕游丝，辞蜂避蝶，潜驻芳丛。疏慵。未如柳絮，尽飘零、不肯怨东风。乍可听莺院落，无聊待燕帘栊。匆匆。满地遍残红。尚说绿章工。道百万金铃，周防护惜，贝阙珠宫。朦胧。似晴似雨，恁时光、莫与旧年同。欲写愁心千叠，赋才画理都穷。"}