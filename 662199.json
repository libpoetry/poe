{"id":"662199","title":"阿堵歌","dynasty":"明","author":"石宝","text":"铜山夜燄熏天红，宝鼎不藉钤椎功。东吴黠匠誇老手，一日万斛海水空。何人冷笑九府公，逆濞已死惟佞通。虚名狼籍遍天下，赤龙不救腾蛇穷。沈郎兄弟一朝贵，坐困海内诸豪雄。金门紫闼明出入，鸱鼫得志声隆隆。北州司徒枉才士，腥风一流千万里。雀环太尉那易逢，直须痛饮浔阳市。蚨婆生儿好颜色，岂徒褒妲能倾国。一丈珊瑚满坞金，千年不化饕翁血。九逵一动呼鲁褒，刚风飕飗吹布袍。阿堵绕身凡几遭，鳞鳞忽触南斗高。烂醉起来不脱口，凤凰下视百鸟空嘈嘈。"}