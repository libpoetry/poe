{"id":"688133","title":"雨中漫兴","dynasty":"明","author":"朱诚泳","text":"空庭人寂寂，深院雨濛濛。博具棋无敌，愁城酒有功。苔痕沿砌绿，花蕊堕林红。闭户真为乐，交情异孔融。一室惟容膝，閒吟散郁烦。宫云浓泼墨，窗雨急翻盆。地僻人来少，心清道自尊。真宜守渊默，世事不须论。岁月如流水，新年异旧年。閒眠非病酒，痴坐类癯禅。乳燕双翻雨，饥鸢独戾天。自知心有主，肯被俗情牵。风雨连朝恶，馀寒尚袭衣。莺花经目老，车马及门稀。自喜一心静，休论万事非。任渠群燕雀，终日傍檐飞。腐迂甘守约，澹泊讵云悭。谋巧翻成拙，才疏只类顽。肯因身外事，变却镜中颜。日日钩帘坐，悠然对晚山。地僻尘嚣少，斋居坐晏如。清风回枕簟，细雨润琴书。野竹当窗密，山云入座虚。自缘非吏隐，能与世情疏。对景多清兴，悠然得趣时。閒临怀素帖，细咏少陵诗。往事皆天定，前贤不我欺。达人斯契合，处世复奚疑。俯仰浑无累，迂疏百不能。未忘君子操，肯畏俗夫憎。古调轻齐瑟，新诗付剡藤。萧然无物我，兴味似山僧。"}