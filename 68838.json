{"id":"68838","title":"送黄叔源之甘肃州尹","dynasty":"元代","author":"王冕","text":"江风飘飘杨柳青，江烟漠漠花冥冥。春光潋滟动笙乐，泼酷弄影蒲萄倾。客路迢迢平不颇，应有儿童迎五马。文章太守今几人？风流未有如今者。中原地古风俗淳，君侯抚牧仁化新。黄堂无讼白日静，甘棠有阴芳草春。君侯考绩□未改，虎竹铜符转光彩。功成早向江南来，江南有人遥相待。"}