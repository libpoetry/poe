{"id":"959115","title":"目眚忌食戏成","dynasty":"宋","author":"郑清之","text":"生平未省读食经，蟛蜞何事干荀卿。霜螯带糟老饕赋，素鳞斫鲙晶盘行。政欲莼鲈饱归兴，肯嫌蛙蛤讥南烹。谁言厚味多腊毒，坐疑匕箸生戎兵。缁尘浪欲滓银海，所赖烱烱留元精。飞蛾扰灯室光暗，很蟆食月天公惊。我今所患在目睫，口非得罪曹缄铭。一身百体兼所养，六凿未可分重轻。讵容贵目乃贱口，无端肠胃甘檗冰。就令辟谷即仙去，何异馁鼠乘飞翎。我闻养生先实腹，幸乏明珠买娉婷。稻鱼粗可足生理，饥梦不到侯门鲭。更畦菘薤自锄灌，肯与鸡鹜争馀赢。笑揩双目保亡恙，况无传笔如丘明。"}