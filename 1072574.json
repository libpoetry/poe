{"id":"1072574","title":"寄贺魏彦成郎中","dynasty":"宋","author":"王庭圭","text":"扶桑日出天开关，江南太守初赐环。鸳行旧班三尺脚，踏他龙尾回天颜。是日奏对惊众目，措国不动安如山。为郎画省非常调，民曹金谷徒烦要。江淮久郁鸾凤姿，一飞宜上青云表。政使垂绅坐庙堂，南北封疆谈笑了。君不见河南魏弱翁，治行声闻九天上，汉室中兴拜丞相。"}