{"id":"751235","title":"意有未尽再题二律","dynasty":"清","author":"张百熙","text":"奇才知遇感先皇，晚岁邅回徙瘴乡。万里岭南余涕泪，千秋海外有文章。采风手校《居儋录》，醉月心悬载酒堂。一事类公差不恨，七年供奉殿西廊。要使天骄识凤麟，读公诗句气无伦。岂期变法纷朝政，差免书名到党人。修怨古闻章相国，推恩今见宋宣仁。过书举烛明何在，削牍真惭旧侍臣。"}