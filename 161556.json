{"id":"161556","title":"到城南园瞻南轩先生遗像","dynasty":"宋代","author":"王炎","text":"入门荷香净，步屧柳阴湿。欲写情郁陶，翻引兴萧瑟。瞻望堂中人，玉色而山立。六学妙经纶，未试百之一。身存天下望，身没海内惜。此道会谁传，丹青但陈迹。楼边好山近，竹底凉风入。两鹤韵亦高，导我转湖侧。独游何太清，滞念亦可释。门关莫返锁，愿言日散策。"}