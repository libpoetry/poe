{"id":"183328","title":"秋夜对月·月行青天入重云","dynasty":"宋代","author":"孔武仲","text":"月行青天入重云，金波泄泄穿鱼鳞。须臾云收境亦静，虚空表裹无织尘。寒光正与人相射，碧琉璃中低玉盆。微风更入北窗竹，余声飒洒清心魂。颇疑碧落在步履，广寒清都相与邻。乘槎去后事寂寞，至今织室临河津。却思白日走城郭，浮埃马足何纷纷。劳之以画逸以夜，天意傥欲甘苦均。人生南北无定所，浪自转徙随燕秦。关河渺邈乡井异，惟有明月来相亲。崎岖万里如咫尺，圆缺惟有年年新。如兹久要乃可喜，相对可不罗壶樽。黄金如不付酒媪，虽富不如长贱贫。重城沉沉桂魄下，松萝永愧山中人。"}