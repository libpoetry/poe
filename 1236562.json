{"id":"1236562","title":"全参政九日宴僚佐城西神冈参谋万德躬赋诗五首用韵寓情","dynasty":"元","author":"周霆震","text":"画省凝香被羽林，赏心宁许二毛侵。闾阎侧听歌谣起，父老争看棨戟临。霜露黄花留岁晏，江湖白雁待秋深。宴阑归骑营门夕，凉月纷纷落醉襟。能赋登高幕府亲，深秋过雨绝飞尘。山城驿路黄柑富，水寨人家白粲新。歌舞多非前日境，交游半是异乡人。通商近喜官盐集，不比西都巧算缗。如云冠盖此高攀，千载龙山季孟间。犀箸驼峰传翠釜，银罂春色照苍湾。歌姬拥醉翻腔误，才士争先觅句艰。秪有相如欣授简，兴来无物不相关。兰台无分佩珊珊，断垄平冈自往还。避地乱来犹有酒，放怀高处不须山。参差红树西风外，明灭青烟落照间。何日远寻方外友，却随紫气出函关。曾向凌波赋袜尘，绝交近日愧钱神。百年抚事皆陈迹，四海知心几故人。山借衣冠违世浊，天留萸菊贷秋贫。偶寻五柳先生传，自觉年来懒是真。"}