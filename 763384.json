{"id":"763384","title":"沁园春 悠然阁种木芍药","dynasty":"清","author":"吴绮","text":"半阁初成，正见南山，名曰悠然。有疏窗六尺，低才压帽，藏书两架，小恰如船。芳树檐头，晴岚屋上，放了晨衙即醉眠。春深矣，且聘红买绿，俸里支钱。洛阳佳种争妍，想太白、清平调可怜。把护花铃索，随时安顿，移春亭幔，着意遮全。贳酒酹香，教歌试艳，拚与花王结胜缘。吾还笑，笑当年杜牧，也为花颠。"}