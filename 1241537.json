{"id":"1241537","title":"秋夜感怀柬石末公申之","dynasty":"元末明初","author":"刘基","text":"不寐知夜长，起视天宇阔。散漫草上风，朦胧云间月。寒禽鸣疏树，黄叶堕阶闼。俛仰观群物，惆怅不敢发。谁云蝼蚁壤，能使泰山?。苍鹰铩六翮，狡兔营三窟。何当威弧正，王旅得肆伐。箘簬虽微材，尚可施羽筈。岂意风浪舟，心犹隔胡越。士生非金玉，有足难自达。周嫠不恤纬，楚放常怀阙。平生葵藿情，忍与霜露歇。玄冰胶坤轴，非君孰能斡？申章匪繁辞，悲愤不可遏。"}