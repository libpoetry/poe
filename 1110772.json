{"id":"1110772","title":"陪董令升西湖阅竞渡","dynasty":"宋","author":"朱翌","text":"驰波斗舰疾轻鸿，歌鼓喧天保岁丰。直面北风吹雨过，卷帘斜日照楼红。吴儿戏水用长技，太守行春如醉翁。社稷中兴岂无日，群鱼跃水正飞空。行乐何妨纵水嬉，劝耕犹喜及花时。风和官柳未飘絮，绿满园桑无附枝。训练指麾谈笑里，清凉潇洒古今宜。西溪雨足归舟稳，会送高帆入凤池。"}