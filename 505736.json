{"id":"505736","title":"王子约双钩竹歌","dynasty":"明","author":"李昱","text":"王君金华人，画竹誇当代。此竹乃是钩勒之所为，坐上千人万人爱。令祖蓝田王右丞，盛唐诗格称其能。将诗变竹寄馀趣，传与衣冠不乏千载之云礽。王君为人清拔俗，兴来踏遍筼筜谷。笼籦桃枝纷入眼，??笆篻常经目。往来曾见吴门道士张溪云，归晚轩中事幽独。有时不作山水图，戏拈银毫书此竹。王君笔法乃过之，翠筱双钩出林麓。耳根但觉风泠泠，比似张生但神速。王君写竹能写形，真成标格非冥冥。翛然独立太素始，脱略粉墨辞丹青。或如金错刀，或如铁钩锁。或如折戟沉吴沙，或如碎璧逃秦火。或如银幡宝胜之飘飖，或若金节羽衣之婀娜。或如沧江风曳之水衣，或如黄河半解不解之冰澌。或如白凤尾，或如苍龙漦。钱刀剪碎波心月，丹汞炼就炉中雪。初疑荆轲图穷见匕首，又惊毛遂颖脱呈锥末。天机逞其妙，形状何骈阗。后生学子竞观看，但悟书法如针悬。唐时亦有萧协律，所至清风起萧瑟。眼昏手颤艺转工，一十五叶称绝笔。宋时亦有文湖州，画竹人推第一流。能令万箨起崖谷，出墙之梢为最优。东坡作竹短而积，别试瑰奇在林僻。玉堂多暇图一枝，复有小坡能画石。前元作者李仲宾，琅玕卓立无纤尘。蓟丘家世不易得，父子相传俱绝伦。吴兴学士赵公子，飞白之石谁能比。水晶宫中春日长，移得蓝枝落窗几。后来又有柯丹丘，大叶长梢动冕旒。天颜有喜频赐予，晚节衰飒江湖秋。诸公画竹工画影，隔帘彷佛潇湘景。风景虚无终渺茫，野迥漠漠烟光暝。钩勒写形才逼真，宛如高阁图麒麟。褒公鄂公毛发动，俨然生面开功臣。我欲题诗寄淇澳，瞻彼涟漪散晴绿。底为猗猗兴不忘，有斐君子劳心曲。我欲鼓枻游潇湘，碧云万顷浮天光。美人娟娟隔秋水，欲来不来空断肠。我欲从猎誇云梦，万骑纷纭翠蕤送。胸中八九吞不辞，文章要比相如重。我欲富如千户侯，家居渭川之上游。玉版邻人许同吃，始知熊掌非珍羞。我欲乘风发长啸，扁舟直过湘妃庙。中流鼓瑟声铿锵，和取湖南竹枝调。何如曩昔行李游京都，故人为我共作翠竹红梅图。原父写梅君画竹，价重已压青珊瑚。挂在成均之左庑，交游轩冕观如堵。须叟尽作王子猷，六月清风生肺腑。天上归来十二年，柴扉草阁荒山田。浮花浪蕊纷过眼，此君风节还依然。王君王君听我语，我歌长歌君起舞。郫筒酤酒满眼酤，与君歌尽幽篁谱。或栽长竿横斗高，下拂东海之波涛。巨丝一钩连六鳌，任公见之颜色劳。或招葳蕤凤凰宿，阴阳各应雌雄六。伶伦制律工有馀，一声吹裂昆崙玉。或作仙人手中杖，此日携来葛陂上。见水犹能化作龙，铮然飞入桃花浪。或充奉使手中节，节旄落尽竿难折。卧起操持十九年，谁谓虚心却如铁。乡来陈者皆此君，与人一生成异勋。杀青汗简更殊绝，蝌蚪篆籀皆人文。此君由来材不器，用舍行藏随所至。愿得岁寒同此心，故托霜毫写君意。花溪水接双溪长，与君百里遥相望。不如坐君西郊之草堂，胸中一吐千亩强。歙坑旧砚椭而苍，鹅溪素练雪色光。风情老嫩任君写，无使古人专擅场，吁嗟无使古人专擅场。"}