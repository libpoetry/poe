{"id":"443744","title":"齐天乐 梦碧词翁九十冥诞祭兼柬津沽吟友","dynasty":"当代","author":"熊盛元","text":"一从天外长星坠，词魂倩谁呼起。短翼差池，沧溟浩渺，空向蓬山遥祭。银笺漫理。甚枯墨香中，又沾清泪。望断烟沽，续灯犹剩二三子。修篁夜阑倦倚。梦边窗漾碧，残笛声碎。万海千桑，零珠片玉，都纳仙翁双袂。琼樽净洗，问筵隔幽明，可容同醉。记取鸥盟，大河连赣水。"}