{"id":"1113687","title":"题月山寺壁三首","dynasty":"宋","author":"李处权","text":"故国三千里，行藏岂问天。雪峰明的的，水溜响涓涓。指冻无完甲，琴寒有折弦。老僧如木石，性静不须禅。罢雪仍回雨，僧房物物宜。溪明霜落后，山净月来时。泯默穷愁志，艰难食菜时。弟兄千里隔，书断鬓成丝。不遇彭夫子，何因到此间。无穷霜后木，不断雨中山。秖恐高僧占，多惭倦鸟还。孤云在寥廓，容望不容攀。"}