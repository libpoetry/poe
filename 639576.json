{"id":"639576","title":"花心动 忆怀","dynasty":"明","author":"沈宜修","text":"芳草含烟，送斜阳、枝头鸟声啼歇。弱柳弄条，轻碧分丝，过了上元佳节。峭寒庭院帘栊晚，燃灯罢、蟾光初缺。暗香满、东风影里，岁华惊瞥。却恨无端薄劣。萦损尽、柔肠百回千折。晓色入帏，惜别匆匆，别语何曾共说。而今徒有魂旋绕，争知人心空切。祗赢得、悠悠黯然愁结。"}