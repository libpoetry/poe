{"id":"182079","title":"邻翁以紫石斛承粗山一块为予书室这奉斛盖端","dynasty":"宋代","author":"郑刚中","text":"见山不见理，真假析为二。看假作真山，细大岂殊致。邻翁怜索居，奉我石一块。嵌空会短小，枯涩少坚腻。承以下岩紫，其体润而细。翁言白鹿皮，苍璧惭倒置。殷勤加谢翁，分别非所会。但见眼中山，几立出尘外。侵寒欲清癯，向晚变孤翠。萧萧风雨天，云气或冥晦。虽地禽鸟声，颇若岩洞邃。侧耳听其中，恐有隐者在。"}