{"id":"151422","title":"挽石子重","dynasty":"宋代","author":"陆九渊","text":"古重百里长，寄命谋托孤。今以京秩授，糜至无贤愚。州家督版帐，殿最视所输。况乃积弊久，宿负堆文符。老奸乘仓皇。阴拱为师模。民穷敛愈急，吏饱官自癯。天子为焦劳，宵旰思良图。高选部使者，庶使德意敷。石君在荐剡，闻者皆欢愉。不知何方民，凋瘵迟君苏。君丞固安日，岁旱当蠲租。县白如故事，守怒牢睢盱。赖君争之力，意得所请俞。揭数授里正，俾后不可渝。又尝宰尤溪，吏辈初闚{闚规换俞}。首以财匮告，欲辟侵民途。君乃治税籍，弊蠹穷根株。简易以便民，上下交相孚。民自不忍负，岂复烦催驱。关征且损数，孰谓儒术迂。使家得此人，黄屋何忧虞。惜哉不及用，重使吾嗟吁。"}