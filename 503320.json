{"id":"503320","title":"酬陈大见寄","dynasty":"明","author":"王恭","text":"北风海上来，落日草根白。长啸登高丘，远望无诸国。剑水东流霸气寒，台江千树叶声乾。英雄去后遗弓剑，蔓草芳陵那忍看。我家正在平台北，十载迷魂归不得。几度逢人问故林，碧池细柳今萧索。少年任侠无所忧，奋身欲向铜龙楼。长安春物忽相弃，终南灞水空悠悠。青云迢递谁将引，况乃摧残更多病。绿发从教变雪霜，丹心未必随灰烬。陈君倜傥无世情，读书千卷尚逃名。一门兄弟俱才俊，百岁严君更老成。感君意气空流俗，贫贱相看情转熟。客舍迎霜已赠衣，山储累月常分粟。风雨凄凄四月天，孤村芳馆度流年。未投定远佣书笔，羞逐君平卖卜钱。"}