{"id":"1081709","title":"葛鲁卿再和复用前韵奉酬 其一","dynasty":"宋","author":"沈与求","text":"上谒军门宜杖策，谁为兵家分主客。猛将翻乘下濑船，幽人退整登山屐。山泉闻似百花潭，山曲盘回十里岩。丘壑夔龙人太息，那将捷径比终南。吾邦旧事论三癖，佳处还堪记游历。深讥表饵误朝廷，急赞烝尝安庙室。避地来居水绕村，凫鹥哺子竹生孙。苜蓿堆盘从野食，人爱当年二千石。"}