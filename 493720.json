{"id":"493720","title":"署荣阳教谕永昌举人周绍稷连遭二丧归道遇于滇为赋此","dynasty":"明","author":"庞嵩","text":"驱车出滇左，道旁式齐衰。棘挛眷容墨，黯惨令心哀。停车急前步，问子从何来。云是永昌产，奔奔蜀中回。忆昔乃父翁，蹑足青云垓。鸣琴播遗响，振铎群英才。刑于拟逑德，胆丸亦滋开。闵子绍泮涣，接武鞭驽骀。春官弃桃李，荣阳藉深培。青毡席亦暖，白发颜双颓。昊天杳何极，北风吹崔嵬。心折道路长，靡靡行且猜。披襟诉明府，泪血倾河隈。予闻转酸恻，欲语徒邅回。为子废蓼莪，且陟阿丘台。"}