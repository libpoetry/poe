{"id":"265588","title":"六歌·五溪深","dynasty":"清代","author":"方殿元","text":"五溪深，鱼鳖网尽伤人心。伏波昔下槃瓠国，矍铄悲歌夜吹笛。十万征人未尽归，千年流水声凄恻。今时鼠窃是何意，幽谷深山盗名字。东南盗贼应声气，将帅旌旄横满地。官军三载住长沙，万马齐驱非地利。壁垒坚营休士卒，食尽锋摧待其毙。巴陵南畔最卑湿，瘴雨岚风四时急。画角吹残刁斗断，征人相抱旌竿泣。南天杀气操生死，雁飞未到衡阳止。欲寄音书一问家，家过衡阳几千里。"}