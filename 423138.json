{"id":"423138","title":"花犯   城西见桃花作","dynasty":"近现代","author":"乔大壮","text":"此门中、亭亭弄影，无言二三树。帽檐欹处。酬凤女。颠狂呼酒无数。信风未暖，繁英吐苔，蹊晴又雨。梦远别、一春啼倦，阑枝双翠羽。熏香坐来唤更衣，妆成许几辈，斜簪遥妒。残照里，垂鞭过、看忘前度。明年怕、送春更早，红泪洒、桥边閒院宇。到洞口、若逢刘阮，胡麻能劝否。"}