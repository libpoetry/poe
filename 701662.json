{"id":"701662","title":"吴歌七首","dynasty":"明","author":"黄省曾","text":"金铺玉户散烟沙，露径风墟吹远霞。尚忆吴宫全盛日，锦帆西子拥如花。紫麋黄鹿上苏台，玉洞仙姝去不来。一片当时金殿月，露花烟草照秋杯。绮门红日八风开，天象文移江海隈。一泛五湖君子甲，馆娃花阁掩云苔。五山六合采金英，花殒莫耶宝剑成。龙雨久随神物去，千将千古有雄名。峥嵘四座折椒丘，转见要离烈士流。惨日愁云酬一死，金华公子伏吴钩。孙子谈兵天下无，并驱黄石与阴符。鸾姬凤女残星剑，水火堪教红粉趋。滕玉兰宫化綵云，珠襦金鼎国西坟。青山机发黄泉闭，白鹤苍生不忍闻。"}