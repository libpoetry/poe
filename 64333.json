{"id":"64333","title":"寒食行·谁家墓头作寒食","dynasty":"明代","author":"朱阳仲","text":"谁家墓头作寒食，野棠离离间古柏。香毂辚辚拜扫归，日暮风吹纸钱白。纸钱不到黄泉路，岁岁化为坟上土。人生苦乐百年中，笑杀荒山石羊虎。西家女儿哭未休，城东又作踏青游。满地花枝斗芳草，还嫌落日催归早。待得明年寒食时，又来挂纸一沾衣。"}