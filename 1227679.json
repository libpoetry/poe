{"id":"1227679","title":"送庐陵范会宗入京省兄朝宗","dynasty":"元","author":"傅若金","text":"大范留京国，斋居接栋梁。端门通籍晚，望苑曳裾长。远客逢难弟，诸公比季方。题诗晴望岳，载酒夜浮湘。万里怀燕市，三年厌楚乡。旅游成独往，兄在慰相望。马酒宜风土，狐裘耐雪霜。况闻周选举，不废汉贤良。紫电依龙种，青霄属雁行。故人多在北，应念独南翔。"}