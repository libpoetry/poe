{"id":"703272","title":"朱孔晖澹归俗婿也来自武林时澹归与予度夏海幢孔晖因从予品戒于其归送诗三章","dynasty":"明","author":"释今无","text":"廿年怀骨肉，万里向江湖。空有金人梦，全成铁佛图。家园沈定水，眷属隐衣珠。但立门人后，西风绕碧梧。俗缘忽已断，亲入丈人峰。话堕疏林月，情消午夜钟。秋波归路阔，别思客心重。谁识团圞意，庞家尚觉浓。爱我求摩顶，忻君亦似僧。流云方有岫，出世岂无能。散鬓随愁转，秋虫入夜增。莫将乡井思，数对客船灯。"}