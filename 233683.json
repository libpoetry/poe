{"id":"233683","title":"前感兴·乌几学痴坐","dynasty":"宋代","author":"敖陶孙","text":"乌几学痴坐，吾炊何以晨。了知诗自好，不兴甑相闻。苍苍本空空，呜呼谁使然。瓯窭知满篝，稍喜斗斛仁。而我亦齐民，不贪后世贤。腹无一雨温，百忧镇烧煎。岿然一破灶，寒虫欲无年。更欲辨名字，蟋蟀螽斯间。书生谨守书，放步防疾颠。虾蟆缘青冥，孤光恣吞吐。於菟无角翼，为天守门户。持此感物化，尧舜万万古。冰蚕不知寒，蓼虫不知苦。未知了身口，甘暖复几许。高高化入台，下视多劫灰。我欲轰雷车，老天怒不开。死语无出路，六经圣所裁。惟应蒯缑剑，日夕同归来。"}