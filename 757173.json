{"id":"757173","title":"春风袅娜 游丝","dynasty":"清","author":"朱彝尊","text":"倩东君著力，系住韶华，穿小径，漾晴沙。正阴云笼日，难寻野马，轻飏染草，细绾秋蛇。燕蹴还低，莺衔忽溜，惹却黄须无数花。纵许悠扬度朱户，终愁人影隔窗纱。惆怅谢娘池阁，湘帘乍捲，凝斜盼，近拂檐牙。疏篱罥，短垣遮，微风别院，明月谁家。红袖招时，偏随罗扇，玉鞭袅处，又逐香车。休憎轻薄，笑多情似我，春心不定，飞梦天涯。"}