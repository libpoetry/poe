{"id":"1095676","title":"代人与荆襄李制帅","dynasty":"宋","author":"释居简","text":"桃花武陵原，千骑访旧游。旧题鬼神护，苔藓封蛟虬。是时原中花，炫昼烂不收。稚耄相欢呼，再拜罗道周。一闻謦咳声，曰似吾故侯。侯今飞上天，盟在沧江鸥。公来席未温，玉帐凉生秋。粘天洞庭北，襄楚当襟喉。小屈经纶手，平分宵旰忧。风清鹦鹉洲，月满黄鹤楼。黄鹤去不返，万灶栖貔貅。白羽青纶巾，坐寝淮南谋。文武固一道，貂蝉出兜鍪。致身须黄阁，看镜方黑头。故家迈种德，台辅不足酬。颓支邹鲁澜，末障洙泗流。载观统有宗，抑使俗不浮。古道复大明，殊俗皆蒙休。况夫蜀文章，眉独称雄酋。多应峨眉月，只照东家丘。"}