{"id":"1248670","title":"乌夜啼引","dynasty":"元末明初","author":"陈基","text":"乌夜啼，在庭树，乌啼哑哑天欲曙。阿儿被诬身系狱，尽室烦冤受荼毒。乌啼何为绕吾屋？下堂唤妇起听乌，忽喜淮南儿有书。书中报道儿罪脱，此乐欣欣天下无。儿归拜母为母说，泰州使君当世杰。执法霜台旧司臬，明如青天皎如月。冤狱平反解缧绁，已死得生诬得雪。海可枯，山可裂，使君之德不可灭。乌啼爱我庭树枝，我爱使君君不知。使君归朝奉天子，日日听乌为君喜。"}