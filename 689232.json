{"id":"689232","title":"自武陵至沅陵道中杂诗十首","dynasty":"明","author":"何景明","text":"承明播宸涣，西适蛮夷州。艰哉武陵山，古道何悠悠。狭谷不容幰，水中无行舟。仰探虎豹窟，俯瞰蛟龙湫。徘徊迟吾马，中心怀懔忧。脩程尚延亘，我行何时休。群山何逶迤，环峙如百城。其上干青霄，其下浮云征。出没千万态，倏忽殊阴晴。抚兹豁心目，颇慰羁旅情。亭午入大谷，烈阳经中天。树木多郁蒸，石坼起焦烟。屈地饮我马，数尺不得泉。仆夫告饥渴，挥汗堕马前。安得万间厦，坐使清风延。暮投界亭驿，候吏迎我前。息徒茂林侧，饮马山下泉。落日四岩阴，馀映高树颠。坐久吏人散，浊酤聊自延。驱马山上行，山高何巍巍。修阪接飞翼，百步仍九回。俛视烟霭中，众山郁何垒。茫然望四海，万物亦已衰。昔我别京国，朱华犹未希。岁节忽复易，何时当旋归。大壑百馀尺，流水浩汤汤。我行路中断，欲渡无桥梁。谁为理舟楫，石乱不可航。改辙上危栈，登兹千仞冈。临深古有戒，侧足以傍徨。丛薄被烟皋，径路纡且微。秋风振乔柯，绿叶渐以稀。日入群动息，林深众响归。君看栖枝鸟，大小必相依。山深多树木，百里人民稀。时有四五家，茅茨隔山陂。沙田不可耕，何以禦岁饥。门前数亩园，秪收蓬与藜。平明出汲涧，薄暮始得炊。童稚那敢出，但畏逢虎罴。草黄纳晚禾，桑绿催官丝。嗟尔远方人，辛苦谁具知。山势行转促，连峰相贯输。窈然林莽中，乃复得坦途。青壁结烟霭，缥缈凌虚无。层阿秀嘉禾，下覆清水渠。夙志好幽僻，览兹耳目娱。公车虽少延，顾盼忽已踰。安得鼓清瑟，日坐山之隅。谷转冈渐平，策驾循陂陁。遥望辰阳城，枕山带长河。飞甍若鳞次，居人亦何多。按节驻江馆，登眺崇山阿。南衢闻夜弦，北里杨朝歌。谁云接夷域，文物殊中华。"}