{"id":"894459","title":"送荆南李学士","dynasty":"宋","author":"宋庠","text":"逢旦光华盛，登贤命数优。郎星太微后，史局道山头。违咫尧心屋，疏藩禹贡州。使旟飞隼出，台劄偃波留。旧赐薰兰被，新装彍弩驺。陕分歌召伯，屠饯宠韩侯。泽国龙为节，桑郊鹿并辀。斋中无煨酒，铃下识轻裘。卤簿分宾帟，江山入宴楼。蜀波馀柹尽，楚野恶氛收。后乘追文学，先春召督邮。暂稽华黼赐，聊听昔襦讴。父子云屏隔，盐梅宝铉求。归来循吏政，终古冠缇油。"}