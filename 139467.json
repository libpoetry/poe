{"id":"139467","title":"送张总卿护饷益昌","dynasty":"宋代","author":"魏了翁","text":"陈陈之粟夸西都，长旗一摇扫地无。剥民肌血事军赋，天乎生此桑大夫。有唐藩方既旅拒，中朝独仰江淮租。士安虽善操低昂，弘羊百世仍同涂。要知元和国计簿，不似末世供军图。人间遗利或尽取，天下大本须持扶。饷台今得张省主，建置不用新规模。但云宅家本忠厚，当为怀责宽宿逋。操觚数草便民奏，不用补疮及宁肤。只将常赋供调度，泽中有水民其苏。八十余年久胡虏，有弓未弛仍张舒。军储粒粒皆汗禾，植根虽固忧其枯。矧今两虎方血斗，坐使丛鸇为吾敺。守边但用平平策，主计不须急急符。苔封木牛卧流马，塞南塞北无单于。安西相君坐专阃，与公体国心肠敷。智名勇功不挂眼，男粟女布思其余。玉皇正用富民相，当见二公对府持钧枢。"}