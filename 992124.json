{"id":"992124","title":"许发运待制见过夜话","dynasty":"宋","author":"梅尧臣","text":"许公运国储，岁入六百万。上莫究所来，下莫有剥怨。十年无纤乏，功利潜亦建。昨除侍从官，聊为磨世钝。比于以舌得，此岂愧物论。较量多少间，未足数刘晏。大计苟窘费，曷不使预算。欲倍即能倍，但勿惑谤讪。扰民可以夺，食官可以窜。要付与权衡，一切出果断。呜呼任智力，长短固有限。制财犹制兵，太甚则生乱。公譬淮阴侯，多多有益办。我今听其谈，夜去为扼腕。书之俟采诗，咨访不可缓。"}