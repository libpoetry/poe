{"id":"1108166","title":"次张守韵四首","dynasty":"宋","author":"刘子翚","text":"久分闽郡竹，屡赐汉庭金。才刃硎新发，恩波海并深。寇销乘间祸，民有不欺心。祇恐锋车起，云霄路莫寻。促席山堂夜，寒灯吐碎金。酒分邻瓮美，栗爆地炉深。疏懒难堪事，纷华易坏心。自怜贪寸禄，双鬓老侵寻。瓦白霜封缟，波清月漾金。柝沈秋垒静，人语夜堂深。故国归何日，寒衾事满心。庭松怜手植，擢干已弥寻。泣怀三献玉，廉拒四知金。势利焚和猛，诗书汲古深。贵无长得意，闲有自由心。岣嵝丹砂在，盟寒傥可寻。"}