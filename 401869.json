{"id":"401869","title":"杂诗四首","dynasty":"民国末当代初","author":"聂绀弩","text":"辟户披襟细雨来，偶思独上妙高台。春风十里征花信，天下一筐扫霸才。何日读书完万卷，有时倾尽酒中杯。自怜本是红尘客，错爱孤山几树梅。衔名自署拥书侯，为太清闲故故愁。两字文章唯咄咄，三年劳顿且休休。语私七夕长生殿，秋在湖南烟雨楼。忧乐后先无我事，隔窗惟见白云流。洞口迎人桃自夭，青山微以笑相招。美人四座周三匝，秋水千波窘二毛。燕子楼头听度曲，凤凰台上忆吹箫。书生老病何来此，未死凡心惹梦嘲。欲揩老眼望山川，卷地西风漠漠天。久饭伊蒲思煮鹤，终披瑶草悔耕烟。穷途欲哭知何故，绝塞生还遂偶然。一树秃柯窗外立，向人高耸华嵩肩。"}