{"id":"1122686","title":"次李参政晚春湖上口占十绝","dynasty":"宋","author":"洪咨夔","text":"缡褷瘦鹤耻乘轩，踏遍莓苔十亩园。欲下横塘还决去，涨痕一尺晚来浑。藉地残花五色茵，东风来去寂无痕。馀香不肯污尘土，留得蜂房活计温。一帘风雨搅黄昏，归思无边客倚门。乌贼江鱼潮后市，龙山渔浦渡头村。雨过桃花尽处源，庭前新绿长芳荪。目前点检燕支篆，手汲清泉洗着樽。屋角春声几样翻，勾牵春梦绕丘樊。三桃二李成阴早，恨不安仁老灌园。濡需附势几崩奔，独抱离骚细讨论。万事只凭方寸去，刚风元不隔天关。近山气候易凉温，云为阴晴半吐吞。草木趋新千万态，芸芸何者是归根。绿阴羃定蔚蓝天，庭户萧然有漏仙。麦饭熟时蚕百箔，山中啼鸟识丰年。燕子将雏鹿养茸，年华冉冉鬓成翁。拂开万古瞢腾眼，多少英豪老彀中。潼关杀气渺春阴，渭水泱泱柳色深。为问草庐人起否，汉家遗老尚讴吟。"}