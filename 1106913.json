{"id":"1106913","title":"赠卫尉宋卿二十二丈送前翰长侍郎","dynasty":"宋","author":"王禹称","text":"性情和雅得天真，卿寺鳌头任屈伸。三品且随前宰相，重瞳偏认旧词臣。宿斋院冷琴横膝，朝退门闲鹤伴身。多少抠衣门弟子，侧聆还望秉陶钧。谪宦归来发更斑，徊翔犹在寺卿间。几多僚吏三台上，太半生徒两制间。旧赐锦袍多贳酒，新裁纱帽欲归山。东垣小谏龙钟甚，空愧洪炉早铸颜。"}