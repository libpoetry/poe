{"id":"1215565","title":"腊月过里敦田舍","dynasty":"元","author":"黄镇成","text":"天高北风寒，日薄岁云暮。衰年畏奔走，乃复在途路。山村投寓舍，所历遇亲故。具言违别久，相问未知处。兹晨丧乱中，讵意忽欢聚。留客坐西窗，呼儿忙治具。家酿熟未篘，旧醅邻所助。笋蔌杂梅䕩，火豆连蔬茹。惭愧齿牙疏，杯盘宜我恕。鸡肥割黄膏，苦劝频下箸。杂坐同几席，谁能嗔礼数。翁年当自宽，鄙野得真趣。所愿息兵甲，田里无征赋。借屋傍流泉，从子山中住。"}