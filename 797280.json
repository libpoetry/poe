{"id":"797280","title":"疏影 修梅图，为暖姝夫人题","dynasty":"清","author":"陆茜","text":"罗浮梦径。把湖堤片月，赚出山顶。彩笔携来，写照清波，沉沉鹤睡刚醒。红香勒住春如海，怕玉笛、声声吹冷。最羡它、十二楼台，合趁词仙双影。怎作天涯萍梗，挂帆待去也，香散孤岭。絮果因缘，草次浮生，总是人天愁境。松花墨沈桃花纸，便有句、应无人省。更几时、买棹重来，旧约西溪试茗。"}