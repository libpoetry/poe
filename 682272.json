{"id":"682272","title":"白纻辞鲍照体","dynasty":"明","author":"于慎行","text":"雕轩洞户组帐悬，垂珰结佩舞少年。凝眸欲笑却复前，鸣弦激管流芳烟。惊鸿乍散白鹄旋，如矜若怨姿变迁，低鬟拂袖私嫣然。月横星高四壁寒，秦筝激响赵瑟弹。满堂霜雪飞罗纨，含宫咀徵曲未阑。杳然流目意楚酸，春华委谢秋露漙，君今不采谁为欢。张曲筵，陈芳醑，月下妖童白纻舞。弦悲管促双袖举，桃花水边三月雨。吴宫乌啼明星微，西风拂幌木叶飞，堂上烛灭君宁归。"}