{"id":"368863","title":"迷仙引·霜天霁","dynasty":"清代","author":"杨玉衔","text":"霜天霁。冻阁茶烟，萦帘丝细。粉剩脂残人乍起。增娇媚。剪尺摩挲，怕宿酲还醉。思远道，阑干倚。鱼渺雁绝，懒对青铜照，从鬟委。冷清清地。乌东上，蟾西下，年华且漫夸秾李。北塞枉凝睇。屏山隔，灯花翠。来去无踪，夜夜思潮洞庭水。书写罢，谁为寄。费怀人、几点登高泪。山如洗。幸寒林、早落秋声里。教侬心、平地驰千里。"}