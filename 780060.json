{"id":"780060","title":"一寸金 咏长平遗镞","dynasty":"清","author":"曹贞吉","text":"数点寒铓，入眼离离土花碧。是咸阳王者，神兵亲铸，沉沙千载，耕夫重得。黯黮黄金色，试磨洗、犹堪穿石。笑平原、计误冯亭，围合邯郸几轻掷。暗想当年，武安初将，疾声撼赵壁。早沙虫猿鹤，一军都化，粘云衰草，战场如昔。鬼哭西风里，最惨澹、天阴月黑。乍摩挲，线齿银阑，怕带青磷迹。"}