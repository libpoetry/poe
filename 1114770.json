{"id":"1114770","title":"曾总干以乃尊侍郎二诗见示和韵","dynasty":"宋","author":"李曾伯","text":"别公知阅几桑阴，玉笋山中旧隐寻。郾暮联镳来自旧，泾舟共楫继由今。一门翁季芝兰味，四海弟兄金石心。塞上西风渐萧瑟，书来毋惜寄规箴。畴昔风云共壮游，笑吴夏口蜀江油。我犹乘险凛孤注，君早得闲先几筹。目底阿蒙元龌龊，膝间文度尽风流。个中妙理谁能会，且向平原唤督邮。"}