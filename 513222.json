{"id":"513222","title":"块庵陈太常南轩牡丹","dynasty":"明","author":"沈周","text":"清卿南轩春有光，点缀万绿留红芳。临轩撩乱难比数，杨家肉屏当面张。南都根本元气壮，此花盛得当推王。天于清高补富贵，人与草木争文章。春盘厌箸酒饫口，簪缨盍座中飞觞。略无丝竹聒清论，澹有风日含新妆。嗟予潦倒似伧父，布袍也拂春风香。白鸥本是世外物，参鸾附鹄来翱翔。两年叹惜俱作客，自家一株烟草荒。平章往事不须较，在在有华皆洛阳。主人劝客莫辞醉，更言此会非寻常。为华置像保长在，人间风雨当无伤。"}