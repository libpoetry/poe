{"id":"804859","title":"四月十九日集望益楼","dynasty":"清","author":"秦甸","text":"高楼补山阙，山翠当窗分。坐对兴非一，万象相主宾。虚檐乍雨过，淡冶怡我神。蔚然关中彦，雅意在作人。兹楼虽昔枸，弦诵今始闻。黾勉赴兹会，讲萟同莘莘。金春而玉应，叩触皆天真。所得良不浅，淹留忘日熏。五柳古高士，望亦情尤殷。矧予服儒服，讵敢远道津。漉酒未瑕学，学垫林宗巾。"}