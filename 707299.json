{"id":"707299","title":"沁园春 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之 其三","dynasty":"明末清初","author":"王夫之","text":"毕竟还他，晓风残月，正好惺惺。看太白占星，显开玉色，黄钟应律，敲作金声。揖让筵终，征诛局罢，渠不增加汝不轻。堪爱处，为元龟受灼，枯槁皆灵。西园片片落英。也妆点、东风媚晚晴。任血洒虞兮，原非战罪，肠回康了，不碍文名。万石洪钟，一丝残纽，止此冰霜骨几茎。夫谁暇，怨华亭鹤唳，蜀道淋铃。"}