{"id":"695174","title":"秋日黄花酒六首","dynasty":"明","author":"林大钦","text":"世路关山险，閒门秋雾深。如何一杯酒，不与古人斟。沉吟昔人诗，斟酌黄花酒。如在武陵春，轩荣复何有。白日青山去，风尘知己稀。祇应恋花月，醉舞自光辉。石道黄花细，柴荆白酒香。此尊齐天寿，何止傲侯王。行云自去来，孤英欲开歇。且尽良辰欢，清歌弥突兀。日日黄花下，年年秋兴多。欲舍此尊酒，其如新月何。"}