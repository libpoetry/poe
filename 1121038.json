{"id":"1121038","title":"闻韩正伦检正挂冠感叹故交怅然久之偶成三首","dynasty":"宋","author":"岳珂","text":"中兴王社旧同功，三世何尝间一忠。北海真成贤吏叹，西州犹记胜游同。逢迎有意君虽谬，喜怒无心我自穷。诗祸古今均一律，莫将灯夜怨东风。恩门小简写门生，六载交情老弟兄。一念吹毛牙角讼，十年握手肺肝倾。酌贪谁饮南?水，敌怨人谈北府兵。空券更怜蝇笔误，却因误处得分明。心存即鹿叹无虞，画地虽工理反疏。直枉已传天子诏，厚诬犹见监奴书。傥令甬道真难继，未必都曹可遂初。万里上流关社稷，不知天意竟何如。"}