{"id":"513685","title":"詹驾部天泽出知建昌便道省母得五字","dynasty":"明","author":"程敏政","text":"采采砀中姬，肃肃詹氏姥。夫君久违荣，家事独攻苦。帙登龟算七，儿有凤毛五。一人迥超群，宦学迈其父。诰锡盘龙书，名属司马部。朅分郡守符，绾此建昌组。仕途与家便，慈容喜先睹。松阳岁将阑，梅萼纷已吐。画堂开宿酝，綵服动新舞。遂哉忠孝心，君恩子何补。"}