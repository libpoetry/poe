{"id":"807807","title":"沁园春  月夜渡江","dynasty":"清","author":"陈维崧","text":"粉月一规，雪浪千条，何其皓然。正稀微吴语，佛狸城下，参差楚火，胡豆洲边。忽听江楼，谁吹横笛，今夜鱼龙讵稳眠。推篷望见，秣陵似梦，瓜步成烟。扬州更鼓遥传。记小杜曾游是昔年。奈迩来情事，鬓丝禅榻，当初况味，绿斝红弦。万古精灵，六朝关塞，都在蟂矶牛渚前。吾长啸，把一杯在手，好个江天。"}