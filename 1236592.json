{"id":"1236592","title":"试院唱和二首","dynasty":"元","author":"欧阳玄","text":"仁皇下诏急求贤，糠秕当时偶在前。两榜复科新大比，三人联事旧同年。关山道路寻常梦，台阁风云尺五天。但使得材今胜昔，吾侪宁复叹华颠。进讲金华集众贤，礼闱御命拜君前。花摧蜡炬同清夜，饼餤红绫忆昔年。龙尾步随黄阁老，鹄头书下紫微天。南宫群彦时相问，何似官街有米颠。"}