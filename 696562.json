{"id":"696562","title":"永嘉林以竹四轴求题曰风晴雨嫩云","dynasty":"明","author":"郑真","text":"浮空飐飐飘苍雪，倚石翩翩舞翠涛。林下唤醒湘水梦，凤凰飞下九天高。晓风浮动隔帘青，旭日晴梳翡翠翎。想见云中仙子降，佩声杂沓散空冥。筼筜谷底记曾游，风雨空山夜半秋。有约佳人终不到，天寒翠袖不胜愁。琅玕百尺舞云幢，风月襟怀共一窗。昨夜春雷初震蛰，龙孙长得玉成双。"}