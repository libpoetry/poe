{"id":"568092","title":"委羽洞","dynasty":"明","author":"沈守正","text":"步出小南门，水流石齿齿。作意认羽山，重峦互峛崺。褰裳一就之，意败不可止。一窦小于拳，深入不过咫。闻橹声而还，记者何其侈。洞天三十六，其二乃如此。予凡五往来，反复究所以。或者桑田改，不然非故址。奉林去巳久，野老无惇史。挥手谢之去，不复如往矢。匪予辱名山，画饼良可耻。"}