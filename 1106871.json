{"id":"1106871","title":"赏瑞香催海棠五首","dynasty":"宋","author":"王洋","text":"郑人兰佩不须誇，自别团香擅国华。客枕莫疑无好梦，年年同有瑞香花。生无飞颔老蒿莱，惭愧君侯客燕开。面带凄凉无酒色，谁人信道赏花来。鲁国诸儒走月题，甘于圣学饱羹藜。不知荷筱人归后，谁似张侯为割鸡。刺绣窗前午梦惊，骊驹堂上礼初成。旁无粉黛灯笼锦，顿解饥寒瓠子羹。卜昼弥文卜夜迟，前人明训后人师。海棠不守春秋法，高烛偏宜照睡时。"}