{"id":"495678","title":"薄倖 春怨","dynasty":"明","author":"陈霆","text":"海棠零乱。点苍苔，锦绣铺遍。破晓梦、子规啼血，蝴蝶一床惊散。恨小楼、昨夜东风，无情卷入闲庭院。便柳絮萦空，梨花翻雪，断送春光一半。自到得、清明后，罗袖上、泪痕不断。伤心向流水，溯红迎绿，往来觅取相思片。拟今回见。叹青鸾、无准依然，误却桃花面。昼长帘卷，羞睹归来双燕。"}