{"id":"764327","title":"念奴娇 其一 小春红桥宴集，同限一屋韵，时有小鱼校书在座","dynasty":"清","author":"王士禄","text":"芜城城北，共诸公高会，衔觞引瞩。相约还为文字饮，抹尽清丝脆竹。已歇兰芳，仍迟梅信，那得花枝簇。狂情无那，愁看落落枫菊。增有青鸟红巾，似遥还近，巧笑人如玉。何必蘋香飞絮暖，已觉烟光堪掬。羞日愁春，易求难得，好句知能续。晚归惆怅，天寒人返萝屋。"}