{"id":"1128625","title":"壬戌元日二首","dynasty":"宋","author":"董嗣杲","text":"青灯挑雨晓光凝，岁律回壬万象新。心上痛怀松里友，客中忍视茗山春。谁横烟竹惊孤旅，自饮屠苏笑八神。摺起朝衣羞老去，驱车犹冒路岐尘。万里东风起楚皋，流年祗染鬓萧骚。富池江口听春雨，昭勇楼心看雪涛。薄俗苦无公可论，全身惟有隐方高。故山猿鹤应相笑，抗走殊乡实自劳。"}