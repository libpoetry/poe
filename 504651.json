{"id":"504651","title":"走笔次韵答卓伯长","dynasty":"明","author":"郑潜","text":"问津北海滨，卜居南山麓。南山何所有，苍松与脩竹。挺挺龙髯张，猗猗凤毛绿。幽涧生寒飔，阳冈散清旭。岚翠暮堪揽，石泉时自掬。胜景人共游，真乐予所独。炉薰昼逾永，周易坐忘读。亭小心更宽，朋来席频促。山中采蕨薇，林下樵朴樕。门掩红尘稀，檐虚白云宿。金堆卢橘黄，丹落锦荔熟。四郊多桑麻，比屋空杼轴。何由一身安，所愿百姓足。世途急功利，古道厌驰逐。劳生尚馀忧，节用应寡辱。静爱吟风蝉，远惭食苹鹿。诵子新诗篇，深荷相记录。"}