{"id":"404723","title":"齐天乐·庚午八月游东西天目，略穷其胜，潇然有出尘之思","dynasty":"近现代末当代初","author":"袁荣法","text":"西风一夜收残雨，吹开万重深窈。印屐苔秾，沾衣雾冷，岚色葱茏晴晓。行吟恣眺。早足底云稠，指端峰小。徙倚鸿濛，十年尘土顿然埽。婆娑千仞树古，料知阅世久，兴废能道。虚谷延秋，层岩吐瀑，和入閒讴孤啸。余情渺渺。似梦入仙源，身归琼岛。证取重来，但愁云路杳。"}