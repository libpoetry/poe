{"id":"540689","title":"代鳌山王西渟大尹送周古柏先生擢教天城镇边","dynasty":"明","author":"赵完璧","text":"嵚崟牢落沧溟东，绛绡青眼濂溪翁。云飞巫台碾寒魄，雨馀金谷流清风。瑶草珠帘晓涵翠，夭桃琼圃春摇红。图丹绘碧耿交谊，青灯细雨调丝桐。芝兰充庭旧食德，琬琰懿质今谁砻。青鸾宠锡塞垣迥，白首怅慕蓬瀛空。邹鲁文旌达荒裔，奎壁瑞采流雕弓。风树销魂苦萧飒，烟山送目悽冥濛。金石荒亭一动色，萍踪何处重相逢。碧峰落日梦初断，青天杳杳凉秋鸿。"}