{"id":"1126370","title":"总领户部杨公挽诗","dynasty":"宋","author":"曹彦约","text":"华显世儒业，循良今吏师。未应州县薄，能简庙堂知。沃辔歌周雅，含香问汉仪。经纶殊未展，曛景迫崦嵫。赪尾劳民久，青天转粟艰。三年流马运，一笑狎鸥閒。天远才多阨，功深报肯悭。勒铭周伏柱，何恨掩丘山。二昆同唱第，短世不堪言。生晚欣亲炙，谦撝过抚存。里门重拥彗，秀野祇空园。零落西归藁，谁能作九原。"}