{"id":"1144499","title":"咏史 豫让","dynasty":"宋末元初","author":"陈普","text":"义士忠臣不二君，漆身吞炭欲成仁。若谋委质求亲幸，又抱奸心贼大伦。几多砺节与轻生，犹有丝毫在利名。青史千年惟豫子，诚心大义最分明。荀息无裨晋献公，豫生如许智宗空。古人才德难求备，大节初心要始终。三晋峥嵘虎战墟，中涓学语正坑儒。石家礼法从何出，甲乙诸郎尽鲤趋。"}