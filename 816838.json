{"id":"816838","title":"题沈氏酒垆四首","dynasty":"清","author":"蒋春霖","text":"疏树啼鸦欲闭门，青旗影淡月黄昏。天寒翠袖无人问，自洗江南旧酒痕。玉钗金缕都抛却，烽火仓皇道路閒。自是何郎轻国事，教人愁听念家山。琴心何处托相如，潇洒临邛四壁居。画就远山应自惜，西风凉已上芙蕖。兰陵秋冷隔江潮，莺柳烟堤昔梦消。解唱清真旧词句，天涯肠断沈梅娇。"}