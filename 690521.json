{"id":"690521","title":"奉赠云河张侯入觐二章","dynasty":"明","author":"张萱","text":"蒹葭一水露为霜，鷩冕朝天驿路长。卧辙共号真父母，临轩今召古循良。五年县谱传京兆，两地刑书禀素王。见说使君清似水，好将榕水荐离觞。罗浮循吏有名儒，岁阅惊闻赐玺书。甑似范云惟茹檗，室如言偃有悬鱼。频年灾沴劳煦沬，阖境凋残苦拮据。何日双旌复炎海，二天长庇老樵渔。"}