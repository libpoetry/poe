{"id":"432776","title":"日本谣十二首","dynasty":"近现代","author":"郁达夫","text":"灯影星光绿上楼，如龙车马狭斜游。两行红烛参差过，哄得珠帘尽上钩。百首清词句欲仙，小仓妙选世争传。怜他如玉麻姑爪，才罢调筝便数钱。纨扇轻摇困倚床，歪鬟新竞赵家装。红绡汗透香微腻，试罢菖蒲辟疫汤。碧玉年华足怨思，珠喉解唱净琉璃。瓣香我为临川爇，掩面倾听幼妇词。名隶昭阳供奉班，宫词巧制念家山。劫来源氏人争说，曾使君王一破颜。蜃楼缥缈假疑真，四壁铜屏镜里春。为语汉王休怅望，碧纱笼得李夫人。纨扇秋来惹恨多，熏笼斜倚奈愁何。商音谱出西方曲，肠断新翻复活歌。扫眉才子众三千，万里桥边起讲筵。羡煞传经诸伏女，一时分得水衡钱。杏红衫子白罗巾，高髻长眉解笑颦。公子缠头随手掷，买花原为卖花人。闻说仙槎徼外回，十辉妙占出新裁。秦宫照胆悬灵镜，此后难歌赤凤来。黄昏好放看花船，樱满长堤月满川。远岸微风歌宛转，谁家篷底弄三弦。眉藏愁意额涂黄，广袖纤腰燕尾妆。十五云英初见世，犹羞向客唤檀郎。"}