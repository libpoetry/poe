{"id":"531843","title":"三芳行","dynasty":"明","author":"黄佐","text":"蜀江鱼龙吹混茫，淩乘倒景浮苍苍。雷骞电跃不可测，惊涛势欲摇雍梁。冲撞未已潋为碧，万里一色如天长。川后阳侯净不发，水花云叶参差光。鸟疑明镜不敢下，我泛扁舟如燕翔。此时水面光怪出，有石有石随兰桨。天书神篆炯可识，赤日下照金琳琅。三芳有兆自兹始，天岂有意登贤良。当时一梦落洲渚，觉来渔唱空斜阳。红衣翠带散秋色，江木策策鸣烟霜。黑甜乡中尽乌有，境投真妄心俱忘。岂知此梦太神巧，于嗟三仲今联芳。于嗟三仲今联芳，高名合沓登岩廊。黄金系肘笏满床，紫荆花发春醪香。花前高歌嘉乐张，二十五丝招凤凰。凤凰雍雍帝道昌，矢心共补山龙裳。嗟石可转海可桑，流芳会与天无疆。"}