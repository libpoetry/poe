{"id":"1074680","title":"燕衔柏行","dynasty":"宋","author":"周紫芝","text":"双燕何时来瀚海，寄巢脩椽巢不改。春深巢稳初养雏，双雏引颈仰哺呼。雄将雌出双雏孤，雏危堕地声呱呱。雌随雄归见雏泣，主人将雏纳其室。双雏脱死翅欲开，玄衣素臆去复来。明年主人开寿燕，画鼓停挝歌舞遍。双雏傍席争回旋，共衔青柏置樽前。口不能言对以臆，再拜寿君如柏年。"}