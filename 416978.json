{"id":"416978","title":"霜叶飞 澄江重九","dynasty":"近现代","author":"詹安泰","text":"异乡长苦清怀渺，霜风吹老边树。冷红千片下寒塘，妆晚棠梨雨。已一觉、伤春未许，登高何意悲今古。剩旧约疏狂，断梦入、孤楼借酒，换宫移羽。休道马足能骄，年华无恙，久客难旷延伫。万山深处锁吟魂，那更山深去。早百曲、抽揆乱绪，关天心事天无语。镇画角、声声紧，来岁重阳，看谁愁赋。"}