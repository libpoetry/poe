{"id":"1217585","title":"居庸关","dynasty":"元","author":"乃贤","text":"叠嶂缘青冥，峭绝两崖束。盘盘龙虎踞，岑巘互回伏。重关设天险，王气舆坤轴。皇灵广覆被，四海同轨躅。至今豪侠人，危眺屡惊缩。崎岖栈阁峻，萦纡冈涧曲。环村列墟市，凿翠构庐屋。溪舂激岩溜，山田杂稌菽。绝顶得幽胜，人烟稍联属。浮图压广路，台殿出层麓。白云隐疏钟，落日带乔木。岂须叹蜀道，政可夸函谷。居人远念我，叩马苦留宿。恐辜殷勤情，解鞍看山瀑。"}