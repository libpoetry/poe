{"id":"640070","title":"送参政蔡思贤奉使西蜀","dynasty":"明","author":"汪广洋","text":"酌君白玉杯，赠君黄金鞭。君当远行迈，听我歌短篇。维蜀控西土，相去何绵绵。铜梁倚白日，巫峡横青天。周原开沃壤，万壑成奔川。文翁昔领校，风俗为之迁。武侯继秉国，纲纪乃秩然。由来蜀故老，念之如在焉。君今肃将命，礼义重所专。冠盖宛相远，照耀江之边。澄江上新鲤，碧树当离筵。君行壮远别，慷慨薄云烟。兹事信足美，高谊良可宣。聊因写馀兴，浩歌秋风前。"}