{"id":"318772","title":"解连环·锦缄遥托","dynasty":"现代","author":"顾宪融","text":"锦缄遥托。怜荒波稚柳，冷春绵邈。掩网户欲对清樽，恐江上杜鹃，怨情啼薄。旧院秋千，晚风打夕阳绳索。记高楼瞑语，碎剪梦云，疗别无药。洲边怕生蕙若。况飞霜鬓底，飘雨眉角。肯忘了箫局温香，把水样孤衾，待总推却。多少相思，拚寄与故山红萼。猛天涯遍寻不得，断鸿下落。"}