{"id":"829751","title":"题夏内史集","dynasty":"清末近现代初","author":"柳亚子","text":"鸱枭革面化鸾皇，禹贡尧封旧土疆。大业未成春泄漏，横刀白眼问穹苍。降旗夜竖石头城，蹈海孤臣耻帝秦。国恨家仇忘不得，髫年十五便从军。威虏军中帷幄筹，长兴幕府赋同仇。春申哭罢吴江哭，不到新亭也泪流。莽莽中原王气黯，嘶风胡马尚南来。伤心二百年前事，遗恨分明赋大哀。战骨松山夕照黄，辽西妖梦太轻狂。剧怜汉贼洪亨九，不道人间有夏郎。悲歌慷慨千秋血，文采风流一世宗。我亦年华垂二九，头颅如许负英雄。"}