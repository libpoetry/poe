{"id":"589725","title":"题金陵图送霍斯举归南海","dynasty":"明","author":"许炯","text":"长□□来数千里，万叠峰峦纷伏起。龙蟠虎踞护神州，□有秦王埋金处。忆昔秦王雄据时，千乘万骑游□□。云中佳气俨可辨，郁郁葱葱烟霭孤。埋金厌胜仗奇术，更敕六丁斲山骨。绿绣青苔没断痕，五色龙文尚盘郁。祖龙老去罢金銮，刘郎已换竹皮冠。铁锁沈江火炬灭，铜驼芜没春风寒。渡江龙马来何许，六代繁华随逝水。曲池芳殿委灰尘，后庭玉树传商女。离离禾黍故宫前，辇路空馀衰草烟。风烛冰山杳莫见，秦淮佳气故依然。淮甸真人骑赤凤，雷霆奋击波涛动。再造乾坤六合开，瑞图宝鼎神灵捧。四海为家风露清，山河环抱作咸京。旭日祥云閒处度，龙楼金阙望中明。云帆粳稻无南北，走马斗鸡无侠客。惯见升平全盛年，步锦看花盈紫陌。霍君本是南海雄，仗剑挟策游江东。金水桥边谒天子，来伴群贤泗水中。圜桥礼乐森回路，东观声名推独步。忽见尘土浣征衣，便泛扁舟逐烟雾。挥袂河梁彩鹢轻，并州却望不胜情。翠翘红袖青楼女，一曲离家别酒醒。明发海门云树远，掩映孤帆千万转。箧中剩有帝京图，回首相思时一展。"}