{"id":"765242","title":"冬日都中杂咏 其二","dynasty":"清","author":"张晋","text":"今夏苦雨多，积水遍四野。田庐化乌有，流离状难写。迩来见三白，云兆明岁丰。可怜蚩蚩者，何以御严冬。愧我寒素子，敝裘以蒙戎。一身且不庇，何可及物功。侧闻圣天子，恤民廑宸虑。诏令赐冬衣，不待叩阍诉。博济古所难，沟壑谁见收。鸠形与制面，骇视泪交流。却听朱门内，歌管声未休。天道固如此，杞人胡独忧。"}