{"id":"1235661","title":"次韵可行记圭塘草木","dynasty":"元","author":"许有壬","text":"吾家青牛君，伯仲龙矫矫。不似丁令威，暂来立华表。鬼神护斧斤，风霜几昏晓。摩挲左纽文，曾见陆为沼。徂徕以多贱，吾圃斯拔萃。远从他山移，清与幽境会。乐天才四十，栽尔已兴慨。吾年六十三，方期翠成盖。长公有名言，不可居无竹。仆仆斸苍苔，森森植寒玉。声来书幌清，阴入酒杯绿。何须更晚食，此君足当肉。苍官昔多事，乃与群鸟邻。何如在圭塘，亦胜居神囷。老根已作石，霜皮不成鳞。不用叹不遇，参军能写真。朝来花斩新，暮雨坠红湿。藤萝助奇观，罗帔层层碧。昌黎性苦隘，政尔要蒙羃。一笑问秋乎，还能诲人弈。披披青罗扇，敷阴圭塘阿。夏窗云影薄，秋枕雨声多。翰墨聊复尔，风霜其若何。休教近湖石，掩映美人歌。人生念慈亲，堂阶多树萱。忽随灵椿化，冥漠俱高骞。此忧讵可忘，肝摧不能言。对花差自慰，白头还抱孙。昔人避秦乱，川原多种桃。我幸遇明世，栽培胡自劳。看花食其实，为圃岂不遭。疏懒强鞭策，犹胜宅不毛。"}