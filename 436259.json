{"id":"436259","title":"送贾德远北上","dynasty":"金末元初","author":"段成己","text":"贾生历落非庸子，坐守穷庐足文史。山田硗确无百亩，日课诸郎力耘耔。瓶储颠倒得几何，晨夕安能具甘旨。抱关击柝有不择，知效一官聊尔耳。霜风栗冽岁云暮，水宿山行二千里。及亲而仕古所乐，敢以崎岖惮行李。明年花发听君还，綵戏阶庭为亲喜。"}