{"id":"694618","title":"飞来寺二首","dynasty":"明","author":"陈繗","text":"崔嵬一寺上何穷，满眼烟光入梵宫。流水尽归空寂里，远山犹在有无中。六窗掩映猿啼日，半夜萧条鹤唳风。安得飞来却飞去，种些禾黍庆年丰。岩下谁知别有天，个中俯仰趣无边。风轻云淡日长午，鸟语花香春自妍。耕凿每悬伊尹笠，赓歌时抚伯牙弦。悠悠此乐传身世，古往今来几许年。"}