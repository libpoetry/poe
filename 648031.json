{"id":"648031","title":"寄题聂训导清碧书舍","dynasty":"明","author":"杨士奇","text":"沙羡初来识君面，旨酒高堂促欢宴。鹦沙鹄岭遽分携，五载相思不相见。片帆来往萧滩下，见尔滩前旧精舍。碧嶂清江净俗氛，古木流云起炎夏。往昔闻君此隐沦，读书学道拟终身。山头麋鹿下窥户，沙上凫鹥不避人。光风华月共徘徊，秋桂春兰迤逦开。洒翰寻常舒逸兴，赋诗往往发奇才。时来未得安肥遁，泮水桥门逐髦俊。一官典教荷朝恩，千里思家隔乡信。画图谁写故园春，题品兼看藻咏新。南宫初传米员外，西掖皆知贾舍人。我家林亭鸥浦侧，一住京华归未得。展卷因君激素怀，更与裁诗寄相忆。"}