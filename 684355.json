{"id":"684355","title":"林汝桓以二诗寄次韵为别","dynasty":"明","author":"王守仁","text":"断云微日半阴晴，何处高梧有凤鸣？星汉浮槎先入梦，海天波浪不须惊。鲁郊已自非常典，膰肉宁为脱冕行。试向沧浪歌一曲，未云不是《九韶》声。尧舜人人学可齐，昔贤斯语岂无稽？君今一日真千里，我亦当年苦旧迷。万理由来吾具足，《六经》原只是阶梯。山中仅有閒风月，何日扁舟更越溪？"}