{"id":"52851","title":"巫峡啼猿歌送丘少府归四明","dynasty":"明代","author":"林鸿","text":"巫山巫峡连三巴，猿啼三声客思家。停舟听之声未了，却过青枝犹袅袅。野人乍来锦宫城，清秋满峡啼猿声。黄牛滩上怨枫落，白帝祠前哀月明。商声清冽羽声乱，倏忽东崖复西涧。久客闻之泪欲干，壮夫听此魂亦断。故人归卧越山云，忆得啼猿歌送君。扁舟独宿剡溪夜，叫月三声谁共闻。"}