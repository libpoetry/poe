{"id":"1104710","title":"淳熙十六年皇后册宝十三首","dynasty":"宋","author":"郊庙朝会歌辞","text":"乾位既正，坤斯顺承。日丽于天，月斯溯明。惟帝受命，惟帝并登。黼扆尊临，典册是行。乃协良辰，维春之宜。乃诏近弼，来汝相仪。九门洞开，文物华辉。声诗载歌，于以侑之。有玺范金，有册镂琼。汝使汝介，持节以行。礼始文德，达于穆清。是恪是虔，依我和声。鼓钟喤喤，磬筦锵锵。剑佩充庭，济济洋洋。礼典告备，皇心乐康。于万斯年，受福无疆。懿范柔容，如月斯辉。驾厥翟辂，被以袆衣。九御从之，如云祁祁。典册是承，心焉肃祗。华榱璧珰，有馨椒殿。备物来陈，多仪式焕。曰册曰宝，是刻是瑑。并举以行，皇矣懿典。袆褕盛服，有恪其容。是陟是降，相以尚宫。金殿玉阶，聿来于中。展诗应律，载咏肃雍。帝有显命，禀于亲慈。后德克承，拜而受之。人伦既正，王化是基。亿载万年，永祚坤仪。帝庆三宫，膺受宝册。御于中闱，载欣载惕。乃孚阴教，乃明内则。翼翼鱼贯，罔不承式。掖庭颁官，于位有四。嘒彼小星，抚以德惠。熙焉如春，育焉如地。庆礼聿成，靡弗咸喜。鱼轩鼎来，象服是宜。班于内庭，率礼惟祗。化以妇道，时惟母仪。是庆是类，于胥乐兮。正位长秋，容典备矣。王假有家，人伦至矣。俪极伣天，多受祉矣。蛰蛰螽斯，宜孙子矣。维天佑宋，盛事相仍。崇号三宫，甫兹浃辰。肇正中闱，缛礼载陈。邦家之庆，旷古无伦。"}