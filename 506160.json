{"id":"506160","title":"夏夜咏怀","dynasty":"明","author":"周是修","text":"萝月白于练，松风凉于水。幽人感芳序，揽衣中夜起。天河向西注，斗柄当南指。流萤轻入幔，啼螀乱喧耳。寂寂惬深情，悠悠思至理。两仪立四极，万物递终始。金石有销铄，人寿安足恃。动静荣辱随，存亡哀乐继。所以达识人，用舍由行止。居偏俗事稀，鱼肥新酒美。酒酣发浩歌，响彻青云里。正命托堪舆，何乐可代此。"}