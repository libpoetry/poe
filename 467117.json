{"id":"467117","title":"虞美人  梅","dynasty":"当代","author":"陈永正","text":"芳期已是年年误。又报银虬舞。好花从不傍铜街。何限疏香寂寞荡珠涯。岭南自古无冰雪。只照梅关月。谁教一夜朔风翻。已拚江山千里作萧寒。垂垂一树冲寒白。花近登临客。潆洄春水浣仙尘。可似渡江桃叶自由身。回头换得千红地。尽是东君意。日斜心事独哀时。待取夜阑烟月照空枝。伤心颜色风翻雪。忍避秦时月。那年银砌接琼楼。肯怨玉人相忆下西洲。几回密札缄红叶。心事何须说。不知今夜伴寒霙。可似当初瞥见在松陵。转流自是人能惯。芳讯空延盼。也曾开近枕函边。啼渍连环恰称落梅圆。剧怜不解伤春意。花尽春犹未。最先凄断最南柯。休向东风坊陌问铜驼。"}