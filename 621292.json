{"id":"621292","title":"端阳前一日李仲木招同刘元声元博公夏昆玉乔梓泛舟阊门外夜游虎丘分赋十韵","dynasty":"明","author":"黎遂球","text":"放船宜夏日，投辖最关情。西子锦帆径，南菱□桨声。荀陈车盖集，嵇阮竹林迎。遂作登龙客，因怜绣虎名。桃符当令节，兰玉对新英。水气浸衣裳，云光荡镜平。吹香帘粉近，访石塔灯明。箫管晚凉细，歌喉子夜轻。烛花垂更剪，蕉叶满频倾。高会应留韵，题诗入酒城。"}