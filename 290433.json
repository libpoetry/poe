{"id":"290433","title":"和书屏《六十自述》原韵并以为寿","dynasty":"清代","author":"殷葆诚","text":"读君自述诗，枨触我身世。忧患历年多，光阴流水逝。两目渐昏蒙，一臂如病废。南北等飘蓬，羡君故乡憩。苔岑快联吟，茗战共谈艺。杖履殊优游，砚田无租税。一自营菟裘，不复惊尨吠。思范刊间闻，集陶有新制。诗律老去精，安能测所诣。郎君总英英，发扬何蹈厉。邱嫂盛笄珈，周甲同年岁。偕老唱复随，双修复与慧。虽非古神仙，已超尘世界。洪范五福全，鲁颂一言蔽。孝友出性天，富贵本身外。祝君寿且康，以此为券契。"}