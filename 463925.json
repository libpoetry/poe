{"id":"463925","title":"高阳台  登渝州南山过蒋公故邸","dynasty":"当代","author":"邱登成","text":"宿草侵阶，寒风拂牖，登临百感苍茫。寂寞松厅，禁他石冷苔荒。楼高纵可招云岫，算离魂、也自堪伤。漫销凝、几柄残荷，几树枯桑。当时尘暗天涯路，任鹃啼大野，兔走平冈。战罢穷边，无端误了行藏。一朝梦逐沧波外，剩珠帘、对此凄凉。定谁知、瘗骨埋愁，老却思量。"}