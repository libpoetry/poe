{"id":"645961","title":"养疾","dynasty":"明","author":"张宇初","text":"怀疴卧宵雨，晓雷震南隅。养疾向微愈，食息稍自如。开颜盼林木，草莽未剪除。整书避础润，新水盈川渠。天云复西行，阴翳交庭芜。感幻慕轻逸，澄神以凝虚。杜权发几踵，慎损良非愚。敛视涤尘滓，轗轲安足拘。冬风何凝寒，向晦复淹疾。叶落群林鸣，百草悴丛苾。寒谷回微阳，流云澹孤逸。事药偶就火，亲书犹抱膝。窗帷暖气舒，然灯月初出。竭涧无晨冰，繁霜熟园橘。天壤曷有瘳，气机畴与逸。渊默养太冲，何必怀方术。沐发不整冠，寒飙吹薄帷。颐疾觉带缓，编简生尘姿。妍芳悴薮泽，蓬蔓馀春菲。露下空阶明，栖鸟巢故枝。浮生等大患，药石岂吾资。但愧壶丘子，荣悴何足悲。濯足山涧中，杖策暝乃还。寒蜩鸣疏树，落日下西山。灌园露已湿，倦息衡门间。墟里或过问，跬步愧益艰。窭空非苦疾，鹑衣畏祁寒。宁贻启期诮，齿落无衰颜。"}