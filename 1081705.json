{"id":"1081705","title":"郑维心约赵安道中大家兄次律学士及仆探梅城山乘月泛舟而归","dynasty":"宋","author":"沈与求","text":"穷居不厌车马绝，委巷衡门常昼闭。朝来剥啄谁过予，倒屣逢迎走惊蹶。里中胜士真可人，为忆寒梅耿残雪。招呼闻早探幽芳，平溪径遣扁舟截。西山佳处云坞深，松竹萧森迷洞穴。上方小阁锁空明，开窗下见千山列。画手无人貌平远，野阔天多供一瞥。冰花只作小寒枝，拄杖不辞穿巀嶭。野僧省事畏客狂，攀援自向南枝折。疏香低入坐中来，骨冷肌清伴高洁。襟期况有公子贤，伯也雄豪负奇节。手拈冻蕊荐深杯，妙语琅琅契禅悦。人间此会不多有，忍放杯空成小别。归来怀抱与谁论，一棹翻然载明月。"}