{"id":"663087","title":"送杨北渚尹壶关","dynasty":"明","author":"孙绪","text":"金乌拂羽扶桑晓，白驹远策壶关道。纤尘不敢到征衣，花柳低垂日杲杲。君心寒贮万斛冰，君才水涌三江清。宦途夙抱林泉兴，垂髫已负文章名。先公老儒富诗礼，有弟西台振风纪。陈家堂序难弟兄，刘向休名同父子。我性慵疏君曰贤，平生风雨床相连。屡向词锋惊白战，绮寮歘忽生云烟。鼎彝不日归清庙，巨鳌戴山不受钓。剀切刘蕡终下第，陆沈罗邺空高调。平生北渚汪洋波，东流散入任城河。一倅六年心力破，功勋只向河湄多。河湄居民千万数，饱饫仁风想眉宇。驩声果尔召休徵，次第麟儿来接武。物理乘除自有期，策名岂令君独奇。输他魏阙金莲烛，赢得燕山丹桂枝。今年再陟壶关令，琴囊书箧知清政。百里暂屈庞士元，一方久慕张忠定。嘤嘤虫篆多历年，凛凛牛刀初作用。轩车到处骇鱼鸟，闾阎从此无贫病。昨朝与君谐晋秦，妻孥共喜门楣新。今日题诗送君去，临岐似觉情犹亲。壶山高高潞水深，数声风笛愁人心。政成明岁报天子，洗耳漳河听好音。"}