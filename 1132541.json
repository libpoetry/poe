{"id":"1132541","title":"古剑行","dynasty":"宋末金初","author":"宇文虚中","text":"公家祖皇提三尺，素灵中断开王迹。自从武库冲屋飞，化作文星照东壁。夫君安得此龙泉，秋水湛湛浮青天。夔魖奔喘禺强护，中夜跃出光蜿蜒。拄颐櫑具男儿饰，弹铗长歌气填臆。嶙峋折槛霁天威，将军拜伏奸臣泣。龙泉尔莫矜雄铓，不见鸟尽良弓藏。会当铸汝为农器，一剑不如书数行。"}