{"id":"212931","title":"瑞鹤仙·晴丝牵绪乱","dynasty":"宋代","author":"吴文英","text":"晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思、春根酒畔。又争知、吟骨萦销，渐把旧衫重翦。凄断。流红千浪，缺月孤楼。总难留燕。歌尘凝扇。待凭信，拦分钿。试挑灯欲写，还依不忍，笺幅偷和泪卷。寄残云、剩雨蓬莱，也应梦见。"}