{"id":"1123861","title":"呈辛卿二首","dynasty":"宋","author":"赵蕃","text":"诗老当年聚此州，迩来零落尽山邱。公虽暂尔淹时用，天岂特令继夙游。幽事傥多尘事绝，灵山孰与博山优。林栖相去无百里，窈窕崎岖可后不。今昔名流几许人，况于室迩更身亲。南州行卷虽云旧，东阁知名固若新。再见每怀风度远，两年空恨往来频。其谁为我谈名姓，车辙勤公野水滨。"}