{"id":"625853","title":"小瀛洲","dynasty":"明","author":"李麟祥","text":"瀛洲一块水镜开，别是蓬壶圻泐来。东鞭西弭悬日月，青天白昼吼风雷。齐谐吊诡志不得，或汩或没水长齧。如狮如象如虬形，倏忽鬼神潜出入。自从娲氏百炼成，派分龙门禹穴名。秋深岁月蛟龙长，茫茫海岛四无垠。最恨祖龙蓦着鞭，永弃江岸几千年。鲛人婺妇浑不管，蒸云吐雾带花眠。说恁牢骚松溪子，顾我谑浪情不已。留此瀛洲作话传，一咏一觞振如此。迩后杂遝罕逢迎，长松落日枕孤城。明月在天还自照，野花流水逐春生。至今说与浪游人，浮云苍狗君勿论。但使长江片石在，兹君伴奂老乾坤。"}