{"id":"1111752","title":"挽翟伯寿二首","dynasty":"宋","author":"吴芾","text":"高情爽气薄云天，洒落真如晋七贤。笔下虫鱼元自得，胸中丘壑更依然。风流已足追千载，寿考胡为不百年。人物此时谁得似，祇应馀庆尚流传。少日为僚古乐成，一时共喜得豪英。盍簪便有功名志，倾盖曾无世俗情。回想旧游如昨梦，顿成尘迹负平生。故人倒指彫零尽，矫首佳城泪欲倾。"}