{"id":"1193482","title":"会真诗 杨敬真","dynasty":"唐","author":"云台峰五女仙","text":"人世徒纷扰，其生似梦华。谁言今昔里，俯首视云霞。几劫澄烦思，今身仅小成。誓将云外隐，不向世间存。绰约离尘世，从容上太清。云衣无绽日，鹤驾没遥程。华岳无三尺，东瀛仅一杯。入云骑彩凤，歌舞上蓬莱。共作云山侣，俱辞世界尘。静思前日事，抛却几年身。"}