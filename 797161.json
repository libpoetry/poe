{"id":"797161","title":"多丽 白菊","dynasty":"清","author":"许德蘋","text":"乍重阳，漫天清露珠垂。听鸣秋、千林黄叶，飙飙寒色侵肌。也记起、玉妃贴鬓，也记起、青女低眉。三径萧疏，千株冷淡，不随春艳斗妍奇。正好趁、持螯把酒，风趣算偏宜。满头插，粉花玉蕊，错认酴醾。向园林、秋光渐老，傲霜挺秀相依。有宫人、乍吟愁赋，有倦客、重咏新诗。旅邸情怀，柴桑伴侣，颓然野鹤旧容姿。忍守著、孤标晚节，知遇雁来时。西风紧，归来彭泽，检点疏篱。"}