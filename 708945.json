{"id":"708945","title":"水龙吟  午日湖上","dynasty":"明末清初","author":"曹溶","text":"一年莺外时光，藕花将满湖南路。绿荫斜带，层层珠箔，惹人深处。倚遍重楼，共移清景，寻他箫鼓。怅吴霜染鬓，难簪艾叶，佳梦逐，奔驹去。刚觉山川如故。别灵均、渐凋兰杜。红情待续，小吟消夏，谁传纨素。徐挂轻帆，此身宜称，闲风浪雨。算归来未得，鸥盟七泽，被杯中误。"}