{"id":"840263","title":"田家乐事四首 其三 结茅","dynasty":"清末民国初","author":"缪荃孙","text":"茅屋两三椽，门对青山开。深恐秋风急，家室先摧颓。白雪理庚庚，昼夜手编排。昔日我旧居，轮换高崔嵬。一朝观豺虎，化为尘与灰。乱定返乡里，亲自除草莱。蜗居低打头，坐卧鸡犬偕。吾侪本小人，蓬荜分所该。昨闻圣明诏，亦罢建章台。广厦庇孤寒，空存杜陵怀。"}