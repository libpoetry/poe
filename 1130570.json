{"id":"1130570","title":"次韵赵文鼎同游鹅石五首","dynasty":"宋","author":"韩元吉","text":"缭绕云山溪水南，溪光溶漾滴晴岚。不知日暖花争艳，但觉风和酒易酣。桃花临水唤人看，花在嶙峋翠石间。莫惜持杯酬烂漫，更须扶杖俯潺湲。长忆湖山天意新，诏恩大尹宴群臣。休寻辇毂纷华梦，且作林泉自在人。潋潋烟波带月华，渡头江迥两三家。细倾社瓮鹅儿酒，共听山村杨白花。几年家住玉溪头，乘兴时来上钓舟。古寺幽情未曾到，寻春一为野僧留。"}