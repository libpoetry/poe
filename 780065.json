{"id":"780065","title":"风流子 题刘岱儒葭水山房","dynasty":"清","author":"曹贞吉","text":"城南泥水路，蒹葭满、白露晓苍苍。想茅屋数间，中央宛在，青蓑箬笠，何处鸣榔。渔歌发、斜风杨柳岸，细雨薜萝墙。鹭立晚汀，点开波面，鸦翻乱叶，界破残阳。伊人高卧处，有茶铛丹灶，布被绳床。遥指软红十丈，应笑人忙。似烟波钓叟，浮家泛宅，鱼虾结伴，云水为乡。谁道桃花片片，误却刘郎。"}