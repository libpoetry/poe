{"id":"1194913","title":"寒溪","dynasty":"唐","author":"孟郊","text":"霜洗水色尽，寒溪见纤鳞。幸临虚空镜，照此残悴身。潜滑不自隐，露底瑩更新。豁如君子怀，曾是危陷人。始明浅俗心，夜结朝已津。净漱一掬碧，远消千虑尘。始知泥步泉，莫与山源邻。洛阳岸边道，孟氏庄前溪。舟行素冰折，声作青瑶嘶。绿水结绿玉，白波生白圭。明明宝镜中，物物天照齐。仄步下危曲，攀枯闻孀啼。霜芬稍消歇，凝景微茫齐。痴坐直视听，戆行失踪蹊。岸童斸棘劳，语言多悲悽。晓饮一杯酒，踏雪过清溪。波澜冻为刀，剸割凫与鹥。宿羽皆剪弃，血声沉沙泥。独立欲何语，默念心酸嘶。冻血莫作春，作春生不齐。冻血莫作花，作花发孀啼。幽幽棘针村，冻死难耕犁。篙工磓玉星，一路随迸萤。朔冻哀彻底，獠馋咏潜鯹。冰齿相磨啮，风音酸铎铃。清悲不可逃，洗出纤悉听。碧潋卷已尽，彩缕飞飘零。下蹑滑不定，上栖折难停。哮嘐呷喢冤，仰诉何时宁。一曲一直水，白龙何鳞鳞。冻飙杂碎号，齑音坑谷辛。柧笺吃无力，飞走更相仁。猛弓一折弦，馀喘争来宾。大严此之立，小杀不复陈。皎皎何皎皎，氤氲复氤氲。瑞晴刷日月，高碧开星辰。独立两脚雪，孤吟千虑新。天欃徒昭昭，箕舌虚龂龂。尧圣不听汝，孔微亦有臣。谏书竟成章，古义终难陈。因冻死得食，杀风仍不休。以兵为仁义，仁义生刀头。刀头仁义腥，君子不可求。波澜抽剑冰，相劈如仇雠。尖雪入鱼心，鱼心明愀愀。恍如罔两说，似诉割切由。谁使异方气，入此中土流。剪尽一月春，闭为百谷幽。仰怀新霁光，下照疑忧愁。溪老哭甚寒，涕泗冰珊珊。飞死走死形，雪裂纷心肝。剑刃冻不割，弓弦彊难弹。常闻君子武，不食天杀残。斸玉掩骼胔，吊琼哀阑干。溪风摆馀冻，溪景衔明春。玉消花滴滴，虬解光鳞鳞。悬步下清曲，消期濯芳津。千里冰裂处，一勺暖亦仁。凝精互相洗，漪涟竞将新。忽如剑疮尽，初起百战身。"}