{"id":"314785","title":"陌上花·癸酉清明过钱王祠","dynasty":"现代","author":"龙榆生","text":"丹青遗庙，依然清供，旧时歌管。信美湖烟，消得故王心眼。绿芜遮断长堤路，待看翠軿归缓。羡双飞蛱蝶，困人天气，薄寒轻暖。保江山，何有三千劲弩，逆射狂潮东窜。可奈豪情，未抵草薰风软。陌头又见花争发，添了几重公案。怅鱼龙、浪起斜阳一角，逝魂宁返。"}