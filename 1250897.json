{"id":"1250897","title":"青潭山神祠乐歌三首 其一 迎神青潭山","dynasty":"元末明初","author":"王祎","text":"青潭山，郁崔嵬。窟龙蛇，蓄云雷。繄灵君，此焉宅。欻威棱，霈福泽。灵之游，东以西。雨裔裔，风凄凄。灵之来，霾曀销。庆阴阴，烂昭昭。灵之旂，翠旄披。煜秀华，纷葳蕤。灵之车，朱两辀。靷文霓，驷苍虬。灵之至，形放怫。颜如荼，服如绘。灵殷殷，蔼缤纷。恍兮惚，俨若存。澹容与，晻常羊。盍其留，享我将。"}