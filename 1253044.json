{"id":"1253044","title":"秋怀","dynasty":"元末明初","author":"刘基","text":"凉夜悠悠，华灯有辉。凄风动林，明月在帷。山川迢迢，游子无衣。瞻彼原隰，零露溰溰。靡草不凋，无木不稀。不睹逝波，焉知昨非。亭亭南山，有蕨有薇。黄华晚荣，紫芝秋肥。岁云莫矣，胡宁不归。陟彼高原，望美中陵。玄商夕振，白露宵零。蔚彼茂草，化为枯莛。我有素琴，玉轸朱绳。弹为阳春，旭日满庭。怆悢兴怀，悲来填膺。子期逝矣，其谁汝听。喓喓草虫，剽剽其股。岁莫如何，尔独良苦。瞻望日月，绵绵我愁。如彼逝矢，一往不留。嗟尔小子，时不再得。匪缗曷鱼，不艺胡稷。萧萧草虫，烈烈其音。岁莫何为，秖觉我心。中庭有枣，累累其实。零露既降，岁事孔疾。循彼阶轩，有鸣蟋蟀。岂其觱发，而不栗烈。南山崒嵂，松柏萧瑟。彼兰斯莸，彼枳斯橘。安得羽翼，载飞载鸣。泛滥八荒，以终永日。有爝者萤，载飞载扬。有倬云汉，载炳其章。白日易徂，玄夜何长。繁思交横，浮念无方。慨怀古人，中心怛伤。离娄冥行，历坎而僵。循墙以趍，虽瞽不伥。猛虎雷咆，斑文在床。妖狐鬼潜，毳裘黄黄。悠悠多岐，荡荡周行。慎尔驰驱，天命有常。夕簟既清，瓶水既寒。浩歌临风，忧来多端。悬崖而栖，瞽以为安。菅茅在门，蒙以为兰。黍稷弗膳，腐鲍是餐。干将挂壁，敝履加冠。宛其悲矣，能不永叹。郁彼晨烟，亦曼于楚。瑟彼枯杨，策策其语。良辰几何，亦既徂暑。溥彼郊原，有禾有黍。凄风夕兴，雁鹜如雨。今日何日，岁聿其秋。候雁北来，星火西流。怀我故乡，道阻且脩。俯察渊潜，仰睇天游。孰翱匪鸢，孰跃匪虬。瞻望日月，中心如抽。岂无美酒，焉得良俦。矢诗不多，聊以解忧。"}