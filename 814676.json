{"id":"814676","title":"曹仁宪谨荣寿七言截句","dynasty":"清","author":"郑廷理","text":"洛邑阴阳和气充，地灵人杰古今同。名区旧有耆英会，八十翁偕七十翁。弱龄文采自翩翩，品擅蟾宫第一仙。转瞬韶光周甲子，是君重宴鹿鸣年。恩周为士与为农，苃憩芳踪喜得逢。欲把甘棠比松柏，岁寒常晤召公容。单父琴弦欲不弹，莼鲈既得如加餐。采芝定入商山谷，四皓衣冠画里看。"}