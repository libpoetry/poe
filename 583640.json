{"id":"583640","title":"次韵送见素先生巡视江西","dynasty":"明","author":"黄衷","text":"鹏路怜公九万遥，名高前后圣人朝。求衣每答经生谒，退食尝将谏草烧。古调渐闻流水远，冲襟全逼叠冰消。巡行暂代璇玑转，斟酌悬看斗柄摇。雷挟威声多振落，风敷和气不鸣条。金章持宪诸司肃，玉节临戎四牡调。百巧先藏机并伏，千邪未触魄应销。穷人倖免膏腴尽，疲郡何愁户口彫。乌合剽民传檄定，鸥群遗老待诗招。日长燕息专城退，铅椠无妨著问樵。"}