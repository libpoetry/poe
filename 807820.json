{"id":"807820","title":"贺新郎  贺程昆崙生日并送其之任皖城","dynasty":"清","author":"陈维崧","text":"榴子红如绣。正绮席、吴盐下豉，金盘雪藕。七载南徐挥羽扇，肘后黄金似斗。北固外、晴江夜走。留取臂间长命缕，算节过、五日刚踰九。重为我，先生寿。迁官况在悬弧后。看他日、郡庭一望，匡庐湓口。今古量才惟一石，公也文章不朽。讵更叹、一麾出守。还拟枞阳城下过，献新词、再进当筵酒。公倘许，狂生否。"}