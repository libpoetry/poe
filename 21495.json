{"id":"21495","title":"罢武功县将入城","dynasty":"唐代","author":"姚合","text":"乍抛衫笏觉身轻，依旧还称学道名。欲泥山僧分屋住，羞从野老借牛耕。妻儿尽怕为逋客，亲故相邀遣到城。无奈同官珍重意，几回临路却休行。青衫脱下便狂歌，种薤栽莎劚古坡。野客相逢添酒病，春山暂上着诗魔。亦知官罢贫还甚，且喜闲来睡得多。欲与九衢亲故别，明朝拄杖始经过。"}