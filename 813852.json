{"id":"813852","title":"万柳堂","dynasty":"清","author":"邵晋涵","text":"横云池馆已荒凉，衰柳今依选佛场。细路独来寻曲涧，孤亭无主倚斜阳。芦摇霜气飞千点，雁逼风棱并一行。惟有西山肯留客，湿岚如画石桥旁。似闻春露濯灵姿，上客先拈白凤词。花气扑筵香是雾，歌声吹梦雨如丝。我生已晚悲前度，树岂能言感昔时。日暮陂塘回瘦马，碧云黄叶去何之。"}