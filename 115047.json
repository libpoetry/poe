{"id":"115047","title":"送李德素归舒城","dynasty":"宋代","author":"黄庭坚","text":"僧夏莫问途，麦秋宜煮饼。北寺旬休归，长廊六月冷。簟翻寒江浪，茶破苍璧影。李侯为我来，遽以归期请。青衿废诗书，白发违定省。荒畦当鉏灌，蠹简要签整。挽衣不可留，决去事幽屏。天恢猎德网，日饎养贤鼎。此士落江湖，熟思令人瘿。胸中吉祥宅，膜外荣辱境。婆娑万物表，藏刃避肯綮。人生要当学，安宴不彻警。古来惟深地，相待汲修绠。"}