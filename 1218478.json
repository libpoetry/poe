{"id":"1218478","title":"再用韵柬李元善","dynasty":"元","author":"岑安卿","text":"故郓书生美无度，飘泊江湖未羞遇。贫如东野诗愈佳，叹息无车载家具。莫言家具少于车，喜有昌黎不平语。清名后世期不刊，富贵浮云何足数。读书惟阚温凊馀，女哭男啼不须怒。王章昔日卧牛衣，靖节茅?亦蓝缕。即今蹭蹬毋自怜，变化云龙岂无故。颜生四勿称仁人，负郭二顷犹言贫。我田仅足了饘粥，苦吟贻笑东西邻。行藏勿用人称善，景逼桑榆幸康健。乌纱匼匝仅蒙头，霜鬓鬅松亦遮面。青山白云交契深，金马玉堂书问鲜。无才无德空老成，下不尤人上无怨。与君唱酬心自欢，咏歌不足还嗟叹。越中小友有来诗，相要更赋衡阳雁。"}