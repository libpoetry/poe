{"id":"61961","title":"会庆堂·飘飘山上云","dynasty":"明代","author":"唐之淳","text":"飘飘山上云，乃在谷中藏。风吹万里去，何当还旧乡。阿翁昔居乡，黑发坐高堂。手栽堂前树，日夕望阴凉。不意偶飘逐，云路浩茫茫。阿翁今来归，树已如人长。闾里相庆贺，出入有辉光。东畎种菽粟，西畎种稻粱。南畎种菅麻，北畎种柔桑。收稻持作饭，采桑持作裳。上以输井税，下以奉蒸尝。阿翁有两儿，两儿复有郎。蛰蛰宅中居，婉婉有义方。阿翁升堂坐，子孙列两傍。阿翁出门去，板舆相扶将。日入始言归，侍婢献羹汤。人生贵庆乐，此乐殊未央。传与翁后人，守之慎勿忘。"}