{"id":"1245076","title":"送赤土矶巡检徐白任满","dynasty":"元末明初","author":"丁鹤年","text":"人生天地间，忠孝理最大。之子知所先，秉之若圭玠。小试弓刀职，长怀襁褓恩。由来忠荩士，多出孝义门。便便善辞令，济济习容止。忠孝苟不立，絺绣加犬豕。羡子负才气，玉立当青春。一饭不遑暇，志在君与亲。桓桓领壮夫，赫赫巡大邑。鸱张悉就擒，鼠窃亦屏息。耕桑各按堵，老稚春风中。瓜期忽已届，入谒蓬莱宫。车骑挽莫留，别我大江侧。临岐欲赠言，老病多惭德。青云贤路开，俊乂俱登庸。自此跻膴仕，毋忘孝与忠。"}