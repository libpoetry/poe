{"id":"665460","title":"雨","dynasty":"明","author":"郑善夫","text":"黄埃䓇䓇二麦死，幽天五月无雷雨。秪疑青竹修大雩，忽见黄头泽下土。少男风生鸟鸣渚，苍龙行天翠蛟舞。儿童拍手歌?蜴，徵敛从兹脱箠楚。乃者盗贼连三霜，以致逆气成旱荒。老稚大半委沟壑，丁壮岂免从豺狼。况尔犁锄铸为兵，纵有废地无复耕。东家鬻儿西鬻女，骨肉之怨何时平。只今一雨民稍宽，柳叶榆钱尚得飧。莫令边陲又金革，公赋从容私始得。"}