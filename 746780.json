{"id":"746780","title":"短歌行","dynasty":"清","author":"徐大镛","text":"芙蓉泣露秋江空，杜鹃啼血枝枝红。空山落叶扫尘下，苍凉眼底皆蒿蓬。满堂美人美且都，琼筵旨酒无时无。屏间翡翠光如电，枕上鸳鸯梦不孤。回首故人多厚禄，剩有冤禽填海独。海天风露九秋高，一叶飘零听怒号。到此尘缘都解脱，还向琴书讨生活。石破成块坚不移，朱研作粉色难夺。"}