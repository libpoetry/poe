{"id":"536731","title":"读李献吉何仲默徐昌谷三子诗 其一","dynasty":"明","author":"王世贞","text":"夔峡收英灵，乾坤无真色。扰扰操觚士，各务徇所得。恍若襄城辙，俱迷阴陵泽。明兴我高帝，神武肆荡涤。七叶开人文，畴能承休德。是时北地生，草昧发超识。手挽天河流，千秋鸿濛坼。坐令景从辈，齐声谐其则。矩步宁敢渝，狂者羞践迹。宁知龙变化，夭矫不可即。彼以蛙黾趋，胡然矜相测。"}