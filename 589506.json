{"id":"589506","title":"浴日亭","dynasty":"明","author":"李秉同","text":"黄木湾头古野亭，亭虚俯槛吞沧溟。扶桑遥报日将起，洪轰海底鱼龙惊。细濯咸池真皎洁，不比寻常乍明灭。悠悠燠照遍垓埏，风檐蔀屋皆澄澈。昔唐最重虞渊功，尘埃洗尽依旧红。会得何须赤绳系，自有擎手回苍穹。夸父邓林徒扰扰，鲁阳三舍应未了。晋人见说寡君须，岂知线量终缥渺。狂夫炙背献至尊，烈士曝书遗儿孙。世事浮云祇如此，我爱古来铭浴盘。亭去波罗犹咫尺，庙神相对遥相忆。朝捧清光荡祲氛，暮绕馀辉江震击。效灵宣秘护濠城，蛟腾凤舞黄河清。果然羲驭寅宾旭，万国山河属大明。"}