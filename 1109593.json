{"id":"1109593","title":"西域请平三首","dynasty":"宋","author":"刘敞","text":"西域请都护，崆峒献凯歌。两阶增羽籥，万里肃山河。甲第旃裘少，春宫苜蓿多。雌雄双匣剑，弃置欲如何。禦戎传上策，不战屈人兵。遂断匈奴臂，何须万里城。出车非远略，高枕得升平。战骨翻空死，吁嗟壮士名。单于贪汉物，中国避天骄。赐予金银贵，行来玉帛遥。悲伤贾太傅，慷慨霍嫖姚。恸哭辞新第，英雄未可招。"}