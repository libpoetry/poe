{"id":"678027","title":"陈楚宾邀登南阁出示诸公所赋诗索予继和","dynasty":"明","author":"戴奎","text":"忆别高堂凡五载，今日重游鬓毛改。长老惊为倒履迎，林园却似留春待。松间旧榻下陈蕃，席上清樽倾北海。是日云销天宇清，大开南阁兴纵横。钩帘晚峰万树出，俯槛晴坞千花明。少长须臾亦星聚，歌吟间作如韶鸣。乃知此地即仙隐，万里何必求蓬瀛。"}