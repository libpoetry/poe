{"id":"731295","title":"双峰歌","dynasty":"清","author":"允祺","text":"剑台北望得双峰，巍然耸出青芙蓉。彼此相依殊回绝，参差并峙何玲珑。枯藤屈曲蟠其上，仰看体势如虬龙。径仄岂容樵牧至，石高时见云霞封。就中瀑布倚空泻，淙淙声应千林松。游人到此奇绝处，顿令洞目开心胸。倚树徘徊不能去，泠然暮色无行踪。青沟此去知不远，禅关未见先闻钟。"}