{"id":"417035","title":"水调歌头  中秋夜狱中寄妻","dynasty":"近现代","author":"罗元贞","text":"徒羡千家乐，两地共晴天。何事缺多圆少？况复一年年！又届中秋佳节，一样形单影只，同是怯秋寒。神女天仙笑，枉汝在人间。西楼望，南浦醒，岂能眠。低头吊影，那堪今夕又惊圆。碧海青天夜夜，旧梦新愁历历，缺月几时全。此恨同天地，忍泪望婵娟。"}