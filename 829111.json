{"id":"829111","title":"偕晓因自星赴港海道中三首","dynasty":"清末近现代初","author":"吴妍因","text":"经年仆仆遍南溟，万里双双更北行。日月星辰传舍易，海天云水客船轻。红酣紫醉霞朝暮，碧浅蓝深波晦明。安得一帆东折去，便看儿女笑相迎。朝朝暮暮比双肩，银海同看凭铁舷。万顷珠花波弄日，一天粉墨月穿烟。短吟得句消长昼，老去言情胜少年。更喜舟中如世外，不闻秦乱得安眠。途长日暮子偕行，浪阔风高梦不惊。闪烁星还传眼语，浮沈月漫荡心旌。银蟾东泛波光白，火骥西驰水气清。翻怕来朝船到港，乱邦荒径逼南京。"}