{"id":"1237409","title":"叶审言张子长同游北山智者寺既归复与子长至赤松由小桃源登炼子山谒二皇君祠回宿宝积观赋绝句十首","dynasty":"元","author":"黄溍","text":"天风吹我度峥嵘，春著千峦蓊蓊青。紫陌红尘宁有此，十年空负北山灵。芙蓉峰下南朝寺，水秀山明两绝奇。更向水穷山尽处，一庵高贮碧云师。却问仙山去几程，白云如簇近相迎。直须不脱登山屐，行尽松声与水声。山中今是太平民，尚与人间隔几尘。流水桃花三百曲，莫教重误武陵人。偶看飞花逐水红，不知身过乱云东。回头旋觉峰峦别，惟有青天面面同。双鹤冲天岁月多，至今香火压嵯峨。刘郎不是无兄弟，奈此丹鸡白犬何。坐爱春泉响翠微，玉花吹湿薜萝衣。何人为擘冰壶破，共看青天白练飞。削立城心双白塔，几疑日月费撑支。一朝顿在阑干底，始悟从来见处卑。遥忆仙华鹤发翁，清泉白石满奇胸。若为此日千峰顶，更试平生九节筇。一宿山中竟莫留，可能长伴赤松游。殷勤好去张公子，休爱人间万户侯。"}