{"id":"1120141","title":"南阳春日十首","dynasty":"宋","author":"陈舜俞","text":"城头古木未知春，官柳柔条日日新。门巷旋开沽酒市，郊原便有踏青人。风烟乍入禽初好，网罟犹多雉肯驯。拟为芳时对樽斝，愧无心事乐天均。惓怀春晚脱征骖，官况喧卑昔未谙。敲扑岂甘忘素业，琴樽犹可助清谈。窗灯耿耿书开卷，衙鼓鼕鼕吏放参。唯有登楼心不惬，乱云堆雾锁东南。山川随处有芳菲，老大情怀与旧非。已恨莺声惊晓梦，岂堪花气著人衣。家蔬未省添新斸，宰木应曾长旧围。终向畏涂无所得，好风佳月不如归。花前惆怅转难平，屈指光阴已半生。犹把此身尝患难，不知何日得功名。未安去住千丝乱，已去悲欢一梦惊。拟入醉乡销此恨，快风无故析春酲。壮怀摧折复何言，齿发今年老去年。念远片心飞鸟外，感时双泪落花前。琴逢遏密生难理，诗拟离骚怨不传。家在五湖明月里，梦随春水宿渔船。客宦逢春病眼开，紫荆花下也徘徊。谩劳人力书千卷，聊寄天真酒一杯。明代本期无弃物，孤臣何敢自论才。且欣腐鼠同乌喙，不怕丹山有凤猜。簿书堆里得天真，谩为浮名役此身。门柳偶同陶靖节，君羹空羡颍封人。沙鸥旧许为吾侣，巢燕何曾厌我贫。已共东风有归约，且从桃李笑今春。故园春物有谁同，地尽天垂杳蔼中。杏火柳烟烧白昼，茶枪笋槊战东风。桥横酒市青帘出，门对鱼矶小艇通。谁信南阳楼上客，翩翩归羽欲飞空。泽国生涯有钓舟，此身随分狎群鸥。非关利禄成羁絷，为学文章作赘疣。病眼看花空溅泪，客颜临镜复包羞。江东父老应相忆，燕子来时语不休。半生名宦是涂颜，菽水当年尚可欢。钟鼎未能光祖妣，牛羊虽美愧杯盘。五千强诵谁云补，四十无闻得自安。不觉寻春上台榭，东风吹泪落阑干。"}