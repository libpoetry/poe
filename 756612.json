{"id":"756612","title":"对月怀陶景成茂才","dynasty":"清","author":"宗智","text":"夜月澄寒辉，居然入深院。修竹相参差，浮云忽隐见。十里澹秋烟，匝地开匹练。独坐谢纠纷，灵禽下荒甸。渺然等予怀，孤飞无眷恋。西邻有老人，隐居足欢宴。况兼南窗南，明月照渠面。放却掌中杯，焚却案头砚。安得乘仙槎，共造清虚殿。玄关君独窥，词源谁敢擅。予性懒是真，行吟颇忘倦。"}