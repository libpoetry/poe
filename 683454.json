{"id":"683454","title":"奉寄淮漕传中丞三首","dynasty":"明","author":"王世贞","text":"中丞鞭画大江流，计相权分少府筹。共指星河出箕尾，即看淮海净旄头。量沙月转千帆夜，飞粟霜凌万庾秋。为问南征诸大将，何人不让汉萧侯。十年携赋奏西京，曾睹山公启事名。暂出云霓同渴望，向来天地一澄清。衣裳再数东方会，舟楫今悬圣主情。闻道鲸鲵殊未僇，可能身将伏波兵。著书空自舞干年，徙倚云霄望转悬。岁晚陵阳依白璧，月明燕市泣朱弦。官微短削甘牛后，兴尽归心托雁前。代马亦知惭伯乐，萧条苜蓿五陵烟。"}