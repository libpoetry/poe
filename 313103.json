{"id":"313103","title":"齐天乐·和路金坡行迹原韵","dynasty":"现代","author":"潘榕","text":"旧痕重认弓弯细，心心早随相印。绮陌归来，闲阶过处，踏碎花茵红衬。留将一寸。共软意柔情，莫教销尽。悄步追踪，怪他偏引少年俊。余香低嗅宛在，怅姗姗去也，还想风韵。响屧廊边，寻芳径畔，浅浅深深泥润。莓苔贴稳。似落瓣秋莲，茁芽春笋。底样偷量，更猜应瘦损。"}