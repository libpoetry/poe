{"id":"807457","title":"念奴娇  十二夜对月戏柬刘公㦷吏部时吏部新纳姬六叠前韵","dynasty":"清","author":"陈维崧","text":"今宵閒想，问谁家画阁，一双人月。细把朝衫薰豆蔻，徐绾八盘元发。人有琴心，家居颍尾，风调偏亲切。红窗尔汝，夜阑一倍难歇。为语十二楼中，金风初厉，莫任琼扉豁。遥忆扫眉驱使处，茉莉万枝香雪。天与貂蝉，地多金粉，笑拣名花折。独怜银汉，有人捣药愁绝。"}