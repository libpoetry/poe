{"id":"700465","title":"述谢陈亮之邦伯时自广平被召","dynasty":"明","author":"顾璘","text":"铜章叨拜庶官中，先达从君见古风。乡谊每劳开阁待，民情长许置邮通。才疏谬得淮阳召，身在应怀鲍叔功。已幸枳栖能脱迹，唯於离索叹西东。匹马今为赴阙行，腐儒初荷一官成。图书向客翻多累，城郭今年自有情。隅地桑麻归昨梦，讼庭槐柳识平生。堪怜少小逢明主，未有前朝卓茂名。"}