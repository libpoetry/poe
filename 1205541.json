{"id":"1205541","title":"解连环 留别临川诸友","dynasty":"元","author":"张翥","text":"夜来风色。叹青灯素被，早寒欺客。想寂寞、人在帘栊，望鸿雁欲来，又催刀尺。秋满关河，更谁倚、夕阳横笛。记题花赋月，此地与君，几度游历。江头楚枫渐赤。对离尊饮泪，难问消息。趁一舸、千里东归，眇天末乱山，水边孤驿。晼晚年华，怅回首、雨南云北。算今古、此情此恨，甚时尽得。"}