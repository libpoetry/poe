{"id":"632109","title":"黄熟香","dynasty":"明","author":"释函可","text":"黄熟可怜香，厥产在吾里。土人呼马牙，血结色微紫。其次即乌云，其次即马尾。采择名女儿，纤纤勒玉指。乾白净削除，细碎盈筐篚。江南竞崇之，曰此胜沉水。沉水比佳人，此比隐君子。芳烈虽不如，甜静斯为贵。豪达徇其名，贾人徇其利。遂使黄熟香，氤氲满天地。我来大漠中，永谢芝兰气。何人遗此香，再拜泪及趾。感别已经时，天外逢知己。非惟臭味投，恭敬桑与梓。"}