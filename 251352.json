{"id":"251352","title":"金缕曲·挽王剑寒世伯","dynasty":"现代","author":"汪岳尊","text":"手泽余吟砚。感频年、车停长者，时还门款。曳杖寻梅来竹径，敬为先生治馔。讵樽酒、竟成永饯。先子当年遗象在，谱新声、曾许拈词管。今已矣，更谁倩。鹤旗底事匆匆远。料庭阴、石兄石丈，都含幽怨。莫是书名闻碧落，莫是玉楼重建。特榜召、公归染瀚。凋瘵乡邦文运恶，继水心、又作前贤缅。云暗暗，山城晚。"}