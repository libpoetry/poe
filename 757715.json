{"id":"757715","title":"沁园春 题画","dynasty":"清","author":"归懋仪","text":"春满蓬壶，簇拥群真，绣幰降庭。看朝霞映雪，神光不定，远山横黛，逸韵横生。一片聪明，十分慧解，妙手龙瞑画不成。怜娇小，但樱唇才启，玉颊微赪。知音最惜惺惺。算侥幸、三生风聚萍。叹荣华绮句，徒传倩影，太真玉镜，总是虚名。碗染脂痕，盂留香泽，陈迹空馀无限情。将身代，化彩云万朵，围住卿卿。"}