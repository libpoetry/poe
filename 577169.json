{"id":"577169","title":"郎山","dynasty":"明","author":"陈琏","text":"郎山高，高刺天，危峰崄磴愁攀缘。仰看高崖覆石穴，穴口至今存破船。想初山前潴巨浸，水退之后成原田。崖边石痕乃牵路，沧桑之说诚非传。市廛遗迹已难觅，积沙淤没经千年。道傍残碑宛犹在，汉隶剥落苔痕藓。兹山雄特孰与肩，北通朔漠邻燕然。后人于此列亭障，往往树栅当其巅。只今圣化大无外，胡羯远遁无腥膻。山头烽堠高且坚，此日永不生狼烟。"}