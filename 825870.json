{"id":"825870","title":"正月廿一日进呈","dynasty":"清末近现代初","author":"郑孝胥","text":"我皇天亶姿，弱冠志恢复。安人在休己，进德在胜欲。天心屡示警，摧折亦甚酷。忧患相琢磨，转祸岂非福。万言苦难切，得要意自足。出话实枢机，片语系荣辱。用财尤贵当，宽大众所服。能除骄与吝，气已绝流俗。识出一世上，可使一世伏。中兴诚至艰，十倍开创局。无逸且有恒，舍此无圣学。"}