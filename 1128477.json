{"id":"1128477","title":"袁从道山庐三首","dynasty":"宋","author":"葛绍体","text":"人生尽驰骛，忙里换乌兔。白发忽相侵，红颜若何驻。岂如向丘壑，味此闲中趣。鸧鹒啼春风，鸤鸠唤时雨。烟林上笋蕨，晴川下鸥鹭。好景满眼前，兴来可以赋。贫贱与富贵，愿言履其素。竹屋已三间，花径旋一新。芳苞束碎锦，细草铺柔茵。曾悟顺动豫，岂叹云雷屯。个中足俛仰，世上谁经纶。日月久栖迟，姓名谁得知。头戴世儒冠，身著山人衣。峻颔带薄髭，瘦骨撑疏眉。青编口能诵，白饭手自炊。苦茗一两碗，浊醪三两卮。琴弹多旧曲，窗题少新诗。别去动经年，坐来愁语离。幽斋早葺罢，借榻重归时。"}