{"id":"432021","title":"悼亡妻香祖诗二十首（选七）","dynasty":"近现代","author":"吴虞","text":"君年十五六，事我同笔砚。颇嫌萧选赋，爱读隐逸传。每于针线馀，问难意不倦。广庭佳卉新，高树流莺啭。携手惜良辰，曲径方踪遍。閒情归大雅，美景供清宴。回忆昔时情，悲来徒辗转。驾言归繁田，孤儿感家难。曾参留苦言，王骏有深叹。嗟哉颜黄门，后娶诫非谩。采萍吟正哀，种蔬园自灌。偕君椎髻隐，慰我方寸乱。田家风俗古，尘外容樗散。遁世拟高柔，妻贤堪爱玩。只今赋招隐，独往空肠断。人生能几何，百年固非久。明灯照虚室，忆昔子相守。图书罗万卷，整理出亲手。同观废寝食，谈笑矜不朽。靡惟风雅难，倍觉恩情厚。亦知去不还，怅望频搔首。既痛失贤妻，兼悲丧良友。悠悠海内名，空令满身后。深山多豺虎，中原多盗贼。猛虎犹可防，大盗能移国。人权重宣言，斯理世所识。自由当保障，固弗限南北。奈何文奸言，哇声而紫色。萧墙起干戈，萁豆煎不息。骊山土忽焦，昆池灰尽黑。幸福竟如斯，会见人相食。当年苦专制，小民尚能活。今尊为主人，仓皇弃家室。流离数百万，厥罪犯何律。嗟君欲逃死，古寺忍饥渴。痴女夜半啼，忍泪不敢落。暑湿中羸躯，一病遂到骨。伟人兴正高，志士心弥热。谁知破屋中，冤魂暗呜咽。送君返故乡，乃在旧林隈。素车行旷野，悲风起黄埃。昔与君同居，今兹予独来。含凄寻履迹，一一生莓苔。柴门结网丝，坏窗无复开。乔木郁苍苍，啼鸟弄馀哀。魂兮其有灵，行当共予回。坟前抚稚女，此恨不可裁。负土六百石，葬君予父旁。累此丈五坟，松柏渐成行。手奠黛花茶，不见君来尝。痛哭墓门前，呼天泪淋浪。他生倘相逢，斯世恨茫茫。佳人与英雄，千载传芬芳。一棺黄泉下，万事皆悲凉。再拜别君灵，黯然神自伤。恻恻归故庐，凄凄入君房。笔墨陈几间，华幔自飘扬。箱箧嫁时物，罗列尚成行。明镜挂素壁，无复照晨妆。当年合欢衾，逶迤覆空床。处处睹遗迹，安知君已亡。娇女牵我衣，呼母索果尝。感此伤心人，独立久彷徨。"}