{"id":"1122777","title":"谨和老人明朝中春","dynasty":"宋","author":"洪咨夔","text":"田夫野老布长衫，郊外相逢与共谭。一把年华将望六，九分春色又过三。竹鸡绝叫茶生笋，梅子微酸酒熟蓝。流转风光无间断，此身元与化功参。淡黄深碧上春衫，无限春怀岂易谭。随手去来拈放一，到头得失暮朝三。日烘花气通玄牝，雨洗山光涨蔚蓝。熟听五更晴哢好，不须多恨罢朝参。"}