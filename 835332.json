{"id":"835332","title":"摸鱼子 彊村写示龙华桃花词，依韵答之。是日寺僧约看花未往","dynasty":"清末民国初","author":"沈曾植","text":"谢阇黎，十年禁足，玉鞭忘了春骑。夕阳漫想亭亭影，烘入澄江霞绮。呼角里。道收拾商芝，移种秦源里。鹧鸪啼起。便红雨纷纷，道人悟了，作饭了非计。伤春目，多少蜂酣蝶戏。不是凉州乐世。散花天姊含颦见，不断花閒兴废。楼笛倚。便吹彻苍龙，难道悲华意。东风休矣。只笑也堪怜，开原多事，鹃血渍襟泪。"}