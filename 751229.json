{"id":"751229","title":"题潇湘寄舫","dynasty":"清","author":"张百熙","text":"我从潇湘来，苦忆潇湘水。不见潇湘见明月，月下关山几千里。去年秋气入悲歌，今年秋来情更多。张翰莼鲈等闲事，扁舟不决当如何，香王老人发奇想，宦海苍茫支奇舫。破浪时无宗悫风，蓬莱路阻行安往。眼底滔滔不可云，荒荒溟渤一迷津。狂澜势倒谁能挽，愁绝中流击楫人。"}