{"id":"1106801","title":"上元二首","dynasty":"宋","author":"王洋","text":"火树银花起夜烟，骖驔朱幰竞骈阗。一千户外开金锁，十二里中然玉莲。何日行宫祠太一，谁从摩诘问诸天。歌台且喜宜正月，柳岸今年胜去年。谁将膏粥饭蚕师，轻薄儿童觅綵衣。游骑但知誇艳丽，祠门直莫叹寒微。东城南陌春迷眼，逐马随车醉未归。莫怪老翁闲坐久，鬅鬙灯火照柴扉。"}