{"id":"963011","title":"久旱新岁乃雨","dynasty":"宋","author":"朱松","text":"高田土可筛，下田不受犁。遗蝗忧插啄，况乃麦未齐。赤子天自怜，沟壑忍见挤。雨逐新岁来，停云忽凄凄。莫辞三日霖，为作一尺泥。汪汪既没膝，滟滟仍拍堤。渐看蓑笠出，笑语喧畛畦。我欲与寓目，父老同攀跻。此身群万生，扰扰舞瓮鸡。曾亦无几求，脱粟配羹藜。永言故陇耕，老眼路凄迷。好收敛版手，锄耰归自携。"}