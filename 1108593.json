{"id":"1108593","title":"题张元德著作春秋解二首","dynasty":"宋","author":"刘克庄","text":"端平俱辱弓旌召，鹏鴳逍遥各不同。笑我赭衣钳楚市，愧君白帽老辽东。董迂因被公羊误，杜癖惟于左氏忠。晚取诸家高束起，且看渠与意林公。白头召寘石渠中，将析微言合异同。灵寿不扶汉庭上，儒衣空立鲁门东。谁云丞相知殷侑，漫费君王遣所忠。犹觉暮年有遗恨，书成未及质文公。"}