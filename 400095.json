{"id":"400095","title":"烛影摇红 庚寅冬至前一日寄廖忏庵丈","dynasty":"民国末当代初","author":"朱庸斋","text":"浊酒聊斟，引杯休道寒仍浅。篆炉重拨不成燃，袖手犹堪恋。寸腊黄昏未剪。迫疏帘、霜华又遍。层阴凝处，可有初阳，先回一线。明日江头，玉梅空报征人怨。待他百六好芳菲，佳约应还践。料有红香翠软。慰如今、情牵梦款。樽前心事，分付谁边，天长人远。"}