{"id":"1251354","title":"题贾原善典宝寒潭渔隐图","dynasty":"元末明初","author":"王翰","text":"君家旧在寒潭住，故写新图记幽趣。木落秋山潭水空，犹把长竿倚溪树。角巾野服身翩翩，彷佛当年孟浩然。王门曳裾今几年，梦魂长绕寒潭边。他年赐告承恩渥，归结草屋临风烟。朝朝击榜向嵓石，只许白鸥伴幽寂。春来举棹入春潭，会见桃花汎晴碧。"}