{"id":"814871","title":"御街行","dynasty":"清","author":"俞士彪","text":"倚阑自把重帘捲。又早与、东风见。春来独自怕看花，无奈繁红撩眼。遥知近日，小园雨足，幽径苍苔满。谁怜客里芳时换。任争说、堪游玩。歌云舞雪总无心，枉自随人欢宴。孤帏酒醒，小窗月落，柳外啼鸦乱。是谁巧把丹青画。喜个里、真潇洒。迥然标致出风尘，何羡轻肥裘马。繁华尽洗，豪奢不尚，独把风流写。声名藉藉传京国，看笔似、黄河泻。科头坐石澹忘情，不数晋时王谢。他年麟阁，绯衣玉佩，祇是寻常者。"}