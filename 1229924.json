{"id":"1229924","title":"宣城南郊何氏游集","dynasty":"元","author":"卢挚","text":"怀痾苦无悰，抚节惊岁暮。淹留属休告，宁复婴物务。幽人偶相赏，萧散随所遇。寒郊联骑出，崇冈时延驻。山家如可即，鸡犬隔烟雾。举鞭问樵丁，始识林下路。亭榭歘轩敞，岩壑郁盘互。主人能爱客，何必论雅素。浊醪散襟颜，池鲜足供具。虽非穷胜践，政自得野趣。日夕归影乱，岚霏袭衣裾。鸣驺慎毋前，悠然望江树。"}