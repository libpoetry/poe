{"id":"786536","title":"题次儿槱诗文卷","dynasty":"清","author":"洪繻","text":"怪汝作诗如作画，笔扫风云驱百怪。爱汝作文如作诗，潘江、陆海有馀漪。郑虔名成老画师，传作未见垂当时。王维有画兼有诗，绝妙未见兼文词。古人专精在一艺，不尚誇多尚传世。画虎一事倘无成，鼫鼠五能亦俱赘。吾儿可有兼人才，行年十四、十五才。天赋汝能天禀粹，天富汝年天骨开。儿乎多能吾所许，儿乎末艺吾不与。文章要须气节高，文学尤须经济举。乱世人才安足多，扣牛宁戚徒悲歌！台海波涛今漆黑，中华世界方蹉跎。吾今与汝守蓬荜，吾老一任东隅失。望汝怀器伏人间，或□扶桑作晓日！"}