{"id":"1113737","title":"和孙邦求","dynasty":"宋","author":"李正民","text":"笔砚情亲二十年，相逢直欲尽君欢。短檠况味同春梦，老鹤精神耐岁寒。闭户每欣闻杖履，衔杯屡笑倒巾冠。墙头梅萼休嗟晚，为恐骚人思渐阑。回首宣城一梦间，黄公垆畔记前欢。故交十载穷空谷，得路三人到广寒。韩愈应须拜东野，钟仪未必困南冠。平津晚佩黄金印，稳步青云兴始阑。投老侵寻两鬓斑，十年情绪几悲欢。深倾玉醑何辞醉，养就金丹不畏寒。鹤驭且芸昆阆草，鸾台曾著鵔鸃冠。少时豪气消磨尽，赖有诗情偶未阑。结友何殊杵臼间，旧游重话发清欢。西江候月愁宵永，南郭寻梅耐岁寒。老笔尚凌游猎赋，刚肠宜戴触邪冠。鹗书屡上初无补，宣室咨询待夜阑。流落天涯强自宽，清樽相对漫追欢。难求美玉能回暖，岂有良金解辟寒。放旷尚惭垂贝带，招徕安敢望皮冠。野梅官柳聊行乐，坐见峥嵘岁已阑。"}