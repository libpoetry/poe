{"id":"432100","title":"思佳客四首","dynasty":"近现代","author":"张采庵","text":"看却春归似去年，驿桥官渡水茫然。杨花白后风无赖，梅子黄时雨亦酸。千万语，十三弦，自歌燕燕送钱钱。松峦决绝荒唐梦，便有云来总化烟。过得秦关百事齐，朝朝空听鹧鸪啼。浪持村酒劳欢送，且插山花作锦归。云冷暖，路高低，河头灯火夜窗扉。当时伙伴今何处？南北东西四马蹄。长夜相思苦梦多，醒来无奈别离何。裁云天上难将剪，织锦河西早废梭。秋渐淡，鬓双皤，年年辛苦学行歌。谁知假食雍门道，输与韩家一女娥。寒食谁曾吊冷烟，鬘云粉雨素馨田。渡江双桨春堪载，出谷群莺境亦迁。矛盾律，死生缘，买愁散尽旧青钱。当时若得浮丘石，已补娲皇未补天。"}