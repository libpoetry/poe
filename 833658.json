{"id":"833658","title":"昼锦堂 其三","dynasty":"清末民国初","author":"樊增祥","text":"玉镜蛛灵，雕檐鹊喜，徙倚连理枝旁。小比肩人重见，叶对花当。留仙裙开分蛱蝶，锁云囊小绣鸳鸯。潇湘水，换了绛河，凌波试认英皇。兰当。清夏气，珠树底，薰风酝酿红芳。并坐珊瑚女子，似说昭阳。画屏侧畔红鹦对，玉钗头上紫鸾双。谁得似，除是同心薰箭，比目莲房。"}