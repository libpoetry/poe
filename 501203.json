{"id":"501203","title":"湛渊王提点招饮出示座主马中丞诗归赋此谢之","dynasty":"明","author":"张以宁","text":"石田仙人玉为节，绣衣秋映琪花雪。袖挥骊珠五十六，飞到淮南是明月。淮南高士王方平，双骑苍鹿吹瑶笙。卧看明月在窗户，桂树云影秋冥冥。昔我乘槎斗边去，亲饮仙人玉杯露。丹成一别三十秋，东望玄洲隔烟雾。手攀桂树白发新，方平觞我脯麒麟。饮酣语旧逸兴发，笑傲沧海生微尘。金鸡呼日扶桑晓，三山如黛潮声小。明当握手共掀髯，日观层巅一长啸。"}