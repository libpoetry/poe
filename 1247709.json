{"id":"1247709","title":"宿芜湖十八韵","dynasty":"元末明初","author":"蓝智","text":"持节出京华，扬舲越江县。峰回南天豁，浪转北风便。飕飕葭苇乱，惨惨林木变。秋草入芜湖，微阳隐淮甸。艰难水宿屡，漂荡羁游荐。怀乡思悄悄，去国情恋恋。亲承天子诏，实藉诸公荐。观风五岭外，问俗数州遍。勋名企前哲，才力惭群彦。奔走敢辞劳，登临自忘倦。乔木俯茆茨，烟火眼中见。牛羊夕散漫，禾黍岁丰衍。因思在山乐，始觉为士贱。关山值摇落，节序忽流转。天高露如霜，月白江似练。烦忧感羁旅，往事徵记传。衔芦想冥鸿，巢幕危戎燕。归去掩云关，黄金犹可鍊。"}