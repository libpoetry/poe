{"id":"407678","title":"台城路   送别","dynasty":"近现代","author":"刘东父","text":"柳丝不系钿车住，春归更谁留恋。草长红心，花零粉露，又听阳关凄断。萍踪聚晚。祇翠展横塘，顿成离散。怅望关河，重来忍问西飞燕。郊游曾记絮语，残红吹渐少，绿阴低暗。扇惹馀香，酒扶残醉，付与芳心缱绻。愁思难剪。向夜雨孤灯，盈怀泪掩。漫说三春，韶光容易赚。"}