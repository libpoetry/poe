{"id":"502736","title":"书梅江陈汝畴家藏古画","dynasty":"明","author":"王恭","text":"吴丝半幅无全缕，越树淮云楚天雨。兵燹流传不记年，丹青漫灭空存古。绝壁连峰窈窕间，剑门迢递对荆关。疏钟远火褒斜谷，落叶秋风子午山。西游去去羁尘绶，草衣笋笠今何有。箕山不见弃瓢人，渭曲难逢钓鱼叟。君家父子爱林丘，静里乾坤不著愁。南塘耕毕閒看画，醉倚千金水上楼。"}