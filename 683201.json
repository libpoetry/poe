{"id":"683201","title":"辰日荷正峰李谕君赐贺赋谢二首","dynasty":"明","author":"王天性","text":"流年七七忽蹉跎，来路悠悠信步过。那有梦魂悬魏阙，但将生事寄云萝。衰颜不解丹砂诀，老兴偏怜白雪歌。亲友谩劳难老祝，古仙今问有存么。对酒当歌兴未阑，怀人梦挂杏林端。春风桃李青毡暖，夜雨松萝白发寒。泣鬼诗篇容我和，哀时心事仗君看。只嗟踪迹云泥别，一水盈盈握手难。"}