{"id":"518562","title":"题石鼓书院因寄衡州邓少府","dynasty":"明","author":"张吉","text":"往读韩公诗，遥忆合江胜。今登合江浦，事事得稽證。时虽秋气高，崖菊开未竟。蒸水断桥隳，湘流碧苔净。亭暄日方午，叶战风初劲。仰止石鼓祠，清宫妥先圣。扪萝跻窈冥，一径转深茜。诸贤肃遗像，再拜起深敬。庶见退之翁，峨冠面中正。南轩子朱子，左右相辉映。胜事舞旄倪，大烹繁饾饤。灵晖烛幽显，艳艳开新镜。夷考武侯初，爰居赋邦政。中更二李手，风气日以盛。三子微一夫，兹院何由竞。缅怀俱泯泯，揆理殊未称。先生古良吏，恻恻心所病。早晚盍经营，仪章须考订。重来应不厌，更发登临兴。"}