{"id":"1085259","title":"四月从驾诣德寿宫与诸公会食于和乐楼是日借洪景严承旨马戏云从驾滥骑承旨马朝天叨缀舍人班异日再集胡舍人邦衡云不可不成篇也遂于楼中足之","dynasty":"宋","author":"王十朋","text":"殿坳经幄侍清閒，学术空疏愧在颜。从驾滥骑承旨马，朝天叨缀舍人班。登楼虽喜民和乐，论事还惊世险艰。圣主英姿同艺柤，诸君何苦恋湖山。"}