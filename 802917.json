{"id":"802917","title":"木兰花慢 书岩修罢《画扇斋词》后","dynasty":"清","author":"杨夔生","text":"湾头曾载月，移画舸，小平泉。更团扇歌残，江梅蝶影，尘黯筝弦。凭君十行佳传，写翠篸屏角落花烟。密字笑熏兰篆，轻螺细擘吟笺。尊前重溯当年愁，万里怕闻鹃。记断笔筹花，新欢借梦，山远湖天。溪风又彫鬓影，向盈盈苕水别栽莲。昨夜飞英镜底，明蟾镇向人圆。"}