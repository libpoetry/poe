{"id":"463951","title":"茶马古道歌","dynasty":"当代","author":"杨雪窗","text":"西南有径九天上，尝闻贾客恣来往。雄鸡破曙马帮发，望中知有几千嶂？莫问征尘何处去，云栈在胸鞭在掌。崎岖马背载茶行，悠扬马首悬铎响。一折氤氲入翠岚，再折苍茫没平莽。百折饮马沧江流，万折飞雪入西藏。我至滇南冬月底，主人迓客说如是。我饮嘉茗洗寸心，我听嘉言洗双耳。蚤轻生死饱风尘，闻道艰危客魂悸。委蛇路遏澜沧江，健儿泅渡岂彷徨。两山悬索风中曳，淩空人马若鹰扬。最怜失势沉鱼腹，恸尽霜闺夜夜肠。纵经绝地入雪域，春归小院隔年芳。更有狂夫行不返，忘身射利天涯远。维时失忆讵知还，百年只作故园看。君不见，滇茶万里散他乡，滇氓万死履风霜。古道相仍一千载，尚馀耆旧话沧桑。"}