{"id":"1176876","title":"秋园卧病呈晖上人","dynasty":"唐","author":"陈子昂","text":"幽寂旷日遥，林园转清密。疲疴澹无豫，独坐泛瑶瑟。怀挟万古情，忧虞百年疾。绵绵多滞念，忽忽每如失。缅想赤松游，高寻白云逸。荣吝始都丧，幽人遂贞吉。图书纷满床，山水蔼盈室。宿昔心所尚，平生自兹毕。愿言谁见知，梵筵有同术。八月高秋晚，凉风正萧瑟。"}