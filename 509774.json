{"id":"509774","title":"赠针灸杨飞","dynasty":"明","author":"陈献章","text":"昔吾见尔翁，卖药金陵市。手持一寸针，针落病者起。我主大行人，翩翩酒相值。京中多异客，飞盖若流水。一峰挟一囊，有药能医世。时当引疾去，东西各飘逝。岁月忽复多，囊括针亦废。君来还见予，俯仰相悲喜。何期二纪下，重睹无双技。瞻彼老定山，风波五千里。金陵多旧游，存殁宁复记。人生若浮烟，为君语如是。"}