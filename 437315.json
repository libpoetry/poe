{"id":"437315","title":"谒北岳","dynasty":"金","author":"赵秉文","text":"四大神仪一，群山太茂尊。奠方荒冀宅，视礼配天孙。西送虞渊暮，东瞻碣石暾。宝符临代郡，巨镇扼并门。控赵襟形壮，包燕气象浑。九河探禹迹，万里叫虞魂。在昔登封始，初无羽卫烦。千官骈部曲，万骑隘山樊。卜地恒阳曲，移祠泰始元。荒碑刓岁月，飞石?乾坤。帝秩加黄屋，宫居象紫垣。云楣朽芝瑞，雨砌裂槐根。天业恢弘大，山灵翊卫屯。巫闾归帝制，长白发金源。九庙龙盘接，三邦蛇势吞。云烟浮近甸，日月绕中原。款谒天香重，封题御署存。银镠诸产富，雷雨万灵奔。神听羞回德，天聪纳正言。负时身九死，去国泪双痕。日近趋天阙，生还托圣恩。许身空稷契，无术补羲轩。帝箓长桑洞，仙岩张果村。卜居如可近，重整北山辕。"}