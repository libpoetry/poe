{"id":"1223581","title":"蔬圃","dynasty":"元","author":"许有孚","text":"有池可汲园可斸，拂袖归来心愿足。自甘学圃为小人，爱此菜茹画苜蓿。元修雨后脆且腴，诸葛数荣□浓绿。萝卜生儿芥有孙，芋魁出水频浇沃。罢锄时或钓池鱼，隐几何曾梦蕉鹿。既无抱瓮老翁劳，亦免趋炎胁肩辱。吾尝寓甲第，纷纷厌粱肉。吾今旦烹葵，食郁杂野础。彼紫驼峰出翠釜，争如菘韭侑炊粟。五侯之鲭世所贵，五辛之盘吾亦欲。庸人皆被富贵熏，或羡吾饕是清福。但令此色贯驻颜，隽味齧根充我腹。三年不窥惭仲舒，吾侪何可轻樊须。九月筑场十月涤，连年藉此输官租。"}