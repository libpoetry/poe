{"id":"943869","title":"次韵章舜举","dynasty":"宋","author":"陈造","text":"天孙望河鼓，杳眇河西东。参旗映天梁，欻作秋夕逢。人生风马牛，未害心期同。章侯大雅士，抱负难形容。平生万卷读，会意春冰融。小迟风云期，未剖琳琅胸。我顷诵清句，神驰水朝宗。识面胜闻名，论文得新功。烱彼如意珠，来自仙者宫。径作君苗焚，执笔吾热中。荒学顾何取，目昏鬓已童。惟应得石友，天用慰涂穷。"}