{"id":"1249123","title":"玉鸾谣","dynasty":"元末明初","author":"顾瑛","text":"七宝城中夜吹笛，舞按白鸾三十只。个中小玉号细腰，尾拂广陵秋月白。伐毛脱骨秋风里，素颈圆长尺有咫。中虚一窍混沌通，上有连珠七星子。羿妻久闭结璘台，弄玉求之遗箫史。调得仙家别鹄声，吹落虎头金粟耳。桂园仙伯杨铁翁，昔豢洞庭双铁龙。雌龙入海去不返，雄龙鳏处琼林宫。宫中夜夜泣寒雨，幽咽悲啼作人语。燃犀莫照玉镜台，买丝难系蓝桥杵。虎头怜之为媾婚，并刀剪纸招鸾魂。鸾之来兮洞房晓，恍然枕席生春温。铁仙翁，笑拍手，左琼琼，右柳柳。琼琼细舞柳柳歌，起劝虎头三进酒。画堂龟甲开屏风，翠烟凝暖春云浓。大瓶酒泻鹦鹉绿，满头花插鸳鸯红。鸾兮运居巢，龙兮弄横竹。君山月落大江秋，黄姑星殒昆冈玉。不须再奏合欢辞，且听和鸾太平曲。太平曲，断还续，一转一拍相节促。谐宫协徵宣八风，寒谷能令生五谷。鸾龙台上凤皇来，万岁八音调玉烛。"}