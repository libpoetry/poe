{"id":"1106816","title":"秀实惠简问闲居消息有滴水滴冻之语以诗报之","dynasty":"宋","author":"王洋","text":"气血扶舆梦幻身，用多补少不调匀。如今滴水滴冻客，便是贪花贪酒人。发白容衰争早晚，官荣家富费精神。空花若解揩摩尽，方识人间一笑春。晨钟斋鼓住僧园，纵不陪堂已一般。恐为因缘略相似，若无消息自难安。乐为苦本宜先戒，病是良医要好看。为问炉香经卷外，有无尘妄更相干。"}