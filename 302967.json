{"id":"302967","title":"高阳台·深巷饧箫","dynasty":"现代","author":"黄侃","text":"深巷饧箫，连村社鼓，禊游节物天涯。南国旌旗，未妨春到人家。崇桃积李看难倦，又轻飔吹绽桐花。问几人曲水浮觞，新水煎茶。韶光在处都堪赏，况红楼翠幕，紫陌钿车。怎得双鸳，相携细履平沙。流莺劝酒休辞醉，更徘徊淡日残霞。醉归来，插帽繁枝，一任横斜。"}