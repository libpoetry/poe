{"id":"985212","title":"病目","dynasty":"宋","author":"郭印","text":"开眼万象生，阖眼万象灭。生灭本无体，人心妄分别。我初病眸子，散漫空花发。视物都矇矇，浮云翳秋月。谒告旋掩关，十日人事绝。密室宴坐馀，神光潜洞达。俄于冥冥中，瞭然得朗彻。以兹悟色性，六根成解脱。缅思浊世人，逐见互攘夺。外为物所障，两眼暗添屑。岂知有良医，利重金篦刮。作诗示盲俗，听此还丹诀。"}