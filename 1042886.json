{"id":"1042886","title":"新作西池呈王守","dynasty":"宋","author":"刘攽","text":"清源注长波，萦回十里内。泓澄鉴群物，杂细分毛介。旱岁未尝减，隆冬方可爱。传云五龙旧，疑有神物在。惜此去人近，久随荆棘废。赏心一朝同，版筑四面会。凿池两汉集，抗榭群山对。种花渐成蹊，栽竹俄自倍。荷芰入四邻，鸥鸟盈千辈。鱼游明镜中，人语红尘外。眷兹仁智乐，况乃登临最。沧浪欢濯缨，药饵劝飞盖。讼閒固材胜，神逸自形泰。愿言载笔间，屡得从公迈。"}