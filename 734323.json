{"id":"734323","title":"宿韬光望海日","dynasty":"清","author":"毛先舒","text":"龙宫鹫岭天下奇，韬光更上升云梯。苍穹仿佛欲摩顶，石气濛濛拂衣冷。山僧邀我山中宿，乘兴扶筇踏岩谷。便因晞发卧峰头，俯听檐铃和风竹。夜深月没静群籁，隔树明河似萦带。须臾微红乍起灭，曈昽正出扶桑外。天浮海潏见俄顷，不觉此身驻西岭。谁持青镜写燕支，闪烁团圞无定影。沧波一半吹紫涛，良久不见东方高。凌风欲去更惆怅，天水茫茫两摇漾。绀殿红楼黯欲开，下方始听鸡三唱。"}