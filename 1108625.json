{"id":"1108625","title":"杂兴十首","dynasty":"宋","author":"刘克庄","text":"苍苔满意上庭除，应为新来客屦疏。老圃宁无螬半李，贫家尚有鼠馀蔬。身光退士吟招隐，儿劝尊公赋遂初。已与山灵盟歃了，龙钟断不就安车。曾忝开元供奉班，君恩全护放还山。诸公纵欲俎豆汝，老子安能笔砚间。试拂毛锥嗟已秃，便扶灵寿亦何颜。回头猿鹤休相笑，犹胜周颙去不还。少喜清谈拙自谋，行年至此复焉求。归休谁肯争幽谷，贫杀犹堪买沃洲。笛作曾垂安石泪，扇遮难护彦回羞。伯阳老去差奸黠，真出函关不少留。旋插疏篱设矮扉，仅容老子自娱嬉。国蜗角上何嫌小，巢鸟窠边不觉危。石椁无陈鸡絮者，朱门有设雀罗时。平泉花木奇樟桧，辛苦栽培竟属谁。鬓发萧萧牙齿疏，耄荒不记兔园书。有时待月□□榭，蓦地看花命小车。早慕两龚辞病去，晚从二仲卜邻居。阿戎解执牙筹耳，嵇阮中间却顿渠。何止才疏亦命悭，暮年身世寄田间。望尘早不游金谷，投笔今难戍玉关。日祷泥龙晴自若，昼骑秧马夕方还。跳丸只了东西走，不道能苍壮士颜。淳熙以后绍熙前，曹马灰寒不复燃。宁作归来词引避，可为劝进表求全。斜川妙语超言外，广武狂谈发酒边。赖有遗文堪可质，世谁陶阮岂其然。诸公衮衮一番新，留得山林著放臣。鞍破马移它厩去，巢空燕觉主家贫。甥陪棋局何须客，儿举篮舆不觅人。膜外浮荣酒中趣，看来二者孰关身。回首危途尚可惊，三家村里送馀生。入无奥主常孤立，归有邻翁可耦耕。骂坐不闻因耳重，悬车已决觉身轻。小诗何必诸公诵，自向閒时咏太平。古书舛驳承讹久，新义支离折衷难。孔墨达观无异道，触蛮角立有争端。壁中科斗经传写，瓮里醯鸡味笔残。老子暮年亲勘破，束书阁上不须看。"}