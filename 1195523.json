{"id":"1195523","title":"升平词十首","dynasty":"唐","author":"薛能","text":"瑞气绕宫楼，皇居信上游。远冈连圣祚，平地载神州。会合皆重译，潺湲近八流。中兴岂假问，据此自千秋。寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。处处是欢心，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。曙质绝埃氛，彤庭列禁军。圣颜初对日，龙尾竞缘云。佩响交成韵，帘阴暖带纹。逍遥岂有事，于此咏南薰。日日听歌谣，区中尽祝尧。虫蝗初不害，夷狄近全销。史笔惟书瑞，天台绝见妖。因令匹夫志，转欲事清朝。品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鹩一何幸，于此寄微躯。无战复无私，尧时即此时。焚香临极早，待月卷帘迟。端拱乾坤内，何言黈纩垂。君看圣明验，只此是神龟。旭日上清穹，明堂坐圣聪。衣裳承瑞气，冠冕盖重瞳。花木经宵露，旌旗入仗风。何期于此地，见说是神工。五帝三皇主，萧曹魏邴臣。文章惟返朴，戈甲尽生尘。谏纸应无用，朝纲自有伦。升平不可记，所见是闲人。"}