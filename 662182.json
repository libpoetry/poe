{"id":"662182","title":"月夜同诸友归自徐村","dynasty":"明","author":"石宝","text":"驱马临高台，月色瑩如镜。众星吐寒芒，东方横斗柄。宇定光自发，林深鸟相庆。驴思栈豆鸣，人有归风咏。吾曹际明时，为道俱希圣。贫同一瓢颜，贵比万钟孟。所重在操存，原思果非病。譬彼道边木，枝柯何枯硬。白日发荣华，春条渐繁盛。吁嗟枯易荣，岂不由正性。飞云无长停，流电无久映。今我不驰驱，岁月忽欲竟。"}