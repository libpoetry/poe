{"id":"165478","title":"汤村逢陈安性","dynasty":"宋代","author":"晁补之","text":"束装清晓来江浦，瘦马羸童犯山雨。解鞍入寺闻钟声，堂上僧斋日初午。故人聆我足音喜，纱帽相逢坐东庑。别来几日颔生须，相见惊疑更问语。念昨与君俱随书，贫贱不为人比数。侍郎门馆乏容悦，举子文章惭莽卤。瞽言强献亦何有，君去东州我之楚。可怜今日江头路，草草逢君具鸡黍。我贫无策未容饱，君禄虽微不犹愈。如今未可计得失，且作新诗致醇醑。"}