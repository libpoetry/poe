{"id":"910554","title":"甲午九月十七日留题太平寺","dynasty":"宋","author":"李新","text":"秋飙弄寒菊，老木疏空谷。尪骖疲欲休，征意元未足。山行循桔槔，涧走数机轴。百年一局棋，歘尔分半局。当时不识字，双鬓今定绿。作客宁在家，无愁乱心曲。结庐东城东，疏畦界明玉。鸣蛙等卤部，晚食自当肉。岂须太乐丞，清圣贯渠竹。属媪但酌酒，与媪创高躅。宗武但收诗，清名销五福。他时寻此翁，云深驾黄犊。"}