{"id":"1045849","title":"送师厚","dynasty":"宋","author":"吕陶","text":"毳冕登车后，薰琴易柱时。遐方新视听，赤子系安危。罗网难投足，锥刀渐削肌。激昂忠论发，络绎奏封驰。有意同休戚，无心计险夷。海倾身亦禦，山转力须支。沸鼎忧鱼烂，沈疴待药治。正邪双辩起，义利两涂知。帝德终柔远，天聪善听卑。丁宁询使指，劳来及坤维。大法图公共，憸言恶诡随。弊从经岁积，恩许一朝釐。治体今殊昔，仁声喜换悲。方期讲原本，何暇语毫釐。虎噬犹吾怯，蝇营漫尔为。阴功符监佑，直道拥祥禧。行色青云栈，英游白玉迟。是非都一笑，归旆卷晴曦。"}