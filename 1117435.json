{"id":"1117435","title":"闲居述事","dynasty":"宋","author":"邵雍","text":"一点天真都不耗，千钟人禄是难来。太平自庆无他事，有酒时时三五杯。竹雨侵人气自凉，南窗睡起望潇湘。茅檐滴沥无休歇，却忆当初宿夜航。初晴月向松间出，盛暑风从水面来。己比他人多数倍，况能时复举樽罍。堂上慈亲八十馀，阶前儿女戏相呼。旨甘取足随丰俭，此乐人间更有无。清欢少有虚三日，剧饮未尝过五分。相见心中无别事，不评兴废即论文。花木四时分景致，经书千卷好生涯。有人若问闲居处，道德坊中第一家。"}