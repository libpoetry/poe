{"id":"136021","title":"走笔送僧义冲","dynasty":"宋代","author":"楼钥","text":"一气行太虚，流形纷不齐。要之本无物，洞然无足疑。梵志有至言，还我未生时。烧了似不曾，亦有毛僧词。冲师名家子，少年习裘箕。谈吐霏木屑，落笔皆珠玑。自称十年来，不复念作诗。空门坐枯禅，绮语知昨非。闻之意已消，谈笑到日西。习气终未尽，旧编还自携。秀句堪供佛，古作力可追。爱玩不去手，未免成一痴。又欲上西湖，驻锡来语离。我生堕宿业，笔砚置藩篱。拔擢困胃肾，未老神已疲。几欲焚故藁，要使心清夷。君诗既不作，何不等弃之。万事都放下，一意探玄机。语罢复自笑，无使高人知。作诗固无用，参禅亦胡为。劝人反自蹈，此纸何必挥。不如两俱忘，他时赤体归。"}