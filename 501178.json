{"id":"501178","title":"题王伯纯青雨亭","dynasty":"明","author":"张以宁","text":"王家茅亭好丛竹，青雨萧疏滴晴绿。白云飞来西山岑，晓涨愔愔秋万斛。王郎磊落奇崛之英材，气压云根万苍玉。粉香染笔露离离，翠羽听诗霜簌簌。翠屏山人吟更狂，于此亭中几回宿。山中昔骑雪色鹿，月上青琅响茅屋。山湫蛟起雨如轴，我卧其下卷书读。十年倦枕梦中寒，起视红尘眯人目。王郎诵诗酌我酒，我为君歌岁寒曲。红云信宿化黄泥，百卉荣枯手番覆。人间耐久独此君，令我嗟叹看不足。曲终双鹤为君舞，仰观青霄意踯躅。王郎王郎莫相疑，岁晚期之在空谷。"}