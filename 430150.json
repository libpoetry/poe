{"id":"430150","title":"虞山","dynasty":"近现代","author":"黄浚","text":"虞山块然如偃螺，松篁邃密周四阿。空潭曲径寺寺有，有峰若松橘短矬。山僧乌目昔何睹，笔底乃耸千坡陀。拂水松禅相终始，艺文一代非媕婀。孙先镌名在涧石，老病亦决风中梭。贤豪今古尽寂寞，唯见龟背生寒莎。剑门荡胸稍威猛，二湖下瞰摇金波。明年玉杯趁春暖，棹艇试眺悬岩柯。"}