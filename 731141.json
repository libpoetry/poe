{"id":"731141","title":"心远阁秋眺示大学士及南书房翰林等","dynasty":"清","author":"弘历","text":"一指当人前，不见泰山高。离娄闭目时，讵可察秋毫。至人用心镜，万物不能逃。王者明四目，智烛良独操。兹阁名心远，寓意岂在遥。结构山之巅，俯仰近云霄。况值三秋深，天气高泬寥。叶落万林疏，凭眺心神超。伊余有远思，匪恋物华撩。或情有壅蔽，或民嗟苦劳。或贤当登进，转令在下僚。或时虽小安，遽益志气骄。见理有不周，愆尤自此招。辩言有未当，是非致混淆。心远之谓何，岂谓盼荒郊。即事因自儆，此乐非游遨。"}