{"id":"694907","title":"山居三十韵","dynasty":"明","author":"屈士煌","text":"历历烟销破寺东，避人深处独书空。文藏二酉升沉外，名寄寒山寂寞中。无事翻经销永日，此时弹剑想长虹。年来胜事看成幻，得失何妨学塞翁。轻衫剪剪入秋容，岩壑苍然似病浓。顾盼沾衣千古泪，梦魂虚阁五更钟。溪烟吹落多成雨，云片飞来半是峰。欲识此山真面目，推窗重数北堤松。空翠无声湿纸窗，一天如水坐银缸。每看松桂因怀土，思撷芙蓉懒涉江。禅寂尔时思过半，云泉此日可无双。十年久笑文章误，吟绪支离正未降。爱此幽丛住几时，松篁俱作老相知。人无真火冰为骨，心入寒灰藕未丝。野梦常悬疏雨断，冷情偏逐薄云吹。沉吟把酒浇山色，绝壁淋漓秋四垂。溪光林响近依稀，如此山川信所归。十载伤心天也帝，半生回首是耶非。桥头折柳思横笛，竹里搴云欲补衣。杯酒醉呼龙未起，自携长鍊挂秋晖。衡门新水漾成渠，桐叶凋霜下草庐。每惜悲歌酒徒尽，谁怜迟暮美人疏。春秋著作成公案，月旦身名任史书。多少远怀长不寐，江湖消息渺愁予。千峰如画不能图，远水当窗镜是湖。梦里浮沉春婉转，人间南北鬼揶揄。望迷故国心同折，坐破寒山眼独枯。徙倚放歌长啸起，此生怀抱在冰壶。心识长安莫向西，柴门幽绝怯闻鸡。片云入眼谁堪白，半面于人不可啼。梦破寂寥孤榻冷，目无山水四天低。深情最是忘言地，桃李苍凉自满蹊。漫将心迹寄天涯，欲讯升沉恐未谐。自惜烟霞多痼疾，谁言草泽有椎埋。素琴深浅终难定，长剑雌雄不易猜。拂袖不辞高退缩，青天云海一芒鞋。物外风霜自劫灰，住残萝薜首频回。东西南北人何处，三万六千春去来。歌遏行云声是玉，卧当流水影如梅。登高欲赋还惆怅，愁绝江南不可哀。高居谈咏雨无尘，选胜探奇快绝伦。击筑莫须悲往事，传灯今又见何人。烽烟地作经年别，寥落家还去日贫。未必物缘消遣得，时时回首泪沾巾。结屋如船卧水云，相知不辨鹿麋群。坐沉似得山情性，住久都无僧见闻。目送晓天情易极，意于寒月淡何分。客来尽道同招隐，愁煞居停七十君。推窗祇觉澹无痕，野望亭亭快愿言。蝌蚪有书狐问字，麒麟空冢狖啼魂。居同莲国疑非世，地拟桃源别作村。翻笑年来生计脱，断霞深树日关门。桥流清浅静生寒，小插花枝待倚栏。虎豹掩关天万里，鹧鸪啼晓日三竿。微吟策杖云痕湿，病眼登楼秋意乾。空谷久抛人事后，抱琴何处写幽闲。身外冰霜亦易删，春衫何事泪痕斑。坐开明镜三千顷，遥写峰眉四百弯。种树渐能通至道，藏书犹许借名山。近来新学餐奇字，辟谷琅环二酉间。秋宵相对小如年，蛩语微茫静可怜。半地冷云平待月，何人凉露坐谈天。墨花吐出终疑梦，剑影飞来或化烟。不觉闭门摇落后，满函新草近成玄。上方灯火夜萧条，静煞冰云不易招。低树笑声知斥鴳，故枝无恙赠鹪鹩。月悬大地皆明镜，梦落空林尽海潮。最有斯人眠未得，更深犹过水西桥。乱涧横桥小结茅，榻移深树卧如巢。雌黄满眼谁同调，玄白逢人懒解嘲。片石有缘呼阿丈，南金无力铸神交。客情泯泯谁能见，花雨空濛自一梢。枕边松啸欲为涛，绝壑苍凉野思劳。耽我图书如菽粟，没人花草当蓬蒿。朝缄尺鲤慵题素，夜听啼乌起读骚。寒瀑坐深浑不记，萧森凉湿读书袍。雨残连岫绿于螺，草际微凉入薜萝。米汁数升浇佛尽，云根几片赚僧多。秋高虎涧闻清啸，夜半牛衣见踏歌。如此幽晖书未得，空劳物色惹鱼蓑。重重天路渺何涯，底事空劳梦寐赊。千古物情怨云雨，一时人事化虫沙。雁函寂寞秋无字，笔冢离披夜有花。野客过从谈正剧，燃香还品玉川茶。零落无声石乳香，野人栖宿寄花房。书残红叶枫犹碎，餐尽寒英菊未霜。半榻草虫同索寞，当时风鹤托清狂。烟霞未必多成癖，多少牢骚怯望乡。涧畔行吟此际情，听泉问石意分明。倦游岂复干人事，高卧何关买世名。住以好山成密友，坐于无事见平生。年来见客频萧索，惭愧黄鹂几树声。湘帘寒捲雨峰青，古木虚冥点翠屏。病后著书笺药谱，霜前得水续茶经。蟪姑吟歇山方暮，蚨蝶飞来梦已醒。野客不知焚笔砚，问奇犹讯草玄亭。闲来生计若无凭，种药通泉事事能。孤冷情怀常厌客，飘零踪迹半如僧。鹔鹴典去贫何补，鸲鹆耕残道未曾。一片野心谁可问，支离空掩一笼灯。非关岩壑解淹留，静喜闲身渐早抽。半岭人归游子地，一帘秋老读书楼。逃禅酒力应千日，作赋文心起四愁。咫尺风尘看岂得，请君回首乱峰头。不用登高叹陆沉，狂来梁甫未成吟。乱流沉石分清浊，局外看棋得浅深。伏枥拟淹千里足，闻飙又热一秋心。频年湖海成何事，祇合空谭坐夕阴。拜石盟花事正酣，每于幽兴最和南。从来啼笑存多少，如此浮沉得二三。方寸久应遗色相，风流终不堕清谈。悟回文字知成障，焚出床头笔几函。山楼寒色朔风尖，双袖飘然过雾沾。天下有心人独老，古来失意事同拈。断霞当席乌啼树，远梵无声僧到帘。松谡半窗惊睡起，石泉流水夜来添。芙蓉插壁秀巉巉，上有仙书秘石函。丛菊径荒惟待酒，芰荷香老未裁衫。溪烟薄暝看横屋，水气当晴亦满岩。赋就忽惊山鬼泣，新题竹素已三缄。"}