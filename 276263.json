{"id":"276263","title":"赠王若农·永叔变文体","dynasty":"清代","author":"李宪乔","text":"永叔变文体，举俗不胜骂。尔时免骂者，苶然欻已化。待彼骂稍歇，徐放光焰长。然后无贤愚，无不颂欧阳。始知赵孟贵，所取在一时。况本无定见，旋取旋弃之。子羽不由径，伯鸾更燃灶。二子当初出，宁辞骇与笑。王君笃家学，敦敦求古意。临别乞予言，欲以坚厥志。众弃君勿弃，众取君勿取。真能空目前，乃可谋身后。"}