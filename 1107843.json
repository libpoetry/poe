{"id":"1107843","title":"春词","dynasty":"宋","author":"白玉蟾","text":"春光若海渺无边，日暮归来泛玉船。红酽海棠红似雪，翠娇杨柳暗如烟。千红万紫竞繁华，莺燕多依富贵家。上巳兰亭修禊事，一年春色又杨花。瘦沈皤潘莫自匆，花边有酒且从容。春三二月东风里，莺百千声翠柳中。柳困花慵风力轻，脱襌衣裌过清明。唤晴唤雨鸠无准，飞去飞来燕有情。旦上襌衣试绿罗，情知春暮亦无何。风吹一架荼蘼雪，酒恶频将玉蕊挼。晴帘暖幕笑如烘，春事还归缥缈中。红药一枝寒食过，东风万点海棠空。春色将穷诗未穷，开樽姑为慰东风。偶然行到青苔上，尚有残英一片红。"}