{"id":"707967","title":"喜迁莺 其三 上谷初度","dynasty":"明末清初","author":"梁清标","text":"旅怀孤孑。正屋角冻云，垂垂将雪。别绪千端，羁愁万斛，强把绿樽罗列。暗想画楼佳梦，羞说悬弧时节。最不准，是蛛丝挂鬓，金荷双结。凄切。天亦妒，眉妩风流，京兆偏磨折。玉漏声迟，梅花吹罢，俯仰顿教心热。洗盏且开笑口，顾曲重添华发。怎消受，这酒阑灯灺，满阶残月。"}