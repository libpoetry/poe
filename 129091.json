{"id":"129091","title":"九日新种梅花开","dynasty":"宋代","author":"方岳","text":"木叶绿未脱，菊丛黄始华。泛萸几何日，尚觉陶巾斜。寒梅殊不情，矜秋吐奇葩。霜须半含蕾，春{上艹下拱}新茁芽。记初手锄月，垂杨已藏鸦。了无盘错根，但有枯槎牙。真同弃之耳，生意讵可涯。岁行不能半，孤秀则汝喜。眷言抱幽独，乃亦纷竟耶。妨处在岁寒，奚取俗眼夸。盍守虬龙姿，毋污蜂蝶哗。雪霜政凌厉，春自不我遐。"}