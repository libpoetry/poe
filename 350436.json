{"id":"350436","title":"沁园春·中实谋游衡岳，先赠以词，用刘龙洲韵","dynasty":"清代","author":"程颂万","text":"十日长沙，痛饮狂歌，人生乐哉。甚濯锦坊边，诗催鹏去，湘春门外，客共鹃回。湖海才名，中原行脚，落日愁登古吹台。凭阑处，指黄河一线，天上流杯。岳阳黄鹤飞来。看次弟衡云为汝开。只尧女祠荒，颓云卷幔，昭王滩窄，雪浪成堆。峋嵝无碑，空灵有岸，江上犹寻隔岁梅。催君去，笑扁舟东下，我却迟徊。"}