{"id":"641070","title":"寄蔡殷","dynasty":"明","author":"林鸿","text":"少年所性尚游侠，夜读古书朝射猎。相逢然诺重千金，性命由来轻一叶。自言濩落长如此，岂谓年光若流水。当时意气何足论，今日为儒人共鄙。以兹俯仰向时流，穷居古巷仍百忧。拘钤礼法坐桎梏，鞭挞童稚生仇雠。浮云世态我何有，宁甘落魄耽杯酒。闵子长怀汶上田，桓公谩赋湘潭柳。日夕长吟思故山，樊笼尚掩冲霄翰。知君怀抱亦如此，一为君歌行路难。"}