{"id":"651094","title":"凤凰台歌次虚庵韵","dynasty":"明","author":"薛瑄","text":"吾闻凤鸟不与凡禽栖，隆周之时曾集丰镐西。锵然一鸣向人世，喧啾百鸟不敢争与啼。昔有名臣黄霸生汉世，治民之才迥与时流异。颍川出守曾几何，休风数感灵禽至。灵禽文彩明山川，和音哕哕闻中天。遂筑高台表神异，台空凤去馀千年。只今坏埒才数尺，野鸟纷纷竞来集。简册空存纪瑞年，荆榛不复快睹迹。我来跋马登高丘，荒台已远犹回头。为忆循良心耿耿，缅怀瑞物情悠悠。凤台凤台重披访，往事何须空怏怅。方今圣明治理登俊良，会见一朝飞去青云上。"}