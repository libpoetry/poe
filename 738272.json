{"id":"738272","title":"红毛酒歌","dynasty":"清","author":"马振垣","text":"秦望山头风夜吼，一夕雪花深没牖。玉楼银海彻骨寒，石鼎金炉火不守。主人饮我玻璃杯，云是南海红毛酒。红毛之酒红于血，色香异味三奇绝。倾之一盏即醺人，葡萄椰子失芳冽。红毛之国在何许，或是暹罗真腊伍。绿醅初酦琉璃瓶，一滴染指贵于琥。圣人有道四海一，异域倾诚贡上国。万里飞槎航海来，巨鳌怪蛟夺不得。我欲饮此乘兴直上落迦巅，指顾岛屿在目前。蓬莱三山凌风到，下视人世空茫然。"}