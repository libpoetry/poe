{"id":"171825","title":"二郎神·野塘暗碧","dynasty":"宋代","author":"赵以夫","text":"野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、归鸦栖暝。知月下莺黄，云边蛾绿，为谁低整。曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟回。"}