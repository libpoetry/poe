{"id":"687303","title":"乙亥警","dynasty":"明","author":"孙传庭","text":"去岁游兵猎雁门，雄关虎豹自云屯。请缨漫切书生志，闻鼓偏销战士魂。草垛阴风吹白昼，桑乾燐火照黄昏。只今痛定方思痛，又见烟尘满冀原。频年戎马任纵横，此日长驱气转盈。两镇元戎争料敌，一时健旅尽婴城。楼烦碛外朝鸣角，石岭峰头夜合营。燕壁晋藩俱咫尺，令人击目泪如倾。"}