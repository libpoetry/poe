{"id":"192627","title":"章徵君见和所寄诗再次本韵酬赠","dynasty":"宋代","author":"杨亿","text":"武夷山秀建溪清，身隐心闲事不萦。前古是非为己任，故乡人物与谁凭。劝农春垅巾频折，逢客秋郊盖暂倾。彩服趋翔娱寿母，绛帷谈论诱诸生。颍流洗耳殊非达，谷口躬耕亦近名。博弈自堪销永日，丝桐兼得助高情。莫嫌霜雪将侵鬓，须歎尘埃渐满缨。早晚鸣驺催上道，圣君虚左欲相迎。"}