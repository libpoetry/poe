{"id":"1121820","title":"减字木兰花","dynasty":"宋","author":"范成大","text":"玉烟浮动。银阙三山连海冻。翠袖阑干。不怕楼高酒力寒。双松冻折。忽忆衰翁容易别。想见鸥边。压损年时小钓船。折残金菊。枨子香时新酒熟。谁伴芳尊。先问梅花借小春。道人破戒。染酒题诗金凤带。愁病相关。不似年时酒量宽。波娇鬓袅。中隐堂前人意好。不奈春何。拚却轻寒透薄罗。剪梅新曲。欲断还联三叠促。围坐风流。饶我尊前第一筹。枕书睡熟。珍重月明相伴宿。宝鸭金寒。香满围屏宛转山。鸡人声杳。瑶井玉绳相对晓。黯淡窗纱。却下风帘护烛花。腊前三白。春到西园还见雪。红紫花迟。借作东风万玉枝。归田计决。麦饭熟时应快活。身在高楼。心在山阴一叶舟。"}