{"id":"697299","title":"赠汪中丞四首","dynasty":"明","author":"胡应麟","text":"鹊印朝驰下九重，双飞长剑拂芙蓉。诗书异域传方虎，礼乐中朝待卧龙。勒石燕然云缥缈，登坛淝水日从容。纷纷坐客饶朱履，吐握能无问短筇。一疏埋轮四海传，三台推毂借豪贤。飞狐倒马当关日，钜鹿卢龙出塞年。燧火北亭残帐幕，波涛南粤净楼船。淩烟异日论功最，十八铙歌被管弦。尺羽才飞万灶收，先声何藉冠军侯。风驰细柳三千壁，电扫扶桑六十洲。玳瑁筵开晨北府，琉璃屏敞夜南楼。遥怜月底桓伊笛，吹彻梅花兴未休。三辅旌旗控月寒，九河台殿压风湍。元戎旧建征东节，上将新登镇北坛。列校任驱鹅鹳阵，高流容脱鵔鸃冠。悬知王粲思乡切，一赋从军为路难。"}