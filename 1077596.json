{"id":"1077596","title":"宝剑联句","dynasty":"宋","author":"李纲","text":"造化炉锤巧，山溪矿镤良。精金付欧冶，妙手铸干将。淬砺呈锋锷，飞腾辨耿光。青黄司火候，爪发助祈禳。桃氏几时献，龙文难久藏。鳞皴识松理，乙屈认鱼肠。黯黯青蛇色，炎炎赤帝祥。提携起三尺，驾驭牧群狼。弹铗悲冯子，誇镡悟赵王。神功归不试，利用运无旁。赠客千金直，方人百鍊钢。还须玉具饰，何用蒯缑装。讵使妖腰喜，当容节士狂。纯卢非妩媚，巨阙太坚刚。郁勃冲牛斗，蛇蜒接混茫。畴能宝于越，俱议刻艅艎。抆拭资神土，珍藏閟宝房。斩蛟诚壮勇，剸象见铦铓。韩信归高祖，朱云赐尚方。雄材元倚仗，佞胆已飞扬。浑脱公孙舞，缦胡庶士伤。吴钩能曲折，蜀汉有文章。六赐恩何厚，三名怨未偿。先知吼蛟兕，摩钝凛冰霜。犬子尝思击，猿公莫敢当。翁归备文武，季路戒彊梁。疾视真何事，要盟或可臧。镵天隳彗孛，适野走徬徨。麾拂飞雷电，轩昂变雨旸。刺强同匕首，定乱岂长枪。叔向排当御，昭王畏拙倡。买牛今欲老，铸鏄岁方穰。徐国留吴札，鸿门蔽顶庄。拄颐真贵盛，击柱妄披猖。曜攒山妖见，秦兴水怪彰。万人犹可敌，一吷未应扬。不动惊公胜，为誇异伯阳。断匜犹未妙，穿屋始非常。止水涵晶瑩，疏星点角芒。聊须为武备，何必事戎行。要并宗臣履，休同小盗裳。冲星怜杜子，斫地叹王郎。不假蒙须便，真成刃手创。新硎如可发，故物未应忘。黠虏称兵急，王师击鼓镗。氛埃期扫荡，心胆为开张。未斩楼兰级，那销黔首疮。几回开匣罢，但欲引杯长。聊复防身佩，毋为跃水亡。报君吾志毕，以尔倚扶桑。"}