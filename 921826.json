{"id":"921826","title":"次韵曹子方龙山真觉院瑞香花","dynasty":"宋","author":"苏轼","text":"幽香结浅紫，来自孤云岑。骨香不自知，色浅意殊深。移栽青莲宇，遂冠薝卜林。纫为楚臣佩，散落天女襟。君持风霜节，耳冷歌笑音。一逢兰蕙质，稍回铁石心。置酒要妍暖，养花须晏阴。及此阴晴间，恐致悭啬霖。彩云知易散，鷤䳏忧先吟。明朝便陈迹，试著丹青临。"}