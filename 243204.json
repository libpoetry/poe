{"id":"243204","title":"鄱阳湖·鄱阳湖浸东南境","dynasty":"宋代","author":"周弼","text":"鄱阳湖浸东南境，有人曾量三十六万顷。我昔乘槎渤澥间，眇视天溟坎蛙井。浪何为而起於青云之底，日何为而碎於泥沙之里。太极初分一物无，天水相包若鸡子。扬澜可供李白青州杓，彭蠡付与卢敖洗龟壳。斗大孤山没处藏，斸取来搘鼎铛脚。胸中八九吞云梦，似此蹄涔亦何用。安得快意大荒之东东复东，指麾鱼鳖骑苍龙。"}