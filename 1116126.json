{"id":"1116126","title":"次韵蔡少张遣兴四首","dynasty":"宋","author":"汪藻","text":"南纪安耕凿，平时不受兵。边陲忘宇覆，江汉忽尘生。潮卷妖星落，春归玉帐明。将军谈笑事，一笴定聊城。闻道官军入，吴侬尽倒戈。指挥移地轴，湔洗用天河。尚作苍头起，当如赤子何。汝曹宜面缚，环垒即恩波。欲吊沈冤处，春江只自深。锄耰元聚守，坞壁要先侵。吉语行看报，穷愁有底禁。檐花应好在，准拟报同襟。坐夺江山险，都忘带与襟。不应囚胆落，亦费庙谋深。剩作怀归雅，行参解愠琴。君王怜赤子，意岂在南金。"}