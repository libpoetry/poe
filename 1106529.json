{"id":"1106529","title":"用元韵答秀叔","dynasty":"宋","author":"王炎","text":"休将世事关身事，自数颓龄尚馀几。那堪老赋悼亡诗，不见蛾眉瓠犀齿。熏染可无知见香，澡雪正须功德水。风波跌足今惮行，林下独居心迹清。冷看世态有翻覆，蚌则欲雨鹬欲晴。何似消摇常燕坐，雪白莲花生烈火。人生昏宦只二事，忧喜相缠不知几。我今岂可老更痴，颊有霜髭口无齿。举案齐眉安在哉，独自饭蔬而饮水。半生同住不同行，稍感伤悲心亦清。雉鸣雌应春日暖，鸠唤妇归天雨晴。断除此念如尸坐，调护坎离交水火。老身强健幸无事，旧日交游存者几。后来阿秀诗句新，露滴金茎寒著齿。笑我胸中千斛尘，解缨未濯沧浪水。翠微尝约载酒行，洗耳潺湲泉石清。天寒短策未可出，更约东郊春日晴。且来伴我窗间坐，黄奶在旁同附火。"}