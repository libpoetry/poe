{"id":"789612","title":"忆旧游  薄游吴淞，旅况萧然，惜别伤春，并成凄调","dynasty":"清","author":"张景祁","text":"又春帆带雨，暮角春寒，梦远吴天。拟伴梅花住，柰征尘点鬓，不似当年。翠尊甚时重照，落月屋梁边。有多少离情，啼莺不语，江柳摇烟。飞仙。渺何许，怕说与依依，归燕堂前。满目风光换，只青袍草色，漂泊谁怜。但凭鲤鱼潮信，珍重递吟笺。想蝶扑帘栊，愁春未醒人倦眠。"}