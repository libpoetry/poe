{"id":"1199599","title":"游仙诗四首","dynasty":"魏晋","author":"张华","text":"云霓垂藻旒，羽袿扬轻裾。飘登清云间，论道神皇庐。箫史登凤音，王后吹鸣竽。守精味玄妙，逍遥无为墟。玉佩连浮星，轻冠结朝霞。列坐王母堂，艳体餐瑶华。湘妃咏涉江，汉女奏阳阿。乘云去中夏，随风济江湘。亹亹陟高陵，遂升玉峦阳。云娥荐琼石，神妃侍衣裳。游仙迫西极，弱水隔流沙。云榜鼓雾柂，飘忽陵飞波。"}