{"id":"704012","title":"暇日与倪学士罗郎中饮萧寺中和李白诗韵二首","dynasty":"明","author":"韩雍","text":"幽堂宴集谢东君，文字欢娱世䍐闻。綵笔每挥华翰出，新诗不用旧题分。巢归宿鸟喧秋树，山没斜阳起暮云。美景良辰莫虚负，行人明日又离群。两镇旬宣荷圣君，却惭勋业老无闻。边烽烟火犹相接，宵旰忧勤未得分。鲁酒几巡催落日，商歌一调遏行云。座中狂客休誇大，学士才华自不群。"}