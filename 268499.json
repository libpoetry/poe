{"id":"268499","title":"寿楼春·春园蝶禊后，花事垂尽，旧雨忽来","dynasty":"现代","author":"吴昌绶","text":"倾螺杯鹅黄。认苕镌腕底，华唾襟旁。省识春风莺燕，旧游柔乡。秦娥忆，相思长。话宵残、铜荷灯凉。有绻柳离痕，吹痕瘦影，同赋洛中娘。江南弄，凄弦湘。正踏花蹄紧，乱舞鳞狂。萦损愁丝如织，尺钿难量。淹碧海，枯红桑。拾泪珠、心徂魂亡。祗閒梦吴天，飘帘枣花沈水香。"}