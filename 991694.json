{"id":"991694","title":"和通判太博鸡冠花十韵","dynasty":"宋","author":"梅尧臣","text":"神农记百卉，五色异甘酸。乃有秋花实，全如鸡帻丹。笼烟何耸耸，泫露更团团。取譬可无意，得名殊足观。逼真归造化，任巧即彫剜。赤玉书留魏，丹砂句诵韩。诚能因物比，谁谓一时难。有客驱辞颖，临风运笔端。尝嗟古吟缺，每惜此芳残。揣情苦精妙，继音惭未安。"}