{"id":"756000","title":"忆梅曲和慈亲韵寄仲仪三妹","dynasty":"清","author":"曾懿","text":"霜满檐牙蟾魄冷，碧梧飘尽冻金井。角声吹断陇头云，惆怅江南芳意迥。曾记閒庭春夜春，月温花暖人同影。一声长笛落纷纷，扫来葬向孤山顶。而今芳信天涯远，人瘦如花花不管。几度巡檐几度思，醉吟击碎琉璃盏。昨宵梦入罗浮里，香雾朦胧迷芳芷。溪南溪北尽是花，一片香魂飞不起。翠羽啾啁窗月白，栩栩仙梦酣成蝶。残镫一点可怜红，魂黯黯兮情脉脉。"}