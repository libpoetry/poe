{"id":"1127264","title":"六祖传付偈颂 五祖","dynasty":"宋","author":"黄裳","text":"情种俱收入混成，还并四事得无生。字虽不识人休笑，壁上留题已可惊。无生无种菩提就，非佛非心混沌成。欲说性空何处觅，可怜禅律谩相争。形生收摄出尘笼，一颗圆光色与空。槽厂有人来作祖，自然吟入太无中。尘埃可佛是修时，无物无修秀也知。欲说菩提符祖意，圆明来处想曾窥。"}