{"id":"291694","title":"念奴娇·秋感示晋斋索和","dynasty":"现代","author":"寇梦碧","text":"天低树秃，甚黄昏、风峭剪愁无力。一桁遥山青不语，终古长埋瘦日。颓壁蛾僵，野塘鸥老，俯仰成今昔。露苔人去，冻萤来照荒碧。当日曾此勾留，万花扶梦，未信春如客。舞柳歌桃芳事歇，坠约不堪重拾。残籁蛩边，疏星雁外，魂去关山黑。旧游何处，暗尘空锁帘额。"}