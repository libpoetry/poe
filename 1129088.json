{"id":"1129088","title":"金刚随机无尽颂 尊重正教分第十二","dynasty":"宋","author":"释印肃","text":"正教堪尊重，一法共不共。十八不共时，灭却南柯梦。人天幸指迷，初机但受持。庵园无滴漏，天晓始方知。脩罗皆供养，天人咸戴仰。不离此经中，念念来还往。塔庙比摩尼，觉了不修持。身中真舍利，只恐自狐疑。随说功尤博，何况精心觉。□□无学人，即是大圆觉。能持行不低，天龙守护伊。中涂生告别，拔苦与耕犁。龙宫盈海藏，金口亲宣唱。字字不违贤，个中绝名相。但是此筌蹄，少室老狐痴。九年面壁守，梁王不透机。"}