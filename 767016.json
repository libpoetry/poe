{"id":"767016","title":"花心动 其二 用谢无逸韵同沈遹声张砥中作","dynasty":"清","author":"俞士彪","text":"檀口喷香，呵粉壁、到得几时能热。花底鹣鹣，并影和鸣，忍把网罗张设。杜鹃未劝春归去，先呕尽、一腔心血。临岐语、怕伊忘却，带头曾结。谁个恩情肯撇。便拚死相思，也应心悦。泪眼迷离，纵卜金钱，难辨六爻单拆。银河催趱鹊桥成，浑不管、天边孤月。花谢也、还要问他根节。"}