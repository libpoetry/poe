{"id":"272845","title":"罗浮望海作","dynasty":"清代","author":"岑澄","text":"梅花村里荒鸡唱，溪曲微闻人语响。野客贪看海色澄，揽衣直蹑芙蓉上。芙蓉四百多奇峰，芒鞋踏遍仙人踪。余霞半掩铁桥树，飞瀑远应黄龙钟。此时雨霁烟岚辟，露出东南半天碧。天边银海抱山流，山前片片琉璃色。波涛澒洞江为开，晶莹万里无纤埃。但见微茫雪山白，远自琉球日本一发之中来。风声水声倒卷石楼动，万壑千岩浩呼汹。冯夷龙女杂沓舞，目眩心惊两肩耸。恍惚身寄蓬莱巅，悬崖拍手追飞仙。下临弱水一万丈，沙渚漠漠吹寒烟。我闻秦时有客徐福子，楼船入海携男女。衰龄吃得神仙药，天地至今犹不死。散发亦欲凌沧洲，倒骑蝴蝶趋中流。摆脱浮世谢尘鞅，海山一住三千秋。噫！何当海山一住三千秋。"}