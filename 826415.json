{"id":"826415","title":"念奴娇·癸巳九月余游宝安，主张子寿上舍园中。心舸哲弟子勉、子才两茂才相与题花角酒，文宴兼旬。虽杨廉夫之醉玉山，无以过也。归舟望罗浮山翠，珊浦波光，此心犹在白蘋红蓼之间恋而不去。因倚长调寄三君，并以志一时盛会尔","dynasty":"清末近现代初","author":"潘飞声","text":"花心一舸，记兼旬醉我，绮罗丛里。擪竹弹丝都艳绝，唤起湖州情思。红粉横波，青山窥黛，碧玉容肩倚。销魂两字，抵他豪让青兕。却羡王谢风流，姜张词句，彩笔惊才子。只我中年怀抱别，十丈珊瑚敲碎。笛黯阳关，镫昏水驿，梦绕重帘底。罗浮明月，送人犹在烟际。"}