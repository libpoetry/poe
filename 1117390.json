{"id":"1117390","title":"秋日登崇德阁二首","dynasty":"宋","author":"邵雍","text":"无限高贤抑壮图，登临不用起长吁。山川千古战争后，冠剑百年零落馀。浪把功名为己任，那知富贵岂人谟。丹青曲尽世间妙，写得凭栏意思无。一百年来号太平，当初仍患不丁宁。京都尚有汉唐气，宫阙犹虚霸王形。烟外乱峰才隐约，霜馀红树半凋零。樽中有酒难成醉，旋被西风吹又醒。"}