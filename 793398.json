{"id":"793398","title":"接次儿所寄家信，喜而勉之","dynasty":"清","author":"缪烜","text":"大儿复出门，愁乏书家信。家信忽然来，开缄就灯烬。认是次儿笔，文理颇明顺。先言母氏安，次述年荒馑。幸不大摧残，族党皆无衅。大姐嫁邻县，其夫旅归榇。恐伤老父心，宛转设疑阵。小弟少培植，亦肯自精进。府县今其试，得覆名尚隽。已缘家道艰，往教受人聘。童蒙十二三，功课勤而慎。缕缕悉成行，固封还密印。因欢付小诗，人生当自振。勉哉毋懈怠，以作千里骏。"}