{"id":"499935","title":"采桑妇","dynasty":"明","author":"于谦","text":"出门行采桑，路逢游冶郎。郎君马上笑相问，问侬何事不梳妆。妾云本是农家妇，辛苦从夫立门户。自来不解施朱铅，但识荆钗与裙布。郎君问妾妾不疑，笑杀无端轻薄儿。妾颜如花心似铁，玉洁冰清天自知。世间万物不得齐，或清如水浊如泥。请君前行不须问，好把丝鞭促马蹄。马蹄追风去若箭，侬家掩袂泪如霰。出门明日更相逢，郎君避路羞相见。"}