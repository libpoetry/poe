{"id":"1194943","title":"南乡子","dynasty":"唐","author":"欧阳炯","text":"嫩草如烟，石榴花发海南天。日暮江亭春影渌，鸳鸯浴，水远山长看不足。画舸停桡，槿花篱外竹横桥。水上游人沙上女，回顾，笑指芭蕉林里住。岸远沙平，日斜归路晚霞明。孔雀自怜金翠尾，临水，认得行人惊不起。洞口谁家，木兰船系木兰花。红袖女郎相引去，游南浦，笑倚春风相对语。二八花钿，胸前如雪脸如莲。耳坠金镮穿瑟瑟，霞衣窄，笑倚江头招远客。路入南中，桄榔叶暗蓼花红。两岸人家微雨后，收红豆，树底纤纤抬素手。袖敛鲛绡，采香深洞笑相邀。藤杖枝头芦酒滴，铺葵席，豆蔻花间趖晚日。翡翠鵁鶄，白蘋香里小沙汀。岛上阴阴秋雨色，芦花扑，数只渔船何处宿。"}