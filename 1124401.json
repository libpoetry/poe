{"id":"1124401","title":"十九弟生日","dynasty":"宋","author":"项安世","text":"西堂旧作春池梦，南国今逢小满天。重四巧排黄阁印，百分宜泛紫金船。夜闻素月初生桂，晓看丹枝已属贤。万种春红都敛避，一庭槐日翠阴圆。茧丝成綍夏初新，柳色如袍尚带春。已见出墙添笋稚，即看调鼎长梅人。书随雁序升秋汉，研拂龙旗对晚宸。勉为家门成胜事，六枝仙桂一株椿。"}