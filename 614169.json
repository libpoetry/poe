{"id":"614169","title":"圭峰从祷同杨亦琳和王老师拈得蒸字十五韵","dynasty":"明","author":"李之世","text":"大火流朱夏，炎风酿郁蒸。山农倦抱瓮，行旅暍推冰。吁畴斋心肃，叩坛祀事仍。燔柴清霭彻，奠璧晓光升。骑影半空度，峰文拾级登。丹书焚贝叶，仙梵奏迦陵。遮道来童叟，飏幡引觋僧。精诚宁物备，肸蚃叶灵承。鞭石翻玄燕，窥潭捣赤鲮。层厓染翠黛，飞溜泻渹淜。滴滴林端润，微微爽气增。排空云作阵，缀汉雨如绳。井邑烟光满，川原野望凭。津茎泽已遍，嘘槁道弥宏。讵惬三农愿，还看百祉凝。"}