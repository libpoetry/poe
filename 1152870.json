{"id":"1152870","title":"汉武帝杂歌三首 其二","dynasty":"唐","author":"韦应物","text":"金茎孤峙兮凌紫烟，汉宫美人望杳然。通天台上月初出，承露盘中珠正圆。珠可饮，寿可永，武皇南面曙欲分。从空下来玉杯冷，世间綵翠亦作囊。八月一日仙人方，仙方称上药。静者服之常绰约，柏梁沈饮自伤神，犹闻驻颜七十春。乃知甘醲皆是腐肠物，独有淡泊之水能益人。千载金盘竟何处，当时铸金恐不固。蔓草生来春复秋，碧天何言空坠露。"}