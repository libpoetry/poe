{"id":"843610","title":"玉漏迟 滋摘蚕豆寄窊，为作一词，索才女和","dynasty":"清末民国初","author":"王闿运","text":"好春蚕事早。竹外篱边，豆花香了。自挈筠笼，摘得绿珠远小。城里新开菜市，应不比、家园风调。樱笋较。甘芳略胜，点盐刚好。曾闻峡口逢仙，说姊妹相携，世尘难到。近日相煎，怕被豆根诗恼。寄与尝新一笑。想念我、晨妆眉扫。风露晓。园中芥荃将老。和章来不早。又碧池深涨，绿荷开了。消夏闲吟，正拂浣花笺小。军将打门传送，刚谱得、红闺新调。谁唱定风波，墨向盾头磨好。堪怜十四琼枝，似四折瓜稀，仙凡颠倒。且向深山，聊避六根烦恼。偶得开颜一笑。便一斗胸中尘扫。清镜晓。提防玉关人老。"}