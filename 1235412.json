{"id":"1235412","title":"彭琦初用坡翁纸帐韵惠建昌纸衾次韵一首为谢","dynasty":"元","author":"刘诜","text":"雪绵揉碎密萦连，清卧梅花性更便。茸暖何须蛮客帐，座寒但少广文毡。窗升红日那知晓，梦压白云疑近天。但恐少陵茅屋漏，雨宵沾破不成眠。旴溪水暖楮藤连，练作云衾与老便。补幅全胜羊续布，裹身疑是邓侯毡。温欺枲絮娱霜夜，洁与梅花共雪天。要识故人淘瑩意，可贪一暖但高眠。"}