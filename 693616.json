{"id":"693616","title":"龙华寺旧谭道处也归来不觉愯然辄成四绝情见于辞时自都匀环归","dynasty":"明","author":"邹元标","text":"十年不到龙华寺，归卧山僧旧草亭。笑予漂泊西南久，消得楞严几卷经。眼前事业岂为真，世上浮名几误人。寄语芸窗年少者，莫将章句送青春。当年碣石谭天友，白雪泠泠一代才。长望青霄人去远，孤身独绕法王台。拟向山中学耦耕，归来犹自急王程。莫将猿鹤移文诮，须鉴当年报主情。"}