{"id":"686938","title":"答陈醒庵二首","dynasty":"明","author":"刘珏","text":"玉堂仙去白云乡，更喜风流得仲将。紫玉制箫吹别调，黄金换酒涤愁肠。百年天地双青眼，十亩园林一旧庄。记得去年同看竹，水云深处叩僧房。画舫频过柳外庄，南溪原得近东阳。风来绝涧水无迹，月到空山树有光。愁里得诗如老杜，醉中挥墨过颠张。别来两月无清约，孤负寒梅一度香。"}