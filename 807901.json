{"id":"807901","title":"贺新郎  和竹逸江村遇伎之作","dynasty":"清","author":"陈维崧","text":"寒食江村约。正水上、纷纷士女，采兰调谑。中有一人曾相识，记在那家帘阁。惊会面、愁他非确。细取玉容花下认，果天涯、断雨翻重握。花欲谢，人犹昨。风前小进休仍却。从古是、蛾眉燕颔，此身奚托。我有红绡无穷泪，弹与多情灼灼。悔则悔、当初轻诺。十载云英还未嫁，诉伤心、拨尽琵琶索。且少驻，对春酌。"}