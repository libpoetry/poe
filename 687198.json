{"id":"687198","title":"十五日上服衮冕乘辇辂赴法会至日夕迎佛上率公侯百官临法筵供佛行大礼乐用善世等曲先是十四日微雪呈祥寻即开霄是夕星月在天风露湛寂丝竹迭奏灯火交辉礼仪之盛前古莫及赋迎佛礼佛送佛","dynasty":"明","author":"夷简","text":"鹫岭幡幢下界来，先令滕六净氛埃。微风不动灯如昼，明月初升乐似雷。宿卫万夫严虎旅，从官千骑驻龙媒。衮衣俨在通明殿，一朵红云拥不开。天子临筵礼觉皇，衣冠陪位亦侯王。宝台高处金莲色，珠树中间玉佩光。币帛奉陈先盥洗，茶瓯初献谨焚香。汉庭不必论前梦，亲睹金容在上方。皓月华星傍九霄，夜深端坐圣躬劳。乐声按舞渔山近，花雨飘空鹫岭高。玉册读文传太祝，金柈捧奠出仪曹。从容望燎銮舆动，目送中天白玉毫。"}