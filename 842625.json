{"id":"842625","title":"杨勇悫公家居所临阁帖芝仙观察以一纸见贻感旧赋谢","dynasty":"清末民国初","author":"陈宝琛","text":"瘴云六月山煁烘，我初谒公沧海东。茅檐竹椽拄刀戟，台飓夜捲如飞蓬。其秋把晤榕叶底，坐叹铸错哀藏弓。湘江一卧遂契阔，闻鼙又见边烽红。峭帆微服炮满耳，年时手障鲲身雄。山川百战付竖子，天胡此醉神其恫？陔除弄笔累千纸，敛抑奇崛何冲融。左书彭画足正气，鼎足晤对江楼中。赋诗报君愧衰惫，努力忠孝承门风。"}