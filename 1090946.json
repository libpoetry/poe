{"id":"1090946","title":"宿大城寺与寺僧行鄀子故城于壁垒间得铜矢镞土中螺壳往往不坏僧言初作此寺发殿基下有古砖渠宫城中得铜矛矢镞百数南城中土窖积灰埋鹅首骨犹具自瓮城北望有鄀王墓僧云其傍墟冢甚多王墓常有巫者发之未开被蜂毒死巫家于怀袖间得蜂乃黄金所化","dynasty":"宋","author":"薛季宣","text":"二千逆数到春秋，战国兴亡一转眸。垒壁讵销埋蚌壳，劫灰宁烬斩鹅头。坟缘开发金成范，殿为焚修瓦出沟。哨矢燋铜伤我意，古来争战几曾休。"}