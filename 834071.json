{"id":"834071","title":"高阳台 题李右橙汉皋怨词，用小长芦咏叶元礼事原均","dynasty":"清末民国初","author":"易顺鼎","text":"镜屉抽尘，钿扉掩月，谢娘庭院菭深。那角红墙，层层隔断春阴。帘波织得愁如海，更无端、添个冤禽。悄难禁。憔悴文园，病雨秋衾。妆楼几度斜阳，换甚湘天锁恨，一碧沈沈。翠槛惊鸿，依前照影江浔。瑶徽待写芳皋怨，又西风、冷到琴心。镇愁唫。画里重看，梦里重寻。"}