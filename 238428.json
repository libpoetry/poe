{"id":"238428","title":"喜雪谢东林","dynasty":"宋代","author":"袁燮","text":"去冬雪意悭，稍稍腊三白。飞霙才到地，转盼已消释。缅怀大有年，兆见琼玉积。今兹杳难期，春信亦已迫。天公岂不仁，拙政难感格。何时惬人意，四顾苦无策。东林惠佳句，似庆平地尺。见戏唯何甚，余方自刻责。东林达余心，精祷凯有获。沈水烟未收，冰花已如席。皓皓埋群山，霏霏连数夕。郊原迷畔岸，径畛失分画。儿童见未曾，耆老记畴昔。几年无此瑞，惊喜欲折屐。皆云穷腊中，得此夜光璧。莫言不坚牢，究竟多利益。端能殄遗蝗，亦复滋宿麦。欢声沸闾里，和气蠲疠疫。老宋差自慰，足寄孤危迹。小已不足道，吾民幸安宅。作诗谢东林，至诚动金石。"}