{"id":"512518","title":"游张公洞","dynasty":"明","author":"沈周","text":"仙山不在高，灵区设中冓。包蒙自太古，霹雳始与牖。闇然不耀地，白日已通昼。遂亵世游人，我及千载后。登顿入地中，足与石角斗。飞厓临紫云，既掀势还覆。仰面欲成压，山鬼自司救。元气不蒸雨，五色变乳溜。支本万不齐，纂纂簪笋瘦。又如人披腹，呈此琅玕秀。旁扉表云房，曲密通款窦。跬步必容炬，老胆怯且逗。神仙未易求，冥探亦何遘。矫手采瑶华，和饮千日酬。聊度三千年，儗与石同寿。"}