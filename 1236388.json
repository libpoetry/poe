{"id":"1236388","title":"春日次韵罗善先照磨二首","dynasty":"元","author":"陈镒","text":"客里光阴一瞬过，壮年心事易蹉跎。人生用舍同刍狗，世态炎凉似脚婆。绿霭酿春归楚树，玉尘吹雨涨淮波。相逢此地重携手，无奈千丝柳色多。绿阴亭馆晓光新，久客秦淮两度春。霏屑雄谈频落麈，轧霄老句更惊人。游山未可闲安石，耕谷宁容老子真。斛水蛟龙能变化，春雷一鼓到天津。"}