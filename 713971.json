{"id":"713971","title":"糠覈行赋赠陈子","dynasty":"明末清初","author":"屈大均","text":"美丈夫，一身之外衣食无。糠覈之肥白如玉，英雄亦多冰雪肤。貌如好女发鬒美，魁梧奇伟乃如此。逃秦一任四衰翁，兴汉只须两孺子。君今长大宁长贫，且先辟谷同仙人。自古王孙要饥绝，壶浆岂必求交亲。读书只是学黄老，阴谋实伤天地仁。其间名世端不尔，与君儒者元多珍。"}