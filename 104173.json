{"id":"104173","title":"寄题西洛致仕张比部静居院四堂","dynasty":"宋代","author":"梅尧臣","text":"张侯归静居，堂宇结四隅。堂中何所有，书画罗签厨。四堂各异名，名异义亦殊。夷心与会真，内以道德娱。清白及金兰，外为子孙模。西南夜落蟾，东北朝生乌。天门风相通，盛衰理可无。蒨尔松桧树，间之花石株。雨晴气候佳，邻里或来俱。遭摘班林笋，共持香粳盂。饭毕循径行，不使僮仆扶。所至旧衣坐，遍历日过晡。时遇园果熟，甘浆而粉肤。就枝掇鲜美，咀味销冰酥。以此乐岁月，岂是忘形躯。礼法不我弃，劳吝不我纡。上不媿二疏，下不泛五湖。自有逍遥趣，幸世遭唐虞。"}