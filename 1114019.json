{"id":"1114019","title":"自蒲圻临湘趋岳阳道中作十首","dynasty":"宋","author":"李纲","text":"鄂渚何尝一日安，澧阳犹喜远江干。帝妃降矣空遗佩，公子思兮欲采兰。水带潇湘疑有雁，地连岭蜀苦无寒。迂疏自笑谋身拙，却荷朝廷德意宽。屈伸任道复何求，去国翻成汗漫游。处世久师齐物论，摅怀聊赋畔牢愁。霜清日薄寒光急，云惨天高阴气浮。袅袅西风洞庭阔，可堪更上岳阳楼。岁寒又复事南征，桂楫兰舟过洞庭。水入重湖千里白，山连平楚数峰青。云鸿杳杳飞何远，汀芷微微气自馨。千古灵均英爽在，固应笑我学馀醒。三年奔走未容归，敝尽东周季子衣。断垄连冈平野阔，扁舟短棹寸心违。凌晨白雾沾裳湿，薄暮彤云夹日飞。回首梁溪杳何处，翠烟空锁钓鱼矶。还驱征骑向三湘，行尽骚人放逐乡。绿叶素荣歌橘颂，采衣姣服浴兰汤。云中帝子旌旗降，物外桃源日月长。便欲翛然与高蹈，故应脱屣谢轩裳。不解扬波与餔醨，又还来放楚江湄。椒兰气味何其烈，蘅药芬芳空尔为。宁赴湘流非我事，托怀鵩鸟乃吾师。醉醒清浊初难共，渔父从来自不知。远谪三湘欲卜居，试从詹尹拂占书。昂昂愿作云间鹤，泛泛宁为波底鱼。咿喔突梯真得计，洁廉正直却成疏。益坚节操行吾志，龟策从来自不如。更欲投书吊汨罗，西风袅袅水增波。江分梦泽于菟远，地近芳洲杜若多。野鸟终年从萃止，木奴千树正婆娑。卜居更作终焉计，华发萧萧奈老何。俎豆其如军旅何，谁令瀚海起干戈。休将直道论三黜，且把微辞续九歌。山鬼含颦乘赤豹，湘灵解佩鼓云和。蛮邦虽陋吾何恨，厌见旌蕤相荡摩。龙驾翩翩帝子游，我因谪宦亦淹留。潇湘且傍鼋鼍窟，葭菼空怀鹦鹉洲。专气愿师周柱史，著书更笑陆忠州。变心从俗吾何敢，千古骚人共此愁。"}