{"id":"156985","title":"念奴娇·绣衣直指","dynasty":"宋代","author":"曾惇","text":"绣衣直指，问凌风一笑，翩然何许。诏山层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。"}