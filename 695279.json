{"id":"695279","title":"彭蠡舟中二首","dynasty":"明","author":"林光","text":"握手真谁话两忘，官卑还爱一身藏。云龙天地回双眼，弧矢男儿更四方。山着烟云皆画本，橹榣湖月自宫商。匡庐尚有无穷意，欲起千秋朱紫阳。人世千年留老眼，乾坤万化起天王。春秋未秉伤麟笔，鲁叟真成泛海航。已觉升沈皆梦寐，谁将幽渺更张皇。庐山满目添诗料，且尽行边酒一觞。"}