{"id":"566516","title":"挽陈士贤年兄尊甫先生","dynasty":"明","author":"谢一夔","text":"有美人中杰，奇才间世英。乾坤钟秀气，山岳孕元精。闻望圭璋重，文章甲第荣。枫宸初拜命，花县即蜚声。淫祀经焚毁，豪民息斗争。抡材明藻鉴，较艺属权衡。柏府承殊渥，兰台着令名。谠言当宁重，劲节百僚惊。西蜀平冤狱，南闽缮甲兵。威风摧猛獍，杀气骇奔鲸。转战蛮烟息，挥戈瘴雨晴。渠魁皆授首，胁从得更生。玉陛功方奏，薇垣职屡升。忧民双鬓改，报国寸心倾。共拟跻遐算，行将进列卿。龙蛇俄兆谶，鵩鸟遽悲鸣。八郡思遗泽，群公失典刑。循良今立传，大史旧书铭。幸有箕裘子，将调鼎鼐羹。挥毫追挽罢，涕泪欲沾缨。"}