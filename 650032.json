{"id":"650032","title":"白土洞烧丹","dynasty":"明","author":"李时勉","text":"阆仙几年洞中去，采药烧丹是何处。乍临炉鼎聚精神，便觉林峦蔼烟雾。由来仙骨少尘心，丹砂易得成黄金。姹女初凝碧天晓，河车欲转紫霞深。深幽好似崆峒里，炎井龙游虎渡水。绛雪晶荧宜可同，金砂的皪宁堪拟。腾光烛夜天宇清，寻常白日起风霆。空山魑魅啸争讶，绕林猿鹤时相惊。世人曾见洞天启，恍遇蓬山羡门子。刀圭入口可长年，何必还餐石中髓。知君好古意犹勤，卖药壶中秋复春。不肯吹笙向缑岭，要将仙术济时人。我亦平生慕仙道，神游八极身已老。眼前胜境未得亲，遥望蓬瀛郁怀抱。年来多病少见知，欲服还丹谁为持。可遣沉痾脱然去，放歌为作还丹诗。"}