{"id":"225919","title":"东轩白芍药盛开","dynasty":"宋代","author":"黎廷瑞","text":"宿雨卷余芳，庭户绿阴静。玉仙从何来，服佩淡如莹。迎飚薰自远，承露色弥正。尚嫌脂粉涴，肯与頳紫竞。姚黄花中尊，择配此其称。寰尘暗京洛，偃蹇谁敢娉。当年广陵谱，艳赏非不盛。翛然林下风，政以道韵胜。过期知益希，含章隐希病。斜日下游蜂，一笑阑独凭。"}