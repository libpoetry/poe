{"id":"310786","title":"壶中天·题史绳之中丞僧窗夜雨图","dynasty":"现代","author":"邓嘉缜","text":"云霄一羽，记当年雾隐，一番爪迹。的的江烽红过岸，未碍短檠秋碧。抱膝情长，画齑志远，劫任楸枰急。想会心处，诸天风雨遥集。忽放管领天山，玉门杨柳怨，听残羌笛。梦到池塘春草句，生怕春痕难觅。画里闲身，今吾故我，相对还相忆。林花山鸟，分明留住畴昔。"}