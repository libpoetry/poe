{"id":"131540","title":"可举长老退休于西山庵赋西山好以送之","dynasty":"宋代","author":"陈著","text":"西山好，西山好，天开画阁胜蓬岛。千峰尽头地脉舒，万顷如掌湖光抱。清风佳月自时节，暖翠晴岚互昏晓。逢人大观夙契心，小筑数閒谋退老。欲归去来不由身，妙庄严域须手了。平平稳稳经理去，纖纖悉悉工夫到。栋宇峥嵘巾笠凑，钟鼓震撼钵盂饱。今日何日满十分，是空非空归一笑。于戏分付善舞人，曳锡逍遥忙劫表。老鹤飞迎出山深，驯龙拜伏候门早。便应管领古烟霞，何妨评论閒花草。樵歌渔唱如梵呗，茶约诗盟足吟啸。淡中滋味苦亦甜，静处风光安是宝。顾我门户虽不同，如此林泉均所好。霜松雪柏梦相知，布袜青鞋嗟已耄。西山好，西山好，世閒何处不是邯郸道。"}