{"id":"790597","title":"行路难","dynasty":"清","author":"张洵佳","text":"黑风怒挟飞沙吼，村墟黯惨黄昏后。炊烟断绝鸟无声，道旁死人忽张口。跛驴枵腹倒地僵，五丁鞭之亦不走。主仆相顾各吞声，阴森如入阎罗城。栖我无床居无屋，饮我无浆食无粟。强梁昏夜来攫人，仆夫相戒不敢哭。行行重行行，破屋一灯明。入门穷窘求投宿，炙乾马矢森如镞。穹庐郁勃走龙蛇，茅檐罅漏攒蝙蝠。泥浆糠秕供具陈，未吞先吐肠辘辘。局蹐中宵泪未乾，明朝又复跨征鞍。吁嗟乎，行路难。"}