{"id":"835491","title":"琵琶仙 孔东塘所藏韩滉小忽雷叶东卿拓本，今在陶斋，乙巳上元日感题名。）","dynasty":"清末民国初","author":"王闿运","text":"马上胡笳，更安史乱后，琵琶凄切。谁道经画江淮，繁华未销歇。檀槽手制，几回看，柳花如雪。元相徵歌，李谟擪笛，长自呜咽。想秦蜀，流落千年，又新染、桃花扇边血。多少玉颜漂泊，叹腥膻宫阙。只一曲、逤逻沙尘，把古今、积恨弹彻。说甚叶氏韩家，那时喧热。"}