{"id":"704748","title":"静得轩为刘佥宪赋二首","dynasty":"明","author":"薛瑄","text":"结屋端居绝垢氛，独怀冲默事天君。看从上下机缄露，悟到中间造化分。细雨缓催幽砌草，好风轻卷太虚云。收功欲问知何似，纵是无声也自闻。晏坐高斋白昼閒，谩将生意静中看。一帘时雨滋花竹，绕砌光风转蕙兰。野马飞时情自适，幽禽啼处乐相关。久知万物非身外，欲向无名学弄丸。"}