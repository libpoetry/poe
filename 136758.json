{"id":"136758","title":"西林入室歌","dynasty":"宋代","author":"白玉蟾","text":"有一明珠光烁烁，照破三千大千国。观音菩萨正定心，释迦如来大圆觉。或如春色媚山河，或似秋光爽岩壑。亦名九转大还丹，谓之长生不死药。步步华严妙宫殿，重重弥勒宝楼阁。墙壁瓦砾相浑融，水鸟树林共寥廓。缺唇石女驾土牛，跛脚木人骑纸鹤。三业三毒云去来，六根六尘月绰约。所以然者本体空，谁言何似当初莫。此珠价大实难酬，不许巧锥妄穿凿。若要秘密大总持，只於寂灭中摸索。几多衲子听蛰雷，几个道人藏尺蠖。茫茫尽向珠外求，不知先天那一着。何须重注脚注脚，也不恶好呵兄弟。杜宇声随晓雨啼，海棠夜听东风落。"}