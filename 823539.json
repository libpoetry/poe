{"id":"823539","title":"双瑞莲 次赵虚斋韵","dynasty":"清末近现代初","author":"吴湖帆","text":"三千莲媛里。看锦绣屏开，同心花蕊。翩翻翠障，彷佛旧家仙袂。自在横塘深处，掩密意、鸳鸯成对。閒戏水。倚风娇近，凌波飞起。款款画桨相携，荡红粉生香，青房多丽。疑云漫雨，还似巫山佳会。一片流霞铺影，更月照、玉容如醉。清梦底。谁识若耶情思。"}