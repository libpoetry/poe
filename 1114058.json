{"id":"1114058","title":"次昭武省祖茔焚黄因会宗族二首","dynasty":"宋","author":"李纲","text":"不到乡闾二十秋，幸因帝命得来游。过家上冢怀先德，酾酒挥金学故侯。季子归来饶印绶，魏舒起废拥貔貅。自嗟慷慨据鞍客，不及当年马少游。兵火烧残井邑空，溪山依旧夕阳中。故乡自昔悲游子，壮岁来归今老翁。细认里闾寻树石，怪看旌旆走儿童。王师新定回源盗，犹喜田家岁事丰。"}