{"id":"523105","title":"张将军塞猎歌","dynasty":"明","author":"李梦阳","text":"将军堂堂七尺躯，虎头昂藏紫虬须。据鞍笑撚金朴姑，弦鸣仰堕双飞乌。南平川汉北歼胡，蛇矛卧地刀剑芜。朔风吹霜塞草落，马腾士奋于狩作。将军夜令晨步同，碛沙黄黄日色薄。部下游击五千人，竞时争能各有神。驱飞翼走入我网，千队万队何駪駪。气酣前赴逞一决，零乱旌旗倏明灭。杀气上回灵武云，火烈直透天山雪。张公觏此番逡巡，红衣白马如神人。衣也蟠蟒金麒麟，朝廷所赐荣功臣。拦头报捷者谁子，手提禽兽血满身。生截罴豹累雉鹑，中军小校额抹巾，见之一骑风起尘。左射奔鹿右毙豕，更追狡兔趫穷榛。张曰于乎奚用是，昊天肃杀存至仁。摐金按节止中野，燖腯炰鲜燕蒐者。礼乐行军分自严，赏罚正簿谁能假。何地真收吐谷驼，一卒乃获大宛马。长城窟冰胡雁稀，轻鼙缓吹诸部归。悬戟惨淡鸦鸟委，垂鞍碨礧熊兕肥。少年犹忿杀获微，翻身彀弩追云飞。我闻蒐狩古侯礼，三驱六御今何以。缵武虽存于貉文，戒荒合避长扬侈。将军抹马厉部士，为防西北烽烟起。"}