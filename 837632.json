{"id":"837632","title":"念奴娇·落叶","dynasty":"清末民国初","author":"冯幵","text":"哀蝉唱断，甚一宵、瘦得青山如许。已被荒沙收拾了，更被回波卷去。玉树歌残，铜沟梦短，寒色淹平楚。秋心满地，夕阳红上无数。曾记烟景浓春，骄骢归晚，绿遍江南路。今日西风都不管，只有凄笳送汝。帘外天低，酒边人远，月黯重楼雨。秋魂冷未，昏灯一笛无语。"}