{"id":"186990","title":"侄阿钟觅字与诗","dynasty":"宋代","author":"姚勉","text":"阿钟五岁已大奇，从我觅字与觅诗。栗梨不爱爱纸笔，此意岂是寻常儿。吟诗写字非难事，字画是心诗是志。器量充周志气宏，劲笔雄辞皆极致。吾家鼻祖丰城公，庭叱百万无虓雄。子孙世袭节义风，流传直至江西翁。江西夫子今希有，四经七举为龙首。不作孙弘曲学儒，文章只是宗元佑。祖宗积善源深长，争奇竞秀生诸郎。诸郎更有如钟者，引领丹山群凤凰。晓窗读书肯至午，夜灯琅琅明月庑。只今小年已勤苦，从此读书到十五。贯经窗史包今古，雪坡痴叔未足多，十驽骥子一跃过。河南晁氏曾有样，二十子弟俱高科。汝今群从多兄弟，勋业相期各如意。家塾相师学圣贤，庙堂再拜传忠义。羲献帖，李杜诗，遗踪虽在不必追。请赓庆历徂徕颂，更立中兴浯水碑。"}