{"id":"1125743","title":"苦热三首","dynasty":"宋","author":"郭印","text":"纤云都扫迹，烈日正燔空。人立洪炉上，鱼游沸鼎中。四山浑束热，一叶不吹风。屈指秋期近，清凉四海同。宇宙何蒸溽，山川久旱乾。浃肤惟汗雨，脱腕是冰纨。永昼固难避，终宵宁暂安。三农忧稼穑，无物可输官。南方炎瘴极，所见异平生。日月双风鞴，乾坤一火坑。泉源多水竭，官道少人行。却忆岷山底，萧然九夏清。"}