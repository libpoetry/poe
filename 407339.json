{"id":"407339","title":"辛巳除日大雪","dynasty":"近现代","author":"庞俊","text":"涉春未浃旬，拂眼淡黄柳。同云气转严，蔌蔌动林薮。茅檐忽堆絮，欢自孩幼口。衾寒起我早，拥项履畦亩。念从避兵来，三岁狎园叟。冬阳恒作沴，烟邑困菘韭。负暄讵不乐，迫此升与斗。伟哉造化力，活汝一翻手。玉戏连三日，岂惮罄所有。降祥知悔过，粉饰到瓮牗。愿催恶岁徂，爆竹洒琼玖。老矣无可说，宁辞最后酒。"}