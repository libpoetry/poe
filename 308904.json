{"id":"308904","title":"珍珠帘·梨花，山中白云词韵","dynasty":"现代","author":"赵熙","text":"白人白过银娘未。白衣裳，又浣银河边水。晴雪一株香，傍瑶窗斜倚。月色溶溶云漠漠，甚带露微含珠泪。栏外。似亲见蓬莱，九华春睡。名字莫混黎涡，向姑山山上，分来仙气。雨打不开门，问伤春何意。淡极铅华偏艳绝，合谱入霓裳声里。谁是。又一念思凡，千花红蘤。"}