{"id":"812085","title":"蕊宫花史图并序","dynasty":"清","author":"孙原湘","text":"非非妄想入诸天，管领群芳合众仙。按月不关分甲乙，爱花原各种因缘。九霄或有真灵在，万事都从傅会传。比作诗家操选例，六朝唐宋一齐编。十二钗痕十二阑，万花深处佩珊珊。改除时世梳妆俭，修到神仙眷属难。点笔尽惊倾国艳，披图还认合家欢。美人本是花真影，只当宣和画谱看。玉楼张出朵云新，占断瑶台四季春。仙树参差寒暖候，神光离合古今人。好花难得同生日，明月须知有化身。留取埽眉真姓氏，彼人应又托传神。蕊珠宫殿月茫茫，我道分明即故乡。花里便为仙世界，云边堪想古衣裳。众香国暖春常笑，群玉山高夜放光。愿得画中人不老，年年只作画中妆。"}