{"id":"1235436","title":"山中二首","dynasty":"元","author":"刘诜","text":"蓐食希早出，出城日已辰。况悯肩舆劳，时亦步嶙峋。嶙峋苦难步，投宿荒村民。启扉炽灯火，延客意颇真。苦辞村无酒，无以洗埃尘。岁歉有稚粟，尚可分炊晨。高门多吠犬，仓卒难投身。勿投高门宿，勿厌村家贫。溪桥落白水，野路覆红叶。山边四五家，日暮烟火白。归牛认深巷，行客指新月。村田旱伤馀，老稚筋力竭。方今冬序初，饘粥傥未缺。雪霜且已来，卒岁谅何策。"}