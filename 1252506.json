{"id":"1252506","title":"江城梅花引 己卯除夕","dynasty":"元末明初","author":"邵亨贞","text":"灯前儿女小团圞。岁将阑。夜将残。一度逢春，一度减朱颜。明曰东风三十二，又添得，二毛侵，鬓底斑。世间世间行路难。身世闲。天地宽。往事往事恨未了，长恨儒冠。爆竹声中，春又到柴关。一任黄尘门外扰，且留取，旧梅花，独自看。五陵春色旧曾游。翠娥讴。锦缠头。花落花开，不信有并州。浅碧障泥红叱拨，柳桥外，满东风，无点愁。近来近来双鬓秋。心渐收。情尚留。底事底事遽如许，身世沉浮。何况年华，长向镜中羞。才见那时帘外月，便想起，醉吹箫，罨画楼。"}