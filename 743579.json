{"id":"743579","title":"宋文信国公铁如意歌书于拓本左方","dynasty":"清","author":"朱文治","text":"大魁天下早如意，对策法天天庙器。为有忠肝铁铸成，旧藏手泽犹生气。六百年前殉国身，摩挲古铁空伤神。曾经百战思兴复，握此指挥千万军。呜呼唾壶击缺声何壮，欲破头颅除贾相。宋祚天心难挽回，临刑下拜犹南向。君不见姓氏铮铮小篆镌，毡锥藤纸广流传。读书意欲学何事，取义成仁如铁坚。"}