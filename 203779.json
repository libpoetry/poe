{"id":"203779","title":"黄君会景伊西上","dynasty":"宋代","author":"王迈","text":"杞梓非凡材，骐騄非凡马。朴樕不入公输门，赏骏岂无伯乐者。龙泉真宝剑，焦尾亦名琴。张华有眼识紫气，子期解听流水音。凡物时为之否泰，横宝在道众所爱。十年读书得一友，送之西征吾意快。梅花馨，雪花明，仙霞直上带云津。别君不作儿女语，万卷诗书早致身。柳绵飞，榆荚舞，软红尘中花如雨。逢君一笑上青楼，破费黄金买金缕。那时君已在瀛洲，而我正为京华游。便教后举入黄甲，早是输君此一筹。"}