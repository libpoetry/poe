{"id":"949421","title":"八月七日与吴沈二道人同过书坞时山堂初成","dynasty":"宋","author":"周南","text":"暋阳收晶荧，清舫度林汇。坡陀认槿篱，屋角初涂塈。入门露荫竹，走鞭土为沸。橘栾尚小涩，菊柄已幽毅。少纾趺坐筋，渐出穹隙味。疏丛石贞瘦，密樾尘髣髴。成余独往愿，劳我慈亲费。亲年合几何，倏已近喜畏。我发白满把，晚食迟下胃。一岁能几来，每来时自慰。不雨已经旬，长道熠饥蜚。竹檐出山泉，草根坌土气。长愿居此劳，州里未为贵。"}