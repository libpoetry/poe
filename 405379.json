{"id":"405379","title":"挽纫诗八首选四","dynasty":"近现代末当代初","author":"黄松鹤","text":"香江二度我来时，不负多情识面迟。宛转闻声扶病起，梅花旧卷索题诗。白石新词仔细看，扬州一曲付谁弹。东南此日传消息，更上宜楼问牡丹。再无文字慰平生，夫婿拳拳替送行。从此春风三五夜，长洲明月若为情。手书何奈是归来，案上尘封未忍开。枨触山楼留客处，一星如梦只馀哀。"}