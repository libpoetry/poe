{"id":"747245","title":"赵中令琴歌胡仁圃属","dynasty":"清","author":"钱泰吉","text":"空斋昼静焚旃檀，古琴挂壁生清寒。漆文虽作蛇腹断，酝酿开国元气神犹完。凤池之中有遗字，乾德元年赵普制。重修者谁张顺修，汉雯山人名同留。吾闻太宗欲法文武增二弦，惜哉蔡裔所制今不传。是时雅乐尚未定，此琴那独中和全。何人试按和岘律，使与叉手之笛同清圆。枯桐或是秦陇木，屋材之余琴材便。饰徽不用瓜子金，十瓶或未来海壖。想当炽炭烧肉后，应和靡玉声缠绵。不然抛琴风雪夜，终读《论语》二十篇。呜呼陈桥排闼功莫京，国家之事由书生。誓书尾署臣普记，陛下不误谁所成。弹之莫作《履霜操》，九原骨朽心难平。君不闻中有痴儿，临死呜咽悲啼声。"}