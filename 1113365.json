{"id":"1113365","title":"读赵飞燕外传杂诗七首","dynasty":"宋","author":"张嵲","text":"漫漫积雪被岗坻，宜主当时有暗期。忽见梅花照夜发，祇疑犹待射雕儿。九回沉水新为髻，故绣裙襦稳称身。祸水歘来漂燎火，知几唯有淖夫人。魏宫怅望杨花去，汉掖齐歌赤凤来。淫蛊到头成底事，荒田野草但堪哀。汉武馀威信未穷，单于来见未央宫。如何运偶鸿嘉主，樊嫕宫中作女戎。燕燕承恩住远条，初能顺息度寒宵。如何不以斯术进，却使甘心慎恤胶。赤凤谩言最可伤，君王不谓有他肠。并疑池上将仙去，祇恐留连为侍郎。合德来嫔帝甚欢，温柔乡里胜求仙。武皇虽被白云误，犹得垂衣到暮年。"}