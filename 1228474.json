{"id":"1228474","title":"送素庵刘总管归","dynasty":"元","author":"黄清老","text":"当年绣斧出九天，倏如白云下长川。千峰收雨作秋色，至今梧竹吟寒泉。熙台重来又三载，干将出匣光不改。冰浆尽贮明月秋，风露冥冥接沧海。海空迢迢行玉麟，霜影荡漾龙蛇惊。石田归来紫芝好，策马更入南山青。渔阳歌两岐，何如阳春生物物不知。鲁人颂泮水，何如弦歌一千里。昆也虎渡河，宽也蒲作鞭。何如樵溪九曲落叶静，平铺绿水栽红莲。紫微殿前列藩辅，华盖苍苍五星聚。夔龙䠥?天一方，蟋蟀吟秋桂枝暮。蓬莱枫叶昨夜秋，璚楼梦觉题金瓯。银河横空白鸾去，安得追逐钧天游。"}