{"id":"713611","title":"咏史赠杨君","dynasty":"明末清初","author":"屈大均","text":"张耳从汉高，实用甘公说。任嚣志偏霸，亦以天文决。五星射越门，光气分隆准。甘公言一倡，诸侯尽心折。圣汉以龙兴，功可齐人杰。君今治天官，言星复明哲。手执大人符，机祥虑先泄。观文以察变，吾尝求五列。元气斟酌之，欲将斗柄揭。三易有洞玑，微言幸未绝。与君为天数，阴阳受开闭。灾异谨大书，忧患惟崩竭。天监岂无知，云汉光尚彻。牵牛终服箱，南箕将失舌。织女多文章，经纬资吾拙。君且引兕觥，俯仰毋悲咽。"}