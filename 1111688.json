{"id":"1111688","title":"和詹守二首","dynasty":"宋","author":"吴芾","text":"一日相逢喜有馀，对谈胜读十年书。欢声已溢枌榆社，和气还蒸蓬荜居。敢道高标攀靖节，或疑胜致到华胥。愿言莫惜留连醉，看我东皋带雨锄。特迂千骑访柴门，多谢清朝皂盖臣。肯为衰翁留竟日，顿令寒谷暖生春。论心便觉尘襟豁，刮目仍观妙句新。转盼又还成远别，相思后夜定伤神。"}