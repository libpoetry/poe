{"id":"261809","title":"题曾青藜尊人传后","dynasty":"清代","author":"丁澎","text":"莫为信陵士，宁作韩陵石。子升碑记存荒烟，杯酒不浇公子宅。不见曾公古侠者，十岁能文兼跃马。赋就欲夺云梦田，剑击长凌武安瓦。灌夫弟畜朱家奴，乾坤何处客腐儒？竖子成名何足齿，天下英雄君与孤。干戈鼎沸若飞电，江南黄犊如席卷。慷慨谈兵尊俎前，草檄特膺公府荐。片纸能胜十万师，一身耻为三语掾。登床自许捉刀人，帐中莫使孙郎见。此时楼船横楚州，朝议下敢申同仇。指挥泣下袁开府，信誓直折宁南侯。功成不赏蹈沧海，鲁连遗风至今在。岁月俱因戎马驰，壮心不与沧桑改。徐庶还家为老亲，江湖把钓足闲身。少微星边忧处士，秋风原上动旁人。有子青藜与我厚，是父声名满人口。饮泣再拜前致辞，乃公佳传烦下走。猗嗟韩陵信陵掩秋雾，乌雀啾啾白杨渡。千古之名何有哉，贞珉长傍松楸树。予为此歌君莫悲，聊作阡铭表其墓。"}