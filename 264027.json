{"id":"264027","title":"霜叶飞·海风吹老敧檐树","dynasty":"清代","author":"文廷式","text":"海风吹老敧檐树，幽窗凉夜偏早。前尘依约越中山，问甚时重到。忆俊侣、英游不少。金鞍宝马呼鸾道。更珠江浩渺。良月滟、笙船众花，齐映欢笑。因甚耆彦风流，十年前后，新坟尽长秋草。江山满目泪沾衣，是而今怀抱。算不及、魂归朱鸟。波涛万顷珠沈了。待近约、梁鸿去，踏遍千山，万山斜照。"}