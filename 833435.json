{"id":"833435","title":"高阳台","dynasty":"清末民国初","author":"樊增祥","text":"渍酒陶巾。钞诗段袄，泪红比烛还深。浅土稽山，谁从玉海钩沈。早将身作潇湘水，写红兰、万种愁心。论词人、词是秋花，人是秋星。飘飘不尽凌云意，欠勒铭碣石，颂鼎汾阳，传唱人间，惟余散水珑玲。当年赌画旗亭壁，旧酒痕、犹在吴襟。剩今宵、夜雨灯前，独抱牙琴。"}