{"id":"722467","title":"送戴使君","dynasty":"明末清初","author":"屈大均","text":"君向珠池作大官，三年未得夜光看。心知更有明珠好，好似天边白玉盘。天南处处是贪泉，不饮何如饮者贤。香浦只今无两浦，君船尚有水沉烟。诗篇一一擅风华，高义还如海上霞。以我故人双季布，知君当日一朱家。旌节翩翩度岭云，红梅不及尔清芬。惭予亦与罗敷似，不识东方一使君。"}