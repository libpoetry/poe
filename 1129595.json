{"id":"1129595","title":"偈颂一百三十三首","dynasty":"宋","author":"释居简","text":"趁鼠入角，吹糠著米。直下翻身，剑去久矣。信脚行，信口道，一步登高，全身入草。知心若解相扶，好把禅床靠倒。面门一思，长时无间。便与么去，讨甚么盌。得路塞路，看楼打楼。攀缘四天下，屋里贩扬州。无愧于心对圣僧，不图人爱爱人憎。打刀不是并州铁，谁与诸方剪葛藤。以大圆觉为我伽蓝，身心安居，平等性智。吃官酒，卧官街，当处死，当处埋。本来无位次，何用强安排。七宝莲花品字开，一花一叶一楼台。水禽啼在深花里，花在水禽啼处开。还债金轮种，陈年甘蔗苗。九龙翻雪浪，滴水也难消。师子当门，谁敢觑著。仁义道中，放过一著。节外生枝，劣中取胜。辍己为人，无乃太甚。黄梅七百，如龙争珠。因甚今日，劫在这里。争之不足，让之有馀。从来不解强安排，掷地金声破草鞋。无位真人无面目，何妨运水及搬柴。试问卧云深处客，不知何以答升平。荡然至化难逃避，万里尧天一点云。枯木寒灰，铜崖铁壁。春到无痕，春归无迹。桃花红，李花白。明眼人前，一场狼藉。初于闻中，入流忘所。圆通路绝，满面尘埃。洞门无锁钥，俗客不曾来。学道如钻火，逢烟未可休。直待金星现，曹门取郑州。鼎湖龙去不知还，遥想清都虎豹闲。欲借刚风朝紫阙，九天阊阖正开关。晷运推移，日南长至。应时纳祜，看楼打楼。群阴消剥尽，特地一场愁。六年勤苦竟何如，为问君王记得无。直下虽知难抵讳，到头终不受涂糊。三到投子，含元殿里。九上洞山，更觅长安。自从夜雪拥鳌山，一度思量一度寒。穷厮煎，饿厮吵。古岸风高，玉壶春晓。今日中夏了也，毕竟事作么生。当阳一机，转身一步。左右逢原，了无回互。本等牧牛人，何曾头角露。千年父祖旧田畴，万宝垂成及早收。无底钵盂开口笑，圣凡一等饱齁齁。天中天，圣中圣。赞不及，述不尽。四海九州，一印印定。今日开炉，报恩随例。火箸香匙，各有节制。若待豆爆冷灰，未免递相钝置。识火色，辨风旨。曲突徙薪，已落第二。一大藏教，总是魔说。日可冷，月可热。是假易除，是真难灭。乱山裹雪玉崔嵬，万行门庭八字开。惆怅善财归去后，寥寥不见一人来。华鲸吼月，虚籁沈秋。裂破玄关了，随流复入流。南来底下载，北来底上载。月白风清，太湖无盖。穷厮煎，饿厮炒。东家儿啼，西家妇笑。暗写愁肠，善说法要。良哉观世音，郎当也不少。曲吹彻，鼓皮穿。夜深人静，灯盌油乾。一道神光万境闲。才生便刬，不得一半。失之东隅，桑榆已晚。非不非，是不是。无事困人心，莫将无事会。薤露凄凉亦可怜，白杨丹旐去翩翩。哀哀声里无消息，打著南边动北边。病来病去无聊赖，及至除根病转多。事久多变，年老成魔。看它此去又如何。只手抬，只手搦。毫釐有差，天地悬隔。馀二即非真，惟此一事实。密在汝边，我说不密。诸方说禅，地藏种田。西余门下，又却不然。饥来吃饭，困来打眠。不是知音者，徒劳话岁寒。十四年，四月一。流水无情，落花无迹。一句了然超百亿，莫待当来问弥勒。汲井花水，煮蔷薇露，清净法身遭点污。活戾世界，一年一度。三分光阴二早过，向下文长。灵台一点不揩磨，彼自无疮。贪生逐日区区去，终日茫茫。唤不回头争奈何。三月十五，落花飞絮。业识茫茫，无本可据。把得定，作得主。伶俐衲僧，不恁么去。晃晃在心目，昭昭居色尘。莫将银世界，唤作假银城。跛跛挈挈，百丑千拙。斗诸方胜，胜诸方劣。瞿昙几个舌头，众会几个眼睛。头头物物，刹刹尘尘。自瞒犹自可，最苦是瞒人。是佛亦拜，是魔亦拜。大胆小心，不妨忒煞。目前机，摩竭令。无法商量，一印印定。衲僧家，不潇洒。嫌人赞，爱人骂。无诤三昧，知音者寡。三昧即且置，如何是无诤。客来须接，贼来须打。浪宕楼头无藉在，零丁利帝可怜生。恶叉聚是此中人，佛子住非他处成。佛真法身，抵死谩生。自沽村酒，自把磁瓶。却著衫来作主人。拟破一微尘，分明昧此经。如何破经卷，出此一微尘。恶星临照命宫时，雪重山寒眼?痴。我似钓鱼船上客，还将哥逻报君知。日日雨，夜夜雨。锁了日轮，闭了月户。稻也坏，麦也坏。不知者个坏不坏，问取明州憨布袋。行亦禅，坐亦禅。饥噇饭，困噇眠。三到投子，九上洞山，无端掘地觅青天。门对庐山，岸横湓浦。把定要津，鸦飞不渡。死便埋，死便埋，本来无位次，僧趁俗安排。赤洪崖，白洪崖，是我冤家一样乖，哀哀。今日静悄悄，昨日闹啾啾。风定花犹落，山更幽。肉还父，骨还母。日西沈，水东注。从者里入，向那边行。到家消息断，日午打三更。不为礼，礼必坏。千人来，万人拜。黄面瞿昙，吃者一解。七纵八横，千重百匝。正令全提，是计不纳。金猊铁脊铁腰顽，逐队随群屈节难。要打衲僧门下过，避些炎热耐些寒。据虎头，收虎尾。未见其人，第一句下明宗旨。尝闻其语，踢起便行，白云万里。未发足南方已前，早知错了底十有五双。往往当面讳却，不肯承当。若不将错就错，未免雪上加霜。我者里纂节去处，听他烟棹上瞿塘。净名有无尽灯法门，后世机巧，取次翻腾。一灯十镜，十镜一灯。交光相罗。徵诘无痕。镜自镜，灯自灯，大家吹灭暗中行。败阙在双林，都无迹可寻。海枯终见底，人死不知心。贼来须打，客来须接。明庆长老来，打即是，接即是。若打来不见赃物，若接来未问踪由。休休，不是冤家不聚头。元正启祚，万物咸新。即日伏惟，无位真人。饱莫喜，饥莫嗔，一日从头五合陈。量才补职，修德养闲。一动一静，妙转机关，辉天鉴地许谁看。虚空无相身，堕地惹埃尘。不入红尘里，驴年洗得清。罗汉山当户，朝来有圣灯。藩篱俱剖破，不拣小乘僧。一发中的，百发破的。碧云十字路头，又添三害之一。日可冷，月可热，众魔不能坏真说。且道如何是真说，三人證龟，定不是鳖。十方同聚会，各梦同床。个个学无为，彼自无疮。此是选佛场，蛊毒之乡。借婆衫子拜婆年，监木匙挑不上禅。扶起玉龙轰霹雳，明星犹在九重天。黄檗下座，南泉上座。常州纸贵，一状领过。油油，同声相应，同气相求。金簇惯调曾百战，铁鞭多力恨无雠。露柱通宵守岁兜，灯笼侵早拜年兜。乌藤趁队无碑记，跳出禅床左畔兜。普伸祝颂随娄搜，享千秋天生富贵。切忌他求，好消息兜。人弃我取，人取我与。弄业识团，无本可据。毁于佛，谤于法，不入众数，分明有眼难缁素。未到忘筌地，携篮等跳虾。错行樵子径，却到葛洪家。鲁祖见僧便面壁，平生肝胆向人倾。潦倒北涧，无背无面。终不为君通，任从沧海变。泥猪疥狗，不愿生天。行家灭胡种，成佛待驴年。檐头滴滴，分明历历。明眼衲僧，切忌从者里入。长乐宫深漏箭迟，忧家丙夜细思惟。钟鸣漏尽龙楼晓，无复鸡人问寝时。三月旦，春过半。胡孙系露柱，露柱声声唤。南山粲，白石烂，只者一著何曾烂。独钓海山秋，纶竿五十牛。叮咛螺与蚌，莫傍钓鳌钩。东边移了复西移，不动尊还有动时。弗打并他蹲坐处，安知四十九年非。透骨寒凝眼不开，阳和一点自何来。六年辛苦都休了，不悟明星是祸胎。三应三呼，不辞入草。罚钱出院，正要话行。软顽侍者，孟浪克宾。数声羌笛离亭晚，君向潇湘我向秦。姜杏杯深恨未消，竹篙只作等闲摇。一从收卷波澜后，谁在坳堂学弄潮。莫袖搴旗手，同扶折脚铛。高棋放低著，死路活教行。一声哇地便吒哩，突出如斯大阐提。此土西天起殃害，堂堂洗土不成泥。雪溪一沤灭，辊入龙湫里。龙湫搅得浑，六月冻连底。喝石岩前，菖蒲田里。痴人犹戽夜塘水。来恨出阙迟，归嫌入峡迟。疑今真个悟，悟昔不曾疑。南询是妄，北谒还非。日暮碧云合，乱山啼子规。拙拙，拙尽巧生，一场败缺。有时證鳖成龟，蓦地證龟成鳖。诸郎尽解使爷钱，磹窠不肖子，拍手笑掀天，笑他弄到帝王前。去年梅，今岁柳。大地有全功，物物还依旧。衲子生涯也如旧，头上青灰三五斗。腊雪后，春风前。莫教蹉过钁头边。一棹鬼门关，横飞关外天。九华天下胜，趁得雪中看。碧云暮合，云与僧闲。偶尔相逢到此间。八表归仁，一人有庆。樵唱渔歌，拍拍是令。今朝三月初五，天色半晴半雨。园林过了清明，无限落花飞絮。释迦悭，弥勒富。绝怜杜宇不知时，啼得血流无用处。半月出去，鼻孔不见眼睛。一日归来，眼睛不见鼻孔。九旬禁足，是何三昧。合火成群，东倒西擂。忽若箭锋相拄时，突出眼睛，揭却脑盖，虎岩向他道未在。今日因甚，作者模样。觌面相呈，当仁不让。升九仞之上，吾必与之俱。极九渊之底，吾亦与之俱。吾不见时，何不见吾。谈玄说妙，落在今时，瓠子落苏那得知。诸佛不出世，四十九年说。祖师不西来，少林有妙诀。是假易除，是真难灭。尘劫前事，尽在今时。当断不断，千驷莫追。花须连夜发，莫待晓风吹。智不到处，满口道著，与你大书特书。屡书于虚空中，不怕风吹日炙，有名不用镌顽石。久坐大雄峰，寒灰拨不红。一星萤火出，孤鹤已辽东。误将萤火作明星，发得些儿鬼眼睛。末代只看王勃记，何殊瘗鹤紫阳铭。姜杏杯深恨未消，罚钱出院不同条。等闲放过丹霞后，打折乌藤也不饶。世事悠悠，不如山丘。避喧求静，骑牛觅牛。黄河合眼跳，特地一场愁。擒虎易，告人难。难难。铁门限，铁心肝，庞老油麻树上摊。色不是色，菜花黄梨花白。声不是声，紫燕语黄莺鸣。观音菩萨，将钱买胡饼，放下手却是馒头。洞里春光浑不惜，一时流入武陵溪。佛子生来净无垢，今年洗了明年又。顽赖容他五逆儿，劈面淋头誇毒手。真人梦出大槐宫，直上钧天广乐中。百世木支皆玉叶，追还舜禹旧家风。五月五日午时，大书特书屡书。不向空中咄咄书，是马何曾唤作驴。三界无法，何处求心。何处有法，何处无心。白云为盖，流水作琴。谁是知音，一曲两曲无人会，惭愧惭愧。父母所生口，终不向你道，雨过夜塘秋水深。寿富如天圣嗣多。海不扬波长熨帖，雨当指日肆滂沱。火无就燥宜潜德，虏嗜残生必倒戈。草木昆虫均化育，九州四海听讴歌。老胡今日死日到，四海五天俱太平。葱岭又寻归去路，看来只有业随身。家贼难防，家财必丧。只可错捉，不可错放。枫落吴江欲冷时，一堂百衲败荷衣。凭谁拨取炉中火，莫似沩山眼?痴。断头船子傍人门，七佛威仪可断魂。争似国师无伎俩，天津桥看弄胡孙。海云空，海天阔。书不来，信不达。既是解道本来无一物，因甚不得它衣钵。千里驹，九肋鳖，九十三年揭日月。生既无言死无说，万象森罗广长舌。八月秋，何处热。露冷风高，头头漏泄。何必三到投子掘地觅天，雪拥鳌山一场败阙。踏著秤锤硬似铁。通玄峰顶，不是人间。心外无法，壶中有天。更于何处觅通玄。仲夏初吉，有好消息。露柱灯笼，参学事毕。證据则任汝證据，鞭逼则任汝鞭逼。当机觌面提，觌面当机疾。牛头横说竖说，不曾动舌。鲁祖见僧面壁，自纳败阙。净慈败缺，钉橛向空，熨斗煎茶铫不同。时时具足，日日团栾。含元殿里，更问长安。散乱定，随流禅。莫将安乐法，容易与人传。未得黄梅山里信，先开大庾岭头花。如何种柏栽松手，流入担柴卖筊家。大地及日月，时至皆归尽。未尝有一物，不被无常吞。末上何曾转法轮，只今再转谩劳神。路行人不知天晓，犹把灵符执夜明。倒用横拈眼似眉，憨憨稳放一头低。全身辊入草窠里，东倒何妨复擂西。"}