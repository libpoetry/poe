{"id":"785465","title":"望医巫闾山 其二","dynasty":"清","author":"多隆阿","text":"我闻长白山，山高数万仞。未入古版图，因让此山峻。拔地更摩天，指作幽州镇。诸峰如儿孙，俯首各效顺。木叶虽有名，视此称后进。石产珣玗琪，尔雅堪徵信。疑即今锦川，珍奇同玉润。宝藏待人求，山灵不悭吝。朅来值夏初，残花落成阵。领略勿太疏，停车子细认。"}