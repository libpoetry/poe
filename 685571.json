{"id":"685571","title":"宿乳源均丰馆在五岭最高处冱寒特甚春有积雪人呼为小北京顶平敞四匝烟村然贫苦不堪言矣二首","dynasty":"明","author":"邓云霄","text":"百折千盘鸟道通，到来平地坐芙蓉。岚封石磴层层锁，画列银屏面面峰。榻近星河疑犯斗，云连衿枕梦从龙。寥寥下界遥相隔，只听天鸡当曙钟。登高遥望长安日，此地人呼小北京。贫苦正怜村落破，冱寒真比帝王城。桑麻不敌三冬雪，征戍尤勤四海兵。寄语道旁星使客，肯将民隐达承明。"}