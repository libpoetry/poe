{"id":"1066615","title":"诸人各见和复和一首","dynasty":"宋","author":"葛胜仲","text":"我祖还笏归乐天，不羡戴冕兼乘轩。扫门笑傲寄元趣，一龛相对惟金仙。辞藻翩翩能析理，字字清奇中商徵。响泉韵磬初不施，见色闻声自真意。从来家学传青箱，禄侈万石今方将。此篇不愁暂飞去，天相斯文终不亡。孙曾秀杰今层出，馀庆仰承君子泽。莫言临绝似获麟，请看笔头扛鼎力。"}