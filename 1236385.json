{"id":"1236385","title":"次韵邓知州会秦邮乾明寺二首","dynasty":"元","author":"陈镒","text":"特向诗禅觅一参，秦邮寺里听雄谈。政成洛北官方满，家近淮南路熟谙。春日竹窗多雅趣，暮年蔗境有馀甘。超然跳出尘笼外，风月招邀兴倍堪。解组归来隐乐郊，手开药圃旋除茅。巢云野鹤新添子，亚水苔梅曲引梢。翰苑曾传坡老句，禅门今结遁公交。日来清思知何在，茶臼时时隔竹敲。"}