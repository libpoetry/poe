{"id":"623871","title":"初秋关少璋曾完初梁重明朱季美刘季德赵丕振过集池亭迟刘道子不至","dynasty":"明","author":"欧必元","text":"开径延三益，为轩借数楹。不辞河朔饮，偏得古人情。茗色侵兰薄，炉香透竹清。鱼牵秋水荇，禽杂野弦声。共适临池兴，争传避暑觥。息机忘礼法，高尚废时名。聚散浑无迹，风尘厌有营。颂因成酒德，何处觅刘伶。"}