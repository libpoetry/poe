{"id":"699393","title":"暮春同王以明丘长孺苏潜夫魏二方游韦氏庄得宽字","dynasty":"明","author":"袁宏道","text":"几叶茭蒲水，微风亦起澜。如何寻丈地，绰有江湖宽。种果栽花易，招鸥引鹭难。辋川如具礼，画里试思看。树历高云老，门临细水寒。乱中时有整，幽处偶然宽。芦笋芽将茁，槟榔蕊渐残。游鳞真可喜，梦不到渔竿。径路微微折，亭轩倍倍宽。经营百事善，物力屡朝看。果税分时敛，茶坊凑水安。袈裟幸自乐，何苦恋中冠。"}