{"id":"694350","title":"上廉宪节","dynasty":"明","author":"陈献章","text":"宪节多年颂缙绅，除书又喜出枫宸。一天风景贤声著，万里云山要路新。见说召公将入相，空怀寇老可安民。此行料想难羁久，终外调元鼎鼐臣。圣世耄臣鬓欲丝，风姿还似岁寒时。九重天子心方简，百万生灵命已随。畿内经纶当大展，省中霖雨遍先施。赠行固我寻常事，总在图中几首诗。莅政洪林独擅声，乔迁共喜沐恩荣。花飞南浦春初暖，舟发西江雨正晴。分郡一方为上相，去思千里系中情。遥知此去应难久，台鼎期登辅导清。久持宪节驻江南，衡鉴无私太极参。白简霜飞威凛凛，乌纱晴照鬓鬖鬖。风摇去旆装初束，日落离亭酒未酣。到得南雍应不久，君名已在御屏缄。"}