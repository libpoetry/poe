{"id":"155640","title":"试院·南国诸侯老宾客","dynasty":"宋代","author":"喻良能","text":"南国诸侯老宾客，霜叶青衫头雪白。绣衣使者急搜贤，又向文场三捧檄。全闽多士如邓林，大厦度材惭匠石。细看太白日万言，时取武成二三策。清心期识璞三献，过眼敢迷目五色。只今虽无衣钵传，向来未省原天觅。更长宁辞烛屡秉，漏下何啻夜十刻。回思前日踏槐花，忍使青袍轻饮墨。"}