{"id":"213795","title":"爱日·雁生阴沙春","dynasty":"宋代","author":"王安石","text":"雁生阴沙春，冬息阳海澨。冥冥取南北，岂以食为累。咨予愁病躯，朴鄙人所戏。无人治时难，量力当自弃。岂知塞上霜，飘然亦何事。高堂已白发，爱日负明义。悲风吹平原，秣马聊一愒。含怀孰与语，仰屋思汉喟。孟母知身从，莱妻耻人制。一肉傥易谋，万锺非得计。"}