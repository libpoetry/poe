{"id":"1104644","title":"大中祥符五岳加帝号祭告八首 迎神用《静安》。","dynasty":"宋","author":"郊庙朝会歌辞","text":"钟石既作，俎豆在前。云旗飞扬，神光肃然。当驾飙欻，来乎青圆。言备缛礼，享兹吉蠲。节彼乔岳，神明之府。秩秩威仪，肃肃灵宇。懿号克崇，庶物咸睹。帝籍升名，式绥九土。节彼岱宗，有严庙貌。惟辟奉天，依神设教。帝典焜煌，嘉荐普淖。至灵格思，殊祥是效。作镇炎夏，畜兹灵光。敷与万物，既阜既昌。爰刻温玉，式荐徽章。昭嘏神意，福熙穰穰。瞻言太华，奠方作镇。典册是膺，等威以峻。上公奉仪，祀宗荐信。介祉万邦，永配坤顺。仰止灵岳，镇于朔方。增崇懿号，度越彝章。祗荐嘉乐，式陈令芳。永资纯佑，国祚蕃昌。岩岩神岳，作镇中央。肃奉徽册，尊名孔章。聿降飙驾，载献兰觞。熙事允洽，宝祚弥昌。祗荐鸿名，寅威明祀。有楚之仪，如在之祭。奠献既终，礼容克备。神鉴孔昭，福禧来暨。"}