{"id":"774118","title":"秋杪同人至东湖久憩归过黄园饮于韩家园 其二","dynasty":"清","author":"胡承珙","text":"清风不入城，送我到东郭。城隅幽僻处，修竹好篱落。谁家数亩园，一径通略彴。亭池未断手，黄垆已寂寞。韩园稍高敞，位置苦参错。清泉更宜引，丛树须一廓。草堂回向南，茅亭尚待缚。一笑悔多事，无人孰商榷。且效袁丹阳，径造不须约。虽无荡云胸，终胜插尘脚。竹里安行厨，深杯竞斟酌。醉卧君莫辞，流光不可捉。夕阳散林影，送客噪双鹊。拦街唱铜鞮，儿童手空拍。醉翁名酿泉，痴儿觅快阁。自非谢幼舆，谁宜置邱壑。"}