{"id":"831288","title":"水调歌头 其四 九日四叠韵，题酒人抱瓮图","dynasty":"清末民国初","author":"程颂万","text":"江望入秦赭，暝被酒烘开。白衣为我送至，山瓮累崔巍。岁岁登高颂酒，今岁天官改历，定误酒星来。仙谪本非谪，起舞叱氛埃。长鲸吸，螟蜾侍，海为杯。楼捶更事洲踢，翻手上蓬莱，那便开轩就菊，但道悬香有桂，节换竟登台。入瓮汝休矣，歌哭两徘徊。"}