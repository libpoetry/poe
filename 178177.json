{"id":"178177","title":"仲咸以多编成商於唱和集以二十韵诗相赠依韵","dynasty":"宋代","author":"王禹偁","text":"诗战虽非敌，吟多偶自编。齐强侵北鄙，许败守东偏。犹恨多虚日，何妨且系年。龙媒难趁逐，驽驾赖驱牵。拙句传非梦，雄词纵自天。一嘲花灼灼，再咏雁翩翩。白雪终无继，洪崖谩拍肩。骖鸶元在汉，堕鼠不成仙。硎发锋鋩利，衡诚势力悬。石因良玉润，褧借锦衣鲜。糠籺豪家笑，鉶羹古味全。虎盐宜燕享，猴棘谩雕镌。我笔非江氏，君才比孟坚。岂劳开蒨旆，早合步花砖。重甚连城璧，精於万选钱。西江闻祖德，南国许名贤。夜阁调琴月，秋堂煮茗烟。淡交轻势利，孤达鄙荣迁。媚挹怀珠水，幽听喷玉泉。谪居叨属和，都志命迍邅。"}