{"id":"1131411","title":"以莲心茶送巩使君小诗将之","dynasty":"宋","author":"虞俦","text":"未雨馀寒力尚严，岩前蚤见摘纤纤。初尝似带莲心苦，回味宁输崖蜜甜。渴想清香凝燕寝，更馀黄卷乱牙签。一瓯幸入春风手，微草从今价亦添。采得莲心苦更严，青裙白面退尖纤。竹轩旋碾香尘散，槐梦初回齿颊甜。况是澄泉元带锡，自应佳句合编签。直须陪侍挥谈麈，习习清风两腋添。"}