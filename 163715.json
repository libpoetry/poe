{"id":"163715","title":"和庐陵士尹八俊投赠韵","dynasty":"宋代","author":"程公许","text":"白苧裁春衫，京尘可得缁。一麾江海去，何成复何亏。驰驱两轮朱，萧骚双鬓丝。所欣岁功就，千里春台熙。素念耻伐檀，烦政戒楚茨。同心何自来，邂逅得我师。金华仙去远，文其不在兹。诸公竞唐体，颓流谁楫维。命将骚雅坛，幸子无牢辞。为我缓节歌，纾我商讴悲。边尘寒乡国，介鳞语侏{亻离}。登楼仲宣赋，遣兴子美诗。怀归自无计，惨戚将奚为。排云天九重，抒我危苦词。"}