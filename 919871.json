{"id":"919871","title":"中秋","dynasty":"宋","author":"苏泂","text":"亲朋关河阔，一岁几合并。回思十载我，大半短长亭。我发日已白，我心日以惊。尚喜淡泊资，于世少经营。五日过三县，山川知我情。吟诗自娱悦，俗子徒我评。忆我会心友，与我同死生。取我尘化衣，濯我沧浪清。我归已数日，我友各有行。百川我友朋，五岳我弟兄。我酒难独饮，我怀谁与倾。今夕我中秋，我自看月明。"}