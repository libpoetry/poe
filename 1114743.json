{"id":"1114743","title":"送清湘蒋尉","dynasty":"宋","author":"李曾伯","text":"我学言诗诗不奇，蒋君言命却能诗。岁寒如许松不改，春信未来梅已知。丘壑何如归去好，江湖终匪老来宜。辰州极去湘南近，办取柴桑三径资。昔插金莲醉五泉，与君抵掌共谈天。蜀山历遍数千里，荆渚重逢八九年。子为丹砂行作吏，我无金鼎可求仙。更怜不是春风手，雪意垂垂送去船。"}