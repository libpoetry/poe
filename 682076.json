{"id":"682076","title":"华山畿四首","dynasty":"明","author":"余睦","text":"华山畿，事可悲，华山之女歌有辞。侬昔见君君有思，君为侬死侬不知。华山畿，心相系，心系不因生死异。牛车载柩过侬里，牛不前行车即止。华山畿，良可哀，君死侬生奚可哉。愿言玉匣为侬开，与君一处埋蒿莱。华山畿，歌欲绝，此情此恨凭谁说。歌不成声声哽咽，闻之使人肠欲裂。"}