{"id":"1109723","title":"丙子元日三首","dynasty":"宋","author":"刘摰","text":"瑞历开三朔，祥风验八方。年华恨催老，节物喜随乡。郁垒须时设，屠苏独后尝。佳辰谁与醉，梦绕故溪傍。爆竹惊山鬼，雕幡戴楚冠。祝延千岁酒，练气五辛盘。江冷东风外，天回北斗端。羌城霖雨甚，从此看春寒。遥想千冠佩，朝元太极天。鸣鞘开殿户，索扇起炉烟。庆事通祥表，和声入乐悬。江湖祝尧意，仁寿万斯年。"}