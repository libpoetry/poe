{"id":"787772","title":"雪霁偕邬梅仙登奎光阁柬棣笙","dynasty":"清","author":"许传霈","text":"乾坤妙炉橐，霏雪满林壑。城居人欲僵，冻蟹行郭索。十日忽快晴，忙煞登临屩。远眺集同心，拾级奎光阁。奎光与雪光，初望色交错。久倚危栏肱，□住转蓬脚。窗罗列乱峰，峰峰成玉削。对我峙道场，塔势出若跃。高手尽白描，文章卓南郭。北临苍卞苍，遥接气宏绰。青眼纵不逢，白首俨相约。朔风刺面来，语语答檐铎。山灵前致词，色相归无著。惜不携素琴，松风和穆若。同游知音者，襟期共澹泊。太古本无弦，耻作閒寄托。呵毫质主人，官冷未寂寞。烹茶雪一瓯，棋声当窗落。"}