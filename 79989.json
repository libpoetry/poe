{"id":"79989","title":"秋夜有感·候虫何唧唧","dynasty":"宋代","author":"陆游","text":"候虫何唧唧，岁晚声出壁，不惟嬾妇惊，感此白头客。壮年事征戍，万里不得息，扬颿凌秋涛，策马赴山驿。日照蛟鼍涎，雪印豺虎迹，谁知七尺躯，幸脱九死厄。前年补畿郡，入对瞻玉色，报恩无死所，再拜衰泪滴。即今故山归，愈叹老境逼。不眠中夜起，仰视星历历。中原何时定？铜驼卧荆棘。灭胡恨无人，有复不易识。"}