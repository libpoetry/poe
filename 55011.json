{"id":"55011","title":"留郎曲·三月以来无一晴","dynasty":"明代","author":"张时彻","text":"三月以来无一晴，郎今欲行犹未行。日日鸟啼行不得，郎心不定妾心惊。芳花尽被淫雨妒，出门只尺迷毒雾。风吹白浪立如山，劝郎莫问江头渡。哀猿叫月不可闻，妖蜮衔沙讵知数。深林魑魅巧弄人，百尺长蛇断行路。黄金之印大如斗，数奇不得悬君肘。有时错误犯刑书，咄嗟那复保身首。此时游魂何处归，此时空房难独守。不如炊黍且蒸藜，相对绳枢与瓮牖。"}