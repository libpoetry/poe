{"id":"412497","title":"自题小像","dynasty":"近现代","author":"俞长源","text":"管生小问曾闻臣，俞儿远为登山神。庄子多闻识前言，亦称古有识昧人。良医有附佐轩辕，著手镵石皆成春。俞氏于兹启本原，四千年后有吾身。吾身何德绍先芬，心役形拘空哀呻。文章无质学无根，雕龙小技敝帚珍。况复孤韵离世群，高歌无和徒嶙峋。应立不立讵无因，白眼閒看人纷纭。流景徘徊新易陈，憔悴春英堕泥尘。朱颜吾忽写其真，颦眉含意若不申。横看侧看庐山云，是吾非吾毋龂龂。印之印泥吾神存，投月浊水月不昏。切云崔嵬佩芳馨，奇眼好修长所欣。行将别离邗水滨，于役人间车马勤。人生别离苦酸辛，一桢且付闺中君。劝尔相思勿殷殷，小影妆台日相亲。"}