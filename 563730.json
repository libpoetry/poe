{"id":"563730","title":"天成素有志于学兹得告东归林居静养其所就可知矣临别以此纸索赠漫为赋此遂寄声山泽诸贤","dynasty":"明","author":"王守仁","text":"予有山林期，荏冉风尘际。高秋送将归，神往迹还滞。回车当盛年，养痾非遁世。垂竿鉴湖云，结庐浮峰树。爱日遂庭趋，芳景添游诣。掎生悟玄魄，妙静息缘虑。眇眇素心人，望望沧洲去。东行访天沃，云中倘相遇。"}