{"id":"173891","title":"送陈守·惟昔号能吏","dynasty":"宋代","author":"郭印","text":"惟昔号能吏，在公勤严明。挟兹来共理，教化日流行。堂堂陈汉州，所至树风声。四美出天性，早擅循良名。平心衡称物，敏手刀发硎。奸黠胆欲破，隐伏无遁形。千里归镇静，人神各安宁。爱物及鱼鸟，游泳全其生。舆言诵嘉政，不待三年成。房湖天下绝，好景无阴晴。退食来徜徉，风月搅诗情。修竹如君直，流水如君清。岂无宴赏心，对此乐事并。国步正艰险，天骄尚纵横。惜哉廊庙器，乃尔屈专城。瓜期忽忽来，岁月令人惊。车辙不容卧，去意一何轻。金陵一水通，当宁思豪英。况最郡守课，由来入公卿。君才森武库，可当十万兵。行矣佐中兴，力扶天柱倾。"}