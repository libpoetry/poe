{"id":"922430","title":"昔在九江，与苏伯固唱和。其略曰：「我梦扁舟浮震泽，雪浪横空千顷白。觉来满眼是庐山，倚天无数开青壁。」盖实梦也。昨日又梦伯固手持乳香婴儿","dynasty":"宋","author":"苏轼","text":"扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼净同看古佛衣。不向南华结香火，此生何处是真依。"}