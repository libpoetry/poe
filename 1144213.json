{"id":"1144213","title":"挽师叔理","dynasty":"宋末元初","author":"牟巘","text":"卓尔见成鐻，超然惊绝尘。形骸脱边幅，肝膈炯精神。正自关天分，应难语俗人。谁收身后稿，隽逸更清新。已饱忧患味，方收翰墨勋。龙飞新进士，猿臂老将军。千里推车轴，群工愧斧斤。天乎如有意，更为续斯文。四海东坡老，平生秦太虚。神游已冥漠，坐念更欷歔。手墨看犹湿，心期炯未疏。堪怜畴昔语，腹痛勿驱车。"}