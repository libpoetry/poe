{"id":"704475","title":"仆穷居方丈之室睹时事有郁抑于中者欲默则不能欲言则不可因作五歌以遣意冀轺轩之使有闻焉","dynasty":"明","author":"黎民表","text":"沉珠浦前恶气起，玄甲朱裳附如蚁。红旗五丈画蚩尤，海艚掠尽行商死。庙堂肉食运权谋，刀尺纷纷搔狱市。街衢横尸君不闻，调燮安能辅天子。去年斥卤犹有苗，今岁膏场若无草。渔人虽收网罟功，农夫夙夜忧不饱。皇天旱潦自有时，浑沌终伤凿机巧。出门语塞不得言，仰视浮云色枯稿。买香南海千馀日，昔日十家空九室。恶风巨舶不复来，官府悬金费要质。已闻关门閒斥堠，复见宫中祠太乙。君王蚤晚罢轮台，江湖私愿从玆毕。四方郡国皆太平，唯有粤南多战争。攻城劫藏无虚日，旷野萧萧闻哭声。我军才出又献捷，椎牛酾酒沾冠缨。沙场本是征人死，何用防秋苦募兵。乘车戴笠何后先，粤人重交从古然。迩来云雨成翻覆，秪有萁豆相熬煎。屈原反遭申兰妒，尼父空羞盗蹠贤。我生本是忘机者，痛哭应惭贾少年。"}