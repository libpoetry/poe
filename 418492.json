{"id":"418492","title":"莺啼序 挽碎玉词人","dynasty":"近现代","author":"丁宁","text":"斜阳似欺倦眼，散乡愁万缕。暮云卷、不定烟尘，寂寥春去何许。听花外、青禽悄唤，湖山别后多风雨。付狂澜，一瞥惊沤，故人早露。十载凄吟，泪染蠹纸，愧都无是处。赏音感、云树苍茫，锦囊时惠新句。绝纷华，孤踪自警，谢觞韵，豪情常阻。早知他，薄分旋休，隽游谁负。风萍小聚，陈迹残僧，此身本寄旅。别绪绕、仓皇征棹，照眼烽举。一曲离歌，顿成今古。清江波阔，沧州雾重，伤心明月当头夜。破羁愁、尚拟称觞谱。而今漫省，那堪已隔人天，断吟九泉见否。沧桑换劫，生死微尘，看几人醉舞。但沈恨、烟埋玉轴，露冷琴丝，绝响难招，是谁轻误。凄凉怕展，题痕犹湿，惊心归鹤临别语。鹤归来不道君黄土。何时梦叩青林，唤起悲魂，凯音说与。"}