{"id":"727131","title":"和南海王殿下咏秋胡妻诗","dynasty":"南北朝","author":"王融","text":"日月共为照，松筠俱以贞。佩纷甘在远，结镜待君明。且协金兰好，方愉琴瑟情。佳人忽千里，幽闺积思生。景落中轩坐，悠悠望城阙。高树升夕烟，层楼满初月。光阴非或异，山川屡难越。辍泣掩铅姿，搔首乱云发。倾魄属徂火，摇念待方秋。凉气承宇结，明熠素阶流。三星亦虚映，四屋惨多愁。思君如萱草，一见乃忘忧。杼轴郁不谐，契阔弥新故。朔风栏上发，寒鸟林间度。客远乏衣裘，岁晏饶霜露。参差兴别绪，依迟起离慕。愿言如可信，行迈亦云反。睇晃不告劳，瞻途宁遽远。何以淹归辙，蚕妾事春晚。送目乱前华，驰心迷旧婉。椒佩容有结，振方歧路隅。黄金徒以赋，白圭终不渝。明心良自皎，安用久踟蹰。遄车及怅巷，流日下西虞。披帷怅有望，出门迟所欲。彼美复来仪，惭颜变欣瞩。兰艾隔芳臭，泾渭分清浊。去去夫人子，请殉川之曲。"}