{"id":"1116526","title":"刁景纯席上和谢生二首","dynasty":"宋","author":"苏轼","text":"误入仙人碧玉壶，一欢那复问亲疏。杯盘狼藉吾何敢，车骑雍容子甚都。此夜新声闻北里，他年故事记南徐。欲穷风月三千界，愿化天人百亿躯。纵饮谁能问挈壶，不知门外晓星疏。绮罗胜事齐三阁，宾主谈锋敌两都。榻畔烟花尝叹杜，海中童丱尚追徐。无多酌我君须听，醉后粗狂胆满躯。"}