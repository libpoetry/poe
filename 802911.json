{"id":"802911","title":"湘春夜月 观灵武陆氏所藏仇十洲临李龙眠白描《龙女牧羊图》","dynasty":"清","author":"杨夔生","text":"听琤瑽，湘灵鼓瑟初终。又早罗袜轻钩，小谪出珠宫。一点君山月落，盼泾阳霞色，红透天东。只千群羖䍽，驱来浩渺，羞说耕龙。冰簪敲断，殢人娇怨，直恁惺忪。细认沙头，斑竹有、几丝酸泪，添染愁红。帛书系未，似羁臣、数遍征鸿。潮又远，觅龙堂何处极空，摇碧谁讯槎风。"}