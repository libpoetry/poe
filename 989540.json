{"id":"989540","title":"方诸曲二首 其二","dynasty":"宋","author":"曹勋","text":"迢迢方诸宫，玉阙排霄起。扶桑高扶疏，森耸数千里。碧椹杂青葱，蟠桃映瑶水。离离间朱实，凤鸟护丹蕊。灵风洒兰林，空歌洞霄紫。青童会群真，趣节召扬许。安妃从元君，鸾旗翳沧渚。翩翩八景舆，鸣珂下容与。拊手扬玉音，妙响翔天宇。真气凄金石，聆之廓丹府。灵波濯曜罗，朝元道笳鼓。"}