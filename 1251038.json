{"id":"1251038","title":"送友人之钟陵","dynasty":"元末明初","author":"陈谟","text":"以我白石歌，壮君黄鹄游。笑骑将军马，踏遍西山秋。古之大哲人，于此怀民忧。铁柱系长蛟，斗门遏洪流。地轴安其常，水灵何所求。长笑蜀太守，空立三犀牛。繄此十万家，高柳连城楼。形胜自天开，攻守由人谋。綵笔为我题，宣城美才猷。宁知东湖水，可以藏渔舟。"}