{"id":"1252931","title":"神弦曲四首 织女庙","dynasty":"元末明初","author":"王彝","text":"红莲小朵金塘秋，水上弓鞋新月钩。碧日无光灵鹊死，文星坠地银云起。阴鼓森寒闻唾壶，神衣繂縩机声里。曲曲湖波艳神眼，十八虚鬟神自绾。宝奁掩月袅蛛丝，天促神归神不归。黄屋龙颜死灰色，宝鼎嘈嘈人血碧。汉鬼入云成辟历，轰破当年霸王魄。汉家日月上天飞，照见庙前神树枝。万骑阴兵去如水，酒痕洒殿酣春蚁。风过阴廊闻堕珥，毾㲪舞罢虞姬死。冬冬天鼓秋湖里，雪山耀日青山紫。金锁蛇鳞百尺身，领得江中万鱼起。女巫酹乳饮龙孙，雨蕊芙蓉泻秋水。神弦枨枨风雨黄，明珠一夜照龙堂。三江水浑龙濯足，明朝化作林中绿。金钱纸撒掀空舞，群巫啾啾荅神语。旋风下山百面鼓，神马如人驮一虎。豹作儿啼随鬼母，缬裙娇女出神帷。拔得虎须留画眉，妖歌自饮髑髅卮。蛮夫拜神求虎血，洗箭入山求虎穴。家家望见觚棱月，一路神灯乱如雪。"}