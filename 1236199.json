{"id":"1236199","title":"天冠山同诸学士为祝丹阳赋 鍊丹井","dynasty":"元","author":"杜本","text":"凿石通泉脉，铸鼎鍊丹砂。丹成骑鹤去，满地生云霞。鹏抟九万里，篱鴳飞咫尺。所以达观人，亦各适其适。灿烂金为屋，玲珑玉作帘。飞泉来百道，定有老龙潜。临风衣自整，对月影偏长。独立经寒暑，真成石作肠。山深人寂寂，涧曲水沄沄。顾尔非忘世，遗身在白云。"}