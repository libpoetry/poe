{"id":"953988","title":"长句送陆子履学士通判宿州","dynasty":"宋","author":"欧阳修","text":"古人相马不相皮，瘦马虽瘦骨法奇。世无伯乐良可嗤，千金市马惟市肥。骐骥伏枥两耳垂，夜闻秋风仰秣嘶。一朝络以黄金羁，旦刷吴越暮燕陲。丈夫可怜憔悴时，世俗庸庸皆见遗。子履自少声名驰，落笔文章天下知。开怀吐胸不自疑，世路迫窄多阱机。鬓毛零落风霜摧，十年江湖千首诗。归来京国旧游非，大笑相逢索酒卮。酒酣犹能弄蛾眉，山川摇落百草腓。爱君不改青松枝，念君明当整骖騑。赠以瑶华期早归，岂惟朋友相追随，坐使台阁生光辉。"}