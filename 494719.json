{"id":"494719","title":"赠侍御洪峻之巡鹾竣事还婺源诗","dynasty":"明","author":"湛若水","text":"有美一人兮，在福山之冈。爰服四美兮，两淮之光。淮之清深兮，流之洋洋。维扬之士民兮，念与之长。念之长兮何如？靴不可兮得脱。民之口碑兮，若何可忘归途？会化兮三山之阳，同志翕聚兮天日。堂堂大道如砥兮，孰示周行？岂伊人之岐径兮，无然伥伥。"}