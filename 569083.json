{"id":"569083","title":"咏诸功臣像二十六首 其二十三 故特进光禄大夫左柱国少师兼太子太师吏部尚书华盖殿大学士赠太保杨文襄公一清","dynasty":"明","author":"王世贞","text":"杨公少颖脱，所职在文墨。倏然受边寄，颇多殷褚惑。战守境外专，安危幄中画。逆竖擅天权，王公俱辟易。振落股掌间，于中出奇策。黄金若流水，出入恣所适。颇采名流誉，兼收死士力。老惫术亦穷，良为智者惜。"}