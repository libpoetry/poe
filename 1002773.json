{"id":"1002773","title":"秋日","dynasty":"宋","author":"曾巩","text":"阴气先赢纵秋热，时节有几相与夺。情知赫日不可久，须听西风生木末。浮云满天明复暗，天意自然如惨怛。园林秀色已渐失，次第岂能无叶脱。南山独佳不可挫，气象更清连日月。燕飞度海向何处？今去昔来真可劣。绣帘锦幕不算重，从此朱门戒霜雪。谁怜丱角歌者哀？岁岁苦贫思短褐。"}