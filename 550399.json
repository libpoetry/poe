{"id":"550399","title":"慰佘宗汉丧子","dynasty":"明","author":"徐熥","text":"一官不称意，拂衣游五湖。书空羞咄咄，对酒呼乌乌。行年已半百，有子啼呱呱。丈夫耻内顾，仗剑遵长途。及君还故里，岁月已云徂。此儿风格异，蹀躞称家驹。膝前还复著，鲤庭时能趋。昨日致书来，云君殒其雏。知己为痛悼，坐客同嗟吁。有生本非有，无生亦非无。达生乃贤者，西河非吾徒。君今丧子后，还如无子初。金石有销铄，况此脆弱躯。古人齐彭殇，此意良非迂。造化诚小儿，无为此拘拘。"}