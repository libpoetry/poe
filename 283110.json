{"id":"283110","title":"读默存山中杂诗漫书辄寄","dynasty":"现代","author":"冒效鲁","text":"我昔夜宿双城堡，倚枕无眠听蛙鼓。起看明月挂庭柯，时有流萤掠三五。十年念此不能忘，野色荒荒齐太古。何时君亦堕山中，寄我诗篇足追抚。此情此景略相同，塞外风光竟谁主？相望千里心不隔，穷状献人无好语。辞官自喜儿脱襁，执卷宁惊雷破柱。期君六月好归来，共我谈玄挥白羽。"}