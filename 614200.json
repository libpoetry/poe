{"id":"614200","title":"清源庵地颇幽静堪作诗社赋排律一章呈潘寰瀛梁澹明二明府冯载赓许今喜二孝廉王尧韭陈命美答玄亮诸文学","dynasty":"明","author":"李之世","text":"此地宜开社，何须觅远公。藕花池未活，椰子荫将丛。举武行堪至，巡城路稍东。棘垣围野圃，蔬地敞禅宫。矮小庐能整，萧清树半蒙。望穷见睥睨，径转接胡衕。地近苏公井，谁追白傅风。期应月一至，明以韵而同。不较觥筹负，惟罗翰墨工。笔床茶灶副，山簌野肴充。人杂缁黄素，材收楩梓桐。五丁驱鬼斧，八面任输攻。伐木声相应，它山石作砻。拈花呈妙偈，剪叶当诗筒。书此招群彦，盟盘让乃翁。"}