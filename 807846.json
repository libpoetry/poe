{"id":"807846","title":"贺新郎  次日红友复折柬招游石亭值阴雨作词谢之仍用前韵","dynasty":"清","author":"陈维崧","text":"并日邀游去。正郭外、风丝飐袖，水烟笼渡。两月春霖愁似海，涨了绿波南浦。刚一霎、晴溪容与。茶崦竹篱帆影过，粉墙头、暗立谁家女。沙鸟懒，触柔橹。难忘最是亭梅古。记昨到、凭阑抛盏，落英閒数。带暝遥峰娇欲睡，香在衫痕鬓缕。春渐到、最销魂处。来日纵无知己约，也重游、拟续花间语。无奈是，帘纤雨。"}