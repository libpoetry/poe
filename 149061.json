{"id":"149061","title":"送汪永丰被荐解组还朝","dynasty":"宋代","author":"曾丰","text":"等之土蒲同，他岂不云便。顾宁图此君，曾不鄙吾县。小折彭泽腰，仰看督邮面。何以剸尔繁，胸次刚百练。何以活尔癃，笔下丹九转。堂上琴昼弹，境中枕宵奠。那知彼魏相，不谓吾宓贱。物议任物情，处之以无辩。吾事尽吾心，持之以无倦。木秀风必摧，水清石自见。论定无后言，政成有公荐。万万字民心，聊复书四卷。概之六经然，意视文更善。掇置黄麻中，专美学士院。万万字民功，聊复碑一片。概之舆议然，实视声更羡。掇置青编中，专美循吏传。行车气駸駸，卧辙心恋恋。中牟满考回，太傅独班见。采珠有相酬，怀玉毋自炫。我以无聊归，兹其不胜羡。已已长杜门，行行稳乘传。相望道何修，相送足何殿。缺然物将诚，聊尔诗当饯。"}