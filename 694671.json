{"id":"694671","title":"挽尹冲元明府","dynasty":"明","author":"周一士","text":"追欢梓里几连翩，岁厄龙蛇倍怆然。阅世乍云还乍雨，思君如砥复如弦。兰桡冷落荷花片，月榭虚悬竹树颠。悟得此身如幻泡，始知遗蜕是生天。解组归来日枕流，摊书林下雪盈头。难将媚骨随尘世，祇有童心任拍浮。史窃累累张左马，诗篇籍籍亚曹刘。翛然一觉游仙梦，月旦凭谁续太邱。"}