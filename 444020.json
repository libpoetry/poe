{"id":"444020","title":"访三星堆博物馆次登成韵兼赠维羲","dynasty":"当代","author":"熊盛元","text":"三星蜀天横，何年坠荒苑？剑蚀苔痕青，绪抽蚕丛软。鱼凫已潜踪，莫漫舒望眼。波底扬劫灰，沈哀凭谁遣？座中两英髦，玑珠吟囊满。对酒兴更豪，落笔神自远。笑拍古人肩，高风遥追缅。尽将悠悠意，付与深深盏。醉里疑化蝶，挟梦飞款款。佳茗聊共酌，旧约今始践。登车首频回，窗帷垂还卷。"}