{"id":"662019","title":"望终南山","dynasty":"明","author":"郑岳","text":"行台临渭水，隐几对终南。面势殊轩豁，晴光更蔚蓝。凭高穷陇蜀，设险带崤函。异产饶金石，明堂具槚楠。韩诗尝竞态，边径独贻惭。累代皇图改，明时圣泽覃。霜华群物肃，秋气万峰含。独往情何剧，端居意每贪。烟尘凝远眺，岩谷阻幽探。拟逐仙人住，还从石丈参。山灵遥谢客，蕙径请回骖。"}