{"id":"182149","title":"简单令·十月絺无斁","dynasty":"宋代","author":"胡寅","text":"十月絺无斁，中冬木尚荣。原为寒玉佩，思灌阆风清。之子牛刀暇，寻余兔径行。已携从事至，旋觉大庖盈。荒郡书云节，虚檐写雨声。寂寥无一事，浩荡有閒情。草树环居密，云山极望平。覉愁添绣线，乡味得金橙。独酌临空迥，高歌彻晦明。醉惟凭曲几，穷不念方兄。诗怕吟来拙，书便读后精。纹楸忘胜负，绿绮混亏成。忽见江梅蕊，如披瑞雪英。旅中相慰荐，个时自分明。更待涂茨了，仍看艺竹生。茅柴如可压，为吾糁藜羹。"}