{"id":"689262","title":"赠田子三首","dynasty":"明","author":"何景明","text":"蓬途眷行旅，绸缪永兹夕。之子溯大江，方舟自此适。蔼蔼皇邑游，鸣鏕并京陌。同袍四五人，君为远行客。婉㜻一室内，安知形影隔。人生重贞固，岂必金与石。念彼胶漆友，喟然怠今昔。苍苍季冬夕，积雪委中衢。三星出东户，纤月扬西隅。主人乐行觞，众宾且停车。何况平生友，夙昔共欢娱。惨恻高堂上，为子重踟蹰。山川缅以邈，岐路在须臾。出门慎自爱，慰我恒相于。凤鷟去南国，徘徊翔紫庭。毛羽纷葳蕤，霜雪日以零。一鸣已旷世，奋翅排清冥。崔巍南山下，脩竹何亭亭。文采忽遐远，伫立望尔形。依依北堂隅，俦侣念伶俜。相聚不须臾，一散如晨星。我欲从尔去，但愧无脩翎。"}