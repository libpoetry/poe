{"id":"1116773","title":"五禽言五首，并叙","dynasty":"宋","author":"苏轼","text":"使君向蕲州，更唱蕲州鬼。我不识使君，宁知使君死。人生作鬼会不免，使君已老知何晚。昨夜南山雨，西溪不可渡。溪边布谷儿，劝我脱破裤。不辞脱裤溪水寒，水中照见催租瘢。去年麦不熟，挟弹规我肉。今年麦上场，处处有残粟。丰年无象何处寻，听取林间快活吟。力作力作，蚕丝一百箔。垄上麦头昂，林间桑子落。愿侬一箔千两丝，缫丝得蛹饲尔雏。姑恶，姑恶。姑不恶，妾命薄。君不见东海孝妇死作三年乾，不如广汉庞姑去却还。"}