{"id":"1236052","title":"拟四季归田乐四首 春","dynasty":"元","author":"张养浩","text":"日月底天庙，阳瘅土脉生。习习协风来，颙颙众蛰惊。农人服厥亩，薄言事春耕。缺堤流㶁㶁，灌木鸣嘤嘤。白扉飐青帘，绿野明丹英。蚕妇喜形色，牧竖歌传声。天随野色遥，山与吟怀清。向来悭一际，今者幸四并。徜徉子真谷，万事秋毫轻。北陆展修晷，薰风荐微凉。麦波浩无津，细路如桥梁。溪光林樾润，雨气桑麻香。舂声破幽寂，人影来微茫。缺垣谁所居？红碧相低昂。翁媪老瓦盆，儿女前捧觞。我行适见之，亦觉心乐康。昔闻太古俗，今历华胥乡。向令早知此，讵使田园荒。迷途谅非远，淑景良未央。于焉遂平昔，孤陋庸何伤。黄云亘郊野，农力今有功。兹乃民之天，治理根其中。我虽未及粒，已觉饥肠充。田头父老过，击壤今岁丰。自愧无寸积，坐享雍熙风。秋成既如彼，况对菊与枫。气澄天宇高，心寂尘累空。木落山献体，波缩沙留踪。遐兴何悠悠，迅景何匆匆。俯仰田舍底，或能保初终。岁晏日南至，场圃靡所劳。告成三务功，盈耳康衢谣。鸦飞岭外陂，虹断林边桥。将期养疏拙，讵厌居寂寥。负暄坐晴檐，煦煦春满袍。对山阅吾书，怀古酌彼醪。此乐天所靳，何幸及草茅。虽非鹿门庞，或庶彭泽陶。为诗写幽尚，刊落华与豪。集以贻知音，怅望心摇摇。"}