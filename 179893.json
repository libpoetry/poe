{"id":"179893","title":"别临邛知县李允成","dynasty":"宋代","author":"李流谦","text":"周公山前倾盖时，再岁通家同骨肉。紫岩楼畔又从容，四方上下如相逐。另来每恨无见日，要见夙缘偿未足。公来临邛弄鸣琴，一官季氏仍寮末。移将远期为近期，天遣从公恐不速。尺书日夜苦相换，何止已多如笋束。淹留自春意徂冬，出门如物系两脚。一朝决去水赴壑，梦魂先到鹤山侧。下车一见开两眼，喜色分时破愁颊。约我不来公即来，一日不见公不乐。将閒文书猛拨置，唤好朋友细款曲。疾邪愤世时抵掌，怅往悲今忽嚬蹙。狂吞壮饮无空樽，长句短章几满轴。尊贤下士公盛德，忘义忘年吾敢辱。百年四海知已，为公悲歌起衰俗。明朝翩翩随社燕，欲云暂留情最恶。黄花满头约重来，闻说床头酒方熟。"}