{"id":"1062501","title":"和洪老赠寂大师","dynasty":"宋","author":"谢逸","text":"道人居笑庵，游戏大海寂。钩深无近用，镜古有精识。运筹不减良，任侠颇如剧。未传东土衣，不通左阶籍。归自丹霞山，闭门不浪出。室中拂未秉，户外屦已积。非关一念致，要是三昧力。叠衾洗钵外，何以度永日。孤坐老此生，恐为世情测。谈笑作佛事，岂不胜佔毕。垂手试入廛，贪夫愿投璧。大木倒百围，山灵不敢惜。壮观佛宇丽，鬼工莫俦匹。众生嗜欲利，如儿舐刀蜜。睹此大庄严，一瞬万缘失。何时却闭门，养此幻化质。老大百不知，面带黄瓜色。"}