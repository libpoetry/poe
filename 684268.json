{"id":"684268","title":"老将行赠孙伯泉都督","dynasty":"明","author":"王立道","text":"射策当年第一人，秋风感叹二毛新。羽书昨夜甘泉道，知尔封侯骨相真。早从却縠问诗书，廿载勋名寄直庐。敢谓汉庭方贵少，试看腰下紫金鱼。投笔还将注豹韬，报恩宁复恋旌旄。五陵旧职来相讯，指点秋空太白高。百万兵中击柝声，绮裘绣帢入承明。霸亭醉尉休相问，帝遣将军特夜行。灯下酣歌击唾壶，匣中龙剑夜噫呜。太平不用黄公略，閒与儿孙说阵图。直下金门带剑行，蕃酋夷使尽遥惊。将军莫是今方叔，私向傍人问姓名。定远思归限玉关，何如出入紫霄间。缓带轻裘修羽猎，时时射虎向南山。穿杨才艺本天成，猿臂曾传飞将名。自托年来偏矍铄，弯弧跃马万人倾。将军忠孝旧儒家，忧国论兵两鬓华。大树无言铃阁静，笑看燕子逐飞花。休沐閒庭满绿芜，丹青聊自静中娱。少陵诗句余真愧，戏博将军画马图。"}