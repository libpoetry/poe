{"id":"286384","title":"书言府弩·横弓著臂肇为弩","dynasty":"清代","author":"李锴","text":"横弓著臂肇为弩，用威天下章大武。狼弧炯炯俯垂象，弦剡之义睽兼取。参均九和法久备，岂曰琴氏传自楚。双牙函郭机絭捷，蹶张未半势已怒。黄閒白的争树绩，韩推蹊子推巨黍。弩师授法不授器，此物沈沦半泥土。精芒一朝韨底出，绿沈照眼谁能估。呜呼弩兮弩兮慎自处，不须再入书言府，世有陈音当事汝。"}