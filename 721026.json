{"id":"721026","title":"悼亡四首","dynasty":"明末清初","author":"王夫之","text":"十年前此晓霜天，惊破晨钟梦亦仙。一断藕丝无续处，寒风落叶洒新阡。读书帷底夜闻鸡，茶灶松声月影西。閒福易销成旧憾，单衾愁绝晓禽啼。生来傲骨不羞贫，何用钱刀卓姓人。撒手危崖无著处，红炉解脱是前因。记向寒门彻骨迂，收书不惜典金珠。残帷断帐空留得，四海无家一腐儒。"}