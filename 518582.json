{"id":"518582","title":"送人还乡","dynasty":"明","author":"张吉","text":"风吹细柳摇香陌，行子萧条出京国。白驹皎皎蹴严程，雾鬣马鬃带晚星。栗薪瓜苦淹中野，不见三年忧莫写。忧莫写兮心自知，欲写忧兮须此时。我亦欲归归未得，送子归心转悽恻。青袍白马走天涯，看到燕山几度花。丈夫自古轻离别，岂是鞲鹰饱飞掣。过尽长亭复短亭，故园桃李飘香雪。"}