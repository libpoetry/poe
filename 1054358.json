{"id":"1054358","title":"咏高","dynasty":"宋","author":"孔平仲","text":"先以下为基，终当保不危。泰山雄地镇，北斗正天维。敏手誇能赋，忠言愿听卑。百常登观阙，九仞揭旌旗。木有迁莺集，墉惟射隼宜。举家何氏隐，双下李愔搥。大比杨雄好，长同巽卦为。巍然望尧帝，卓尔仰宣尼。羊肆犹陈义，皇坟或媲词。变更惊岸谷，丰稔阅京坻。醉枕日三丈，词场桂一枝。金城横绝险，龙马出权奇。已著名僧传，仍先国手棋。张弓聊抑尔，封岱更增之。郢曲故难和，牙琴谁复知。楩楠凌远壑，鸿鹄漾晴曦。汉祖兴邦日，商宗享国时。设科求德劭，巡狩问年耆。容驷开门户，摩霄展羽仪。形容上麟阁，勋阀照鳌碑。密勿云台议，揄扬崧岳诗。岩岩具瞻峻，那复叹隆墀。"}