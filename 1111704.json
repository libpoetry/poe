{"id":"1111704","title":"和闾丘省干喜雨韵","dynasty":"宋","author":"吴芾","text":"良田方苦莠骄骄，甘雨如何閟九霄。贤守治声喧道路，圣君德泽播黎苗。宁容赤地炎威炽，果见青天旱气消。昨夜东皋已沾足，康衢满耳沸歌谣。铃斋坐啸不为颇，愁叹翻然变咏歌。千里正忧无旧谷，一朝俄喜浃新禾。云师蔽日如张帜，雨阵横空似拥戈。我忝郡丞何所补，但将新句对松哦。"}