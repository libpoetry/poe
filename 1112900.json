{"id":"1112900","title":"寄张真父舍人","dynasty":"宋","author":"张孝祥","text":"玉佩琼琚出近班，仙槎从此到人间。聊须海内无双士，往镇坤维百二关。御府应留霜简看，乡人休羡锦衣还。呜呼国步艰危日，补衮悬知欠仲山。投分平生不数人，忆陪文馆笑谈新。资中宰树看成拱，荆府诗筒迹又陈。已恨别离空岁月，那知解后亦参辰。古来命驾须千里，薄宦区区愧此身。"}