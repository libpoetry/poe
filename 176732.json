{"id":"176732","title":"重游清虚庵·夏初曾历此","dynasty":"宋代","author":"董嗣杲","text":"夏初曾历此，信宿强舍去。及其还城中，旅琐若羁驭。凉秋复过时，又坐题诗处。黄冠苦相佞，往往多过誉。且谓笔力遒，真得鬼神助。但将虚名污不具实眼觑。顾予欲栖止，未有抛茅据。难忘整屐游，赢得寘浮虑。地旷寘仙源，野步岂宜遽。且须穷嵌岩，何在事啖茹。只酌神泉清，垢净不待滤。拨云峰下石，晚霁且箕踞。"}