{"id":"120985","title":"再次韵杨宰·君不见奇章平生石解颜","dynasty":"宋代","author":"陈造","text":"君不见奇章平生石解颜，有得甲乙劳镌刊。又不见卫公平泉严作戒，要与山岳争完安。衽席杯盘易沈溺，可无雅好嬉过日。生须玩物不流物，负山暇问谁有力。此石摈弃岁几周，几人摩挱动诗愁。不妨野鸟印爪迹，曾是画鷁明方舟。奇嗜岂必真无取，尤物未可轻粪土。二公真情不激诡，静对孱颜堪乐死。揆予肮脏如石顽，一跌叵复能朝天。石默不言诗为宣，正用吟玩忘吾年。"}