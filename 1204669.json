{"id":"1204669","title":"水龙吟 简周晴川教授会饮和韵其兄晴山有吹埙吹篪词稿","dynasty":"元","author":"朱晞颜","text":"一春剩雨悭晴，闷来閒检床头历。农占应候，今朝甲子，初开霁色。草径泥融，柳桥风劲，尚妨吟策。有幽轩水净，官窑春透，尽可一、觞閒集。重碧满浮云液。奈长歌、此情无极。觥筹交错，埙篪迭奏，席珍连璧。列屋修蛾，主家阴洞，漫然倾国。任魂醉、直到芙城待问，似它丁石。"}