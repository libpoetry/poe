{"id":"915550","title":"送胡季永赴漕试","dynasty":"宋","author":"杨万里","text":"兔目著花官样黄，冰轮飘子秋风香。谁骑瘦马踏词场，澹翁庭阶玉雪郎。天于贤佞真不省，不应阿翁有阿永。景升儿子漫谷量，未识一丁惟啖饼。阿永胸中几许书，石渠奄有仍更馀。毛锥半点不籧篨，羽镞一脱无犀渠。当家衣钵更谁付，锁厅小借梯云路。澹翁严冷纵不嬉，归来膝上安文度。"}