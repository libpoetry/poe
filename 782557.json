{"id":"782557","title":"连夜不寐因成苦调","dynasty":"清","author":"戴亨","text":"玄冥作重阴，惨雪纷扬播。冽冽交树风，凛凛侵书舍。侧闻煖寒杯，欢歌动四座。歌声遏行云，欢呼累长夜。顾影自生怜，终宵不能卧。万感结愁肠，默默对书坐。出处两无能，生涯日趋下。忆昨返家门，妻孥令我怕。悴憔非人形，悬鹑仅掩胯。战慄向我言，口噤艰出话。室内静炊烟，盎底积尘堁。绕膝黄口儿，苦道腹饥饿。哀哀哭叫娘，顿足裂衣破。相顾正徬徨，高呼索租课。婉语丐迟期，嗔怒杂嫚骂。身贫世所欺，非关性怯懦。此境谁能堪，听者足惊讶。皇天岂不仁，我独遭坎坷。年衰悲道穷，八口任难卸。炎凉迥分途，馀光耻相借。逼处实在兹，展转增摧挫。东方日不明，歌钟且未罢。安得酒如渑，沈湎纵杯斝。既令百情远，又令磈礧化。"}