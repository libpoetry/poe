{"id":"1056713","title":"读文冢铭","dynasty":"宋","author":"吕南公","text":"长沙进士何襟灵，辞源浩瀚如翻倾。十五年间聚文藁，得三千纸封为茔。自怜意气颇足惜，题作文冢仍镵铭。富哉言章有如此，恨不尽见空传名。吾闻人文乃儒效，用之佐治王化成。五帝三王实推济，孔孟忧世存书经。真儒不作世已异，文士所说非所行。趋时治己两不振，奋笔多是图生荣。唐文旧录二万卷，于今大半归漂零。昌黎河东幸存显，自外寸片谁与称。故知辞藻贵遭遇，身后纸札皆劳形。当年不用更埋聚，伤嗟此似秦儒坑。"}