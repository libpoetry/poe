{"id":"694974","title":"戊午春督浚滇河继有清查之役寓五华山白云窝五阅月二首","dynasty":"明","author":"庞嵩","text":"丹山碧水映苍洲，卧榻搴帘总胜游。天际鹜霞归一览，雨馀烟黛泻千愁。五华乱玉空中峙，宝印晴昙坐底收。去去即穷溟海胜，由来身世本虚舟。花间绿暗已红稀，日日登临傍翠微。得意时开金谷酒，弄寒犹试舞雩衣。凭栏曲坞双鸠语，拍掌招提独鹤飞。是处总堪吾托宇，出门休讶久忘归。"}