{"id":"431388","title":"秋感（四首选二）","dynasty":"近现代","author":"王昌麟","text":"天上重云郁不开，严飙送凛破空来。波澜海上鱼龙睡，摇落山中草木哀。长箭射雕过玉塞，短衣骑马望金台。战秋辞向宵深读，太息江东独步才。客里逢秋梦不安，登山临水送归难。三年枉祝乌头变，万里长怜雁影单。红树园林乡国远，黄花风雨帝城寒。五噫吟罢空搔首，庑下何人识伯鸾。"}