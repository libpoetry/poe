{"id":"522142","title":"吾乡先辈勇退急流者二人宪副定庵先生今八十八宪佥一斋先生今八十四予既数为定翁赋诗而宪佥不及非阙典欤何生行赋此以谢不敏且为他日乡邦故事云","dynasty":"明","author":"顾清","text":"金沙西涘白云东，鹤发萧然两寿翁。月旦并高诸子论，衣冠相望古人风。雪中松柏寒逾劲，露下芙蓉晚更红。一曲长生何日听，诗成翘首向飞鸿。"}