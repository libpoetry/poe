{"id":"695987","title":"杂诗六首","dynasty":"明","author":"欧大任","text":"西京五陵儿，白马东方来。手挥苍精剑，碎击车渠杯。长乐斗鸡出，挟弹呼鹰台。朝驰咸阳道，夕猎南山隈。赐宅傍戚里，歌钟四筵开。曜灵一何速，春花忽摧颓。濏汨御沟水，去矣宁复回。魏其与武安，其人安在哉。此儿五陵下，日日惟尘埃。步出长安门，朱楼临大道。楼上邯郸女，颜色三春草。夙昔事组绣，自不离翁姥。昨从媒妁言，嫁夫许偕老。青春可常住，朱颜可常好。但得一心人，恩情岂难保。夫婿重朱颜，爱色如爱宝。独有齐王宫，无盐不枯槁。香木蠹必多，虚舟怒应寡。圣贤且患名，造物不相假。广川三策人，洛阳少年者。谁出江都亭，竟问长沙舍。酣酒岂能庄，割肉似非雅。且容东方生，陆沉在金马。金茎高百尺，上有青铜盘。玉屑露未饮，日入濛汜间。此时吹玉笙，何人缑氏山。鹦鹉陇西来，托身上林宿。五步一饮泉，十步一啄粟。本以能人言，金笼遂羁束。何如丹凤凰，和鸣岐山阳。竹实自可饱，梧桐栖高冈。双音协律吕，五色成文章。可望不可见，千年复来翔。萋萋谷中兰，蔚蔚陂上芩。幸以芬芳发，及此雨露深。微生守岩壑，敢望嘉树林。白鹤不下食，黄雀毋见侵。修翮谁能铩，一举西山岑。西山采薇客，可以喻我心。"}