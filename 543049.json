{"id":"543049","title":"将进酒","dynasty":"明","author":"胡应麟","text":"将进酒，乘飞龙，满引大白嘘长虹。舜百石，尧千钟，北斗奉杓南斗从。天瓢出沆瀣，大乐鸣笙镛。绡衣万玉女，绿发双仙童。左拍浮丘肩，侧睨容成公。百年三万六千日，一日不醉令我行步如龙钟。君不见泗上亭长隆准公，斩蛇逐鹿驱群雄。鸿门高会割巴蜀，肝肠郁郁长思东。结约五诸侯，伐楚彭城宫。一朝项氏自东至，五十六万如飘风。荥阳匍匐作降虏，何如饮酒来新丰。信陵宾客但墟墓，古木荒榛穴狐兔。平原毛遂骨已灰，黄金之馆生尘埃。何如一笑饮美酒，白眼横吞三百杯。长安桑落名最古，山东秋露清且苦。曲米云安远难得，若下吴兴近堪数。世人每病金华甘，此酒名高弘正间。只今天下贵三白，积薪后者常居前。盛衰好恶若反掌，时来不得论媸妍。太白三闾岂庸俗，一醉一醒操行独。醉者骑鲸上九天，醒者反葬蛟鼍腹。刘伶阮籍双酒狂，竹林牛饮称高阳。当时颇遭俗子骂，至今百代垂文章。今晨何晨夕何夕，炰鳖烹熊众宾集。觞行瑟作不暂停，玉椀银缸兴逾剧。三星在檐河汉入，扶桑茫茫日东出。安得八骏抟长风，烂醉瑶池三万日。"}