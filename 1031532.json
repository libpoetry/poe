{"id":"1031532","title":"游金山","dynasty":"宋","author":"鲜于侁","text":"蓬莱三神山，横绝巨鳌背。鳌倾海水动，一峰失所在。飞来大江中，盘礡几千载。化为金山居，龙象错朱贝。夙昔爱山水，江湖不暂忘。君前或剖竹，匏系古维扬。隐然绝胜地，旦旦遥相望。不意二君子，招携一苇航。高攀蹑云梯，阔视皦溟涨。潮来隐天地，万里捲白浪。波清云汉净，澄澈迷下上。更深月正中，山影杳无象。蛟鼍四面穴，形势三洲壮。融结既难穷，丹青殊莫状。苏侯韵高远，邵子雅趋尚。奇观极无边，幽等端未放。浮生阅流水，清晨造方丈。毕景趣言归，侵星摇两桨。"}