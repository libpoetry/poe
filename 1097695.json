{"id":"1097695","title":"罗汉树","dynasty":"宋","author":"释元肇","text":"人生天地间，飘然无根蒂。贵贱寿夭形，总被造物戏。达者常晏如，不作包桑计。如何閒草木，刚受人妩媚。寒松作大夫，枯木号居士。便有徼福人，未免斧斤至。孤高本无心，反以名疣赘。此树亦岁寒，婆娑立苍翠。著子秋累累，何啻五百位。颅圆从谁度，身紫何人赐。问之无人说，法门入不二。乔特不世情，与我却相类。许我折一枝，幽窗浸缶器。辞柯漏已空，森然遂生意。荏苒三暑寒，傲睨万物悴。翻思阴阳家，水木推生利。但存节操坚，莫讶垛根异。雁荡与天台，泉石平生志。木上座脱洒，竹尊者风味。何当笑相逢，同归第一义。"}