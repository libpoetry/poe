{"id":"197963","title":"秉文荐对报罢赴任有诗示予遂和","dynasty":"宋代","author":"李复","text":"广文予所知，京国十年旧。出背锦囊归，人嘲饭山瘦。去岁近臣荐，三接期在昼。孤鸿铩翮久，高举或可就。惨淡辞都门，颠顿不可救。荡荡万斛舟，失在一孔漏。相见嗟塌翼，谁与格困兽。危根逐轻流，蹇走难远骤。予庭有疏松，风声响泉溜。墙阴多杂花，晴日渐妍秀。都城帝子家，碧香寄新酎。期君一来过，猎猎直飞袖。"}