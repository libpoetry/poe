{"id":"1125424","title":"海康书事十首","dynasty":"宋","author":"秦观","text":"白发坐钩党，南迁海濒州。灌园以糊口，身自杂苍头。篱落秋暑中，碧花蔓牵牛。谁知把锄人，旧日东陵侯。荔子无几何，黄柑遽如许。迁臣不惜日，恣意移寒暑。层巢俯云木，信美非吾土。草芳自有时，鹎鵊何关汝。卜居近流水，小巢依嵚岑。终日数椽间，但闻鸟遗音。炉香入幽梦，海月明孤斟。鹪鹩一枝足，所恨非故林。培塿无松柏，驾言出焉游。读书与意会，却扫可忘忧。尺蠖以时诎，其信亦非求。得归良不恶，未归且淹留。粤女市无常，所至辄成区。一日三四迁，处处售虾鱼。青裙脚不袜，臭味猿与狙。孰云风土恶，白州生绿珠。海康腊己酉，不论冬孟仲。杀牛檛祭鼓，城郭为沸动。虽非尧历颁，自我先人用。大笑荆楚人，嘉平猎云梦。粲粲庵摩勒，作汤美无有。上客赋骊驹，玉奁开素手。那知苍梧野，弃置同刍狗。荆山玉抵鹊，此事繇来久。裔土桑柘希，蚕月不纺绩。吴绡与鲁缟，取具■船客。一朝南风发，家室相怵迫。半贾鬻我藏，倍称还君息。一雨复一旸，苍茫飓风发。怒号兼昼夜，山海为颠蹶。云何大块噫，乃尔不可遏。黎明众窍虚，白日丽空阔。合浦古珠池，一熟胎如山。试问池边蜑，云今累年闲。岂无明月珍，转徙溟渤间。何关二千石，时至自当还。"}