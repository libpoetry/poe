{"id":"650194","title":"湖山佳趣为黄博士赋","dynasty":"明","author":"金幼孜","text":"屏迹慕閒旷，素有高世姿。结茅谢尘鞅，澹然心自怡。湖光涵几席，山色临书帷。游鱼戏文藻，好鸟鸣高枝。横琴芳树下，濯足清涧湄。开樽酌美酒，挥毫赋新诗。缅怀百年内，谁复同襟期。一朝际休运，忽与云壑辞。荐书达名姓，文采何陆离。昨来居太学，横经拥皋比。群才资乐育，讲授忘渴饥。出处谅不偶，隐显固有时。相期贵努力，补报方在兹。他年谢簪绂，庶以慰心思。"}