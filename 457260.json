{"id":"457260","title":"一纸行","dynasty":"当代","author":"胡云飞","text":"一纸长一尺、宽七寸，绵如绸，薄于刃。搓之则皱弹之裂，浸之则散燃之烬。纸上无痕亦无纹，但有三百铅字印。张之于道路，过者皆不顾；持之与人看，看者尽茫然。但云文字初无意，孰知此系空难死者一百一十二？一百一十二姓名，一百一十二亡灵，一百一十二种或喜或悲之人生！使慈亲见之，岂无哀泪倾？使妻儿见之，岂无啼血声？当时亦被化育恩，当时亦经爱恋情，当时亦怀拿云志，当时亦曾九州行。而今且无冢累累，唯见一百一十二人寂然归一纸。纸上且无塞北云、渤海水，唯见冷烟墨衬白芦苇。呜呼，百年生计一名姓，君莫问我称不称；百人姓名一纸承，君莫问我胜不胜。我唯紧握此纸不敢遗馀力，唯恐轻风吹去更无迹。"}