{"id":"685648","title":"江皋小筑十景为同邑孝廉李相所题 虚阁迎薰","dynasty":"明","author":"邓云霄","text":"暖风薰欲醉，帘外日初长。睡起凭栏笑，杨花为甚忙？閒来聊洗耳，不必颍川水。静听天籁鸣，可悟无声始。徙倚临高台，下看飞鸟度。浮云与席平，咫尺游仙路。绿杯新酒香，红雨春林晚。莫嗔燕蹴去，又被莺衔返。秘方传辟谷，驱鸟种芝田。借问秋收日，三千是有年。枝上乌啼罢，香风入院深。可餐非秀色，爱尔岁寒心。馀香带雪吹，瘦骨削琼枝。对影还疑梦，三更挂月时。君看倚桂人，化作弄珠女。矶头系钓舟，卧听银蟾语。曾吟谢客句，空水共澄鲜。一写临流意，虚明澹人玄。泬㵳银浦阔，缥缈客星高。却笑枚乘赋，空誇八月涛。"}