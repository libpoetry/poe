{"id":"1077130","title":"次韵志宏见示春雪长句","dynasty":"宋","author":"李纲","text":"百花烂漫如冶容，颇讶陡然春色浓。那知忽作三尺雪，草木洗尽群芳空。六英飘舞片片好，谁与刻削嗟神工。溪山恍在玉壶里，楼观飞出瑶台中。却怜极目皆皓素，不复零落伤残红。幽人栩栩应梦蝶，落絮漠漠方黏蜂。虚堂兀坐清入骨，欲期汗漫游鸿濛。剡溪访戴久寂寞，安得一御泠然风。年来端恐诗道穷，幸予佳句时争锋。客愁已剧更赋雪，半夜吟苦天地白。"}