{"id":"1117558","title":"谢仁老寄所画李长者出山相五首","dynasty":"宋","author":"邹浩","text":"虎腰黄卷动昭回，无数人天心眼开。不是机锋妙相契，是渠那肯出山来。香云郁郁覆江城，来现开元长者身。八十卷经都论了，却将无说示常人。碧潭秋霁禅师笔，白月天空论主形。是幻是真分不得，为人重说互严经。贝叶卷文无表示，于菟曳尾不求怜。昂藏岂是维摩诘，终日相从也默然。一真境界孰能参，赖有斯人作指南。更赖殷勤招唤得，不知流落在烟岚。"}