{"id":"504538","title":"投李右辖十六韵","dynasty":"明","author":"李昱","text":"汉家三十六将军，谁似安东第一勋。练卒旧谙蛇鸟阵，斩关新殄虎狼群。金城列镇频纡策，玉帐巡行竟解纷。笳鼓五更传落月，旌旗千里捲归云。孙吴自古虽论武，贾邓从今但讲文。樽俎折冲兵愈奋，河山带砺劵还分。虽居鼎鼐崇儒士，解使儿童识相君。名动虎闱风肃肃，恩流凤诏水沄沄。营屯细柳连春色，山转乌龙对夕曛。万里守边严号令，三农在野乐耕耘。门延申白衣冠盛，座引邹枚礼数勤。诗句赓歌情缱绻，香炉宴寝昼氤氲。不才曾辱封书召，多病空劳使者闻。满拟布衣甘杞菊，岂期金屋到玄纁。路从薇省朝天上，舟过桐江泊水濆。知己感深无以报，谩凭长律颂清芬。"}