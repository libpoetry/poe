{"id":"1105478","title":"吴门田家十咏","dynasty":"宋","author":"毛珝","text":"去年一涝失冬收，逋债于今尚未酬。偶为灼龟逢吉兆，再供租约赁耕牛。竹罾两两夹河泥，近郭沟渠此最肥。载得满船归插种，胜如贾贩岭南归。到处车声转水劳，东乡人事独逍遥。一堤滟滟元非雨，总是吴江淡水潮。今年田事谢苍苍，尽有瓶罂卒岁藏。只恐主家增斛面，双鸡先把献监庄。主家租入有常规，十月开仓不许违。占得头筹先众了，绕身红綵送将归。西乡本是最高乡，今岁收成亦倍常。瓦鼓綵亭连日闹，谁家不谢白龙王。村村鼓笛乐秋成，露未凝霜水未冰。无赖酒家偏罔利，隔年早挂上元灯。田家少妇最风流，白角冠儿皂盖头。笑问傍人披得称，已遮日色又遮羞。长襟侈袖若僧衣，闲荡扁舟入郭嬉。好是醉归村舍晚，声声耳畔阿郎儿。主家文榜又围田，田甲科丁各备船。下得桩深笆土稳，更迁垂柳护围边。"}