{"id":"1117101","title":"初成遗老斋二首","dynasty":"宋","author":"苏辙","text":"花时懒出伴游人，暑雨深藏养病身。新宅丁丁厌斤斧，旧书寂寂卷埃尘。久将生事累诸子，顿敛浮根付一真。遗老斋成谋宴坐，澹然无语接来宾。旧说颍川宜老人，朱樱斑笋养闲身。无心已绝衣冠念，有眼不遭车马尘。青简自书遗老传，白须仍写去年真。斋成谩作笑谈主，已是萧然一世宾。"}