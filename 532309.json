{"id":"532309","title":"寿","dynasty":"明","author":"朱浙","text":"壶公西南来，山水多奇变。云木相蔽亏，楼台递隐见。代更岁月深，族聚子孙衍。世业但诗书，生涯足耕佃。淳庞古俗遗，腾踏清时彦。野性厌丘樊，遐观窥海甸。得造幽人居，遂与幽翁面。闻名情已驰，考德意弥恋。行已惟存心，居家恒积善。温温崇谦冲，抑抑耻矜羡。挠甲数之周，星躔光始遍。精神皋鹤姿，容采桃花片。令子具宏材，留都拜佳选。天书美贤劳，朝列华严弁。浩荡沐恩私，光荣沾宅眷。高堂寿域开，南极老人见。天桂黄飘筵，江鱼白入膳。霞林发清辉，石镜光百鍊。綵袖春风翻，华觞佳客荐。缙绅陈文词，亲戚倍欢忭。拂拭绿纹笺，摩挲紫石砚。为君作长歌，一续王乔传。"}