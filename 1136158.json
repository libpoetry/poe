{"id":"1136158","title":"奔牛吕城过堰甚难","dynasty":"宋末元初","author":"方回","text":"君不见奔牛吕城古堰头，南人北人千百舟。争车夺缆塞堰道，但未杀人舂戈矛。南人军行欺百姓，北人官行气尤盛。龙庭贵种西域贾，更敢与渠争性命。叱咤喑呜凭气力，大梃长鞭肆鏖击。水泥滑滑雪漫天，欧人见血推人溺。吴人愚痴极可怜，买航赁客逃饥年。航小伏岸不得进，堰吏叫怒需堰钱。人间官府全若无，弱者殆为强者屠。强愈得志弱惟死，无州无县不如此。"}