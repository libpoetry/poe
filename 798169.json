{"id":"798169","title":"莺啼序","dynasty":"清","author":"俞樾","text":"人生白驹过隙，早平分一半。忆生小、冷粥寒齑，十年辛苦莹案。登科记、秋风两度，蟾宫省识嫦娥面。尚寒酸苦守，青毡一灯孤馆。大好新安，草屩布袜，寄游踪汗漫。喜门外、问字人来，少年文酒游宴。想汪伦、桃花潭水，纵零落、犹留残瓣。更多情、孙楚楼头，翠尊春满。天风飘渺，送我青云，到碧城阆苑。凭綵笔、贤良射策，大礼献赋，日暖风微，未央前殿。轺车远驾，中州小住，河声岳色供游览，算书生、酬了寒窗愿。蕉隍一梦，回看总是云烟，塞翁得失都幻。名园五柳，水石清幽，又兵戈扰乱。想曩日、苏台烽火，辽海波涛，谁料生平，未衰重见。青山纵在，元亭何处，头衔聊署吴市卒，更危楼、高据西湖畔。年年夫妇清游，一叶扁舟，六桥泛遍。"}