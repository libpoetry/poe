{"id":"85914","title":"贺新郎·浅把宫黄约","dynasty":"宋代","author":"刘克庄","text":"浅把宫黄约。细端相、普陀烟里，金身珠络。萼绿华轻罗袜小，飞下祥云仙鹤。朵朵赛、蜂腰纤弱。已被色香撩病思，尽鹅儿、酒美无多酌。看不足，怕残却。人间难得伤春药。更枝头、流莺呼起，少年狂作。留取姚家花相伴，羞与万红同落。未肯让、蜡梅先著。乐府今无黄绢手，问斯人、清唱何人酢。休草草，认题错。"}