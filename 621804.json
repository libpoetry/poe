{"id":"621804","title":"秋云行","dynasty":"明","author":"郭之奇","text":"朝之所思秋云端，暮之所思秋云端。宿饱思梦秋云散，行衔思往秋云漫。遂有山风无休歇，吹彻秋云凄且寒。昨夜枯林泣叶尽，前山寂寞晓霜漙。云飞激激何山止，秋色萧萧与夜阑。游子征车逐云过，心如脂辖向秋乾。不知秋兴谁摇落，长有云心日聚攒。云心望远归思迫，远望思归秋尚难。多事前山怨秋老，摆脱飞云下急湍。湍水洌澌云不止，愿依征辙少盘桓。如可相依山莫怨，秋今既老客思残。客思万里秋云下，频年为汝阻千磐。山兮山兮客思残，所思所思秋云端。"}