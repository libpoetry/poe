{"id":"1102481","title":"柯山赵公屡更麾节多在浙东西皆有美政德祐正为浙东宪入景炎犹为闽浙招捕今被召入觐从行幕客则吴元镇与朱景日武博景日向在上庠亦辱识此来所馆相去差远至是出旧城方能报元镇谒并言别故就访景日不遇却因得见招捕公蒙谦接元镇讶其无诗为贽口占三首奉呈资一笑 其一","dynasty":"宋","author":"汪梦斗","text":"凄凉路入古神州，况复驱车渡白沟。蜀主未能重造汉，商孙不免亦侯周。九重注想闻犹告，五事开陈动冕旒。耿耿胸中有馀意，西山老碧不胜秋。"}