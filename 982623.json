{"id":"982623","title":"和子瞻双石","dynasty":"宋","author":"秦观","text":"天镵海滨石，郁若龟毛绿。信为小仇池，气象宛然足。连岩下空洞，鼎张彭亨腹。双峰照清涟，春眉镜中蹙。疑经女娲鍊，或入金华牧。炉熏充云气，研滴当川渎。尤物足移人，不必珠与玉。道旁初无异，汉将疑虎伏。支机亦何据，但出君平卜。奇礓入华林，倾都自追逐。我愿作陈那，令吼震山谷。一拳既在梦，二驹空所欲。大士舍宝陀，仙人遗句曲。惟诗落人间，如传置邮速。"}