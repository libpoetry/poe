{"id":"979597","title":"答陈履常秀才谑赠","dynasty":"宋","author":"晁补之","text":"驱车触热中烦满，苦无蔗浆冻金碗。陈君诗卷可洗心，持作终朝晤言伴。男儿三十四方身，布衣不化京洛尘。白驹皎皎在空谷，黄鸟睍睆鸣青春。子桑之居十日雨，入门不复闻人语。形骸正是吹一吷，安用虚名齐后土。文章初不用意成，黼黻帝躬临下民。时花俚服诮新巧，牛马安所辞吾名。禹穴幽奇行可强，江北江南正相望。乘涛鼓枻何当往，爱惜水仙桃竹杖。不应越女三年留，相见还须未白头。蘧生知非苦不早，巨壑夜半遗藏舟。达人一言嚆矢疾，相从琢磨悔去日。菖蒲正是可怜花，我独闻名不曾识。"}