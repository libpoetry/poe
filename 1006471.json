{"id":"1006471","title":"闻行在今岁元夕放灯颇盛","dynasty":"宋","author":"葛立方","text":"寂寞元宵十六霜，月中披蓑带干将。兜鍪第见烽火举，觚棱不辨华灯张。新来冰天被声教，铁骑无复驰沙场。缯山再见旧灯影，金枝密焰看流芳。鸣珂篝烛竞游衍，金吾不禁春宵长。传闻慈宁更炜烨，万岁声动东朝觞。琉璃云母万枝宝，桂膏兰灺飘馀香。我今暂留三家野，岂有鹄采开莲房。聊向猪栏迎紫女，更设膏粥祈蚕桑。叶师无恙可霄汉，会把如意游西凉。"}