{"id":"1238607","title":"三男词","dynasty":"元末明初","author":"杨维桢","text":"君不见羌人之妻产龙鹫，骆家之妇生虎狸。造物好或怪，痴儿以为奇。金村铁妇不画眉，健手能运千斤椎。怀妊弗知十月期，一诞三子如母豨。邻舍来贺子，公相出茅茨。亲戚来贺子，车盖生光辉。里胥驰走闻有司，三竖内有麒麟儿。阴阳者流来与推，张家瑞凤三联枝。我闻其言信且疑，历扣古牒如元龟。硖石三生未闻瑞，南昌四孕徒招非。有条给乳本勾践，五羊十帛胡多仪。他日唐檀验后事，不如介葛闻三牺。"}