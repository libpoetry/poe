{"id":"1113174","title":"前日从赵漕饮因得遍观所藏书帖之富既归戏成三绝简之","dynasty":"宋","author":"张栻","text":"乌云夭矫天欲雨，虚堂美荫共徜徉。开奁百轴惊传玩，更觉人间六月凉。旧藏自是承平物，新轴收从古道旁。人间好事戒多得，防有雷霆下取将。今古驱驰翰墨场，何人下笔到颜杨。君侯知我有书癖，乞与西台字几行。"}