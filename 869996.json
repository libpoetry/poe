{"id":"869996","title":"吴冲卿直舍阎士安画墨竹歌","dynasty":"宋","author":"司马光","text":"阎生画竹旧所闻，望中一见遥可分。伊予不甚少佳画，犹爱气骨高出群。狂枝怒叶凌绢素，势若飞动争纷纭。蟠根数节出地底，上有积年苍藓纹。森然直干忽孤耸，意恐出屋排浮云。秋风飒飒生左右，耳目洒落遗尘氛。乃知良工自神解，昧者仿习徒艰勤。子猷昔者得收玩，不患终朝无此君。"}