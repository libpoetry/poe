{"id":"737873","title":"晚由金家堰步至崇先寺","dynasty":"清","author":"厉鹗","text":"一峰抱花回，不知凡几里。迟日落未落，散策从此始。石梁跨涧空，苔枝皆倒倚。入寺罢晚参，僧堂寂如水。诘曲取微径，返景照花里。瀰漫遍岩壑，春透无剩蕊。乍疑吐佛光，白毫映霞紫。复讶妙香生，馝馞得禅髓。盘桓憩松根，结茅拟来此。何必问通波，远寻光福市。"}