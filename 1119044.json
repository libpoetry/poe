{"id":"1119044","title":"送何子温移亳州三首","dynasty":"宋","author":"陈师道","text":"治出龙城守，名高水部郎。清明人共识，风味独难忘。骨立秦书瘦，须粘桧密香。烹鲜师老耳，曳尾肯蒙庄。青衿曾诵赋，皓首始登门。意得宁论晚，心交不待言。向来期北上，可复改南辕。画地数佳政，丛谈何处村。复作中年别，仍怀后日忧。关山遮极目，汴泗只东流。政好遭频借，诗清得暗投。会看灵寿杖，扶出富民侯。"}