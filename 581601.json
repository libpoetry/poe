{"id":"581601","title":"双寿为徐邦祥赋","dynasty":"明","author":"苏葵","text":"五仙杳何许，风韵留人间。城南有遗老，鹤发双童颜。清晨汲沆瀣，宝鼎调虹丹。或招东华君，婉衿下青鸾。琼浆碧玉瓯，麟脯玻璃盘。方瞳各炯炯，甲子既复还。震嗣天上归，锦衣胜斓斑。万里奉恩渥，曲尽高堂欢。笙歌沸华筵，喜气充门阑。氤氲溢醍盎，馥郁飘沈檀。俯爱狎言笑，仰祝齐邱山。老人射芳桂，光风泛崇兰。显贵杂履舄，比邻理衣冠。愿言保耆艾，兹永无后艰。贞松与慈竹，苍苍同岁寒。仙城自有仙，何必谈函关。海波纪变更，石渠看跻攀。爵跃赏南纪，盛事古所难。短诗付歌儿，侑取尊中乾。"}