{"id":"1123289","title":"再答","dynasty":"宋","author":"赵汝腾","text":"西州名品萃东台，特为光风连夜开。春事三分元未半，诗肠一日九周回。雨中有泪坡吟尽，马上沾花甫醉来。郡坞数株寥落甚，园丁爱护剪荒莱。人间姚魏总舆台，独占神仙上品开。绝代词华三峡倒，当时谏草九天回。晚晴大白檐前举，春暖小车花下来。笔补浣花溪畔老，吟工压倒北山莱。孤风独上子陵台，藻思天然顷刻开。银烛不妨花下照，铁心肯向赋中回。休怀濯锦江边梦，早应筑沙堤上来。急裹紫霞望公至，也教凡卉识仙莱。"}