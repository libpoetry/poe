{"id":"25553","title":"吴姬十首","dynasty":"唐代","author":"薛能","text":"夜锁重门昼亦监，眼波娇利瘦岩岩。偏怜不怕傍人笑，自把春罗等舞衫。龙麝熏多骨亦香，因经寒食好风光。何人画得天生态，枕破施朱隔宿妆。滴滴春霖透荔枝，笔题笺动手中垂。天阴不得君王召，嚬着青蛾作小诗。钿合重盛绣结深，昭阳初幸赐同心。君知一夜恩多少，明日宣教放德音。退红香汗湿轻纱，高卷蚊厨独卧斜。娇泪半垂珠不破，恨君瞋折后庭花。取次衣裳尽带珠，别添龙脑裛罗襦。年来寄与乡中伴，杀尽春蚕税亦无。画烛烧兰暖复迷，殿帏深密下银泥。开门欲作侵晨散，已是明朝日向西。楼台重叠满天云，殷殷鸣鼍世上闻。此日杨花初似雪，女儿弦管弄参军。冠剪黄绡帔紫罗，薄施铅粉画青娥。因将素手夸纤巧，从此椒房宠更多。身是三千第一名，内家丛里独分明。芙蓉殿上中元日，水拍银台弄化生。"}