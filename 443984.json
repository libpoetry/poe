{"id":"443984","title":"金缕曲 杭州虎跑寺谒弘一法师舍利塔","dynasty":"当代","author":"熊盛元","text":"塔隐长林杪。漱流泉、兰香蕙馥，雾迷烟绕。如此高僧如此地，未许蜂喧蝶闹。问可许，吾侪歌啸？我亦曾经沧海客，避芳丛，欲遁空空道。奈孽障，总难扫。灵前稽首神飞袅。最钦迟、松筠气节，水云襟抱。万斛才情无著处，付与吟笺画稿。更谱入，泠泠琴操。忏尽风怀禅室冷，对青灯，血黯红心草。终古恨，几时了？"}