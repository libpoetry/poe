{"id":"721875","title":"丙寅元日作","dynasty":"明末清初","author":"屈大均","text":"五十频加七，三年即杖乡。朱颜贫更好，白发老还长。柏酒歌中满，莱衣舞处香。履端何所祝，旗翼与高堂。亲在宁言老，康强又一春。但能如寿母，即此是仙人。竹叶佳儿劝，椒花小妇陈。白头应有遇，天意在遗民。一自边人至，南中得雪看。炎天无旧煖，涨海有新寒。今岁春光早，开年花气乾。深深元日酒，好尽老农欢。衣冠馀一客，坐老故山春。鸡犬那知汉，莺花亦避秦。欢娱从献岁，啸傲及先民。莫使青腰女，今年点鬓新。一冬思曝背，晴煖向檐端。岂敢愁年湿，其如苦岁寒。旧枝和子拾，新叶当花看。野老惟天日，关心涕泪繁。"}