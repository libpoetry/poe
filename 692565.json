{"id":"692565","title":"旧沧州铁狮二首","dynasty":"明","author":"杨文卿","text":"独倚遥空据道周，颓墉顽铁两悠悠。不辞瓦石形应丑，为换人民恨未休。沆瀣饮残犹枵腹，烟云压重自昂头。真成久视仙人分，看尽豪华逐水流。草埋金马没铜驼，到处遣踪《麦秀歌》。聚铁何人成错误，长年见汝欲摩挲。吼风泣雨萦愁剧，负燕冠雅受侮多。我意转销作农器，买牛耕稼夕阳坡。"}