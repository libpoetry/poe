{"id":"668138","title":"追和倪元镇先生江南春","dynasty":"明","author":"文徵明","text":"象床凝寒照蓝笋，碧幌兰温瑶鸭静。东风吹梦晓无踪，起来自觅惊鸿影。彤帘霏霏宿馀冷，日出莺花春万井。莫怪啼痕栖素巾，明朝红嫣鏖作尘。春日迟迟春波急，晓红啼春香雾湿。青华一失不再及，飞丝萦空眼花碧。楼前柳色迷城邑，柳外东风马嘶立。水中荇带牵柔萍，人生多情亦多营。"}