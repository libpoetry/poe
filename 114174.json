{"id":"114174","title":"再次韵呈明略并寄无咎","dynasty":"宋代","author":"黄庭坚","text":"夏云凉生土囊口，周鼎汤盘见科斗。清风古气满眼前，乃是户曹报章还。只今书生无此语，已在贞元元和间。一夫鄂鄂独无望，千夫唯唯皆论赏。野人泣血漫相明，和氏之璧无连城。参军拄笏看云气，此中安知枯与荣。我梦浮天波万里，扁舟去作鸱夷子。两士风流对酒樽，四无人声鸟语喜。梦回扰扰仍世间，心如伤弓怯虚弹。不堪市井逐乾没，且愿朋旧相追攀。寄声小掾笃行李，落日东面空云山。"}