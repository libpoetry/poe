{"id":"688788","title":"宿普门寺次都宪副韵","dynasty":"明","author":"何乔新","text":"画壁丹青古，祗园竹树深。花香来别涧，松翠堕危岑。云暝龙归钵，天空鹤度林。老怀清似洗，不愧古禅心。鸣驺过谷口，遥望梵宫深。弭节穿金涧，看云度碧岑。钟声晨出壑，锡影暮归林。坐觉诸尘寂，悠悠水月心。宝刹新营日，贤藩宠佑增。沉檀攽内帑，衣钵属名僧。清梵和天籁，禅心映佛灯。虎丘推胜境，空有塔层层。一宿空王宇，悽然百感增。素餐惭省职，高卧羡山僧。问俗晨纡辔，观书夜对灯。故园何处是，梦绕碧云层。"}