{"id":"685025","title":"喜雨二首","dynasty":"明","author":"王渐逵","text":"九夏酷暑愁已过，江城一雨更相宜。火云旱魅潜形候，竹杖芒鞋得意时。遂有霞光明野岸，伫看山色入荷卮。人间安得秋长在，日日凉风拂钓丝。林塘幽兴静偏宜，老去移家慰所思。晓雨不孤旬日望，秋风元是十年知。书生阅世终成幻，志士悲歌亦自痴。惟爱樾森楼外燕，飞来相对不相疑。"}