{"id":"935002","title":"上书乞祠辄述鄙怀","dynasty":"宋","author":"陆游","text":"干禄本代耕，穷达敢自必。早遇高皇帝，九品对宣室。妄怀犬马心，嫠纬不暇恤。上恩等天地，腰领免斧锧。旋属绍兴末，旸谷瞻出日。贱臣复何幸，便殿首造膝。煌煌帝尧典，推择首秉笔。愚忠虽恳款，野性实坦率。飘然去周行，湖海抱沉疾。远游客穷塞，亭障秋萧瑟。圣君终记省，万里忽乘驲。同朝久凋谢，存者不十一。造廷故抱暗，下殿衰涕溢。蹉跎又十载，忧患岂易述。流年不贷人，白发日夜密。冠虽未即挂，驭已不容叱。尚觊公朝恩，养老沾散秩。闭门教子孙，志愿真永毕。"}