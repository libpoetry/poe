{"id":"12768","title":"宫词·丹凤楼门把火开","dynasty":"唐代","author":"王建","text":"丹凤楼门把火开，五云金辂下天来。阶前走马人宣尉，天子南郊一宿回。楼前立仗看宣赦，万岁声长拜舞齐。日照彩盘高百尺，飞仙争上取金鸡。集贤殿里图书满，点勘头边御印同。真迹进来依数字，别收锁在玉函中。秘殿清斋刻漏长，紫微宫女夜焚香。拜陵日近公卿发，卤簿分头入太常。新调白马怕鞭声，供奉骑来绕殿行。为报诸王侵早入，隔门催进打球名。"}