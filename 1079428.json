{"id":"1079428","title":"新冬","dynasty":"宋","author":"吕本中","text":"西风吹禾黍，落日在陋巷。杖藜访新冬，霜树眇空旷。人烟村舍西，行旅古原上。晚山晴更好，秀色常在望。居闲得真趣，日欲就疏放。岂惟憎俗徒，庶自免嘲谤。东邻酒初熟，清香乱盆盎。径须骑墙头，挈榼献穷状。吾生足羁旅，久病非少壮。银杯多羽化，布帆且无恙。虽非陶潜隐，不负徐邈畅。"}