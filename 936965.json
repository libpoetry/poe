{"id":"936965","title":"谒汉昭烈惠陵及诸葛公祠宇","dynasty":"宋","author":"陆游","text":"雨止风益豪，雪作云不动。凄凉汉陵庙，衰草卧翁仲。画妓空笙竽，土马阙羁鞚。壤沃黄犊耕，柏密幽鸟哢。尚想忠武公，身任社稷重。整整渭上营，气已无岐雍。少须天意定，破贼宁患众。兴亡信有数，星陨事可痛。陵边四五家，茆竹居接栋。手皲纸上箔，醅熟酒鸣瓮。虽嗟生理微，亦足逭饥冻。刘葛固雄杰，阅世均一梦。论高常近迂，才大本难用。九原不可作，再拜临风恸。"}