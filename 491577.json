{"id":"491577","title":"寄赠刘仲修","dynasty":"明","author":"刘崧","text":"我昔东游紫瑶峰，手携仙人九节筇。天宁讲师好静者，邀坐绝顶看云松。是时君从槎溪来，石室相逢心眼开。题诗忽满雪色壁，仙药昼下莲花台。石桥流水听猿处，绝似天台赤城路。不见山中王子乔，吹笙自入浮云去。感君萍蓬无定居，几回寄我云中书。缄藏怀袖不忍发，愁心炯炯明寒虚。东南丧乱乘五载，昔者交游竟谁在。清江碧嶂落日外，修竹啼莺久相待。往闻亲庭阻归舟，书来可以宽离忧。官船何日出川口，早晚相迎金凤洲。凤洲萧条归未得，经年寄食江边宅。早春舣棹忆曾过，行踏江沙雨中别。君从二月来南平，我复鼓枻从东征。城西王郎竹林下，怀我无限沧洲情。如何相寻不相遇，空使愁心结烟雾。春风吹尽碧兰花，愁满西轩绿筠树。昨者临流别远人，忽忆旧游心更亲。便当买船载歌舞，从尔烂醉江南春。"}