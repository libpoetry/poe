{"id":"586663","title":"惜阴五章章八句","dynasty":"明","author":"钟芳","text":"日居月诸，瞬息异咎。晦明互催，岁其去矣。彼姝者子，淑培自今。亹亹是式，式昭德音。迅迈斯获，匪耽艳慱。本体载晰，惟用有觉。理罔内外，触处斯融。譬彼百川，混合同功。至人调息，颐神自便。圣人戒逸，没齿韦编。末流舛驰，我将焉如。弗懈厥事，宁乃攸居。昔丱而髦，忽峨以弁。垂白无闻，陨涕如霰。参唯渊卓，孰其端倪。君子翼翼，亦遐尔思。维山有崔，或跻其颠。维水有泚，或浚其源。缅兹坦途，曷云其止。毅以致弘，死而后已。"}