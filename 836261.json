{"id":"836261","title":"永遇乐 寄苏戡","dynasty":"清末民国初","author":"陈衍","text":"一发江山，何人占断，归去来处。比向潇湘，谁教我、掉首向秦而去。杏花春雨，绿杨城郭，同不是、乡关路。怎蓬莱、回车指点，谪居独得家住。江潭自古。容行吟骚客，写怨朝朝暮暮。谁识年来，不生兰芷，润色牢愁句。小山丛桂，不来招隐，便合招魂共语。相望久，芙蓉浦上，尚盈坠露。"}