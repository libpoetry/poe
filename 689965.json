{"id":"689965","title":"寄覆泉州安溪年兄詹晴溪","dynasty":"明","author":"张天赋","text":"曾向秦淮共问津，几多家国话投真。却怜清世文章客，閒作炎荒草莽臣。沂水拟寻曾点乐，首阳甘受伯夷贫。小春梅报先天信，谩折征鸿寄美人。越峤迢迢与楚津，行行如梦半虚真。宣尼有道甘环辙，孟氏何心肯致臣。蹠纵百年难谓寿，颜虽如洗未为贫。胸中自有灵丹在，不问街头卖药人。"}