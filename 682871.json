{"id":"682871","title":"苦雨和何雩峰遣怀","dynasty":"明","author":"区越","text":"浩浩怀山势莫回，江村四望绝烟埃。堪怜几处为鱼鳖，黄潦惊漂栋宇来。愁闻万姓泣呼天，庐井烟沉海一连。亦恐尧仁忧未及，九年无水祸南边。风声号杂雨声号，上岸涛翻下岸涛。九夏淹霪忧不断，村南村北水周遭。酒于元亮却无怀，道在尧夫亦打乖。老觉希贤心独在，相思一夜遍天涯。"}