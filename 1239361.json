{"id":"1239361","title":"题赵仲庸镜湖图为洽上人作","dynasty":"元末明初","author":"钱宰","text":"赵侯胸中有泉石，白发垂颠人不识。丹青不写四十年，一见洽师双眼碧。当年王宰浪得名，十日五日劳经营。天机到时一挥洒，白云颠倒秋波明。秋波在屋下，白云在屋上。香炉秦望天东南，苍峦翠巘森相向。三山落日烟水赊，秋风旧宅今荷花。断垣苍石无路入，至今人说放翁家。放翁家，渺何处，阿师出家不归去。不惜千金买画图，笑倚清江看云树。"}