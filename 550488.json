{"id":"550488","title":"吴门寻沈从先不遇","dynasty":"明","author":"徐熥","text":"当年踏遍吴门路，十日寻君不知处。年来踪迹虽相闻，邻人又道移家去。阊阖城中多路岐，异乡客子那能知。东寻西访竟不得，惟有残月相追随。几回欲向朱门问，知君不与朱门近。欲向红尘问故人，知君寄迹非红尘。行尽朱门兼白屋，夜深空作穷途哭。出城昏黑迷归舟，满天风露江干宿。"}