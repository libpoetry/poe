{"id":"1117687","title":"春晚杂兴六首","dynasty":"宋","author":"陆游","text":"寂寂野人家，柴扉傍水斜。僧分晨钵笋，客共午瓯茶。燕户添新土，蛛丝罥落花。悠然便终日，惟此送年华。泽国固多雨，暮春犹薄寒。儿童葺茶舍，妇女赛蚕官。阅世年虽往，为农兴未阑。穷途得一饱，亦足慰艰难。池面萍初紫，墙头杏已青。携儿撑小艇，留客坐孤亭。相法无侯骨，生年直酒星。正须遗万事，莫遣片时醒。小市湖桥北，幽居石埭西。蒲深姑恶哭，树密秭归啼。山茗封青箬，村酤坼赤泥。平生汗简手，投老惯扶犁。病疡无意绪，闭户作生涯。草草半盂饭，悠悠一碗茶。笑穿居士屩，闲看女郎花。莫问明朝事，忘家即出家。青梅荐煮酒，绿树变鸣禽。处世已如客，伤春无复心。焚香惟默坐，曳杖亦幽寻。一日悠然过，深惭惜寸阴。"}