{"id":"138725","title":"隐逸·谢隐士当少微兮","dynasty":"宋代","author":"孙因","text":"谢隐士当少微兮，精神见乎天文。严子陵应客星兮，光芒动夫至尊。居剡下以高洁兮，戴安道之父子。游嵩岳以偕隐兮，孔述壑之弟昆。却米饷而不受兮，朱百年之夫妇。受肥遁以就闲兮，阮万龄之祖孙。闭蓬户以观书兮，淳之栖於穷岫。轻白璧而不盼兮，景齐隐於日门。扣药船而引声兮，歌竞传於仲御。渔镜湖以赋诗兮，岛尚号於千干。黄公列乎四皓兮，成定储之羽翼。嵇康侪於七贤兮，著养生之至言。王子猷咏招隐兮，爱山阴之竹种。谢灵运赋山居兮，采地黄为溪荪。著貂裘坐岩石兮，弘之志不在钓。袘豹席与棕桥兮，志知岂羡回轩。彼皆不事王侯兮，以高尚而辟世。亦地气之所钟兮，多秀水与名山。客曰士各有志兮，斯固古之逸民。夫何欲洁其身兮，弗念君臣之大伦。"}