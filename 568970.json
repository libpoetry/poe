{"id":"568970","title":"答伯起丈见梦之作","dynasty":"明","author":"王世贞","text":"张卿留侯裔，中岁慕黄石。蚁观一世豪，消摇于八极。寄此漆园蝶，薄彼天门翼。宵分尝梦余，披襟话玄白。恍若杨侍晨，亲絇子乔舄。绪语犹可寻，清徽倏难即。起睹银汉秋，白榆何历历。裁诗纪相赠，意我或有得。而我未解脱，凡情宛如昔。焉能他心通，作汝屋梁色。欲驰乐令驾，一解卫生惑。试观醒后身，何如梦中觌。"}