{"id":"1131340","title":"次韵四绝 初得曾孙女","dynasty":"宋","author":"楼钥","text":"外子惟知愧可攻，羡公八十未衰癃。曾孙喜见亲文褓，尚想当年掷镜翁。江南创见喜孤芳，见说闽花遍海乡。安得一居香盛处，帐中巧作宝毬妆。楼台墙宇家家月，杨柳荷花处处风。最喜两涯相映带，一时倒影入池中。不嫌西照与朝曦，城郭谁知住翠微。天幸外门才咫尺，欲陪杖屦夜忘归。"}