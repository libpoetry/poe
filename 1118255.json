{"id":"1118255","title":"感旧绝句七首","dynasty":"宋","author":"陆游","text":"鸭翎堠前山簇马，鸡踪桥下水连天。金丹炼成不肯服，且戏人间五百年。鹅黄酒边绿荔枝，摩诃池上纳凉时。冰纨不画骖鸾女，却写江南白纻辞。南市夜夜上元灯，西郊日日是清明。青毡犊车碾花去，黄金马鞭穿柳行。十月新霜兔正肥，佳人骏马去如飞。纤腰袅袅戎衣窄，学射山前看打围。半红半白官池莲，半醒半醉女郎船。鸳鸯惊起何曾管，折得双头喜欲颠。红叶琵琶出嘉州，四弦弹尽古今愁。胡沙漫漫紫塞晓，汉月娟娟青冢秋。美人传酒清夜阑，欲歌未歌愁远山。蒲萄一斗元无价，换得凉州也是闲。"}