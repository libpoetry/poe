{"id":"599048","title":"春日集浮邱社 其一","dynasty":"明","author":"陈万言","text":"传闻王子晋，笙鹤访浮邱。邂逅葛仙令，相期汗漫游。双舄应难系，丹砂信可求。沧桑千劫火，天地一虚舟。我是陈崇艺，餐霞几百秋。城隅荡春水，沙边种橘洲。深谷变高岸，杰阁雄南州。结构者谁子，金门一隐侯。曾侍玉皇宴，早登清庙球。偃蹇似方朔，诗书富邺侯。黄阁待调燮，青山任去留。翻然遗胜景，付此方外俦。悲鸣立仗马，商声歌饭牛。此丘二三月，黄鹂声啁啾。倦鸟投林乐，冥鸿无弋忧。因忆壮年苦，枕戈眠戍楼。"}