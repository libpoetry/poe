{"id":"925818","title":"沁园春 其二 寿赵茂嘉郎中，时以制置兼济食振济里中，除直秘阁","dynasty":"宋","author":"辛弃疾","text":"甲子相高，亥首曾疑，绛县老人。看长身玉立，鹤般风度，方颐须磔，虎样精神。文烂卿云，诗凌鲍谢，笔势骎骎更右军。浑馀事，羡仙都梦觉，金阙名存。门前父老忻忻。焕奎阁新褒沼语温。记他年帷幄，须依日月，只今剑履，快上星辰。人道阴功，天教多寿，看到貂蝉七叶孙。君家里，是几枝丹桂，几树灵椿。"}