{"id":"1118122","title":"遣兴二首","dynasty":"宋","author":"陆游","text":"莫笑龟堂礌磈胸，此中元可贮虚空。尚饶灵运先成佛，那计辛毗不作公。采药偶逢丹井客，买蓑因过玉霄翁。不须更问归何许，散发飘然万里风。我是仙蓬旧主人，一生常得自由身。退归自合称山长，变化犹应侍帝晨。得酒不妨开口笑，学人难作捧心颦。尘中且复随缘住，又见湖边草木新。"}