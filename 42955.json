{"id":"42955","title":"送恽南田之钱塘并柬毛稚黄","dynasty":"清代","author":"陈维崧","text":"蹑屩上灵隐，吹笛下吴淞。送君恰值新爽，纤月映船篷。犹记冷泉亭上，百道跳珠喷雪，飞瀑挂衫松。一别十八载，吾老渐成翁。故人去，携笔墨，写空濛。不知老已将至，挥洒醉偏工。为讯盐桥毛子，果否别来无恙，底事断诗筒。人世作达耳，长邑郁焉穷。"}