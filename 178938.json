{"id":"178938","title":"渡溪水·清溪寒不流","dynasty":"宋代","author":"张嵲","text":"清溪寒不流，空明涵万象。连山倒景来，顾盼迷俯仰。云浮潭底深，鸟度镜中往。悠悠寒藻疏，一一游鱼上。危桥颭长硔，行客情屡怆。溪傍万竿竹，矗矗倚崖嶂。苍根带古色，落叶堕深广。阴森暗藩篱，萧槭扫空旷。无人结茅茨，有客契心赏。物外识远情，天边知旅况。野店犹远烟，仆夫力难强。何以纾我怀，浩歌聊自放。"}