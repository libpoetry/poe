{"id":"665152","title":"送郑谐甫","dynasty":"明","author":"林文俊","text":"长安帝王都，仕路此通津。冠盖满朝省，共喜侍龙鳞。之子胡不乐，念我白头亲。引领城南隅，凄然独伤神。尺疏回天听，稽首颂皇仁。喜深起沉疾，解棹潞河滨。行当慰倚闾，一笑慈颜春。我昔客金陵，怜渠风物新。江流抱城郭，山翠落衣巾。且言丽晨旭，瑶街净纤尘。形胜冠全吴，气候近吾闽。白鱼兼紫笋，调膳足羞珍。由来天性乐，外物莫比伦。君亲岂有异，孝子亦忠臣。绝裾应府辟，彼哉温太真。"}