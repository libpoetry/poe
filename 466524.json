{"id":"466524","title":"嘉州杂诗十首","dynasty":"当代","author":"刘雄","text":"地处三江即乐山，凌云有寺待盘桓。荔枝楼与东丁院，空向放翁诗卷看。放翁作客富诗卷，苏子去乡萦梦魂。不亚兰亭汉嘉地，群贤毕至共商论。剑南诗稿闲来读，颇羡凌云载酒游。不意平生酱油客，也随流水到嘉州。兼味真能令舌强，论文复欲得心降。早钦大佛思相见，今夜梦魂应过江。晨兴漫步古街坊，锦绣当前似画廊。却笑水车无赖甚，不鸣不动立陂塘。天绕祥云地布金，鹿园辛苦到双林。莫轻小样非真貌，稍慰平生礼佛心。摩挲石刻鬓成丝，公句端为我设之。身似管城无骨相，更堪笔墨亦差池。二千年事几轮回，长阅风云坐水隈。今谒慈颜泪如雨，谁知弥勒又重来。钩连层叠似蜂房，地下相从亦有方。不识精魂去何处，但馀金碗证沧桑。寺如孤峙表离堆，更倚当年尔雅台。留题满壁赵公句，却少寒钟日暮催。"}