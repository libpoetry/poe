{"id":"833069","title":"摸鱼子 题许玉年先生孤山补梅图","dynasty":"清末民国初","author":"朱祖谋","text":"问西湖、湖山信美，此中谁是和靖。梅花眷属千年梦，处士家风栖冷。空念省。荐一匊寒泉，从剔荒碑认。烟锄雨艇。更带月移根，依岩卜筑，料理到香影。丹青事，一例沧桑无定。吟魂花下惊醒。翻新祠宇成唐突，何处巢居堪證。高阁凭。便谱出、玉龙哀曲无人听。横峰侧岭。剩红萼无言，缟衣飞下，清唳远相应。"}