{"id":"414941","title":"家乡陷后百日忽得内子书狂喜有作","dynasty":"近现代","author":"黄假我","text":"有妇有妇陷敌后，辗转寄书入我手。渐渍模糊认涕难，开书书中何所有。只道岛夷压境来，甲申闰四月十九。神鹰妖鸟共排空，搏冲迎战历时久。门前津渡舟楫沉，弹丸簌簌入户牖。举家仓皇伏案底，可怜阿祖阿父母。骇然庐西一巨弹，不即爆发偏挂柳。一日不炸复五日，呼僮取下戒勿扣。东邻西舍环堵观，瞠目咋舌谓福厚。乱世性命倖苟全，问我此情得知否。我为家破久断肠，今得此讯喜狂走。匪为佳话实异闻，往来一一示故友。渝州东望路漫漫，破涕聊倾大曲酒。"}