{"id":"332511","title":"烟台春·饮来青园，故侍御刘君别墅也","dynasty":"清代","author":"梁清标","text":"碧草孤村，青萝三径，轻阴早散楼台。金谷繁华，而今半委蒿莱。名花侍御曾栽。叹芳菲零落，雏莺空转，当年燕子，依旧飞来。躬耕别业，送酒旗亭，变迁转眼，屏幄重开。冶游挟弹，金鞭宝马频催。客醉东园，风回翠袖，香入春醅。几徘徊。人去松影乱，鸦满城隈。"}