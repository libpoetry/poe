{"id":"212248","title":"题师吴堂·夫子贤尧舜","dynasty":"宋代","author":"黄公度","text":"夫子贤尧舜，老彭尝窃比。郯子及师襄，下问曾不耻。河汾一书生，自谓圣复起。西京投阁士，敢与孟轲齿。古人取名廉，后人取名侈。谁知今人中，复见古君子。方君帅南越，千载少伦拟。燕居榜师吴，一谦具四美。隐之经石门，得名一杯水。伯始万事优，可但清而已。官曹服公德，廉仁革贪鄙。民俗陶公化，淳厚胜奸宄。蛮獠畏公威，折箠制千里。老猾惮公明，束手敢干纪。三城有馀力，一堂仍旧址。裘带自清闲，宾僚多燕喜。惟昔开元相，勋业照青史。胸蟠活国计，试手曾向此。我公廊庙具，劳外亦久矣。尺一趣归装，高蹈广平轨。"}