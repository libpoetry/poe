{"id":"1143853","title":"次前韵赋隐居二首","dynasty":"宋末元初","author":"方回","text":"昆冈玉火脱焚如，万事灰心此定居。今古真成一梦耳，行藏略算十年馀。曾微实誉歌来暮，岂可虚言赋遂初。邂逅乘车还戴笠，未妨多病故人疏。举世纷如自泊如，荒园僻巷闭门居。总干和鼎非吾事，啖茹燃萁不愿馀。林下一声蝉噪处，山间十日雨晴初。空阶剩放苔痕长，始信先生屐齿疏。"}