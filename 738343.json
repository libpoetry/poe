{"id":"738343","title":"黄山云海歌","dynasty":"清","author":"吴应莲","text":"黄岳凌空数千仞，千岩万壑含精蕴。有时喷薄结成云，弥山遍谷皆缤纷。平铺峰顶滔天白，五更变幻长空色。望中汹涌如惊涛，天风震撼大海潮。有峰高出惊涛上，宛然舟楫随波漾。山巅古木气萧疏，何似桅樯列画图。风渐起兮波渐涌，一望无涯心震恐。山尖小露如垒石，高处如何同泽国。斯为大地一奇观，狮子峰头最耐看。云蒸山顶成沧海，云消山色依然在。须臾旸谷辉乍腾，片时沧海忽消沈。乱云漠漠归岩壑，山顶波涛不复作。峰峰依旧插晴空，千年绝壁留仙踪。"}