{"id":"695602","title":"题姚司理公祖孝义流芳册 代家君","dynasty":"明","author":"林熙春","text":"频年仙吏滞天涯，世德繇来慰所思。敝蹝一官惊扼臂，孤灯半世重齐眉。遗孙清白梧桐老，跨祖文章雨露滋。自是丝纶偏积庆，海滨渔父醉金卮。瞻彼嵇山十亩阴，元和仙尉动行吟。南宫鸡舌功名薄，东海羊肠畏垒深。白发依归孺子慕，朱弦渧泪丈夫心。孙枝此日森森发，为报朝阳凤有音。"}