{"id":"687292","title":"永明寺同诸友夜酌不坏广莫二上人啜茗在坐","dynasty":"明","author":"孙传庭","text":"此日真堪号最閒，忻随暝色扣禅关。祗园宫阙凌霄搆，鹫岭烟峦入夜攀。僧为谈深偕看月，客因游倦拒登山。坐来我倍饶清兴，一路新诗取次删。閒心元与白云亲，此际尤疑失幻身。月满琳宫晴若洗，风清玉宇净无尘。偶逢禅侣知诗妄，忽悟玄宗觉酒真。我欲醉中窥秘密，传言护法莫深嗔。"}