{"id":"493977","title":"过鄱湖望庐山因作湖山吟时庚辰春王十一日也","dynasty":"明","author":"郭之奇","text":"自有庐山岁几千，鄱湖相对是何年。自有湖山初见我，一十四载九洄沿。每从南极瞻五老，及到西江望比肩。芙蓉削出珠玑口，银河倒泻香炉烟。九叠苍屏空杳杳，千寻瀑布亦溅溅。阴阳此际藏真宰，流峙分形俱后天。天生名山必有配，高广依稀二者传。非山莫与湖吐噏，非湖孰任山蜿蜒。雨后洪泉飞洒落，秋来惊浪恣腾骞。澄流舒卷如涘滴，芳麓沉浮但浣湔。不向湖情窥浩漠，安知山德备泓渊。湖山阅人亦有数，何人独领湖山全。百里舟行异横侧，多年望眼破拘挛。空灵一气开昏晓，幽光百道变黄玄。随意犹能招俯仰，息心或可尽中边。及此方求江汉始，因之欲向斗星连。耳目今朝如是耳，湖山万古自悠然。"}