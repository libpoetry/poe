{"id":"702513","title":"送贵溪宗人淳赴汀州司副","dynasty":"明","author":"程敏政","text":"相湖分派入程源，几叶儿孙秀更蕃。喜见青毡重出色，何须高盖与华轩。百丈山前道一堂，秋来草树未全荒。传家正学依然在，一脉还应到粤乡。汀郡棠阴有去思，汀庠人说旧经师。此行拟续题名记，教养分明盛一时。离合纷纷几岁华，客中辛苦又移家。京城咫尺无由别，孤负清尊对菊花。"}