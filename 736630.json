{"id":"736630","title":"关索岭","dynasty":"清","author":"吴铭道","text":"关岭插云星躔微，嵖岈斗绝排天扉。鹧鸪含愁蛇倒退，猿猴失势鸦难飞。千盘万叠寒烟雾，毛寒骨悚临危鞿。罗鬼花苗铁胫挺，披蓑顶笠如突豨。山腰大竹立万戟，飞泉殿础寒侵衣。云昔武乡辟荒服，纶巾羽扇穷钩乱。是时将种了英发，阔刀大马从指挥。擒纵功成百蛮泣，稽颡罗拜宾天威。至今岭上勤伏腊，猺舞盘姗鹿豕肥。铜鼓隆隆震哀壑，香烟郁若含浽澄。往事如尘风树吼，荒哉谁与论是非。巉岩祠宇表天末，西南万里罔敢违。虽无其人亦不朽，用慑殊种防突围。雄爽奕奕懔若睹，乃公是子古所希。壁垒巍峨山鬼啸，天阴日黯瞻灵旂。"}