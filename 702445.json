{"id":"702445","title":"内阁赏芍药次少傅徐先生韵四首","dynasty":"明","author":"程敏政","text":"玉堂佳地苑墙阴，红药根蟠岁律深。题品正宜宗匠手，栽培那识化工心。香浮御坐堪谁比，价重名园不易寻。前辈赏缘今更续，一编留得凤池吟。花神如在镜中归，七宝妆成入眼稀。人立嘉名称近侍，天留奇品殿芳菲。药笼重此长医国，诗阵凭谁一解围。坐对薰风看未足，半帘斜日下龙扉。宫树花飞尽绿阴，陆离红映掖垣深。仙妆露洗羞涂额，国色天成笑捧心。池上紫薇元并植，风前黄蝶敢相寻。锦亭烂熳金尊赏，消得玄晖一句吟。蕊宫仙子步虚归，困倚南风午梦稀。宝鼎半薰香苒苒，锦袍秾衬绿菲菲。题惭郢曲歌千数，赏爱胡床列四围。莫问扬州三十种，几多抛掷傍岩扉。"}