{"id":"699001","title":"苦雨","dynasty":"明","author":"徐熥","text":"淫雨经旬月，蓬蒿掩敝庐。饥乌藏树杪，行蚁徙阶除。天意高难问，云游迹渐疏。山中蓑笠在，长日自挥锄。竟日云阴合，千峰雨脚连。田禾烂欲死，平陆溃成川。竹径坐来恶，蕉房听可怜。因之废栉沐，白日枕书眠。九夏苦无雨，冬来何太繁。冥冥翻浪急，莽莽塞天昏。野服沾松翠，空墙绣藓痕。山斋幽寂甚，愁绪岂堪论。"}