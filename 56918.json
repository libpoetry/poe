{"id":"56918","title":"长江霁雪图","dynasty":"明代","author":"钱宰","text":"昔年壮游下江汉，霁雪千峰排两岸。今年看画忆旧游，万里江山入清玩。岷峨岗脊来蜿蜒，青城一峰高插天。东驰衡山走千里，匡庐五老下与石城北固遥相连。冰峦雪壑互起伏，照见日华破初旭。神光混茫元气浮，奋如巨鳌簸坤轴。烂如秋空云，浩如沧海涛。又如瑶台银阙天上头，皎皎白月空秋毫。回光下照中流水，风吹河汉银云起。中流空阔不胜寒，一洗丹碧秋漫漫。山川历历真伟观，来往十年游未半。不如云瀛楼上来倚栏，一日看遍江南山。"}