{"id":"685559","title":"戊午除夕书怀二首","dynasty":"明","author":"邓云霄","text":"碌碌浮生自岁年，屠苏一酌亦陶然。向来宠辱惊金注，老去逍遥且瓦全。半醉唾壶今懒击，长途疲马若为鞭。明朝酒伴如相问，酬答东风有百钱。叹老嗟贫满世间，匆匆华发换朱颜。可怜斗柄随时转，试问羲和几日闲。万事驰驱沉火宅，一窝安乐近蓬山。春来佳事知多少，除却登临即闭关。"}