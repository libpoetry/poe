{"id":"985215","title":"诸公以嵩师破戒作诗嘲咏因次韵解之","dynasty":"宋","author":"郭印","text":"老嵩悟尘缘，洪炉一点雪。飞行三界外，宴坐常兀兀。有如出笼鸟，岂比缩颈鳖。万象一诗本，章句真琐屑。世人不识渠，小智互分别。岂知日用处，默语无殊辙。春雷未出地，草木含冻结。大声歘然来，蛰龙起脩骨。神功无定在，作止才一瞥。以诗来议师，所见何纤末。想当闻此言，挥麈笑且咄。惜哉二三子，微沤更出没。眼翳挥未扫，幻化何从灭。月体元自空，三三认盈缺。长篇陋摛锦，敏思迟击钵。秪向语边寻，那解默时说。"}