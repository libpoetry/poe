{"id":"782668","title":"题猛虎惊群图","dynasty":"清","author":"戴亨","text":"君不见辽东东北数千里，连峰叠嶂烟云紫。中产苜蓿丰且肥，春夏青葱冬不死。夷王牧马任胡儿，毛色缤纷散锦绮。填沟委壑自为群，牝牡骊黄难数纪。扬蹄翘尾嬉天和，雪落冰飞朔风起。朔风萧萧胡地寒，草枯木槁徒荒原。饥兽纷驰肆攫猎，虓虎震吼声摇山。万马詟伏缩如猬，凶挐猛噬充贪残。群兽因之尽馀肉，岂解驽骏分憎怜。九方皋徐无鬼相，马真能入骨髓此。中岂无超群绝足，材埋没荒原杂泥。滓纵教履尾幸全生，谁解惊奇献燕市。吾闻道逢老骥脱盐车，仰天嘶沫感知己。世间伯乐不长生，龙媒困顿应如此。"}