{"id":"410162","title":"梁王孛罗墓歌","dynasty":"近现代","author":"袁嘉谷","text":"生为元王死元鬼，生居滇国死滇水。水中朽骨尚可收，水底忠魂呼不起。苴兰锁钥白石江，明军飞渡元军降。彩云不撑天半壁，赤心幸有血一腔。南望燕京故宫火，天子可奔臣不可。近华浦外神马嘶，龙宫老龙持赠我。水向西流人向北，全家殉王王殉国。克用终奉李唐封，屈平愿依彭咸则。恨王杀婿忘唇齿，惜王开樽宴明使。往不可谏来可追，不重其生重其死。君不见，西山铁立声声悲，女死节奇父亦奇。进耳山上藓碑绿，长留正气满滇池。滇池万顷山百丈，有身须寻净土葬。五老高峰遥相向，请看峰下薛尔望。"}