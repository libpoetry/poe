{"id":"1109692","title":"秋意四首","dynasty":"宋","author":"刘敞","text":"阴虫鸣空阶，危叶堕高树。秋风虽昨日，所遇已如故。悠悠岁方晏，采采行多露。芳香日可闵，宛彼兰与杜。鸿雁起海滨，凌风自翱翔。冥冥清云间，矰缴安可望。千里一悲鸣，一里一徬徨。时变感自深，岂伊恨越乡。鷾鸸信多智，出处能自谋。非无人间畏，而袭人间游。微风动高林，梁栋生早秋。敛翼从所愿，落实安得留。翻翻林间藿，昔惟桃李华。飘飖终焉薄，江海无津涯。荣华寄须臾，憔悴空泥沙。良无凌霜节，安得复叹嗟。"}