{"id":"1106059","title":"次韵唐公三首 东阳道中","dynasty":"宋","author":"王安石","text":"山蔽吴天密，江蟠楚地深。浮云堆白玉，落日泻黄金。渺渺随行旅，纷纷换岁阴。强将诗咏物，收拾济时心。材非当世用，毂有故人推。使节春冬换，征帆日夜开。南游取干越，东望得州来。试尽风波恶，生涯亦可哀。此身南北老，愁见问征途。地大蟠三楚，天低入五湖。看云心共远，步月影同孤。慷慨秋风起，悲歌不为鲈。"}