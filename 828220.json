{"id":"828220","title":"阿育王寺舍利殿","dynasty":"清末近现代初","author":"陈曾寿","text":"我昔讽经大涅槃，悲涕震动惊人天。津梁欲倦不得倦，说法示寂真能贤。金刚体碎舍利出，化身为塔周大千。惜哉争宝八国主，食嗔一念森戈鋋。滔天业力极阿育，忏悔回向终洗湔。役神渡海福震旦，光芒涌地生青莲。我今来游育王寺，重逢龙藏惊前缘。涂金构架庋舍利，殿中一塔光巍然。后方横卧涅槃佛，广榻大被凝香烟。支颐曲肘示安隐，眼光欲坠仍依连。龛灯夜寂暂趺坐，静中至听奔雷泉。尘劳八万四千劫，深恐扰佛清净眠。山僧精诚贯智勇，开径营造空后前。庄严华美相具足，孰云漏果成唐捐。顶礼百拜者谁子，欲以肉眼窥牢坚。非真非幻漫参想，谁知舍利在汝边。"}