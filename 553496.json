{"id":"553496","title":"独善堂为施惟政赋","dynasty":"明","author":"王绂","text":"穷达虽不同，在我固无异。独善与兼善，此道一而二。施君素高尚，衡阳久藏器。虽曾佐花县，牛刀聊小试。未几即归休，自谓犹未至。筑堂南面岳，相高争气势。讲道通天人，读书饱经济。迟当达天朝，揄扬明至治。不见有莘士，躬耕岂忘世。幡然一旦起，惠泽苍生被。君今已白头，明时幸遭值。愿言发其蕴，青云奋高志。勿效栖栖人，林居事幽致。"}