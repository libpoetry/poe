{"id":"835275","title":"念奴娇 双花王阁赋牡丹","dynasty":"清末民国初","author":"沈曾植","text":"东风无赖，向妙明空里，色尘吹聚。瞥尔摩醯无相眼，还为花光一觑。午韵阑初，露香亭晚，玉佩罗裙舞。樊南老矣，更无彩笔新句。尽教芍药扶轮，海棠授印，京洛风流具。小妹东家窥宋久，催唤蕊珠同住。緤印香严，袜尘波细，离合神光处。斜阳导引，海西又作霞妩。"}