{"id":"768643","title":"大圣乐 寄郭匡山","dynasty":"清","author":"沈皞日","text":"东冶亭荒，石头城老，夕阳明灭。渐跨虹、非雨非晴，乍有乍无，梦里寻君时节。门外落花莺啼乱，是官柳、烟迷千万叠。重重叶，想碧水鸿天，诗成清绝。林宗漫愁白发。听长笛、山楼声欲裂。甚笙歌消歇。空江如许，涛飞晴雪。记得旧京屯田日。正公子、繁华人共说。长干月，剩悲笳、女墙吹彻。"}