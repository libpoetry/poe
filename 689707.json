{"id":"689707","title":"见黄淮少保三首","dynasty":"明","author":"应宗祥","text":"盛世天所助，生此王佐才。道德著明效，国本益以培。四海永宁谧，岂曰资涓埃。向来诸国老，论功乃其魁。从容万机暇，师保日讲陪。宇宙百年内，礼乐何盛哉。台雁本邻壤，草木同昭回。闻风起叹慕，谁甘卧蒿莱。天道有常运，成功讵无已。谁能参化机，履盛贵知止。筮仕得明君，千载同鱼水。擎天力己任，取日功可拟。道德重师保，恩荣兼父子。眷委日方隆，引年何遽尔。介石有明训，动息存至理。东南钓游地，清风播兰芷。空山有畸人，家世业诗书。齿发日益衰，所得仅绪余。好古不自量，临文每嗟吁。汉唐日以降，作者称欧苏。名公间世英，壮岁游石渠。吐论补残经，饬辕戒虚车。馋夫过屠门，大嚼意方舒。斯言可以喻，我行勿次且。"}