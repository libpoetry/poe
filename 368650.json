{"id":"368650","title":"西河·长城怀古","dynasty":"清代","author":"杨玉衔","text":"形势地。秦关百二雄峙。燕头晋腹尾皋兰，龙蛇陆起。窥边猎火燎平原，黄沙红入无际。饮马窟，罴冢是。安危钧发悬系。旌旆影靡鼓声沈，坏云崩垒。障亭落叶扫秋风，夜潮呜咽渝水。马茶见说久互市。甚渝盟、一蹴千里。锁钥丸泥何世。怅关门、牝铁宵飞，空说鞭石移山，渔歌里。"}