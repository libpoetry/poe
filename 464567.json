{"id":"464567","title":"多丽 酬琴可为校词稿见贻之作，次韵","dynasty":"当代","author":"章士钊","text":"看残红。词功怎比西风。镇无聊、吟残秋雨，怕他滴碎梧桐。退之嗔、漫驱穷鬼，可之谚、妄骂书僮。仆本惊心，却无恨意，耻凭诗句解忧忡。四十载、孤怀落落，何必强求同。只消受、碧分涧水，青染江峰。此番来、欲归未得，一身流转如蓬。算范云、城偏老友，怜何逊、年少辞宗。扫叶频劳，剥蕉待证，与君齐唱大江东。更为我、连环劈断，一字欲研穷。真思向、前身梦晋，细诘来踪。"}