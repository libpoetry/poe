{"id":"684433","title":"过吴道士山房四首","dynasty":"明","author":"王廷陈","text":"日月神能驻，云雷气可生。石床苍藓剥，金涧紫芝荣。仗剑龙争役，吹笙鹤自迎。谁知列仙囿，今已在江城。塞兑人难语，同尘市可藏。步虚朝振佩，礼斗夜焚香。林长金光草，峰开紫翠房。羞称小山侣，结束事淮王。石髓邀宾饮，丹书闭户编。凤箫仙子下，鸿宝至人传。灭火遥挥雨，排空或驾烟。遨游凡几日，碧海欲成田。逍遥潜咫尺，变化属须臾。朱雀来窥冶，苍龙为守炉。琼瑶林际草，山海壁间图。但使黄金就，宁悲白日徂。"}