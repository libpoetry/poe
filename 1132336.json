{"id":"1132336","title":"次韵李参政和薛秘书诗见寄","dynasty":"宋","author":"魏了翁","text":"寒城眺晚牛羊下，翠荡涵秋鹳鹤飞。风雨灯前话畴昔，应怀坡颍不成归。扶木之阴三万丈，晓光绝出众山尖。分明大路平如掌，朝发昆崙夕至崦。行有尚时观习坎，不终止处认兼山。止中自有流行好，不在从违用舍间。将相时来应不免，人生难得自由身。及今且续宋一艺，莫逐虫鱼注李巡。书来寄我薛公诗，磊落襟期尉我思。所谓伊人在空谷，公侯逸豫镇无期。"}