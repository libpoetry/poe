{"id":"879075","title":"汉宫春 其一 题钟肇长短句","dynasty":"宋","author":"刘克庄","text":"谢病归来，便文殊相问，懒下禅床。雀罗晨有剥啄，颠倒衣裳。袖中贽卷，原夫辈、安敢争强。若不是，子期苗裔，也应通谱元常。村叟鸡鸣籁动，更休烦箫管，自协宫商。酒边唤回柳七，压倒秦郎。一觞一咏，老尚书、闲杀何妨。烦问讯，雪洲健否，别来莫有新腔。"}