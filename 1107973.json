{"id":"1107973","title":"家兄有和再用韵","dynasty":"宋","author":"艾可翁","text":"隔林看日落，出户对天行。久乱人情变，长贫心事明。虹拖城郭势，河泻甲兵声。谁似秋来水，能于浊世清。故人在何处，清梦或逢之。老树秋声早，深窗曙色迟。湿萤粘露草，惊鸟徙风枝。琴破才支卧，知无钟子期。乱离生世晚，衰白在人前。云水飞饥鹤，山林付乱蝉。日今行黑道，人有隔黄泉。晷渐秋来短，愁长亦敌年。"}