{"id":"1126160","title":"淳熙八年端午帖子词 太上皇帝閤六首","dynasty":"宋","author":"崔敦诗","text":"待月长生殿，迎风太液池。慈颜欢乐日，圣德盛明时。濯濯风涵柳，英英露泻荷。微凉无限意，分付舜弦歌。莲叶看龟上，桐花引凤栖。圣人千万寿，福禄与天齐。采索谩萦长命缕，紫芽安用引年菖。只将三纪休兵德，圣寿宜同泰华长。了无尘累可关情，坐见寰区乐太平。弄水看花聊燕适，倚松餐菊偶经行。竹殿阴阴间绿槐，日长棋罢看流杯。北窗风味沈沈静，南内时新节节来。"}