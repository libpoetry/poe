{"id":"764030","title":"念奴娇 题孙豹人松下抱琴图","dynasty":"清","author":"邹祗谟","text":"科头箕踞，是西京才子，淮南仙客。碧眼紫髯长啸处，手种龙鳞千尺。听尽隋箫，敲残秦缶，鼓罢邯郸瑟。无弦在膝，便教此意谁识。惟有明月清风，长林古涧，差可同朝夕。与我周旋宁作我，烂醉还须千日。且住为佳，不如归去，一梦扬州值。先生自笑，吾今四十头白。"}