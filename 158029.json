{"id":"158029","title":"七夕·七月七日暑气徂","dynasty":"宋代","author":"强至","text":"七月七日暑气徂，此夕何夕乐且娱。世传牵牛会织女，雨洗云路迎霞车。初因乌鹊致语错，经岁一会成阔疏。牛女怒鹊置诸罪，拔毛髠脑如钳奴。星精会合不可诘，我疑此说终诞虚。又言星能遗人巧，罗列瓜果当庭除。彩丝贯针望星拜，夜深乞巧劳僮愚。吾闻朴散形器作，人夺天巧天无馀。匠心女手剧淫巧，工与造化分锱铢。荐绅大夫一巧宦，坐取公相如指呼。间乘巧言惑主听，能改荼蘖成甘腴。纤辞丽曲骋文巧，剜刻圣道无完涂。星如有巧更可乞，益恐薄俗难持扶。我愿星精遗人拙，一变风化犹古初。"}