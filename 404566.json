{"id":"404566","title":"念奴娇·和白石韵","dynasty":"近现代末当代初","author":"张珍怀","text":"梦摇剩碧，叩双舷容与，哀时吟侣。吹碎绿云风澹荡，曼睇嫣红无数。丝柳萦晖，山鬟窥镜，乍敛纤纤雨。疏钟回响，悄然凝作清句。向暮。一舸幽香，穿花转棹，欸乃凌烟去。暝色漫空愁渐起，最念阑宵鸳浦。月落寒禁，露零珠泣，孤醒麴波住。信芳伤抱，乱莎凄黯归路。"}