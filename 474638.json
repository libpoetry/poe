{"id":"474638","title":"书怀投李篁台外博","dynasty":"明","author":"卢楠","text":"昔余江海思，凌风恣天游。回览凤凰台，薄行鹦鹉洲。玩弄颍水月，吟啸箕山秋。缅想古人风，飘然不可求。挟剑适燕云，裂繻游皇州。昭王去不还，金台长秋草。乐毅徒空谈，剧辛亦枯槁。痛哭九陌中，回飙起苍昊。六噫辞汉京，三山事幽讨。结庐大伾麓，莳花黎水阳。饥餐赤城霞，渴饮华池浆。举杯酬阮籍，弹琴招嵇康。放浪期九垓，枋榆安足翔。天造诚寥廓，一夕生欃枪。光芒动圆象，浩荡乱天常。南箕乃长舌，牵牛遂服箱。寘身在昭宪，夙夜守圜土。剥肤咸豗蛇，剚心皆剑橹。阴卧魂毰毸，澄视鬼伛偻。日月将焉施，胡不照聋瞽。父母荒殡阶，儿女死秋堵。呕血徒伤心，斩衣事终古。悠悠九原思，历乱攒肺腑。篁台百世士，潇洒落风尘。谈经施绛帐，讲道开河滨。有时泻玑珠，万斛光璘豳。镕铸能几时，席上罗佳珍。贬道理凡材，褰衣讯幽谷。烟云忽一开，婉如熙春屋。靧面行叹息，力疾对芳牍。览听殊未巳，犹获玉双瑴。强成启口笑，无复论羞恧。感此忘形骸，片言通钧轴。愿尔垂神光，乘时慰䠞蹜。龙荒如有待，万里骑騼䮷。"}