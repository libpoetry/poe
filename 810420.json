{"id":"810420","title":"和韩秋怀诗","dynasty":"清","author":"恒仁","text":"驱车车郊道，黍稷何薿薿。秋来风雨时，款达方靡已。岁功虽未收，农欢已在耳。停骖暂借问，野老见客起。夏旱萦圣心，殷忧禹汤似。郊野得沛泽，至诚良可恃。行观晚稼登，玉粒走万轨。饥岁逢有秋，岂独农人喜。庭草秋始芽，未霜旋复悴。幸逃耘锄厄，托根雨露地。沾润既已渥，怒生颇自恣。易发还先萎，常理岂有异。人生无百年，不朽以为贵。于耳绝丝簧，在目无韶曼。病喜苏秋风，归非恋菰饭。閒居二十载，未负平生愿。爱此清商候，不作萧瑟欢。饮酒爵止三，观书卷盈万。幽事自可娱，至乐将谁献。优哉复游哉，无求亦无怨。我心一何洁，清冷如冬凌。我足亦何蹇，痴钝如寒蝇。洁既污莫合，蹇亦捷所憎。田园聊自息，攀林坐石棱。鸟倦常依树，鱼潜不窥罾。杜门不复出，清时养无能。白云映空流，独鹤带露警。候变知节逝，漏长识夜永。乘兴自斟酌，酒酣气益猛。防身有长剑，利物乏修绠。清秋信可乐，丰岁窃独幸。饱食终吾年，世事尽可屏。众星罗天垣，明月皎夜景。月出星敛芒，月入星吐囧。浮云从何来，凭虚忽作梗。上下恣蔽亏，东西互驰骋。我欲力排之，天高末由请。有客过我庐，论诗至日暗。趣同调自合，辨析两无憾。汉魏难仰企，梁陈敢俯瞰。卢骆矜富丽，王韦造平淡。李杜集大成，齐名匪忝滥。钱刘格稍降，流览亦许暂。韩公力最雄，奔舟不可缆。寒瘦讵为辜，轻俗宜免勘。子瞻如可作，罚之饮一甔。有子日卓立，七岁赋《高轩》。坐使父执敬，不随群儿奔。大母夙钟爱，朝夕侍笑言。称觞拜我后，戏彩舞我前。束发就家塾，发愤尝忘餐。读书满数箧，有作成一编。前年忽夭折，思之痛万千。秋风感我心，竟夕声悲酸。汝弟始扶床，是时方熟眠。纵复能成立，迟汝十一年。泛舟城东水，酒清殽复乾。十里铺镜面，清瑶映明玕。主人劝客饮，列坐鼎足团。兴酣各赋诗，一字期吟安。鸣蛙喧远岸，游鱼吹细澜。笑指能言鸭，王孙慎金丸。清游难屡得，明晨理归鞍。肃肃飞鸿羽，唧唧吟蛩声。哀音良夜发，侧耳最分明。黄葵生北牖，独抱倾阳诚。白日未及照，泠露皓已盈。商飙入庭树，铮若万甲兵。性定齐惨乐，心空忘衰荣。寄言悲愁客，勿为秋所令。中秋日以近，月色日以好。开尊招亲旧，欢赏恐不早。圆亏各有时，晴明焉常保。抚松羡后凋，攀柳知先槁。人生行乐耳，此语吾解道。"}