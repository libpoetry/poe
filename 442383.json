{"id":"442383","title":"题裕锦先生《长江三峡风光图》","dynasty":"当代","author":"陈振家","text":"名川奇峡久神驰，此日飞临瞻伟仪。迭秀诡峰夺地出，荡魂绝壁入天迷。千仞青苍泻飞瀑，一江澎湃斗雄奇。楼挂悬崖倚碧落，浪拍怪礁碎琉璃。盘空烟霭浮白帝，凌虚缥缈立神姬。龙进虎出洞隧险，云封雾锁清猿啼。危栈初探揪肝胆，劲松斜捺动蛟螭。舍舟登岸向村落，穷搜妙境饱吾痴。谷静山幽田连舍，花妍鸟鸣画嵌诗。满眼风光接不暇，一腔美悦跃峰眉。长峡百里聚神秀，天工一气贯东西。瑰丽万古孕人杰，吟咏千秋有宗师。我来固欲赏奇绝，岂无乐极生歔欷？明岁拦川起巨埧，不复再得倩影随！欲留名胜他日赏，横写素缣慰梦思。"}