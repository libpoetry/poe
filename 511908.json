{"id":"511908","title":"朱寅仲写杏林春意图为内相素轩公题","dynasty":"明","author":"童轩","text":"何人貌此春意图，杏花照眼红模糊。滇城朱氏称好手，点染自谓当时无。初疑桃源在人境，溪水无风明似镜。落红满岸误渔船，不见秦人来问讯。复疑金谷桃李春，东风红紫几回新。豪华转首成消歇，不见花前劝酒人。摩挲细认久乃得，知是匡庐董仙宅。门外青山万仞高，香炉五老森罗列。天然一段幽奇趣，金削芙蓉隔旧世。个中茅屋几人家，流水閒云自来去。飞岚掩翠望中迷，古木寒藤夹岸垂。抱琴来访者谁子，径度不避溪桥危。苍苔白石连松岛，五陵游侠经过少。门静常时下鹿群，溪晴几见飞鸥鸟。先生开窗心澹如，手摊一卷岐黄书。平生有志在经济，不作良相为良医。活人不取青蚨直，种杏成林还自适。年年花发正春风，一片朝霞绚晴日。朝霞一片树头红，赤城彷佛遥相通。从来种德知多少，但见春深子满丛。实成更有于菟守，不似邻园杂花柳。綵云遮户最宜诗，香雪扑帘堪对酒。先生一去经几霜，画图高行至今扬。苏耽橘井应同调，王母桃花可并芳。文章内相耽清致，购图不惜千金费。高堂相对澹忘情，移得山林在城市。"}