{"id":"943927","title":"赤口滩","dynasty":"宋","author":"陈造","text":"汉江多恶滩，赤口乃其最。前年将家上，正值江流杀。奔巷震沟?，狼石森戟镦。赑屃取进寸，一跌寻丈退。闻此尚痛定，躬履况儿辈。今者劈箭去，未觉有湍汇。一雨动三日，远岸卷澎湃。向者险巇地，了不经眼界。三老笑相语，无复忧滞碍。路可屈指计，归将平心待。穷涂偶快意，此惠莫谋大。龙公本何心，贱子多感慨。"}