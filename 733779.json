{"id":"733779","title":"胶乐张雉画葛洪移家图歌","dynasty":"清","author":"王士禛","text":"下帘卧清昼，远梦生罗浮。觉来北堂上，素练横沧洲。依稀三万六千丈，风吹绝壑红泉流。何人携持杂负戴，全家避地来山幽。先生身骑乌牸牛，丹鸡白犬随行辀。鲍家小女两丫髻，手把芙蓉居上头。惠怀之际那可道，万乘不洗金墉羞。王家宁馨失三窟，华亭鹤唳悲清秋。回首铜驼洛阳陌，名士对泣新亭囚。伏波将军不受赏，丹沙欲就来交州。大鹏讵可伍鹪鴳，跛鳖坐笑追骅骝。张生妙笔擅黔陬，令我逸兴生丹丘。夙昔读书慕仙意，望而不见中心愁。十五婚嫁愿粗毕，青鞋快作逍遥游。刀圭为我留井灶，此生未作坳堂舟。"}