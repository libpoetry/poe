{"id":"1113234","title":"拟寄雪平诸兄弟及叔侄辈","dynasty":"宋","author":"张埴","text":"八字山前一幅巾，可堪垂白向漂沦。平生梦寐在诸老，近者传闻失某人。社日鸡豚新雨泪，秋风鸿雁旧天伦。所期林下无穷意，护竹培花陆续春。桑田成海海成田，迂阔重来每自怜。北道主人今似月，西江回首远如天。青山千里复千里，白发一年多一年。渺渺西风吹薄袂，能于骨肉不凄然。"}