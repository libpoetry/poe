{"id":"684745","title":"烧香曲","dynasty":"明","author":"王彦泓","text":"闭户留香计绝痴，微烟未动隔帘知。剪灯几榻寒相守，听雨房拢暗最宜。卧待衣篝氲未了，坐看银叶透还迟。谢娘衵服经三浣，一味浓芬似旧时。新寒跨火小屏前，画绔文綦绝可怜。赏聚不烦烧鹊脑，病怀端自怕龙涎。鸭炉好与欢同誓，犀合仍留字纪年。只有香烟与侬似，一条孤细随如弦。"}