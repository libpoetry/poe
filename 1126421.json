{"id":"1126421","title":"况子沿檄来归舟过淮右绣衣左国录赠行以诗因及衰朽次韵奉酬三首","dynasty":"宋","author":"曹彦约","text":"况也来从班马傍，泛舟千里尚醲香。庭虽过鲤元无异，桴偶乘由得问强。亲见治民如治眼，归谈勤贼定勤王。翻思父子寒如此，孤负珠玑富墨庄。金石为心锦作肠，案前合侍玉皇香。只因淮蔡须裴度，不为并州戏葛强。绣斧迩来新遣使，毡裘从此尽输王。功成远勒燕然石，閒却江西左氏庄。忆昨相逢是豫章，笑谈亲接齿牙香。如今但有心期在，不似当初脚力强。投老颇能安晚境，祝釐聊以报明王。简编未了平生债，冷淡犹能读老庄。"}