{"id":"597682","title":"九马行","dynasty":"明","author":"林大春","text":"君不见吴兴公子八骏图，飞腾矫若群龙趋。白日忽疑风雨至，满堂宾客生欢呼。又不见周王殿下画五马，蹄嘶仰秣长松下。阴云惨澹起高台，恍若麒麟出东野。吁嗟神物难久存，二图剥落随湮沦。毕宏韦偃不可作，空馀诗牍留千春。岂意于今忽见此，珍重周生远携取。问谁作者自勾吴，唐寅妙手追前史。依稀远逼画龙公，不说林良与钦礼。雄文一举冠南都，惜哉不遇空老死。怪得画马无定疋，不用周游遍八极。渡江化龙非所思，但画霜蹄二十七。轻尘软草按辔行，人马回翔两相得。或经茂树相向鸣，或逐凉飙傍人立。暖嚼平芜瘦骨高，浴罢清泉血汗湿。锦石金莎色似烟，修鬣方瞳干如铁。须臾变化态不同，生绡恐与天河通。可奈观者不省事，徒以方员肥瘦论其工。岂知牝牡骊黄外，自有天然意趣之无穷。安得驰之冀北之广野，定须云锦千疋皆为空。以此命名作冀图，知子含情忆塞翁。吾闻骐骥之初世，未识盐车陇阪心忡忡。一朝邂逅遇知己，千金一顾何其雄。天下未必无伯乐，人间岂尽非宛洛。有才到底终为用，不见荆山卞和璞。"}