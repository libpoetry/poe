{"id":"1253042","title":"渔歌子　 为赵德怀赋","dynasty":"元末明初","author":"刘基","text":"麦秀蔪蔪野雉飞，沙头新柳叶如眉。风澹荡，水涟漪，正是溪鱼上钓时。二月桃花紫锦香，一声啼鴂万蜂忙。歌欸乃，濯沧浪，有酒无愁醉不妨。烟雨楼前溪水生，少微山下杂花明。杨柳岸，小舟横，绿阴如恇听啼莺。漠漠风花扑面飞，萋萋烟草送人归。彭泽菊，首阳薇，白酒苍苔独掩扉。雨声一夜水漫沙，垤鹳长鸣蚁出窠。汀荇叶，石楠花，随意漂流拥钓槎。苍岭松花结子成，南明山色翠相迎。游客思，故人情，不是阳关堕泪声。三寸时鱼碧玉鳞，一汀芳草绿罗茵。枫叶渚，荻花津，笑杀黄埃马上人。"}