{"id":"2732","title":"夏晚初霁南省寓直用余字","dynasty":"唐代","author":"李昂","text":"薄宦因时泰，凉宵寓直初。沉沉仙阁闭，的的暗更徐。霁色连空上，炎氛入夜除。星回南斗落，月度北窗虚。待漏残灯照，含芳袭气余。寐来冠不解，奏罢草仍书。幕府惭良策，明曹愧散樗。命轻徒有报，义重更难疏。燕厦欣成托，鹓行滥所如。晨趋当及早，复此戒朝车。"}