{"id":"577119","title":"罗稚川山水为桂林郡守孙伯贞赋","dynasty":"明","author":"陈琏","text":"郭熙之后有稚川，妙画往往人争传。醉来乘兴扫轻素，笔下萧飒生云烟。天台雁荡宛相似，仙楼佛阁纷满前。春风瑶草发幽涧，暮雨藤萝垂古阡。危桥半空度羸马，断崖千尺飞寒泉。扁舟一叶欲何往，人家多住沙岸边。牛羊鸡犬自成趣，武陵何必求神仙。我亦平生好清致，出山自笑归无缘。还君此画三叹息，罗浮东望心悠然。"}