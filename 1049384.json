{"id":"1049384","title":"和程之才正辅感遇","dynasty":"宋","author":"冯山","text":"天理贵自然，枉直各有病。人情随所得，是非本无定。此身寄轩冕，心与万物竞。低回就衔策，跳踼落机阱。巧求固为累，矫枉亦过正。持之有原本，出处一以静。所守以吾道，所安以吾命。不骤穷马力，不决暴虎性。富贵偶而已，勿使忧喜并。感遇难我知，无言为心听。"}