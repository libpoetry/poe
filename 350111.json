{"id":"350111","title":"满庭芳·寿姚芷陔通守母夫人八十","dynasty":"清代","author":"程颂万","text":"爵献垣平，枕扶仙岱，娇春不锁蓬莱。天吴驱海，倾作寿筵杯。镌遍翠妫苕玉，江皋佩、彩眩珠胎。翠衣斓，湘天画轼，谐凤下琴台。曼寿兰亭初禊，人思滂母，史颂斑才。轶古稀灵算，九九图开。玉笛落梅声碎，雏鸾舞、齐向瑶阶。欣重荷，万年恩湛，鸯诰圣人裁。"}