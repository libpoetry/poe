{"id":"223363","title":"忆旧游·记凝妆倚扇","dynasty":"宋代","author":"张炎","text":"记凝妆倚扇，笑眼窥帘，曾款芳尊。步屧交枝径，引生香不断，流水中分。忘了牡丹名字，和露拨花根。甚杜牧重来，买栽无地，都是消魂。空存。断肠草，伴几摺眉痕，几点啼痕。镜里芙蓉老，问如今何处，绾绿梳云。拍有旧时归燕，犹自识黄昏。待说与羁愁，遥知路隔杨柳门。"}