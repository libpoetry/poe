{"id":"59954","title":"烟寺晚钟","dynasty":"明代","author":"朱瞻基","text":"岳阳城头望湘浦，芳草垂杨迷古渡。晴岚霏白夕阳红，渺渺江村天欲暮。渔家茅屋住汀洲，罢钓归来稳系舟。自念生涯在网罟，临风高挂向船头。出水鲜鳞杂紫蟹，垆头有酒还堪买。东邻西舍当此时，欢笑声余歌款乃。豚鱼吹浪白连天，隔江贾客促归船。余光远映双凫外，残影半落孤鸿边。湖上高楼云外起，下瞰湖湘千百里。凭高一望楚天低，云树苍苍暮山紫。"}