{"id":"281714","title":"题临石田洞庭秋色长卷","dynasty":"现代","author":"林散之","text":"江南离索有倦客，草阁江天只自得。学书学剑两无取，一纸荒唐墨五色。自笑平生爱秋晚，石田老人亦平远。江乡竹树雨潇潇，归雁行边留粉本。坐思飘渺洞庭波，几度相思魂梦过。试取老人零落稿，云山仿佛写烟螺。烟螺几点不奇绝，十年负此好日月。安得橐笔游湘浦，抉摘天地真秘密。"}