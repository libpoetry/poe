{"id":"530479","title":"狱中集古十六首　东岩同扉 其十五","dynasty":"明","author":"韩邦奇","text":"朔云横高天，远海动风色。萧飒望中来，摧残梧桐叶。感叹发秋兴，苍然五情热。长安如梦中，云山万里隔。前期浩漫漫，落日归心绝。生事如转蓬，一官已发白。昨日东楼醉，绿杨正可折。今兹大火落，已属流芳歇。壮心惜暮年，岁光屡奔迫。天地一浮云，生死殊飘忽。李斯上蔡门，穷途方恸哭。张翰江东去，清风洒兰雪。世路今太行，非时将安适。结心寄青松，千春卧蓬阙。且复命酒樽，浩歌待明月。"}