{"id":"769645","title":"贺新郎·梅花岭拜昔人葬衣冠处，用迦陵词韵","dynasty":"清","author":"陆震","text":"孤冢狐穿罅。倚西风、招魂何处，浇羹奠鲊。野老能言当日事，夜火城边相射。看肉薄、乘城都下。十万横磨刀似雪，尽孤臣、一死他何怕。气堪作，长虹挂。至今恨泪如铅泻。道此中、衣冠犹在，音容难画。欹侧路傍松与柏，日日行人系马。况又被、樵苏尽打。只有残碑留汉字，细摩挲、不识谁题者。一半是，青苔藉。"}