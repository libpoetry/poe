{"id":"835034","title":"水龙吟 无悔写示庚子辛丑所赋词，激楚隐婉，寄托遥深，作楷又极工秀，装为长卷，缀以小词，并徵大雅同咏，用东坡韵","dynasty":"清末民国初","author":"奭良","text":"曲中何限秋心，天花高下随风坠。星槎路隔，银川曲绕，动人旅思。萍絮浮踪，唱骊筵散，停驺门闭。试閒中静忆，蛩声雁影，怀古意，悠然起。乍见蓬莱清浅，叹西京、岁华如缀。尘迷玉宇，梦回金炬，唾壶应碎。谩写新愁，数行残柳，一泓寒水。共兰成此际，行吟悄悄，滴铜人泪。"}