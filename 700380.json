{"id":"700380","title":"和鲁南后腊月六日对雪三首","dynasty":"明","author":"顾璘","text":"岁暮风仍积，春临雪并来。寒声偏恋竹，阳信早传梅。点树疑花缀，迎风学絮回。捲帘同客赏，还爱蚁浮杯。向老年增腊，多情雪媚人。神京移白玉，绝调抗阳春。润麦欢成泽，凝阶幸灭尘。最怜丰稔瑞，先慰草莱臣。地远平能布，帘疏巧解寻。云低围素野，松劲擢青林。食尽乌难下，池融水渐深。闭门僵卧客，何有畏寒心。"}