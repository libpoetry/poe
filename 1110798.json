{"id":"1110798","title":"鹊桥仙","dynasty":"宋","author":"朱敦儒","text":"溪清水浅，月胧烟澹，玉破梅梢未遍。横枝依约影如无，但风里、空香数点。乘风欲去，凌波难住，谁见红愁粉怨。夜深青女湿微霜，暗香散、广寒宫殿。姮娥怕闹，银蟾传令，且与遮鸾翳凤。直须人睡俗尘清，放云汉、冰轮徐动。山翁散发，披衣松下，琴奏瑶池三弄。曲终鹤警露华寒，笑浊世、饶伊做梦。携琴寄鹤，辞山别水，乘兴随云做客。囊中欲试紫金丹，待点化、鸾红凤碧。谁知到此，玉梯无路，天上难通消息。不如却趁白云归，免误使、山英扫迹。"}