{"id":"1236380","title":"再次韵","dynasty":"元","author":"陈镒","text":"未嫌官舍冷，秋色颇佳哉。有客论文坐，无人载酒来。疏阴凉叶陨，急景候虫催。吟罢闲延伫，长廊日影回。蔌蔌夕风起，轻寒生薄裘。数峰林外晚，独树水边秋。世事萍无定，此身云共浮。据林一长啸，还忆庾公楼。晚景颇好道，寸心孤月明。山川游宦况，松菊故园情。辽渺天难问，艰危事屡更。倚阑生远思，云外暮鸿鸣。凉气渐凄肃，吟风黄叶鸣。闲庭多雨积，秋草与阶平。久为伤时乱，都忘玩物情。儒官粗堪守，勇爵是浮荣。"}