{"id":"696061","title":"村居杂兴十首","dynasty":"明","author":"欧必元","text":"石濑溅溅水自消，门前秋汎大江潮。已非枚乘观涛赋，岂有王猷雪夜桡。独鹤朝来戏碧波，双凫时见恋青莎。霜林一夜秋风起，谁解凌霄羽翼多。乱芦残苇总堪怜，去雁来鸿各杳然。莫向夕阳愁返照，断肠风雨妒秋天。溪上茅斋锁碧丛，傍门荒树隐秋风。苔深径小无人迹，落日虫鸣柿叶中。西亩田翁橘柚黄，东邻稚子稻如霜。独怜寥寂杨雄宅，岁岁年年书满床。半竿斜月傍溪明，隔水横舟荡漾轻。烹鲤过船市新酒，醉来能和板歌声。秋原新雨足平田，社鼓祈丰彻远天。莫笑世人生计拙，买田孳犊过年年。姓名元不借江湖，走马长楸混酒徒。然诺易酬双白璧，千金还问紫貂无。半亩耰犁君自得，千秋屈宋事如何。虚名未许时人讶，就业谁能较仲多。十年曾已中书淫，嗜酒偏能称赏心。酒债不妨随处有，更谁酬得买书金。"}