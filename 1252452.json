{"id":"1252452","title":"续?二十首 学书","dynasty":"元末明初","author":"杨维桢","text":"歌彻阳春酒半醺，玉尖搦管蘸香云。新词未上鸳鸯扇，醉墨先污蛱蝶裙。《十六天魔》教已成，背反莲掌苦嫌生。夜深不管排场歇，尚向灯前踏影行。夜捣守宫金凤蕊，十尖尽换红鸦觜。閒来一曲鼓瑶琴，数点桃花泛流水。画得崔徽卷里人，菱花秋水脱真真。只今颜色浑非旧，烧药幧头过一春。拣得金针出象筒，鸳鸯双刺扇罗中。却嗔昨夜狸奴恶，抓乱金床五色绒。漏减良宵昼日迟，困人天气酒中时。东家女伴太骄劣，偷解裙腰竟不知。月牙束靿红幧首，月门脱落葵花斗。君看脚底软金莲，细蹴花心寿郎酒。胡女牵来狞叱拨，轻身飞上电一抹。半兜玉镫裹湘裙，不许春泥污罗袜。"}