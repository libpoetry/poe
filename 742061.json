{"id":"742061","title":"光尧玉碗歌","dynasty":"清","author":"程晋芳","text":"畴昔曾读《浯溪诗》，建炎酒觯咏汝瓷。浮青滴翠但想像，何来玉碗光陆离。文曰光尧法大篆，遍体莹洁如凝脂。当唇一寸独纯赤，晴雪影里红霞披。六陵夜发异宝出，制造想自淳熙时。狸奴一蹴癯者帝，虽非己出诚佳儿。老作闲人谢机务，忘忧便面时自怡。是时戎马稀游牧，不厌偏安保南服。鱼脆初陈安嫂羹，雪香更进梅花粥。料应此碗列长筵，翠釜银盘错彩鲜。不知侑食徵歌夕，可忆冰山雪窖天。吁嗟寿皇真令主，一饭何曾忘中土。岳韩去后更无人，怪底金瓯缺难补。即看孝养备情文，尊号堂堂媲放勋。兰枻红鹃芳掩冉，龟儿雁翅舞缤纷。君不见杯羹且望分强敌，拥彗迎门何踧。又不见南内凄凉蜀道归，自调龙笛教张徽。岂如聚景园中风景异，引觞遥挹蓬莱翠。玩好先呈德寿宫，山陵杂置温明器。沈叹重华积草痕，琼卮堕后缺晨昏。老臣泪浥云衣湿，天道悠悠未可论。"}