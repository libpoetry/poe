{"id":"1109558","title":"次毕将叔韵寄寿阳三首","dynasty":"宋","author":"刘跂","text":"抚枕得滂湃，开轩延翠微。乃翁故时客，何许更言归。有兴添书滴，无心傍钓矶。惟应一大事，策杖到禅扉。苦竹湓江宅，黄山秋浦亭。猿声作头白，客泪对衫青。笑尔悲凫胫，知吾寄水萍。时时赖严尹，小队出郊坰。丈人文力健，能事与心违。彭泽粳田少，襄阳菰菜肥。紫团生雪液，苍饼破云衣。持许无人寄，殷勤小陟归。"}