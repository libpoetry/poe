{"id":"807735","title":"风流子  董樗亭来始见钱莼䰻寄我新词而莼䰻之墓已有宿草矣怆怀我友渍泪成词即用莼䰻来韵并求竹垞朱十亦一继作","dynasty":"清","author":"陈维崧","text":"故人新化鹤，今宵月、含泪盼瑶京。念别我西园，朱曦翕赩，送君南浦，雪浪掀腾。谁曾料、人间琼树折，天上玉楼成。湘瑟才弹，便惊绝调，粉笺刚到，遽隔前生。新词沈吟遍，斜行字，银钩虿尾纵横。留向愁中细阅，醉后閒评。怅一带新蒲，碧凄杜甫，千门御柳，绿怨韩翃。不待邻家笛起，早悔浮名。"}