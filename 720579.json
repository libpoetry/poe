{"id":"720579","title":"忆旧游　寄朱竹垞太史","dynasty":"明末清初","author":"屈大均","text":"记河阴祖帐，广武分襟，列坐妖娆。未厌笙歌曲，又鞭梢北指，京路迢遥。凤池自转供奉，芳讯断琼瑶。恨骏骨初收，蛾眉已妒，忽坠云霄。相要。待君处，是四百东樵。七十西樵。更好荔枝熟，与玉柈堆满，香柚甘蕉。谁教素手分取，金液酒中调。纵美让并州，花娘未必无姓晁。"}