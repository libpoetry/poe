{"id":"722100","title":"重至都虚观作","dynasty":"明末清初","author":"屈大均","text":"石势盘回下翠微，峰峰有瀑似烟霏。参差古木穿松出，掩映寒花间叶飞。白发休教毛女笑，黄冠好逐羽人归。仙坛岁久无香火，欲扫莓苔恐湿衣。仙山镇日白云封，磴道依稀四百重。分去祗成双瀑布，合来元是一芙蓉。台边月作麻姑镜，洞口风为羽客钟。古观无人黄叶满，鹿麑行处有遗踪。"}