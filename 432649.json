{"id":"432649","title":"悼亡五首选二","dynasty":"近现代","author":"周采泉","text":"三尺新阡一尺棺，饰终如此太辛酸。疮痍痛足还思痛，窀穸完时恨未完。驹隙光阴如梦短，垄头月色比家寒。愁深直欲将身殉，未尽天年死亦难。龙钟翁媪白头新，六十年前结发人。序齿理应尊作姊，齐眉总是敬如宾。长辞粉黛唯求淡，日嚼黄齑不厌贫。纵使返魂香可得，如今捣麝已成尘。"}