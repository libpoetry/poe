{"id":"465303","title":"念奴娇·题花阡","dynasty":"当代","author":"张崇光","text":"一抔香冢，聚佳人、艳骨深深埋玉。儿女薰香花共命，装点愁红惨绿。榼酒骚人，弦诗墨客，来往鞭丝属。珠江谈劫，怨深水火残酷。回思藕覆搴红，花前嬲笑，钿约成终局。心字香烧还祝汝，再世鸳鸯同录。魂倘有知，花应借语，幽梦邮亭续。秋坟夜唱，为伊重谱新曲。"}