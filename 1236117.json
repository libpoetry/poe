{"id":"1236117","title":"小游仙词","dynasty":"元","author":"张翥","text":"清华公子并骑龙，直过蓬莱第一峰。亲见海中城阙好，半栽玉树半芙蓉。五色烟中玉女窗，凤歌鸾舞一双双。除是飞琼方教得，紫箫吹彻不成腔。来不分明去不言，红椒花露湿妆痕。巫娥已逐梦魂断，十二碧峰愁暮猿。月圃群芬次第开，步前红露下瑶阶。摴蒱偶共真妃博，赌得双头白燕钗。道人寄我紫逻山，时复卖药来人间。石潭薄晚有龙斗，满谷湿云无路还。五岳真官立帐前，露芜香霭落琼筵。夜深醮罢各归去，一一马声嘶上天。美人临水笑相邀，自解罗巾掷作桥。同觅云间仙伴侣，杏花坛上听吹箫。月帐新开蕊辇过，桂花凉露洒天河。双星一夜叙离别，狼藉碧莲秋露多。"}