{"id":"992469","title":"和吴冲卿学士省中植菊","dynasty":"宋","author":"梅尧臣","text":"园果已熟实未坠，野卉已老叶未瘁。菊丛是时方发荣，潭上篱边俱有为。一从潭岛辅长年，一自篱根图暂醉。今将移近省中兰，壅培早与陶潜异。黄土肥浓沃井泉，朱栏屈曲侵阶地。劲风不到何动摇，清露能沾谁著意。看看重九各登高，金蕊满头无所忌。及此频邀同舍欢，向来莫羡钟繇赐。我家蓬藋不足云，强对嘉章颜起愧。"}