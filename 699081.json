{"id":"699081","title":"送陈惟秦客恩州","dynasty":"明","author":"徐熥","text":"客枕愁听五岭猿，瘴江何处不消魂。羊城月送春潮上，蚬水风催夜渡喧。茉莉卖钱香满市，芭蕉成布绿连村。明知此去蛮乡恶，无奈飘零别故园。树树桐花夹路开，思乡还上粤王台。裹盐峒客投墟去，沽酒蛮姬泛艇来。市肆尽传鸡骨卜，垣墙多杂蛎房灰。送君解说炎方俗，二十年前此地回。"}