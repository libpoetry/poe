{"id":"816274","title":"武昌杂诗将之沅州任作","dynasty":"清","author":"黄金台","text":"客意含秋色，临行惨不舒。虽看衡岳雁，犹食武昌鱼。澹月窥囊橐，寒云送简书。江边古黄鹤，缥缈更愁予。挂席雄风在，吾将涉洞庭。乾坤万顷碧，今古数峰青。月落鱼龙寂，山空草木灵。邅回南去路，屈贾旧曾经。岚翠环城郭，高斋待我登。溪蛮皆士女，山鬼亦宾朋。驱鳄唐韩愈，刑蛟蜀李冰。为官不庙食，后世有何称。"}