{"id":"997924","title":"次韵和酬隐直忆花见寄之作","dynasty":"宋","author":"黄庶","text":"春工不拣势厚薄，染成庭内花梢红。反拘簿书似机械，不得醉倒眠绿丛。君时马首正南走，假有樽酒何由同。馨香蜂蝶似相让，颜色开落输东风。公馀徘徊独绕树，空有叹恨不可穷。君虽不见红紫落，亦有惆怅环胸中。作诗寄我忆花意，句老与古争彊雄。其间摸写景如画，烂熳一片春颜容。乃知诗家有刀尺，裁剪自夺阴阳功。诵诗酌酒无厌已，韵险强续惭非工。"}