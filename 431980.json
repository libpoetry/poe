{"id":"431980","title":"虞美人二首·集南唐李后主句","dynasty":"近现代","author":"吴庆焘","text":"铜簧韵脆锵寒竹。云鬓裁新绿。金窗力困起还慵。怕被杨花钩引嫁东风。笙歌未散尊罍在。只是朱颜改。风情渐老见春羞。别是一般滋味在心头。春光镇在人空老。往事知多少。笙箫吹断水云间。依旧竹声新月似当年。花明月暗飞轻雾。渐觉伤春暮。待歌凝立翠筵中。无奈朝来寒雨晚来风。"}