{"id":"116716","title":"服仙灵脾酒","dynasty":"宋代","author":"张耒","text":"冷气侵吾髀，趋拜剧苦艰。仁哉神农氏，遗药驱恫瘝。持钱取之市，易得如茆芫。繁枝与芳叶，尽取无可删。贮之白缣囊，清以壶酒宽。七日以供饮，跛曳皆翩跹。呼儿谨盖藏，用此九转丹。平生误信书，安坐得老邅。方书岂尽信，柳子固无言。事固有然者，岂容尽欺谩。疾走非吾愿，且复补羸残。"}