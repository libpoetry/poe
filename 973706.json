{"id":"973706","title":"三兄既见过喜而赋此","dynasty":"宋","author":"赵蕃","text":"村居不记元夕期，田蚕镫火俗异宜。但馀林月光陆离，所期不来空赋诗。明朝风作后日雪，祇道来期中已辍。今朝小霁泥未乾，或报门前有车辙。我穷政尔落荒山，跫然忽复解我颜。平生交旧固多矣，风味如此端亦悭。梅虽已谢兰可掘，有酒纵漓醅可拨。为子一醉莫深辞，更要好诗书岁月。"}