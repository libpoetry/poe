{"id":"993131","title":"寄送谢师厚馀姚宰","dynasty":"宋","author":"梅尧臣","text":"我从淮上归，君向海澨去。安知无几舍，邂逅不相遇。颇知飞空云，到月不得附。月行既不留，云亦值风故。诚知会合难，岂是忘所赴。我虽蹑新屩，心不舍旧屦。谁谓若世人，食瓜思弃瓠。君南我赴北，日见阳雁度。兹欲远寄音，雁行高且鹜。但诵金石言，于时傥无忤。"}