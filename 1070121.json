{"id":"1070121","title":"仲嘉录示新斋联句用韵书怀奉寄一首","dynasty":"宋","author":"程俱","text":"我歌无庸归，礼意固有属。渠侬方不顾，欲问何拘曲。乃知交际难，不若逃空谷。忧端浩无穷，日饮思枕曲。文求世人笑，字异山鬼哭。龙鸾阅斯冰，剑弩对鹞鹄。雁门既呼卿，司武或见梏。闭关固自如，青简得三复。谁后足趑趄，堕彼手翻覆。汨泥无纡辔，绝迹慕前躅。故人有新诗，远寄资剩馥。鸣嘤倡复和，流徵断还续。华如三女粲，学陋一夔足。吟馀写幽怀，蹇思惭刻烛。"}