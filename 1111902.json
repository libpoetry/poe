{"id":"1111902","title":"和赵尚书无辩诗","dynasty":"宋","author":"吴泳","text":"夫子动以易，孟轲性其天。或毁或沮之，于我何加焉。天地犹有憾，伊人得无言。笑彼徇人者，区区欲求全。热不栖恶木，渴不饮盗泉。佳兵不祥器，只为名使然。孔明桑百株，杨子田一廛。静乐岂无此，行藏却由天。猘犬吠汉月，黄云塞江天。江淮我家门，守地何择焉。妇尝劝减灶，苦口为母言。早使言得行，家门更安全。词人工为文，瀑瀑如飞泉。辩士说利害，燄燄火始然。浮华不经实，胡取三百廛。吾生信拙尔，道胜还诸天。"}