{"id":"722560","title":"曾公子樱挽诗","dynasty":"明末清初","author":"屈大均","text":"公子少游侠，甘心信陵君。玉颜舒苕华，长剑吐浮云。贤豪与争博，睚眦尝下人。弦高思救郑，晋鄙难摧秦。慷慨请兵符，肝肠感三军。吁嗟乌合众，为阵何纷纭。横戈当瞿唐，出没如鬼神。我扼其咽喉，贼气不得伸。士卒坚如山，对垒动兼旬。朝廷讵无将，君独奋布衣。手提五百人，不死其何归。肌肤为兜鍪，厮养为神师。一夫先刈旗，贼惊刀相糜。奇兵无全胜，救援苦不来。彼为泰山崩，我为独木支。寒寡终不敌，猛士咸疮痍。人持一半冰，马负一束萁。且战且退走，骁骑惮不追。呜呼蛇矛失，流涕满边陲。剧孟一敌国，条侯资其雄。如君勇盖世，可无横草功。烈士非徇名，王臣原匪躬。终军乃自媒，少卿竟谁从。马步势悬绝，战酣频饮血。杀人惨无声，阴风吹凛烈。徒手犹奋呼，百人无尺铁。成败天所私，吾谋将焉哲。呜呜陇头水，沉沉沙场月。为君歌国殇，泪流满衣褋。"}