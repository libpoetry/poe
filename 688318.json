{"id":"688318","title":"次李硕夫乡思二首","dynasty":"明","author":"江源","text":"宦辙频年鬓欲华，红尘况味有何嘉。十年儿女灯前话，百越风烟梦里家。江北不堪悲橘枳，岭南谁复寄梅花。令人苦忆陶家宅，五柳阴阴傍水涯。马蹄无日不东华，谁道吾兼吏隐嘉。五岭交亲疑半鬼，十年萍梗叹无家。庭培桑梓添新绿，手植橙梨发旧花。昨夜梦归归未得，暂凭官职作生涯。"}