{"id":"880988","title":"古兴和饶云峰韵 其一","dynasty":"宋","author":"刘黻","text":"贫妇守蓬藋，憔悴无颜姿。挈瓶养公姑，肯涉山径蹊。夫君昵浮响，疏越成暌离。家欠蚕织具，茹苦宁力支。叫天天不应，听彼风雨迷。明月古玄镜，清夜长分辉。见月如见君，此道惟心知。造化毋群动，一耦仍一奇。得耦固有分，失意吾何悲。绿发已改色，素节难转移。君有内觉时，伯牙逢子期。"}