{"id":"1026683","title":"饮圣俞西轩","dynasty":"宋","author":"韩维","text":"欢常以饮合，欢意则非外。今吾二三子，共此西轩会。主人吾儒秀，言与二雅配。酒行倡大论，文字略琐碎。上言评人物，要当本诸内。下言讥为学，不以满自概。唐之众诗人，区别各异派。一经君子评，敛凿弃秕糒。予曰吾圣俞，名足通后代。答我文如韩，尚有六经在。况吾何所立，闻誉若抱趸。圣俞善诱掖，斯语不无戒。意欲令吾曹，事业进以大。我虽顽无能，闻此亦健快。呼觞满自引，不畏坐客怪。归来书短篇，聊以记所佩。"}