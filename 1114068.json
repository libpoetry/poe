{"id":"1114068","title":"小圃初成秦楚材直阁有诗因次其韵二首","dynasty":"宋","author":"李纲","text":"僧坊暂寓白云边，古木荒溪湿暝烟。试葺池台学愚谷，不妨风物似斜川。邀宾深愧裴公野，瀹茗空怀陆子泉。尘世悠悠尽虚幻，且将身健斗尊前。屏迹山林得放怀，槛花栏药手亲栽。会心鱼鸟自相近，乘兴朋游时自来。半世乾忙嗟白发，四方多难使心哀。岩隈水曲翛然处，老木轮囷愧不才。"}