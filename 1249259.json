{"id":"1249259","title":"双剑篇","dynasty":"元末明初","author":"戴良","text":"君不见干将冶铁铁不流，镆邪遇之剪指投。赫然鍊成双宝剑，遂匿其阳以阴献。雌雄离隔经几年，一朝飞堕君侯前。乃知神物不虚授，必待英豪始联偶。从今永近君侯身，玉头珠口相鲜新。韬里束来白鹇尾，匣中藏却绿龟鳞。遭时未息干戈事，且为君侯充武备。黑犀中断未为奇，白蛇夜斩方称利。五山精，六金英。也曾埋没豫章城，时时紫气斗间明。占者已知吾国兴，君侯佩之可千龄。"}