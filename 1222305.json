{"id":"1222305","title":"游万固寺","dynasty":"元","author":"王恽","text":"中条郁苍苍，首尾固雄大。连山一卧虎，矫首尽两戒。东南万峪门，荦确入幽阨。空青上绝壁，巀嶪两崖对。南山开画屏，高下蔚万桧。扶藜到山门，黄衣六七辈。寺残薄水赏，一水良可爱。寻源入云萝，不惜阮屐败。掬饮清臆尘，坐睨巨石怪。山空响佩环，林迥腾怒獬。行听溪声回，周览询胜概。当年爽心亭，万竹争映带。碧鲜照清泚，襟袂濯沆瀣。人境两渺茫，佳句尽誇迈。开轩邀客饭，放目欣一快。盘餐固疏粝，泉洌几肉嘬。少焉林风振，万壑一气噫。前林疑虎啸，作勇助吾惫。笔落还自惊，一扫众峰叆。山僧喜醉颠，海会得珠贝。兴来本无心，游藏诧佛界。夕阳送归鞍，依约虎溪外。风烟作破墨，塔庙失所在。钟美厌摹写，閟伏化机蔼。盘空乏硬语，技痒若无赖。马首诗遽成，一笑豁吾隘。"}