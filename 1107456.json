{"id":"1107456","title":"楼予善使君挽辞","dynasty":"宋","author":"史浩","text":"游夏渊源鲍谢才，声名虽泯思无涯。人间一叶灵芝落，地下千年玉叶埋。彭泽素琴尘自满，茂陵遗藁志全乖。惜君多少凌云气，挂剑青松祇怆怀。壮年方喜脱尘埃，便把州麾上钓台。冰鉴已明消健讼，民膏不取却馀财。官箴信尔无遗恨，家学端知有自来。欲识邦人思恺悌，水声山色亦兴哀。"}