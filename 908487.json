{"id":"908487","title":"喜仲明西归","dynasty":"宋","author":"李流谦","text":"半载迢迢住利州，嘉陵江水日夜流。安得却流关下去，载我唯须一叶舟。我归未远君随至，燕鸿相避知何意。月岩四见月上弦，日日江头望行李。庭柯一鹊鸣朝阳，人言君归过石岗。明日拿舟入城去，剧喜重上君子堂。瘦骨棱棱衣表见，我亦鬓毛斑太半。谈新说旧两留连，红烛烧残无一寸。人生大抵如流萍，忽然相值飘然分。西风吹我又将去，预作一场离恨新。"}