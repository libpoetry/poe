{"id":"821448","title":"高阳台 隐语有述","dynasty":"清末近现代初","author":"汪东","text":"匝地回旋，去天尺五，山城小驻幨车。梦入唐宫，霓裳舞破烟霞。温泉浴罢娇无力，问环妃、竟属谁家。早输他。急鼓渔阳，声乱琵琶。一朝何意承恩宠，许营窥细柳，马控桃花。老去刘郎，拊髀空自兴嗟。春风绿遍原头草，甚吹寒、又听悲笳。待乘槎。一水盈盈，银汉西斜。"}