{"id":"702984","title":"雪湖过我缔姻辱诗见贶依韵奉答","dynasty":"明","author":"谢迁","text":"悠悠文具渐离真，太朴于今试一新。粗粝盘餐容易足，往来仆从不妨频。松萝相倚三生愿，风月平分两地均。一阕摽梅歌侑酒，儿童却讶锦堂春。新欢声动旧宾筵，人讶瑶池会列仙。弱息才惭非咏雪，贤郎学喜与知玄。清臞笑看公强健，老懒从嗔我醉眠。四美二难今日具，惠风和畅杏花天。"}