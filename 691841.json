{"id":"691841","title":"广狱成还南昌候子十首","dynasty":"明","author":"李梦阳","text":"一淹经六旬，扬舲复焉极。脱然虽靡由，事事嘉可即。依依春功奏，朗朗维夏逼。故兹波与岭，触目异前昔。逸云散归雨，川水浩崩溢。挂帆趁风溜，览岸凑悲怿。昨犹罝中兔，今为颃林翼。邈言念先古，展矣我心获。直木防见伐，兹言岂我欺。若华耀四海，孤邈畴见知。庄鹍运池溟，举翼九天垂。风积苟不厚，中路将安期。叹息竟何语，俛视川波驰。溢霖骛洪涛，千载固厥时。燕石一何珍，有骥不自持。野飙激灵襟，逝言惋长岐。时至鲜枯林，朱兰被长坂。临峤觌贤迹，停楫暂游衍。灵雨吐葛花，桕叶巳复展。佳哉溪上邑，流峙亘而缅。岑岑徐岩秀，飞泉洒丹巘。岩亭交景风，裾带时自卷。居高乃虑孤，涉历悟攸遣。枚枚三陆宫，千秋竟兹显。馀于滨臣湖，厥土旷以浮。津驿暮何嚣，避之泊南丘。遣子省其母，析棹诣江州。明星波洄洄，欲发仍复留。有端肇丝微，涓涓遂成流。拊心实罔惭，患来谁诚谋。纷纶及今兹，事巳遥尚忧。志士常苦贫，饥渴无我尤。昔游东山日，览古肇新宫。徐令实经营，弦诵溢其中。阅兹奄三年，离滞心莫同。我舟非不维，柰此西逝风。乃子胡德余，于迈远从公。朝旦发龙津，暮栖依瑞洪。湖山没如拳，波途浩难穷。伫瞻有深怀，贻谣勤坚崇。夕栖瑞洪渚，遥览渚北山。相传洪崖子，乘云自此间。履迹今尚存，其人邈莫攀。粤余登征途，频年涉间关。毁誉一婴心，寤言多所叹。于兹诚踟蹰，振衣蹑前峦。浲水莽浩浩，惊风荡回川。欲济惜无梁，飙轮傥中还。登舻倏五日，览接渐增阔。汹汹北汪川，浏浏得纵壑。剧哉风水虑，履顺故靡豁。高鸟厌尘集，智士贵处末。交甫怀汉滨，婉变情遽夺。结驷匪不侈，险至谁竟遏。沉身厥亦罕，万世惜不脱。遥遥哀云岑，瑶草烂孰掇。明晦每无常，人道岂不然。归云徂靡馀，日华耀清涟。戚愉繄为谁，喟然想千年。姑苏宠宰嚭，越孤辞会山。梅将辅番君，范子逝不还。乖岁君子贫，枉寻矜大贤。时霖润万物，莸蕙乃同妍。东门可栖迟，归欤聿奚言。阳鸟逝无馀，觏者鹙与凫。青青泽溆毛，刈之粪谁畬。经过问当年，云兹夙属吴。归命丧厥仪，长云奄西徂。抚床竟空言，金陵乃以都。桓侯威八州，温氏阐雄图。聆言怆我衷，徬徨感终初。混一今其时，舟聘非尔虞。仲冬别豫章，涉夏兹复临。凉燠殊厥时，能不摧我襟。楼观蔽泰清，众木凄以阴。倚挠陟龙沙，优游眺洪深。鱼鳖溃惊流，澜骇遂至今。中有夙纵凫，振翼回哀今。波阻杳莫即，驰景忽西沉。抗手自兹辞，万世怀飘音。"}