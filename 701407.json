{"id":"701407","title":"门士俞应和出守处州道由滁阳留之信宿志喜","dynasty":"明","author":"黄廷用","text":"秦越关川何阻绝，明珠梦里已先投。春风入彀元非偶，秋日登台亦壮游。野旷天低山月蚤，云归洞湿石泉流。西湖从此堪乘兴，历览东南王气浮。乘舟访戴下山阴，风雨官斋细论心。万里驱驰怀尺剑，百年交谊重兼金。寻幽径里黄花暮，言别尊前绿酒深。明日悠悠旌旆杳，远惭张翰独知音。"}