{"id":"701416","title":"赠分守沐任斋入贺万寿","dynasty":"明","author":"黄廷用","text":"原野黍苗含雨露，南薰一曲入离觞。谁怜岁月邻蛟室，独蹑星辰上帝乡。玉佩声摇文石润，金函光动御炉香。殿东谢食鹓班定，袖里民风疏几章。一自衮衣东土日，他乡俱是欲归人。何缘海角逄知己，犹得山中寄此身。隔岁鲸鲵皆远迹，四时花木始生春。于今复作朝天客，目断斗枢梦里神。"}