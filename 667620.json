{"id":"667620","title":"胡生行","dynasty":"明","author":"王廷陈","text":"广陵胡生少且孤，十五已作奔窜徒。踪迹彷佛不可诘，向人长跪乞为奴。苦遭恶少相窘迫，饮令行酒乘前驱。片语不投怒詈起，鞭笞竟百臀无肤。季布髡钳不辞辱，范雎折摺仍见拘。夜半群奴解其缚，生也遂得踰垣逋。顷来江上始一见，造次能将书自荐。畏途倚藉即交亲，杯酒酣歌忘贫贱。乍喜仍愁若病狂，忌言往事惭颜面。从来龙性不可驯，须知豹采终当变。三年展转客浠川，浠川人士尽相怜。卓家文君正新寡，琴中叠奏求凰篇。共羡名姝谐赋客，俄惊碧海变桑田。恩情中路忽弃捐，白头之吟谁为传。泛梗飘飘贪别浦，浮云冉冉向遥天。人言胡生太不才，我独念之增悲哀。男儿失意无好丑，高名自古为身灾。故将疏放取嘲笑，吁嗟俗议真愚哉。"}