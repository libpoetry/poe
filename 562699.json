{"id":"562699","title":"寿蒋八公庶常祖母八十有八","dynasty":"明","author":"董其昌","text":"清浅阅蓬莱，名家燕喜开。霜封三径后，云烂五花裁。姆训传迁里，君恩陋筑台。大慈飞凤羽，叠肖总珠胎。贻厥文孙起，为光祖德培。雕虫尔雅笔，绣虎石渠才。不负含饴意，将乘戏綵回。策先董子对，拜后鲁公陪。汎柏千秋节，滋兰百亩恢。潘舆星驾耳，刘报日悠哉。宝俭车犹鹿，忘忧背叶鲐。剑芒孤舄奕，婺綵切昭回。冰雪真人骨，烟霞谌母杯。翻然祝觞语，何以报琼瑰。"}