{"id":"741578","title":"赠郭昆甫助教","dynasty":"清","author":"姚鼐","text":"老儒闭门元尚白，牢邪石邪五鹿客。寄生入盆为窭薮，衰盛人间如反手。君才磊落天下奇，四海贤俊谁不知。五年见子铜驼陌，澹沲东风吹鬓丝。朝为《石鼓》诗，暮奏《鹿鸣》雅。先生且卧鸿都下，绛帐谭经澹潇洒。嗟我水车旱资舟，嗟君反衣狐白裘。三月春心寄鸣雁，南来飞过岳阳楼。"}