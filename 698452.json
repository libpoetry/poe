{"id":"698452","title":"春庵杨纪善见子之喜有诗次韵奉贺三首","dynasty":"明","author":"唐文凤","text":"乏嗣承宗亦可羞，掌珠喜见瑞光浮。家声有绍惟杨震，天道无知只邓攸。贺客每传诗志喜，誇人不用酒消忧。他年好绍箕裘业，才俊当推第一流。津津喜色上眉头，宾主持杯互劝酬。有酒何烦说罍耻，无钱安用效囊羞。应门岂比李泰伯，生子当如孙仲谋。欲验寸心窥造化，百年春雨长松楸。意令与国助租丁，自是承宗德泽馨。祥凤已知生鸑鷟，小虫何必负螟蛉。阳回气候生邹律，春蔼芝兰满谢庭。父子祖孙传百代，此心安用测沈冥。"}