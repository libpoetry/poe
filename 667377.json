{"id":"667377","title":"雨馀观涧","dynasty":"明","author":"萧光绪","text":"昨夜银河落千尺，搅翻江海声斗击。树杪狂泉百道飞，溅沬犹疑半天雪。俄顷晴光雨脚收，轰雷闪电在奔流。喧鸣双涧听不给，吹送凉风六月秋。瀑布匡庐移此处，山中白龙乘势去。激浪盘涡日月腾，长空欲撼形堪虑。或从悬梁窔泻出，或从危石横冲立。怒涛噌吰夺万松，喷玉飞珠状奇绝。初如黄河闸放溜，险道惊湍驶且吼。又如瞿塘峡倒流，崩崖霹雳驱沙走。沙走湍惊动地来，怒倪渴骥五丁开。一山响震千山响，何止潺潺破绿苔。我来穿屐踏波行，耳目炫耀心神清。万骑疾驰无停晷，两人对面不闻声。田夫佥曰神功足，狼籍甘泉满陵谷。如沸如潮终有归，今古青山屹不摧。"}