{"id":"1225159","title":"小园见园丁缚花","dynasty":"元","author":"吴莱","text":"我嗟众草木，高出陵云端。丛生或满地，品汇可不完。山园我栽莳，作此小屈蟠。龙头何其蠢，凤翼乃若干。胡然赞化育，任意骋雕剜。勾萌欲旁达，节目终液樠。萦回挟烟彩，刻剥献雨瘢。立身既不直，生理寝彫残。春阳彼一时，花发黄白丹。歌讴杂舞吹，酒炙饫杯柈。岁晚忽焉至，北风吹汝寒。皮肤早蝎蚀，骨髓惧枯乾。圣人治天下，万国无不欢。视民本如伤，动植总相安。刑名威雪雹，剑戟血波澜。庙堂苟失策，闾里转穷殚。彼哉彼园子，此况儒尔冠。人生但心剿，若处得体胖。我方即移汝，前有苍藓坛。世非郭橐驼，何以垂鉴观。"}