{"id":"1239540","title":"赠唐宗鲁","dynasty":"元末明初","author":"赵汸","text":"惊飙振原野，草树日已疏。客子怀故林，哀鸿云外呼。九土人相食，烟尘暗长途。骨肉一分散，东瓯定勾吴。侧身无津梁，飞梦轻重湖。荆璞时未珍，所贵琏与瑚。棠溪古云利，百炼不受诬。忧患启明哲，艰贞奋良图。熠熠草上萤，青青涧中蒲。已感秋日短，复悲冬夜徂。阳光烛幽昧，阴壑群生苏。归舟泛春涛，一觞酹伍胥。"}