{"id":"952344","title":"张叔靖咏萤次韵","dynasty":"宋","author":"林季仲","text":"榛莽荒秋雨，郊坰接暮阴。挟明如自喜，穿隙互相寻。昼伏终羞日，宵征欲乱参。林惊光不定，叶脱势俱沈。代烛时临卷，随风屡拂琴。青荧行爝火，的皪漾沙金。巧自缘帘幕，翻令念藁砧。徘徊怜扇影，婉娈傍衣衿。窗曙星河落，江寒霜露深。危蹝怅何往，腐质谅难任。"}