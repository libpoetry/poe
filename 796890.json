{"id":"796890","title":"霓裳中序第一 过旧居感赋，用草窗韵","dynasty":"清","author":"赵我佩","text":"苔衣冷翠叠。乱石荒阶飞败叶。蛛网当门暗结。有古甃絮蛩，颓垣筛月。香罗腻雪。剩绣巾和泪封箧。沧桑事，旧时燕子，软语向侬说。悲切。短歌声咽。叹转眼浮云变灭。妆楼曾记赋别。怕觅当时，玉佩珊玦。唾壶敲又缺。早谱就幽兰怨阕。休重问，花前盟约，梦断故园蝶。"}