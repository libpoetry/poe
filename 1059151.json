{"id":"1059151","title":"闻彦和过桂州 其一","dynasty":"宋","author":"邹浩","text":"人臣难有己，况复顾其家。忘家以徇国，致主为勋华。割爱非不仁，成功讵能加。御史殿中杰，指摘生疵瑕。昔如鹄矫云，今如兔罹罝。省符到房陵，驱逐殊喧哗。即日出门去，形影自天涯。羁皇携众雏，惊散随风沙。渺漭失处所，何由书报嘉。君心固已定，闻者空伤嗟。"}