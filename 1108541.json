{"id":"1108541","title":"再和","dynasty":"宋","author":"刘克庄","text":"动而得谤亦名随，生子看来不必奇。尔辈真堪畀豺虎，君王安用猎熊罴。人言李白文如锦，谁信卢能命若丝。回首世间机阱恶，子归闭户有馀师。鹄袍再著姑行法，雁塔重来定策名。大尹前呵宽贾岛，相君十反访州平。故溪旧有钓鱼石，平地今多陷马坑。不信天公囚两鸟，一鸣会遣百虫惊。"}