{"id":"517412","title":"题畦乐处士成趣园 其四","dynasty":"明","author":"王称","text":"稍烟吹林墟，微雨被空谷。杂来翳层陂，秀色宛如沐。篱落相逶迤，鸟雀绕我屋。行行出幽径，散帙宁见束。濯缨临清流，解带絓修竹。残花明乱畦，曲沼荫乔木。神行趣已恬，理惬心自足。閒情适虚旷，空籁时断续。兹焉谢纷扰，亦以静歊燠。山风吹衣巾，落日候樵牧。顾同张翰心，宁事季主卜。"}