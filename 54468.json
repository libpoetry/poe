{"id":"54468","title":"承承堂为洪善初题","dynasty":"明代","author":"刘炳","text":"天狗蚀月岁靖康，血战于野龙玄黄。神鳌夜泣九渊沸，翠华日薄寒无光。主忧臣辱誓万死，直以只手支扶桑。燕山六月雪花大，节旄零落肌肤伤。关河萧条月色苦，秋风扬沙吹雁行。子卿归来典属国，茂陵树老愁云荒。至今勋业昭简册，大书特书遗典章。承承堂前春昼永，牙笏金鱼堆满床。芝兰玉树竞娟秀，陶令松菊凝秋荒。盈缸酿酒介眉寿，槐阴覆阶萱草长。忠宣盛泽实具美，宜尔子孙宜尔昌。"}