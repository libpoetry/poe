{"id":"991726","title":"七月十六日赴庾直有怀","dynasty":"宋","author":"梅尧臣","text":"白日落我前，明月随我后。流光如有情，徘徊上高柳。高柳对寝亭，风影乱疏牖。我马卧其傍，我仆倦支肘。寂寂重门扃，独念家中妇。乳下两小儿，夜夜啼向母。问爷若个边，天性已见厚。不嗟羁枕孤，不愧栖禽偶。内有子相忆，外有月相守。何似长征人，沙尘听刁斗。"}