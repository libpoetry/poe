{"id":"700896","title":"鸟止轩閒居","dynasty":"明","author":"梁民相","text":"遁迹城西诃树林，萧萧孤径没人深。支离身世将樗老，三十功名半陆沉。雨雪中原高伏枕，江湖吾党问抽簪。自怜斥鴳榆枋翼，九万扶摇未可寻。晓起披书坐小窗，萧然病色满沧江。绸缪念我鸿千里，鸣食依人鸟一双。懒性转添泉石傲，雄心都向路歧降。年来结得高阳侣，生事惟应问酒缸。"}