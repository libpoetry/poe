{"id":"993990","title":"夏昼","dynasty":"宋","author":"章望之","text":"一日常百刻，转若车轮忙。千日十万刻，百年能几长。达人齐古今，一生甚微茫。夏日岂为永，而足以较量。人世不足惜，行善乃自彰。无及闲暇时，般乐为淫荒。夷齐饿人者，颜闵非公王。其人品孰亚，周氏与虞唐。亦用仁义积，岂今身未亡。富贵无可恃，莫与公道强。夜思昼以力，四序皆流光。示君夏昼诵，惕惕其自伤。"}