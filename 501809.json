{"id":"501809","title":"县尹相公平寇策勋赋诗为颂","dynasty":"明","author":"林弼","text":"国步艰难际，边陲俊杰生。将门馀旧泽，相阀蔼新声。骐骥驽骀屈，鹍鹏羽翼成。将军年尚少，令尹职先荣。溪北甘棠树，江东细柳营。循行及野邑，团练合农兵。南徼惊尘起，西林杀气横。霜袍当自表，云阵每孤征。士畏条侯令，民知司马名。指挥秋色动，谈笑瘴氛清。落日喧笳鼓，西风捲旆旌。归舟无薏苡，吟担有黄精。保障安黎庶，勋庸答圣明。愿言崇令德，佳谶叶承平。"}