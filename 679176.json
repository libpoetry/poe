{"id":"679176","title":"蓬莱山人为邹得中作","dynasty":"明","author":"守仁","text":"三山楼阁隔烟海，清水黄尘渺何在。瑶池几度宴蟠桃，金母苍然云鬓改。蓬莱山人沧海客，绿发童颜布衣窄。养成鸡犬服丹砂，曾向瑶池掌仙籍。幻游或在长安市，咫尺毫端移万里。有时举步青冥中，笑引吹笙两童子。仙裳缥缈去复停，风中环佩秋泠泠。人间望之如列星，扬言自说山人名。翻身下视鳌头岛，一勺沧溟眼中小。挥手尘寰不可招，风露无声洞天晓。"}