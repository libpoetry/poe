{"id":"704419","title":"杂画为刘仲脩题","dynasty":"明","author":"黎民表","text":"古木带回溪，来寻径路迷。莫惊春事尽，花在野桥西。溪上风欲来，扁舟归渐紧。不暇问桃源，赖是柴门近。清溪漫飞絮，策蹇疑无路。不为探梅花，谁肯冲寒去。一片空濛色，前山雨乍来。荒村应可泊，且棹酒船回。长风送棹歌，得鱼满笭箵。若逢朝市人，道是江南景。"}