{"id":"212143","title":"贺新郎·锦岸吴船鼓","dynasty":"宋代","author":"刘辰翁","text":"锦岸吴船鼓。问沙鸥、当日沈湘，是何端午。长恨青青朱门艾，结束腰身似虎。空泪落、婵媛嬃女。我醉招累清醒否，算平生、清又醒还误。累笑我，醉中语。黄头舞棹临江处。向人间、独竞南风，叫云激楚。笑倒两崖人如蚁，不管颓波千屡。忽惊抱、汨罗无柱。欸乃渔歌斜阳外，几书生、能办投湘赋。歌此恨，泪如缕。"}