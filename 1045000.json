{"id":"1045000","title":"登高辞","dynasty":"宋","author":"徐积","text":"九月九日兮，登高何为。古有此语兮，吾未暇论其是非。菊花黄兮茱萸紫，二花此时还斗开。花满握兮酒满杯，人人欲上高楼台。我与世人虽异好，此时亦难平襟怀。因思雕虫篆刻事，此文乃是儒之灾。如今此灾亦可避，不辞万里登崔嵬。其如此物避不得，但恐积蠹伤良才。是以天下美璞少，甚于矛戟戕琼瑰。纵有美璞直万镒，埋之尘土何由来。圣朝有意去灾害，愿将此物为渠魁。"}