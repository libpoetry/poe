{"id":"707424","title":"念奴娇 帆影","dynasty":"明末清初","author":"王夫之","text":"西风落照，看渺渺沧洲，烟波无际。一段轻阴相趁转，不许兰桡惊碎。略带神鸦，时飘芦叶，曲映江枫紫。凭遮客鬓，怕教照见憔悴。有人独倚危楼，沙际迟回，疑是归舟系。已过轻鸥飞起处，不见旗悄燕尾。荡入中流，斜侵隔岸，依旧萦沙嘴。回头北渚，唯馀塔影孤峙。"}