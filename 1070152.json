{"id":"1070152","title":"戏赠江仲嘉司兵","dynasty":"宋","author":"程俱","text":"君不见谢公栖迟乐东土，起作司马征西府。莫年谈笑有穰孙，鹤唳风声走强虏。又不见子猷剡川高兴阑，肯随鹤书落人间。不知骑曹底官职，朝来拄颊看西山。平生清真翠岩老，泉石膏肓偶同调。岁寒落落见孤松，不忍低眉宁枯槁。年来无米继朝炊，闻说吴兴富鱼稻。不妨来作古司兵，士卒投醪止凫藻。美哉洋洋霅溪水，秋塘百里荷花绕。当年钓徒放浪处，醉目悠然送归鸟。斯人不死世不识，往往凌波弄瑶草。君方参同佐龙虎，我欲治荒种梨枣。会当月夜见庞眉，一笑超然凌八表。"}