{"id":"220652","title":"纪送太傅相公归阙","dynasty":"宋代","author":"范仲淹","text":"缙绅谁敢望差肩，独向昌期协半千。首会云龙游少海，亲扶日月上中天。碧油两就元戎镇，黄阁三提冢宰权。坐致唐虞成大化，退居师傅养高年。闲披丹诀开鑪灶，醉度清歌被管弦。同榜几人登将相，满朝今日羡神仙。松楸薙草思纯孝，里巷挥金过昔贤。归赴诞辰知兑说，轻安拜舞寿觞前。"}