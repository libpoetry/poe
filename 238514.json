{"id":"238514","title":"池荷就衰有感","dynasty":"宋代","author":"高斯得","text":"双池万荷花，姣好欺子都。秋风一披拂，槁悴如三闾。子有君子操，昔人所叹誉。奈何不自夺，俯仰悲荣枯。荷花不能言，请以意对吾。两间草木蕃，万象粲以舒。一从鶗鴂鸣，荃蕙首见羽。况我值末运，忽忽良辰徂。相随就衰叔，容色何能愉。抗手谢荷花，子诚志士模。婴肸悼季世，箕干感沦胥。舂陵大中正，所品良非虚。"}