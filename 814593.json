{"id":"814593","title":"俚言恭挽晋赠中宪大夫崇庆州牧理斋常老先生殉节实录","dynasty":"清","author":"郑人瑞","text":"挽粟飞刍未是功，儒臣更效武臣忠。死心久寄青灯下，生气常留白刃中。报国精灵依蜀土，思亲魂魄到辽东。翻教竹马空迎像，民恸遥天泪洒风。精忠自古本忘身，何待频题赴难辰。稽首虽辞臣命尽，挥戈尚使国威伸。弥添岭上关山壮，不独溪旁庙宇新。当日睢阳须鬼击，先生犹及戮蛮人。"}