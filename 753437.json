{"id":"753437","title":"夜寐闻鵩有感","dynasty":"清","author":"王慧","text":"微风动帘帏，明月穿窗纸。凄其夜三更，万象寂于水。墙头有栖鵩，长啸惨人耳。闻之心凛冽，百虑纷然起。痛死肠暗摧，念雠发怒指。因忆泉下人，卧病当秋始。血枯夜不眠，神虚听无主。忽闻此鸟鸣，失惊向余语。恐是不祥音，悲哀念儿女。执手魂已消，相看泪如雨。回视壁间镫，青荧如豆许。哀哉念此境，又易两寒暑。其间翻覆多，变幻难枚举。鬼蜮肆欺凌，孤茕濒九死。伶仃诸雏弱，何以御狐鼠。愁攻与恨积，胸膈渐成痞。恐复蹈覆车，谁可托遗累。勉力事刀圭，蔘苓贵无比。糗粝尚艰辛，何力能致此。微生任浮沈，得失凭天矣。"}