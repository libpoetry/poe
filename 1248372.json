{"id":"1248372","title":"沈集自钱塘归作此示之","dynasty":"元末明初","author":"张羽","text":"钱塘昔所游，形胜此邦最。尚想凤凰山，飞翔落天外。胸吞沧溟宽，江水渺如带。海门岂天设，屹立两峰对。汐潮类臣妾，朝暮屡进退。群峰□明湖，浸淫百川会。不意玉女盆，居然堕阛阓。崔嵬白塔寺，零落□宋内。荒阶与断础，龙凤纷破碎。昔闻亳社屋，厌镇信可怪。岂徒鞭荆尸，戮辱极狼狈。妖僧固可醢，国家岂无罪。雷师秉炎火，楚荡意颇快。至今遗民过，涕泣行且拜。尔游何草草，吊古须我辈。落日望东南，临风发长慨。"}