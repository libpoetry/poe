{"id":"700335","title":"和杨时望新居杂咏","dynasty":"明","author":"顾清","text":"盛年驰远志，将老思閒静。天运有消息，人事递丰省。自从大道丧，阶磩生榛梗。欣荣亦偶然，沦伏岂非幸。诗班未可笑，过涉且灭顶。惟虑西潭月，照此胸中耿。道存无穷达，志适忘远近。子桑七日病，岂忆惠施问。由也号升堂，乃作穷途愠。君家三赋翁，天球振空韵。才高徒后名，事往嗟颓运。何以发清谣，东邻有芳酝。卜居须仁里，结友须良契。湘累江潭行，纫佩必兰蕙。蓬麻两因依，腐蠸终蝥蜹。君看稷下生，肯乞墦间祭。吾徒幸閒居，尘境息啁嘒。玄文倘许窥，乌藤尚堪曳。月出新雨馀，桐阴落金井。经旬困隆郁，扪颈欲生瘿。飘然怀灵仙，愿作綵鸾请。鸾飞空冥冥，去入无穷境。靡求焉有争，不暑安知冷。下视区中人，纷纷逐风影。"}