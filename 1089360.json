{"id":"1089360","title":"云龙歌上周丞相寿","dynasty":"宋","author":"许及之","text":"万化衮衮相乘除，循环甲子如数珠。甲子既周理当复，岂有润泽翻焦枯。丞相补天祗衮职，闵雨忧民见颜色。云龙契合此其时，能费天工几多力。明当月色圆如秋，书生徙倚生暮愁。欲攀斗柄酌河汉，一滴变化为万流。忆得去年曾拜月，此日团圆仍皎洁。极知有药自长生，更愿长圆浑不缺。今年拜月去年同，却欲屏翳驱云蒙。久占月角如张弓，两月少雨惟多风。昨夜占星忽离毕，定自滂沱翻手疾。今朝四郊已沾濡，丞相明朝是生日。书生喜极欲起舞，急买香茅葺庭宇。公不见崧岳降神生甫申，山川出云作时雨。"}