{"id":"1215465","title":"丁都护","dynasty":"元","author":"陈泰","text":"丁都护，妾夫已死长辛苦。结发相从畏别离，身不行军名在府。去年为君制袍衣，期君报国封侯归。红颜白面葬乡土，反愧老大征辽西。辽西纵不返，马革垂十年。君今葬妾手，空受行伍怜。相思坟头种双树，恸哭青山望归处。妾命如花死即休，儿女呻吟恐无据。当窗玉龙镜，照影弄春妍。团圆不忍见，结束随君还。愿持镜入泉下土，照见妾心千万古。"}