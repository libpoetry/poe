{"id":"234090","title":"送常世卿归嘉兴","dynasty":"宋代","author":"程珌","text":"悔作唐山来，山深交友绝。相逢急相得，乍见乃乍别。嗟此冰玉人，寒梅疏带雪。胸次罗文奎，笔底耀离缬。朝家渴英隽，结网仍高设。行且收殊科，勉哉嗣先烈。一编忠义传，奸萌叹先折。千载懦夫魂，脆骨变奇节。识此吴中奇，复幸拜前哲。何异鲁国人，一朝获双玦。晴云起芝田，东风催啼鴂。慈庭有近书，明朝动归辙。新抽草可茵，微露花堪折。相思复相思，后夜天边月。"}