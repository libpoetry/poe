{"id":"220347","title":"洪都病中梦与太白同登峨嵋亭有赋","dynasty":"宋代","author":"吴泳","text":"翠浮天宇两眉修，不著尘寰半点愁。锦袍仙人去不反，乘月忽作斯亭游。月悬水底不受捉，牛渚矶翻酒星落。气涌如山白浪掀，声悲动地终风作。我思吊古登翠微，点橙旧题无白诗。生平白眼睨力士，焉肯妩媚歌峨嵋。杨林渡头采石口，一处风寒几兵守。寄语中流把柁翁，莫使江山落人手。"}