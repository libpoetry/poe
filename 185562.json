{"id":"185562","title":"寿理伯雍同知","dynasty":"宋代","author":"陆文圭","text":"理侯人之父，亦复兼母慈。束吏如顽奴，煦民犹婴儿。闯门无杂宾，铃下生蛛丝。内闻读书声，日晏忘晨炊。上马出署事，坐看棠阴移。人静报休衙，闭阁方退思。廷中相戒言，慎勿干以私。但祝公百岁，长为良吏师。公言抚字劳，良吏安可为。方当上印绶，自与赤松期。"}