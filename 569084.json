{"id":"569084","title":"咏诸功臣像二十六首 其二十四 故奉天翊运推诚宣力守正文臣特进光禄大夫柱国南京兵部尚书兼都察院左都御史总督四省军务新建伯赠新建侯王文成公守仁","dynasty":"明","author":"王世贞","text":"明有两文武，新建尤卓荦。少多宏奇藻，而抱纵横略。抗疏得投荒，精神始收着。时清出奇遘，才真任恢拓。唾手收逆王，易如秋振落。虚怀绥叛酋，蔼若春磅礴。信心见良知，千古开绝学。俯仰宇宙内，卓然负先觉。却顾素王宫，堂庑殊龙蠖。"}