{"id":"633442","title":"寿凌司李髭放","dynasty":"明","author":"释今无","text":"昆吾山铜风轮持，宝光灼烁来无时。晦昧奔腾碧虚阔，沧溟渺小连天池。澄渟念想须弥起，大劫小劫分远迩。佛子灵根岂受薰，威光百道翔身云。琉璃椀合金刚眼，一回朴破看高旻。韶阳长者淩髭放，海内名声皆普闻。昔年谒帝明光殿，毗卢印佩如轰电。语言文字三昧门，天花洒落填笔砚。暂持行愿游八极，还捧智珠归净域。又见遗民山下来，已看硕果终难食。丹霞山头路颇滑，独往叩关无杖策。玉蕤乍吸骨如风，低视人閒万象同。百灵庞蕴酣法战，至今电击声雄雄。金针乍路该全隐，长者须防瞌睡翁。松根一拂超千劫，所有微言背剩说。海幢输却老婆禅，老猿啸起天边月。"}