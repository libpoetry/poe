{"id":"708942","title":"桂枝香  祖园春宴","dynasty":"明末清初","author":"曹溶","text":"侯家第宅。有野水朱桥，锦帆轻渡。一架藤花索袅，玉铃新护。卖饧天气争游冶，画楼前、是东风路。乍停珠勒，半揎翠袖，女郎无数。爱筵上、笙歌似雾。尽杜鹃啼遍，不教春暮。絮扑征衫，重与麴尘相遇。多情本是江南物，到长安、牵惹如故。倚阑干醉，谁家蛱蝶，换人愁去。"}