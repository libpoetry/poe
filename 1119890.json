{"id":"1119890","title":"次韵梅山弟感时四首","dynasty":"宋","author":"陈著","text":"吟情本是谢玄晖，邂逅年来世事非。到处望风千甲解，无人留日一戈挥。杜鹃入洛啼拌死，鸿雁辞南去有归。浩荡春光天万里，孤云叶叶向谁飞。世事滔滔趁夕晖，仰天咄咄付非非。乾坤谁解中撑拄，江海方听北指挥。风舞南人新万户，灰飏西岭旧三归。只应天竺孤峰在，一自飞来不更飞。春造曾分寸草晖，晚经霜雪始知非。中心痛事神孤往，前面虚名手一挥。肯使晓猿随陇笑，不烦倦鸟引云归。绝粮只管餐松菊，赢得身轻入险飞。边将才无日越晖，中朝人是李斯非。顺流兵马竟掀舞，死战规模谁发挥。忍看金茎移露去，空歌玉树送春归。不图世变今如此，真与尘埃蠓蚋飞。"}