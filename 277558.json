{"id":"277558","title":"摸鱼儿·仲虞星巢招饮珠江","dynasty":"现代","author":"沈泽棠","text":"尽花前、唾壶敲缺，高歌青眼谁子。两行红粉司空惯，那有风尘知己。笙管地。只浅醉閒吟，短尽元龙气。镕金铸泪。纵绣幕、调筝深杯，说剑回首只憔悴。黄獐手，轻换剡溪鱼计。长安难索官米。茶烟鬓影萧萧雨，自断此生休矣。尘海里。总一样，飘零紫燕浑相似。浮云世事。问麴糵三升，隃麋半斗，消得古愁未。"}