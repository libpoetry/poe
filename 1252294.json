{"id":"1252294","title":"冬景十绝（李从道丽泽诗社出题至治己未至己亥四十年矣） 鹭立寒江","dynasty":"元末明初","author":"叶颙","text":"青苔白石鱼鳞腥，尽日独拳寒雨汀。疑是晴江沙上雪，黄昏一点不分明。扁舟独钓烟茫茫，醉著蓑衣不耐霜。最是月明无伴侣，一声渔笛出沧浪。城上征人吹角声，月寒霜重声冥冥。孤舟万里南迁客，起著衣裳带梦听。漠漠江云路不分，小桥流水夕阳村。唫翁马上频回首，一阵东风暗断魂。月中青女下瑶空，潋滟寒波跨玉龙。画角一声天未晓，前村梅下有吟翁。门外三竿红日迟，向阳花木暂熙熙。老翁曝背亭前坐，自取经书教小儿。青灯黄卷伴更长，花落银缸午夜香。异日长檠珠翠里，苦心寒燄莫相忘。吟肩瘦耸白云根，兴绕孤山水竹村。月上南枝诗未就，暗香疏影又黄昏。销金帐暖酒盈觞，醒后依前世虑长。何似白云深处卧，春风一枕梦魂香。万顷玻璃失钓矶，白云片片补蓑衣。鸟声断绝人踪灭，独向芦花月下归。"}