{"id":"681218","title":"齐山书舍诗","dynasty":"明","author":"李东阳","text":"浙东文献裔，吾见忠文孙。读书金华郡，结屋齐山村。举头看青岩，俨若先公存。文章与节义，实并兹岩尊。齐山乃支?，拱立如诸昆。景行在瞻仰，极力穷攀援。藏修三十载，献策承明门。上书乞乡校，奉祀修蘋蘩。铨曹不为覆，告谕复且温。幽怀耿中夜，梦与山灵言。松楸我庐墓，桑梓我田园。烟云护我扉，风月主我轩。吾方效王事，再拜酬深恩。终焉丘壑心，不愧鹤与猿。山灵冁然去，梦觉日已暾。朅来登我堂，感我思欲骞。卓哉先贤后，典刑我所敦。斯文孰砥柱，浩荡狂流奔。老成不可作，此意更谁论。"}