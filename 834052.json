{"id":"834052","title":"烛影摇红 江上阻风作","dynasty":"清末民国初","author":"易顺鼎","text":"剪雨移灯，隔云呼笛船初泊。春寒迷路入芦窠，赚得秋声作。彷佛吴娘弦索。酒醒时、残筝小阁。离烟怨水，写付琴心，教人瘦却。魂断随潮，江南无处寻花落。凤楼今夜听东风，应是孤衾薄。负了桃根嫩约。认归帆、几回定错。旧欢梦里，新恨眉头，故人天角。"}