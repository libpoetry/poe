{"id":"1142497","title":"观兼山黄公河海图二首 其二 海","dynasty":"宋末元初","author":"方一夔","text":"逝川走东海，日夜无休歇。咄此盘中涡，不长亦不竭。日月走中天，于焉双出没。骇浪掀扶胥，高于朔山雪。蠵蜃吐楼台，蛟鼍护窟穴。海若不徒夸，冯夷甘受屈。吾闻三神山，恍恍银宫阙。便随长风去，发轫首溟渤。倘逢方平生，海底探明月。坐待清浅时，归来未华发。"}