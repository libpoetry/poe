{"id":"769429","title":"青山湿遍","dynasty":"清","author":"王鹏运","text":"中秋近也，年时枨触，双笑行觞。记得木樨香里，倚青奁、特换明妆。更喁喁、吉语祝兰房。愿年年、花好人同健，醉花阴、不羡鸳鸯。谁信皋桥赁庑，飘零天壤王郎。任是他生能卜，也难禁得，此际神伤。二十三年断梦，霜侵鬓、谁念无肠。看依然、儿女拜成行。只不堪、衰草残阳外，酹棠梨、泪血沾裳。明月无端弓势，宵来空照流黄。"}