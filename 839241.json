{"id":"839241","title":"卧月有作","dynasty":"清末民国初","author":"黄摩西","text":"飞蚊满帐起杀声，汗如铁汁溶桃笙。起携一卷就灯侧，兰膏也带骄阳色。吹灯席地四壁墨，黑甜怅怅行不得。素娥一笑汝太劳，特放灵光排闼入。青天划破琉璃胞，蝇头历历分毫毛。岂独银海清见底，百虫躅踯炎精逃。微飒来去露华滴，一庭榛莽皆澄洁。铁围顷刻变琼楼，拔宅飞升无此捷。吾识明月三十年，月如识吾应相怜。只惜朱颜今非昔，不如皓魄长新鲜。秋月生悲春月喜，虚空未免牵人意。最好调冰雪藕时，能消野马妖乌气。映月读书月笑人，抛书看月心入神。能识山河微妙相，便是冰雪聪明文。浩劫以来几黄昏，三五一过空销魂。今夜灵丹已九转，还为人世留一分。一轮当胸万念绝，莲漏声中添鼻息。忽听天鸡唱晓来，不知寒兔何时别？"}