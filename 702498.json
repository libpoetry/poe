{"id":"702498","title":"题汪思恭松萝书屋","dynasty":"明","author":"程敏政","text":"饱看青山读古书，无人能识市中儒。朝朝卖药归来晚，留得芸香辟蠹鱼。松萝门下筑书台，满架牙签一径苔。常有新诗生眼■，不知山色近人来。王孙潇洒皂纶巾，独起高轩出市尘。见说年来书更熟，门前常有问奇人。秘府图书阅半交，故园松菊可全抛。何时更约开新社，与子山中共结茅。"}