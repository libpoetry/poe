{"id":"494709","title":"贺魁峰曹先生七十七寿诞诗","dynasty":"明","author":"湛若水","text":"九月秋高天气清，云烟飞尽天宇澄。谁家寿筵开广庭？丈人独得金天精。显受天箓葆长生，试问丈人何为者？魁翁坦坦心地平。试问何以为长生？通格三极维性灵。始知天地在平格，天地得之乃清宁。圣王得之当永贞，丈人富寿多男子。燕山五桂皆贤名，震器致身衣豸绣。青衿蓝绶膝边盈，五郎前进五福觥。一家起止为休徵，待将人瑞瑞皇明。"}