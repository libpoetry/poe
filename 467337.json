{"id":"467337","title":"浣溪沙 以词代诗和采师《江楼秋思》八首","dynasty":"当代","author":"周燕婷","text":"黄叶凋风乱打头，薄罗冷怯几分秋。因寻芳讯强登楼。春路已随波渺渺，秋云却共雁悠悠。极天何处是蓬洲？羞向人前说脊令，惊风吹散旧时情。当时有月透窗棂。落尽梨花怜寂寞，难为枫叶耐飘零。圆圆晴月又当庭。前约凭谁问菊花，无端楼角乱飞鸦。一场风雨散明霞。扇子有情应有怨，蝶儿无恨也无家。偶吟锦瑟忆年华。芳草佳人各一方，意如江水总迷茫。芙蓉昨夜又添霜。万里相思愁一种，百年心事隔重洋。碧阑干外立斜阳。几问归期未可期。行行雁字绕楼飞。入秋心事转迷离。曲里有人痴似我，月痕一线细如眉。幽灯寂寂学填词。野草萧萧十二阑，江潮呜咽起波澜。一声孤雁破长天。叶载红情归楚岸，云生绿梦绕吴山。几时明月照人还？忍向西风问醉醒，施云布雾做阴晴。三春事业似流星。叹此秋心容易老，怜他日脚不能停。晚来又是雨濛溟。萧瑟秋声渐少闻，江城一角滞寒云。几多旧事在衣尘。落叶有心归有宿，飘萍无着是无根。人间难得性情真。"}