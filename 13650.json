{"id":"13650","title":"哭刘四尚书","dynasty":"唐代","author":"权德舆","text":"士友惜贤人，天朝丧守臣。才华推独步，声气幸相亲。理析寰中妙，儒为席上珍。笑言成月旦，风韵挹天真。丹地膺推择，青油寄抚循。岂言朝象魏，翻是卧漳滨。命赐龙泉重，追荣密印陈。撤弦惊物故，庀具见家贫。牢落风悲笛，汍澜涕泣巾。只嗟蒿里月，非复柳营春。黄绢碑文在，青松隧路新。音容无处所，归作北邙尘。"}