{"id":"685215","title":"过清平次韵二首","dynasty":"明","author":"王缜","text":"一离黄扉近四年，梦魂常绕五云边。往来岁月徒劳耳，检点身心自泰然。山外浮云多阁雨，世间沧海半成田。感时不尽高歌意，坎止流行欲问天。驱驰一月似长年，信是西南到极边。细雨狂风常作恶，高山流水亦茫然。耳闻宿将能擒虎，眼见苗夷学种田。自是清平平地乐，满城歌吹乐尧天。"}