{"id":"60659","title":"题邑生陈溢钟山草堂","dynasty":"明代","author":"高棅","text":"钟山抱蓝田，水木含清气。爱尔静者居，草堂在山翠。帘栊映竹开，几席侵花置。野客载酒过，山僧抱琴至。陶然接欢赏，邈尔成幽契。月出天海空，云生石门闭。岱溪樵唱来，沙头松声细。佳趣足淹留，远心更迢递。维时属休明，岩穴无遗弃。终南登捷径，北山裂荷制。予亦问山灵，斯人果忘世。"}