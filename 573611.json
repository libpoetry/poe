{"id":"573611","title":"赋梅花初月酬汪古义诸公","dynasty":"明","author":"朱升","text":"冬至之后江上春，来车去马秦淮滨。峨峨钟山楼观古，翼翼南国衣冠新。此时游子逸兴发，客衾忽梦歙溪云。金陵子弟来相送，梅花初月尤殷勤。我昔盛年学书史，担簦载贽非隐伦。中遭丧乱百念息，揣分甘作山中人。山中得此构重屋，惜其背寅乃面申。清宵魂交古君子，为云安名一何神。寒梅始花日出辰，当楼新月悬钩银。天根阳生花实茂，月窟魄死光辉沉。蓓蕾数点春，我巳见其映雪千树之玉津。漂渺一眉金，我巳看作行天五夜之冰轮。功名事业塞宇宙，敛之方寸谓之仁。隆中窥此诸闻达，莘野抱此称天民。即今谁因乃成此，故人陶侃与贺循。未能陈力当引去，山中梅月姑相亲。天根月窟古所云，动静之机斡洪钧。世人漫作复姤二卦看，缘何得见梅花初月之景象与夫隐者之天真。再拜文儒领佳贶，长歌作谢聊自申。"}