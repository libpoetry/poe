{"id":"515671","title":"樗老行","dynasty":"明","author":"程敏政","text":"老人有家住吴中，白发被领双颧红。南华一卷常在手，富贵过眼惊尘空。古樗绕舍青童童，婆娑尽日心神融。大株拥肿小拳曲，斧斤自庆逃轮工。爨焦久惜吴山桐，霜落亦任吴江枫。老人与樗两相契，全身绰有庄周风。儿郎秀出芳桂丛，肯构独建诗书功。栋梁之需固在此，致身已到明光宫。老人迹比树屋佣，老人寿似桃源翁。我愚安得往分席，冥冥羡彼云间鸿。"}