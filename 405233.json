{"id":"405233","title":"鹧鸪天 春感","dynasty":"近现代末当代初","author":"张伯驹","text":"往事重寻陌上尘，年年肠断几黄昏。花开花落浑如梦，春去春来不问人。风数阵，雨兼旬，还愁白发对清尊。一生半了繁华事，红紫纷纷只闭门。燕子楼头半夕阳，眼前花事太匆忙。却愁飞絮如心乱，不信游丝比恨长。歌百阕，酒千觞，风流犹似少年狂。明明知是春婆梦，也莫空来梦一场。春去春来随自然，来时尘土去时烟。花残更有重开日，人老曾无再少年。愁似海，酒如船，只从醉里结姻绿。画图愿写花和我，相对不知谁可怜。小巷垂杨日闭门，恹恹睛绪独黄昏。新春纵有重三月，旧侣曾无一两人。歌歇拍，酒空尊，落花都化梦如尘。莫愁魂为啼鹃断，不待鹃啼也断魂。"}