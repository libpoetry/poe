{"id":"108960","title":"浣花溪·浣花溪边濯锦衣","dynasty":"宋代","author":"马南宝","text":"浣花溪边濯锦衣，百花满潭溪水香，宝奁散尽有霜戟，草秣匹马不可当，当时濯衣只偶尔，岂似取履张子房。烈烈遽见蔽此蜀，丧乱怀尔徒悲伤。年年春风媚杨柳，彩缆{左女右奄}姌云霞张。溪边游冶红粉娘，了不识字空悠扬。采花荡桨不归去，暮隔烟水眠幽芳。"}