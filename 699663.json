{"id":"699663","title":"壬辰避地马鞍山治一枝未就兹春闻儆复于前址搆栖感赋十律","dynasty":"明","author":"郭之奇","text":"伐木来幽谷，诛茅获故居。我怀终惬旧，山意亦留初。海色林中隐，云光物外舒。生涯安可说，且复任蘧庐。山色迷终古，春情自浅深。此中求素托，何处可真寻。鸟兽多无礼，林泉别有心。谁堪携手共，同异问苔岑。旅绪终谁止，春光亦有初。剪芜防甲折，植援俟条舒。曲径微风转，西窗落照徐。此中容抱膝，何敢问琴书。独有霞栖客，林峦未许迷。寻幽同记忆，选胜自标题。海色衣时卷，岩烟手日携。颇疑空阔内，若与素心齐。即事才知止，劳生久息机。风林时飒飒，云谷转依依。群跃因潮起，孤鸣俟月飞。春心徒目极，与物未相违。竹室团幽白，荆篱漏远光。春林初照耀，晓岫日微茫。物外风云淡，山中岁月长。冥机时坦步，心迹两当忘。林峦相隐蔽，茅屋自荒深。未了青春色，难伸白雪吟。惊翔姑一止，哀啸且为音。猿鸟人间物，安知物外心。微尚难矜己，虚荣独让时。买山聊复尔，浮海亦安之。止足明孤性，栖寻见夙思。巢居何代子，不使世人知。遭人身欲退，适我物皆悠。岩壑澄朝景，风潮变夕流。高深时应接，今古日沉浮。耳目周旋外，馀心尚可求。世事环千虑，春容出万端。林泉方滴沥，风雨莫迷漫。独鸟依深树，群鸥就远澜。且同尘外物，时向静中看。"}