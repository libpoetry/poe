{"id":"820670","title":"南浦 春水和玉田韵","dynasty":"清末近现代初","author":"王易","text":"宿雾散江天，竞澄鲜，点染潇湘春晓。峰压黛螺新，微风定，波镜平开如扫。扁舟渐远，短篙撇出鱼鳞小。相助离人肠断处，桃叶渡头芳草。清漪惯浴凫鸥，正舍南舍北，溶溶未了。夹岸有秾桃，芳菲甚，几度捕鱼人到。蘼芜浩渺，空江如梦涛声悄。帆影年年来复住，错认行人多少。"}