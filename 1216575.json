{"id":"1216575","title":"阳曲义士薛氏旌表诗卷","dynasty":"元","author":"张翥","text":"上天久无雨，南风日吹沙。旱气弥虫虫，六月稻不花。晋土素硗瘠，如此岁食赊。上官方劝分，义士起叹嗟。发帑捐积镪，籴粟来连车。吾乡忍沟壑，哺尔万口呀。厚泽田里被，颂声父老誇。预备世勿务，征敛惟纷拿。遂令活人功，乃出一士家。不知时有司，视此无愧耶。我作义薛诗，好德良可嘉。愿言讲荒政，生意当无涯。"}