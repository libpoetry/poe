{"id":"703696","title":"净成上老父供阻雪十日二首","dynasty":"明","author":"释函是","text":"隔溪有路通幽处，望见松门别一天。因展先容归故隐，独登煖榻恋深禅。寒林扫叶煨牛火，乱砌寻源引竹泉。雪久地炉生事拙，焚香重理杂华篇。雨雪濛濛天地昏，指中马外眼前存。远思几处未归客，近对何人可共论。浩浩风传新水碓，皑皑砌绕旧蔬园。此时此际成孤赏，独拥寒襟深闭门。"}