{"id":"1122815","title":"寿张侍郎","dynasty":"宋","author":"洪适","text":"少日声名满学宫，中年遭遇冠群公。一言坐决兴邦策，学世谁知料敌功。上见严安方恨晚，人推汲黯盍居中。由来大用须详试，出处之间本自同。三吴政化捷如神，八桂威名逐日新。此地只今烦督护，一方何足费经纶。清心省事真无讼，约己丰财祇为民。闻道潢池总安堵，新来不见弄兵人。"}