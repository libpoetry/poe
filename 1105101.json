{"id":"1105101","title":"保涿州三诗 赵太祖墓","dynasty":"宋","author":"文天祥","text":"我行保州塞，御河直其东。山川犹有灵，佳气何郁葱。顾我巾车囚，厉气转秋蓬。瓣香欲往拜，惆怅临长空。我过梁门城，楼桑在其北。玄德已千年，青烟绕故宅。道傍为挥泪，徘徊秋风客。天下卧龙人，多少空抱膝。我瞻涿鹿野，古来战蚩尤。轩辕此立极，玉帛朝诸侯。历历关河雁，随风鸣寒秋。迩来三千年，王气行幽州。"}