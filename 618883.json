{"id":"618883","title":"登飞云绝顶","dynasty":"明","author":"刘克治","text":"我本冥寂士，放情事神仙。时餐金鹅蕊，屡览化人篇。迅足迢迢凌峻岭，一夜飞度最高顶。夜半见日金银台，天鸡咿喔群籁静。琴心三叠真箓成，手把芙蓉游太清。虎鼓瑟兮螭作驾，霓为衣兮云为軿。仙之人兮朝玉京，骑赤色龙上天行。愿寄一书谢王母，琼笈请授东方生。"}