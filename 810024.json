{"id":"810024","title":"霜花腴 补秋小阁夜饮","dynasty":"清","author":"郑文焯","text":"冷红殢翠，怎等閒，星前暗放春逃。珠幌回镫，玉阑呼酒，馀风约住笙箫。夜花自骄，贮艳踪、金鸭重烧。更谁家、好月飞来，倚妆同守可怜宵。芳梦有情须断，尽歌云解护，莫便魂销。秋点寒催，粉光浓觅，留仙不隔冰绡。坠钿倦翘。度悄吟、花气如潮。怕朝霞、一掬愁痕，鬓边天样遥。"}