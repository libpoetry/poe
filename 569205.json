{"id":"569205","title":"长歌送赵良弼太宰归汝","dynasty":"明","author":"王世贞","text":"汝南夫子赵荆州，赐金进秩何优优。绣衣入领中执法，符玺再帅东诸侯。俄闻特拜参衡轴，时与山公计除目。雅操都无暮夜金，清标总是丰年玉。五十鬓边无一丝，尚书八座表留畿。上章解绶苦欲去，再屈温纶始放归。谢客时称饵芝术，别与天公乞私日。子将任作月旦评，叔宝故少膏肓疾。映门榆柳绕秫田，农耕社酒春绵绵。仙行桥上好策蹇，鸿隙陂头宽放船。蒲轮轧轧当公前，欲断不断功名缘。封侯拜相晚来事，何足道哉黄颍川。"}