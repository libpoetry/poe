{"id":"843938","title":"七月望后陪谢枚如丈山居","dynasty":"清末民国初","author":"陈宝琛","text":"谢公健游者，老不坐篮舆。危磴扶阑下，虚楼扫榻居。闻钟思太华，观瀑忆匡庐。昨夜峰头月，山庄照著书。岩居名听水，无水亦良佳。秋早蝉声变，林深鸟性谐。枯禅依绝涧，夜气足吾斋。芝菌朝朝饱，真宜园绮侪。自别灵源出，今归未廿春。到门乔木仅，伐石旧题新。欣厌随人代，成亏了佛因。海风吹短发，且喜未扬尘。"}