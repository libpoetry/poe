{"id":"731470","title":"月下过南天门至古北口","dynasty":"清","author":"弘旿","text":"秋宵残月风萧萧，溪路纡曲山岧峣。苍茫恍入白云去，一径直蹑天门遥。骏马崎呕互高下，雄关睥睨干云霄。顾我频年历长道，壮怀洒洒秋雯高。惟有清寒助吟兴，仰看突兀心迢遥。有时下马发长啸，日月回薄山动摇。天都直上果可到，好瞻北极趋晨朝。徙倚翻思尘世苦，身为形役徒奔劳。却忘身即在尘世，谁见匹练流寒潮。"}