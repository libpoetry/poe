{"id":"1105548","title":"又和赵仲永抚干二首","dynasty":"宋","author":"王十朋","text":"冰轮飞出暮云端，更向蓬莱顶上看。端似虹桥玩金饼，绝胜华屋见银盘。光浮酒面杯尤滑，清入诗肠句不寒。又与鉴湖添胜事，一时宾主尽鸳鸾。千岩竞秀越王州，地胜钱塘与虎丘。龙卧半天头吐月，鉴湖千里影涵楼。宴开秋色平分际，人在蓬壶最上头。不负良天更输我，此中此夜两年游。"}