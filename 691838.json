{"id":"691838","title":"余怀百门山水尚矣颇有移家之志交春气熙忻焉独往述情遣抱四咏遂成示同好数子","dynasty":"明","author":"李梦阳","text":"鲁连蹈东海，介子逃西山。方舟信超越，岩径安可攀。扬烈犹靡惩，置金徒嗟叹。伊余秉拙讷，薄游及兹年。急湍有奔桴，迫路无停辕。惨惨沧流月，悽悽沙塞烟。徒钦静者意，未遂同袍言。偶耕慕庞公，石栖景焦先。扪衷谅有持，顾巳竟谁谖。复来感方寂，解作忧更牵。抑心二十载，始别金门还。积疴谢人徒，颇与疏遁便。眷兹丘园荣，岂美场苗篇。浮海伤固穷，逾河叹诚迈。濯缨万里流，高视九州外。功成奔运徂，气至流飙代。凄凄秋柯零，冉冉春条媚。周览倦河坝，孤悰冀岩濑。道以沉寂超，赏与崇深会。岂惟超远情，亦因谢尘籁。聿想山中人，风吹女萝带。折麻凌险屼，采秀越森荟。眷弥志终申，独往竟谁碍。嵉嵉太行峰，峣峣百门对。抗手别故欢，乘云美烟瀣。阅图访名奇，久钦苏门山。危峰罗县牖，积石喷鸣泉。情吟激卫女，嘉遁招古贤。出游结梦想，神往理谁诠。连岩既郁纡，回渚复绵芊。猿吟曙霏豁，雁泊暝阴还。杖策蹑丰茸，解裾濯潺湲。仰视游云翮，俯察戏藻鲜。览物慨幽杂，抚化怀宜筌。况逢春华交，更此眺孤烟。毕婚非达生，一啸复何言。山客戒明发，朋故来攀留。岩潭窈叵测，险径增离忧。曰余负幽僻，诵古歆远游。陟怀康乐屐，浮羡鸱夷舟。探讨倾子长，浪迹多阮侯。若人不可作，瑶草竟何酬。事往悲易深，情存道难侔。以此激孤誺，喟焉睇沧洲。安波有覆舻，坦路无全辀。危虞在岂崄，薄劣终见尤。愿附绿萝缘，永与栖者俦。"}