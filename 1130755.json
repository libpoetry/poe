{"id":"1130755","title":"送钟亲昆仲回四明","dynasty":"宋","author":"韩淲","text":"一棹拖篷过甬东，潮平波面夕阳红。极知我辈焚舟举，更喜君家制锦功。枫叶未残秋淡荡，桂花犹共月朦胧。相逢莫恨相离别，连璧应抟九万风。浮生车马易西东，邂逅相看醉颊红。失喜却愁诗作祟，推愁犹喜酒书功。秋老水风吹浩荡，夜深山月照朦胧。年来墨客惊无几，四座当回正始风。"}