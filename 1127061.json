{"id":"1127061","title":"观道二篇","dynasty":"宋","author":"黄庭坚","text":"圣人用仁心，恻伤路傍儿。虎狼舐吻血，自哺胃与肌。同在天地閒，六凿相识知。父母临万物，大道甚坦夷。百年修不善，一日许知非。虎狼有悛心，还与圣人齐。廉蔺向千载，凛凛若生者。曹李虽无恙，如沈九泉下。短长略百年，共是过隙马。事来磨其锋，意气要倾泻。风云灭须臾，草木但春夏。唯此一物灵，不可藉外假。誉髦天下才，西伯本心化。君无诮斯文，可以观大雅。"}