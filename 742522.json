{"id":"742522","title":"送郝武民游大泽山","dynasty":"清","author":"单可惠","text":"太山虽云高，不如东海劳。我昨梦游踏其顶，俯视一气无岧峣。大泽拔地五千仞，势与劳岱为单椒。名士爱山如爱色，一时得意皆倾国。买之不惜髯参钱，一生能著几两屐。有客有客字武民，嵚崎历落可笑人。手中九节赤城杖，名山面目识其真。峰头日出金雅翥，世上好梦人未寤。此去浩歌问郁仪，留我他日题名处。"}