{"id":"552343","title":"李丈椿庭荣寿图","dynasty":"明","author":"葛昕","text":"老子昔去周，函谷度青牛。关尹攀紫气，道德衍千秋。翻然忽思游人间，李树复指雍之邱。雍邱优游七十载，笑把一筹添沧海。鸾停鹄峙何矍铄，青鬓朱颜常不改。有子腰金侍紫宸，汝作纳言帝命新。事业方辉伊陟谱，奉诏归欢未老人。献罢纶綍舞莱服，筵列松乔洛社宾。南山献颂当此时，青鸟正栖灵长椿。椿年绵邈梅作友，椿庭蓊郁槐当牖。和羹若作须梅实，食报咸知种槐叟。肆余栎材何足论，生平窃幸登龙门。燕山聊寄灵椿颂，颂君世泽满乾坤。太史岁岁奏国瑞，老人一星光晨昏。"}