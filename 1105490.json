{"id":"1105490","title":"雨中采石菖蒲","dynasty":"宋","author":"毛滂","text":"皂盖铜章久污人，青鞋布袜亦生尘。今朝独向秋云里，幻出林泉自在身。溅溅小水碧逶迤，丛菊寒深蔓翠垂。采得菖蒲未归去，满身烟雨立多时。秋云作伴更谁俱，颇惯登山不用扶。笑怪河阳种花手，杖藜破雨觅菖蒲。碧涧潺潺佩玦锵，锦苔织翠护昌阳。玉真新洗罗裙带，流出仙云水亦香。小雨蒙茸湿槿花，卧云鸡犬是谁家。老人为指青崖路，童子能寻碧玉芽。"}