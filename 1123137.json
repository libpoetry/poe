{"id":"1123137","title":"乌江东乡往还马上作二首","dynasty":"宋","author":"贺铸","text":"黄尘随马染征衣，十里江皋送客晖。废井草荒蛙黾怒，下田沙涨芋魁肥。解缨拂树弄清浅，横榻扫云飞翠微。人生事事不如意，终日念归何日归。悠悠东去欲何之，草草西还可是归。残日两竿荒戍远，青山满眼故园非。江田经雨菰蒋熟，石路无风蠛蠓飞。回羡耕夫闲胜我，早收鸡犬闭柴扉。"}