{"id":"745324","title":"雨后过龙树院示粟公","dynasty":"清","author":"钱仪吉","text":"髡柳夹车风宛宛，过雨新凉碧阴满。扁舟坐我平楚中，拂户窥帘光不断。葭芦鸣叶江洲，桂箭行根成町疃。浅渚喧投远鸟空，杂花红映青山短。道人吴语相问讯，采菱江南歌不缓。恍如鸦轧中流开，各识荆扉傍水款。杪春邀我忽徂暑，人事牵率非独懒。吾皇精神与天通，驱龙为霖反枯旱。羽林车还岁有秋，窃禄端居得间坦。凛冬看雪应绝奇，莫畏噫气号空窾。"}