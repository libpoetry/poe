{"id":"846479","title":"贺新郎 生日自寿","dynasty":"宋","author":"无名氏","text":"官职从他大。官大时、烦恼偏多，不如到我。我有数间临水屋，随分田园些个。也薄有、新蔬时果。浊酒三杯棋一局，对花前、时抱添丁坐。闲觅句，唱仍和。年年生日人争贺。谩相期、黄扉紫闼，玉堂青琐。一日平章风月事，奉保永无期祸。只如此、有何不可。阁箸相疑真可笑，政事堂、日里如何□。似恁地，待则么。"}