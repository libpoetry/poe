{"id":"1252952","title":"雨中寄季山甫二首","dynasty":"元末明初","author":"刘基","text":"山雨随风去复来，南明晚色动楼台。犹怜仗节中郎在，不见乘槎使者回。感兴诗成聊自遣，忘忧花好为谁开。偏嫌近水多蝼蝈，永夜喧呼聒梦回。长夜雨多泥没车，白日闭门人迹疏。阶下水衣看上壁，庭前檐溜欲成渠。闲花自发无劳种，蔓草从生不遣锄。想见幽栖张仲蔚，蓬蒿如树塞园庐。"}