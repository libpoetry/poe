{"id":"665519","title":"大游篇赠高宗吕","dynasty":"明","author":"郑善夫","text":"登山须骑五色羊，涉水须泛无倪航。一身之小四海远，红光瞥影明煌煌。年少离居历寒暑，孤凤冥鸿自高举。东封碣石入罗浮，十洲山水犹能数。世人未断区中缘，顽腹无肠万愁贮。炎趋声利赴火蛾，恋食痴鸦嚇腐鼠。吁嗟乎吾求此辈无其曹，翛然六合解天韬。上乘灏气怀宇高，丹山碧水相周遭。仰天大笑秋萧骚，九州热客从滔滔，高生高生纵游遨。"}