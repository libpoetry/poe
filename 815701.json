{"id":"815701","title":"杂诗","dynasty":"清","author":"钱仪吉","text":"初日上昆仑，玉色皓天地。我欲采其英，万里莫由致。黄河行中原，终古为患累。去源日以远，浊浪日以恣。探寻枉张骞，凿空难任使。终将移大山，永为东南蔽。底柱而受镌，恐非神禹意。立意常苦多，成事常苦少。成之亦已难，复恐事非好。长啸不周风，抚几悲远道。远道欲相从，伤哉驽伏皂。再拜房星精，如何产騕袅。"}