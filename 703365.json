{"id":"703365","title":"之连阳乞食至焕之元戎镇中先成二律","dynasty":"明","author":"释今无","text":"筼筜无实凤先饥，况复川原有鼓鼙。客里眠云浮小艇，意中求友见长霓。廿年讲席心常苦，八座军容气正威。花满湟川春草绿，玉篸瑶巘正相宜。结束前冬未可行，岂因乞食始寻兄。忘形自得筹生理，讲学尤当见练兵。花暖三春香鼓角，星悬一室慰心情。匡时建策悤忙甚，话彻多年付醉醒。"}