{"id":"717501","title":"走笔奉答湖州徐蘋村司业见赠之作用元韵","dynasty":"明末清初","author":"屈大均","text":"吴兴山水地，苕霅美无双。有客从天目，来游至海幢。徐陵人望重，司业我心降。丽藻流金薤，雄谈倒玉缸。篇奇争二华，句险夺三泷。凤咮池教染，龙文鼎许扛。才真金马朔，迹岂鹿门庞。肯度金芝涧，还穿石笋矼。坐应陪麈尾，行定刷风鬃。果下蛮奴犊，花边小疍艭。东寻黄木浦，北指白云淙。花汲佗王井，岩窥鲍女窗。西番莲灼灼，南汉水浲浲。霸国馀啼鸟，仙家但吠厖。忘归频烛秉，不寐任钟撞。郑氏元多酒，潘家亦有江。宾休辞斗石，事可照乡邦。贝叶开芳树，梅葩吐古桩。无言偏玉振，有道自金枞。陆贾光扬越，相如重冉駹。风流谁更擅，文采世多哤。黑白丝千缕，玄黄血一腔。只须箫婉婉，更用鼓逄逄。陶写无昏旦，兰膏注满缸。"}