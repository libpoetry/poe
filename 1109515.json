{"id":"1109515","title":"寄同年朱景渊通判八首","dynasty":"宋","author":"刘宰","text":"念昔从子游，金陵佳丽地。幕府盛宾僚，东南称两尉。子才清而通，我拙世无二。栎社虽轮囷，灵根同晚岁。默数金陵友，在者犹四人。纠曹今别乘，法官驾朱轮。千钟已弗暨，一念还酸辛。况我病所缠，渔樵寄此身。输子曳朱绂，斑衣奉慈亲。当时最少年，雪林紫芝翁。诗名三十年，正复坐此穷。落日澹平湖，宿草鸣寒蛩。何时一樽酒，往酹与子同。四海游夫子，粹学洞古今。闻善亟推挽，常恐力不任。时危系长才，白日已西沉。拱木战寒风，凄其千载心。茂苑子周子，慷慨忧时危。斯文鼌董流，炳炳日星垂。言深众所惊，用浅才不施。穹窿山下笛，怀人定谁其。滕子嗜古学，万卷作生计。孤灯耿夜阑，盗畏不敢睨。至宝世不售，虚名竟何利。尚想古城隅，幽花开绕砌。细柳真将军，劲气可立懦。向来拯时危，功略天下半。屡诏不肯起，出处悬自断。十载山泽游，万念春冰涣。何当求识面，介子同里闬。古人重结交，一诺轻千金。嗟我与夫子，论交岁月深。一别三十年，两鬓霜雪侵。愿言益自强，雁来时寄音。"}