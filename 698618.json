{"id":"698618","title":"题画九首","dynasty":"明","author":"唐寅","text":"松间草阁依岩开，阁下幽花绕露台。谁叩荆扉惊鹤梦，月明千里故人来。三板桫船叶不如，随风漂泊在清渠。游仙抛却丝纶坐，只有消闲不为鱼。晃漾金银帆殿开，萧森杉柳隔纷埃。只容逋客骑驴到，不许朝官引骑来。秋老芙蓉一夜霜，月光潋滟荡湖光。渔翁稳作船头睡，梦入鲛宫自渺茫。东林寺前三峡桥，山泉汹涌水波涛。当年到此曾携手，寒色今犹满布袍。骑犊归来浇葑田，角端轻挂汉编年。无人解得悠悠意，行过松阴懒着鞭。雪满梁园谁解赋，当时只数谪仙才。山翁要省千年事，吩咐家丁买酒杯。烟水云山天地宽，尽容樵斧与渔竿。麒麟阁上丹青笔，要画须看得见难。万木号风疑虎吼，乱泉惊雨挟龙飞。世疑龙虎茌驯扰，却许山人擅指挥。"}