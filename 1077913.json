{"id":"1077913","title":"华容西二十许里有墨山即离骚所谓玄石也山有大云寺寺有云母泉甘芳洁清大旱不竭唐李华有诗序之甚详其末云华贬杭州司公恩复左补阙次于岳阳江山延望思与高贤共饮云母之泉躬耕墨山之下敢违朝命以询私欲秋风露寒洞庭微波一闻猿声不觉涕下况支离多病年甫始衰愿饵药扶寿以究无生之学事乖志负火爇余心三复其言而悲之因次其韵","dynasty":"宋","author":"李纲","text":"霜风振古林，肃肃有异声。我登玄石山，适此氛祲清。散策步山巅，僧庐窈而精。石磴尽云母，晶荧璨瑶英。涓涓幽谷泉，玉色凄芳馨。饮者得难老，沈疴体皆平。乃知泉源美，本自山川灵。沈吟遐叔诗，此其浪得名。肺腑久尘埃，于焉吸清泠。玉池艳生肥，漱濯归黄庭。却思陆子泉，厥味可弟兄。白首困飘泊，丹心竟何成。鼓枻渡潇湘，曳裾拂荆衡。回头故山远，怆恍若为情。区区金石坚，正赖日月明。卷舒随用舍，未觉殊亏盈。风高洞庭波，云瞑兰芷城。饵药扶始衰，究心学无生。庶几甫知命，寸田不废耕。"}