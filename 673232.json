{"id":"673232","title":"烟雨竹图","dynasty":"明","author":"樊阜","text":"九疑矗沓湿翠迷，浦溆黯黯黄陵西。霏英沆漭斗纤袅，咽涩鹧鸪凉月低。石坛羃历苔痕紫，冷沁羽幢吹不起。蕊窗琼馆隔离宫，鸾尾参差醮江水。千年旧恨馀斑斑，幽丛佩玉寒阑珊。腻粉粘枯乱纷馥，南巡帝子何时还。瑶瑟声沈天欲曙，女郎蹋歌过江去。扁舟杳渺吊灵均，脉脉流澌无觅处。"}