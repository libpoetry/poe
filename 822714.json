{"id":"822714","title":"念奴娇 焦山和半塘如此江山图，东坡原叶","dynasty":"清末近现代初","author":"周岸登","text":"一拳危石，锁江流、阅尽前朝英物。谁试摩天，疏凿手、点破顽苔昏壁。水滥岷觞，诗从玉局，浪卷蓬婆雪。狂澜须挽，我来翘伫时杰。曾访海上成连，移情玄赏舒，啸潮音发。岛屿微茫，琴思远、回首山河明灭。九域虫沙，同舟风雨，痛痒连肤发。江神安在，扫云呼起江月。"}