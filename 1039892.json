{"id":"1039892","title":"谢赐飞白御书晏群玉殿","dynasty":"宋","author":"赵抃","text":"朝野欢和际，君臣恺乐时。圣谟天地久，睿藻日星垂。内閤群编启，灵函众宝披。光华颁帝翰，密勿宠官师。雨露神毫洒，风云上意绥。翱翔转鸾凤，夭矫奋龙螭。侍宴聆清问，衔杯拱睟仪。御香蒙领袖，和气入肝脾。言念宸恩重，曾非贱士遗。天颜瞻咫尺，臣职愧箴规。补阙难言衮，倾心窃比葵。养贤兼养正，所愿易求颐。"}