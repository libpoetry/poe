{"id":"166111","title":"次开祖使君韵兼呈端叔大夫圣域长老","dynasty":"宋代","author":"晁补之","text":"神龙异凡马，头角要须敛。峥嵘法云窟，跳出有家范。金刚不吐焰，已落天魔胆。一派感慈中，无波寒湛湛。是波本非水，无以瓦砾点。低枝竞听法，草木有情感。作解受群邪，碔砆疑琬琰。居然身出定，面目本来俨。而我久尘劳，见之良内慊。周侯老词句，太华耸而黯。自说少苦心，修涂肆穷览。李侯遗世事，不琢元无玷。文采丽春葩，百牍交千椠。顾惭土炭嗜，畏疾非羞俭。望不见水端，譬河还少贬。请佩伯阳言，吾非勇于敢。"}