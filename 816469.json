{"id":"816469","title":"赵北口镫词","dynasty":"清","author":"彭元瑞","text":"绕淀长堤柳色苏，初张黄幄奉宸娱。团圞月照冰池上，万顷玻璃一颗珠。蚖膏鹤焰百枝然，元夜真成不夜天。野花路旁咸额祝，至尊亲奉寿觞前。簪笔星庐夜景清，易京有路近瑶京。侍臣仗外重联句，天子挥毫顷刻成。辇旁前日见郊台，忆昨筹边羽檄开。一样离宫镫月宴，年班携得远人来。"}