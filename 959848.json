{"id":"959848","title":"南野书怀","dynasty":"宋","author":"金君卿","text":"险途吁可憎，浅俗寖浇竞。进物莫若利，趋时不如佞。吾道何由亨，谗人方丑正。予生与时戾，所赋得刚劲。力古耻浮文，论经斥非圣。强勉悦时事，难乎易天性。木舌不卷柔，枯株微荫映。沿洄避风波，进退触机阱。八载脱流铨，恩与万家令。移官瘴岭下，亲闱阻温清。南荒地多暑，岚氛午犹暝。因思古令尹，舒惨系民命。士元都下治，汲黯辞以病。几欲慕伊人，去就得非轻。虽然万夫长，亦足观以政。升进由渐阶，困穷亦前定。所以勤吏术，欧民一其行。澄清疏浚源，披攘塞邪径。吏手不得纵，奸豪无敢横。训染所难入，未免加笞榜。宿黠殊欲悛，良民适相庆。仅慰百里心，莫耸四海听。世人重苟且，耳目非卓夐。庸儿难共议，宁与智者争。咄哉蝇虫痴，不喜圭玉瑩。尔舌徒扬箕，吾心本如镜。质诸古圣贤，周孔与扬孟。当时穷达间，犹不免讥评。况于吾徒者，得谤适为幸。丈夫抱事业，力行以待聘。神龙潜于渊，不耻群蛙黾。骐骥絷于野，无嫌困泥泞。一旦亨天衢，挺身立朝廷。礼义张国维，威福尊君柄。接武皋夔际，致主勋华盛。名将日月垂，功与天地并。彼已乌足论，摅怀成笑咏。"}