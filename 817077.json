{"id":"817077","title":"题画 垂钓图","dynasty":"清","author":"缪公恩","text":"门对空江水接天，翠屏倒影浸云烟。一竿风月无人管，閒数沙鸥倚钓船。涟漪曲曲绕柴门，曳屐携筇验涨痕。数点桃花落何处，试沿溪水觅来源。寻春携侣问烟霞，蜡屐冲泥鸟道斜。笑指溪边深竹里，东风已绽一枝花。万峰攒翠倚晴空，倒影清江碧镜中。自契天机忘得失，满船明月一竿风。峰危径僻古亭深，自与幽人契素心。绝调凭谁同一赏，空山泉石是知音。"}