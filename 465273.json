{"id":"465273","title":"木兰花慢 访澄宇秀园伉俪南温泉楼居，承设馔，并视所著黄山揽胜集","dynasty":"当代","author":"邵祖平","text":"海泉栖隐处，携短杖，问双清。正竹翠分窗，松涛泻槛，蕉叶书楹。相迎。玉儿爱女，诵佳词，倒水出银瓶。险韵新诗互唱，扶头小睡还营。开罂。鲂美旧知名。滇脯割腴精。叹共逢国恤，竟烦揎袖，调制鲜烹。堪惊。画眉旧官，暗移来，黄海万峰青。仙侣楼居意稳，都忘蛮触纷争。"}