{"id":"613344","title":"迁馆","dynasty":"明","author":"李之世","text":"久假而不归，乌知非我室。千金重卜邻，况乃连兄侄。以此为因依，周旋日已密。侍儿知花性，权令司纸笔。频来藉花茵，琴尊间编帙。或往叩邻扉，胡床欢促膝。一年周一迁，光景流波疾。芘身久仰人，茫茫余自失。物贵返厥初，旭日行当出。图书归旧厨，几案留净室。庭木醉霜华，朱柿与黄橘。人禽竞扳窥，呵护从此毕。我身等蘧芦，宁暇儿女恤。谢主兼别邻，返钥仍封鐍。"}