{"id":"698805","title":"水仙","dynasty":"明","author":"徐庸","text":"青女添妆淡粉痕，凌波风韵至今存。当时只引陈王赋，不似姑仙入梦魂。翠带参差乱叶长，托根南国异群芳。月寒露冷东风里，一点贞心只自香。东风袅袅月流光，一种仙姿出众芳。几度晓寒霜有晕，只疑青女为添妆。东风袅袅月粼粼，绰约仙姿见早春。尽说陈王能作赋，不妨毛颖为传神。兔颖分香淡又浓，春风随意写游龙。展图共惜婵娟态，不是崔徽镜里容。金盏银台贮玉浆，满江风月夜浮香。素娥青女俱无分，只许东君试一尝。云为标度月为神，贝阙珠宫独占春。一自陈王赋成后，世人谁解浥清尘。初试宫妆粉未乾，江风袅袅露漙漙。恣游一任铢衣薄，自有黄金为辟寒。仙姿如玉瑩无瑕，金盏银台贮露华。景仰高风为相赠，一枝全胜早梅花。月华星彩照娉婷，杨播清香似德馨。得水为仙今不老，岁寒从此致脩龄。"}