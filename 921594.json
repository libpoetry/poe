{"id":"921594","title":"赠李道士，并叙","dynasty":"宋","author":"苏轼","text":"世人只数曹将军，谁知虎头非痴人。腰间大羽何足道，颊上三毛自有神。平生狎侮诸公子，戏著幼舆岩石里。故教世世作黄冠，布袜青鞋弄云水。千年鼻祖守关门，一念还为李耳孙。香火旧缘何日尽，丹青馀习至今存。五十之年初过二，衰颜记我今如此。他时要指集贤人，知是香山老居士。"}