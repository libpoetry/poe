{"id":"620660","title":"将赴荆西孙伯观陆叔度载酒话别","dynasty":"明","author":"区怀瑞","text":"秋色满天地，离愁感四海。人生萍梗踪，况乃在兰茝。平居搴撷意，梦寐或千载。思为竹素功，安知陵谷改。一落尘鞅间，误作荆榛宰。国计急诛求，民命忧痍瘣。别路指夕氛，友声赠朝采。入林旧稽阮，结驷新元恺。鸿雁忽分翔，兼葭宛而在。拟报明月珠，江波起芳汇。"}