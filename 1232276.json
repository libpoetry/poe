{"id":"1232276","title":"上京纪行诗 其四 怀来道中","dynasty":"元","author":"胡助","text":"百千僦一马，日行百馀里。未明即戒途，将至辄中止。人困马思睡，马疲徒用箠。驱驰失情性，老病侵发齿。可怜翰鞅掌，岂知固如是。径行古关塞，形胜那尽纪。荒落久宁静，富庶或成市。清晨过怀来，沙草风烟美。想当用武时，满野控弓矢。白塔远招人，挥鞭渡流水。"}