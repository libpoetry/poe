{"id":"1108914","title":"丁酉重九日宿顺昌步云阁绝句七首呈味道明府","dynasty":"宋","author":"刘克庄","text":"傍邑曾为劫火尘，独兹犹是太平民。儿时所历今三纪，便唤溪山作故人。老子痴顽耐远游，平生腹不贮闲愁。今年天赐登高地，身在云峰最上头。小休绿树濯清泉，垢尽身轻意欲仙。岂必鲁儒知此乐，舞雩风止在溪边。九月南州菊未黄，芙蓉取次献新妆。不妨折取繁红插，四海皆知两鬓霜。只了年年作逐臣，衣冠褴缕面埃尘。偶逢令尹留连我，不畏狂生点涴人。先倩清风扫水轩，更呼凉月倒金樽。定知明府归侵夜，县郭留灯未闭门。长君论事天为动，季子居官水似清。双眊不能钞谏草，偏聋尚可听琴声。"}