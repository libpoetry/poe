{"id":"1053806","title":"太平","dynasty":"宋","author":"孔平仲","text":"长江卷波作沙色，中有数顷如泼墨。是为望夫之高山，沉沉影落江心黑。操篙下探不见底，侧行牵挽难为力。疾风为我西北来，打鼓张帆何快哉。百夫呼噪绝水府，心胆壮敌山崔嵬。须臾已入大信口，回听怒浪声如雷。姑孰堂前溪水清，扁舟夜泊已三更。微微雨过有秋意，漠漠云开对月明。"}