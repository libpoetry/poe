{"id":"1249947","title":"白纻篇送顾仲明","dynasty":"元末明初","author":"高明","text":"吴中二八深闺女，生来不学唱《金缕》。纤纤素手青灯前，织得寒机成白纻。裁缝熨贴为君衣，春天衣著生光辉。明珠为珰璧为佩，同此素色无相违。一朝送君江上别，岁晚关河积风雪。生知白纻不胜寒，但喜君身常皎洁。君不见东邻少妇织锦工，织作步障围春风。春风一去花草歇，金谷寒蛩怨秋月。何如洁白长相守，尊中有酒为君寿。人生温饱不足多，莫羡东家著绮罗。"}