{"id":"766896","title":"念奴娇 其五 同李笠翁丁药园吴庆伯丁弋云李东琪丁素涵陆荩思诸先生诸虎男钱右玉张砥中徐紫凝沈方舟诸子集佟梅岑一经堂","dynasty":"清","author":"俞士彪","text":"浪游归也，喜今朝正值，南皮高会。看着如云冠盖集，偏我形容憔悴。曳屦升阶，科头入座，拍案频频起。主人情重，不妨狂态如此。因念公子风流，接谈终日，已被醇醪醉。况复满堂丝与竹，那不玉山斜倚。屈指而今，让谁千古，争夺词坛帜。有怀未已，漫云歌以言志。"}