{"id":"954031","title":"江上弹琴","dynasty":"宋","author":"欧阳修","text":"江水深无声，江云夜不明。抱琴舟上弹，栖鸟林中惊。游鱼为跳跃，山风助清泠。境寂听愈真，弦舒心已平。用兹有道器，寄此无景情。经纬文章合，谐和雌雄鸣。飒飒骤风雨，隆隆隐雷霆。无射变凛冽，黄钟催发生。咏歌文王雅，怨刺离骚经。二典意澹薄，三盘语丁宁。琴声虽可状，琴意谁可听。"}