{"id":"761480","title":"烛影摇红 腊月二十夜大雪归自四印斋作","dynasty":"清","author":"况周颐","text":"夜话高斋，碎琼随步归来晚。小窗烧烛对梅花，疏影如相款。赢得尘襟暂濣。甚清寒、天涯未惯。料量青鬓，几许霜华，角声休唤。风雪年年，旧吟春事成依黯。素娥深锁冻云低，幽恨凭谁管。不恨琼楼自远。恨华年、无端暗换。怎生消受，明日旗亭，鹔鹴须典。"}