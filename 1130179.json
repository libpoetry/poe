{"id":"1130179","title":"宿鹿苑书松上人房二首","dynasty":"宋","author":"释德洪","text":"数峰烟翠叠黄昏，忽见松间窈窕门。好境未将佳句写，幽怀先与故人论。隔林每恨音容阻，此夕相逢笑语温。雪意不成应有月，夜深同看涌金盆。冷斋托宿自携衾，卧听松风度栗林。黄卷青灯纸窗下，白灰红火地垆深。梦回清响春岩溜，夜久幽香喷水沈。惯作横刀眠下板，为君令有住庵心。"}