{"id":"835673","title":"天香 怀顾子远丈","dynasty":"清末民国初","author":"胡薇元","text":"张禄过秦，陆机入洛，名贤别有声价。几绽乌皮，堂开背郭，老客成都官舍。蜀桐清越，任谱遍西园亭榭。小墨池边雪霁，养云窠外霜夜。少陵几时归也。看悤悤、岁终祈蜡。严武旌幢枉访，不须迎迓。小队花间立马。还忆否天涯苦唫者，熊耳山前，峨眉峰下。"}