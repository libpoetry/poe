{"id":"1122485","title":"上赵茶马","dynasty":"宋","author":"度正","text":"仙源奕叶满皇州，人物于今第一流。蹈履诗书宗孔孟，扶持日月继伊周。更观河浒盘根出，已自风雩向上求。异说扫除昌此道，方来勋业掩前修。圣门绝学叹中微，天祐斯文再发挥。宗衮爰升陪国论，党魁特起赞经闱。麒麟复见公朝瑞，虎兕何忧我道非。千载明良相庆会，更歌既醉醉无归。"}