{"id":"471089","title":"对酒怀里中诸同好四首 其三","dynasty":"明","author":"唐时升","text":"伯隅人如玉，文质烂有余。纵令樵苏绝，岂与芝兰疏。况乃陈鼎食，文窗夹绮疏。石阑凉风至，山阁霁雪初。树色依几席，花香媚衣裾。应门谢高盖，入座多比庐。易水清且泻，薏苡动盈车。北人善酿法，吴越不能如。安得共一醉，以洗久郁纡。亭云西北征，伫立以踌躇。"}