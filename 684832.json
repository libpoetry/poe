{"id":"684832","title":"记永诀时语四首俱出亡者口中聊为谐叙成句耳","dynasty":"明","author":"王彦泓","text":"病眠常自断炊烟，旷废苹蘩十二年。侍奉姑嫜多阙略，敢劳捐赐饭含钱。白苧秋衫自纺成，十年簪髻嫁时荆。愧因买药金珠尽，浪负人间侠女名。爷娘茶食福难消，只剩灵筵一椀浇。心性自甘贫薄惯，不烦频送纸钱烧。三年侍疾不辞勤，药碗炉熏仗阿云。诀别赠言唯自爱，开箱留赐一拖裙。"}