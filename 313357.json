{"id":"313357","title":"金菊对芙蓉·仲夏葬亡室于禅山带雾冈，夜宿山家作","dynasty":"现代","author":"潘飞声","text":"山黛描烟，桥腰束翠，未秋先画秋容。奈啼乌唤客，暂买村醲。层云回首泉扃杳，葬玉棺、何处芳踪。佩声依约，知他归否，素袜凌风。追念往事朦胧。早寒闺胆怯，何况尘封。问空山悄悄，依倚谁同。慰君只有秋衾梦，怕羁魂、未许相逢。镇无聊赖，斜欹短枕，诉与幽蛩。"}