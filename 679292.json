{"id":"679292","title":"沽酒与吕山人话旧","dynasty":"明","author":"杨巍","text":"前年酀?城，与君始相遇。慷慨夜深言，所期在远慕。闻君返故乡，干戈满道路。我亦抱沈痾，命危若朝露。还家无旧业，生事同流寓。薄田遍蒿莱，残书亦虫蛀。日夕卧空园，怀人望云树。岂知寥落所，君自远方顾。相别几岁时，相看忽若寤。橐中无黄金，鬓边色已素。既以感朋好，兼之悲世务。沧流不可回，蝉鸣日将暮。对酒且沉酣，万事有天数。"}