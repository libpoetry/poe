{"id":"1209095","title":"张德渊饮予金樱煎酒作诗乞之","dynasty":"元","author":"张仲深","text":"南州产奇卉，丛生翳山泽。密叶细如钱，修条乱如棘。迟迟青春深，粲粲素华发。微芬媲崇兰，幽芳媚晴雪。繁霜陨高秋，累累缀朱实。道人有佳致，戒童秉筐笈。采撷溪之湄，制炼良有法。渠渠杵百过，冽冽玄霜滑。上引瑶池浆，下爇琪树叶。清芬何轮囷，百沸婴执热。有如连金泥，芳鲜敚饧密。置之尊俎旁，情亲为予出。一酌坚玄发，再饮生羽翼。久之泽肌肤，矧乃秘精血。远惭铜掌仙，清露粲玉屑。愿分刀圭馀，终朝蜕凡骨。"}