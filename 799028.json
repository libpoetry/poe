{"id":"799028","title":"楚宫春慢 六禾步草窗韵咏霜，改首韵为日字，疑必有据，从之","dynasty":"清","author":"杨玉衔","text":"西崦暮日，扇蔌蔌威棱，万花蔫谷。冻瓦篆，鸳衾抱，余寒眠足。塞雁初来，冷讯报、蒹葭江国。变乱阴晴，讵蛮荒、燕狱同冤，坐看朱夏凋绿。鹰隼风尘遍地，明月夜、呜咽啼乌遗曲。葛屦沽春，赏雨输他茅屋。玉杵云英烂捣，蓝桥路、何缘借宿。错讶东君，孕冷中、胎结梅花，缕缕梢头悬玉。"}