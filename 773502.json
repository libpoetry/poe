{"id":"773502","title":"登雨花台","dynasty":"清","author":"洪繻","text":"西望杳杳天阙山，东望大江去不还。金陵故宫自何处，石头钟阜如长干。兹冈锁钥城南关，遥撑半壁成重磐。采石军声撼建业，古今争夺此弹丸。梁武讲经于此间，天花法雨散华鬘。青丝白马来侯景，朱雀乌鸢出大圜。此台旧事不堪忆，高座寺边馀暮色。吊古何须感废兴，即今且复埋荆棘。梅岭已荒内史亭，石冈已铲谢公迹。孤垒犹留战后氛，二泉空话茶时客。嗟乎，绝好江山可游观，兵燹一动无翠峦。于今寰海再鼎沸，岂得江淮一水安。我从高处望中原，南北山门白日残。岷江万里来秋色，缥缈海东生暮寒。"}