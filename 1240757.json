{"id":"1240757","title":"盲老公","dynasty":"元末明初","author":"杨维桢","text":"盲老公，侍御史，崇台半面呼天子。白米红盐十万家，凤笙龙管三千指。门前养客皆天骄，一客解散千黄苗。太阿之枋忽倒掷，槌杀义鹘招群枭。一客死，百客辱，万夫怒，一夫独。生缚老盲来作俘，百口贱良一日戮。独遗小娥年十五，腰金买身潜出户。腰金买身潜出户，驮作倡家马郎妇。"}