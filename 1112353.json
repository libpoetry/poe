{"id":"1112353","title":"题竹轩","dynasty":"宋","author":"张九成","text":"老僧真好事，种竹绕禅房。月出窗扉静，风来巾屦凉。清香泛兰芷，幽韵咽笙簧。何日林间去，归欤兴未忘。听说竹轩趣，清幽尽此房。春禽一声杳，夏簟五更凉。落雪鸣寒玉，啼螀泣古簧。因君诗意到，欲罢不能忘。平生酷爱竹，日日到斋房。高节霜松老，清阴璧月凉。朝来宿烟雨，夜半奏笙簧。隐几如有得，尘凡一笑忘。"}