{"id":"433389","title":"落花诗八首敬和春榆舅父原均","dynasty":"近现代","author":"黄浚","text":"中阿秋恨寄蘼芜，惆怅先逢雪一株。谡谡松馀夜叉臂，垂垂荇愧荇公须。凄迷阆苑空仙骨，临睨陈芳惜故都。莫叹女真黄落尽，天彭新种已成孤。锦茵早识等飘零，应悔新妆斗尹邢。午日不闻荣砌槿，恶风长见约池萍。提携柳仆呼康了，少小山公叹宁馨。天若埋忧借香冢，荷锄吾肯羡刘伶。赋才琼蕊恨无徵，萝茑看随尺木腾。酥手红凭迷迭槛，酒肠碧断鹿卢绳。沈湘词意愁绸蕙，掌庾家声感赉菱。千古春痕例夭阏，有涯休吊剡溪藤。年时汉苑侈芳菲，第一恩荣刻骨绯。仙侣已谐抛玉杵，故夫不忆为金徽。枝头鶗鴂长啼血，水次蛙蠙渐著衣。多事游丝镇横路，强违人意网斜晖。春心蜡炬共为灰，春燕真成集夏台。翠点屋山侵密雨，绿阴阁道转轻雷。远遮西日凭何手，沈醉东风不自哀。寄语荔支莫矜艳，绣堆原近鼓鼙堆。往事清漳秉烛游，柳绵吹尽始牵愁。比红罗掾吟难妥，落墨徐家画却羞。永忆群儿知李杜，忍看寒士卖袁刘。青门子母今安在，抱蔓酸心话故侯。欲拟累臣悯众芬，弹蕉伐竹漫纷纷。玉山自倒非缘力，丹穴何求枉再熏。别里冬郎愁抑按，病中摩诘断知闻。太平楼阁谁人见，入洛相思寄暮云。九歌清苑伫东皇，晼晚春心付揣量。黎颊醉回千种晕，沈腰瘦损一分强。退残彩笔伤新梦，熨到宫衣识旧香。唯有晓莺知此恨，金梭掷尽少年场。"}