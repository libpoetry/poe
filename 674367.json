{"id":"674367","title":"陪乔侍御自白鹿洞再访开先寺","dynasty":"明","author":"朱应登","text":"鹿洞意巳惬，龙池渴未消。还随持节使，重过濯缨桥。涉水凉生袜，扪萝翠染绡。行行浑不倦，去去即非遥。路转山交股，峰回草没腰。险中频却马，狭处仅容轺。异迹多存古，幽期自远嚣。石眠闻晋史，台隐记梁昭。泉似中天落，云疑万壑摇。南风清泱暧，西日下岑寥。选胜欣初霁，探奇遂诘朝。浮岚频近眼，五老若为招。"}