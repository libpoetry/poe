{"id":"1206886","title":"水龙吟 用史药房韵","dynasty":"元","author":"曹伯启","text":"匆匆沙际春归，草如绶带交加翠。白云缥缈，四年相望，季鹰归未。拘束微官，踉跄俗状，较人间气。想颠鸾倒凤，天公不管，谁会□，空中意。自要看时拨置。问谁家、小栏堪倚。云间公子，为谁邀致，愁怀一洗。红玉擎杯，朱弦理调，偶然成醉。又门前俗事，催人上马，不堪凝睇。"}