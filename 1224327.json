{"id":"1224327","title":"吴子高悼亡归岳阳","dynasty":"元","author":"揭傒斯","text":"都门落叶满，游子去京畿。忍听《离鸾操》，遥逐秋鸿飞。愁霜晓入镜，泪雨夕沾衣。烟树黄河岸，风帆采石矶。平沙回渺漫，寒雨暧熹微。客心閒转切，乡书近却稀。梦闻儿女泣，行将僮仆依。窃慕漆园放，谁云潘岳非？乘涛惯不险，回江望若围。武昌未易到，更向岳阳归。"}