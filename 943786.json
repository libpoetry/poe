{"id":"943786","title":"次韵不扰堂","dynasty":"宋","author":"陈造","text":"取民狼走羊，胜之楚克庸。孰知号召初，已赋大小东。贤侯守此道，力若拔山雄。深堂玩阒寂，翠影环蒙笼。泛应得天游，静镇副上衷。乐知前池鱼，吟当北窗风。情寄埃?外，俗自和气中。高吟与杰作，铿谹而舂容。无欲民自朴，契钥今古同。即今美化孚，袖手自即功。坐令鞭蒲捐，宁遣马力穷。我心偕郡人，会当志愿从。新年锋车南，帝渥看稠重。政声颍川上，可庸不作公。"}