{"id":"813892","title":"即事","dynasty":"清","author":"阿克敦","text":"宏济院边催晓发，慕华馆外驻征镳。鸳班排立虔瞻拜，五色天书下绛霄。丽人武事自称雄，短剑宽衣衬小弓。驰骤凭他执鞭者，空传果下是朱蒙。结彩高悬崇礼门，肩舆云拥一城喧。避人清道迎天使，引入藩宫礼更尊。早设重茵便殿中，升阶就位列西东。向臣频问天颜喜，心感皇恩异数隆。"}