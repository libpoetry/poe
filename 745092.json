{"id":"745092","title":"独坐馆中校阅全唐文制诰类迟平叔不至","dynasty":"清","author":"陈鸿墀","text":"杏花已过桑叶稀，禁中清昼双掩扉。官人不来吏卒散，我独兀坐蟠孤罴。榻尘小拂试方麴，砚垢细涤研隃麋。唐贤著作稿盈屋，制诰一体尤乖离。王言首辑冠众集，治水先冀余梁岐。编排鳞次苦芜秽，乱发未斩犹棼丝。割裂苦碎百衲锦，合并强集千羊皮。缺文颇疑石鼓古，误字恐受金根嗤。参以众书见同异，覈以正史无纷岐。删除肯使禾莠杂，选择要辨熊蛙肥。当时承旨况专职，燕许手笔何淋漓。翰苑诸集幸可考，奚必掩取臣工为。麻沙百过目生眩，铁擿三绝手尽胝。胡为宋五惯坦率，张目不见千珠玑。有时强作解事语，武断若判公堂词。古人饮泣后人笑，餐钱月给真虚麋。鲰生持论少同调，赖有孙楚堪我师。纠谬时时恕吴缜，列衔往往容臣祁。晨趋共听禁钟细，暮归每趁归鸦迟。穷通岂恃三寸管，秘文校理臣所司。谢安捉鼻恐不免，读书要及投间时。上方笔札敢轻费，好趁官烛㸐双枝。诗成火速付急递，新月已照黄琉璃。"}