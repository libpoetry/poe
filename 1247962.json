{"id":"1247962","title":"赠张尚书四十韵","dynasty":"元末明初","author":"蓝智","text":"皇华天子使，文彩尚书郎。麟趾西河瑞，龙光北斗傍。二星占分野，十月报开洋。海雾清三岛，天威靖八荒。浮楂迎博望，决策用张良。必见金陵复，俱瞻玉节光。自天持凤诏，灵雨护龙骧。当宁劳宵旰，安边仗纪纲。江淮遗草莽，郡邑尚豺狼。汉代黄巾乱，公孙白马狂。朝廷徵李泌，将帅得汾阳。秦巩销烽燧，青徐入稻粱。江平天失堑，海阔地无疆。破竹声相应，投鞭势莫当。釜鱼犹假息，穴兔且深藏。尚肆凭陵恶，须期杀伐张。大军兼水陆，小丑负城隍。逆境多流血，凶徒尚裹疮。弄兵怜渤海，焚玉惜昆岗。自古称怀远，由来戒杀伤。帝心惟恻隐，兵势敢披猖。冠盖通南极，丝纶下朔方。投戈荣锡爵，捲甲付银章。舜德三苗服，周询六辔扬。七闽开道路，九曲引舟航。仙馆烟霞晚，精庐树木凉。腐儒叨泛爱，清论耿难忘。惨淡干戈地，萧条翰墨场。扬雄词赋苦，潘岳鬓毛苍。壮志甘沦落，幽怀倍激昂。中兴期汉武，小雅美宣王。图画云台峻，讴歌海宇康。黄金收騕袅，紫气识干将。畎亩身何用，江湖兴自长。避人从白帽，方士与青囊。葵藿终倾日，松筠久傲霜。谬蒙三握发，愁缓九回肠。不待除蜂蚁，唯应致凤凰。牛歌伤白石，渔父爱沧浪。我亦依耕钓，君还佐庙堂。"}