{"id":"684201","title":"嬴惠庵十景诗为邓元宇将军赋 莲峰映水","dynasty":"明","author":"王弘诲","text":"藕花洲上感飘蓬，依约残妆媚晚风。何事轻盈还照步，西方生处水晶宫。烟波荡漾莫愁湖，人去台荒月影孤。悔比嫦娥应记取，封侯较羿不如夫。山拥云屏似九疑，行人下马问洪祠。鹧鸪声里琼台暮，黯淡千秋两地思。季子坡翁怀古间，松楸石窦水潺湲。源源本本钟情处，家在泉南第几山。盈盈秋水恍银河，登泛时随八月槎。织女支机君莫问，人间往事已蹉跎。年年黍稷纪惟馨，布谷催农尽日听。寂寞一区香火地，千秋血食飨岩扃。长虹捲瀑雨花飘，缑岭从谁听玉箫。千载琼浆何处捧，空疑仙子度蓝桥。洞口斜阳海气蒸，茫茫宇宙想神凝。境非吾土终惆怅，不见温陵见万陵。游魂嬴惠两相依，徙倚层峦吊落晖。千载彭殇一抔土，牛山何必泪沾衣。石门幽鸟语关关，仙子游踪不可攀。总为伤情无尽处，年年合浦叶飞还。"}