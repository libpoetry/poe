{"id":"229079","title":"悼明教嵩禅师","dynasty":"宋代","author":"释宝昙","text":"旋缚阴崖屋，去裹北山饭。饥寒十万读，甚盛若禁脔。南越古象犀，明月万金产。逢人不易售，一见待天眼。我马几覆车，公乃独力挽。襄羊万夫上，直往势不返。白首不愿馀，光明自优远。晚生既浪出，壁间识怒面。未能续公书，聊尔执役贱。更须酌岩泉，只字日三晏。"}