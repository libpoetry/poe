{"id":"1234797","title":"园乐为国宾先生赋","dynasty":"元","author":"刘跃","text":"君不见金谷平泉恣欢谑，异石奇花成海岳。宁知富贵生百忧，一旦荆榛总寥落。灉江先生隐者流，数亩荒园即为乐。瓜畦新雨长更锄，橘井青天甘自凿。生意随时灌野芳，馀香暇日收仙药。倦来佳句独长吟，醉里浊醪还更酌。不让习家兼有池，绝似温公乍居洛。前年丹诏急贤良，高卧白云辞好爵。东邻公子带横金，北里老翁田负郭。从渠五鼎厌珍馐，自分杯羹饱藜藿。世路风波不暂停，柴门烟月应如昨。我亦江湖垂钓徒，直钩兼恨多蛟鳄。明当抱瓮托幽栖，尺书先寄东飞鹤。"}