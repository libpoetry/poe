{"id":"1083501","title":"送兄茂瞻机宜之官广东","dynasty":"宋","author":"范浚","text":"黄芦鬣鬣秋风肥，鬼雨洒草南山悲。长涂客子动愁肺，往往扪辙多思归。我兄岂不感时节，东床卷席将何之。自言南州有元帅，标鉴本是阳秋皮。荐绅奔走欲定价，一见许我奇男儿。提撕表奏置戎幕，使我坐握官机宜。高生所愧国士知，不辞触热向武威。我今去路虽千里，敢以驱驰负知己。南州最盛肩京都，昔人欲语停杯馀。地灵孕秀多异产，鼊皮蚺蟾如虫蛆。旧闻民俗蛮顽甚，蜂屯蚁杂难爬梳。圣朝神化与换骨，讵事草薙髡根株。我兄智囊载大腹，抚俗自应才有馀。腰间长剑生铜吼，可脍蛮王快屠狗。后当归路持旌麾，六印黄金大如斗。"}