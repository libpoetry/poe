{"id":"134872","title":"林景思雪巢","dynasty":"宋代","author":"楼钥","text":"四时不皆雪，陆居本非巢。高人兴寄远，表此一把茅。吾非二祖可，夜立寒齐腰。吾非鸟窠师，结庐真树梢。白日照我心，不以见晛消。两脚踏实地，风雨无漂摇。作诗穷益工，寒瘦逼岛郊。落笔句惊人，不复寻推敲。客至不问谁，淡若君子交。直气干霄上，下视鄙斗筲。富贵顷刻花，谁能等幻泡。附离如幕燕，自谓漆与胶。先生阅世熟，兀坐山城坳。春阳会有时，岂曰终系匏。锡山寄雄文，凛然竖发毛。我非敢言诗，为君聊解嘲。"}