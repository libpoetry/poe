{"id":"610064","title":"燕市赠李涵初","dynasty":"明","author":"韩上桂","text":"长安一杯酒，半被荆高歠。意气矗浮云，慨歌常激烈。此意竟寥寥，忍向时人说。今日骤见君，对面清霜冽。一言足疏人，磊落有奇节。尝向辽东来，万马齐奔轶。毛发尚萧然，似冒燕山雪。驰驱六十秋，未获奏奇捷。此日托狂游，公卿咸慕悦。救人不问报，千金等片叶。一箭下聊城，侯封殊不屑。邂逅觏韩生，把袂不忍绝。便与叩当垆，如花娇宝靥。索酒一尝之，杯乾情靡竭。遂各叙平生，欲言中哽咽。予少举孝廉，至今犹蹩躠。曾一点龙门，曝鳃但流血。箧底金常空，大半赈孤孽。岂直李广穷，道迷翻挫折。闻之共怆怀，高歌低片月。骥老志未降，驹壮当腾越。会合谅有时，岂必同一辙。但取寸心存，宁论工与拙。世事多模棱，两鼠私斗穴。伯夷讵称廉，于陵未为洁。休言跃冶金，且视腰间铁。落尽苏秦裘，羞杀张仪舌。易水有时消，忧怀不可掇。荆轲术本疏，渐离轻取灭。大义既皎然，恶用私行侠。醉后挥手辞，雄剑声不歇。"}