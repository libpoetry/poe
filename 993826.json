{"id":"993826","title":"俞广文以诗定交次韵奉答","dynasty":"宋","author":"章甫","text":"懒慢易招咎，贫贱难相知。客归二十年，破屋临江湄。遣闷岂无酒，寄怀徒有诗。慷慨思古人，恨不生同时。去秋君始来，云雾容一披。别去冒朔雪，归来迎南飔。载登君子堂，爽气生芝眉。剧谈两无碍，并驾行通逵。省闱冠多士，泮宫聊养颐。霄汉自兹始，羽翮随所之。门阑谢俗子，游戏惟毛锥。高吟起我病，意欲相箴规。琢句要须工，一字亦有师。逢迎君忽倦，追逐吾敢辞。人生俱寄耳，况乃多别离。"}