{"id":"579670","title":"赠别少参李德馨同年次世赏内翰韵","dynasty":"明","author":"江源","text":"入奏黄金殿，承恩白玉京。道亨逢运泰，臣直际君明。方岳专隆宠，才华副盛名。勤劳悬众望，金紫岂公荣。三日洪都会，双旌楚水程。宴开今铁柱，囊挟旧青萍。庭树翻天籁，檐铃和雨声。西山朝气爽，南浦晚寒轻。敢负三生约，叨逢四美并。留连诗百韵，倾倒夜三更。密荔闽山美，醇醪采石清。主人将厚德，客子乃多情。岐路分南北，心怀若弟兄。莫因今日别，寒却旧时盟。"}