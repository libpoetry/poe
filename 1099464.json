{"id":"1099464","title":"庐陵客馆雨霁登楼言怀寄友","dynasty":"宋","author":"严羽","text":"终日坐汾淟，邈然无少欣。登楼一周览，始见万山群。微雨洗残暑，青天卷浮云。襟怀两廓落，朗若见夫君。见君君何在，顾影还独笑。吏非金门游，隐异沧浪调。江明秋月白，山空夜猿啸。徒事百卷文，未返一竿钓。留滞岂胜愁，非君谁与谋。水寒终赴海，雁远暂宾秋。举世不可语，犹当傲巢由。赠君三尺剑，永驾五湖舟。"}