{"id":"653321","title":"为李典史题画","dynasty":"明","author":"张宁","text":"古饶山水称浮梁，地灵人杰多才良。君家兄弟晚挺出，总是碧海青琳琅。石田荒疏茆屋小，夜读朝耕共探讨。半壁残灯雨榻秋，一犁破土烟村晓。慈孝相承上下宜，鸣鸡乳犬亦熙熙。一家伯仲自师友，九奏琴瑟谐埙篪。难兄蚤作青云客，枳棘鸾凰应暂息。难弟三登举子场，至今犹敛冲霄翼。敛翼冲霄会有期，鸰原一诵一兴思。吴云楚月路千里，并入彭城风雨时。天涯会合由来少，感慨悲歌空复老。椎牛屠狗事区区，燕赵何能豁怀抱。离别相将会合疏，故园三径未应芜。凭谁远汲淮淝水，为写安丰董氏图。"}