{"id":"136119","title":"又次韵·投老归称前进士","dynasty":"宋代","author":"楼钥","text":"投老归称前进士，时与田夫相汝尔。渊明赋归何敢望，曼容自免差可拟。门前爵罗真可设，老圃灌畦聊自比。恕斋空洞最相亲，笑谈颇觉清无滓。时时过我共衔杯，望望不来予为企。丈夫未遇困泥涂，谁识鸾停兼鹄峙。方期从容结诗社，相与浮湛向闾里。一朝别我欲远游，欲入桃源深洞里。为言半隐欲偕行，二子风流真俪美。向来早有四方志，行尽东南到边鄙。只今名利遂两忘，争心无复於朝市。只有哦诗兴未阑，连得新诗照尘几。调高韵险不易和，白雪阳春惊俚耳。年登六十鬓未斑，乘兴一行若可喜。宗盟莫逆素相忘，并辔笑谈无彼此。湖海豪气尽收敛，以恕名斋几一唯。匆匆掺祛不得留，卮酒未乾人欲起。寄声半隐不容言，空有语离书满纸。归时赓和必盈箱，写尽山川诗作史。送子才归深闭门，莫问是非并誉毁。但期远归亦升堂，西湖仍访老知章。"}