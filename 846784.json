{"id":"846784","title":"瑞鹤仙 寿提举","dynasty":"宋","author":"无名氏","text":"薰风送炎暑。正万品亨嘉，恢台当序。祥烟淡天宇。渐银蟾满魄，金茎凝露。奎躔壁度。见寒光、凌乱辉吐。记当年此际，真仙命世，恍惊飙驭。荣遇。妙龄英发，腾实蜚声，早班郎署。歌喧五裤。更万里，期轩翥。暂乘轺揽辔，肃将王命，已洽百城休誉。愿从今、夕揭金瓯，永隆依注。"}