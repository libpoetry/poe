{"id":"1199556","title":"晋宣文舞歌二首 羽籥舞歌","dynasty":"魏晋","author":" 无名氏","text":"羲皇之初。天地开元。罔罟禽兽。群黎以安。神农教耕。创业诚难。民得粒食。澹然无所患。黄帝始征伐。万品造其端。军驾无常居。是曰轩辕。轩辕既勤止。尧舜匪荒宁。夏禹治水。汤武又用兵。孰能保安逸。坐致太平。圣皇迈乾乾。天下兴颂声。穆穆且明明。惟圣皇。道化彰。溅四海。清三光。万几理。庶事康。潜龙升。仪凤翔。风雨时。物繁昌。却走马。降瑞祥。扬侧陋。简忠良。百禄是荷。眉寿无疆。昔在浑成时。两仪尚未分。阳升垂清景。阴阴兴浮云。中和合氛氲。万物各异群。人伦得其序。众生乐圣君。三统继五行。然后有质文。皇王殊运代。治乱亦缤纷。伊大晋。德兼往古。越牺农。邈舜禹。参天地。陵三五。礼唐周。乐韶武。岂惟箫韶。六代具举。泽沾地境。化充天寓。圣明临朝。元凯作辅。普天同乐胥。浩浩元气。遐哉太清。五行流迈。日月代征。随时变化。庶物乃成。圣皇继天。光济群生。化之以道。万国咸宁。受兹介福。延于亿龄。"}