{"id":"1073779","title":"浮远堂","dynasty":"宋","author":"孙觌","text":"月堕山城小，沙寒水国秋。云根拔地起，冰柱蹴天浮。紫翠分鳌岭，青红杂蜃楼。舟航通万里，城郭数三州。刺史冯熊贵，仙翁控鲤游。八龙追后骏，五马驻前驺。露舄迎门鹊，风帘压海牛。地偏馀胜迹，山好对冥收。雨为催诗至，云应度曲留。欢呼领百罚，跌宕散千忧。颠倒青霞帔，淋漓紫绮裘。谁镵岘山石，千载记风流。"}