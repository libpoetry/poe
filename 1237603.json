{"id":"1237603","title":"次韵仇仁父晚秋杂兴三首","dynasty":"元","author":"鲜于枢","text":"薄宦长为客，虚名不救贫。又看新过雁，仍是未归人。茅屋寒谁补，柴车晚自巾。清云有知己，潦倒若为亲。地静莓苔合，心閒落叶深。炎方秋尚暑，水国昼多阴。寓意时观画，怡情偶听琴。起予赖诗友，为尔动微吟。身共宾鸿远，心同野鹤孤。谋生知我拙，学稼任儿愚。北望空思汴，南游未厌吴。餐须问藜藿，兴不在莼鲈。"}