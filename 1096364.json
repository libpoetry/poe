{"id":"1096364","title":"赵宪使席上","dynasty":"宋","author":"释居简","text":"乡来踏雪旴水滨，雪云贴水一样清。老玉堂仙在江上，玉色照耀梅花明。亦有过庭一双玉，翠鸾矫矫停梧竹。乃翁事业在太史，天遗埙篪响相续。浙江以西秋雨馀，一道十九几为鱼。悬金并日相喣濡，官忧输赋私忧租。鲜明绣衣霄汉立，终日讲明荒政急。只今人命在盆底，犹解倒悬端不啻。"}