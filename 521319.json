{"id":"521319","title":"送杨启祥","dynasty":"明","author":"顾清","text":"杨生画兰近无敌，挥笔使金如使墨。玄缯绀楮随所遇，入手光风灿朝日。湘江南北几千里，收拾都归笔锋里。閒来天上弄秋光，落笔便得天颜喜。有时片纸出人间，传看一日遍九廛。五侯七贵争莫致，时复挥翰骚人前。西风八月吹锦衣，掉手还向江南归。汀洲蘼芜寒更绿，木叶时傍孤帆飞。回首思君何处切，南薰殿里午风微。"}