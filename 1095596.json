{"id":"1095596","title":"谒樊将军舞阳侯庙","dynasty":"宋","author":"释居简","text":"萧曹笔削宏楷模，良平智略吞万夫。巍坛既登跨下士，贡帐谩悦骊山徒。龙争虎斗爪牙备，刘怯项勇天渊殊。鹿虽未果死谁手，鼎已潜知开汉图。将军最先得所托，亭长之外无贞符。逸群拔萃一人耳，屠城斩将群雄俱。鸿门直入缓危急，虎口仅免才斯须。宴安鸩毒寤主意，排闼紫禁当前驱。奋身不顾但爱死，婴鳞未了仍编须。帝虽寡恩少善后，吾宁守义如厥初。匈奴无故遗嫚书，在廷如堵方嗫嚅。将军裂眦不愿馀，请十万众行匈奴。不知十万行匈奴，果与卫霍功何如。"}