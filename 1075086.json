{"id":"1075086","title":"上饶道中望月岩","dynasty":"宋","author":"周紫芝","text":"瘦马度莽苍，悠悠忽长年。群山不知数，衮衮来眼前。忽逢天上月，下挂苍崖巅。炯如碧玉玦，中空窦云天。岩柯亦薄相，为作蟾桂圆。阴晴无显晦，千古长婵娟。坐令马上梦，忆我江南川。江空月自吐，万顷含风烟。静闻欸乃声，入我独宿船。误从尘网中，见似喜欲颠。何当追昔游，摆脱区中缘。买地结茅屋，攀云蹑飞仙。朝吸白露光，暮饮山根泉。清欢倘可结，浩歌与周旋。"}