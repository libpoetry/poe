{"id":"1228630","title":"庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 其三 饮谷平李氏","dynasty":"元","author":"刘诜","text":"粟黄黍短沙连浦，白发涉江寻故路。伍家渡头篁荻秋，柳侯庙前烟火暮。昔时冠盖风雨凋，舅家乔木凉萧萧。微吟西州泪自堕，欲访黄垆谁可招？社墟左转增闾室，两街坐贾如郛邑。杀牛压酿百货交，道逢少年不相揖。尚馀八十病姻兄，罗羞馔客空罍瓶。夜深山月窥前庭，童稚熟睡二老醒。谈旧未了荒鸡鸣。"}