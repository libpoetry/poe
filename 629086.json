{"id":"629086","title":"送韩孟郁","dynasty":"明","author":"李云龙","text":"奉君一卮酒，临岐为君寿。羡君逸气淩飞涛，作人快利如并刀。鼓翅犹嫌沧海窄，抗声未觉青冥高。弱龄挟策游畿甸，五侯七贵争看面。筵前落笔云霞飞，老生咋舌宿儒战。云逵海路信孤飞，拣遍梧桐未肯栖。中山暂试谈天口，五岭旋悲陟屺归。归来东郊数椽屋，同调相从课花竹。分身说法不染尘，逢场作戏无拘束。酒酣时时向我陈，丈夫昂藏七尺身。生当封侯死庙食，州郡之职徒劳人。辽海频年劳大众，抚膺东顾雄心动。宝刀横向膝前看，自信大才终有用。轻飔凉雨早秋天，一片满帆挂柳边。何事中流频击楫，总为临风思着鞭。谁言军旅未之学，一张一弛文武存。威灵新建遗烈在，英雄何地无转旋。伊予有志枭逆虏，亲在微躯未敢许。老母近以天年终，此身将为知己死。送君行，为我先，阃外今虚大将坛。禁庭颇牧毋多让，要使军中有一韩。"}