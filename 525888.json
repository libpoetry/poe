{"id":"525888","title":"范氐娱永堂歌","dynasty":"明","author":"顾璘","text":"草堂宛在淮之阳，周除万顷清湖光。凫鹥鸂?走阶下，青蒲碧柳摇潇湘。传家矗矗列图史，宴客稍稍鸣丝簧。堂中老翁八十强，庞眉皓首神扬扬。万事唯知道古昔，一生不省干侯王。河上仙公道书就，汉阴丈人机事忘。翻匙红稻美且足，出水白鱼鲜可尝。颇矜清世得笑傲，况有令子传芬芳。我知老翁应寿昌，膝前簪组欢称觞。虽无磻水非熊载，且拜天门彩凤章。"}