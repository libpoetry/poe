{"id":"605227","title":"丁巳冬日携儿妾辈归宁五羊黄元卿欧子建邓伯乔李烟客欧嘉可黄逢永相次载酒汎集得三十六韵赋谢","dynasty":"明","author":"张萱","text":"家在罗浮下，携来珠海滨。栖栖怜数口，扰扰忽三旬。蜃气吹风急，潮声搅梦频。波跳船㶁㶁，石出月粼粼。老树丹为幄，荒郊绿减茵。霜严鸦阵合，天阔雁行匀。短日翻多事，穷途畏恶宾。如何事薹笠，犹复理冠巾。拙效从吾好，狂憨任尔嗔。故侯休再问，醉尉莫须瞋。自是马牛走，羞称草莽臣。友生那可仗，僮仆且相亲。见帝常因鬼，褰裳不问津。虽非设醴者，幸有馈浆邻。野老从争席，衰容耻抗尘。悠悠萍梗日，凛凛雪霜辰。所遇浑非故，相知不用新。痴儿跳作虎，小妇首为螓。酌酒日与饮，裁纨夜对纫。因思双凤侣，欲汎五湖春。北道谁供屦，东家窃效矉。游囊已羞涩，归计尚邅迍。客散堪罗雀，书成欲泣麟。物情能自谙，宾戏不须申。眷恋青云器，徘徊绿水濒。过从勤剥啄，晤对辄周谆。解带话畴昔，停镳问隐沦。言寻黄发老，不负素心人。得句真无敌，论文别有神。鹏抟何日运，龙性不须驯。努力千秋业，加餐七尺身。形骸原肮脏，杯炙莫悲辛。道在用宜拙，交穷老更真。所嗟皆哲匠，何以共萧晨。聚散不足问，寒暄难具陈。知惟希乃贵，此语请书绅。"}