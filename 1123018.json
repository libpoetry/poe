{"id":"1123018","title":"皇后閤端午帖子","dynasty":"宋","author":"胡宿","text":"川馆亲蚕后，宫房献茧初。香缯争点画，綵缕竞垂舒。楝叶迎新候，菖花发美祥。忧勤宣内则，嘉宴助时阳。灵艾传芳远，仙蓂吐叶新。配乾资厚德，介祉集嘉辰。星火朱光炽，缯丝采物华。欢谣宜圣日，王气协皇家。紫禁端辰昼漏长，朱陵生气盛南方。长秋此日司阴教，皇极同时纳寿皇。寿觞百福融甘露，宝索千祥镂彩云。五日永逢佳令节，亿年长奉睿明君。香炉角黍传三楚，丹篆灵符辟五兵。更有龟台仙药在，河洲贤德保长生。灵苗远采三山药，仙篆高飞六甲符。此日万神同翼卫，长秋洪算与乾俱。蕤宾干气盛炎方，坤德资生茂百昌。西域葡萄初蔓衍，成周瓜瓞更绵长。楚粽雕盘九子香，綵丝朱索更迎祥。坤元此日扶皇极，伟兆先时协寿房。"}