{"id":"920195","title":"大雪独留尉氏，有客入驿，呼与饮，至醉，诘旦客南去，竟不知其谁","dynasty":"宋","author":"苏轼","text":"古驿无人雪满庭，有客冒雪来自北。纷纷笠上已盈寸，下马登堂面苍黑。苦寒有酒不能饮，见之何必问相识。我酌徐徐不满觥，看客倒尽不留涩。千门昼闭行路绝，相与笑语不知夕。醉中不复问姓名，上马忽去横短策。"}