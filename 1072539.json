{"id":"1072539","title":"李真狂过卢溪卢溪虑其狂之无所归作狂语箴之","dynasty":"宋","author":"王庭圭","text":"江南有狂客，气欲横九州。朝为长安市上游，暮出箦中思报仇。皇天恐尔狂不休，囚锁置之东海头。卢溪为脱千金裘，换酒仍作商声讴。醉来骑折六龙背，醒后槌碎黄鹤楼。摩霄拔剑斫月窟，何如投笔亦封侯。白昼杀人誇意气，何如烟雨卧渔舟。"}