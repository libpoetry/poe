{"id":"648728","title":"送林行简修撰归省","dynasty":"明","author":"杨士奇","text":"都城七月初，馀暑尚郁蒸。南闽八千里，念子当远行。岂不惮驰驱，庭闱激中情。自违定省来，荏苒十周星。幸沾近侍禄，况荷褒封荣。家庆未躬拜，夙夜心怦怦。仰承圣主仁，玉音赐归宁。相送出词馆，严装戒晨征。升堂及秋中，丹桂扬芳馨。椿萱霭晴昼，兰蕙罗阶庭。被服金绣袍，焕然五色明。雕盘进甘脆，春酒献寿觥。歆艳倾里闾，欢娱洽亲朋。壶山为增秀，莆水为益清。人生慕乐事，此乐难具称。大哉君亲德，荡荡不可名。忠孝必两尽，北归罔稽程。春风杏花鲜，迟尔清潞亭。"}