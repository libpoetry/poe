{"id":"721533","title":"舟上连州","dynasty":"明末清初","author":"屈大均","text":"路入涟江远，愁闻是鹧鸪。草深迷两岸，云涨似重湖。古木撑崖坠，惊流挟石趋。拂舟萝带乱，攀折自嬉娱。时时川路尽，峡转复天开。舟掠飞崖过，帆穿落木来。鸟声多在水，人迹半生苔。不寐因明月，宵深自溯洄。舟小愁炎热，迟回乱石间。眠篙双女苦，坐钓一人閒。水响知滩至，林昏羡鸟还。时来思用武，前路耐间关。峰峰相角立，奇石满空中。山雨夏多白，江霞秋更红。鱼虾三峡异，妇女一罾同。数舸沿明月，歌传水帝宫。乱流争一壑，风傍水门多。石势随云落，滩声杂雨过。只须秋月好，终奈暮猿何。不寐同渔父，洲边弄芰荷。半壁划青冥，双流倒翠屏。天从江口出，雨以峡门扃。独夜歌山鬼，无人见野萤。微风林外过，彷佛芷兰馨。不妨滩石乱，溪女解篙舟。舟似腰肢折，篙随瀑布流。水声惊万壑，林气似三秋。风小帆频落，沿洄未免愁。"}