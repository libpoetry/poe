{"id":"1117624","title":"依韵和查许国二首","dynasty":"宋","author":"陆佃","text":"重渊谁道探珠难，恰值骊龙睡重间。工部藩篱今梦草，司空门馆旧衔环。心肠何啻吞云梦，身手犹堪擘华山。况有旧家仙桂在，姮娥留著待君攀。谁作明堂一柱看，谪官犹诖罪中间。名成何必频看镜，道在终须得赐环。一片灵台江上月，七株仙果海中山。回头为报姮娥道，拟把高枝次第攀。"}