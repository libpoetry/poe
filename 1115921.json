{"id":"1115921","title":"病中作","dynasty":"宋","author":"杨时","text":"此身如幻病何伤，白日无人景自长。寄傲南窗容膝地，时时飞梦到羲皇。过檐赫日昼如燔，睡转庭阴始一反。纵有诸人来问疾，毗耶居士已忘言。寄形一榻日蘧然，倚杖支颐髻指天。莫逆过门无子祀，时来鉴井自跰?。古椿朝菌已忘年，贫病宁须更问天。石弹不妨随物化，自求鸮炙自应便。"}