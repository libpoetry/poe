{"id":"954179","title":"哭圣俞","dynasty":"宋","author":"欧阳修","text":"昔逢诗老伊水头，青衫白马渡伊流。滩声八节响石楼，坐中辞气凌清秋。一饮百盏不言休，酒酣思逸语更遒。河南丞相称贤侯，后车日载枚与邹。我年最少力方优，明珠白璧相报投。诗成希深拥鼻讴，师鲁卷舌藏戈矛。三十年间如转眸，屈指十九归山丘，凋零所馀身百忧。晚登玉墀侍珠旒，诗老齑盐太学愁。乖离会合谓无由，此会天幸非人谋。颔须已白齿根浮，子年加我貌则不。欢犹可彊闲屡偷，不觉岁月成淹留。文章落笔动九州，釜甑过午无饙馏。良时易失不早收，箧椟瓦砾遗琳璆。荐贤转石古所尤，此事有职非吾羞。命也难知理莫求，名声赫赫掩诸幽。翩然素旐归一舟，送子有泪流如沟。"}