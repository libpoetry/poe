{"id":"1070288","title":"松鹤图","dynasty":"宋","author":"程俱","text":"昆崙五城十二楼，洪河空注经神州。西连仙掌五万里，一柱上直清都浮。琳琅琪碧乃凡草，青华绛实森累樛。南辰真人厌妩媚，下敕保命更冥搜。元精结感浃地轴，奋此倚天苍鬣虬。烛龙晞露吐珠琲，青女敛辔回春秋。上有飞晨焕景之卿云，下有金精石髓之清流。盘根疏节孤且直，扶疏群木罕与俦。风涛吹落九天上，倒景雨沛参云油。睟然和气发柯叶，俯芘芝朮齐薰莸。当年箕颍眇䨥阙，户牖森翠苍阴稠。挺生初不待封殖，天遣异质荣仙洲。居然神蔡产千岁，不但明堂来万牛。台符两两直其上，芳膏美荫被九丘。紫清骐骥下择木，展翮还自青田幽。琼芝瑶草供俛啄，蓬阆曾记添仙筹。会有玉沙丹露饮，清风飘飒玄霜裘。巢云友凤乃其所，昂昂肯为鸡群谋。神霄之境接华盖，永作帝瑞同天游。"}