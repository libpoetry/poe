{"id":"162760","title":"归朝欢·万里康成西走蜀","dynasty":"宋代","author":"辛弃疾","text":"万里康成西走蜀。药市船归书满屋。有时光彩射星躔，何人汉简雠天禄。好之宁有足。请看良贾藏金玉。记斯文，千年未丧，四壁闻丝竹。试问辛勤携一束。何似牙签三万轴。古来不作借人痴，有朋只就云窗读。忆君清梦熟。觉来笑我便便腹。倚危楼，人间何处，扫地八风曲。"}