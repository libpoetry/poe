{"id":"686099","title":"读封侍御雪林公传次和二首","dynasty":"明","author":"卢龙云","text":"极目西南越万山，德星曾羡照人寰。龙章焕引临关紫，豸綵光添舞袖斑。玉树淩霄长挺秀，金茎分露旧承颜。堂封片石知无愧，最是高踪不可攀。宰木萧萧望故岑，白杨犹似雪为林。燕贻家学承偏远，侍从朝恩荷已深。孝友并堪书独行，忠勤应与续徽音。遗文异日归青史，不减丹厓颂国琛。"}