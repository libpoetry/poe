{"id":"583519","title":"史知山光禄惠新茶并长歌倚韵答之","dynasty":"明","author":"王缜","text":"建溪雷信催雪雨，雀舌初生毛半竖。旋吹赐火试新茶，谏议元是赏音人。分来粟粒奇芳具，独许诗肠知此味。自从陆氏著新经，初觉松涛忽泉沸。黄金价重起西巴，紫笋香浮播押衙。玉乳碾尘消酒渴，月团飞凤破淫哇。君歌明珠艳，我和欲垂鉴。君斗早战酣，我亦思鸣剑。乃知草木才可荐，今古贤愚同口羡。嗟予性僻为吟苦，梦回昼漏初惊午。七碗洗尽，万斛愁苦。"}