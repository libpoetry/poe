{"id":"1252368","title":"感事二首 其一","dynasty":"元末明初","author":"张昱","text":"雨过湖楼作晚寒，此心时暂酒边宽。杞人惟恐青天坠，精卫难期碧海乾。鸿雁信从天上过，山河影在月中看。洛阳桥上闻鹃处，谁识当时独倚阑？老至翻遭世虑牵，何曾一觉得安眠？家乡尚远浔阳郡，世事犹如天宝年。朝报唯瞻辽海上，羽书不断省门前。长星正在天西北，白水寒沙尽可怜。"}