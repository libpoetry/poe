{"id":"504788","title":"为居中御史题","dynasty":"明","author":"郑潜","text":"谏垣崇柏府，察院表松厅。执法昭乾象，郎官应列星。九重资耳目，四海捷风霆。清浊由泾渭，聪明在视听。按巡遵旧典，咨访靡常经。出使临分署，如松揭广庭。应储梁栋具，俨对雪霜形。挺特标孤峙，芳华德比馨。云烟春霭霭，风雨昼冥冥。贞白梅同洁，敷荣竹并青。岁寒知节操，品汇仰仪刑。大厦须扶植，颠崖赖底宁。何惭蜀庙柏，曾阅舜阶蓂。缥缈闻天籁，蜿蜒隐地灵。气盘龙起蛰，风度鹤梳翎。藓晕衣新绣，膏明刃发硎。居然立霄汉，飒尔击沧溟。杜甫遗诗本，毕宏开画屏。才疏叨茂选，亲老觊脩龄。济济山东士，萧萧历下亭。观风惟黾勉，顾影独伶俜。兴已辜泉石，行当戒井陉。歌谣采田野，声迹达朝廷。漫续斯堂记，期看不朽铭。"}