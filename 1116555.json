{"id":"1116555","title":"红梅三首","dynasty":"宋","author":"苏轼","text":"怕愁贪睡独开迟，自恐冰容不入时。故作小红桃杏色，尚馀孤瘦雪霜姿。寒心未肯随春态，酒晕无端上玉肌。诗老不知梅格在，更看绿叶与青枝。雪里开花却是迟，何如独占上春时。也知造物含深意，故与施朱发妙姿。细雨裛残千颗泪，轻寒瘦损一分肌。不应便杂妖桃杏，数点微酸已著枝。幽人自恨探春迟，不见檀心未吐时。丹鼎夺胎那是宝，玉人頩颊更多姿。抱丛暗蕊初含子，落盏秾香已透肌。乞与徐熙画新样，竹间璀璨出斜枝。"}