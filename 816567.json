{"id":"816567","title":"次韵答董仙舟之城固令任","dynasty":"清","author":"曾广钧","text":"仙气遥临四扇关，鹤书千里报平安。书成铅汞通三易，化学金银诏二难。皂帽东辽共袍泽，青庐北俗跨瓶鞍。秦中自古宜禾地，为秀双歧慰圣颜。花县芙蓉千亩色，风流贤令太殷勤。宝鸡祠下碧秦火，今雁驿前霏暮云。我有故人为五郡，君家都督领千军。嗟余辇下终身醉，争食鸡鸾共一群。"}