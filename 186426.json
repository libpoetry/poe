{"id":"186426","title":"登江陵郡城观雪","dynasty":"宋代","author":"张栻","text":"黄云澹四垂，飞雪忽无际。排空风力静，整整若有制。穿林初着花，点瓦已成毳。低连七泽波，远接关河势。凭城领奇观，壮思起病滞。四年领边州，气候苦多盭。清秋日昏昏，仲冬雷虺虺。雪花有时零，转首即开霁。及兹洗瘴眸，天公岂无意。为邦抱百忧，但原得丰岁。对之一欣然，一饮心已醉。春前尚余腊，三白或可冀。更约竹间梅，共作岁寒计。"}