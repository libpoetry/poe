{"id":"808396","title":"出都行涿州道中见芃麦遍野慨然有田庐之思因作田家诗二十首寄意并寄芮光照杨毓舒两布衣 其二","dynasty":"清","author":"洪亮吉","text":"山村十余家，古木自回互。笋穿来东邻，果熟落北户。居邻结姻娅，鸡犬互相顾。出门望原田，高低百余步。仲夏天气晴，凉风集高树。茶瓜供过客，留话惬幽素。日晚童樵归，问名均不误。"}