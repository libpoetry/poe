{"id":"682949","title":"五日命舟过游金山寺郡守林君追至遂开宴江天之阁移席观竞渡戏二首","dynasty":"明","author":"尹台","text":"五十年中几去还，尘缨兹许濯江关。天开鹫境苍涛里，地出龙宫紫雾间。旧识高僧惊灭度，新成危阁漫跻攀。衰颜自照冷泉水，愧汝清湍白鸟间。羽旆参差拥岸筵，水嬉对竞暮潮边。却怜鹤发挥杯日，犹记龙舟侍宴年。云水三天周梵界，风帆万里迅归船。追欢莫问前朝事，南北干戈化管弦。"}