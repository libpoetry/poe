{"id":"693331","title":"立春日偶成二首","dynasty":"明","author":"苏葵","text":"摄提不与土牛期，彩杖初挥斗柄移。老我乾坤非有意，迎春庭院可无诗。天机滚滚怜刍狗，世事悠悠付奕棋。谁道东风无彼此，短帘才隔到差迟。寒尽今朝春又来，天机原不费安排。闲将彩胜谈遗事，更酌屠苏放老怀。花为氤氲抽蓓蕾，草知消息到根荄。方头未会乘时术，玄静谁疑是打乖。"}