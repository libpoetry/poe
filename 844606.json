{"id":"844606","title":"答大兄悼外子原韵三首(1)","dynasty":"清末民国初","author":"费墨娟","text":"从兹已作未亡人，抚景安能不怆神？无奈瑟琴成永诀，聊随儿女自相亲。支持内外愁今日，遭受冰霜怨此身。惟领阿兄佳句慰，强培兰桂满庭春。前因排定莫因人，历历回思更惨神。冥路无门难问信，夜台有梦可相亲。持家课子终夫志，背义贪生恨此身。但愿精灵犹宛在，暗培兰桂满庭春。柏舟苦操有谁知，婚嫁纲维我独持。意绪乱同麻万绪，心丝纷若藕千丝。要将家振应怀志，欲望夫归未有期。今日可怜中道别，惟祈来世永相随。"}