{"id":"1225210","title":"烈妇行","dynasty":"元","author":"吴莱","text":"落日沉海云压城，官军多载妇女行。大弓劲箭自山下，颜色如灰愁上马。我生不惯生马驹，存者吾子亡吾夫。毋宁完身吐玉雪，忍使馁肉当熊貙。青枫岭头望回浦，血指画岩心独苦。老螭扣地救未及，芳草迷天泪零雨。卓哉一死可百年，此事已过永泰前。黄沙野塞多降骨，忠义传中收不得。"}