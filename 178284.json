{"id":"178284","title":"何子应金华书院寄题","dynasty":"宋代","author":"张嵲","text":"平生子何子，自赞如柳州。昨缘功名迕，悮落西南陬。借宅备三径，读书穷九丘。身与苍梧闲，心同湘水悠。时为鲍谢句，自作商声讴。入户山嶷嶷，垂檐竹修修。不攜东山妓，居是东山流。子长擅史册，传家称故侯。矧君外王父，晚尝陈帝猷。君传衣钵久，轩昂似前修。勿以一跌故，便欲荣菟裘。解手旧年永，寄书新岁稠。君其自贵珍，遄归侍凝旒。"}