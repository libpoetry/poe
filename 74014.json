{"id":"74014","title":"大江东去·长堤千里","dynasty":"金朝","author":"王寂","text":"长堤千里，过睢阳、隐约江山如故。忆昔斑衣为寿日，伯仲埙篪歌舞。博胜香囊，笑争瓜葛，膝上王文度。西城南浦，月明扶醉归路。重来华发苍颜，故人应怪我，平生羁旅。仲也风流今已矣，俯仰人间今古。阏伯层台，六王双庙，尽是经行处。感时怀旧，一襟清泪如雨。"}