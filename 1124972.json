{"id":"1124972","title":"上闽帅范石湖五首","dynasty":"宋","author":"敖陶孙","text":"人物于今正眇然，欲从江表访先贤。迩来耆旧无新语，谁使文章漫两川。利器蚤能誇颖脱，偏师聊复制中权。骚人有几登青竹，耐可同时欠执鞭。今代论文更是非，赏音谁复得牙夔。直从长庆成编日，便到先生晚岁诗。万马萧萧闲律令，孤峰隐隐出旌旗。了知长短三千首，收拾馀师即我师。丁年口伐真奇事，一代诗鸣不救贫。大手欲推浯水颂，群酋曾折石湖巾。乃今谢傅还初志，其奈王阳是故人。独有吾闽欠公句，诏书果起钓磻滨。此行闽峤吾能数，行尽天南未了青。莫倚看山韬墨本，要须入界挟图经。西湖杨柳云生镜，东阜离支锦作屏。欲托翁冰乌石篆，请公作屋与新铭。蚤知吴下多奇士，身许先生嫡子行。他日略容追李杜，斯文何敢望班扬。向来流水孤三奏，此去飞霞乞一翔。牛铎调宫吾岂敢，嘘濡万一借声光。"}