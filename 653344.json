{"id":"653344","title":"并笛图","dynasty":"明","author":"张宁","text":"被里鸳鸯春睡足，蛾眉补尖凝黛绿。沉香亭下鹿眠花，倦倚东皇吹紫玉。翠鬟亸香薰柘黄，左拍酥肩右按腔。宫娃张板候节下，花奴缓舞随声扬。流宫变羽都在口，纵横半借君王手。就中一指忽差移，风惊别调凄凉久。蜀江烟水接华清，并辔何如并笛情。可怜一曲升平调，弄作鸾铃哀怨声。"}