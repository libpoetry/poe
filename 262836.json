{"id":"262836","title":"沁园春·读子有先生归梅词，为梅代答一阕","dynasty":"现代","author":"丁宁","text":"小谪尘寰，玉骨冰魂，誉满锦囊。叹无端漂泊，寄身嚣市，烟欺秀萼，苔黦寒桩。鹤侣难招，陇愁谁递，回首瑶台梦一场。多生谊，谢孤山高士，赎取幽芳。疏香缥缈回廊。又何用金铃绣幕张。更喜逢旧赏，寻踪正苦，护持先泽。雅志期偿。露覆当铭，春嘘并感，莫道珠还固不妨。依依处，愿长留清影，永伴吟觞。"}