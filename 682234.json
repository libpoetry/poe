{"id":"682234","title":"伾麓山房十咏为朱槐石令君赋 一槐庄","dynasty":"明","author":"于慎行","text":"云树浑如绿野踪，宫槐常带紫泥封。不知汉日华阴里，得似青坛第几峰。一乐堂悬百丈峰，郎君仙桂大夫松。春萝翠滴宫袍色，若个瑶台十二重。百年长啸寄乾坤，烟水平台远树村。莫在黎阳秋色里，何人不道是苏门。万树赪霞数亩坛，东风点染石阑干。主人旧有蓬莱种，岁岁明光殿里看。暮雨翛翛鹤梦惊，西风吹送万竿清。渭川不比封君亩，自是仙曹旧佩声。回首长安似奕年，枰丘坐隐白鸥边。仙人六博何须看，只住人间亦是仙。歌里春游尽落梅，野亭烟雨百花开。天香不属东皇领，自是河阳客子栽。宝座莲花万仞成，中天飞现白毫轻。秋来一片瑶台月，常似摩尼掌上擎。玉洞山坳带夕曛，神功片石吐氤氲。不缘洞口春雷起，谁识蛟龙万里云。亭榭高邻梵帝筵，千章古柏黛参天。尊前瓠子秋风起，吹送漳河万里船。"}