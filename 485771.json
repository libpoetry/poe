{"id":"485771","title":"感衷二十四韵（记脱脱征高邮召还事）","dynasty":"明","author":"叶杞","text":"贡赋通重译，耕桑被九垓。欻惊氛膋满，不谓岁时催。丞相兴师出，纶音降使开。紫泥封五采，黄道绕三台。烨烨宣光业，桓桓李郭才。阵云连朔野，庙略定风埃。香糯江南饷，葡萄垄右醅。马群金匼匝，毳帐雪毰毸。剑动彭城溃，珠还甓社来。长驱危破竹，密令疾衔枚。王者征无战，群雄势欲摧。忽闻君命召，竟勒将旗回。中夏捐鸡肋，清朝隐鸩媒。义声从此逝，锐气一时灰。天迥威弧弛，城孤画角哀。火狐翻啸聚，海鳄复喧豗。款附真遗患，除封实戏孩。民情犹耿测，天讨尚徘徊。忧愤飞神爽，疮痍映泪腮。衮衣徒倚注，肉食自舆佁。河汉明如洗，昆仑岂易颓。孰矜黄鹄志，羞上野鹰台。微效宁无念，篇诗信漫裁。霜晴野空阔，独立望蓬莱。"}