{"id":"693128","title":"七十喜言五首","dynasty":"明","author":"沈周","text":"自知蒲柳望秋零，意外惊延七十星。膝下还为小顽子，籍中已是空閒丁。先人蠹卷箱藤白，老母鱼羹钓竹青。尽把馀生享天福，亦无惭愧到山灵。万万人中数我零，为农亦是一微星。衣裳无补吾明主，天地徒存此老丁。阔水游鱼尾不赤，绝云高鸟影俱青。笑看拜极痴儿女，已到希年尚乞灵。七十回来秋叶零，后怜历岁已晨星。不才尽自惭诸已，识字聊堪破一丁。心事浩随云共白，鬓毛难学草回青。湖田绕舍粗饘粥，鸡骨丰凶屡托灵。眼识茫茫齿发零，种田还欲候穰星。百年云倘行犹未，七十为稀幸已丁。待月露生秋袷紫，仰天风卸暑巾青。时修静观心斋里，应物虚明自觉灵。七十稀年又九零，敢凭虚妄更推星。身躯薄劣无壬甲，诗草蘩芜合丙丁。馔品久空鱼白白，荤柈尚诧韭青青。因多历世多知事，非为溪翁性有灵。"}