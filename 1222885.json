{"id":"1222885","title":"过高邮湖","dynasty":"元","author":"袁桷","text":"七十二湖春浪浓，风力剪霰跳玲珑。参差冻柳皂纛重，伛首俟命朝珠宫。淮南田父身龙钟，灼龟沥酒占年丰。旧秋积水挟丰隆，长鱼扬鬐蒲荡中。桑颠高下凄冥鸿，黑禾生耳随飞蓬。瓢囊扶携出城东，至治天子达四聪。诏书宽大蠲民农，秀麦菶菶翠织茸。赫日出海扶桑红，岁熟于酉年相逢。击壤鼓腹歌时雍，展牲美报湖神功。"}