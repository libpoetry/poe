{"id":"672039","title":"石假山","dynasty":"明","author":"杨循吉","text":"何哉奇复奇，聚此照眼碧。玲珑千百窍，突兀八九尺。中居独尊严，傍拥互扶掖。猊雄怒张吻，马瘦高见脊。枯藤络岩生，老桧钻崖坼。网湖水献宝，斧山云失宅。飞来鹫峰峨，推开剑门剨。狎观常解带，肃拜或呼帻。势掩肺腑层，形标拳臂只。浪淘犹见纹，虎爪仍存迹。朝惟讲僧坐，夜乏将军射。三槎非可参，一拳兹乃积。风雷蓄深杳，花草栽狼籍。磨堪镜功名，眠可携被席。曲折画手知，巧妙诗家得。陟磴披翠篁，临池扣金鲫。林泉钓初心，渔樵盟旧癖。空支九节杖，莫纵千仞屐。窗窥虽眇小，意赏同弘硕。幸忝司郡人，宁愁窃中夕。"}