{"id":"1110209","title":"卜算子","dynasty":"宋","author":"吕渭老","text":"云破月高悬，照我双双泪。人在朱桥转曲西，翠幕重重闭。要见索商量，见了还无计。心似长檠一点灯，到晓清清地。眉为占愁多，镇日长长敛。试问心中有底愁，泪早千千点。莫唱短因缘，缘短犹伤感。谁信萧郎是路人，常有深深念。一日抵三秋，半月如千岁。自夏经秋到雪飞，一向都无计。续续说相思，不尽无穷意。若写幽怀一段愁，应用天为纸。得酒解愁烦，多病还疏酒。本是多情失意人，此味如何受。沈醉且高歌，不饮心常有。守著残灯斗著眉，怎不腰肢瘦。"}