{"id":"814618","title":"踏莎行 送子苾入陕","dynasty":"清","author":"郑文焯","text":"连棹湖山，对床风雨。吟坛十载更相主。已怜憔悴尽中年，那堪离乱成孤旅。鸥外吴云，马头秦树。大江东去人西去。严关百二旧经行，不愁梦失寻君处。压酒春灯，掩歌秋扇。江南已是无肠断。曲中莫作水风听，尊前便有关山怨。经醉池亭，临分笺管。西园芳草随人远。黄金纵得赎蛾眉，胡沙应换春风面。蜀锦裁篇，吴皋飘寓。佳游顿失城南侣。桥边乌鹊纵分飞，陇头鹦鹉能言语。柳雪官程，图书傢俱。扁舟明日长安路。多君一县好青山，支颐手板供愁句。南浦兰情，西崦梅讯。好春良月离天近。十年空负过江名，一官直抵飞花溷。山县愁鬟，雪关衰鬓。才人自断漂零分。它时好载郁林归，只应片石销残恨。"}