{"id":"1252495","title":"风入松 南金寓携李，予客海隅，寄此以叙闲阔","dynasty":"元末明初","author":"邵亨贞","text":"十年心事暗相牵。收拾此灯前。向来行乐匆匆过，到如今、想象依然。踏月几番邻巷，看花长共吟船。故人一别阻斜川。曾记远游篇。新来我亦长为客，把故园、分付寒烟。纵使此回相见，好怀不似当年。小溪溪上十年游。酌酒对花讴。竹西歌吹曾同赏，到如今、梦里扬州。绿发潘郎老大，近来懒说风流。故人握手话绸缪。重问旧盟鸥。五陵风度犹无恙，算闲身、底事沉浮。莫说乌衣巷口，夕阳都是新愁。当年曾过宋东邻。汗漫踏芳尘。如今记得欢游处，画桥横、绿水邻粼。借问酒家何处，牧童遥指华村。近来乐事底因循。春又过三分。百年能几开怀抱，绕天涯、芳草销魂。但愿有钱留客，也胜骑马入门。"}