{"id":"1120333","title":"端午帖子 太上皇后阁","dynasty":"宋","author":"周必大","text":"令节仍丰岁，宫闱乐事全。千祥并万寿，善颂入薰弦。积雨收梅夏，清风度麦秋。六宫争献寿，不觉月沉钩。丹篆钗符小，朱丝臂缕鲜。都无邪可辟，祇有寿方延。问安敕使马如飞，络绎时新奉母慈。蜀产吴包何足道，蟠桃熟处是瑶池。挥箑将如解愠何，层冰列鉴谩峨峨。要知心地清无暑，端为全钟四气和。粉团菰黍族金盘，仙朮昌阳滟玉樽。小小角弓誇射中，两宫欢燕似开元。"}