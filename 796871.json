{"id":"796871","title":"摸鱼儿 题查哲生“重赁吟馆图”","dynasty":"清","author":"赵我佩","text":"荡轻舟、片帆云水，离愁能载多少。烽烟影里全家徙，输与故林栖鸟。乡梦杳。怪避地匆匆，都放桃源棹。青山住好。奈弹铗歌新，吹箫调古，憔悴鬓霜早。河梁外，目断斜阳戍堡。销魂最是芳草。红襟燕子曾相识，卅载旧游重到。幽径悄。待种竹锄梅，门巷经营好。巢痕再扫。尽家具安排，茶经鱼计，都付袖中稿。"}