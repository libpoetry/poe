{"id":"568958","title":"杨翁八十述寿一章","dynasty":"明","author":"王世贞","text":"昔多长者游，弱冠忝公车。是时杨翁父，业已八十余。啖我园中橘，酌醴鲙神鱼。翁时侍其侧，恂恂复怡愉。转盼能几何，翁寿差亦如。已损负郭田，仅存立壁庐。人是羲皇人，居即畏垒居。但贵心朴诚，何必口诗书。笑彼夸毗子，营营锥刀趋。所窃若已盈，所得无乃虚。劝君安桑梓，化日正舒徐。"}