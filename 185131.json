{"id":"185131","title":"吴傅朋出游丝书求诗","dynasty":"宋代","author":"曾几","text":"使君官事閒时书，略取万象随指呼。空中游丝定何物，非蚕所吐仍非蛛。光风霁日青春暮，惹草萦花细于缕。君今幻出一毫端，此秘从来人未睹。铃斋观者客如云，有无断续吁难分。不知谁束此毛颖，能使字画纖无伦。尝闻扫垩生雪白，颠草亲承担夫力。世间妙处不可传，心手应时须自得。"}