{"id":"1130050","title":"东坡先生挽词 其九","dynasty":"宋","author":"释道潜","text":"德政从来主意宽，奋髯时怒岂容奸。傥逢大事能谈笑，未必风流劣谢安。峨冠正笏立谈丛，凛凛群惊国士风。却戴葛巾从杖屦，直将和气接儿童。大河当日决澶渊，横被东徐正渺漫。城上结庐亲指顾，敢将忠义折狂澜。文登五日召公归，海市奇观与愿违。已蛰鱼龙能再起，人间异事古来稀。西湖卷葑拓漪涟，十里横吞碧玉天。自谓前身真白傅，至今陈迹尚依然。临淮大士本无私，应物长于险处施。亲护舟航渡南海，知公盛德未全衰。画图虽不上凌烟，道德芬芳满世间。辽鹤已归东海去，列仙风骨若为攀。"}