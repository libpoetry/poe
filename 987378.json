{"id":"987378","title":"读谢章奏疏赋朝阳吟","dynasty":"宋","author":"高斯得","text":"岷峨秃如赭，江汉浊如泔。云何只隔夜，泼黛挼青蓝。得非气沆砀，祝融困西戡。秋风抗手谢，天公吾敢贪。此邦旧崛奇，神气虎眈眈。山为万仞高，水作千尺涵。尔来遽一变，风景殊不堪。月堕鸡不晨，露警鹤犹鼾。长毕绶若若，修缗府潭潭。坐令死瓦色，空濛亘西南。划闻卷阿奏，翠凤鸣孤岚。尹氏谁敢指，家父独纵谈。三十六峰下，有此奇伟男。戛摩参井燄，刬磢山川惭。予方感嫠纬，耳此距跃三。作歌为贾勇，罪我如饴甘。"}