{"id":"535968","title":"对酒","dynasty":"明","author":"王世贞","text":"对酒歌，少年白发蒙其颠。四坐且勿喧，踯躅吞声内相怜。欲有叙家世，二千石、乘朱轮者将十人。弱冠明经，射策甲第。为郎无状，偃蹇不迁。无蔽芾以藏其朱颜，绛灌将相大臣自愧其妍。侧目而睊睊，安令文墨操吏权。斥之去，一往勿复言。惭无贾生之策，彷徨公车靡阶以自前。月请囊粟十百钱，陛下万寿，小臣归田。"}