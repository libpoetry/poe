{"id":"1124512","title":"荆江渔父竹枝词九首和夔帅□侍郎韵为荆帅范侍郎寿","dynasty":"宋","author":"项安世","text":"第一歌头缓缓催，且看渔父寿图来。天明转向牙旗外，六千里地绣屏开。二歌渔父寿杯宽，荆江亭下到临安。更将海水都斟却，浅得蓬莱始好看。三曲渔人献寿茶，新翻衢样织茶花。白雨纷纷下江海，翠浪滚滚开龙蛇。四曲渔人寿烛明，明在水云连处生。倚天若木朝朝艳，照海金波夜夜清。五曲渔村寿乐多，随大随小声和和。蜻蜓蛱蝶浅深舞，燕子莺儿长短歌。六歌渔父寿诗声，一声声带竹枝情。大枝千岁不改色，小枝孙子满林生。七歌渔父寿香堆，花雾深深拨不开。水边借得春风送，荷花吹上戟门来。八歌渔父意难忘，愿见寿域通八荒。只开云梦一稊米，何似浑仑开太仓。九歌渔父好思量，愿得寿星朝帝乡。寿十二庙寸关尺，演亿万年元蔀章。"}