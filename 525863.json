{"id":"525863","title":"赠别同年王大参唯忠","dynasty":"明","author":"顾璘","text":"孝皇丙辰岁，临轩策贤良。嘉运属休畅，群才兢腾骧。摇笔演明略，阶墀殷琳琅。天颜豁开纳，宰辅勤明扬。蕞尔泥涂身，并遂云霄翔。服官列庶位，展义各均当。述作备文物，论思补遗忘。彬彬慎六职，肃肃司群方。小大虽异适，风烈互成章。王度凛绳直，而谁越官常。公曹幸暇豫，朋从蔼相将。郊圻阳春候，出入俨颙昂。朱楼上客座，赋咏飞羽觞。通家披露驩，胶漆难比量。绸缪誓靡隔，没齿奉轩黄。匪若萧朱俦，晚节竟参商。中路厄阳九，昏阴暗岩廊。明明圣哲姿，垂拱示贞藏。青霄走罔两，妖彗扰天纲。诛求竭井里，流窜连冠裳。赤眉称乱首，万姓疲?攘。翠华无时出，六军行裹粮。众人贵附和，直士死路傍。吾侪婴祸网，骈首投豺狼。穷途莽星散，音耗眇相望。壮者半投窜，耆宿多丧亡。时观礼闱籍，涕泪空徬徨。皇天眷周历，中兴启宣王。四凶润齐斧，元恺森朝行。宿雾一朝豁，赐环皆老苍。春风洗颜色，仍馀旧冰霜。武林大藩岳，与君忝同堂。生涯百忧后，感激意弥长。努力奋末路，愿收桑榆光。相期举反侧，置彼席与床。提携双玉龙，永夜歌慨慷。长啸登吴山，引首望八荒。至哉虞舜德，威凤来何乡。逢时乐无度，陈义规太康。清秋万寿节，献表合四方。当君整冠佩，告别两仓皇。始饯出国门，再饯临河隍。持袂累成泫，沉痛咽中肠。匪以私䁥故，重为同袍伤。君才久外屈，清庙需圭璋。我官已踰分，敞□思鱼梁。祇恐遂乖隔，薰身失兰房。所愿崇一德，安国系苞桑。仰歌天保什，用抵伐木章。"}