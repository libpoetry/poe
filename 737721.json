{"id":"737721","title":"三阳庵","dynasty":"清","author":"纪迈宜","text":"神龙掉尾归，震眩犹用壮。幸哉救苦台，观门扼其吭。连甍飞天都，阶墀袤仅丈。郁然数株松，干霄气崛强。旁阿缭以周，迤折将焉放。岝崿势乃奇，开拓议恐妄。纡步陟高阁，已据云霄上。丹梯复百尺，巀嶪玉京傍。两腋挟雄风，鼓勇神自王。绝顶一趺坐，耳目得清旷。登顿虽稍倦，筇杖喜无恙。"}