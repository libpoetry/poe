{"id":"808865","title":"检外祖黎静圃安理府群文稿感成","dynasty":"清","author":"郑珍","text":"八股行海内，于今五百祀。子弟为学问，富贵当券纸。是于古制作，未便克均峙。自有归唐兴，杨马不敢耻。下迄崇祯末，能辈递砻砥。小技诚未尊，大醇亦无几。元气入我朝，钟陵实巨指。韩张有天授，蓺圣忘排比。继起百年间，亦莫不深柢。后生贪巧捷，转贩竞相市。盗笛吹宫商，截朽饰丹紫。玉尺亦已亡，各以意憎喜。古云经大义，毋乃不若是。惟昔外王父，孝友发屯否。多能出少贱，此事特深至。出入对偶法，钩提古先髓。食时可百篇，占授懒自纪。平生多阅历，曾不挂唇齿。文亦杀锋棱，百鍊化绕指。老手林汲翁，见之叹无已。谓是有根本，更无巇可抵。禄位惜不偿，老饮抑泉水。呼母来从居，曰已归故梓。七十老孟公，处置到鸡豕。三日一来过，琐琐身料理。此义今则无，死或不相视。固知有言者，天性厚如此。当时我童幼，顽状顽难似。先生抚而笑，孺子盍楚捶。耕稼傥有人，学成尽堪俟。此后执经来，请业吾语尔。配质不易镌，而公行病矣。阳厥见侠瘿，绕颈若珠累。无知尚肆姐，持册前问字。先生不挥去，曰居待吾起。力疾为指说，声轰所凭几。想见仁人心，何尝知有死。回首十六年，面命犹在耳。儿长业日荒，欲言自先葸。司马有遗文，传布竟谁事。临风一抚额，高山怅予跂。既以负先生，又以负母氏。所欲非得为，永惭卢东里。"}