{"id":"852432","title":"采芡","dynasty":"宋","author":"文同","text":"芡盘团团开碧轮，城东壕中如叠鳞。汉南父老旧不识，日日岸上多少人。骈头鬅?露秋熟，绿刺红针割寒玉。提笼当筵破紫苞，老蚌一开珠一掬。吹台北下凝祥池，圃田东边仆射陂。如今两处尽堙没，异日此地名应驰。物贵新成味尤美，可惜飘零还入水。料得明年转更多，一匝清波流万子。"}