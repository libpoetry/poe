{"id":"699106","title":"留别曹能始","dynasty":"明","author":"徐熥","text":"驿楼相别不胜悲，握手殷勤问后期。何处垆头同一醉，冷风残雪蓟门时。一别青山谢薜萝，故人今夜隔关河。客中无限相思泪，才到思君泪更多。西去长安路渺漫，天涯踪迹觅来难。我今到处题名姓，待汝经过到处看。梦中忘却已分离，只解欢娱不解悲。半夜蓬窗惊觉后，始知相别已多时。"}