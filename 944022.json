{"id":"944022","title":"送龙辞三章 其一","dynasty":"宋","author":"陈造","text":"沈燎兮桂醑，笳箫鸣鸣兮逢逢其鼓。缓吴歈兮跄越舞，送龙兮归处。龙之归兮悦娭，翻倒霄霏兮胶轕雾雨。历馆娃兮不留，过胥口兮小顾。水天模糊兮迷仰俯，仙真迎兮排空。蛟鼍骈罗兮而在下，祥飙肃兮绿舆。非烟羃兮紫府，翘侬望兮何所。目屯云兮南骛，心靡迤兮延伫。"}