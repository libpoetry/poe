{"id":"791459","title":"题谢节母篝灯刻子图","dynasty":"清","author":"周在镐","text":"谢子我契友，耿介世罕偶。视我一副图，珠玉满卷首。图以课子名，嘱我题其后。披图玩再三，知君有贤母。君本是少孤，庭训未亲受。母曰父有言，书香宜世守。我自丧汝父，纺织不离手。汝乃是男儿，父薪当荷负。日从名师游，学饱窥二酉。夜为日之馀，董言还记否。寸阴如拱璧，虚掷谁之咎。继晷膏可焚，青灯味耐久。机声和书声，轧轧寒侵肘。冷露滴茅茨，清风款户牖。残月落三更，光芒寒星斗。谢子当斯时，图书拥左右。母顾为欢颜，我儿孝足取。自古贤母氏，竞推欧与柳。画荻继丸熊，名并垂不朽。"}