{"id":"837417","title":"小豪飞函为尊甫芳园封翁寿辰徵诗爰成七古一章却寄","dynasty":"清末民国初","author":"郑国藩","text":"苍松夭矫游龙形，道是冰霜百鍊身。俯视凡木多彫萎，岁寒耐得始长春。物类有然人亦尔，此意请质小豪子。小豪尊甫古之愚，直辞曾慑陵暴徒。稚虎自有食牛气，见义无勇信非夫。牵车服贾勤孝养，更向海邦学商战。负米争传季路贤，吹篪敢先伯氏倦。伯去星洲仲越南，货殖才多人共羡。自古意气重男儿，肯为新知倍旧知。却聘书成怀落落，金钱易掷山难移。宫入磨蝎磨折定，惟有精神能战胜。再接再厉事竟成，归来年已逾知命。独恨树静风不宁，罔极未报涕常零。况乃雁行先折翼，万里归骨悲原鸰。由来诗书重孝友，郁郁佳城窀穸厚。耰锄豆萁两无惭，寿考作人更不朽。转坤学校能转坤，乾健才华出钗裙。成绩八年历史在，至今齿颊尚流芬。回忆生平最劳力，快乐却从勤苦得。敬我敬人合则留，岂能胁肩望颜色。襟怀坦荡契天和，渥丹犹作醉颜酡。哀乐不须丝竹写，惩忿窒欲福寿多。不见青青坚节在，四时何尝改叶柯。达尊有三齿居一，内外孙曾已绕膝。老人星映南极明，恰好青牛度关日。邮筒远寄预徵诗，欲佐兕觥同介眉。显亲岂待人爵贵，讴歌即是扬名时。老我无才空弹指，挥毫不见云烟起。请君当作海筹看，莫道呕哑难入耳。"}