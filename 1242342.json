{"id":"1242342","title":"六州歌头","dynasty":"元末明初","author":"邵亨贞","text":"刘郎老去，孤负几东风。思前度，玄都观，旧游踪。怕重逢。新种桃千树，花如锦，应笑我，容颜改，浑不比，向时红。我亦无情久矣，繁华梦、过眼成空。纵而今再见，何似锦城中。往事匆匆。任萍蓬。忆欢娱地，经行处，秦楼畔，灞桥东。春冉冉，花可可，雾濛濛。水溶溶。几度题歌扇，欹醉帽，绕芳丛。时序改，人面隔，鬓霜浓。别有武陵溪上，秦人在、仙路犹通。待前村浪暖，鼓楫问渔翁。此兴谁同。"}