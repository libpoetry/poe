{"id":"524872","title":"谒岳麓书院","dynasty":"明","author":"顾璘","text":"瞻彼衡岳麓，松柏何青青。苍云被曾阜，石室延空冥。朱张命世儒，潜兹考遗经。悠悠过化迹，仰止犹华星。蹇予泊湘渚，风涛限扬舲。挂帆决所济，杖策临幽扃。薰香谒虚位，周览循阶庭。物色信多美，山川郁钟灵。后贤力绍述，堂构递经营。群植拟孔林，曲池方兰亭。既云备游息，亦以宏高明。兹方盛才彦，礼乐遵仪刑。精修诣阃奥，庶续千秋盟。母为汩尘土，永以羞岩峒。"}