{"id":"918536","title":"访孟守","dynasty":"宋","author":"汪莘","text":"紫阳佳山水，帝室雄垣藩。桑柘若云屯，梨枣如星环。迩来十四载，有失汉诏宽。坐令陇亩上，面作百摺酸。侯来自江西，与物破险艰。处处春风村，家家秋月湾。矧侯老儒术，渊源起波澜。文盟后韩孟，诗社前张樊。贱子昔好学，何理不仰钻。风雷绕肠胃，日月悬肺肝。宇宙在掌握，鬼神露毫端。身由疾恶病，家以论事殚。天门守九虎，归卧牛衣间。誓欲灭此贼，使天回正观。豫子欲趋赵，聂生方入韩。匕首忽电掣，铁椎已雷钻。世无伯牙手，钟子每长叹。世无子期耳，伯牙泪空弹。人生乐相知，相知良亦难。不知起胡越，相知同岁寒。自侯之来矣，愿言识孔鸾。秋风动心气，朔云资疟奸。及此春日舒，扶病犹蹒跚。怪仆来胡迟，为仆留城关。见侯亦胡为，明珠倾月团。见仆亦何为，伸此蛟龙蟠。龟老壳愈坚，鹤老顶益丹。自恨身已老，徒重钝与顽。终忆玉川子，干谒非所安。山不养伯龄，伯龄不厌山。"}