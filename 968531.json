{"id":"968531","title":"水调歌头 其一 龙帅宴王公明","dynasty":"宋","author":"赵师侠","text":"金鼎调元手，玉殿涣恩华。宣威蜀道，曾见千骑拥高牙。凭仗元枢筹略，宽我宸旒西顾，惠泽被幽遐。为忆江城好，南浦舣仙槎。格天心，膺帝眷，极褒嘉。琳宫香火缘在，还近玉皇家。霖雨久思贤佐，看即声传丹禁，唤仗听宣麻。衮绣公归去，宰路筑堤沙。"}