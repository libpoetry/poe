{"id":"1241524","title":"感时述事十首 其五","dynasty":"元末明初","author":"刘基","text":"古人有战伐，诛暴以安民。今人尚杀戮，无问豺与麟。滥官舞国法，致乱有其因。何为昧自反，一体含怒瞋。斩艾若草芥，虏掠无涯津。况乃多横敛，殃祸动辄臻。人情各畏死，谁能坐捐身。所以生念虑，啸聚依荆榛。暴寡惮强梁，官政惟因循。将帅各有心，邈若越与秦。迁延相顾望，退托文移频。坐食挫戎机，养虺交蛇鳞。遂令耕桑子，尽化为顽嚚。大权付非类，重以贻笑颦。鼠璞方取贵，和璧非所珍。但恐胥及溺，是用怀悲辛。"}