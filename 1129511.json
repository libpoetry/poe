{"id":"1129511","title":"谢叶文昌二首","dynasty":"宋","author":"释居简","text":"星履声中识典刑，洗空浮俗快双明。四朝孰愈德耆艾，九鼎曷如身重轻。只作寻常高步武，安知咫尺是钧衡。冲和一点关埏埴，噫欠春风六合生。镜里津津喜上眉，人情瘦瘠遁心肥。环中小复事虚应，方外敢忘求实归。客好洁羞南涧藻，家常草具北山薇。难消闲里舒长日，脩绠何须绊落晖。"}