{"id":"691047","title":"珠江曲","dynasty":"明","author":"李云龙","text":"江边杨柳绿，江上藕花肥。玉溆鸳鸯戏，金塘翡翠飞。时闻采莲曲，唱入荔枝矶。溪桥箫鼓闹，江路锦云铺。彩鹢双双并，游龙两两俱。齐乘潮水涨，来戏海中珠。小姑撑小艇，来往越江滨。溪月裁眉出，川云学鬓分。微风柳下起，吹动石榴裙。佳人青雀舫，公子木兰舟。游戏青枫浦，沿泗绿水洲。向晚江风起，齐归花渡头。"}