{"id":"901445","title":"行运河辛大观先行以此走寄","dynasty":"宋","author":"张舜民","text":"同下龟山时，舟行篙参差。夜投洪泽口，访问失所之。不应一日力，解至淮阴祠。长淮自风浪，竟夕起忧疑。旦日坐闸中，听水忘朝饥。清泠见杂咏，蓊密闻群咿。就柳喜高荫，避桥嫌窄卑。凉风吹水面，襟袖不假披。新螯与老鲑，登俎辄无遗。饱食却思睡，睡起复何为。稍厌理文字，惟思弄孙儿。尚有数舟酒，独酌非所宜。好话不得吐，两日舌如茨。舟行虽云乐，先后不可期。争如鞍马间，吟啸长追随。"}