{"id":"710622","title":"止酒和陶靖节","dynasty":"明末清初","author":"邝露","text":"止酒不可止，得酒性乃便。何世非大梦，何夜非长年。何天非梦梦，何帝非陶然。大饮盗海岳，醢龙酺麟肩。小饮盗沼沚，烹葵醊茎莲。嗒然既丧我，优哉复忘天。天岂与我违，太和同周旋。笑彼独清醒，怀沙甘湛渊。沐猴希万乘，封豕冠进贤。乘舆辱执盖，箕豆横相煎。手持一樽者，不受诸可怜。"}