{"id":"701789","title":"拟登镇海楼二首","dynasty":"明","author":"黄衷","text":"突兀飞楼壮粤边，未登孤思剧悽然。江河滚滚岂今日，烟火寥寥非昔年。雨过残虹流綵栋，秋来哀雁掠虚檐。游人莫谩贪跻览，愁杀垂南薄暮天。日出东隅是海边，长风吹袂更翛然。使君歌舞惟妍景，病客江湖且暮年。引睇总教随去鸟，冥心端合守寒檐。鲸波只在红筵外，想见戈船泛远天。"}