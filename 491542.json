{"id":"491542","title":"赠李庚自万安迎侍祖母之庐陵就养","dynasty":"明","author":"刘崧","text":"忆我始来万安日，远道依人附鸣鳦。我方兄礼事尔父，见尔深怜好姿质。束发双垂仅及肩，摄衣趋拜才过膝。芝兰玉树未足贵，麒麟凤雏差可匹。慷慨常闻尔父言，二十生儿寡童妷。往客庐陵困县曹，携持又以司仓出。未能郭外荷短镵，已解床头散方帙。衣食艰难谩足忧，门户荒凉复何恤。后来遣尔至馆下，庭训私闲颇周悉。聪明日造开壅蔽，疑惑时能就咨诘。读书先后群弟子，委靡之中见飘逸。今年我留邓溪上，念尔远来业当卒。担簦辑屦走百里，风雨泥涂忘沐栉。尝从愤悱得旨趣，每以雍容谢呵叱。盛年粲粲衣綵裾，玉雪娟娟佩刀珌。早怜头角向崭绝，行看英华就充实。近来尔父复司掾，见尔令我心内怵。当家词翰追作者，东南才名今第一。极知暂屈在孝养，岂直辛勤为家室。此行此意尔未知，汝往应门勿私昵。滩头水落石齿齿，上日放船北风疾。汀云冉冉送归雁，江树离离杂柑橘。白头大母柂楼底，羞膳三时候安佚。青原雪消日在望，后夜抵城应可必。天寒送子不尽意，蹇独荒山愧投笔。穷年古书隐蟫蠹，坐榻寒毡沾虮虱。好为人师古所戒，于汝深情岂容失。远怀河南王廉者，勤学潜心稍精密。又如丰城毛德广，规矩承家亦循率。汝才警敏或过之，早已愧汝年十七。白圭三复惧玷缺，欹器中藏戒倾溢。由来进篑达贤哲，慎勿他岐累儒术。矧闻特达可预卜，汝祖活人有阴骘。终当雕鹗上云霄，岂有圭璋在蓬荜。升堂再拜首问候，为说故人总萧瑟。赍粮晏岁当远寻，剩有俸钱催酿秫。世情泊如冰在水，友道庶以胶投漆。城楼宫背草堂幽，先尔持书具称述。"}