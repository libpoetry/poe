{"id":"1118394","title":"醉中信笔作四绝句既成惧观者不知野人本心也复作一绝","dynasty":"宋","author":"陆游","text":"麦野桑村有酒徒，过门相觅醉相扶。朱门日日教歌舞，也有侬家此乐无。过得一日过一日，人间万事不须谋。邻家幸可赊芳酝，红蕊何曾笑白头。今朝卖谷得青钱，自出街头买彘肩。草火燎来香满屋，未容下箸已流涎。老觉人间足畏涂，怕人浑似怕于菟。晴明颇动青鞋兴，先探门前有客无。治道巍巍本易成，狂言安得略施行。太平事业人皆见，不计封伦死与生。"}