{"id":"1123347","title":"至成都有作二首","dynasty":"宋","author":"赵抃","text":"四十年间利禄身，平生疏拙任天真。惭无治迹留青社，喜奉恩华觐紫宸。去国早逢关右雪，下车还入剑南春。为怜锦里风光好，不倦从来作主人。西指梁岷路屈盘，犹能矍铄据征鞍。大庭临遣皇恩重，还俗传闻睿诏宽。峰耸云妆银世界，江深春动锦波澜。遨头老矣民知否，莫作风流太守看。"}