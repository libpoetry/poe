{"id":"154950","title":"五里三滩·群石壅水成哀湍","dynasty":"宋代","author":"文同","text":"群石壅水成哀湍，五里之地凡三滩。船如走丸势不住，力适万弩云涛盘。门窗掩塞怕飞浪，已倒床座翻杯槃。长年三老色自落，捩眼不敢窥波澜。捎涡撇漩出九死，众命幸免鱼鳖餐。须臾出缆系高岸，竞以好语相尉安。是时左右有观者，应亦为我心曾寒。"}