{"id":"439510","title":"五岳观四绝 昼","dynasty":"金","author":"赵秉文","text":"浏浏清风下曲阿，亭亭午影转庭柯。帘钩不捲通明处，时有流莺趁蝶过。愔愔小雨一灯荧，犹记灵宫夜叩扃。绕树惊乌栖不定，踏翻柏子落阶庭。一声鹎鵊唤年芳，底事惊回蝶梦长。独倚栏干梳白发，满襟清快晓风凉。移床坐到晚凉时，手弄清泉似小儿。古观无人苍柏暗，偶看宿鸟暮争枝。"}