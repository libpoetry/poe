{"id":"1106543","title":"和御制诗五首","dynasty":"宋","author":"王质","text":"列圣兼仁武，随时议战和。伫开新日月，重照旧山河。西北浮云敛，东南王气多。大唐功十二，一一付铙歌。大庆通宣德，西华近保和。草荒朱雀道，沙壅护龙河。九庙烟尘暗，七陵风露多。君王既神武，父老莫悲歌。濠楚前通泗，舒庐内接和。眼看花靥渡，梦想白沟河。火德时方盛，金行数不多。儒臣且经略，未要载赓歌。鼎待周公定，羹须傅说和。上方资羽翼，谁解废江河。志定功应就，时来力不多。晋公门下客，豫制凯旋歌。景运开乾德，升平到政和。七星摇帝座，两界隔天河。义士何曾少，谋夫不在多。鲤鱼长尺半，恐有扣牛歌。"}