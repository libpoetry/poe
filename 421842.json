{"id":"421842","title":"剑潭","dynasty":"近现代","author":"连横","text":"群龙血战喧雷雨，腾拿十丈纷旗鼓。中有一龙坠潭中，化为长剑犹起舞。潭水千年血尚腥，潭花寂寞酬山灵。红毛垒毁寒潮齧，赤嵌城高落日横。独有诗人爱清绝，苦吟自对空潭月。芦荻萧萧秋复秋，微茫星斗时出没。回头忽见朝墩红，远山万朵青芙蓉。且提长剑倚天啸，他日屠龙大海东。"}