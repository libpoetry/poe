{"id":"698481","title":"暇日同郑以孝游定光庵坐志喜亭上以池清龟出曝松暝鹤飞回为韵各赋十首用纪一时之清兴云","dynasty":"明","author":"唐文凤","text":"登临试轻步，及此凉风时。怪石庋危砌，幽泉下深池。山衔落日短，鸟度遥天迟。俯仰一长笑，嗒然遂忘疲。高城献雉堞，净地邻市声。云含竹阴冷，天浸池光晴。崖腰怪藤络，石罅香藑生。流瞩景何限，诗成写吾情。亭高焕华扁，依山辟新基。瓦排脊峨兽，碑立趺蹲龟。美哉嘉禾颂，允矣甘棠诗。遗恩久不泯，千载长在兹。空寮积尘生，僧病縳禅律。橐空饥鼠跳，衲破饕虱出。险崖石可梯，荒井水堪繘。我欲叩心宗，此理待谁诘。丛林占清幽，恍讶古天竺。风虎抱云眠，雨禽迎日曝。竹尰瘦根长，柏病危枝秃。何时借藤床，坐读传灯录。危亭带近郭，虚窗纳群峰。蛇涎滑劲竹，龙骨蜕怪松。东山想谢傅，历下传李邕。起我怀古兴，凭高豁心胸。芒屩涩行踪，疏雨不滑径。石泉洒雪凉，野树栖烟暝。香消歇残经，风微度幽磬。老衲坐蒲团，禅心初入定。乘兴造禅关，清游景堪乐。钵饭施饥禽，函经护驯鹤。岚光眼底浮，云景手中落。苍苍天四维，连峰瘦于削。倚阑兴未尽，坐久心忘归。树远碍云出，鸦回背日飞。地接市喧近，境留尘迹稀。朗吟下山去，松风凉葛衣。天开兜率境，何殊雨花台。山鬼受经去，癯龙听讲回。邛竹青活雨，禅龛紫封苔。他年弃俗虑，避世心悠哉。"}