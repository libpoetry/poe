{"id":"1118108","title":"戏书燕几二首","dynasty":"宋","author":"陆游","text":"平生万事付天公，白首山林不厌穷。一枕鸟声残梦里，半窗花影独吟中。柴荆日晚犹深闭，烟火年来只仅通。水品茶经常在手，前身疑是竟陵翁。饱知此手合锄犁，剩喜东归老故栖。僧乞新诗题院壁，人扶半醉下楼梯。少通朝籍谗销骨，晚畏京尘悔噬脐。尚有远游心未死，梦携猿鹤渡敷溪。"}