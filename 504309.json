{"id":"504309","title":"踏车行","dynasty":"明","author":"李昱","text":"南岸北岸声咿哑，东邻西邻踏水车。车轮风生雷转轴，平地雪寒生浪花。借问老农何太苦，低头欲语还咨嗟。前月有雨田未耘，非其种者纷如麻。县吏捉人应差役，令严岂得营私家。况当今月滴雨无，陂塘之水争喧哗。虽如抱瓮沃焦釜，蹄涔岂足供泥沙。语罢踏车车转急，田水何如汗流湿。老妻贷谷犹未归，力疾无奈吞声泣。"}