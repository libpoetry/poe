{"id":"834993","title":"高阳台 其二 唐花，用中仙韵","dynasty":"清末民国初","author":"奭良","text":"矮树烘云，翘枝浥露，便宜六琯吹葭。春意盈盈，重来不到田家。油窗安向南荣好，浅薰炉、锦幔低遮。衬银幡、帘影参差，烛影横斜。龙泉古盎中庭静，有旁嵌白石，细碾圆沙。竞说长春，拼成一段芳华。繁英斗艳幽香浅，问东君、可遍天涯。只连昌、无数雕栏，无数名花。"}