{"id":"918901","title":"又代上张帅太尉","dynasty":"宋","author":"沈继祖","text":"三杰人材有重轻，子房呼字不呼名。天授家传此韬略，固应堂上有奇兵。方虎成功张仲在，惟忠与孝一心纯。英姿鹦鹉洲前见，异日麒麟閤上人。挟纩皆由一语温，吮疽效命亦前闻。听得武昌军士说，张家军比岳家军。元颜辛巳寇边日，十骑能收唐邓州。奈何养兵一百万，岁以金缯遗虏囚。春秋尚复九世雠，和议于今六十秋。诸将宁无持禄念，将军必不为身谋。"}