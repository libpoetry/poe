{"id":"1130527","title":"送汤丞相帅会稽","dynasty":"宋","author":"韩元吉","text":"淮岸春来罢夕烽，君王奏凯大明宫。守关岂但勤萧相，分陕犹宜屈召公。綵绶不妨龙衮贵，锦衣真与故乡同。政成更上平戎略，归作麒麟第一功。翰墨英名多士先，经纶长策万方传。久知燕许文章大，要自皋夔事业贤。曲水兰亭脩竹外，都门祖帐百花前。去天尺五调元旧，肯使邦人借一年。畴昔追风幸执鞭，词场好在笔如椽。十年睎骥犹瞠若，晚岁登龙未偶然。下客阳春惊白雪，何人绿水近红莲。尚应九里蒙河润，他日一天今二天。"}