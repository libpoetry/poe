{"id":"1252195","title":"塞上曲五首","dynasty":"元末明初","author":"王逢","text":"木叶满关河，辕门肃佩珂。将军提剑舞，烈士击壶歌。月黑辉铜兽，风高啸紫驼。不堪城上角，五夜《落梅》多。将令传中阃，交欢浃两军。地形龙虎踞，阵伍鸟蛇分。清野辉燕日，黄河泻岱云。生灵如有赖，绛灌不无文。月照小长安，风生大将坛。虎皮开玉帐，牛耳割铜盘。霸气寒逾肃，军声夜不欢。皇天眷西顾，慎取一泥丸。鞗革带钩膺，联镳猎楚陵。白肥霜后兔，青没海东鹰。千里榛芜辟，三年稆谷登。中郎示閒暇，呼酒出房烝。诸夏皇威立，三边虏气衰。角弓分虎圈，乳酒下龙墀。蜂午歊氛远，鼍更窟宅移。舆图欲尽入，中道勿颁师。"}