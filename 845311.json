{"id":"845311","title":"捣练子 春闺风雨词","dynasty":"清末民国初","author":"潘榕","text":"风阵阵，雨濛濛。宵短衾寒睡不浓。醒着欲眠眠着醒，声声又到五更钟。风细细，雨丝丝。撩乱芭蕉和竹枝。隔个窗儿听不得，凄凉又是上灯时。风剪剪，雨霏霏。自卷珠帘自挽帷。满地残红花又谢，天涯底事尚迟归。风袅袅，雨绵绵。窗外花枝冷杜鹃。独上小楼人不见，断肠柳色又经年。"}