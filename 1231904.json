{"id":"1231904","title":"题松溪渔隐图","dynasty":"元","author":"祖柏","text":"老树惊鹊，枯莎怨螀。幽人对景炯不寐，西风一叠神凄凉。我欲渡，河无梁。我欲济，津无航。攀鳞附翼愧凡骨，化金点石无仙方。腰金秉象兮我貌弗扬，剸蛟缚虎兮我机弗张，有弓无由挂扶桑。夜光明月孰辨昔那子，黄河太华谁是今欧阳。天宽地大若无碍，无处可著诗人狂。西风再叠兮形无尔伤，黄鹄可跨兮苍虬可骧。南箕可簸兮北斗可浆，所不可以智力而致者惟命之常。何圣贤亦不能免于厄兮，或毁于臧，或畏于匡。然大人虎变有不可得而测者，岂非寻常之中而有筑岩之傅，钓磻之吕，卧庐之亮，纳履之良者耶？西风三叠兮声始洋洋，黄金满地山花香。呼童重洗琥珀觞，篱菊已露螯已霜。乐天知命兮吾亦从此逝矣，相与忘形乎无何有之乡也。歌欲断，夜将半。拔剑起舞无人伴，却对嫦娥影淩乱。君不见芙蓉晓梦万花酣，有人却恨春宵短！"}