{"id":"1250198","title":"袁孝子篇","dynasty":"元末明初","author":"梁寅","text":"袁孝子，思死如生生欲死。海盐场上泪眼枯，哀心无穷海之水。谁云猛虎凶，谁云长蛇毒。咄尔凶毒人，何独无骨肉。尔身虽齑断，肠已裂我腹。父也衔冤蝼蚁乡，儿犹饮食被服裳。皇天昭昭运三光，如山之罪胡可以掩藏。暑卧埃尘，寒卧雪霜，跃我前狐嘷我傍。父魂有知儿共处，母存未忍儿身亡。呜呼天下几人冤且苦，孝子三年独庐墓。官书大字表门户，更愿除却人间蛇与虎。"}