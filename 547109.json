{"id":"547109","title":"阁试征西将军出塞歌","dynasty":"明","author":"于慎行","text":"榆关九月寒风早，玄霜已白边城草。敌骑朝侵策勒营，将军夜出祁连道。关山晓月度龙沙，马上芙蓉吐剑花。连营画地传刁斗，十万军声静不哗。期门少年健如虎，束发从军思报主。画角寒销玉塞云，铁衣冷拂金城雨。援枹执鼓何雄哉，笑看楼兰动地来。合围瀚海浑无敌，转战皋兰未肯回。紫骝汗血归来后，肘背黄金大如斗。胡床坐解月支头，割鲜笑釂蒲萄酒。酒泉亭障接乌孙，辎重如山入塞门。五云阙下报天子，万里封侯安足论。"}