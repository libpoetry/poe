{"id":"1070696","title":"送孟博二首 其二","dynasty":"宋","author":"李光","text":"我少事远游，出门如野鹤。藩篱脱鸡群，乘风纵寥廓。一往四十年，平地起山岳。世缘真梦幻，电过不可捉。南来几万里，顾笑恍如昨。昔如云释峤，今若龟脱壳。朅来容江上，风物喜淳朴。岂无乡土恋，浮念起即觉。汝归暂欢颜，所念路悠邈。朝行避烟瘴，夜宿傍城郭。剩誇鱼米贱，勿说风土恶。嚬送与笑迎，但可付一噱。"}