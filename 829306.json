{"id":"829306","title":"浣溪沙","dynasty":"清末近现代初","author":"沈尹默","text":"吟尽春愁梦乍醒。无聊尘土有涯生。争教微尚不关情。酒后风怀花落拓，眼中人事蝶将迎。行云流水本无声。梦断楼台望转深。一春烟锁到而今。檐前依约堕青禽。飞过画帘留不住，杨花飘泊总无心。伤春人却在帘阴。十二阑干十二楼。玉栊瑶簟一时秋。雨丝漠漠恨难收。楼外灯光清比月，阑边心事细于愁。哀蝉落叶此生休。"}