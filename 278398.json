{"id":"278398","title":"梅花岭吊史阁部","dynasty":"清代","author":"舒位","text":"一寸楼台谁保障，跋扈将军弄权相。已闻北海收孔融，安取南楼开庾亮。天心所坏人不支，公于此时称督师。豹皮自可留千载，马革终难裹一尸。平生酒量浮於海，自到军门惟饮水。一江铁锁不遮拦，十里珠帘尽更改。譬如一局残局收，公之生死与劫谋。死即可见左光斗，生不顾作洪承畴。东风吹上梅花岭，还剩几分明月影。狎客秋声蟋蟀堂，君王政事胭脂井。中郎去世老兵悲，迁客还家史笔垂。吹箫来唱招魂曲，拂藓先看堕泪碑。"}