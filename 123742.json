{"id":"123742","title":"浮湘行·湘山中间湘水横","dynasty":"宋代","author":"范成大","text":"湘山中间湘水横，绿苹叶齐春涨生，盘涡沄沄去无声。吾乘桂舟泝中濡，扬波击汰双橹狞，辘轳引笮如牛鸣。篙师绝叫叠鼓轰，潜鱼跳奔乳猿惊。暖烟浮空书梦腾，山长水远天无情。吹箫拊瑟吊湘灵，水妃风御缤来迎，问客良苦远征行。昨者斧钺下青冥，命我尽护安南兵，岭海一视如王庭。布荡阳春濯腐腥，王事靡监来有程，匪躬之故惟尔甿。芳洲杜若空青青，九歌凄悲不可听，愿赓楚调归和平。"}