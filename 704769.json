{"id":"704769","title":"金陵春望四首","dynasty":"明","author":"薛瑄","text":"锦绣江山一望中，金陵佳气正葱葱。石城尚踞耽耽虎，钟阜长蟠矫矫龙。淡霭远遮三月柳，瑞烟深护万年松。风流王谢何须问，开国还思旧股肱。金陵最好是新春，风景无边入望频。山似洛中浮秀色，水从天上泛通津。千门垂柳初经雨，满路飞花不起尘。深荷发生同万物，两京回首忆枫宸。佳丽层城王气中，春来无树不青葱。湖光湛湛跳红鲤，桥影沉沉卧白龙。锦绣园林开艳杏，烟霞涧谷挺长松。无边风景皆堪赏，千首新诗兴未穷。皇都又是一年春，立马长堤眺望频。丽日斜明红杏坞，煖烟轻护绿杨津。风来野水微生浪，雨过天街迥不尘。最爱祥云呈五色，氤氲长是绕枫宸。"}