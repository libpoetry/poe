{"id":"708250","title":"念奴娇 其十 咏米家灯和其年韵","dynasty":"明末清初","author":"尤侗","text":"尚书堂上，忽鸾飞凤舞、花枝分亚。起剔银灯相视笑，认得米家书画。木偶儿郎，弓腰仕女，游戏无真假。针神妙手，恰从阿堵传写。正是月满千街，星移万点，天放元宵夜。遥想汉宫传蜡烛，光照彩楼缥瓦。玉漏停催，琼箫慢弄，暂醉珠帘下。燕台胜景，剪灯重谱新话。"}