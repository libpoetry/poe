{"id":"899483","title":"忆旧游 新朋故侣，诗酒迟留，吴山苍苍，渺渺兮余怀也。寄沈尧道诸公","dynasty":"宋","author":"张炎","text":"记开帘过酒，隔水悬灯，款语梅边。未了清游兴，又飘然独去，何处山川。淡风暗收榆荚，吹下沈郎钱。叹客里光阴，消磨艳冶，都在尊前。留连。殢人处，是镜曲窥莺，兰阜围泉。醉拂珊瑚树，写百年幽恨，分付吟笺。故乡几回飞梦，江雨夜凉船。纵忘却归期，千山未必无杜鹃。"}