{"id":"1105895","title":"喜迁莺","dynasty":"宋","author":"王千秋","text":"春前腊尾。问谁会开解，幽人心里。映竹精神，凌风标致，姑射昔闻今是。试妆竞看吹面，寄驿胜传缄纸。迥潇洒，更香来林表，枝横溪底。谁为。停征骑。评蕙品兰，俱恐非同里。天意深怜，花神偏巧，持为剪冰裁水。拟唤绿衣来舞，只许苍官相倚。醉眠稳，尽参横月落，留连行李。玉龙垂尾。望阙角岧峣，如侵云里。明璧榱题，白银阶陛，平日世间无是。静久声鸣槛竹，夜半色侵窗纸。最奇处，尽巧妆枝上，低飞檐底。当为。呼游骑。嗾犬擎苍，腰箭随邻里。藉草烹鲜，枯枝煎茗，点化玉花为水。未挹瑶台风露，且借琼林栖倚。眩银海，待斜披鹤氅，骑鲸寻李。"}