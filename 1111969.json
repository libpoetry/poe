{"id":"1111969","title":"题古岩旧尝侍孙先生题名岩中二首 其二","dynasty":"宋","author":"吴儆","text":"覆篑一拳进，嵌空百肘宽。僧房因石室，蚁穴梦槐安。尘路十年别，松风六月寒。凄凉旧题处，不忍更重看。白日潇潇松径静，红蕖冉冉洞门深。风涵广宇生虚籁，梦破西窗上夕阴。景物眼前浑似旧，尘埃题处忍重寻。羸骖落日孤村路，尘土依然满病襟。"}