{"id":"624245","title":"饮王参军甘泉亭大书吐诗二字","dynasty":"明","author":"许国佐","text":"舞鹤楼前一带霞，飞飞点缀李白衙。簿书曳白何所试，莫是酸者皱之字。不曰余方有公事，昨日去判桃源仙。庄客横矛拍我肩，归来径过参军前。相邀酌酒赋甘泉，墨浓杯深意悬悬。我但能酌不能赋，酒出酒入不成句。入浸骚肠出作诗，甘泉何如我一吐。甘泉流处风不怒，湲湲潺潺抽微雨。点滴入唇婴之乳，参军犹谓此乃我法衔勒渡。参军已筑洗兵亭，可但恃此炎秋露。君不见桃源判仙俗吏吐，此夜万壑齐奔赴。草玄先生酌一杯，洗尽墨花白如故。三峡瞿塘何足数，石门百丈之瀑布。癖山太守搜出人惊惧，可以灌溉三千大千世界硗瘠斜崎路，又谁谓风雅之道不可以疗痼。"}