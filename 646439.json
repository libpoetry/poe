{"id":"646439","title":"采珠行","dynasty":"明","author":"德清","text":"灼灼明月珠，产向深渊底。从空捞摝之，鱼龙尽惊起。鲛人相抱泣，洒泪忽成雨。腥风扑远岸，鲸波奔万里。密网垂天云，轻帆展鹏翼。一擘川后愁，再击海若徙。尽剖蚌蛤腹，不补苍赤髓。安得如意珠，持归报天子。神光发中夜，龙颜大欣喜。七宝随所求，四事尽丰美。展转济孤贫，利乐无穷已。用赏战胜功，传为灌顶祉。罢此批鳞役，聊以释附髀。沧海不扬波，沟渎清尘滓。愿祝吾皇寿，量同东海水。"}