{"id":"666648","title":"岁暮田居寄子云希尹","dynasty":"明","author":"薛蕙","text":"疏散弃簪裾，归休依井闾。自知非宦侣，雅意是閒居。伐木构新宇，种苗开旧墟。踟蹰寄农圃，出入偶樵渔。岁晏风霜早，田家耕穫馀。空墙悬耒耜，敝箧贮诗书。谈笑过邻父，喧呼避里胥。绽衣添败絮，酌酒爨枯鱼。扬子贫犹在，嵇生懒未除。驽骖忘蹭蹬，落羽谢吹嘘。嘿嘿寡同调，悠悠无起予。近来思二仲，相念复何如。"}