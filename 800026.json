{"id":"800026","title":"送宋观察荔裳之蜀","dynasty":"清","author":"颜光敏","text":"三闾昔日沉沅湘，楚臣憭栗长悲凉。兰台巫岫类谲谏，翻令千载讥淫荒。片言立朝岂易得，何况秉节来天阊。怪君天刑谁与解，倏为霜雨周雍梁。忆昔含香坐藤院，公然白眼轻张汤。一朝受辱处囊槛，狱吏嫚侮如驱羊。拘絷反成好游癖，南穷涨海西河湟。今年被诏按巴蜀，龙墀乍见须眉苍。巴蜀年来成鬼国，蚕丛鱼凫重辟疆。颇闻中丞贡嘉穗，九茎岂得盈千箱。猰貐磨牙近城市，驺虞垂首眠通庄。神禹泣罪只辇下，穷陬无计逃桁杨。使君冠佩望鱼雅，万人祖送纷琳琅。子规昼啼岩谷静，木棉花落旌旗香。万事夷险如转烛，天公好生民寿康。皋陶庙里袭长夜，凄风苦雨君无忘。"}