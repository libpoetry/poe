{"id":"747975","title":"白崖洞","dynasty":"清","author":"郑珍","text":"鸿蒙昔未分，积此千仞雪。开天日月嫩，不能解顽结。其根有融处，娄络成洞穴。江穿日雷斗，撞捣忽中裂。半随流水去，此矗面如截。刚风吹老硬，万古不受涅。下嵌若偏厂，楣屐失前列。积阴养苔气，历久化苍铁。蹲门绿虾蟆，一水漱其舌。白日澹波光，寒森四山闭。沈沈百尺潭，蟠蛰富诡谲。骊龙常吐珠，腾光夜飞掣。上下云间峰，见者大如月。两岸尽悬壁，鬼愁径路绝。自非藉舟桨，何以达灵窟。我来仲夏末，周览叹奇兀。攀深足余酸，题峻胆尚烈。弟子黄精粥，先生胡麻屑。石上一樽酒，了觉天地别。逝将兹避世，岂独拟逃热。倚醉放归桡，回首肝肺彻。"}