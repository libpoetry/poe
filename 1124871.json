{"id":"1124871","title":"酬曾学录王掌祠","dynasty":"宋","author":"徐鹿卿","text":"夫君砥柱屹中流，也肯来为泮水游。好句上摩周雅颂，褒词荣过鲁春秋。高山忽奏音逾古，美玉深藏价未酬。搜遍枯肠难论报，江淹聊欲拟阳休。去年射策古杭州，来到梅关岁已秋。德薄岂堪仪众俊，贫躯聊复客诸侯。一窗灯火味清苦，四座风流酒拍浮。弟子无非梁栋用，先生未必副先收。"}