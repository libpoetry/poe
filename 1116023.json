{"id":"1116023","title":"寿赵泉使","dynasty":"宋","author":"杨简","text":"孕秀钟鼎庆源长，属近亲依日月光。弧矢影侵槐阴绿，熊罴梦入藕花香。诗书博雅今平献，政事精明古赵张。九府本根关大体，故分华节到鄱阳。来迎父老喜相扶，才大能令惠爱孚。十道山川新约束，三楼风月旧规模。岩岩气貌踰嵩华，坦坦胸襟有典谟。仰止光华申善颂，何当敛版向庭趋。"}