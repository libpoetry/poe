{"id":"687730","title":"游琅琊寺","dynasty":"明","author":"庄昶","text":"窅然天地岂人寰，紫翠无穷十里间。閒看古松寻坐石，偶随流水入深山。四时花在岩岩好，何物僧来个个閒。我有新诗三百首，苍岩题遍不知还。偶上蓬莱第一重，道人今夜宿芙蓉。尘埋下界三千丈，月在西岩七十峰。江海几年留老眼，乾坤今日寄微踪。酒醒无限题诗意，起立层岩看万松。"}