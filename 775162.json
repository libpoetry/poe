{"id":"775162","title":"追述去冬时事","dynasty":"清","author":"洪繻","text":"时十一月岁乙未，台山北海如波沸。遗民义气薄云霄，欲转汉天回汉地。骤似雄风吹雨来，复似怒潮挟沙至。重重夜袭台北城，惊杀倭兵失梦寐。城头半夜起狼烟，城外连天列象燧。倭酋持枪尽欲狂，倭卒寻刀起如醉。越日彼族元节天，不成拜贺不就次。电达全台皆戒严，火急三军齐结驷。延城驱出领袖人，束以羁绁防生事。是乃逢迎趋利徒，岂有才情能树帜。狐疑鼠窜空怔营，维时外间尚无意。彼族杀气犹未降，压阵冲锋出大帅。天使遗民成国殇，二三首雄中炮踬。雄徒四散登于山，可哀良善遭斩劓。冬风惨惨吹哭声，阴雨凄凄飘肉骴。平民庐舍数千家，灰烬之中无位置。逃亡耕夫诈诱归，复以一坑除芒刺。是时我正丧所生，倚门夜泣皋鱼泪。闻之意惨心复摧，不能哀吟亦酸鼻。年来衔石不能填，叹息海天出魍魅。呜呼七哀兮，哀不尽，风云气。"}