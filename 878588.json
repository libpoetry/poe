{"id":"878588","title":"题龙眠十八尊者","dynasty":"宋","author":"刘克庄","text":"尝闻天台境，肉身往无从。仁夫示此图，恍惚游其中。应真一一若旧识，或踞怪石临飞淙。山鬼投牒何敬恭，天女问法尤丰茸。盆鱼鬐鬣等针粟，放去夭矫拿空濛。山深无人地祇出，被服导从侔王公。前驱鸷兽后夔魍，徐行殿以一瘦筇。巉巉苍壁谡谡松，下有老宿眉雪浓。石桥灭没云气断，似是鬼国非天宫。层冰融结挟怒瀑，毒虺喷薄含腥风。至人于此方入定，坏衲羃首枯株同。等闲一坐六十劫，汝技有尽吾无穷。书生往往谈性命，怵以祸福犹儿童。倒持手版口劝进，对此宁不面发红。我知龙眠笔外意，要与浊世针盲聋。退之云释善变幻，恺之谓画能神通。幻耶神耶两莫诘，与子持叩西山翁。"}