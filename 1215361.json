{"id":"1215361","title":"近仁台郎见示樊左司在南台时忆昨五首柯博士苏徵君既为和之天台丁复侨居金陵草莽之臣也不能悉细奎章故事钦睹□皇潜飞之盛犹能记之僣用元韵以寓鼎湖之思云尔 其二","dynasty":"元","author":"丁复","text":"犹记金陵观稼游，翠霄深处想琼楼。纵横未草三千字，缥缈如瞻十二旒。祇尔丹心驰魏阙，依然白发老沧洲。翠华不复南巡幸，岁岁空来鸿雁秋。"}