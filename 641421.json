{"id":"641421","title":"贡院夜集","dynasty":"明","author":"殷奎","text":"秋暑不可那，风庭生夕凉。高树互荫蔽，云月流微光。庞眉三数公，幽赏来相将。才彦集翘楚，亦有张与黄。咄兹古都会，况当文翰场。前徽信未沫，夙慕斯终偿。于焉盘礴羸，欣然命壶觞。趣得景自会，心迥形都忘。谈谐杂嘲谑，引此清兴长。良晤难屡得，乐事不可常。酒行莫辞醉，散去徒相望。"}