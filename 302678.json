{"id":"302678","title":"选冠子·水冷鸥心","dynasty":"现代","author":"黄公渚","text":"水冷鸥心，山当龙尾，风外雨丝吹断。寻诗笛步，卖醉筝船，消尽画楼歌扇。商女厌说兴亡，露泣莲房，风摧蒲箭。系黄昏单舸，碧箫促暝，俊游人远。空怅惘、旧雨池台，劫后湖光，一碧怕教尘染。杨枝海上，紫稼天涯，谁吊露花三变。羿彀浮生，百年浩荡，骚愁蛾眉余倩。便招魂、九池梦坠，谯门鼓点。"}