{"id":"816488","title":"恭题常理斋老伯殉节诗","dynasty":"清","author":"彭冠","text":"蠢蛮何足死，死事乃臣常。官以三年擢，身犹四十强。壮怀知未尽，浩气养方长。一语如雷震，粮亡义共亡。昔岭枝军驻，酋来美卧沟。中间十日暇，可为一身谋。柴也心无径，求能义用矛。小徵儒者勇，手起落蛮头。卅载交情厚，师门共步趋。眉间见精悍，心久醉醪醹。事业嗟何限，男儿毕此躯。犹留诗一卷，感我泪如珠。"}