{"id":"1235300","title":"大行皇帝挽词八首","dynasty":"元","author":"王恽","text":"滦水龙飞日，长杨羽猎时。天颜凡五见，雨泪遽双垂。化日中天赫，阴灵万国驰。何由知帝力，耕凿乐雍熙。威破群雄胆，恩藏四海心。声明三五盛，垂拱九重深。国论多儒断，天机入睿临。小臣剺面血，无路洒松林。去岁回銮辂，旌麾拥万灵。今春辞画翣，弓剑閟泉扃。黼扆虚琼岛，云龙惨帝庭。词臣思补报，泪湿简编青。帝系三宗上，麟经一统尊。火盘承正据，虎落入雄吞。穷蹴南交兽，奔腾北海鲲。不教擒一索，遗恨付皇孙。"}