{"id":"597892","title":"送梁比部公实谢病归罗浮","dynasty":"明","author":"林大春","text":"清朝无隐沦，藻翰况兹辰。汝去将何适，余留畴更因。十年闻岭表，千古见风神。浩荡江湖棹，飘飖京洛尘。大庭奇策士，秘阁阻词臣。豪忆中原侣，光随上国宾。越吟愁欲破，贾疏涕踰频。列职参台寺，趋朝旅搢绅。高名齐李杜，逸气并徐陈。共叹三都丽，争怜二妙新。未忘疲执戟，宁忆倦垂纶。赋罢长卿病，歌馀原宪贫。巷纡长者辙，书寄大家亲。载酒行皮几，听诗坐角巾。春宵仍吐凤，秋雨任悬鹑。旷绝含香地，蹉跎佩玉身。赐归空饮海，兴至若迷津。家去八千里，山藏四百春。惠连时助句，求仲复为邻。锻访嵇中散，耕寻郑子真。烧丹非仕汉，采药总逢秦。怅望多青眼，孤怀足紫宸。陈蕃元简峻，公瑾但逡巡。问旧虚登榻，论交愧饮醇。追陪联鳷鹊，想像尽麒麟。讵谓音如玉，翻惊鬓似银。才雄终起谢，计拙岂游荀。飞越知攀桂，支离亦采薪。故人半草莽，别业已荆榛。云滞瑶池翮，渊归合浦珍。抵应栖豹雾，自是附龙鳞。他日莲成社，看君蒲作轮。"}