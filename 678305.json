{"id":"678305","title":"万竿烟雨图为童佥宪赋","dynasty":"明","author":"吕渊","text":"君不闻淇水隈，烟笼万个绿猗猗。又不闻湘江曲，雨过千竿齐挺玉。淇峰湘流各一方，遥遥相隔千里长。君胡巧将缩地诀，并作无边烟雨乡。鹧鸪声近黄陵庙，山接九疑猿夜叫。少年曾记画船轻，百咏新诗随口道。今日看图忆少年，老怀衰鬓两茫然。总有琅玕可人景，愧无珠玉惊人篇。闻君爱竹几成癖，沙土南金灰白壁。閒来酣听戛铿鸣，静里饱观苍翠色。君兮君兮听我歌，江上年年风雨多。竹花零落碧云冷，奈尔凤饥无食何。"}