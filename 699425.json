{"id":"699425","title":"郡人来言楚事久未得旨感赋","dynasty":"明","author":"袁宏道","text":"皂囊飞羽掣风驰，不道天阍叫亦迟。汉法自应裁大尾，淮南何意袖金锤。黄蒿野望千家哭，白发心伤一路危。王业艰辛二百载，漫将九鼎缀轻丝。尘头飞骑竟茫然，望尽云棱日角边。税使逐来才两载，楚人机动已三年。从知鹿死非阴地，转恐乌横欲暮天。国体藩规俱莫论，老臣涂血也堪怜。"}