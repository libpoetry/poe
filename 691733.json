{"id":"691733","title":"九月晦日西南陂再泛二首","dynasty":"明","author":"李梦阳","text":"水国穷秋霁更寒，渚宫重宴菊犹残。閒身欲住张融舸，短发羞欹杜甫冠。日映楼台天上过，风恬鱼鸟镜中看。缘池莫恋团圞竹，即拟枚乘赋不难。水上冬初多白云，沙间烟满白鸥群。经添雨雪湖非减，刈尽蒹葭路转分。当岸女墙晴倒出，傍船木叶醉偏闻。回头恐触蛟龙蛰，莫遣鸣笳彻暮曛。"}