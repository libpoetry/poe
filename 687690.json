{"id":"687690","title":"秋风词三首并序","dynasty":"明","author":"孙蕡","text":"秋风袅袅天意晶，寒虫唧唧霜露零，白云孤飞雁南征。念君岁阑远游行，长年驱驰竟何成，闺阁盼望空荧荧。哀来伤秋百感生，感极涕泪沾衣缨。何人月高弹鸣筝，繁弦急丝搅离情。银河横天湛空明，哀猿寥寥共凄清。微禽安栖夜不惊，夫君胡为未遑宁。秋风飒飒林木空，吴山楚山千万重，湛湛江水上有枫。念君游行远从戎，不遑宁居走西东，寂寞空闺敞房栊。独宿涕泪沾襟胸，怅望不见忧怔忡。长云遥天叫孤鸿，哀音嗷嗷思无穷。黄姑斜河夜正中，牵牛七襄淡横从，夫君胡为苦匆匆。秋风淅淅庭宇虚，日行南陆露如珠，江空木落芳岁徂。念君远游今何如，别离不得尺素书，妾久悲伤惜居诸。恻恻涕泪盈衣裾，凝思关山倚踟躇。南邻谁家吹笙竽，清声撩人思烦纡。繁星丽天明月孤，城头夜栖白头乌，夫君胡为未宁居。"}