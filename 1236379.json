{"id":"1236379","title":"次韵萧别驾秋怀四首并呈章参谋","dynasty":"元","author":"陈镒","text":"径年縻薄宦，秋晚兴悠哉。扫径深门掩，联镳上客来。清谈延昼永，衰发觉年催。叹惜遭离乱，愁肠日九回。空斋宿雨霁，凉气入衣裘。帘捲青山晓，池涵碧树秋。自经人世乱，转觉此身浮。矫首乾坤阔，伤怀王粲楼。端居聊自适，远色望中明。载诵悲秋句，难忘忧国情。溪风荐微冷，山月吐寒更。兀坐浑无寐，愁闻警柝鸣。木叶萧萧下，哀蛩石上鸣。鬓毛衰易白，胸次郁难平。听雨添乡思，看云识世情。沉吟多感慨，搔首立前荣。"}