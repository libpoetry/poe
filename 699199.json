{"id":"699199","title":"伤春词柬继芳","dynasty":"明","author":"秦旭","text":"去年已赋伤春曲，曾与潘郎歌断续。细雨梨花烂熳愁，东风杨柳凄迷绿。今年又赋伤春诗，烧灯华屋雨丝丝。天公岁岁能作恶，偏在春光最好时。东风阵阵花狼籍，老夫钩帘空叹惜。往来扶病欲出门，门外春泥深一尺。徐家园里葛家楼，回首繁华逐水流。安得红颜生羽翼，玉笙吹上昆崙丘。"}