{"id":"1246727","title":"喜迁莺　 梅花","dynasty":"元末明初","author":"刘基","text":"冻云初启，看的皪梅花，俯窥清泚。膏泽无加，铅华不御，应与素娥争丽。艳浥蕊宫露冷，香引瑶池风细。夜耿耿，想飞琼欲下，缟衣摇曳。惊慨犹月榭春宵，锦障开芳砌。倚树联诗，撷英浮酒，左右翠翘珠帨。今日故人何在，肠断白波东逝。向此际，但含情独立，为伊凝睇。"}