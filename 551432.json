{"id":"551432","title":"仲冬十八日同王玉生陈伯孺幼孺兴公弟送屠田叔使君自芋江登舟至渊关时积雨初收川原竞爽促膝翻书扣舷觅句香绕笔床烟笼茶鼎情景清绝偶忆少陵野航恰受两三人之句因令玉生绘图共拆杜句为韵各赋一体以纪胜游余拈得三字","dynasty":"明","author":"徐熥","text":"击汰芋江上，前峰日半含。山容晴亘翠，水色净拖蓝。帆饱行偏驶，舲虚坐正堪。榜歌喧浦口，渔唱隐溪南。鹳鹤追残照，牛羊下夕岚。石棱冲浪瘦，枫叶醉霜酣。沈水香烟细，烹泉茗汁甘。云霞诸子共，丘壑众情耽。名理交参伍，新诗改再三。风波童稚狎，港路长年谙。身入图中景，人为物外谈。浣衣临曲渚，洗砚觅深潭。清福閒能受，玄言静可探。杜陵诗句好，此境果无惭。"}