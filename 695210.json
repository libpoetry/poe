{"id":"695210","title":"赠石斋先生十首","dynasty":"明","author":"林光","text":"惜别吾何语，秋声动海涯。他时赋丹荔，今日赠黄花。别足移磐石，苍波照暮槎。大臣能体国，飞檄落烟霞。流年过半百，敛迹只蒿逢。秋气清炎海，苍波起卧龙。南川留一榻，北极着双瞳。八表虽云远，能消几日风。三年留絮酒，不到一峰坟。老泪空缘梦，遗碑未有文。堪封疑此墓，谁为达明君。今日先生往，能无感激人。方舟展清眺，辍棹引离觞。潮水纡寒玉，秋山带夕阳。鹏飞天亦窄，鸥懒海俱忘。尽把行藏意，添诗入锦囊。好月期来夜，黄花更几朝。远山娇入画，低岸忽吞潮。割袂头堪白，贪诗酒易消。倏然能化羽，霄汉逐王乔。村酒还堪醉，官舟发未忙。霜催乌桕赤，山引白云长。怅望东湖水，应登孺子堂。如何东汉士，此老善埋光。每每定山子，诗传到海傍。闲情今转别，老笔更无双。黑发从渠白，流光去自忙。寄声泉石下，痴病只寻常。扁舟远相送，儗过峡山前。岚气清人骨，僧居出洞天。泥途甘我老，樽俎会何年。不洒童儿泪，支离只赠言。南海千年话，青天一道巾。离言贪月白，秋思入江深。赤手看经济，明时愧陆沈。白云闲宇宙，去住本无心。烟霞非痼癖，造物惜声名。当道烦连疏，先生着不行。秋青南海水，月满五仙城。去去逢明主，应谙子母情。"}