{"id":"280662","title":"酹江月·送孙无言归黄山，用曹学士韵","dynasty":"清代","author":"李符","text":"君将隐矣，指浮邱、绝顶仙坛幽绝。席帽荷衣归去也，门外骊驹衔铁。谈笑封侯，纵横游说，贱彼仪秦舌。从兹挥手，不驱城市轮辙。交尽海内名流，送诗万首，共惜他乡别。谁识伯鸾高士驾，炊釜不因人热。十亩松林，三间茅屋，谁道先生拙。砂床驻老，那愁须鬓如雪。"}