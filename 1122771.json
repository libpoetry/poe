{"id":"1122771","title":"招隐三章赠李洋","dynasty":"宋","author":"洪咨夔","text":"云气敛兮天目之颠，涛江线横兮海门溅溅。扶桑子半兮阳乌翩，可俯而掬兮咽以天井无声之泉。子其隐乎，吾与子兮拾荃。云氯冒兮天目之趾，叠湫喷薄兮洞石齿齿。列缺正昼兮睡蛟起，可仰而扰兮浴以天河倒流之水。子其隐乎，吾与子兮采芷。云气吐吞兮天目之腹，乳潭沉沉兮鸭潭煜煜。徐伍朝往而暮来兮双碧鹿，可挽而舞兮侑以天风步虚之曲。子其隐乎，吾与子兮莳菊。"}