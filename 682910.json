{"id":"682910","title":"次詹燕峰司寇陵祀孝烈皇后诗四首","dynasty":"明","author":"尹台","text":"妫汭釐嫔光黼藻，周南歌化盛蘋蘩。空传每出诸宫赐，无复新颁别殿恩。玉几久虚彤阁幸，花衣谁奉翟车尊。白杨惨澹沙河路，矫首玄云但夕繁。诸陵蜒蜿翔天表，列圣神游剑履乡。一自宫衣燔秘寝，漫留禁树锁寒苍。麟游瑞趾今徒咏，凤化苞文竟亦亡。挚似徽音千古颂，周家王业始岐阳。朱颜世妇哭金辇，白首陵官扫玉宫。天上灵桥应久驾，人间仙路苦无通。延津剑去龙先化，月宇钗传凤石同。手把天衣成昔梦，空悬红泪掖庭中。曾陪汉水翠华飞，几兆流虹帝渚辉。大内星辰昏茧室，永陵风雨閟袆衣。金娥影散瑶台驭，彤史书藏玉阁闱。六教阴仪今不嗣，可堪神辂断仙翚。"}