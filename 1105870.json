{"id":"1105870","title":"和子厚弟九日登魏文振亭园七首","dynasty":"宋","author":"王之道","text":"潇洒湖东小小亭，一时酬唱有三明。亭前澄练无边际，应助诗人写物情。乱插黄花趁节宜，年华休向镜中悲。已知和气回春谷，横管临风更一吹。一龛灯火夜凄清，壁下秋虫断续声。细把新诗等风味，易牙元不乱淄渑。疏懒常嫌束带劳，年来见客强垂条。不知此病容医否，沥沥真珠出小槽。雨馀东北望银屏，一带寒山映骨清。谁道西风能换物，染红枫树亦多情。宿雨飞花阻撷芳，寄题端欲为增光。何时登揽快晴日，瀹茗挥毫看瑞香。官道千秋坐小车，仙随阮肇饭胡麻。男儿正患无津耳，千古留侯事可嘉。"}