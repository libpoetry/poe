{"id":"1213746","title":"过华清宫和温庭筠诗二十二韵","dynasty":"元","author":"陈宜甫","text":"前王遗构地，今我独来游。渭水烟如昨，骊山树己秋。苔荒老姥殿，草满夕阳楼。下马山腰曲，朝元云顶头。周回认故迹，想像走诸侯。春暖回龙驾，天寒进翠裘。时平安御极，曙早肃宸旒。节镇威咸服，农家稼倍收。温泉媚池沼，和气舞旌斿。歘盛真妃宠，骄生义子羞。寰区平似掌，逆党曲如钩。眷顾迷方寸，须臾撼九州。眉愁太液柳，齿啮未央榴。龙子扶新日，猪儿杀怒虬。蜀山旋六御，桃野放群牛。岂不天神力，能消父过尤。山人裨圣德，猛将运兵筹。既复安巢鸟，难忘汗血骝。纷纷史上记，忽忽梦中休。故国雄三辅，嵬坡怨一丘。日边通路远，天际断云愁。叹息人何在，山泉依旧流。"}