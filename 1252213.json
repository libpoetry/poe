{"id":"1252213","title":"和戍妇陈闻雁有感","dynasty":"元末明初","author":"王逢","text":"羁雌见月可怜生，月落江昏过雁声。不特题诗想夫婿，汉家多少玉关情。介胄多年虮虱生，客窗今夜落边声。螭头钗子鸳鸯股，独自挑灯万里情。两地何知死与生，雁来愁听月边声。多应万里孤飞影，只抵长门一片情。江南江北荻花生，妾处君边第一声。何似春风湖上宅，银筝玉柱白头情。"}