{"id":"1118429","title":"庚申元日口号六首","dynasty":"宋","author":"陆游","text":"数行晴日照青鸳，春入屠苏潋滟樽。儿报山僧留刺去，未为无客到吾门。黄絁五丈裁衫稳，黑黍三升作饭香。造物要教无愧怍，一身温饱出耕桑。南陌东阡自在身，耄年喜见岁华新。洛中九老非吾侣，且作山阴十老人。晚涂初入长生运，新岁仍当大有年。剩与乡邻同觅醉，市楼酒贱不论钱。去年迎客已蹒跚，今岁人扶出亦难。堪笑此翁衰到底，重裘絮帽尚言寒。仁和馆外列鹓行，忆送龙舟幸建康。舍北老人同甲子，相逢挥泪说高皇。"}