{"id":"605845","title":"出邯郸西郭悯荒","dynasty":"明","author":"卢龙云","text":"驱车出城西，井里太萧索。寥寥几家村，俛仰但四壁。鸡犬声不闻，日晏未炊食。釜甑几生尘，相视无颜色。烈日更流金，大风走沙石。岂无百亩宽，其奈千里赤。壮者行四方，老者守廛陌。孤妇抱儿号，将为沟中瘠。我行一见之，涕下忽沾臆。何以待徵求，无用苦相迫。"}