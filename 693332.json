{"id":"693332","title":"赏内阁芍药和徐阁老先生韵四首","dynasty":"明","author":"苏葵","text":"地切彤云剩晓阴，一庭红叶染深深。看花隔雨多真趣，爱物留春共此心。金鼎收功端可颂，赤城当面不须寻。书生未有如椽笔，也傍群仙附短吟。碧蕤密密閤春阴，花意舂容看渐深。遥向云霞分彩色，绝无尘土涴丹心。怜芳却不悬铃护，罢草应曾步玉寻。千百年来无雅颂，合令弦管播新吟。红入枝头香亦归，此花风韵夐然稀。百千万瓣藏春富，一两三枝醉露菲。天近惯呈金带瑞，地灵宁藉宝栏围。丛中品第曾称相，正好盘根伴北扉。花时已过咏云归，谁谓沾涵雨泽稀。开晚略从窥造化，爱深无自益芳菲。葳蕤翠影茎偏袅，珍重红香叶漫围。疑是仙家遗玦宝，化成奇品在金扉。"}