{"id":"575832","title":"游丝曲","dynasty":"明","author":"孙蕡","text":"游丝映户春风荡，雕檐雨挹踟蛛网。春花亦笑绮帐空，故遣飞红入虚幌。青楼夫婿醉忘归，魂梦相寻意转迷。恍似妾心怀旧爱，还如君意恋新栖。绮疏鹦鹉通人语，戏把枇杷掷金羽。含情暗卜无心负，今夜渠侬到家否。游丝罥花风叶叶，吴罗袷薄新寒怯。蜂游亦解钻绮疏，不独房栊出蝴蝶。怀人不为青春过，别有閒愁幽思多。君情妾意俱肠断，旧爱新怜奈尔何。"}