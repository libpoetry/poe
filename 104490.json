{"id":"104490","title":"送刘成伯著作赴弋阳宰","dynasty":"宋代","author":"梅尧臣","text":"我昨之官来，值君为郡掾。当年已知名，是日才识面。未久嗟还都，始应群公荐。遂除芸省郎，出治江上县。县剧素所闻，其俗到可见。水精制盘盂，冰莹产郊甸。鸣筝斲桐梓，雕饰杂宝绚。有药化铜铅，方士多伏链。君今齿尚壮，好学常不倦。二者定非惑，吾言亦狂狷。弦歌将有余，幸可穷经传。归来期著书，箧楮盈百卷。暮学此疏慵，无能守贫贱。明朝君当行，勉勉自出饯。岂无一壶酒，岂无一鼎馔。"}