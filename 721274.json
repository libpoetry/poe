{"id":"721274","title":"七哀","dynasty":"明末清初","author":"陈子升","text":"郁郁燕赵间，荒坟远相属。武灵非故宫，尉佗自南瞩。翁仲款魋结，石马閟胡服。上有黄鸟鸣，飞飞睨幽谷。既避巨君猾，复耻群莽秃。忽怪夷吾衽，亦伤微管牧。两畿继芜秽，阳爻嗟在六。禹鼎何芒芒，众司诚覆餗。魍魉见白日，荆榛蔽玄玉。道闻木偶言，欪哉乱心曲。燕赵不可游，言遵大海南。海南多风涛，水浊高云阴。方舟靡所届，汤汤迷山岑。蜃气为楼台，帝阍遐且深。下怒吞舟鱼，上惊垂云禽。阳侯仰天啸，渊客中夜吟。我欲叩洪钟，蒲牢增哀音。素女曳霓旃，为我拂剑镡。恍惚不复见，悲风吹远林。轻世世何极，鲁连难为心。"}