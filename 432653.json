{"id":"432653","title":"题涉江词寄千帆教授四首","dynasty":"近现代","author":"周采泉","text":"冰雪聪明间气钟，知名卅载未相逢。缑山仙侣无凡骨，眉妩何须问淡浓。涉江兰芷作离忧，烽火仓皇赋好逑。万里投荒还远别，渝州肠断望嘉州。环佩魂归骨已寒，人亡更觉得才难。巴山楚水凄凉句，夜雨秋窗制泪看。奇光异彩豁吟眸，哀乐中年集百忧。七字便堪千载诵，有斜阳处有春愁。"}