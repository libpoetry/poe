{"id":"374576","title":"摸鱼儿·写风怀分司御史","dynasty":"清代","author":"蒋士铨","text":"写风怀分司御史，依依射鸭阑曲。熏炉侍女桐阴下，添染朝衫新绿。珠几斛、买翠钿，成双暖老须燕玉。画中看足，道舞扇歌裙，不曾真个，新注小名录。人生事，大抵烟云断续，但须举酒相属。娇儿解觅金鱼佩，还乞老夫诗读。香荈熟、待舌本，回甘清味徐徐复。多情杜牧，休再发狂言，惊回红粉，笑转紫云目。"}