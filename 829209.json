{"id":"829209","title":"南昌军幕感怀","dynasty":"清末近现代初","author":"杨圻","text":"十年挽粟满江头，天下军需转蓟州。白骨如山诸将贵，黄金满地五丁愁。平生出处轻刘表，一代功名失马周。日落风生千万里，为惊形势罢登楼。一夜章江枫叶红，江关张翰卧西风。秋来病骨山争瘦，乱后禅心道未穷。留我儿孙无担石，逼人婚嫁杀英雄。仲宣意气消磨尽，尚识琅琊一孔融。庾信休誇词赋名，五陵年少半公卿。军中剑佩带秋色，马上文章来甲兵。彭蠡天寒渔唱晚，浔阳月白楚歌清。满川舟楫公无渡，江汉风波不可行。载酒登临江上楼，柴桑落日满寒流。十年风节渔樵起，万里歌诗海岱秋。王浚旌旗趋建业，庾公兵马在荆州。三分事业今何似，一片风波看不休。著论养生知昔误，上书流涕笑今迂。春来莺啭思三省，日暮船归忆五湖。身世静参虫化蝶，生涯忙似鸟将雏。诗人亦有封侯愿，节度西川高达夫。故人燕颔早封侯，王粲春来思远游。百里功名非我愿，十年涕泪为人流。嗣宗见客多青眼，江总还家尚黑头。自古书生宁自薄，偶然书札动荆州。"}