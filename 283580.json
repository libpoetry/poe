{"id":"283580","title":"倒犯·寒林","dynasty":"现代","author":"姚鹓雏","text":"正掩映、重重艳霜，旋看催扫。莎枯径悄。斜阳澹、乱鸦犹绕。西园静夜，疏影空怜风烟少。但付与、李成笔底伤怀抱。岁寒心，向谁道。呵手题诗，旧梦闲寻，松枫青未了。醉里望故国，暮天远，粘衰草。泛桂楫、归须早。恁淹留、朱颜俄已槁。有树不零秋，或者人难老。翠阴随处好。"}