{"id":"658914","title":"天平范氏坟","dynasty":"明","author":"王鏊","text":"衰年不减登临兴，福地灵山搜欲罄。城西诸峰吾所嘉，就中尤爱天平胜。亭亭一盖倚苍冥，俨若端人人自敬。狮山奔伏象山回，支硎秦台皆退听。横山当面横作屏，背拥莲华互相映。林林万石相拄撑，倚插半天欹不定。蹲如虎豹奋攫噬，鶱如鹏鲸恣豪横。勇如武士力赑屃，秀如女子色娟靓。我来敬拜太师坟，松柏阴森趋一径。忽瞻万笏森向天，直气喷薄凛犹劲。乃思范公立朝时，正色危言拄邪佞。兹山固合生兹人，崧岳降贤尼孕圣。吴山第一称天平，宋家第一称文正。高风千古允作合，仰止岩岩续前咏。"}