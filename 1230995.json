{"id":"1230995","title":"灵岩寺","dynasty":"元","author":"张天英","text":"千峰秀出青莲宇，下界神龙走风雨。帝遣灵鳌戴此峰，来作中吴天一柱。吴王宫雉结浮云，日日西施醉歌舞。春□馆娃乐未终，敌人隔江尝胆苦。夜半越师溪上来，翻手繁华化为土。砚池鸟下咏青蘋，樵路幽香来秋坞。昔时宝屧响瑶阶，谁信荆榛上修庑。惟有琴台石，峨峨似苍虎。吾将炼成金，天高不可补。飞阁当天开，五湖三江入窗户。君不见鸱夷子，浮沈两国烟波里。属镂谗锋固莫辞，耻雪夫差肯知止。肯知止，今人宁无鼎铛耳！奈何古之人，九泉呼不起，酒尽苹芜三万里。"}