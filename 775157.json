{"id":"775157","title":"老妇哀","dynasty":"清","author":"洪繻","text":"出门逢老妇，白发蓬压眉。倭兵蹴之行，哀哀泣路歧。乞食不得饱，眼泪垂作糜。问妇何所苦，呜咽不成辞。有室无可归，残年丧子儿。一家八九人，遭杀不胜悲。大者能扶耜，小者仅知饥。爱女倚房居，刺绣手牵丝。大妇在炊下，淅米肉如脂。一夕闻兵来，悚息泪交颐。聚泣共吞声，忽有兵人窥。闯入掠衣饰，索钱勒藏赀。刀枪交股下，大者死阶墀。回头视幼子，身首已分肌。女妇骇啼走，并命于一时。缕陈未及终，哭声已涟洏。更端问老妇，摇首不闻知。旁人纷纷说，甲乙亦如斯。甲家益酷死，馈倭为倭欺。遗下数顷田，芜秽草差差。复存数间屋，入夜栖鸢鸱。东家绝炊火，西舍游鹿麋。亦有倭人宿，连甍卧豺罴。破壁系鞍马，折门煮牲牺。行人不敢过，迂路且鞭笞。世衰人物贱，不死皆便宜。翘首望苍天，言之有馀噫。叹息百年上，琛赆朝四夷。民物皆丰贵，鸡犬亦雍熙。草野无知觉，听我吟哀诗。"}