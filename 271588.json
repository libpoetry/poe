{"id":"271588","title":"满庭芳·春暮送玉泉妹赴湘潭","dynasty":"现代","author":"吕景蕙","text":"南浦歌残，河桥烟冷，绿波时荡寒云。远山如黛，翠影落芳樽。最是长亭倦柳，一丝丝、识就离痕。凝眸处，漫天烟絮，似我惜馀春。销魂。芳草路、梦随帆远，愁共诗新。任拣花开遍，摇落江滨。此后潮回湘水，秋风起、可忆鲈莼。人去也，几声柔橹，寂寞倚黄昏。"}