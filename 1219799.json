{"id":"1219799","title":"天香台","dynasty":"元","author":"陈樵","text":"牡丹百本新栽培，累日为筑天香台。春风三月花信足，深红艳紫参差开。五色卿云色纷郁，九苞舞凤毛毰毸。也知东皇爱妩媚，何须羯鼓声相催。蔗浆初冻玛瑙碗，酒痕微污玻瓈杯。双成未逐阿母去，弄玉却伴箫仙回。还忆开元天宝时，沉香亭北君王来。霓旌翠节导雕辇，绣帷绮幄围香埃。倚栏只许妃子并，徵歌或诏词臣陪。陈迹如今安在哉，风雨满地唯苍苔。相传尚有清平乐，翰林供奉真仙才。"}