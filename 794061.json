{"id":"794061","title":"西林杂兴","dynasty":"清","author":"黄毓祺","text":"哀哀此日是江南，痛饮悲歌转不堪。惨淡军中多弱女，伶仃马上少肥男。低头治地成硗确，仰面看天失蔚蓝。惟有西林人世外，藕花封断小茅庵。古砚生尘笔退尖，幽情镇日闭空帘。灵均憔悴醒长独，曼倩诙谐饿未厌。白石林间何齿齿，清泉涧底自瀸瀸。因君却忆唐人句，乐过千春醉饱兼。"}