{"id":"1110476","title":"兴化朱公大卿没于庚申岁既除丧矣其子彦寔过余于晋陵留十日而别赋二小诗以饯之","dynasty":"宋","author":"孙觌","text":"百感关心老泪潸，一抔埋玉卧空山。著鞭竟看驹千里，窥管初惊豹一斑。贫病故侯今白发，风流公子尚青纶。不须优孟追谐笑，已见遗珠合浦还。柴扉忽枉故人车，躧履欢迎一笑初。梦里覆蕉疑有鹿，食前弹铗叹无鱼。匆匆注瓦浇村酿，草草供盘折野蔬。他日死生君一访，上林鸿雁有书无。"}