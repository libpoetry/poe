{"id":"316367","title":"齐天乐·寿任志公用张铁光韵","dynasty":"现代","author":"聂树楷","text":"匆匆腊鼓催年换。天容我公闲散。坡老生朝，刚过三日，绿野又开芳宴。不堪系念。正冰蹴黄河，烽传赤县。风鹤惊心，层云不障满山远。相期及身强健。想名山一席，定遂初愿。英猎丛残，网罗放失，凭仗一枝湘管。沧江卧晚。正大陆龙蛇，付之不见。且尽余欢，趁花堆酒面。"}