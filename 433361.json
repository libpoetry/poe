{"id":"433361","title":"浣溪沙·戊午春感四首","dynasty":"近现代","author":"黄侃","text":"春到人间愁与俱。残梅谢了柳黄初。诗怀今昔不相如。羸病不禁三日醉，乱离难得一家娱。浮名懒计总区区。寥落新春白袷衣。在家沈醉出忘归。感时伤命两俱非。金勒不来花正发，玉珰难寄雁仍飞。轻将双泪洒斜晖。士女熙春足胜游。羸躯到春见春羞。强因山色一登楼。芳草自然堪下泪，萱花何事可忘忧。此情分付醉时讴。海思云悲亦易平。筐床夜夜待钟鸣。镜中容色未妨更。远信不从苍雁索，残书难与白鱼争。预愁明日酒瓶倾。"}