{"id":"61330","title":"次韵香炉峰为思上人","dynasty":"明代","author":"溥洽法师","text":"昨夜梦还乡，青山苔磴曲。缘云陟香炉，萝衣溅寒瀑。落日叫鼪鼯，遥天飞属玉。前峰半临湖，老骥渴奔谷。后崦互绵联，群龙争拱伏。敷敷风外花，薿薿涧中木。跻险觉伤神，瞩遐况清目。咫尺接三山，溟波才一掬。仙人隔微茫，下士空局躅。石洞綍阴厓，琳宫亘华屋。禹穴不可探，金书藏剩馥。流传失其真，遗音竟谁续。岩阿得禅栖，见客喜能肃。名缁嗜烟霞，肺腑在林麓。雨卧杖生鳞，烟吹铛折足。清钟咽朝霜，忽觉恨鸣速。惊起窗欲明，寤言黍方熟。偶披群公诗，如叶大人卜。咏之昼忘疲，字字恒三复。搜枯和斯章，祗搅十年读。"}