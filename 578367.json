{"id":"578367","title":"遣睡魔","dynasty":"明","author":"苏福","text":"斗斋无人春昼永，书案粘痴发深省。幽怀欲置寥廓乡，黑魔极豫华胥境。痴人懒魄何惺松，垂头闭目甘相从。心猿意马付缰缚，南柯蚁穴空从容。恍如青松出书腹，又如蕉隍眠野鹿。闯然回首一欠伸，耿耿阳乌栖若木。睡魔睡魔听我辞，功名未必黄粱炊。悬梁欲拟金印佩，插翼岂计升天期。寸阴易迈驹隙驰，劝君屏迹休相随。浩歌舞剑送汝归，山中自有陈希夷。"}