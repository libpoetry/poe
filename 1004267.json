{"id":"1004267","title":"赠修水黄君子行","dynasty":"宋","author":"程公许","text":"雨润莘野犁，水给汉阴瓮。一为大烹鼎，玉食此焉供。一如朽木偶，肯受关索弄。显晦势则然，达观等一梦。可怜蓬瓮生，万卷皆成诵。静退一何勇，本不借怂恿。使孔孟复起，必能与折衷。世道日以隘，古心谁与共。君家太史公，以文瑞吾宋。崛奇庄骚语，雅淡商周颂。学力探窅深，天巧妙机综。风流被诸孙，璆琳富包贡。若若绶满朝，傱傱清燕奉。那知一亩宫，有士苦吟讽。寐语甘自怡，经纶付时栋。伊余曩在列，窃自耻阴拱。斥去职蕃宣，玩愒糜廪俸。何阶缪推激，为我破愚憃。由唐及国朝，作者亦已众。元气所融会，谅亦劳艺种。苦心欲其工，何者适于用。当知正始音，若睹治世凤。览辉千仞冈，一洗群目瞢。谀闻我自知，可能相引重。乞閒会得请，敢觊百钱送。假道愿款门，单车屏徒从。不妨蒿藋径，容我于二仲。秋风来有期，心旌转飞动。"}