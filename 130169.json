{"id":"130169","title":"雨望·前溪雨埋村","dynasty":"宋代","author":"方岳","text":"前溪雨埋村，咫尺不我过。雷霆但蒙鸿，林莽亦掀簸。竟微一飘洒，起此北窗卧。对面自胡越，孰为天宇大。得非老龙公，悯念茅屋破。田父适在傍，出语惊四座。指予两青虹，可见不可唾。是能隔截之，帝泽谁与播。坐令水南人，一蹉成百蹉。上天本均平，夫岂不渠奈。虹亦何能神，书生例穷饿。"}