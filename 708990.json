{"id":"708990","title":"摸鱼儿  闻周青士有词纬之选寄之","dynasty":"明末清初","author":"曹溶","text":"喜瑶樽、细倾醽醁，苕溪已倦双桨。寒崖紫雾濛濛地，鸿过影留疏幌。迟见访。乍断箧书成，好对群山爽。情多自奖。尽受得春怜，载归朱户，斜月堕罗帐。休孤赏，拟倩麻姑仙爪，挑动人间技痒。名花不乏沉酣处，掩抑方堪寄想。空追怅。似烛泪堂开，楚楚闻清响。秦欧既往。仗象管吹香，惊回弱梦，身老钿筝上。"}