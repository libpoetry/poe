{"id":"1127965","title":"送别长翁制干赴审察","dynasty":"宋","author":"程公许","text":"戎幕接谈笑，荐函联姓名。自怜风退鹢，快见浪翻鲸。知己方图任，联镳夐有荣。明堂足材具，社栎复何营。屯云开宇宙，八表敛风尘。猎德恢天网，充庭诧蜀珍。一编元祐学，双阙武林春。赤汗青丝鞚，修途款问津。机欲审而发，瑟调音自谐。况思万全计，可畏一毫差。回斡须群彦，轮囷叠寸怀。樵渔暂相狎，鸳鹭岂其侪。"}