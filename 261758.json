{"id":"261758","title":"绕佛天香·祝姚江维极女禅师初度","dynasty":"清代","author":"丁澎","text":"茅庵小筑。疏梅几树。能伴幽独。无生晤速。长斋绣佛、前身是金粟。经翻贝叶，清磬里、莲根似浴。微笑拈花，俨然是先生天竺。染翰瓷缃竹。慧业文人更清福。坐老蒲团，空阶秋草绿。映不染禅心，一枝芬郁。谁道仙子尘凡，料兜率、蓬山任归宿。花雨吹烟，团成香玉。"}