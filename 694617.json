{"id":"694617","title":"晓天见雪二首","dynasty":"明","author":"陈繗","text":"因陈柳絮湿还飞，脱却鹅毛乱点泥。只见乌鸦天外过，不知白鹭涧边栖。谩增水气成冰骨，怕映阳光损玉肌。恨杀绵花飞满地，不堪收拾着寒衣。朔风吹雪冷飕飕，不是堪伤涕亦流。布被盖身难闭目，火炉烘手怕梳头。缊袍徒自希华衮，狐貉何曾问敝裘。只为浮名累肌体，思量好个没来由。"}