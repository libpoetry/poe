{"id":"1135961","title":"次韵会真堂呈景高士","dynasty":"宋末元初","author":"方回","text":"夜卧月一枕，晨漱泉一盏。斯人世未识，庐阜乃具眼。片影下岷峨，辟谷谢常产。何树不可巢，老鹤以意柬。岏岏九江城，九坡何嵼嵼。碧天落吾手，了无藩篱限。烟霞争自献，蛇鼠不待刬。空瓢无馀物，非病未足赧。山如缺一篑，城或少三版。汝画古所讥，匠事誓终僝。愚生雾雨姿，皮毛惜文虥。纷华梯冲来，以道与镌铲。匣剑藏百鍊，帨巾解六绾。真游辟坦途，尘虑杜危栈。康董不可觌，觇睨费瞠睅。景叟无乃是，功行堪论撰。便堂请丹经，岂必诏青简。饥从景叟游，不顾八珍馔。渴听景叟言，焉问九酝盏。我漫尔其聊，此粲彼亦莞。"}