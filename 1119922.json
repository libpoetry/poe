{"id":"1119922","title":"代京尹吴山云益雪应贺庙堂二首","dynasty":"宋","author":"陈著","text":"安排寒事做年华，老手薇垣第一家。神女先驰行雨旆，冯夷随剪舞风花。万尘并纳真平等，一色横陈绝点瑕。养乐堂前清赏处，贺班方退紫宸衙。非才承乏尹瑶京，何幸亲逢造化成。凝固地腴丰岁事，均调天气寿民生。春归休念采薇戍，夜捷已闻垂瓠城。方信太平元有象，九街箫鼓合欢声。"}