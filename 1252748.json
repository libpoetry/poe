{"id":"1252748","title":"秋兴五首","dynasty":"元末明初","author":"戴良","text":"野色苍凉日自斜，海城故故隐悲笳。人间已退三庚暑，天上谁乘八月槎。俯首风尘秋有泪，侧身天地老无家。杖藜独立清溪上，愁对归鸿没暮霞。咸阳城下动秋风，落木萧萧汉苑空。太液曾闻驻游辇，上林谁见弋飞鸿。王侯第宅苍茫外，锦绣山河感慨中。关塞只今无梦到，白头吟望思无穷。唐朝宫殿面南山，韦杜曾传尺五天。冯翊郡连通雨露，崤函地辟接风烟。陇云秦树空今日，衰草斜阳异昔年。世事纷更共如此，岂须见后始悽然。凤凰飞舞下层峦，珠树瑶花一夜残。周室旧闻迁宝鼎，汉宫今见泣铜盘。荒祠犹记双龙柱，坏埒曾传乙鸟坛。为叹兴亡肠易断，不须高眺傍高寒。露下碧梧秋气深，天时人事共萧森。海流不尽衰年恨，节序祇添故国心。千里还家知几日，十年逃世至于今。芳尊美酒无人共，安得愁中满意斟。"}