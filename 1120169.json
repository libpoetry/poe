{"id":"1120169","title":"蒋洋道中望太姥山四首","dynasty":"宋","author":"陈嘉言","text":"问俗驱王事，斋宫耐可期。寒花明绛节，孤月映摩尼。缥渺浮虚廓，苍茫弄晚曦。三山如可接，莫遣汉臣归。望里仙踪渺，烟霞沧海东。径迷丹灶外，人转大还中。虬偃千林日，鸾吹一夕风。停骖迟太姥，蓝水洗尘容。绝巘云霄外，嵯峨杳霭间。云将山岫湿，鹤伴月华閒。流水溪溪静，琪花树树殷。攀跻犹未得，清梦绕禅关。层崖缘石涧，孤树耸危桥。海色侵衣袂，松风破泬寥。佛门苔藓古，山寺薜萝饶。回首斜阳外，神仙未可招。"}