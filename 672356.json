{"id":"672356","title":"谢包武库过访","dynasty":"明","author":"吕㦂","text":"官庐带寒照，多病少所亲。不速肯余过，眷然意何真。偶储五斗秫，酿酒清且醇。窃禄本非薄，鸡黍敢辞贫。休衙扫吏迹，高论屏嚣尘。追游盖三纪，而况葭莩姻。亦知慰留滞，觞酌许频频。相看总无家，携稚各二人。温㳟仰子德，问学老而新。子不日迁秩，予当谢簪绅。但愧岁年迈，有负报恩身。去去勿复道，世路方荆榛。"}