{"id":"505751","title":"落牙行","dynasty":"明","author":"李昱","text":"昔年左车第一牙，居然脱落诚堪嗟。今年又一齿，欲落未落如秋瓜。又如洪河流，泛此无根槎。清晨鼽嚏忽在地，两龈开豁何谽谺。其馀未落者，满口皆龌牙。乾肉不敢决，所虞饭有山田砂。人生如此老丑露，尚敢摇唇鼓舌争喧哗。太官之羊既无分，屠门大嚼从人誇。但可朝餐地炉所煨之紫芋，莫饮瓦瓮所酿之松花。我不愿范雎摺齿作秦相，我不愿张苍食乳如鱼呿。愿如昌黎口存十三齿，文章千百传英华。"}