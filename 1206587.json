{"id":"1206587","title":"鸣鹤遗音　苏武慢  其五 并序","dynasty":"元","author":"凌云翰","text":"破帽多情，布帆无恙，兴尽便寻溪转。明月来时，浮云飞尽，千古翠屏宜晚。桂棹兰桨，荷衣芰制，偏称药炉经卷。看轻鸥、点破长烟，一望水连天远。尝记得、雪满山阴，舟回剡曲，何必过门相见。浩气难消，哀情谁会，万里碧空横剑。一道虹桥，半天龙驾，尚忆幔亭开燕。要长生、须出人间，未卜道缘深浅。"}