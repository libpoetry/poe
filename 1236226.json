{"id":"1236226","title":"次韵陈子仁黄河二首","dynasty":"元","author":"杨载","text":"禹功疏凿过忧勤，海内山川自此分。元气浑沦通地脉，孤光迢递贯天文。母金伏砾秋逾盛，阴火藏渊夜不焚。多少鱼龙争变化，总归西北会风云。阴阳为沴黄河溢，北度艰难拥万艘。齐楚百城防雉堞，淮沂千里避鸿涛。耕锄已失天时正，流徙争依地势高。此日朝廷忧水患，须明利害策贤豪。"}