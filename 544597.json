{"id":"544597","title":"寿沈夫人十二韵","dynasty":"明","author":"胡应麟","text":"锦石支机夜，华堂设帨时。婺辉流北极，河影接西池。赵璧邯郸映，隋珠合浦移。玉麟双抱送，金马半驱驰。内殿缲龙黻，中闺濯凤匜。丸熊昭燕翼，冠翟耀蛾眉。举业依黄阁，吹箫近赤墀。冰桃来曼倩，神枣下安期。院落花香细，帘栊树影迟。萱龄春冉冉，桂实暮离离。焕烂温纶锡，荧煌命服驰。漫论沧海陆，庭日正逶迤。"}