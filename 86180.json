{"id":"86180","title":"贺新郎·犹记臣之少","dynasty":"宋代","author":"刘克庄","text":"犹记臣之少。兴狂时、过陈遵饮，对孙登啸。岁晚登临多感慨，但觉齐山诗妙。任蓉月、柳风吹照。金印不来丹飞去，拟神仙、富贵都差了。空铸错，与人笑。九年前拜悬车表。试回看、柴桑菊老，玄都花少。周也曾言殇子寿，佛以白头为夭。末後句、岩头曾道。头似秃鶖巾裹懒，最不宜蝉冕宜僧帽。杯中物，直须釂。"}