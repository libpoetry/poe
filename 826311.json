{"id":"826311","title":"台城路·杨椒翁寄秋岩宴坐图属题。余滞留海国，忆友怀乡，于翁则尤恋恋，故多为伤别之言。而末语又以坚他年栖岩之约，慰翁独坐时惆怅也","dynasty":"清末近现代初","author":"潘飞声","text":"两年梦想添茅老，披图又增离绪。鹤渚桥头，凰冈渡口，记得万松甚处。蕉衫竹麈。爱坐满溪云，悄然无语。一片吟情，秋声吹过隔林树。当年坠欢未拾，花田觞别路，犹剩飞絮。江上琴孤，花前画冷，怕见峰眉愁聚。天涯倦旅。问甚日归来，再圆鸥侣。添我图中，石岩同话雨。"}