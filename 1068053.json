{"id":"1068053","title":"舟中戏作杂言","dynasty":"宋","author":"李彭","text":"昨日观画筴，李成山水真难忘。寒林远近烟暗澹，绝壑稠叠云微茫。忽看清溪下野艇，惊残鸥鸟不成行。我尝指此语座客，安得仙骨来中央。此事数日尔，忽落图上鸣渔榔。山重水复滩濑急，雅飞不过吴天长。嗟予老矣两鬓苍，放浪自得宜深藏。烦于画筴试检校，恐我割取附益欧峰旁。"}