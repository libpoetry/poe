{"id":"1028539","title":"白水岩","dynasty":"宋","author":"蒲寿宬","text":"泰山有积霤，坤媪乃善藏。何时发灵秘，一脉流膏滂。至仁及物意，后世疑滥觞。螭蟠久懒卧，辟易离电光。丰隆亦豪举，夜半驱阿香。天鼓何处来，大雪惊飘扬。飞星杂雨射，怒雹翻飙狂。倚栏两眼眩，应接俱弗遑。吕梁三十仞，吾闻老蒙庄。行歌不惮险，习坎守故常。峨眉有仙伯，佛迹窥荒唐。濯足弄海月，戏侮相颉颃。堪笑失箸人，气骨何羸尪。醉呼李太白，欲制芙蓉裳。此泉愿为酒，万斛输沧浪。简寂耿我梦，九叠迂我肠。雁荡更诡异，龙湫舞堂堂。何当寄鹏翼，瞬息天一方。仙人笑擘脯，沧海观种桑。人世弹指顷，万古天地长。"}