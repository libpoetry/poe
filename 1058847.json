{"id":"1058847","title":"同李主簿叔文饮北庄","dynasty":"宋","author":"晁补之","text":"萧条蓐收穷，疏树失秾绀。北风动地起，云揽红日暗。李君邀我游，肴蔌治寒檐。相携二三子，欻若符节勘。愧非谷口隐，佳会良可暂。茅堂兀四壁，谁识此意淡。古径无俗寻，陈编有幽瞰。一聆君子语，粱肉几厌啖。归来马河北，寂寞晚舟缆。吾生事逃伏，优游亦何憾。"}