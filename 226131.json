{"id":"226131","title":"城中别徐山玉先生归归后奉寄","dynasty":"宋代","author":"黎廷瑞","text":"北风走平湖，枯荷鸣索索。握手出城东，归鸟日欲落。人事当语离，抱怀宁不恶。孤帆烟雨舟，恨不同李郭。吾尝评此子，宜置在丘壑。可怜西极马，俯首受羁络。何当税彼驾，与子翔寥郭。结庐溪上水，日夕对郭璞。清晓林霏开，碧玉峭如削。青鞋动高兴，安得践斯约。尊酒不复攜，岩泉清可酌。"}