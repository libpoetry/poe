{"id":"611267","title":"游九疑拟古二首 其一","dynasty":"明","author":"邓云霄","text":"一生耻低眉，八极纵遐想。迩来宦况淡，自署方外长。乘闲穷杳眇，及霁搜深广。名山号九疑，俶诡还方状。一登耳目骇，久涉形神王。水石拂霜清，岩峦入秋爽。朝旭射高峰，璀璨如银榜。中有帝寝陵，龙气伏层嶂。悲风日夕起，草木犹含怆。桂酒降神时，哀哀凤凰响。微臣吊千古，感慨增激赏。求仙彼何人，却笑骊山葬。"}