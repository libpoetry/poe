{"id":"309347","title":"摸鱼子·带斜阳绣阡芳草","dynasty":"现代","author":"赵尊岳","text":"带斜阳绣阡芳草，惊看一阵红雨。番风几换阑干曲。早是绿阴深处。莺燕语。怕吐梦依稀，说与天涯路。筝尘雁柱。尽憔悴韩娥，清商未彻，满目已飞絮。游丝误。萦损闲愁几许。啼鹃不共春住。春归何处无花落，茵溷总然黄土。花莫妒。恁斓锦年华，转眼成今古。离肠最苦。问香冷金猊，未灰心字，得似九回否。"}