{"id":"814021","title":"闻石甫先生蒙恩赦复官四川奉寄","dynasty":"清","author":"陈克家","text":"天末旌旗气独森，翻令骄虏耻为禽。交章附和时流议，一斥徘徊圣主心。几见捷书传驿上，共忘烽火照江深。陈汤功罪凭谁讼，曾有军民涕满襟。绾绶重为万里行，主恩谁重复谁轻。蜀门远上青天窄，海岛归来白发盈。直道果难谐世俗，左官犹足见平生。无因一送杨临贺，西望长江落日明。"}