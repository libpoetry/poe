{"id":"1083554","title":"送别姚令声删定还诸暨","dynasty":"宋","author":"范浚","text":"昔嗟九载一相见，伊我与君俱赋诗。只今又话十年别，襆被可辞同宿期。相欢美酒如倾水，我歌日暮惊风起。惜君抑塞抱奇才，拳局骅骝垂两耳。汉朝公卿忌贾生，世路古已悲难行。如君不入中兴用，脱帽置酒来耦耕。君马欲东还语别，细雨黄花正愁绝。一尊不更苦留君，后日空嗟共明月。"}