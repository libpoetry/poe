{"id":"1129531","title":"墨梅","dynasty":"宋","author":"释居简","text":"描邈檀栾黪素元，万红千紫失根源。大玄自古人嫌白，白尽何妨反太玄。楚楚仙裳澹染缁，耐寒宜瘦不宜肥。莫言无子调商鼎，卿相当年有黑衣。省力寻春愈出奇，窥篷图上看新诗。杀风景问春知否，两手风霜一样龟。莫恨丹青废画工，不须求异只须同。玉容弗及寒鸦色，故托缁尘异汉宫。"}