{"id":"694934","title":"武陵精舍六首 湖南春雨","dynasty":"明","author":"岳岱","text":"紫燕衔青泥，湖南事东作。一犁衡岳雨，细逐桃花落。妇子饷田归，平皋烟漠漠。白石何累累，流水亦复急。茅茨对夕晖，敝笋待鲜食。晒翅满渔梁，鸬鹚与鸂鶒。雨过落花深，春眠懒无事。起望西山云，不见山中寺。日高忽闻钟，惊散云峰翠。可怜武陵溪，本自仙源水。渔舟昔因缘，未尽岩壑美。石门今已迷，月照千峰里。鸥飞江上雪，雪覆江边竹。扁舟不可渡，远望迷川陆。渔父暮归来，蓑衣满珠玉。乌归山日落，石壁开返照。馀霞赤城标，复映临海峤。披襟坐春台，幽怀发孤啸。"}