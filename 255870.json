{"id":"255870","title":"次韵东坡跋周昉所画欠申美人","dynasty":"金朝","author":"朱之才","text":"巫峡昭君有奇色，毛生欲画无由得。但作东风背面身，看来已可倾人国。朝来睡起鬓发垂，手如春笋领蝤蛴。绣帷幽梦断难续，想像翠黛颦修眉。春光三月浓于酒，燕燕双飞莺唤友。不教腻脸露桃花，且喜腰支似杨柳。君不见汉宫多病李夫人，转面不顾君王嗔。古来画工画意亦自足，烟雾玉质何由真。"}