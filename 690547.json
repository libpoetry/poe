{"id":"690547","title":"韩绪仲宗伯卧子舍以神祖实录告成束急还朝计日爰立索诗为赠赋此志喜","dynasty":"明","author":"张萱","text":"巍巍黄阁倚天开，野老扶藜首重回。兜率界中瞻一佛，蓬莱顶上礼三台。元僚旧学掞天去，半臂新恩入梦来。欲向太平歌庆历，白头綵笔尚堪裁。厅槐丝竹奏瀛洲，三起三留赐八驺。子舍枕凉辉宝嫠，枫宸席侧卜金瓯。请看上苑誇蹲凤，不向坊门笑轭牛。南北定盘针莫错，济川须为截狂流。"}