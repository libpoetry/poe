{"id":"1114509","title":"李允成次彦博韵见示仍用韵答之三首","dynasty":"宋","author":"李流谦","text":"花气浓熏坞，藤稍密荫桥。但须樽有酒，未问印垂腰。芳草晚尤碧，好山晴更遥。太阿真宝剑，不必夜干霄。吾家老仙伯，白璧半钱酬。杖屦穷幽地，禽鱼替客愁。可能百世出，閒却一生休。念旧须公等，年来叹俗浮。俛眉聊卓鲁，高步故夔龙。倦翮閒霜鹗，苍棱老涧松。只应安小试，正自耻先容。泚笔书三异，他山玉可攻。"}