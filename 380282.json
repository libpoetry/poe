{"id":"380282","title":"金缕曲·题董铸范“花坪长忆图”","dynasty":"清代","author":"赵芬","text":"乐事应难又。记当年、小园联步，牡丹时候。魏紫姚黄春正丽，肯便等闲孤负。理彩线、花幡亲绣。护惜繁英芳意切，奈凄风、苦雨来偏骤。春人梦，能长否。飞琼本是瑶池偶。恨匆匆、骖鸾归去，几时重觏。此日芳菲仍不改，忍对花开如斗。算只有、香尘依旧。宛转新词工写怨，系相思、奉倩犹消瘦。还累我，泪盈袖。"}