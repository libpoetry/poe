{"id":"309072","title":"徵招·赋送何研孙同年归扬州用韵","dynasty":"清代","author":"陈衍","text":"天涯秋燕都如客，寒烟黯然平楚。缥缈见云车，是蓬莱归处。萋萋春欲暮。旧曾劝、王孙无渡。一霎萍踪，乍圆吹散，满城风絮。明岁去衔泥，知何处。修椽觅巢辛苦。春草恋斜晖，怕东风无据。班生谁复妒。喜犹趁、芜城秋雨。只除却、会合联吟，珍重临歧语。"}