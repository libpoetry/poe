{"id":"765439","title":"过阜城感刘豫事","dynasty":"清","author":"张晋","text":"河边羖羊欲上天，欲上不得落河间。蛙声紫色岂足数，童谣却似高齐年。朅来日者惊相告，诧此堂堂不几貌。膝下儿郎浪得名，镜中鳞角终难照。金人欲立折可求，辇贿潜向挞赖谋。平生不记食宋禄，此辈真是枭獍俦。蜡书用间尔知否，一旦兀术缚之走。困顿流离古寺中，有人马策来鞭首。阜城城外吊斜阳，汤沐居然作帝乡。残魄茕茕何处寄，不堪回首望临潢。"}