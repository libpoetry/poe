{"id":"693722","title":"绿雨楼赏月联句二首","dynasty":"明","author":"陆深","text":"淡云疏雨弄清光，尊酒南楼共晚凉。灯影照窗人语静，乌飞绕树漏声长。阴晴谁谓关离合，圆阙情知是抑扬。此夜万金难买得，归程休促马蹄忙。绿雨楼前月色明，雨馀良夜似秋清。市喧不到人初定，邻火新分漏有声。翠荫满庭惊雾下，黄花一树隐蝉鸣。谁家乔木今传我，莫遣三槐独擅名。"}