{"id":"811006","title":"春感八首","dynasty":"清","author":"王季珠","text":"时难年荒万劫愁，天心于此转关头。不知多少英雄泪，洗出金瓯与玉瓯。武昌起义逼天高，地势中央立脚牢。薄海景从非易易，果然一白竖旌旄。为尧为舜渺千古，景运中天那复开。恰有生公善说法，轩轩王母献图来。如罴如虎号雄师，鼓吹功多若个知。收拾人心一枝笔，漫云汗马独居奇。业把五金冶一炉，万邦花覆吉祥多。旋闻牛李争门户，辜负文题是共和。出手先将大厦倾，纷繁头绪理重清。旧僚并作新官吏，几见肝肠两段生。夺胎换骨系何年，半属人谋半属天。胜负至今棋打劫，利民福国口头禅。内政既无齐管仲，立功那有汉班超。一条界线争何在，海外旌旗五色标。"}