{"id":"780561","title":"声声慢 风雨通宵，篱菊损败，感叹成咏","dynasty":"清","author":"周之琦","text":"亭亭素艳，恻恻孤芳，禁他风雨摧残。老圃秋容，争信晚节艰难。东篱惯招旧隐，记金英、簪鬓曾看。寻步屧，甚啼螀坏壁，怨语更阑。还是题糕人在，奈子安序冷，元亮吟悭。梦远湘皋，谁念楚些哀弹。重阴望中未解，寄清愁、何处南山。松径里，愿香心、同保岁寒。"}