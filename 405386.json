{"id":"405386","title":"临江仙·再和石窗词长《米寿放歌》原韵","dynasty":"近现代末当代初","author":"喻蘅","text":"八秩今朝初度也，欣看斥卤生桑。无端落齿罢称觞。朵颐难大快，口腹两相妨。金粟香残秋已老，玖园禁得炎凉。可堪昨日是重阳。登高欺病足，无计慰思乡。盛会欣逢爱彼客，迎宾冠盖成排。琼花瑶草笑书呆。鱼龙看曼衍，吟咏属朋侪。灿灿银屏歌舞夜，九霄凤哕鸾喈。漫天彩焰洒金埃。丽谯辉眩目，蜃市幻形骸。退老驰书题帖砚，吟怀遥系鹅池。云鸿绛豆伴蛟螭。安亭多雅韵，末学夙钦之。前代词人宗两浙，四明更擅华辞。永嘉春草祀崇祠。彊村吾未识，愧受道场词。我亦耽书成雅客，含毫逸兴无边。每因吟赏废宵眠。草求曲水趣，楷学洛神妍。书苑新葩如簇锦，纷纷过眼云烟。飘零墨海有余欢。流行抛白纻，守分坐青毡。画笔何尝贻误我，心神相守平生。诗书入画拓功能。题诗驰意马，品艺用心兵。近读遨公论画句，时空超越吾曾。纵横捭阖御风行。古今中外理，畴识重和轻。杂感纷纭来枕上，睡魔不敌诗魔。人生难补是蹉跎。临江空趁韵，推枕欲狂歌。子女侄甥齐献颂，亲情似涌江波。九如三祝乐如何。层糕如斗大，茗碗继肴锅。"}