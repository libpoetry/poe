{"id":"1004749","title":"喜迁莺 其一 别陈新恩","dynasty":"宋","author":"程珌","text":"少年意气，脑燕兵胡䩮，虏王区脱。眼底朦胧，腹中空洞，不著曹刘元白。闻道殊科八中，也要彩卢连掷。收拾尽，到如今但有，寸心如铁。天付，真奇特。口静神充，双眼胡僧碧。楚国离骚，唐朝词学，未信芳尘□歇。结取佳人香佩，截断儿曹绮舌。归去也，且斓斑戏彩，好春长日。"}