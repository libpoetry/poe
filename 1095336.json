{"id":"1095336","title":"送陈紫薇分韵得寿字","dynasty":"宋","author":"释居简","text":"皇极建五福，筮得一曰寿。人间最殊特，何者出其右。持以奉君子，数量未易究。乐哉仁者静，克享本天授。况复湖海豪，不在曹刘后。良玉市有贾，韫椟敢轻售。用大古所难，局缩万牛脰。巨镛当簨簴，欲振待洪扣。乘槎到丛霄，下士逮圭窦。药物固满簋，骥子亦盈厩。弦歌美遥夜，图史乐清昼。养高知道腴，思苦坐吟瘦。淫蛙不停响，老凤合伸咮。想当吟酣时，俗驾不得簉。广居与正位，自有不须僦。一篇荐蔬笋，三舍避衮绣。桂玉破官舍，芝兰茁瑶甃。莫讶分符速，正恐传衣骤。归来黄金瓯，名氏得先覆。看镜了心期，一笑丹砂就。"}