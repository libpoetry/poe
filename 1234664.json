{"id":"1234664","title":"天门山","dynasty":"元","author":"余阙","text":"杨子博地志，名山屡出王。但言隐弥匪，崇冠峙嵩梁。井络通遥甸，天经列钜障。群峰如菡萏，历乱发金塘。玉壶既岖崿，天门迥开张。宛虫连紫盖，母泉溅石床。入门荫脩竹，中夏若寒霜。灵鸟多异色，中林皆妙香。耀真启幽室，积石构瑶房。万里秘冥奥，千秋阻秩望。惟应学仙侣，结桂共相羊。"}