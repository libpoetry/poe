{"id":"615378","title":"送黄与东上春官","dynasty":"明","author":"李孙宸","text":"黄生负才何豪雄，风姿矫矫如虬龙。三十明经贡上国，四十贤书奏海东。丈夫逢时何必早，电泡荣华安足道。君今出山未是迟，肯使世人嗤小草。忆昔与君结社粤山傍，鞭弭同时有二黄。联翩已决青云去，落落予犹愧雁行。年来事异时逾改，生计飘零未可耐。苫块伤心万事灰，虚论龙剑馀光彩。浮云日夜东南驰，谁道河流清可待。看君老骥复骄嘶，云逵万里试霜蹄。碣石之宫何嵂崒，黄金台上草菲菲。君去谈天谁可拟，炙毂雕龙枉自奇。送君行，酌君酒。功名拾芥君何有，丈夫所志还不朽。眼底悠悠荣利儿，请君还问千秋后。一别宁堪雨坠天，雄心忽复觉翘然。柳色蓟门春又绿，好音早寄慰风烟。"}