{"id":"798194","title":"摸鱼儿 鱼头中有骨三角，取掷之时或竖立，人每借以占卜，十掷中能立者吉。","dynasty":"清","author":"俞樾","text":"问鱼头、是何参政。棱棱如许风骨。弯环一寸雕琼玖，却似半规新月。心鹘突。且取到尊前，暗当金钱掷。幽情密密。祝天末人归，垄头信到，出手便凝立。抛来疾。从一还教至十。玲珑冰箸轻夹。无端一落瓯臾止，妙在不扶而直。纤指释。想不久佳音，便向龙门出。无须去乞。好借作灵蓍，权充杯珓，鸡骨更休觅。"}