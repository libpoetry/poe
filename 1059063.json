{"id":"1059063","title":"送杜君童学士赴阙","dynasty":"宋","author":"邹浩","text":"西风猎猎鸣旌旗，南阳学士趋丹墀。南阳父老挽不住，家声复如东汉时。堂堂材具中梁栋，鬓边寒暑惊驹驰。垂衣继照揭日月，只应一见舒尧眉。鸾台凤阁有新路，着鞭宁许驽骀知。委身报国一心耳，嶷如嵩岱谁能移。他时廷尉妙生死，还将此道供论思。凌云大厦肃天宇，千秋万岁无倾攲。焦头烂额岂足尚，长堤蚁穴今图之。回看蹇浅丈夫子，攫金清旦方沉迷。矢来无乡亦可恤，付与公议分高卑。前人得失焕清简，纳公胸次无孑遗。愿言朝退坐华省，更以反己为元龟。儒冠往往喙三尺，勿令白玉生瑕疵。"}