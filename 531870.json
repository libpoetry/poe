{"id":"531870","title":"怀罗浮吟赠别何工部","dynasty":"明","author":"黄佐","text":"我怀罗浮四百三十有二峰，大朵小朵青芙蓉。波泬寥兮根鸿濛，列华舒艳兮昭神工。盘空承宇夐出万象表，秀色直射彤云东。中藏号屏，列缺丰隆。时和吐霖雨，岁旱眠蛟龙。麟为车兮凤为马，仙之人兮纷菲菲其如丛。亦有太霞之洞，古禺之宫。琪花瑶草历乱映晴昊，铁桥流水光于虹。鸣?钦䲹不敢翼而过，往往神圣留灵踪。猗嗟走兮，昔所幽栖。乾坤造设待结宇，日月照耀开璇题。一辞蕙帐走尘坌，松花糁径青猿啼。水曹仙郎承紫泥，与尔话别兰台西。螺杯满酌白玉酒，牛鼎初熟黄金鸡。柳条吹丝绾白日，醉听騕袅当门嘶。君今扬帆向我望云路，我犹驻辙系籍通金闺。风尘何蹩躠，蔚荟方朝隮。浮浮回极中，颓波谁为堤。罗浮望兮愁，碧草春萋萋。归来归来兮，采琈㻬以终日，种芝术其盈畦。琼麋云液可以供日夕，胡为乎绊柴栅而久稽。风驱离心满烟树，月照去路闻铜鞮。临岐执手何所道，归来归来兮，凭君为我一访旧日飞云梯。"}