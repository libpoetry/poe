{"id":"518079","title":"经大岭山","dynasty":"明","author":"唐文凤","text":"经行大岭山，登陟路危险。鸟道凌千寻，羊肠纡九转。担摩肩血赪，屦啮足皮茧。人家俯欹崖，农屋梯层巘。舂碓水倾槽，馔厨泉注笕。床折支青松，础坏蚀苍藓。在昔事游劫，啸聚俗污染。而今沐圣化，顽犷渐消遣。嗟我职牧民，才疏自惭腼。一念怀慈仁，寸心抱忠蹇。涵濡德未融，施设政犹浅。三年极抚绥，凶邪期脱免。"}