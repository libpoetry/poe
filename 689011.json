{"id":"689011","title":"九日偕兵宪周狮峰同年谯湫宾山游","dynasty":"明","author":"何彦","text":"淡淡秋容点葛衣，追游不负此佳期。云移石洞萝阴合，风静寒江树影微。掷甲山留终古恨，磨旗人忆往时悲。兴亡自是寻常事，漫向樽前索旧题。晚憩龙山此日行，荒台寂寂傍孤城。人归古岸寒烟断，鸟弄深溪夕照明。几度登临还胜会，一时宾佐有馀情。风流故态今何在，空记当年落帽名。"}