{"id":"322824","title":"南浦·芦花","dynasty":"清代","author":"张绉英","text":"秋意酿寒汀，正萧萧、响到连番凄切。一片白云深，波心冷、洗出亭亭清洁。浔江客去，琵琶声断愁时节。一幅轻帆斜卷处，洒出漫天晴雪。应怜鬓影摧残，感韶华、好与愁人共说。清影覆横塘，西风紧、吹动澄波千尺。归鸿嘹唳，一声叫彻长天阔。望断伊人何处也，凄绝一闺霜月。"}