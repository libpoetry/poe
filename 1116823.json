{"id":"1116823","title":"浣溪沙 徐门石潭谢雨，道上作五首","dynasty":"宋","author":"苏轼","text":"照日深红暖见鱼。连村绿暗晚藏乌。黄童白叟聚睢盱。麋鹿逢人虽未惯，猿猱闻鼓不须呼。归家说与采桑姑。旋抹红妆看使君。三三五五棘篱门。相挨踏破茜罗裙。老幼扶携收麦社，乌鸢翔舞赛神村。道逢醉叟卧黄昏。麻叶层层苘叶光。谁家煮茧一村香。隔篱娇语络丝娘。垂白杖藜抬醉眼，捋青捣麨软饥肠。问言豆叶几时黄。簌簌衣巾落枣花。村南村北响缲车。半依古柳卖黄瓜。酒困路长惟欲睡，日高人渴漫思茶。敲门试问野人家。软草平莎过雨新。轻沙走马路无尘。何时收拾耦耕身。日暖桑麻光似泼，风来蒿艾气如薰。使君元是此中人。"}