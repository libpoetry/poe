{"id":"90598","title":"跋尤延之左司所藏光尧御书歌","dynasty":"宋代","author":"杨万里","text":"鸾台长史老野僧，月前病鹤霜後蝇。文书海里衮不了，黑花乱发双眼晴。故人同舍尤太史，敲门未揖心先喜。袖中倾下十解珠，五色光芒射窗儿。自言天风来帝旁，拾得复古殿中云一张。向来太上坐朝罢，胜日光风花柳暇。浣花仄理冰云容，宣城鸡距针芒锋。天颜有喜聊小试，西京书目供游戏。韩彭卫霍欣挂名，舒向卿云感书字。汉廷多少失意人，九京寸恨不作尘。一朝翻入圣笔底，昭回之光唤渠起。小臣滥巾缝掖行，手抄孝经不彻章。何曾下笔写史汉，再拜恭览汗透裳。太史结庐伴鸥鹭，鍚山山下荆溪渡。红光紫气上烛天，个是深藏宝书处。"}