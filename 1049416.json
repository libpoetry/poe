{"id":"1049416","title":"送张子立龙图知凤翔","dynasty":"宋","author":"冯山","text":"公家济水源，爱蜀如蜀人。公凡五入蜀，东峡西峨岷。门生变交游，故旧成姻亲。蜀味皆吾餐，蜀音即吾民。潼川最后至，既至情亦均。恶不待公刑，善不须公仁。雍容如一家，笑语闻四邻。山时参公府，垩鼻看斧斤。举动出至诚，悠久疑为神。诏书西出关，马首北向秦。迟行客辞家，拥别儿恋亲。公归且大用，顾蜀还无因。风收弥勒花，雨压长平尘。滑台为公寿，公饮不过唇。乐我奉公欢，荣虞适兹辰。物色莽牢落，人情浩酸辛。已辞尚可听，少驻双车轮。"}