{"id":"519007","title":"希贤吟","dynasty":"明","author":"胡居仁","text":"颜渊刚且明，已私方可克。曾氏极弘毅，战兢终易箦。中庸首谨独，屋漏无愧慝。集义孟子贤，浩然气充塞。降自汉唐下，谁能践斯域。河洛程氏兴，焕开千载惑。大哉敬义功，外方并内直。致知务穷理，为我开阃阈。践履极其纯，昭然万世则。晦庵集其全，精微尽剖析。穷理务反躬，万世立人极。我生今何迟，人亡世已隔。因言求其心，勇猛日不息。逸驾虽难攀，驱驰紧鞭策。鹏鹗不易并，数飞无停翼。敬义两夹持，知行互相益。扩此天理公，去彼人欲贼。彼我皆丈夫，到头奚可择。"}