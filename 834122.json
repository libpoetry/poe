{"id":"834122","title":"金缕曲三首 其一","dynasty":"清末民国初","author":"易顺鼎","text":"风雪呼安道。记那日、孤舟感事，江花江草。细雨春寒渔村路，一幅移家画稿。曾几上通天台表。水火干戈中出入，只文章、血性真奇宝。从虎口，发高调。吉光片羽休嫌少。得良朋者般珍重，墨痕都笑。但使今生逢知己，那怕三生潦倒。毕竟是才人命好。三复遗编三太息，有吴门、暗泪苏门啸。幸不共，劫灰扫。"}