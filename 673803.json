{"id":"673803","title":"郭卜者歌","dynasty":"明","author":"左国玑","text":"我欲攀龙蹑星斗，一生九度长山走。万言空自委尘沙，百结归来独钳口。梁州东门十亩田，中有灌木青云连。草堂六月洒冰雪，脱巾露顶东窗眠。我向其间老耕稼，短衣破帽随村社。但与鸡豚学共栖，谁能山岳论高价。濮州野人真有仙，说生道死能通玄。燕齐豪贵皆下榻，是处凡夫俱执鞭。昨来为访东门客，座上放出惊人舌。五等侯王指掌间，一州小大皆能别。闻君谈天妙无穷，白日鬼神来眼中。谓予当来有亨达，老马不觉生长风。忽然鼻息吹云起，鱼龙捲动秋江水。意气横生满腹间，英声笑宰乡人会。据鞍虎盼将奈何，斗米十肉焉用多。风云一日成感会，渭滨老人抛短蓑。我也头颅未霜发，挽弓百步犹能发。少小常怀报主恩，此回不是贪功伐。山人山人言不轻，一语白璧酬连城。待予尽节归来日，与尔花间说旧盟。"}