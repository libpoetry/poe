{"id":"542622","title":"送顾尚书惟贤之南都","dynasty":"明","author":"谢榛","text":"灵气钟吴会，全才际圣明。管生知数早，顾凯赋诗清。大策闻标柱，雄谈见用兵。功高海上战，威重日南声。听履犹霄汉，移官岂帝情。中原愁里断，北斗望边横。月白三江水，山青六代城。矶看燕子在，台忆凤凰鸣。杂佩兼兰芷，孤怀寄杜蘅。酬恩心转切，飞梦到燕京。"}