{"id":"1111910","title":"次廉布书事三首呈郎中机宜诗韵","dynasty":"宋","author":"吴说","text":"当代青云士，皆言子独贤。异时犹未遇，多难更堪怜。妙契环中趣，饱参方外禅。海涯孤绝处，谁识孝廉船。区宇半荆棘，干戈犹未休。屡空无计奈，多病不禁愁。农具应须办，朝簪便合投。全家耕谷口，一饱更何忧。栖遁云岩下，无人到此边。阶庭穿蚓穴，窗户蠹蜗涎。寂寞春将老，淹留月再弦。羁愁知几许，素发挽华巅。"}