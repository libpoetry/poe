{"id":"1072506","title":"和陈柄臣见赠","dynasty":"宋","author":"王庭圭","text":"北人愁听江南曲，细草新蒲几回绿。当年避敌初渡南，千官苍黄饭不足。中原乱后又逢春，边头只道无烟尘。迩来公卿不生事，此事必属非常人。我曹生长江南乐，岂料翻成风土恶。湖海元龙气尚豪，赠我新诗何璀错。拾遗后出最能文，脩椽大屋今荒坟。远孙高材淹管库，犹能落笔生烟云。山城相遇初相喜，共论大梁人物美。莫学夷门抱关吏，谋窃兵符椎晋鄙。"}