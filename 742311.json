{"id":"742311","title":"题张瘦铜同年梅花册","dynasty":"清","author":"顾宗泰","text":"去年梅花开，篮舆过西碛。今年梅花开，人在长安陌。江南江北阻幽期，安得一枝寄远驿。瘦铜示我青厓图，使我逸兴飞五湖。空濛香气满丘壑，此花此笔燕山无。人生何为滞京洛，故园风景殊不恶。嫩寒天气疏雪晴，小桥修竹清溪鹤。独来花下撚须吟，飞飞玉蝶穿云深。春风得意不可状，若有仙人招我空山岑。题君图卷与君约，有诗有酒须商榷。铜坑铜井他日游，两人索笑梅花角。"}