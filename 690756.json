{"id":"690756","title":"同定西侯登金山，以上游师未至，遂左次崇明二首","dynasty":"明","author":"张煌言","text":"割云半壁倚中流，天劈东南形胜收。铁瓮潮函飞鹫岭，牙樯影撼浴龙洲。画江何代空鼍鼓，横海今来驻虎斿。咫尺金陵王气在，可能瞻扫问松楸？相闻赤伏启重离，一诏敷天并誓师。万里鲸波趋锦缆，两山鳌柱拥金羁。已呼苍兕临流蚤，未审玄骖下濑迟。瓜步月明刁斗寂，行人犹指汉官仪。"}