{"id":"1078310","title":"余行次衡阳弹压曹成七万馀人出湖南境移师衡山降步谅二万众既入长沙次日即遣师降王进三千人于湘乡县七星寨复破王俊三千馀人于邵州其馀群盗以次讨定凡五万馀选择精锐得万二千人分隶诸将境内遂安流移归业上章复丐宫祠未报间闻有旨废宣抚司及以言者罢去有感二首 其二","dynasty":"宋","author":"李纲","text":"大将呼来若小儿，片言罢去复何疑。才如颇牧犹遭谮，功似韩彭未免危。往事几番萋菲织，孤忠惟赖圣明知。归欤久得山林趣，丹荔青蕉正是时。"}