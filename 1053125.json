{"id":"1053125","title":"秋日西园 其二","dynasty":"宋","author":"释道潜","text":"山家无外营，超然闭幽室。薄团北窗下，默坐终永日。炎景忽差池，凉飙动萧瑟。中林多橘柚，粲粲垂华实。凭高试裴回，幽兴遽超逸。云霞散平冈，太白空际出。禽归杳莫辨，积翠锁深蔚。吁哉宇宙间，濩落竟一物。胡为市朝客，终岁浪汩没。翳吾乐馀生，胜事良可诘。放怀在冥冥，身世两俱失。"}