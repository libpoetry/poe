{"id":"159861","title":"南溪·长林拂云根","dynasty":"宋代","author":"韩维","text":"长林拂云根，一径绝城腹。荆扉带翠樾，斗下地愈束。清溪自南来，势抵北崖曲。清平水流漫，东去入脩竹。境幽百物遂，鱼鸟得所欲。况依仁者居，不与钩弹触。有如嘉宾至，相与娱听嘱。鸟飞鸣我傍，鱼泳出深渌。薄暮登前冈，四顾山在目。雨滋春稼繁，风动野花馥。达人乐天性，不待外物足。遂令兹地胜，久不事营筑。顾我指崖下，秋当结茅屋。渠波环古台，辇石坐幽澳。霜前复来观，兔肥山酒熟。"}