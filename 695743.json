{"id":"695743","title":"寄李于鳞","dynasty":"明","author":"欧大任","text":"屏居犹在列仙乡，十二楼台蜃雾旁。客自函关占紫气，世从鲁甸识灵光。窗前海近弹琴润，岳顶云来散帙凉。难向此中歌白雪，相将看日到扶桑。高楼不下绝风尘，傲吏当年早乞身。金匮山经藏岱岳，石渠门客出咸秦。酒曾累日逢中圣，赋更何时奏大人。海内从来誇御李，愿从骑鹿过千春。"}