{"id":"816870","title":"疏影六首","dynasty":"清","author":"蒋敦复","text":"黄花瘦矣。卷西风一桁，和梦吹起。庭院深深，挂在月明，谁家今夜秋思。明河不隔玲珑望，怕瞒了、双星密誓。曳缟衣、荡冷琉璃，滴碎凤绡清泪。疑向瑶台路入，把珍珠晓揭，尚带霞气。十二琼扉，瞥见横波，刚近日高梳洗。非烟非雾情无着，浑织就、鸳愁如水。待燕归、诉与相思，越恁翠沈沈地。芳眠芍药。正春酣梦怯，压损亭角。香雾一重，夕照一重，重重倒映池阁。退红十二无人靠，闲搭住、柳丝轻薄。甚旧家、尽日愔愔，满院刺桐花落。知否下阶小立，纤腰曾凭久，心事犹昨。行过曲廊，冷冷清清，悄地绿阴如幕。断肠天气浑难倚，谁寄语、东风休恶。认翠苔、几点荒愁，半堕絮烟漠漠。碧秋夜色。照翠螺六六，离思凄寂。银烛无情，如水华堂，梦魂来处偏隔。黄昏有个人难睡，问渡否、牵牛消息。最可怜、淡月濛濛，那角绣鞋曾立。惆怅朱门已改，题诗都不见，尘黦纱槅。一曲春阳，舞倦弓腰，画里青娥呼出。少年射雀空憔悴，算只有、凤箫知得。忆旧游、莫似巫峰，化作彩云无际。红珠翠羽。记搴来并坐，楼上听雨。宝蒜垂垂，莲漏沈沈，蜡烛明明无语。春风摇荡春云热，只此际、魂销先许。怕夜来、尚怯轻寒，睡足海棠娇护。刚破梅花冷梦，算香衾又负，芳事多阻。似怨檀奴，悄未周防，一点银蟾遥妒。芙蓉四壁秋波绕，但莫放、鸳鸯飞去。想佩环、缥缈非耶，怅望碧纱成雾。瑶妃怨独。问楚天暮雨，谁会芳躅。今夕凄凉，可许温存，飞近睡里蛾绿。梨云不隔春江水，但莫遣、翠禽啼足。怕黄昏、一半迷离，照与画屏银烛。谁省佳期早误，酒醒思往事，心上羞触。帘也垂垂，灯也凉凉，人也深深金屋。红珠斗帐红蕤枕，想修到、鸳鸯秾福。奈者遭、瘦了文园，冷绝晓仙难续。佳人乍别。正画屏瘦影，幽艳如雪。检取花名，重唤花魂，著手便描画活。无多颜色销凝处，祗留与、素心人说。笑东风、秾李夭桃，几许冶春消歇。谁写灵均古怨，沅湘望一带，香草天阔。不道空山，也感流年、愁赠将离时节。残枝剩叶飘零蒂，更弹入、琴丝凄绝。问销寒、九九胭脂，可似玉梅风骨。"}