{"id":"700431","title":"春日湘江偶泛","dynasty":"明","author":"顾璘","text":"春日湘江江水深，春风荡桨一开襟。群山夹浦青无尽，芳树摇波绿更沉。细雨忽来沾客鬓，啼莺何事响前林。长歌漫倒清尊酒，独坐终伤异域心。下马江亭入画船，绿波芳草媚阳天。娟娟秀石垂萝上，泛泛轻鸥远照前。胜赏并催幽兴发，高辞空羡古人传。驱驰已负深春月，潦倒空悲谪宦年。"}