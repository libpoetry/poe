{"id":"502656","title":"夏日同龙门高漫士游棋山寺","dynasty":"明","author":"王恭","text":"逸人共结萧朱绶，六月闽天火云厚。觞熟梅边告我行，欲行且尽垆头酒。棋山海上古招提，银瓮丝绳兴复携。三峰直下几千丈，仙人奕处清猿啼。知君平生爱灵境，为君拂拭青萝影。野殿杯浮蕙草香，石渠水浸甘瓜冷。祇园树里贮行庖，暂解尘衣挂竹梢。诗成破却山灵胆，醉倒倾翻老鹤巢。回岩积翠连飞阁，遥海苍苍暮潮落。舞影争嫌白日斜，歌声未道离情恶。拟从方外寄馀欢，云是山僧谒县官。野鹿回看避仙佩，沙禽何意讶儒冠。千金流水犹能注，陌上离驹不堪驻。愿君身到五云端，莫忘棋山送行处。"}