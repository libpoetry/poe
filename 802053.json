{"id":"802053","title":"空舲峡","dynasty":"清","author":"盛锦","text":"出峡复入峡，两崖插青冥。中流逐狂飙，奔腾万马声。下滩梭一掷，触石危樯倾。逆挽劳百夫，十步九倒行。力尽听所止，刺篙就回汀。爱此民居壮，凌空驾轩楹。宿云出洞户，古木撑岩屏。惊猿或挂树，怪鸟时一鸣。扪萝上绝壁，山风动冠缨。呼童拾锦石，信手扳杂英。兴幽忘涉险，角目多怡情。前途苦逼仄，绝境难久停。过午岩日晦，磊落见数星。厓黑畏突虎，蛮语频丁宁。移舟近湍激，拍枕声铿鍧。骨肉缘久断，中肖梦亦清。狂吟出险句，那顾邻舟惊。"}