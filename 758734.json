{"id":"758734","title":"南浦 水仙花","dynasty":"清","author":"陆蓉佩","text":"明月逗疏帘，夜沉沉，扶起一枝纤影。微步惯凌波，寒窗里、合伴梅花凄冷。风裳水佩，珊珊瘦骨疑扶病。洗净铅华清欲绝，果似神仙孤迥。前身应是飞琼，照亭亭、一片水痕如镜。粉靥漫疑愁，萧疏处、谁识孤高情性。迢迢银浦，魂归那更游尘境。风雪天涯寒欲勒，又被素琴弹醒。"}