{"id":"359850","title":"齐天乐·题薛慰农《香草闲情册子》","dynasty":"清代","author":"黄钧宰","text":"锦囊旧有伤春句，东风更传情语。远翠烟横，落红云衬，隐约芳魂无数。风怀自许，怕冷艳幽香，蛾眉争妒，风讯匆匆，尘寰谁解这情绪。枝头乍听杜宇，觅中山美酒，一醉千古。蕙质含愁，兰心郁怨，禁得几回风雨。伊人何处，愿遥寄相思，同伤迟暮，珍惜馀芳，春来休撷取。"}