{"id":"180432","title":"送孙隆州·万里对明光","dynasty":"宋代","author":"李流谦","text":"万里对明光，真实一字字。九陛元不隔，是亦父子尔。我读公车牍，再拜甚欢喜。玉色近昕夕，王度日冠粹。再析山中符，可以觇胸次。道行国无小，意甘食则旨。平生熟窥觇，步步圣贤地。造物宝其人，华皓表斯世。从军落穷塞，愁破觌清峙。蜗庐仅缠躯，鼓钟日在耳。何以充淹留，白日不可系。长年慕道德，师友别匪易。踯躅南城隅，竚立渺无涘。不见两朱轮，但见嘉陵水。"}