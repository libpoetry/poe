{"id":"702154","title":"予从安南回取道访西樵时方叔贤适还五羊赵元默约偶他出邓顺之先期偶至用阳明子旧韵四首前二首戏呈叔贤后二首兼柬邓赵二君并寓卜筑之意云","dynasty":"明","author":"湛若水","text":"当时猿鹤许相依，烟雾连山隐少微。空谷独留猿鹤在，岩扉长待主人归。心许回程取道浮，闻君经始入山谋。白云出岫无踪迹，莫去人间作雨不。欲将木石同枯槁，不问猕猴有世情。信息独惭非正叔，凭谁先报与山灵。千秋云谷还归我，三二羊裘作近僯。莫种桃花临水岸，引人来问武陵津。"}