{"id":"1122700","title":"万景楼次韵","dynasty":"宋","author":"洪咨夔","text":"扶疏岩桂拒霜开，苍莽鵁鶄属玉来。想见山阴秋色里，一声欸乃暮潮回。金谷白头谁石友，香山青眼几殷兄。三峨九顶知人意，长与江楼酒面平。秋入徐熙水墨山，荻花吹雪渺江干。楼头未用催行酒，待到三更月上看。木落川空亦大奇，坐中亡酒客须追。非渠江汉孟东野，孤我南山韩退之。霜碛萧萧落涨痕，西风吹日堕金盆。冯高送目河湟外，万里戎情属柳浑。过雁声中岁月侵，东流江水识归心。峨眉天目高相似，多买青山尚及今。"}