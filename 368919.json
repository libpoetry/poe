{"id":"368919","title":"台城路·为晴沙舅氏题春风啜茗小照","dynasty":"清代","author":"杨芳灿","text":"头衔最爱称茶部。高风更怀桑苧。柿簏抛时，桐瓢携处，飘出冷烟千缕。青骢才驻。约不夜侯来，共伊容与。此客殊佳，未须更顾索郎语。松涛时沸幽耳，又疑瑶甃畔，乱响春雨。细点红姜，轻研绿雪，小盏盈盈匀注。清幽如许。吹不上京华，一分尘土。漫解朝衫，腋风轻自举。"}