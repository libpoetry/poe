{"id":"522506","title":"禋社六章章八句","dynasty":"明","author":"李梦阳","text":"元年仲春，吉日维戊。天子肇修，于社式对。二后协于百辟，既袛既戒。其日丁已，三星彗彗。百辟至止，萃于皋门。三星在隅，乃辟乃阍。有渰其云，有零其雨。赤舄跄跄，于坛之所。八佾剡剡，百燎盈庭。左金右石，镛鼓孔行。帝命元臣，曰戎朕代。式虔式穆，厥维朕载。元臣受命，爰肃其躬。月出则光，三星在中。磬管喤喤，有万斯舞。爰配二辟，牺尊维俎。于神来格，殷殷番番。龙旂载杨，雷霆啍啍。明明对越，肃肃奔走。神既醉饱，锡辟之祐。遹皇缵业，配天于京。三辰允祯，曰雨曰旸。皇降嘉实，来牟黍杜。敷文戢戈，克绍冢上。"}