{"id":"420587","title":"春夏两相期","dynasty":"近现代","author":"张克家","text":"记年年、三春迟误，经秋百卉丛灿。半亩荒畦，犹爱菊华争艳。千枝缭绕亚疏篱，五色缤纷横孤馆。剥啄邻家，看花无阻，一行香伴。阴森土润尘软。认板桥陈迹，晓霜人远。吸露餐英，招得屈原魂返。薄绵衫子趁轻身，聚头摺扇敲閒腕。缓步萦纡，指点犹疑，老奴谈健。"}