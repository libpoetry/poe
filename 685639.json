{"id":"685639","title":"江上行三十首","dynasty":"明","author":"邓云霄","text":"断虹呼飓母，津吏笑相迎。且慎风涛险，维舟缓去程。挂帆鸣越榜，击汰奏吴歌。休讶江行险，人间孰不波。寒潮销铁锁，浪打石头城。莫问隋堤柳，徒伤远客情。江白郎如练，江青好染衣。不须施粉黛，隔浦见湘妃。夜静客帆稀，渔舟尚未归。问君何泛泛，浮宅本无依。罗袖倚青荷，新妆映碧波。声从香里度，知是采莲歌。最爱曲无毒，偏怜蟹有螯。舟中无所事，痛饮读离骚。孤棹迎风退，鹢人何日归。船头虽画鹢，犹作宋都飞。万树带鸣蝉，秋思满暮天。东流无尽日，不与驻华年。停桡惜余景，晚泊烟波静。颇怪行汲者，动摇山水影。一带江村好，柴门水竹居。主人招海鸟，僮仆厌溪鱼。江上闻长笛，能吹出塞声。衰杨秋折尽，孤客若为情。月落西风急，秋萤点点流。却疑江上女，半夜弄珠游。擘破双莲子，冰肌抱苦心。搴芳何限意，肠断为知音。舟楫几时闲，乘潮日往还。欲知潮尽处，咫尺是蓬山。连日江云暗，今朝眼倍明。酒徒非爱酒，倩作斩愁兵。宿桨依村落，颇闻农者言。秋檐鸡黍熟，真乐在田园。江上逢渔父，今时几逐臣。遥传一掬泪，为我吊灵均。隔船弦索响，人说到江州。司马当年泪，犹分九派流。彭蠡雨霏霏，匡庐隐翠微。不知瀑布落，错认白龙飞。片雨过孤村，晚溪晴洗马。复有如花人，浣纱明月下。浦溆人家少，柴门白屋贫。年来增矿税，多作异乡人。野村无犬吠，夜哭绕秋云。处处诛求尽，哀声不可闻。秋裳堪制芰，午醉亦餔糟。孰识乾坤意，往来半反骚。雁回应蛩吟，萧萧落叶暮。谁知天籁鸣，尽是秋声赋。缥缈顺风舟，玲珑倚岸楼。思归与望远，两意各悠悠。泊滩樵且爨，晚兴倚芳洲。秋色行看老，芦花已白头。夕阳生晚愁，杜蘅秋浦阔。欲采寄远人，可望不可掇。冉冉江上枫，丹青向来变。不信有炎凉，请看秋后扇。社近燕怀归，呢喃逐队飞。能无怜旧垒，故国在乌衣。"}