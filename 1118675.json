{"id":"1118675","title":"幽居五首","dynasty":"宋","author":"陆游","text":"穷老苦畏事，雅意在丘壑。结茆镜湖上，卒岁安寂寞。有门常懒开，壁间挂双屩。犹恨未远人，静夜闻城角。来客无僮奴，剥啄自叩户。主人亦萧然，茗饮不能具。清言正绝倒，日莫亟散去。更欲尽所怀，衣薄畏霜露。山园手栽花，日夜数花时。花开亦已落，一欢自无期。劝君强自娱，勿作儿女悲。春风染柳条，不染君鬓丝。种菜三四畦，畜豚七八个。永言给宾祭，且复课慵惰。霜清黄犊健，土润小雨过。冬耕不可失，努力勿安卧。放翁家山阴，其贫盖一国。骨相异虎头，祠禄真鸡肋。有米薪未具，坐待至曛黑。躬耕岂所难，一饱非尔力。"}