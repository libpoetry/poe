{"id":"607299","title":"送刘职方暂请告还里","dynasty":"明","author":"卢龙云","text":"几年锁钥备南都，起草从容禆庙谟。多垒总安弭盗策，一方如赖辟兵符。么么欲逞当车怒，顽蠢安逃仗钺诛。已有宽仁同海育，能无积沴待风驱。万家城郭身重造，半壁乾坤手自扶。主圣会当消隐祸，臣劳敢谓翊皇图。中山却讶书盈箧，新息翻成载是珠。紫塞新霜悲断雁，白门衰柳对啼乌。暂看襆被随归棹，即拟韬钤赞上枢。鹰隼直须凌远汉，骅骝终合起长途。鸿冥未许称寥廓，狼跋犹能颂硕肤。根本已还磐石固，铭功岂但博莼鲈。"}