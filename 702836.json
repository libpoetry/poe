{"id":"702836","title":"詶董景越漕台二首","dynasty":"明","author":"董其昌","text":"东山优诏见新除，又是西台揽辔初。轴转黄龙将禹贡，仗依玄武肃周庐。即今疏草凌霜笔，尽出春秋演露书。却为式微偏荐慰，年来无恙只三馀。遥传北固驻襜褕，为采风谣入绘图。怀古定寻丁卯迹，登山谁作癸庚呼。星河初度天孙鹊，云槛朝飞御史乌。意气论交琼玖赠，何人存记钓鱼徒。"}