{"id":"150897","title":"再赋渔舍·皆言渔者乐","dynasty":"宋代","author":"姜特立","text":"皆言渔者乐，不知渔者忧。方其未得鱼，蓑雨立寒流。正可入图画，屋壁供王侯。吕尚与子陵，工钓汉与周。初不事钩饵，终日心优游。我今筑斯舍，发兴在沧洲。范子既伯越，去泛湖海舟。季鹰思吴中，不为鲈鱼秋。所以数君子，声名天壤侔。我非真渔人，一酒万事休。"}