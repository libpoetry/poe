{"id":"1161960","title":"放歌行","dynasty":"唐","author":"权德舆","text":"夕阳不驻东流急，荣名贵在当年立。青春虚度无所成，白首衔悲亦何及。拂衣西笑出东山，君臣道合俄顷间。一言一笑玉墀上，变化生涯如等闲。朱门杳杳列华戟，座中皆是王侯客。鸣环动佩暗珊珊，骏马花骢白玉鞍。十千㪷酒不知贵，半醉留宾邀尽欢。银烛煌煌夜将久，侍婢金罍泻春酒。春酒盛来琥珀光，暗闻兰麝几般香。乍看皓腕映罗袖，微听清歌发杏梁。双鬟美人君不见，一一皆胜赵飞燕。迎杯乍举石榴裙，匀粉时交合欢扇。未央钟漏醉中闻，联骑朝天曙色分。双阙烟云遥霭霭，五衢车马乱纷纷。罢朝鸣佩骤归鞍，今日还同昨日欢。岁岁年年恣游宴，出门满路光辉遍。一身自乐何足言，九族为荣真可羡。男儿称意须及时，闭门下帷人不知。年光看逐转蓬尽，徒咏东山招隐诗。"}