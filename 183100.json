{"id":"183100","title":"题瑞圣园·深沉百尺池","dynasty":"宋代","author":"孔武仲","text":"深沉百尺池，坐见渊鱼跃。蓊蔚千秋木，中闻鱼鸟乐。久与鱼鸟暌，尘土厌徽索。偶来叩异境，佳思得开廓。朝廷尚清熙，圣主守勤约。銮舆不游幸，花卉任荣落。便如到山林，不悟近城郭。心间与境一，足以慰寂寞。由来市朝味，未易胜林壑。因循不远引，佥信吾侪弱。"}