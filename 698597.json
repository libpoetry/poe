{"id":"698597","title":"塞下曲赠翁东厓侍郎总制十八首","dynasty":"明","author":"唐顺之","text":"四月旌旗出白狼，千山晴雪照油幢。预知水草军无乏，试辨风云虏欲降。三晋连年苦被兵，九重拊髀忆豪英。诏书更不从中御，万里长城一委卿。诗书礼乐古人风，开阖机钤又不穷。得一胡儿如爱子，用三败将立奇功。山前山后兵马雄，斧钺衣裳在掌中。狭士献刀承赐酒，贵侯免冑为趋风。赤气氤氲夜指天，旄头落地如火然。晓来西山一鏖战，夺得牛羊归满川。千金买士却何为，一间过于十万师。黠虏欲逃头可购，名王未猎客先知。太师昔日定南荒，亲把长缨系莫王。寄语老胡须自爱，射飞休得近边墙。梯悬半绠哨台高，胡汉邻家隔一壕。数日虏中无动静，吉囊东去战黄毛。虎翼龙蟠大将旗，逆驱流电走妖魑。阵前捉得胡王女，赐与营中厮养儿。灅川冰尽水泱泱，堡堡人家唤莳秧。田中每得鸟兽骨，云是胡王旧猎场。马邑边胡数被胡，王黄叛汉更通胡。帷中妙算能先发，夺得黄旗与绣襦。健儿白马紫金鞦，不向沙场便酒楼。夜来一赌青钱尽，尚有囊中血髑髅。边人大半能胡语，胡骑年来亦汉装。谁向青红毡帐里，单身缚得不花王。少年意气王千斤，铁棒曾穿万虏群。壮士从来不病死，孤儿今属羽林军。君侯生长在炎洲，塞外层冰草木愁。祗怜军士犹寒色，腊尽辕门不御裘。画戟森森清昼闲，指挥只是笑谈间。收将汉地教耕去，捕得蕃酋命纵还。营平谋国最深忠，每与公卿见不同。但使湟中无寇盗，不须麾下有边功。青青塞草羽书稀，士女鼾眠畜牧肥。戏看侍儿呈舞马，醉邀幕客对弹棋。"}