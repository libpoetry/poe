{"id":"811108","title":"满江红","dynasty":"清","author":"王策","text":"睡眼初回，衾麝暖、翠潆烟浪。临晓镜、春山一对，别翻新样。拂砌风轻莺作态，穿帘雨细花无恙。绣床前、纤指怯朝寒，金针放。双綵燕，钗梁傍。双绣蝶，裙拖上。听卖花声过，柳边深巷。斗草心慵垂手立，兜鞋梦好低头想。正邻姬、敲户送香来，铜镮响。嫩碧池塘，杨柳岸、细风吹浪。飐千缕、烟丝撩乱，不成春样。槛外红新花有信，镜中黄淡人微恙。两眉尖、叠著许多愁，难安放。屏风侧，阑干傍。香正爇，帘初上。看莺啼远树，燕归斜巷。梦短易添清昼倦，书长惯费黄昏想。又隔廊、雏婢学敲棋，楸枰响。"}