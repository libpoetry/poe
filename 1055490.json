{"id":"1055490","title":"次韵陈君俞携酒见过","dynasty":"宋","author":"李之仪","text":"野人欣莫逆，君子戒多上。幸尔违朝市，聊复图蕙帐。薄田几负郭，山水分背向。巾车俯秋成，舒啸会随杖。吾友真可人，轻舟数相访。投怀失枯槁，达意信摇荡。时哉固难得，触境沈波浪。谓我来岁寒，种种不少创。杯盘挽气类，论辨极户量。敢辞屡举白，自喜老弥壮。回头易陈迹，倾倒乃惆怅。乐事须勉旃，何适非酝酿。"}