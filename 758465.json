{"id":"758465","title":"金缕曲","dynasty":"清","author":"吴藻","text":"一夜观星堕。步珊珊、碧空飞下，水仙花朵。名将儒风从来少，况有雏凰亲课。喜娇小、才偏胜左。砚匣琉璃随身抱，拂红笺、吟尽书窗火。九天外，落珠唾。凝妆镇日临池坐。好清閒，书禅画圣，香名早播。始信大家声调别，福慧它年谁过。觉展卷、自惭形涴。侬是人间伤心者，怕郊寒、岛瘦诗难可。拈此阙，代酬和。"}