{"id":"690191","title":"题壁间山水图与陈百一押韵作","dynasty":"明","author":"张羽（凤举","text":"看山几处载图经，饭颗犹嘲太瘦形。久判云林非世路，惯看麋鹿上秋庭。霜崖乱叶当书下，寒谷幽兰沁酒馨。似忆西行山水郭，别来江上几周星。南国繁华几代经，孤城犹作虎龙形。东山载妓閒春墅，北岭移文锁夜庭。朱雀无家归燕子，苍生有恨怨宁馨。相逢漫作新亭饮，日暮归舟几戴星。"}