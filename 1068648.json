{"id":"1068648","title":"王摩诘钓鱼图","dynasty":"宋","author":"王安中","text":"我本江湖人，市朝岂无心。偶然堕世网，如鸟思长林。交亲岂不多，之子德我深。赐沐有馀閒，一马时相寻。茅亭容膝耳，九衢可窥临。挂壁出古图，惊笑靡自任。笔墨粗可识，佳处疑非今。佳哉王摩诘，风味我所钦。自状钓鱼图，苇间相拿音。有如渼波游，一杜挟两岑。坐令黄尘中，思落清江浔。秦子诗思古，清新间雄沈。示我五字句，月杵鸣秋砧。回杯劝摩诘，对画手自斟。我羡子高趣，子聆我微箴。譬如影与形，妙在同一阴。我时坐其旁，清风溢幽襟。归来步长廊，缺月户半侵。丹青已过鸟，齿颊犹哦吟。烦公有声画，相我无弦琴。"}