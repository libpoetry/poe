{"id":"698801","title":"和杜东原怀女兄","dynasty":"明","author":"徐庸","text":"白发同胞姊，吟诗屡问安。一贤今见少，多寿古称难。椿树生清荫，萱花吐合欢。儿孙隆盛日，百岁享团栾。羡尔东原老，停云寄早春。门楣惟有姊，亲爱更无人。梦寐相思久，词章月露新。贤甥俱似舅，歌咏日频频。慈亲早岁嫠，籍姊为扶持。自昔同无父，于今各有儿。方当康健日，又际太平时。綵服蹁跹舞，高堂称养颐。姊弟形虽异，天伦义自同。论亲为骨肉，传信托鳞鸿。竹叶浮春绿，灯花落夜红。新阳生喜庆，称贺到城东。"}