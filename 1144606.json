{"id":"1144606","title":"咏怀二首","dynasty":"宋末元初","author":"郑思肖","text":"凤为百鸟王，孤飞无其友。览德而来仪，千载不一有。云胡德之衰，囚身狎鸡狗。我当愁来时，散发狂叫走。历历诉此苦，太空亦肯首。精卫虽至微，衔石尚填海。一点至烈心，千生万生在。我誓铭于天，语大莫能载。万万雷霆诛，此盟亦不坏。划然笑一声，今古生光彩。"}