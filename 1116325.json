{"id":"1116325","title":"次韵叔父所居六首","dynasty":"宋","author":"苏过","text":"旅寓仍艰岁，溪毛入馈盘。泥芹洗秋白，露菊撷朝寒。未觉江湖远，空惊岁月阑。诸儿还自喜，颇亦试艰难。湫隘黄门宅，喧嚣半雉墙。此君时掩苒，小屋自清凉。月落寒梢静，春回稚笋猖。儿童护鸡犬，更看引鞭长。榴实江南少，依稀缀树叉。稍存后彫质，能吐欲然花。西蜀虽吾里，东轩似故家。田园随处是，何必买生涯。户外从罗雀，空阶放草长。大鸡俄独立，众卉已难藏。意气矜全盛，萎蕤悯欲僵。伶俜蜂与蝶，未免叹唇亡。"}