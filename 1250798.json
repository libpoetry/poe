{"id":"1250798","title":"雪夜与友人同赋四十韵","dynasty":"元末明初","author":"王祎","text":"碧宇凝瑶雪，璇霄散彩蟾。清华交灿烂，劲气稍沉潜。漏冻更偏永，堂虚夜正严。徘徊云母帐，绰约水晶帘。鹤梦疑还觉，蜗痕眩莫觇。近林生薄曙，傍水夺初暹。远近迷鸳瓦，高低湿草苫。乾坤同一色，海岳混群瞻。转讶肤生素，因疑首变黔。无端琼屑屑，有底玉纤纤。积处逡巡厚，消时次第渐。应期三白见，触物六花黏。沙际渔收艇，街头酒宿帘。青楼娇管歇，琐闼禁铃恬。?火残鸡舌，泓冰折兔尖。囊琴栖宝匣，台镜掩芳奁。茶椀醒仍索，樽醪醉稍厌。沈腰吟后瘦，潘鬓暗中添。阮籍今青眼，孙权故紫髯。高怀期旷世，俗态鄙趋炎。题出寻腔和，䦰藏觅谶拈。消闲清事迭，肆谑笑声兼。坐久情逾浃，欢浓睡未忺。锦䄄温翠被，缃帙冷牙签。日杮含脂腻，霜柑剖密甜。拥炉容少憩，促席绝微嫌。霭霭深衷露，霏霏剩馥沾。町畦应遂略，崖岸竟忘谦。病怪当隅鵩，难思上钓鲇。且须联石鼎，未用叹衣镰。有客歌如玉，何人咏撒盐。剡舟怀返棹，关马忆征韂。牢落梁园赋，凄凉渭水占。秉忠苏节在，克敌蔡师歼。焦祖称高士，袁僵举孝廉。世徒誇盛丽，谁复恤闾阎。门有仙人氅，家无孝子缣。平安传竹屋，妆点向梅檐。兴逸真何适，才疏乏我砭。摛辞聊纪述，文彩愧江淹。"}