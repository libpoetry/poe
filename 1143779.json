{"id":"1143779","title":"喜赵宾旸至次韵舟行二首 其二","dynasty":"宋末元初","author":"方回","text":"忆泛桐江水，真成照胆清。熟知渔父乐，恨乏钓船轻。身老不重少，潮平还复生。谁能似沙鸟，兴废了无情。别后生涯两更微，裹粮东路是耶非。我才疋马荒山出，公亦轻帆下水飞。市酤未成投辖饮，閒枰聊解烂柯围。会须一骋吴山目，同上严家九陇矶。"}