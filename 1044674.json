{"id":"1044674","title":"次韵和正仲游华严此君亭","dynasty":"宋","author":"黄履","text":"邂逅相遇三诗翁，适我愿兮江之东。每乘高兴即同赋，矧值修竹华严宫。迫穷收弃势相远，交我以淡情何重。古来金石论贤达，应求本自声气同。清晨登此亭，亭前罗层峰。浮云开白日，金影升珠栊。高标不逐四时变，翠色可夺千葩红。一日无此君，子猷啸咏已不浓。清风飒然至，渊明喜动羲人容。化龙况是葛陂杖，待凤幸列朝阳桐。伶伦裁嶰谷，律吕因雌雄。太和尚可致天地，烦想岂特疏心胸。下逮汉蔡邕，取椽制笛柯亭中。与夫皮为冠兮叶为酒，皆自荆阳之贡东南之美兮，冒霜停雪拂景云而萦惠风。吾曹对此但欲适清乐，不学渭川之人兮资千亩以敌万钟。"}