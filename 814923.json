{"id":"814923","title":"感皇恩","dynasty":"清","author":"俞樾","text":"天上紫泥封，凤鸾飞舞。十五年来尚如故。发缄庄诵，还是先皇天语。鼎湖龙去也，乌号苦。草莽旧臣，科名留付。今日龙章照蓬户。青灯黄卷，此恨几能补偿。西风空展拜，松楸暮。八载忝清班，迂疏无补。只合终身作渔父。告身一纸，何意尚留天府。草堂重下拜，蓑衣舞。劫火屡经，风霜牢护。深感良朋用心苦。连翩使节，领取玉书交付。五湖云水外，奇光吐。"}