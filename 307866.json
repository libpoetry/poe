{"id":"307866","title":"三姝媚·送人之广右","dynasty":"现代","author":"詹安泰","text":"听鹃心事苦，更楼头狂飙，乱飞红雨。惯自飘零，洒泪珠千斛，待留谁住。倚遍危阑，共销黯、河山今古。拼却相思，选梦炊香，剧怜前度。长是风波横阻，几誓水盟山，夕阳无语。一觉年华，笑楚兰身世，肯伤迟暮。飒爽英姿，占此日、扬舲神宇。只恐归期难定，庾郎老去。"}