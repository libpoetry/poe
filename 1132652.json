{"id":"1132652","title":"杂诗六首","dynasty":"宋末金初","author":"刘豫","text":"竹坞人家濒小溪，数枝红杏出疏篱。门前山色带烟重，幽鸟一声春日迟。风荷柄柄弄清香，轻薄沙禽落又翔。红日转西渔艇散，一川山影暮天凉。古渡停骖日向沈，凄凉归思梗清吟。碧山几点塞天阔，红叶一林秋意深。倚岩萧寺据危崖，丈室轩窗面水开。雪霁暮寒山月上，数竿修竹一枝梅。昼色晴明著色图，山光凝翠接平湖。烟岚自古人难画，远即深深近却无。寒林烟重暝栖鸦，远寺疏钟送落霞。无限岭云遮不断，数声和月到山家。"}