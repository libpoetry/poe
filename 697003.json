{"id":"697003","title":"吴叔通以四诗见贻赋答","dynasty":"明","author":"胡应麟","text":"寂寞乾坤事，归来一敝裘。云山成独卧，海岱见名流。璧已三年抱，珠仍万里投。白蘋洲上路，曾试木兰舟。何处怀同调，飞书问独醒。乍回双眼白，犹阻万峰青。惨淡垂纶石，栖迟载酒亭。异时新论就，能赏太玄经。病肺荒园外，潜身大海傍。青阳驰翰墨，白雪照行藏。一水兰苕近，千岩薜荔长。夜来星斗色，明灭傍干将。梦寐延陵客，风流故不群。千秋曾和雪，片语欲凌云。柳隔青丝笮，花生白练裙。浮家何日事，来往霅溪云。"}