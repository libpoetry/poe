{"id":"1235491","title":"感怀三首","dynasty":"元","author":"刘鹗","text":"丧乱八九年，乾坤日流血。人心久不古，伦义悉磨灭。豺虎在城市，生民半鱼鳖。张弓不得射，令我重鸣咽。欲付之忘言，宁无愧司臬？醉者常百千，醒者才一二。苟或不自持，醒者亦复醉。诸君愿正大，政好持善类。庶几纲目张，或可起憔悴。政事如修明，盗贼亦人尔。无令贾长沙，痛哭至流泪。丧乱靡有定，天下无全材。苟不事淫酗，辄复多疑猜。徒知尚权势，不恤治体乖。生民化盗贼，田里多蒿莱。狂澜亦既倒，纵挽不可回。愿忍贾生泪，且进渊明杯。"}