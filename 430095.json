{"id":"430095","title":"鹤亭众异纕蘅醇士散释运闿同游紫霞洞红叶特胜归访半山谢公墩","dynasty":"近现代","author":"黄浚","text":"钟山空容颜，邃异匿其腹。洞门非能幽，胜处在草木。阴崖变霞采，已觉人意肃。数椽自飞惊，绝磴互约束。泉枯钟入定，净茗秋味足。还车访荒陂，暮色暗相逐。招提成马厩，兴废有万族。争墩虽近名，舍宅聊自赎。至今荒亭下，泉石两如玉。霜天石城墟，独揽拗相躅。真当诵坡语，刚气满岩麓。"}