{"id":"1224343","title":"番阳萧性渊携其祖将领所爱唐琴号霜钟者还自和林求诗六月三日五门宣赦后作","dynasty":"元","author":"揭傒斯","text":"嵩州昔有萧将军，读书学剑天下闻。南随龙马渡江去，尚有孤琴传子孙。孤琴云是唐人斲，昔日军中自行乐。至今犹存杀伐声，一鼓哀风振寥廓。将军之孙才且良，文能作赋武蹶张。秦皇城下饮白马，祁连山中射白狼。时平好文不好武，抱琴却叹儒衣误。昭王台上看青春，彭郎矶头梦归路。日长史馆幽且閒，正冠拂琴为我弹。京城六月日如火，霜钟半夜鸣空山。南风自有虞廷操，可惜同心不同调。捐琴决眼望青天，今日天门有新诏。"}