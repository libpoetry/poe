{"id":"1088690","title":"淳熙戊戌七月廿九日早发潭溪西登云谷取道芹溪友人丘子野留宿因题芹溪小隐以贻之作此以纪其事","dynasty":"宋","author":"朱熹","text":"我来屏山下，奔走倦僮仆。亭亭日已中，冠中湿如沐。访我芹溪翁，解装留憩宿。茗碗瀹甘寒，温泉试新浴。抖擞神气清，散步支筇竹。芦峰在瞻望，隐隐见云谷。顿觉尘虑空，豁然洗心目。君居岘山西，高隐志不俗。窗几列琴书，庭皋富花木。往来数相过，主宾情意熟。开樽酌香醪，謦欬话衷曲。从容出妙句，满幅粲珠玉。邀约登赫曦，襟期伴幽独。兹游得良朋，道义推前夙。扁字为留题，深愧毛锥秃。"}