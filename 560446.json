{"id":"560446","title":"梅雪轩为陈廷璧作","dynasty":"明","author":"徐庸","text":"罗浮山中堪种玉，万顷白云耕白玉。羊雍得玉与师雍，求得始仙嫁滕六。象梳压鬓金步摇，眉黛闭绿含春娇。六龙驾车从群鹤，照以明月随清飙。瑶台十二朱阑绕，么凤啼残夜寒悄。雾绡衣薄奈愁何，归得人间春未老。太丘孙子稀世人，相邀相疑情相亲。琼浆满饮不成醉，五出六出俱精神。纸帐葳蕤纸窗白，残梦初回见踪迹。车轮马足门外过，清水黄尘两相隔。"}