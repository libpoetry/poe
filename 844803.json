{"id":"844803","title":"落梅四首","dynasty":"清末民国初","author":"曹家达","text":"凛烈岁云暮，北风江上寒。怀人当此夜，曾借一枝看。香雾侵帘幕，春灯照绮纨。仍怜后庭树，累月未摧残。谁是探花使，骑驴过小桥。兼程冒风雪，一掬尽琼瑶。不信前期发，经时得后凋。无端动惆怅，风信判来朝。大造苦无赖，摧花生夕阴。如闻向秀笛，痛折伯牙琴。夜怨随风紧，春愁抱雨沉。便教能结实，结实亦酸辛。色相本空幻，词人清恨多。采芳遗洛水，掬月吊湘娥。所见旧如此，牢愁今若何。徐熙能写似，消遣为情魔。"}