{"id":"1215149","title":"原存为叶博士作","dynasty":"元","author":"丁复","text":"道一而二，阖辟周还。孰职为之，有极兹先。继善成性，吾斯以立。作息出入，若主有室。洞灵湛虚，吾斯其居。物备用周，靡完弗初。或窒于牖，或狂弗守。物物之糅，斯旷斯有。若隙之多，其明晰晰。由扩而充，无远弗暨。如镜之尘，不遂于拭。如泉之蒙，不疏以力。杲杲出日，曀曀其阴。何有何亡，于剧用淫。交万吾前，穷日有积。廓然太清，上下森植。勿欺以慊，曰诚其意。心身家国，正修齐治。曷维其功，吾欺有存。戒慎恐惧，于弗睹闻。何几之术，载省于独。屋漏弗愧，矧炤于伏。恒焉存存，曷出匪门。性焉反焉，孰为先民。"}