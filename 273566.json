{"id":"273566","title":"声声慢·读涉江词，和其闻日本败降之作","dynasty":"现代","author":"汪东","text":"伶俜身世，漂泊风尘，十年江上偷安。捷报争飞，起看锦绣川原。高歌杜陵佳句，卷诗书、收涕成欢。归计稳，有巴童不寐，夜半行船。谁道依然留滞，费熏炉重熨，料理春寒。楚尾吴头，魂随潮信空还。璇机自深闺思，怎知人、去住艰难。待剪烛，梦西窗、閒话夜阑。"}