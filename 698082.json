{"id":"698082","title":"少宰李公五十二始生子","dynasty":"明","author":"钟芳","text":"翩翩吉报迓宾鸿，象纬流光寝户东。仙果生迟延乃庆，渥驹神俊慰而翁。世连卿辅人矜戴，喜盎门阑气郁葱。遥忆寅僚称庆日，笙歌清彻画堂中。后先桥梓重朝班，更见孙枝臭拟兰。神自梦中亲抱送，珠于掌上递传看。魏家簪笏流风远，韦氏云仍奕业安。报政有期残臈外，绕炉烹雪更团栾。"}