{"id":"1130484","title":"念佛三昧诗","dynasty":"宋","author":"释遵式","text":"万感外形骸，俨然虚堂寂。明毫冠群彩，幽神资始绩。妙象非夙预，俗览岂良觌。析之会入微，清玩心无怿。金肌昧真见，八音愚正闻。玄空了无托，至涉宁有勋。森罗会都寂，长空销积氛。良哉此达观，局士安与云。融抱回曲照，熙如鉴中象。谛览无遗心，虚求非滞想。追梦忘始终，通幽宛如往。藉此会神姿，逍遥期西赏。鉴极玄想孤，动静如为区。大象讵形仪，大方谁廉隅。正赏不隐括，妙践无回迂。心澄遍知海，粲粲黄金躯。"}