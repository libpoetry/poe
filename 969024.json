{"id":"969024","title":"赠衡阳簿林士恺","dynasty":"宋","author":"赵汝腾","text":"吾党仲容，行脩能通。而志卓然，以慕直躬。尝侪扣阍，力摧奸锋。上旌其言，擢第南宫。府庠诸生，坐斥匆匆。君尽远诒，盍援掖逢。予疏已先，所见略同。每起敬爱，有烈士风。予归里闬，时访藋蓬。匪义不谈，惟理是穷。告予戍及，栖枳湘中。壮哉兹行，近紫盖峰。刑使杰然，蜀彦之雄。埋轮大勇，折槛精忠。朝夕趋承，必得所从。一被容接，终身登龙。惟仕首辅，必廉必公。惟学策要，必敬必恭。胡张之乡，名理之宗。公馀取友，以相磨砻。"}