{"id":"1119281","title":"和祖择之学士袁州庆丰堂十咏","dynasty":"宋","author":"陈诜","text":"时丰公事少，笔砚任横斜。环郭江山秀，人情等物华。有象阶前景，无声膝上琴。何劳今郑卫，视听不关心。穷谷寓形久，惭无问俗方。文章古刺史，今昔窃馀光。秽草诛还密，浮萍去又生。辄污如鉴净，有客若为情。秀泉开旧甃，初试仰山茶。寂寂有馀意，池莲三五花。园涉日成趣，穷诗懒缀装。梁间冰雪句，屈指岁华长。洗竹遥山出，流泉到曲池。可怜波万顷，黾勉对沦漪。道院今犹古，閒中事可书。鹭鸥驯不去，谁可得亲疏。登堂方再月，已许庆丰年。偶继前贤迹，承流颇裕然。鸿鹄远矰弋，鱼鸟脱池笼。始觉一无物，方知万事空。"}