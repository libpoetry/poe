{"id":"431281","title":"自悼五首","dynasty":"近现代","author":"马继华","text":"为唯复为阿，相去曾几何。黍忧黄鸟集，隙恋白驹过。衔尽西山石，涨翻东海波。髯翁孤好梦，一笑付春婆。生命当磨蠍，遭逢尽坎轲。飙风铩翎羽，烈日槁秋禾。屈子忧思集，兰成感慨多。夙因如可问，天外觅修罗。苦恼自寻出，那来安乐窝。盐车曾服骥，灯焰转伤蛾。衰鬓鉴催白，愁颜酒不酡。壮心空未已，能否挽天河。五十无闻达，阴符漫揣摩。短衣怀李广，健饭惜廉颇。鲁缟凭谁赠，吴钩只自磨。仲宣楼上望，望不到鸾坡。广武泪空堕，雍门音不和。炎熇焚玉石，儿戏动干戈。论道十年变，劳人百岁苛。吟情何处著，池上有新荷。"}