{"id":"238575","title":"为温乐堂五绿亭解嘲","dynasty":"宋代","author":"高斯得","text":"园林非不佳，名字著难稳。稍与流俗异，讥呵来噂噂。我堂名温乐，窃慕涑水翁。我亭名五绿，又希午桥公。客来笑不已，诮我何其鄙。拳拳二相国，所爱人爵耳，闻之为一咍，争端自予开。嗟予信鄙矣，笑客亦愚哉。相诚吾所爱，何必裴与马。唐非无李卢，宋亦有章蔡。尔知相何物，是谓圣贤宅。士而不为此，何以下膏泽。孟柯出昼意，宣尼载质心。温岂独甘乐，裴非锢园林。二扁有深意，客讵窥其涘。吾言岂狂言，刀尺自孔氏。"}