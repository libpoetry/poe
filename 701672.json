{"id":"701672","title":"病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首","dynasty":"明","author":"黄省曾","text":"时雨暧初霁，中园交飞鸟。蝴蝶相参差，翩翩满芳草。万物各有适，予无好怀抱。哀疚缠绵之，肤颜成瘠稿。炎天尚挟纩，就日若冬燠。同龄多绿发，殷忧独先老。枕榻违欢悰，时一弄文藻。前路非我萦，蔬糜聊自保。人生皆有化，在昔固皆然。此形本所无，安得冀常坚。览彼架上书，陈久古圣贤。不复睹其人，千载把遗编。内有膏梁子，声迹俱寥然。嗟我苦节士，饥劬想当年。有道不获申，无由扣苍天。赖此不朽名，可以慰黄泉。鹏鹪虽殊分，所飨各有涯。天道无凉厚，人事自盈虚。盗蹠宜满堂，曾颜宁得馀。匪彼金钱子，是乃圣贤儒。结发罗缃典，咏览孔氏书。岂惟玩英华，寔以咏其腴。富贵如浮云，雅抱在宣尼。饥寒岂不畏，所志良有殊。居贫展不易，绝粮诚苦辛。陶生困浔阳，孔子饥在陈。丰年恒无岁，况复遘灾迍。生民茹青草，予犹涸水鳞。茫茫行路者，谁可托交亲。举口欲告之，诵言竟回逡。君子有周急，此义久不申。藜藿犹可采，且以给昏晨。"}