{"id":"780199","title":"瑶花慢 中秋","dynasty":"清","author":"叶绍本","text":"澄天如水，皓魄东升，看罗云全捲。冰壸皎洁，琼树秋、万里清光难掩。姮娥依旧，倚玉殿、新妆初展。照古今、银镜无尘，三五金波共满。此身似到瑶台，镇心地清凉，根因都现。金觞满泛，云液浥、唤起玉龙宛转。广寒何在，认桂影、婆娑庭院。漫相夸，彩幄红茵，且付花毫牙管。"}