{"id":"662646","title":"题守坚李翁所藏牧牛图","dynasty":"明","author":"石宝","text":"空山无人云自流，草色不唤王孙游。平波粼粼动烟縠，高柳拂地黄金柔。路旁白石净于几，松膏竹杖亦易求。苍岩翠壁几千仞，此中敢谓无巢由。巢由巢由不可见，牧竖悠悠下长坂。乌犍濈角春正肥，短笛横吹不知晚。已判乘月过前村，不道林深路犹远。嗟哉长安豪侠千金躯，奔车骋马光路衢。挂角宁须二三卷，徒闻十斛计明珠。春华秋叶忽飘转，谁怜数尺高珊瑚。乃知抗志贵世表，眼底得丧真区区。君不见丰城李翁今皓须，积书教子勤且劬。人生意得会有娱，霄汉岂与山林殊。我知翁意固如此，不待临风看画图。"}