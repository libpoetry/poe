{"id":"1074854","title":"次韵元素对雪十韵","dynasty":"宋","author":"周紫芝","text":"云冻风仍急，天低雪未收。山寒飞鸟绝，江晚一蓑幽。晓树梅初放，风帘絮自投。孤鶱迷远鹤，痴立看饥鸥。枥马归鞍速，韝鹰猎羽遒。连城理睥睨，千骑冷貔貅。何处回兰棹，谁人拥钓裘。闭门怜我病，得句付君搜。上瑞书三白，登年在九秋。何当明月夜，同作广寒游。"}