{"id":"816316","title":"乱后归家","dynasty":"清","author":"黄遵宪","text":"遂有还家乐，跳梁贼尽平。举家开笑口，一棹出江城。儿女团圞坐，风波自在行。惊魂犹未定，夜半莫呼兵。即别潮州去，还从蓬辣归。累人行箧少，滞我客舟迟。颠倒归来梦，惊疑痛定思。便还无处所，已喜免流离。一炬成焦土，先人此敝庐。有家真壁立，无树可巢居。小妇啼开箧，群童喜荷锄。苔花经雨长，狼藉满家书。便免颠连苦，相依此一窝。窗虚添夜冷，屋漏得天多。豺虎中原气，蛟螭海上波。扫除勤一室，此志恐销磨。"}