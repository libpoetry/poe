{"id":"721071","title":"和陶停云赠芋岩五十初度四首","dynasty":"明末清初","author":"王夫之","text":"蒸蒸良稼，涤涤灵雨。滋湑以荣，炎威莫阻。君子不遐，如琴在抚。无念古人，空尔延伫。道延今者，爰如鸿濛。靡明靡日，靡流靡江。如彼暗室，召晖于窗。匪君子任，其孰能从。有梅有梅，霜裛其荣。人恤尔寒，尔怡予情。不愆日迈，不负月征。维仁引年，以保尔生。乔乔豫章，执彼斧柯。匪不日劳，许许维和。天期不假，物望实多。蘧生知化，日益云何。"}