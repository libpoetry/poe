{"id":"859521","title":"送元厚之待制知福州","dynasty":"宋","author":"王安石","text":"海隅山谷閒，人物最多处。平旦息相吹，连城黕如雾。闽王旧宫室，丹漆美无度。今为大帅府，千里来赴愬。元侯文章翁，更以吏能著。峨峨中天阁，鸣玉新改步。衔诏出梨岭，方为远人慕。旌旗满流水，冠盖东门驻。四坐共咨嗟，疑侯不当去。张仲称孝友，樊侯正求助。名城虽云乐，行矣未宜遽。"}