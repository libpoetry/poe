{"id":"207333","title":"过秦楼·隐枕轻潮","dynasty":"宋代","author":"赵崇嶓","text":"隐枕轻潮，拂尘疏雨，幽梦似真还断。莺雏燕婉，依约年时，花下试翻歌扇。憔悴鬓怯春寒，慢掠轻丝，柳风如箭。甚阳台渺邈，行云无准，楚天空远。应唤觉、当日琴心，祗今诗思，惆怅客衣尘染。钗留股玉，袜袭钩罗，荏苒腻寒香变。问讯多情，别後笑巧颦娇，对谁长倩。但晚来江上，眼迷心想，越山两点。"}