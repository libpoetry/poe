{"id":"131280","title":"送沆赴台州学录","dynasty":"宋代","author":"陈著","text":"山连霞，水半沙，十步九步神仙家。草初芽，树欲花，香风二百里春华。人谓此行良可乐，我送出门还作恶。初心谓何姑勿道，为贫去抱夫子脚。天台如今人物林，芹芳藻洁纷佩衿。物议无情忧责重，尽人须要先尽心。好为人师古所戒，况汝大欠镫窗债。理义无穷白日速，相长工夫方有在。视身如玉宜好修，守口如瓶勿起羞。平平之外无赫赫，介介之中有休休。劳其筋骨饿肤体，乃汝法家并拂士。恩爱极处言语切，岂得已哉汝行矣。我年虽迈尚自强，藜藿能延寿命长。相望只有片云隔，不比远去无游方。时节飞书当莱舞，两字平安胜三釜。三年电光一抹过，但要学成身立来归见父母。"}