{"id":"742378","title":"晚立永兴寺前望西溪人家云山掩映在梅竹中","dynasty":"清","author":"符之恒","text":"山居恋花信，逐境无定属。返照归古寺，幽意静还续。小桥坐流水，平野看衍沃。炊烟袅前村，林影入远瞩。似补梅竹疏，茅茨间几曲。寒云晚更密，濛濛护空绿。镫火接耕廛，鱼虾生计足。卜居他时愿，结邻已共嘱。吾诗盟不忘，僧楼写短烛。"}