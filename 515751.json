{"id":"515751","title":"棣萼联辉楼","dynasty":"明","author":"程敏政","text":"东阁有高楼，为问谁所营。人言蜃湖裔，家声重蚺城。环居数百指，中有三弟兄。相将若鼎峙，敦此手足情。朝读楼上书，埙篪日和鸣。夜宿楼下床，共被如姜生。坐令阋墙者，望望惭分荆。贤哉太史氏，华榱揭新名。斯人去已远，友义垂休贞。子孙袭遗矩，学祖龙门程。感彼棠棣花，春风益敷荣。我昔会宗谱，君家实同盟。荏苒十六年，老大嗟尘缨。蓉峰翠如染，星水涵空明。何时一登眺，揽衣坐前楹。对花说往事，载赋鸰原行。"}