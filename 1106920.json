{"id":"1106920","title":"病起思归","dynasty":"宋","author":"王禹称","text":"年来多病转思山，终日呻吟簿籍间。叔夜养生休著论，陶潜难死只因闲。又移郡印三年调，未报君恩两鬓斑。安得便归田里去，松篁泉石掩柴关。四十为郎非不偶，况曾提笔直瀛洲。明时遇主谁甘退，白发侵人自合休。梦得蹉跎因出郡，薛能诗什耻监州。春来病起思归甚，未敢飞章达冕旒。"}