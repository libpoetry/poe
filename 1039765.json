{"id":"1039765","title":"郁孤台","dynasty":"宋","author":"赵抃","text":"群峰郁然起，惟此山独孤。筑台山之巅，郁孤名以呼。穷江足楼阁，危压斗牛墟。直登四临瞰，众势不可踰。赣川缭左右，庾岭前崎岖。望阙峙其后，北向日月都。人家杂烟水，原野周城郛。烜润或晴雨，明晦或晓晡。春荣夏物茂，秋肃冬林枯。气象日千变，一一如画图。比予去谏舍，乞此养慵愚。事讹得以正，俗瘵得以苏。岁丰盗攘息，狱命冤系无。熙然与民共，所喜朋僚俱。中淡有琴咏，外喧有歌歈。樽罍有美酒，盘餐有嘉鱼。优游一台上，四序不暂辜。乃知为郡乐，况复今唐虞。"}