{"id":"511856","title":"和李翰林安陆白兆山桃花岩寄刘侍御绾","dynasty":"明","author":"童轩","text":"白首非少年，还山学隐仙。时寻羡门子，飞佩声珊然。春来桃花岩，看云随处眠。五城非迥绝，三岛遥勾连。闲中攀碧萝，直上昆崙巅。黄鹤东南来，叫破万里天。松弦翠涛响，泉沫珠颗圆。丹光射白日，芝草摇晴烟。伴鹿坐花雨，呼龙耕玉田。久怀冲举愿，永谢尘世缘。寄言霜台客，可以同周旋。"}