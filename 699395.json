{"id":"699395","title":"百六诗为丘大赋","dynasty":"明","author":"袁宏道","text":"血蚀青铜照，魂牵白玉环。人间冤女冢，地下望夫山。著土泪犹碧，邻湘草亦斑。至今西陵月，不忍向南弯。一夕归兹路，三生惜此人。死无长负债，恨是不销尘。小玉终为厉，苏卿必有神。决猊与怒蟒，无以喻吾嗔。恶雨催兰桂，饥枭啄凤凰。埋忧觉地小，量恨与天长。万者难焦泪，千生不化肠。明当告世主，幽合诅城隍。怪事咄如许，稗官见亦稀。若无亲口语，定道客传非。始觉生为债，谁言鬼是归。长时检遗箧，不忍触歌衣。冤诉知无已，冥司可奈何。只愁女鬼弱，不怕俗钱多。双陆因名废，新声只自歌。唯当仗佛力，救汝出幽罗。"}