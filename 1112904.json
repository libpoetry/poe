{"id":"1112904","title":"寄方帅","dynasty":"宋","author":"张孝祥","text":"吴楚山河尽付公，君王长策在平戎。人才王谢风流似，地望东西节制雄。赤手尚能探虎穴，白头空是钓鱼翁。将军知我非徐庶，不向江边起卧龙。贱子如今休说穷，玉麟铜虎信频通。君今持橐甘泉里，我不投书苦海中。且愿耕桑依地主，长教温饱荷天公。回思三十三年事，一笑相逢两秃翁。"}