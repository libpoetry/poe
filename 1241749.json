{"id":"1241749","title":"招隐五首 其二","dynasty":"元末明初","author":"刘基","text":"秦皇火六籍，黄绮之商山。汉帝握乾符，羊裘竟不还。古来遁世士，冥心丘壑间。于时苟无用，安事空摧颜。石泉清以芳，白云寒更闲。春蔬杂甘辛，秋果罗青殷。浊酒晚自酌，柴扉昼恒关。啸歌陟崇冈，濯足临潺湲。金马我何荣，羊肠我何艰。鸿鹄翔九霄，邈然不可攀。"}