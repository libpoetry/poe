{"id":"721923","title":"老至","dynasty":"明末清初","author":"屈大均","text":"老至贫逾甚，无营但昼眠。瓶馀陶氏粟，杖少阮家钱。妻子同饥渴，琴书欲弃捐。黄花不肯放，留待酒如泉。发少惟冠箨，龙钟节一枝。红颜应有日，白首岂无时。菊暖秋难得，柑寒晚更宜。终同黄绮辈，懒作帝王师。白头依膝下，人羡六旬人。谷口何如郑，商颜不是秦。收嫌香稻晚，采爱紫芝春。日夕弄雏鸟，婴儿戏锦茵。"}