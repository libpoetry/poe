{"id":"94709","title":"赠都下写真叶德明","dynasty":"宋代","author":"杨万里","text":"我昔山林人不识，或疑謪仙或狂客。仰看青天不看人，醉里那知眼青白。一携破砚入长安，素衣成缁绿鬓班。上林麒麟著野马，沧洲鸥鹭缀孔鸾。汉宫威仪既不入贵人样，灞桥风雪又不见诗人相。不须览镜照清溪，我亦自憎尘俗状。叶君著眼秋月明，叶君下笔秋风生。市人请画即唾骂，只写龙章凤姿公。与卿肯来为予写襄貌，掷笔掉头欣入妙。相逢可惜迟十年，不见诗翁昔年少。"}