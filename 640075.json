{"id":"640075","title":"宿慈云寺","dynasty":"明","author":"汪广洋","text":"悟生本无象，所设诚幻境。览兹古兰若，稍独眷脩整。金碧开焜煌，庄严丽高迥。开士弥天秀，见趣一何颖。跏趺畅鸿音，种种得要领。我昔闻马祖，说法最驰骋。空青雨花落，钵盂豢龙醒。迨今古道场，屹屹万山顶。信美二三子，冲素抱孤耿。于马憩微凉，兼遂扣綮肯。扫地燃妙香，汲泉试奇茗。扩哉闻未闻，融液在俄顷。长松挂宝月，坐见浮图影。蝠出檐溜深，蛩鸣砌阴冷。宵分始就寐，怵然发幽省。"}