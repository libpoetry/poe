{"id":"808776","title":"辰溪舟行不得见山中石色","dynasty":"清","author":"严遂成","text":"五城之山石狡狯，诡装奇服纷多态。或如鸾翔或虎踞，或蔽林间如鬼魅。有时楼阁造天匠，无端车马破地械。人家竹坞森周遭，云卷烟升画图内。佳处在腹不在外，而我溪行相其背。狐裘反衣将毋同，珠藏贾胡椟出卖。咫尺千里背而驰，平生错铸兹游最。南宫赝本姑自诳，东坡袖中失东海。真人宝山空手回，眼眶负此车轮大。"}