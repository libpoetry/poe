{"id":"277310","title":"文庙助祭礼成讲论语彝伦堂","dynasty":"现代","author":"汪荣宝","text":"万象催回薄，斯文感退藏。圣言犹菽粟，明德必馨香。释菜仪能举，陈笾事敢忘。春风舒璧水，晓晕动宫墙。配极新祠宇，昭平旧乐章。骏奔咸法服，凫藻逮殊方。观礼情俱惬，横经志未荒。圜桥真似昔，累席岂堪当。疑集鸿都观，叨升阙里堂。敷陈殊琐琐，雒颂颇琅琅。久怅金声歇，谁能木舌扬。抱书秦博士，毁宅汉诸王。九服同涂炭，三坟尽秕糠。江河终不废，日月竟何伤。缅想飞雍鹭，深忧告朔羊。侧身沧海阔，微念大为坊。"}