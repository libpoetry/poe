{"id":"124435","title":"咏石·胜具论终古","dynasty":"宋代","author":"宋祁","text":"胜具论终古，寻幽属政成。待时藏磊落，得地鬬峥嵘。锦驳苔文露，虹浮玉气明。梦池分到影，窗岫讓吟情。乍恐翻湘燕，真疑刻汉鲸。滴秋湖溜入，触晓寺云生。紫汉仙机远，西陵客棹轻。映花雕槛接，碍竹翠鞭横。扣鼓非临岸，传书异穀城。愿将侯鹊瑞，旦暮奉承平。"}