{"id":"761570","title":"兰陵王 如皋作","dynasty":"清","author":"庄棫","text":"水光定。明月流黄共映。鸳衾冷、罗绮旧情，牡蛎窗前客孤凭。新霜糁翠鬓。休问。流红暗径。朱楼晚、回首昔时，曾画山眉对妆镜。愁孕有谁讯。便蚁酒重斟，麝煤都烬。秋风孤棹波清瑩。和雁羽汀洲，荻花江国，新诗随处自题咏。管弦转愁听。幽兴。且追趁。甚锦字筝调，心字香印。高城远隔天涯近。枉合贮钿钗，彩成花胜。匆匆归也，待寄与，泪懒揾。"}