{"id":"846859","title":"酹江月 寿倅车","dynasty":"宋","author":"无名氏","text":"东南钟秀。记当年、玉麟坠地，风云奔走。别驾风流才展骥，未快经纶大手。风月平分，吏民胥庆，松李阴浓昼。满城灯火，崧高神降时候。好是今夕华筵，水沉烟里，竹径松姿瘦。闻道君王仄席，尺一凤凰飞诏。堤筑新沙，印垂大斗，毡复貂蝉旧。麒麟勋业，庄椿难计眉寿。"}