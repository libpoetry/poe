{"id":"247603","title":"水龙吟·重九寿娇姊兼怀嘉会","dynasty":"现代","author":"石任之","text":"芜城雨歇菰烟稳，小艇藕丝能绾。怜秋久客，观鱼得意，蹁跹归雁。我过红桥，居然香陌，坠梧湖面。怅徐园飞雾，半塘嘘露，持螯约、空相念。此会何年重见。借并刀、梦华都剪。别时衣袂，也应吹彻，故心初茧。想象登临，澄波三海，有舟维岸。渐凉蝉字减，寒花妆卸，结西风伴。"}