{"id":"713210","title":"送蓝公漪归闽中","dynasty":"明末清初","author":"陈恭尹","text":"冬春积阴雨，十旬三见日。城阙为泥涂，凄风闭寒室。居人屡兴叹，况子犹孤客。卧起逆旅中，图书满筐箧。抚剑一高歌，长江浩萧瑟。仆本蓬蒿士，岁月时一出。爱君美词翰，过读常促膝。如何倦飞羽，更问闽山辙。东道阻且深，相思隔浮岳。有亲在白头，留子终无术。何以送将归，独有江南橘。"}