{"id":"832485","title":"暗香 秋宵倚阑，月华如水，记去年留滞江上，莲史饯我于托鹃水榭，正此日也。伤离念远，不能无言","dynasty":"清末民国初","author":"朱祖谋","text":"素天烟邈。点去鸿两两，碧云楼角。梦约不来，一剪微波渺难托。伤别伤秋未算，还点鬓、新霜经著。渐逗入、隔岁相思，花底歇深酌。谁觉。背虚幕。正不耐夜吟，玉绳低络。五湖计错。乡国蘋花渐非昨。何况空江画桨，悽荡损、萧娘眉萼。待寄语、江上水，月华又落。"}