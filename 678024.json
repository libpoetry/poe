{"id":"678024","title":"题钱舜举所画梅花卷","dynasty":"明","author":"戴奎","text":"霅溪画师名早传，画梅不作铁盏圈。湖山入梦既潇洒，粉绘落纸尤清妍。巴西故人玉堂老，别去几年音问少。溪云山月不堪持，一枝写寄春风早。想当盘礴欲写时，寓情笔底谁能知。心期不负岁寒意，贞洁要如冰雪姿。到今令人叹奇绝，我亦见之惭蹇拙。从谁交谊重金兰，空慕广平心似铁。"}