{"id":"380950","title":"瑞龙吟·听枫园饯春席上和清真","dynasty":"现代","author":"郑文焯","text":"寻诗路，还记小市苍烟，旧家红树。依稀残月残花，丽情俊赏，销凝是处。旷吟伫，犹有定巢新燕，占春帘户。留连晚色年芳，画屏翠烬，馀香共语。前度京尘游袂，酒边联唱，花间愁舞。重见断魂天涯，人换新故。江郎恨笔，休倚伤春句。飘零又、南楼罢饮，西园归步，世事浮云去。老怀到此，茫茫万绪。不绝情如缕。和泪挽、东风哀弦连雨，梦歌怨叠，一江萍絮。"}