{"id":"60171","title":"述怀·蚤年蔑知识","dynasty":"明代","author":"王璲","text":"蚤年蔑知识，负志颇傲岸。每鄙子张辟，常嫌仲由喭。浩气逸虹蜺，高情薄霄汉。悬河吐狂谈，振绮洒芳翰。辞胎珠晶荧，出璞玉璀璨。群英见推奖，前辈辱称赞。问齿方在童，有发犹未冠。展转时物非，蹉跎岁华换。风霜忽凄厉，雨雪亦零乱。未纵跃川鳞，早铩凌云翰。顾瞻乏良图，进退昧深算。豺狼正纵横，虎豹共奔窜。一身甘贱贫，十口寄丛灌。蒸藜当晨炊，扫叶供午爨。角巾不裹头，破褐仅遮骭。世途日孔棘，家道屡多难。百忧遂纷纭，万事总芜漫。浮踪学萍漂，浪迹类梗断。徒怀济时略，独抱穷途叹。携书过海滨，负笈客江畔。感至恒支颐，愁来频扼腕。今秋看又残，兹夕坐将半。哀哀鹊绕枝，噭噭鸿失伴。青灯乍明灭，皎月方辉焕。寒声撼空窗，露气逼虚幔。壮怀凝欲消，归思浩莫绊。惊鱼怯举网，伤鸟畏张弹。未睹黄河清，空歌白石烂。乱杵递相催，群鸡互争唤。出门望东方，漫漫何时旦。"}