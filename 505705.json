{"id":"505705","title":"煮豆酌白酒歌戊戌前作","dynasty":"明","author":"李昱","text":"煮豆酌白酒，豆肥酒气温。相对二三子，其乐难具论。君不见晓来雨过东家村，丛丛豆荚生篱根。阿翁提篮跣双足，采摘采摘呼诸孙。归来笑指老瓦盆，酒波犹带新糟浑。田家酒具如洼尊，一椀入口春无痕。两椀三椀鲸涛奔，四椀五椀和江吞。须臾饮至百十椀，眼花耳热低乾坤。忆昨豺虎如云屯，旌旗满目烟尘昏。杀人如麻血成海，十室九家无一存。大臣自合死社稷，况叨厚禄承君恩。近闻省府日筵宴，椎牛宰马齐昆崙。吾徒布衣在草野，忧心恻恻怀至尊。呜呼萧艾满城邑，馨香不数兰与荪。呼童煮豆复进酒，呼儿为我关柴门。"}