{"id":"514409","title":"分得閤皂山送伍希渊太守考绩还广州","dynasty":"明","author":"程敏政","text":"青山突起沧江垠，宝气夜发腾秋旻。鍊师叱剑启洞穴，刻玉俨坐真天人。山灵几时閟琬琰，道院一日开荆榛。寰中福地七十二，名数閤皂非常伦。使君五马数过此，与山识面惊乡邻。奏功近自广州入，归路复拟停朱轮。鸟啼花舞满涧谷，知有恩露来枫宸。浮岚暖翠杳难极，莞尔昔年川效珍。奚囊欲斗两奇绝，罨画不尽千嶙峋。明当有诏起循吏，酹山细倒罗浮春。"}