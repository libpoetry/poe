{"id":"812211","title":"峡山寺","dynasty":"清","author":"朱次琦","text":"北水夺寒峡，回回千里来。溯流三折入，凿翠一门开。阮径芜随没，禺祠筠可材。添衣夜多警，猿噭有余哀。一发寻初地，攀行顶抵尻。蛮山入乌鬼，人命飒鸿毛。鹳鹘排风出，鼪鼯得路豪。年来解齐物，未肯置身高。拱别应公去，缆舟清我心。尝鱼寒具出，谈虎夜镫深。云合诸峰色，风飕万壑音。江湖方满地，灭迹不成阴。"}