{"id":"508520","title":"山水画为李考功题","dynasty":"明","author":"倪谦","text":"倚天壁立青芙蓉，蜿蜒起伏如游龙。夜来惊雷挟飞雨，化作白云千万重。白云如波起平地，楼台不辨金银气。但见苍苍玉女峰，离立分明露群髻。山深寂历天欲秋，重重绿树临溪流。无人复歌小山隐，惟有桂树枝相樛。披图似是房山笔，元气淋漓墨华湿。并刀剪取沧溟波，方丈蓬壶归咫尺。天官李卿家上饶，早谢旧隐登清朝。看山莫忆钓游处，且作夔龙匡舜尧。"}