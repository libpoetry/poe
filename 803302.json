{"id":"803302","title":"余在本村课诸弟子所处学堂被邪火连烧四次故出外佣书有感而作","dynasty":"清","author":"温权甫","text":"追悔前非四十旬，薄田虽有不疗贫。宦游竟到伤心处，村馆那堪邪火神。偏是穷酸多怪事，更兼饿鬼恋儒巾。而今幸遇有知己，教育英才报故人。初下讲帏教读书，读书之乐乐何如。波摇浓墨窗舍静，手肄残编月影虚。驾宋轶唐疑志弱，达天知命愧才疏。一翻颠踬一翻益，不尽年华正有余。"}