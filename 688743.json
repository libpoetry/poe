{"id":"688743","title":"扈跸南巡自出京至在途蒙恩赉诸物各恭纪一绝以志荣感其酒馔牲品等物尤多盖不能悉纪也 赐大红罗飞鱼服","dynasty":"明","author":"严嵩","text":"宫罗五綵出天机，锦浪神鱼烂满衣。知尔乘云露头角，便从天上赤龙飞。芙蓉为画锦为囊，刀箸银瓢揔系将。已是三回沾御赐，每随天仗佩恩光。御帑朝分压袋钱，白金新铸倍光鲜。五铢永作人间宝，四字今题嘉靖年。银杯捧出竞传看，色间黄金映赤盘。长路风尘劳圣念，宫醪引满不辞乾。洒翰亲承御榻前，圣皇初述渡河篇。祗应百世藏为宝，此是南巡扈跸年。炼蜜调梅细作丸，白凝霜雪尽团团。马上探囊时一嚼，送得清白入肺肝。历历山川信所遭，马前尘土满征袍。服劳自是微臣义，药裹深蒙赐解劳。綵装鸾带倍鲜华，面授行宫拜宠嘉。为勖岁寒同节操，竹青松翠间梅花。五明綵扇制还新，象缀银环价倍珍。挥爱虞薰时解愠，捧看宫月近随人。五纹丝线织绦长，金作绦环七宝装。就中独有猫睛贵，觑看中间一线光。几年陶器尚收储，拜赐先皇旧帑馀。捧持但觉恩为重，宝爱深知玉不如。书生未识籯金富，圣主多惭惠养私。拟作他年遗老计，买山谁道更无赀。敕赐天闲玉鼻骍，便教骑在驾前行。过都历块还轻健，疑有风云足下生。解箨龙孙露玉尖，分明生就指纤纤。灵山异产天家赐，肉食那知此味兼。扈跸初从江汉归，长途终日马騑騑。冰绡不受红尘涴，谢得君恩赐面衣。龙脑修和集异方，宫中熏奉御衣裳。自从分得君王赐，袍袖携归不断香。赐来大帽号烟墩，云是唐王古制存。金顶宝装齐戴好，路人只拟是王孙。造膝从容奉密言，晚来冲雨出宫门。赐金为代衣沾湿，感德身同挟纩温。御厨官酒出黄封，碧滟红香昔未逢。共道皇恩比春色，一分斟处十分浓。"}