{"id":"402162","title":"烛影摇红 甲子除夕，时避地平湖，用梦窗元夕微雨韵","dynasty":"近现代末当代初","author":"徐震堮","text":"红烛他乡，画屏先逗春痕浅。围炉博簺夜如年，语笑谁家院。此际乡情更暖。数归期、檐梅摘遍。灯昏酒酢，乌帽尘侵，黄甘香溅。虬箭声中，霜笳不敌琼箫怨。一街细雨湿香泥，寂寞何人见。阑外痴云未散。梦天涯、东风近远。明朝倘有，海角春来，珠帘齐卷。"}