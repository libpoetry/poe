{"id":"765195","title":"读《史记》四十首 其十七 田横来","dynasty":"清","author":"张晋","text":"横不来，天子耻，兴兵问罪悔晚矣。横若来，天子喜，大则封王小侯耳。尸乡相距三十里，沐浴从容伏剑死。当年南面俱称孤，今日谁能更屈体，好持吾头见天子。乘传携来有二客，地下想从驱鬼伯，奇闻咄咄更惊人。穷岛忠魂聚五百，薤露歌残剧可怜，高皇流涕数称贤。一时得士能如此，兄弟更王岂偶然。"}