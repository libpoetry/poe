{"id":"599215","title":"赠月桥山人二首 其一","dynasty":"明","author":"陈吾德","text":"幽人挺奇趣，结构临清渠。涧圯驾飞瀑，涧道一何纡。密篁断来径，乔树上参虚。流飙动清响，隐隐闻笙竽。云霞生短褐，荃杜集长裾。朝挹天河水，夕宿雁山隅。曜灵匿西景，转瞩流望舒。澄川披素练，疏林散瑶琚。鹤发增华泽，玄裳亦皤如。伊余一倾盖，把袂共踌躇。溪花浮香茗，野蕨出中厨。悰怀良未极，淹留兴更腴。已入梯仙域，何必问蓬壶。"}