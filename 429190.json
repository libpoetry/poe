{"id":"429190","title":"感事一百十韵","dynasty":"近现代","author":"黄浚","text":"天女威灵替，黄神统绪彰。过秦馀贾谊，兴汉待张良。薄雪消寒会，残灯独夜房。孤吟劳踯躅，长句著兴亡。势转擒胡月，歌成破虏章。握乾临夏宇，出震溯东方。女直山长白，曼珠气内黄。申胥初拯楚，回纥竟侵唐。谶应三宫桂，城屠十日扬。鲁唐膏斧锧，闯献笑蜩螗。编籍龙区种，迁藩虎戮伥。雷霆严禁网，云日护灵囊。南辟三苗地，西降两面羌。但誇清海岱，几见弃河湟。青海徕回部，金川蹑犍牂。耀功七德舞，横海十花樯。猛鸷威如贙，沈猜疾比狼。峥嵘文字狱，拖沓狒猩装。四库盈缃帙，长渠浚竹塘。罗名千叟宴，鞠跽八旬觞。自信施长策，常期永耿光。积威弦上箭，钜痛槛中羊。欹器盈斯溢，淫刑法已凉。抚衷矜带砺，回念欻沧桑。妖孽延川陜，潜兵犯殿墙。曾无戡乱意，足慰辍耕望。粤海输莺粟，舟山覆雀航。逋臣增国耻，幻梦侈天禳。兵燹圆明劫，乘舆避暑庄。骤惊龙驾迥，竟罹豹房殃。五岭烽烟急，三江羽檄忙。艰难怜左李，慷慨叹洪杨。已见倾全局，居然复旧疆。神符犹在握，天弩自收芒。元结中兴颂，卢循续命汤。梯航通远译，风会贯重洋。卧榻容鼾睡，阴谋扼项吭。一人忘顾禔，群辟任披猖。宫掖成相厄，岩廊乃不蘉。舳鲈归日本，藩属失狼㬻。感悟回明睿，忧虞饬纪纲。层阴方訾訾，郅治遏泱泱。变法争讥鞅，怀忠竟杀苌。駴疑药瞠眩，绵惙疾膏盲。减膳尧衰颡，垂帘姒假裳。敛财侔地媪，事鬼惑天潢。槐简巫佪㒇，红灯咒渺茫。戈船横渤海，车驾莅咸阳。和局元臣殉，军需岁币偿。肉县人鼎俎，鱼累火池隍。回驭哀方切，端居志已荒。虎神千垒烬，龙劫两宫丧。太极临轩穆，东平摄政苍。小侯兼宿卫，大吏炫赇赃。集苑多乌鸟，逾垣等寇攘。桐圭分管蔡，貂珥列金张。京兆双琼博，邯郸大道倡。上书刀断指，下诏肉医疮。社鬼东邻哭，灵星北户禳。尔曹倾一旦，先帝泪千行。敝俗销清议，名流溷浊漳。休徵箕扫井，躁扰蟹将糖。新檄驰巴郡，严兵堕武昌。退朝忧咄吒，毁室恨彷徨。传箭初蓃乘，投签遽拊床。貔貅临汉口，旌旆据秦仓。破竹原无敌，乘流固莫当。揭竿咸祃纛，裂土各圭璋。山左薨吴汉，江州拒史祥。张巡诚勇决，高克任翱翔。设险红衣炮，崩雷突火枪。歃盟书衵服，失水弃馀皇。露布收安陆，降幡出建康。南封征卤将，北筑剪吴堂。霸楚推黄歇，征川杀魏卬。车书新轨画，棨戟动参商。父老三章约，风波一苇杭。北军除吕产，季汉倚袁滂。大宝知难秘，同舟力共劻。威弧张杀伐，义旅迓壶浆。富弼专和议，萧何窘转粮。郡王愁北地，帝子泣芒砀。挽粟难为继，团沙孰与量。枉令怀盭绶，唯解鐍金箱。叔宝心肝尽，淮南肺腑伤。输缗招卜式，窃国议田常。兵谏非云谲，人谋实不臧。豆萁休暗泣，斤斧镇相戕。江转新林浦，云屯石子冈。弭兵辞向戌，纵敌谏文鸯。必死千夫指，难回百鍊刚。楚弓同得失，汉帜睹飞飏。不逝乌骓马，还惊赤尾鲂。六师风振箨，群命草彫霜。棋局知谁负，干戈且未央。群龙旡首吉，斗虎股创妨。局蹐忧天步，嵯峨拜国殇。词华悲庾信，身世感黄香。顾惜三缣字，萧閒万里䭹。玉壶澄素志，画省学潜郎。入抱蛟龙笔，蟠胸铁石肠。栖迟青琐闼，惆怅绿榕坊。旧友怀萧艾，深忧为稻粱。荧荧窥太白，渺渺望沅湘。丝染知难免，歧多涕正长。贞元原剥复，厄闰慎扶将。霜露仍南国，松楸想北邙。樗蒱刘毅癖，曲糵毕郎狂。悯切恒沙劫，皈思广利王。笑人言寂寂，投笔涕浪浪。他日编唐历，谁当拟柳芳。"}