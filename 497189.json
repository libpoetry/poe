{"id":"497189","title":"咏吴市灯二十四韵","dynasty":"明","author":"张元凯","text":"吴儿一何巧，能事匪师传。剪綵千葩散，泥金四照联。象形元以类，物态岂云迁。好鸟忘春啭，灵花总夜妍。使星槎影动，奎宿斗光躔。凤振台端羽，龙垂烛下涎。九微含翠葆，三艳倚朱弦。芝盖如云集，珠毬比月圆。幻将风里蝶，现出火中莲。紫气遥堪把，青辉蔼自鲜。六鳌浮作地，七宝聚为筵。仰见行空马，回看跕水鸢。蜕虬唯骨立，画虎但皮悬。兔捣姮娥傍，鸥栖菡萏边。冰壶寒瑩魄，玉树煖生烟。城郭宁知夕，欢呼定有年。冶郎方并靥，游女复齐肩。户外皆盈绣，人间尽挟仙。障偏图孝节，屏乃绘忠贤。故事村翁识，奇观稚子怜。珊瑚雕绮席，犀兕刻觥船。有燄俱成烬，无灰不可然。岂须东壁白，暂照草亭玄。万劫常明者，荧荧古佛前。"}