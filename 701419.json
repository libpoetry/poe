{"id":"701419","title":"登君山次韵四章","dynasty":"明","author":"黄廷用","text":"闻道君山是胜山，直于今日破愁颜。西分王气峦层出，东入江心海不还。缥缈烟浮城郭里，徘徊月上斗牛间。堂开浮远青云近，此是朝天第几关。层峰高不碍人游，极目增波逐海流。谢氏东山誇后乐，范公廊庙抱先忧。怀思故国知何处，指点前村是某丘。江鸟欺人烟树晚，时时飞下傍渔舟。西风步屧到山巅，登眺无端思缈然。隔浦人家藏隐雾，环江波浪涌兼天。双眠沙鸟长依日，列队寒鸦远带烟。不尽晚来凭栏兴，此日应为白云缠。望穷海峙眼生花，得酒相逢即是家。游鲤山高红日近，卧龙江阔碧波斜。喜看胜地吴都大，端拜名公石刻嘉。远寺钟声僧入定，披衣对月上归槎。"}