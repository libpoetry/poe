{"id":"662257","title":"妩媚谣","dynasty":"明","author":"石宝","text":"妩媚复妩媚，不道李与桃。阿娇十四著绣袍，锦襦双佩并州刀。自从贞观见天子，宫妆靓丽珠鞋高。亲挑佛灯诵佛语，邂逅君王泪如雨。未央前殿恰垂帘，白马道场齐抱杵。提兵谁遣太法师，縳贼亲烦长公主。大云经梵不足听，天堂火发延御屏。雨露新归奉宸监，浮屠鬼战金轮庭。李花不开媚娘舞，海内纷纷争好武。道旁谁遇触邪冠，骨肉不如岩下土。"}