{"id":"747318","title":"汉朝儒生行","dynasty":"清","author":"龚自珍","text":"汉朝儒生不青紫，二十高名动都市。《易》通田何《书》欧阳，三十方补掌故史。门寒地远性傥荡，出门无阶媚天子。会当大河决酸枣，愿入薪楗三万矢。路逢绛灌拜马首，拜则槃辟人不喜。归来仰屋百喟生，著书时时说神鬼。生不逢高皇骂儒冠，亦不遇灞陵轻少年。爱读《武皇传》，不遇武皇祠神仙。神仙解词赋，《大人》一秦凌云天。枕中黄金岂无药，更生误读淮王篇。自言汉家故事网罗尽，胸中语秘世莫传。略传将军之客数言耳，不惜钳我歌当筵。一歌使公惧，再歌使公悟，我歌无罪公无怒。汉朝西海如郡县，蒲萄天马年年见。匈奴左臂乌孙王，七译来同藁街宴。武昭以还国威壮，狗监鹰媒尽边将。出门攘臂攫牛羊，三载践更翻沮丧。三十六城一城反，都护上言请勤远。期门或怒或阴喜，喜者何心怒则愤。关西籍甚良家子，卅年久绾军符矣。不结椎埋儿，不长鸣珂里。声名自震大荒西，饮马昆仑荡海水。不共郅支生，愿逐楼兰死。上书初到公卿惊，共言将军宜典丘。麟生凤降岂有种，况乃一家中国犹弟兄。旌旗五道从天落，小印如斗大如斛。尽隶将军一臂呼，万人侧目千人诺。山西少年感生泣，羽林群儿各努力。共知汉主拔孤根，坐见孤根壮刘室。不知何姓小侯瞋，不知何客惎将军。将军内顾忽疑惧，功成定被他人分。不如自亲求自附，飞书请隶嫖姚部。上言乞禁兵，下言避贤路。笑比高皇十八侯，自居虫达曾无羞。此身愿爵关内老，黄金百斤聊可保。呜呼！汉家旧事无人知，南军北军颇有私。北军似姑南似嫂，嫂疏姑戚群僮窥。可怜旧事无人信，门户千秋几时定。门户原非主上心，詄荡吾知汉皇圣。是时书到甘泉夜，答诏徘徊未轻下。密问三公是与非，沮者不坚语中罢。庾词本冀公卿谅，末议微闻道涂骂。拙哉某将军，非火胡自焚。非蚕胡自缚，非虿胡自螫。有舌胡自挢，有臂胡自掣。军至矣，刺史迎，肥牛之腱万镬烹。军过矣，掠童女，马踏燕支贱如土。嬴家长城如一环，汉家长城衣带间。嬴家正为汉家用，坐见入开仍出关。入关马行疾，出关马无力。丞华厩里芝草稀，水衡金贱苦乏绝。卜式羊蹄尚无用，相如黄金定何益。珠崖可弃例弃之，夜过茂陵闻太息。汉家庙食果何人，未必卫霍无侪伦。酹金失侯亦有命，人生那用多苦辛。噫嚱！人生那用长苦辛。勿向人间老，老阅风霜亦枯槁。千尺寒潭白日沈，将军之心如此深。后世读书者，毋向兰台寻。兰台能书汉朝事，不能尽书汉朝千百心，儒林丈人识此吟。"}