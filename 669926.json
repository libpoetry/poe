{"id":"669926","title":"河中之水歌","dynasty":"明","author":"李攀龙","text":"河中之水流迢迢，洛阳女儿名娇娆。娇娆十三称绝色，十四怀春未可挑。才梳堕髻即殊众，怕逐时人斗小腰。学成织锦机犹涩，解度新声瑟懒调。日出采桑城东路，路傍桃李花飘姚。左手提笼丝作系，右手攀花折其条。国卿下装不复顾，使君五马徒相邀。董家高楼一百尺，归来谁见倚逍遥。"}