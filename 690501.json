{"id":"690501","title":"岁壬午计偕曾憩东林寺今二十有五年矣幸差竣还朝再过一食抚兹往迹殊怆客怀遂成二律以纪岁月","dynasty":"明","author":"张萱","text":"春风驿路苦迍邅，再入东林思惘然。溪午钟鸣僧不语，花明院静客停鞭。千峰已歇马头雨，万壑犹飞树杪泉。不是宰官才佞佛，皈依曾忆廿年前。讲经台畔水淙淙，有客乘春觅旧踪。山带半随青嶂绕，螺鬟长倩白云封。笔点石幢题露叶，厨分香积剪春茸。自怜亦是攒眉者，却向溪桥曳短筇。"}