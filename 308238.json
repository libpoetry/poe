{"id":"308238","title":"涪石·冬晴江出滩","dynasty":"现代","author":"赵熙","text":"冬晴江出滩，一雨秀山麦。泸州三十里，小船换今夕。土山高复下，转棹即江驿。濛濛人声沸，万瓦炊烟白。争言半月前，此水没行客。小舟如土沉，大舟一化百。至今篷板在，狼藉堆沙碛。我行初出门，疑信未能择。将身托船中，与水一纸隔。但令半篙失，立堕蛟龙宅。勇前理无回，临发良脉脉。谁欤其健者，飞身越涪石。"}