{"id":"785568","title":"寄四弟 其二","dynasty":"清","author":"黄遵宪","text":"匏瓜系不食，壮夫是所羞。出门望长安，远在天尽头。贡士亲署名，行作万里游。念此当乘离，恩情日绸缪。今年槐花黄，挂帆来广州。亦谓此恨浅，待我过深秋。秋风亦已过，别恨终悠悠。欲归不得归，飘蓬迹沈浮。登高插茱萸，重阳风飕飕。以汝异乡思，知我游子忧。千里远相隔，已恨归滞留。何况万里别，益以十年愁。"}