{"id":"518489","title":"七星石歌","dynasty":"明","author":"唐文凤","text":"不周山崩天柱折，天倾西北形露缺。混沌已分元气裂，女娲补之毋乃拙。炼石五色生紫烟，云粘霞缀恐未坚。列宿参差自环绕，璇杓耀芒安次躔。后来星陨化为石，少阳少刚同气质。沉思应是娲皇遗，晕映珠联犹玓瓅。何年下坠新安城，砥平瑩滑常晶荧。六丁呵护神鬼守，肯与人世镌碑铭。移来独在万山顶，妥置琳宫秋月冷。步虚声歇刚风吹，瀛海神游梦初醒。扬州道士骑鹤仙，几回朗诵黄庭篇。簪冠佩剑爽思袭，澄空浸水光相连。土花莫蚀埃尘净，劫火难燃离斧刃。宁戚扣角那能歌，秦人施鞭安敢运。非产庐阜非太湖，赤瑛为骨琼为肤。煌煌耿耿三四点，如此至宝寰区无。好共兹山镇悠久，夜夜祥光照穹垕。不磨不泐千万年，留向瑶坛长礼斗。"}