{"id":"849215","title":"莺花吟为良友作","dynasty":"宋","author":"卫宗武","text":"羽族竞繁声，仓庚尤善鸣。喧啾百喙忽奏雅，尽洗盈耳筝竽音。芬菲芳事毕，木芍药晚出。于中姚魏更倾城，扫退目前赪紫色。转眼韶华便欲休，恨无长绳系春留。一春妩媚在花鸟，常恐易逐光阴流。浮荡谁家挟弹子，飞丸巧中俄摧翅。封姨底事苦禁持，飘摇欲使无完蒂。可嗟凡卉与凡禽，遂情快意何纷纷。不思物恶伤其类，尔形尔气非同群。岁购名葩不常遇，日听好音能几度。寄与东君力遮护，勿使凋零同臭腐，不然辜负莺花主。"}