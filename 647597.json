{"id":"647597","title":"河清应制","dynasty":"明","author":"王汝玉","text":"黄河一道来青天，发自葱岭通于阗。沙行石触走千里，下合众水成奔川。龙门昔经神禹凿，六丁斧痕犹岝㟧。瑶池几度桃花春，昼夜浊流长喷薄。我皇乘龙秉乾纲，翕张元化陶八荒。飞潜动植献嘉应，皇天后地开祯祥。禹渡东西路迢递，一夕河神启灵秘。怒涛帖妥风不惊，澄漪茫茫皓无际。恍疑银汉悬高秋，更似瑶岛连瀛洲。广寒宫殿綵云里，俯瞰三山十二楼。姬周沈壁荧光吐，宫筑宣房思汉武。当时青简誇神奇，试较于今何足数。小臣作诗颂河清，愿播弦管配咸英。传之三万六千载，圣子神孙长缵承。"}