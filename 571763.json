{"id":"571763","title":"陶石篑兄弟远来见访诗以别之","dynasty":"明","author":"袁宏道","text":"五步一花开，十步一花飞。不知谁中子，郁郁吐清姿。恬淡僧标格，潇洒士威仪。手提白玉尘，身披浅色衣。徒步入闾门，挥羽上阶墀。僮仆尽魁伟，一一晢而肥。或言是山人，或言星相师。或云乡里子，闻声始觉非。通刺无姓名，短纸摺不齐。一揖径登床，草草寒喧而。执手不问病，捧腹但言饥。设黍呼儿子，蒸鱼命小妻。广长舌有象，突兀语难羁。欲穷人外理，先剖世间疑。五行何因起，天地何高卑。鹄乌何白黑，日月何盈亏。生胡然而至，死胡然而?。天胡然而喜，鬼胡然而悲。事无微不究，语无响不奇。独不及臧否，一切细碎词。玄旨穷三日，清言畅四肢。爱君玺入理，恐我倦伤脾。未作经年别，先为五日辞。入宫寻西子，涉水吊鸱夷。七十二螺髻，三万六坡璃。山水既奇敌，相得永因依。有如重瞳郎，配合皇英妃。又如曹阿瞒，生逢大耳儿。石公貌高古，林屋洞倾攲。玉绕消夏湾，水齧十人矶。浪头悬闾里，屋底腥蛟螭。山鬼攀萝出，鲛人傍槛睎。卑者如鼋鼍，立者如象犀。幽者穿海底，高者蹑云梯。绿橘黄柑树，青牛白马祠。土人之新果，乡女贡山鸡。胜事纷难记，名山到始知。一朝尽缥渺，一雨负莫釐。归来为我言，山水见须眉。长公八九纪，叔子二十诗。字字传寔迹，语语发光辉。不独作者难，读者亦应稀。谭罢理前问，愁未申后期。还将赤金子，试我白绵锤。拈花怜佛笑，摘叶止儿啼。蹶杀紫胡犬，踢倒西河狮。击石原无竹，悟桃空有枝。一番铜铁语，万仞箭锋机。病得发而减，客以乐忘疲。流连十许日，情短六个时。大夫一滴泪，错落贵珠玑。今日若为别，相顾浩涟洏。去去复去去，吴江落日低。"}