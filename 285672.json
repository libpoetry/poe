{"id":"285672","title":"东风第一枝·甲子春开","dynasty":"清代","author":"李慈铭","text":"甲子春开，庚寅吾降，东风四日先到。旧居谁问弧悬，吉谶漫传鹊报。毬仗灯围，已误却、雕青年少。只赚人，三韭春盘，供得庾郎长咬。看贴燕、粘鸡竞巧。又共占、一年佳兆。几时归寿高堂，醉舞渔衫娇巧。青山眷属，话绕屋梅花开早。付风清、竹屐双鬟，雪里煮茶同老。"}