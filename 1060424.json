{"id":"1060424","title":"奉诸同人饯潘氏兄弟赋凤凰鸣矣于彼高冈为韵得凰字","dynasty":"宋","author":"洪朋","text":"维南斗日月，川岳上景光。何人赤壁下，种此双截肪。故知汝南士，蚤经许子将。识君陟釐间，想见颀而长。僧夏滕叔国，故床对清扬。膜外齐鹏鴳，胸次明冰霜。佛界狮子尾，妙处亦难忘。西江渺波澜，索去有底忙。挽衣不得留，晨风动馀皇。顷投胶在漆，今为参与商。能事镜中像，此道何足臧。古来归根地，相期未渠央。"}