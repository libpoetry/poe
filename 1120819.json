{"id":"1120819","title":"寄题阎郎中家园亭四绝","dynasty":"宋","author":"周紫芝","text":"人间建业江山地，天上星郎水石居。拟作扣门看竹客，可能容我小踟蹰。岭上孤松攲落照，水中花岛散馀霞。人疑五柳先生宅，又似三堂刺史家。筑成凉榭初宜月，剪尽繁枝始见山。天亦料公闲未得，故教幽事颇相关。属玉双飞下绿蒲，小溪分水照林庐。疏泉漫作江湖意，不种封君万尾鱼。"}