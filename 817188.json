{"id":"817188","title":"哀江岷樵中丞","dynasty":"清","author":"蔡寿祺","text":"罡风日夜起江滨，摧折东南柱石臣。诸葛有才方乐毅，贺兰无意救张巡。孤军竟尔成沙鹤，大节真堪泣鬼神。犹记腐儒曾献策，早将忠义达枫宸。危城援绝讵能全，百战余生一旦捐。投笔漫夸班定远，裹尸真见马文渊。丹心耿耿同朝惜，青史煌煌异日传。不为枌榆叨庇荫，临风也合泪潸然。"}