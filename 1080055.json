{"id":"1080055","title":"郑昂用岑参太白胡僧歌韵作楞伽室老人歌寄杲老","dynasty":"宋","author":"吕本中","text":"楞伽室中绝皂白，去天何止三百尺。只今更住最高峰，斋无木鱼粥无钟。已将虎兕等蝼蚁，更许蛙蚓同蛟龙。闻道说禅通一线，为尔不识楞伽面。一生强项我所知，气压霜皮四十围。世人未辨此真伪，敢向楞伽论是非。诸公固是旧所适，郑髯从之新有得。欲将此意向楞伽，但道鹄乌同一色。"}