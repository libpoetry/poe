{"id":"1219787","title":"同陈子俊暮秋游耆阇山时九日后","dynasty":"元","author":"陈樵","text":"节季日月浅，山川凋落繁。志士惜迟暮，触事念虑端。同游得佳士，散怀逐跻攀。匆匆万夫内，乃有吾子贤。英特奇伟姿，笔精语亦温。暂远欣已遇，当忧亦为欢。步屧得古寺，入室清心源。草枯石色出，层构阴崖缘。猛虎昔夜吼，发石存幽泉。至今连筒饮，颇厌井汲艰。佳节去我久，黄花有馀妍。愔愔夕钟罢，草草尊酒残。客子已山际，落日犹树巅。举世尘漠漠，朗咏山中篇。"}