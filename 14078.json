{"id":"14078","title":"琴操十首雉朝飞操","dynasty":"唐代","author":"韩愈","text":"（牧犊子七十无妻，见雉双飞，感之而作。本词云：雉朝飞兮鸣相和，雌雄群游兮山之阿。我独何命兮未有家，时将暮兮可奈何，嗟嗟暮兮可奈何）雉之飞，于朝日。群雌孤雄，意气横出。当东而西，当啄而飞。随飞随啄，群雌粥粥。嗟我虽人，曾不如彼雉鸡。生身七十年，无一妾与妃。"}