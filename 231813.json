{"id":"231813","title":"朱丞相赴宣州四十韵","dynasty":"宋代","author":"葛立方","text":"天佑於皇宋，时生柱石贤。余光承祖祢，秀气禀山川。应物心如水，临机直似弦。孔书穷竹简，羲易玩韦编。记问诸儒竦，声华六合传。虎闱书考异，蟾窟姓名先。文卷惊严助，经师拜郑虔。刊仇饱黄卷，迁擢冠青钱。稠叠膺神恉，澄清出使旜。陪都佐留钥，东道握兵权。惨淡胡尘暗，低回汉节坚。肃陈鹅鹳列，坐困犬羊膻。潜拔淮阴帜，争加祖逖鞭。力遮江国路，坐沮逆陲烟。气概青云上，忠诚紫盖边。龙飞逢履位，蛇辅喜差肩。遭际风云会，寅缘雨露偏。紫荷跻法从，碧落耀卿联。揆事符中扆，论文动细毡。北扉领浴殿，夜直履花砖。将略惊颇牧，纷言粲许燕。覆袍分蜀锦，归烛烂金莲。左辖精搜选，中原付斡旋。凤池邦本正，虎帐国威全。七校兵屯壮，三吴节制专。金瓯升揆席，玉铉焕台躔。治欲追三五，时方会半千。虱臣惊内变，象阙倏妖缠。智洗虞渊日，忠扶杞国天。朝廷终不改，宗杜复安然。宰路连三入，官荣笑九迁。和戎频魏绛，遣使屡张骞。功纪旗常外，忠居令甲前。两仪归燮理，万化入陶甄。少戆卑周勃，伤苛小薛宣。暂迷商野梦，来泛霅溪船。偃息聊三辅，蕃宣表十连。敬亭青巀巀，泾水碧涟涟。衮绣看于迈，锋车伫式遄。黄麻重拜相，又见中兴年。"}