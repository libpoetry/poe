{"id":"1241530","title":"丙申二月别绍兴诸公","dynasty":"元末明初","author":"刘基","text":"劳生属时艰，将老萃忧戚。风尘隘九野，何土为乐国？兹邦控吴越，名胜闻自昔。湖山竞奇丽，物产亦充斥。交游尚质俭，而不事华饰。况有良友朋，时来慰岑寂。全家免寒饿，几欲忘旅客。胡为复舍此，僶俛就行役。轩车远追送，酒至泪辄滴。还乡人所乐，我独愁苦剧。故山有松柏，摧折为荆棘。岂无骨肉亲，太半生死隔。此语不可闻，此景那堪觌。愁情如波涛，澒洞胸与臆。伫立向穹苍，一叹双鬓白。"}