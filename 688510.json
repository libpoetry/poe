{"id":"688510","title":"贵阳雅颂二十四首同翠渠作 清平擒贼","dynasty":"明","author":"祁顺","text":"清平山险阻，群贼恣吞噬。偷生同釜鱼，为害亦非细。谁能生擒之，都府兵有制。不须白堕杯，奚用市偷计。萑苻靡遗悔，宽猛实相济。舞阶舜七旬，脩德文再驾。既闻有苗格，又见崇城下。清都古蛮壤，群丑逞凶诈。都台布恩信，远近争感化。洗兵挽天河，征战自兹罢。深深鸡背山，远在安庄南。昔时黑白丸，复见偷儿探。都台务除恶，机略诚饱谙。戮鲸更驱鳄，无使仍淹涵。渤人卖刀剑，安得专美谈。文本位中书，责重有忧色。敏中除仆射，门阑悄无客。贵阳得中丞，迎贺纷如织。公心不为乐，一见尽麾斥。古道幸斯存，非徒耐官职。鬼方有良马，产自龙阮隩。骅骝最神骏，騄駬尤雄骜。公心淡如水，此物非所好。土酋欲输忱，却之有其道。宁轻千里足，无累平生操。宣尼重三戒，杨震畏四知。卓哉古贤圣，廉介恒自持。土酋效诚款，欲以明多仪。宁知君子心，毫发无自欺。清名天下贵，安用兼金为。道民在教化，学校为之基。人心具理义，无间夏与夷。圣朝广文治，都宪司纲维。作兴得良法，士类忻逢时。古来庶富教，孔氏有成规。边壤固饶沃，居人颇荒凉。菑畬多旷土，丝茧不充裳。明公下条令，所重先农桑。男女效耕织，夙夜无怠遑。从今衣食足，永以乐时康。人材贵奖励，公道舆情服。先生文武兼，好善如不足。齿牙崇世教，章疏激薄俗。门墙桃李荣，药笼参芝蓄。行当践卿相，收拾材馆录。人心本真静，所欲乃异情。贪夫日割剥，溪壑何时盈。有齿象焚身，吞饵鱼就烹。都台重国法，禁戒严且明。化贪使为廉，四道归澄清。易辞重设险，孟氏论地利。时哉大道隐，城郭非末事。矧兹西南镇，四境防丑类。垣墉日脩缮，外侮那敢至。韬钤属大才，无患由有备。古道日陵夷，人心多巧变。弊由凉贪作，世似蛮触战。我公端本源，有榜下台院。威严凛斧钺，迅速惊雷电。弊除利乃兴，盛治当复见。耕农事方急，旱虐俄相侵。明公抱忧恻，祈祷输寸忱。天道忽昭格，沛然施甘霖。秋成慰众望，不负忧勤心。遐方歌美事，直以继桑林。周官重委积，在在粟皆陈。常平与义仓，后世亦有闻。国朝广储蓄，任法先任人。中丞善经理，岁歉民无贫。愿均天下施，一视同其仁。都台深且严，卫从有恒职。减裁自今兹，惟以节财力。源洁流必清，表正影斯直。百僚自师师，不动声与色。虽云事一端，亦足观盛德。节用而爱人，鲁论有明训。后来多冗费，民病财亦尽。孔公崇俭德，裁抑非固吝。丰源约其流，亦以纾民困。为言达朝廷，化远当自近。公事苦难了，世俗相因仍。千疮与百孔，废坠畴能兴。贵阳幸遭际，都宪多才能。前规毕脩复，功业何恢弘。谁能纪成绩，刻向高崚嶒。成汤惠困穷，厥命民所服。文王急施仁，鳏寡与孤独。我公恤穷民，衣食无不足。奉扬天子意，大布生灵福。光明照一方，岂但逃亡屋。淘米忌多汲，割葵怕伤根。役民失之重，困苦难具言。君子平厥政，无令力役烦。能宽一分赐，自有无穷恩。口碑盈道路，传诵永弗谖。惩恶欲劝善，扶弱先锄强。稂莠既芟薙，嘉谷斯丰穰。任棠思拔薤，卜式善牧羊。弱强两得所，坐见民俗康。贵阳仁义政，可以式四方。养老垂古典，圣朝更加隆。期颐与耋耄，咸在优礼中。纶音下霄汉，感泣多老癃。门庭赍束帛，仓廪分尘红。谁能宣德意，有美中丞公。站堡苦奔驰，役卒难自养。因仍十数年，名籍半凋丧。仁人为动心，上疏请粮饷。圣情赐俞允，大慰斯人望。铭恩肺腑中，胜勒磨崖上。虞典钦恤具，周书敬慎存。明刑此为准，所贵多平反。平越有死狱，公为伸其冤。灯前求生意，笔底回春温。于门日高大，阴德遗子孙。和气能致祥，人心妙通物。中丞脩厥德，瑞产重叠出。神瓜与落酥，一蒂二三实。枯松再发荣，嘉谷自坚栗。边城有颂歌，并入诗人笔。"}