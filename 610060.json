{"id":"610060","title":"初夏同汤中允嘉宾黄仪部贞父张民部孟奇刘民部元定米明府仲诏沈虞部季彪徐兵部鸣卿毕秘书孟侯邓兵部玄度蔡兵部敬夫李孝廉伯远刘孝廉百世集草桥赋诗效骆体","dynasty":"明","author":"韩上桂","text":"北阙晴霞绕，西山爽气来。车尘纷郭市，花影傍郊台。入夏薰风试，辞春落絮催。谁人怀雅尚，何处骋新裁。新裁属桂苑，雅尚存兰坂。燃藜志独勤，拄笏心常远。且听蝉鸣初，勿愁莺唤晚。遂拟逐邹枚，相将挟刘阮。阮饮何如刘，枚文亦似邹。琼瑶堪并照，鸾鹤可为俦。珠小随星聚，蝇微附骥游。便应疏礼法，敢谓厕风流。流深透寒沼，丛薄间疏筱。胜事草桥边，逸兴云林表。驱车尚患迟，策驷休嫌杳。景物颇同吴，风色常如晓。晓意在潜鳞，知心付绿蘋。丹花纷满把，芳味暗沾唇。共问土城迹，难寻野渡津。颓基留怆念，宿莽迥清神。神游九州隘，念决秋毫界。秘理搜根荄，虚襟消芥蒂。楚骚盛怀芳，齐谐多志怪。偶谈岂用伸，就奕何妨败。败英起扑衣，密柳暗藏扉。挂瓢思任性，抱瓮羡忘机。日夕牛羊下，烟沉鸟雀归。群公犹致恋，贱子欲何依。依依良有以，矫矫私自喜。获遇李君车，愿进张良履。不誇簪绂随，但歆色笑迩。冀北蹇从鞭，司南迷可指。指喻论难穷，圜连辨莫终。彭殇宁异岁，鹏燕共乘风。过去应成幻，将来岂尽空。异时一念至，幽思满怀中。"}