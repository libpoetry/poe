{"id":"846851","title":"鼓笛慢/水龙吟 其三","dynasty":"宋","author":"无名氏","text":"淡烟池馆，霜飙乍紧，又是年华暮。黄花老尽，丹枫舞困，江梅初吐。点缀南枝，暗传春信，玉苞微露。凭危阑空断，谁家素脸，遥山远、空凝伫。昨夜一枝开处。正前村、雪深幽曙。看来只恐，瑶台云散，玉京人去。庾岭寒馀，汉宫妆晓，飞堆行雨。仗谁人惜取，孤芳雅致，作春光主。"}