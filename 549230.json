{"id":"549230","title":"谢任竹东诗扇","dynasty":"明","author":"曹于汴","text":"望望稷王山，熠熠岚光紫。中有好修人，九十武公似。禔躬绝氛埃，罗胸富经史。世德绍先徽，尚友薛夫子。我欲从之游，室遐人则迩。双鲤愧木桃，瑶篇突而视。下以轸时艰，上而忧国是。予为贫生干，不以我为訾。从兹怀袖间，馥郁逾兰芷。清风时披拂，泠然荡予滓。高谊啻云铭，寿公式多士。"}