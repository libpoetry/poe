{"id":"1107895","title":"赠紫岩潘庭坚四首","dynasty":"宋","author":"白玉蟾","text":"我穿双不借，已办一莫难。背剑嗟锈铗，腰瓢独金丹。岁晏乃得子，劳作青眼看。行矣各努力，岁月飒已残。得君四律诗，何啻百木难。我老非田光，何以酬燕丹。俯挹流泉漱，仰把青天看。绛阙遥相期，莫待琼花残。无愁是云愁，无羞是雪羞。我非云与雪，何以白我头。日出雪自消，雨晴云亦休。盛年轻弃掷，不及且娱游。富贵非足羡，贫贱不足羞。张仪但有舌，周朴不惜头。我少亦学剑，到此万年休。知君耿素抱，曷不远行游。"}