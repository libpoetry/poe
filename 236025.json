{"id":"236025","title":"勉诸子·孔子昔当戹","dynasty":"宋代","author":"李吕","text":"孔子昔当戹，良以桓{魑离换隹}故。韩信伏胯下，将坛起徒步。圣贤昔未遇，未免失常度。固知天地宽，出门多龃龉。贫贱势易陵，动息要衡虑。绨袍恋故人，进食哀漂母。小人不及夕，焉知鸿鹄举。桃花倚春风，零落随夜雨。流萤曳残光，未省羲和驭。君子并松柏，挺干傲寒暑。昭然揭日星，进与众瞻睹。群儿勤修读，文行师邃古。莫学小儿辈，啾啾燕雀语。颜渊犯不校，万世共尊许。孟子善养气，策功不下禹。潢潦无根源，勿用遽歆慕。吾言可书绅，审思宜在汝。"}