{"id":"830845","title":"巩伯模文待诏袁安卧雪图沈盦先生依原卷录本传于后戏作一诗","dynasty":"清末民国初","author":"吴昌绶","text":"洛阳积雪盈丈馀，令君按行未扫除。虑俿尺度视今弱，辜较不外黍与肤。六花飞荡大银海，何缘凿空寻穷庐。似闻世界最末劫，依然亚夏娇相扶。邵公拥衾太孤寂，或眤枕臂怀中姝。孝廉一梦到公辅，前人快意今人吁。我读黟俞癸巳稿，莠书笑叹儒迂愚。汝南先贤周党笔，何乃徇俗工描摹。恤人寒饿不千世，节概自足矜吾徒。蔚宗刊削具史识，后来注补多繁芜。流传丹青作事实，是非身后将毋诬。衡翁小笔偶写意，北楼仿佛成新图。松枝流淅疏竹折，短篱石径交萦纡。吾门安得长者车，健儿拥彗为前驱。病来未雪已噤ラ，独羡睡态饶丰腴。同时标韵顾与厨，四世五公众所谀。掩关僵卧亦常事，生平恨不逢建初。京华冠盖杂蕉悴，眼中老矣谁呴濡。灵飞妙楷珍尚书，窭人似解衣得珠。摩挲一卷消永夜，题贉跑跒惭何如。"}