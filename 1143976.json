{"id":"1143976","title":"雨馀早起五首","dynasty":"宋末元初","author":"方回","text":"灯暗窗明暖又寒，破鞋不待藓痕乾。惜花爱笋人谁解，冒雨行来百匝看。枝枝红药蕊头偏，应是难禁宿雨湔。好物不扶扶恶物，已耘死草更昂然。密树阴阴小石台，雨馀更绿几痕苔。蜗牛上到葵花顶，日出如何下得来。浓绿园林晓雨新，莺啼近树不疑人。千枝罂粟红如锦，谁谓侬家已送春。懒照青铜雨垫巾，试将攲正问傍人。含羞小婢无言去，应笑髭须总似银。"}