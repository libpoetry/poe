{"id":"431654","title":"纪梦二首哭吴季清（德潇）","dynasty":"近现代","author":"乔树楠","text":"昨夜梦故人，对案相与坐。右为西安君，曾笃在其左。共话西安事，哭罢俯首卧。嗟我神明衰，梦境亦昏惰。明明西安君，浓须色不挫。却谓是他人，扼腕叹奇祸。无乃示佛谛，曰此非真我。水火及刀锯，皆似空中过。我老心学荒，只有泪雨堕。何当语潍县，谓是何因果。因果谁复识，思君涕重流。堂上有老母，西南驶归舟。儿孙各幼小，劫后嗟遗留。颇闻山中妻，孝爱良独周。我时在官守，俯仰煎沉忧。事后百馀日，凶问始见投。我亦历九死，六驭方悠悠。黾勉循旧职，含泪推疲囚。默念平生友，存者各九州。斋居勘契真，只坐不自修。却忆十载前，欢会宁易谋。终须挂冠去，长与无何游。"}