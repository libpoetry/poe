{"id":"816309","title":"海陵狱中拈李卓老焚馀五首","dynasty":"清","author":"黄毓祺","text":"骨性原分媚与忠，美新即在反骚中。怀沙憔悴诚为拙，投阁支离未是工。岂必首阳非屈子，敢云柳下自杨雄。人生合为灵修死，千古离骚教莫穷。诣狱公然为友朋，愿言未果恨难胜。养生论在岩阿远，自责诗成慷慨增。体妙心玄思阮籍，才疏识短愧孙登。莫将畏死轻相诮，临绝何人奏广陵。北海如龙性颇骄，爪牙鳞甲在云霄。骆丞万古忠魂动，武氏千秋罪案昭。布衲碎裁观海日，蒲团枯坐听江潮。建安垂拱诸君子，绮丽于今久寂寥。曾读江头孝女碑，好辞绝妙有谁知。正平遮莫为狂客，文举差堪唤大儿。岂是忌才遭魏武，自缘知己死陈思。纵令韬晦能无恙，若个延年万岁期。宝剑非关血染霜，斩人第一是含光。张良岂必椎秦始，豫让何须刺赵襄。马足乍惊魂褫夺，副车继中魄销亡。乃知桧死施全手，一似持刀割犬羊。"}