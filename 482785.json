{"id":"482785","title":"分得九仙观送刘司务之天官","dynasty":"明","author":"赵迪","text":"青山一径连花竹，瑶宫琼馆依林麓。昔云兄弟九仙人，跨鲤成仙岩下宿。仙人一去竟不来，落叶行迹空苍苔。石窗无人白云冷，药炉有火芙蓉开。春林不辨武陵处，阴崖尚忆瑶池路。仙乐时闻太乙宫，翠禽声起勾陈树。鸦浴池边日未斜，洞门流水秦人家。湖光占处知残雨，山色晴中见落花。朝来送君即倾盖，暮离筵与群仙会。仙人吹笙期子来，碧桃花下应相待。"}