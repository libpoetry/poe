{"id":"508526","title":"金人五马击毬图","dynasty":"明","author":"倪谦","text":"长白山高连海东，混同江深盘黑龙。金源立国素彊犷，拜天射柳毬场中。毬场如镜洒油筑，不使砂砾碍马足。何处飞来两三骑，窄袖轻衫紧妆束。锦鞯玉勒黄金羁，相攒都来二十蹄。毬星一点下还上，杖月半湾高复低。毬惊杖奋随手脱，臂转身翻竞拿攫。过马浑疑飞弹侵，睡龙可信明珠落。奔腾便捷勇莫当，纵猎忽来辽海傍。挥鞭一举指燕代，南瞻赤焰无精光。百年世事如流水，古蔡城西叹多垒。竹屋凄风吹断烟，千载幽兰抱香死。当年意气扫地无，乃知恃力非良图。披图怀古增慷慨，端拱修攘真远谟。"}