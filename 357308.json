{"id":"357308","title":"汉宫春·出朝门循玉河而行杨花堆径如雪","dynasty":"清代","author":"黄之隽","text":"如许风光，被软红尘土，埋没多时。终朝荷囊束带，簪笔彤墀。柳边花底，问何人、归院曾迷。浑未见、堆云桥外，隔河小路逶迤。侥倖敝车羸马，傍垂杨曲水，独放轮蹄。何来雪花糁径，惹动相思。韶华背我，愧閒曹、到此才知。双鬓影、无人厮觑，春风一任相吹。"}