{"id":"845031","title":"梅花四首","dynasty":"清末民国初","author":"曹家达","text":"抱有孤高性，脱然遣众芳。严霜拂巉石，纤月堕寒塘。鹤梦新年警，乌啼春夜长。何人暮中酒，独立伫昏黄。春色故无赖，将愁抱驿来。横吹塞上笛，惊破陇头梅。但见蛟螭卧，难为蜂蝶媒。夫君独不见，谁与尽馀杯。积雪连云暗，浮山向暮青。江船一声笛，江郭雨冥冥。倒影垂荒涧，寒香过别汀。骑驴寻不得，浪说有仙灵。向晚苦不适，苍茫自咏诗。经年风信动，昨夜月明知。皎皎清寒韵，离离霜霰姿。东风吹暮雀，啼上最高枝。"}