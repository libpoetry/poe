{"id":"1222595","title":"次韵灵兴避暑","dynasty":"元","author":"吴澄","text":"书窗候曙色，纸白朝复朝。自闻雨声断，不厌日气歊。一襟夏籁爽，万虑春冰消。空中九畹香，飘下袭桂椒。夜堂月影清，剧谈神境超。晓辔露蹄湿，前瞻天宇昭。灵峰存旧迹，方士构新寮。共寻幽栖胜，未计归程遥。忽悟种植理，嘉禾生柔苗。回眸睇仙娥，示以髧髧髫。叩头礼阿母，赐以婉婉娇。黍炊邯郸枕，树响箕山瓢。食已问前路，征人趁良宵。此时别绪恶，风纛寸心摇。明晨喜机动，霞晕双脸潮。梦云兰茁芽，惊见梓附桥。先期合桐君，为子歌椒聊。登阁望芙蓉，麻烟起蒸窑。悬知及问子，笑语谷口嚣。亲欢怡怡奉，客话款款邀。广厦足清美，高田尚枯焦。萃翁纳沟愧，长愿阴阳调。彼哉隔幻膜，豢养祗自骄。谁怜作苦者，尘甑午腹枵。道眼洞一视，仁声彻层霄。脱除小窠臼，蜕壳非蝉蜩。"}