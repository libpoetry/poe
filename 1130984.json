{"id":"1130984","title":"次韵昌甫仲春读谪仙诗","dynasty":"宋","author":"韩淲","text":"年年最佳处，韶艳三春光。顾我憔悴人，岂不能自强。拂拭整春服，行歌发清商。山头山花开，花底还举觞。欢来为之醉，身世忽若忘。笑指深林中，崇兰有国香。花嫩得雨开，花老得雨落。开落须臾期，人生任相谑。红花春融融，白花春漠漠。春色正可娱，逢花快杯酌。苔竹雨浪浪，章泉水涓涓。是中春晴时，瑞峰生紫烟。幽人更真率，语客醉欲眠。既已外此身，庸知有愚贤。"}