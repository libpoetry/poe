{"id":"683012","title":"金陵客怀","dynasty":"明","author":"文徵明","text":"当户寒蛩泣露莎，盆池疏雨战衰荷。飘零魂梦惊初定，羁旅秋光得最多。江上诗情传警报，樽前壮志说登科。帝京烂漫江山在，满目西风抚剑歌。青衫潦倒发垂肩，一举明经二十年。老大未忘馀业在，追随刚为后生怜。槐花十日金陵雨，桂子三秋玉露天。壮志乡心两无着，夜呼儿子话灯前。"}