{"id":"815528","title":"子用济有远行诗以贻之","dynasty":"清","author":"柴静仪","text":"吾子廉吏孙，读书昧生理。三十未成名，徒然还乡里。外侮旋复来，内忧方未已。忽然远行役，披衣中夜起。明星光在天，河流正弥弥。行云有返期，游子靡所止。揽涕下高堂，长途从此始。野雀从南来，翩翩思择木。感此主人贤，飞鸣集其屋。才地非独优，处卑愿亦足。矧有嘉树林，朝昏托栖宿。鹰鹯过莫窥，罻罗无由触。哀彼《黄鸟》诗，长谣念邦族。"}