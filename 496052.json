{"id":"496052","title":"沁园春 其十九 送伦彦群膳部道旧","dynasty":"明","author":"夏言","text":"白玉阶前，黄金殿侧，多士充庭。爱贾谊敷陈，经纶蕴藉，董生条对，礼乐纵横。老子当时，已曾括目，识尔文章有法程。果然是，家传夙学，海内知名。拜官远别神京。有恋恋、相知一日情。想蹑屐钟陵，看山力健，连床伯氏，梦草诗清。旧里柴门，新开竹径，得子相过眼倍明。春夜宴，爱芳园桃李，把酒频倾。"}