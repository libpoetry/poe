{"id":"685478","title":"四老吟和周贵谔四首 老将","dynasty":"明","author":"邓云霄","text":"百战清胡塞，廿年归汉关。乞身辞北阙，赐第傍南山。铁券勋名远，金丹日月闲。还闻奉朝请，剑履近龙颜。庞眉耳到颐，剃发雪霏霏。面壁不知岁，栽松大几围。谈空三世事，传法六朝衣。振锡南天遍，西方只履归。荡子太无情，徒劳巧笑迎。容颜异今昔，门馆有虚盈。云雨迷前梦，琵琶理旧声。独怜卖赋客，还慕校书名。作苦半生忙，劳劳鬓尽霜。倦勤百亩力，剩得几年粮。晚景桑榆末，闲身酒瓮旁。代耕孙辈事，策杖饭牛羊。"}