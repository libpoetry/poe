{"id":"416294","title":"拜星月 咏萤，次清真韵","dynasty":"近现代","author":"吴梅","text":"院落新晴，林塘初夜，小立屏山烛暗。一点清光，出芙蓉池馆。画廊外，记得阑干十二人杳，咫尺花花明星暗。水榭凉生，早荧荧相见。乍开帘，笑扑秋娘面，才飞去，又向红楼畔。漫恋小扇轻罗，已临风惊散。认綀囊照彻清华馆，三更后伴著霜蟾叹。尽悟到宿草前身，忆隋宫目断。"}