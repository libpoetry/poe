{"id":"420552","title":"大酺","dynasty":"近现代","author":"张克家","text":"甚得千愁，万愁绝，便把青天愁破。廉纤还淅沥，打窗閒一例，叶零枝堕。拥被思量，梦魂昨夜，半晌惺忪枯坐。寒衣凭谁寄，想长楸短草，妖狐野火。纵剪碎秋声，催开暮霭，纸灰风裹。浮云容易过。百年事、究竟先归妥。看镜里、头童齿豁。老入花丛，只教他、小娃眉锁。领取孤眠疑，自检点、袁安高卧。须不用，卿怜我。空庭帘幕，冷雨阶前断续，似闻道可可。"}