{"id":"703796","title":"春雨吟","dynasty":"明","author":"释宗泐","text":"驱车涉泥坂，首路流大河。河水际天白，飘风激层波。神龙不安处，作横鲸与鼍。强暴相啖噬，纤鳞其如何。感此吾安适，旋驾西山阿。硕人不敢儗，考槃有遗歌。溪南有奇山，不见二十日。今朝云忽去，天高数峰出。东风晚生寒，细雨又复密。坐观微雾升，化作白练羃。侧想岩居人，林卧头不栉。崖滑径且暗，何由采芝术。"}