{"id":"1250222","title":"上之回","dynasty":"元末明初","author":"梁寅","text":"海波如白山，三山不可到。凌云台观思仙人，金舆远出回中道。回中道，何逶迤。朝旭照黄屋，灵飙捲鸾旗。青鸟西来集行殿，王母云軿初降时。碧藕味逾蜜，冰桃甘若饴。笑饮九霞觞，侍女皆瑶姬。从臣罗拜称万岁，终不学穆天子八骏无停辔。还宫静处仙自来，愿与轩辕同久视。"}