{"id":"694067","title":"感兴二首","dynasty":"明","author":"陈绍先","text":"丰城蚀利剑，蓝田没良玉。出处谅有时，光芒岂终伏。一拂即世用，三献徒自辱。安知莘渭间，养晦恒自足。龙兴云亦从，梦筮若秉烛。经济成大业，谁复继遐躅。荷筱丈人辈，沮溺同其流。洁身匪良图，与世空沉浮。禹稷抱大器，孜孜为时忧。手足俱胼胝，驱驰行靡休。水土既平治，稼穑云亦稠。粒食惠万载，厥功孰与俦。"}