{"id":"513425","title":"题倪云林小景","dynasty":"明","author":"程敏政","text":"平生最爱云林子，雅澹高情非画史。偶然落笔自可人，不藉丹青布生纸。石田茅屋谁所营，疏篁老木摇春声。轻绡半幅不盈咫，十里溪山无限情。临风恍在西湖里，只欠双桡荡湖水。晚潮初落少人行，菱唱依稀月中起。云林老去今几年，风物萧萧似眼前。焚香闭阁无尘事，愿借山堂一榻眠。"}