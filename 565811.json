{"id":"565811","title":"苏台篇送郡倅周仲仁之京一首","dynasty":"明","author":"黄省曾","text":"姑苏山上高台古，翠壁金楣映歌舞。西施化作綵云飞，空馀碧草生江浒。江山不改吴苑开，使君搴帷紫马来。锦席遥浮五湖棹，仙舆屡上姑苏台。黄堂抚字欢谣起，荀羡买臣差足拟。下榻平交有布衣，盈门徒走看珠履。平生读书巳万卷，少年作赋称千里。销夏湾头莲欲芳，金昌柳色婀娜长。翩翩綵鹢向何处，闻道双幡趋未央。朝天一日展骐骥，应报三年集凤凰。"}