{"id":"1116846","title":"和俞仲素太博游茅山二首 其二 马上初望茅峰","dynasty":"宋","author":"苏颂","text":"三士隐沦地，上林句曲前。朅来思访道，属望赋游仙。松引飞轮路，云收积玉巅。华阳不知远，趣驾似行天。平林行尽到岩扃，一昔恬然道味生。爽籁远随林谷响，飞云时拂栋梁轻。閒倾仙斝流琼液，高论神方鍊日精。更想真游成不寐，坐听松韵到黎明。"}