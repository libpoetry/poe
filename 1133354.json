{"id":"1133354","title":"次韵萧饶州见寄 其一","dynasty":"宋末元初","author":"仇远","text":"至人本天游，上古惟野处。如何种菊者，亦胜封千户。万钟且唾去，况复问阿堵。先生东陵侯，成败久目睹。几程上金台，一节绾铜虎。肯从赤松游，餐芝擘麟脯。温故穷丹铅，投閒弃圭组。自是横江鲸，终然辞网罟。独醒笑众醉，此举冠千古。二疏三高后，欲数指难偻。毋烦北山移，猿鹤当起舞。"}