{"id":"763322","title":"风流子 其一 西湖","dynasty":"清","author":"吴绮","text":"西湖儿女地，长堤畔、销尽古今魂。看两岭送青，云偷眉色，重波皱碧，水学罗纹。更谁处，莺调曲玉管，蝶舞郁金裙。兰叶舫头，翠觞凉月，柳丝楼上，红袖斜曛。忽风吹尘世，再来处，已是路阻渔人。空记寻香梅市，索笑桃门。叹霜高水瘦，鄂王祠庙，渚寒花谢，苏小乡邻。几度断桥伫立，惆怅黄昏。"}