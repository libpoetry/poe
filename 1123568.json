{"id":"1123568","title":"和元长书怀二首","dynasty":"宋","author":"赵鼎","text":"神灵久愤敌尘侵，畀付经营惜寸阴。闻道倒戈回易水，行看休战牧桃林。宁论少壮非前日，及见升平亦本心。乱后亲朋无恙否，试凭北雁寄归音。孤怀讵胜百忧侵，息影由来贵处阴。志谢长嘶走千里，身如倦翼返深林。云山处处明双目，樽酒时时洗寸心。更赖清诗为陶写，朱弦流水叹遗音。"}