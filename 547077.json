{"id":"547077","title":"寿周燕川封君为司理周君作","dynasty":"明","author":"于慎行","text":"逖彼潇湘水，北流云梦阴。钟灵孕华阅，宝树何萧森。长公楚山玉，仲甫荆南金。叔君何所韫，葆此席上琛。力田笑株守，谈经轶陆沈。甫志蓝田璧，旋鸣单父琴。政声弥汉沔，士誉播江灊。自振双凫羽，还成五桂林。名郎负奇采，天阙彯华簪。执法奎娄野，扬芬岱岳岑。奏牍荷殊宠，陟岵劳远心。秦云睇庵薆，蜀道歌岖嵚。愿言蕲寿祉，酌斗思愔愔。长跪再有献，所献非球琳。玄霜十洲采，瑶草三山寻。服此颜如渥，无使华发侵。汉水谁谓广，湘水谁谓深。聊挹沧溟润，流君世泽吟。"}