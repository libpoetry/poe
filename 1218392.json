{"id":"1218392","title":"董止庵诗卷","dynasty":"元","author":"岑安卿","text":"道人名止庵，其实无所止。不搆草木庐，不斸土石址。惟于寓居堂，揭扁字盈咫。伟哉磐石书，古隶遒且美。廛市固烦嚣，自得尘外致。开扃睨龙泉，岚光动阑几。中函玉笈文，鳞比积经史。朝翻暮紬绎，刻志究玄理。著书混三教，牵令同一轨。示予得披阅，愧未参奥旨。出语如涌泉，辨析至于是。性心既超脱，好尚世所异。朝行携赤藤，逍遥舜江市。夜息数清漏，灵台湛秋水。我尝问道人，请析止之义。仁敬慈孝信，五者孰可已。道人笑未言，欲答如有拟。缗蛮黄鸟声，翛然起岑蔚。"}