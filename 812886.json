{"id":"812886","title":"小圃四绝句","dynasty":"清","author":"宋湘","text":"槐树两年无此荣，抽枝接叶花细生。落英才扫又满地，围屋山蜂争晓晴。客中寸土不易得，屋角墙根皆莳花。连日雨多藤蔓死，篱头再补及秋瓜。名花天下口如一，草花一处一名殊。爱汝颜色得妍好，南人也学北人呼。园中众花以色胜，一二色少以香多。夜深独起坐风露，时有清声闻落柯。"}