{"id":"829211","title":"惆怅词八首选六","dynasty":"清末近现代初","author":"杨圻","text":"十里铜街弦索清，江山文藻丽人行。紫云捧出惊初面，青鸟衔来忆定情。凤胫灯烘花漱涩，虾须帘荡月分明。韦娘艳誉春城满，惭愧风流小杜名。狂名虚并艳名豪，从此人间话薛涛。顾曲泥翻金络索，疗愁亲酌绿葡萄。九华语罢鸡香进，七步吟成羯鼓高。今日征西车马里，收将钿盒出弓刀。分明开到海棠时，南部烟花第一枝。拾翠春骄红叱泼，烧灯火暖玉参差。房中初制閒情赋，海内争传薄幸诗。楼外绿杨风满树，龙媒镇日击西池。当时去住两无家，露冷千门别馆娃。为有狂名重淮海，忍教情死累琅琊。洞天仙约胡麻饭，烽火南朝玉树花。若间萧郎无恙否，关山明月走兵车。玉怨珠愁语万千，春香罗荐意绵绵。郎恩似海深于昔，妾貌如花瘦比前。乱后怜卿身在客，别来奈我夜为年。天涯烧烛雕梁寂，燕子双栖窥独眠。人道微之与牧之，悼亡词赋狭邪诗。庸知锦瑟华年恨，并入青楼落拓时。尽有风情酬小玉，断无消息载西施。千愁自缚蚕成茧，缫到从头只一丝。"}