{"id":"835804","title":"满江红 其四 为李子文石题宋贾文元公牙牌词刻拓本，鹅湖华氏于丁酉年得于临安，画图徵诗，装成小册","dynasty":"清末民国初","author":"吴重憙","text":"蒸栗侔黄，喜入握、佩环滑笏。谁拾向、临安郡里，凤凰山麓。铜说上林镌鹿角，金从江北悬鹦足。合配他、一阕荔枝香，新填曲。传神拓，煤为馥。镂心句，毫为秃。似摩挲铜狄，流连往复。南渡曾随迁国驾，西湖久伴沈沙簇。六十年、图画又重题，貂难续。"}