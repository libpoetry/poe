{"id":"702114","title":"前此九月间费翰林瀛洲会限五字同音之韵予时方行至江北近阅诸作紫岩公欲予追和之二首","dynasty":"明","author":"湛若水","text":"欲扣诗坛不敢干，诗囊写出尽琅玕。歌声窈窕初闻雅，行李依稀始渡乾。高韵想应卑汉魏，微言早已入脾肝。莫嫌潦倒无筋力，进步还看百尺竿。泄柳惟应况段干，闭门绕座青琅玕。此君对我心俱静，感事看花泪未乾。尘土何曾眯慧眼，乾坤元只付忠肝。从来未作逢场戏，敢道随身有木竿。"}