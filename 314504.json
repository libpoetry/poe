{"id":"314504","title":"解连环·寄誓流","dynasty":"现代","author":"薛建吾","text":"楝花风作。早榆钱满地，桃花零落。记昔日访胜东南，遍鼋渚虎邱，绿杨城郭。歇浦潮寒，最难忘，圣湖丘壑。更滁眼远涉，一枕祗园，世网都削。太白楼头似昨。听危矶激浪，情怀尤恶。自暮秋一别板桥，叹风打萍踪，天涯飘泊。万种相思，待剪烛，细谈离索。奈缘悭，境迁情变，怅怀旧约。"}