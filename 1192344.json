{"id":"1192344","title":"水堂送诸文士戏赠潘丞联句","dynasty":"唐","author":"颜真卿","text":"居人未可散，上客须留著。莫唱阿亸回，应云夜半乐。诗教刻烛赋，酒任连盘酌。从他白眼看，终恋青山郭。林栖非姓许，寺住那名约。会异永和年，才同建安作。何烦问更漏，但遣催弦索。共说长句能，皆言早归恶。那知殊出处，还得同笑谑。雅韵虽暂欢，禅心肯抛却。一宿同高会，几人归下若。帘开北陆风，烛焯南枝鹊。文场苦叨窃，钓渚甘漂泊。弱质幸见容，菲才诚重诺。"}