{"id":"1111737","title":"和若夫韵二首","dynasty":"宋","author":"吴芾","text":"此身虽缚此心飞，脱得东还似解围。鹿鹤向人如赞善，林泉见我欲生辉。食珍他日终难饱，饮水从今亦可肥。况与亲朋时一醉，益知真乐是来归。老夫吟咏本非长，僻性年来忽异常。唯是平生爱风月，致令清夜梦池塘。正惭遣与非工部，却喜言诗有卜商。佳句偶从閒里得，片心如到白云乡。"}