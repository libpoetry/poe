{"id":"787593","title":"读三鱼堂文集","dynasty":"清","author":"许传霈","text":"孔门道不二，传道有程朱。程朱别其派，门户遂分殊。从者病拘滞，攻者空诋诬。授受各有本，渊源莫可俱。有明尚虚寂，阴释而阳儒。大道不遽投，讲堂启三鱼。传经崇正学，吏治出诗书。孰谓心即理，善恶入迷途。孰谓静不动，渣滓玷太虚。主敬与穷理，不可离须臾。松阳留讲义，微言得持扶。洋洋象山语，非不味道腴。姚江及白沙，良知举一隅。无如浅浮子，泛滥失所居。辟之不遗力，后学赖步趋。博文约以礼，体认越粗疏。我读学术篇，此情列粲如。师承今未远，翘首望当湖。"}