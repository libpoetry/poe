{"id":"292397","title":"高山流水·琴台漫兴用梦窗韵","dynasty":"现代","author":"张仲炘","text":"练霄戛戛响天风。卷苍岩、千树茏葱。不见抚弦人，孤云暗逐蜚鸿。春腮忆、小白长红。斜阳淡、曾照翩翾步屧，篆玉香栊。剩山肩拥黛，学得翠颦浓。愁中。游尘渺回首，依约是、幻影槐宫。无奈此登临，破屐踏遍烟茸。赋山阿、楚些能工。难消醉，翻羡吴王老去，宴乐芳钟。怕连宵梦，雨花落、又春慵。"}