{"id":"813089","title":"伤春词十二首","dynasty":"清","author":"张洵佳","text":"生梯杨柳绕堤新，谁料迎春即送春。颠倒鬼神疑弄我，斡旋造化竟无人。六年遽了三生梦，万悔难追一霎辰。如此来由如此去，待从泉下问缘因。水调清歌夜未阑，果然人事有悲欢。衣衫轻衬新花朵，瓜果香霏旧玉盘。平地风波生顷刻，中天月色枉团栾。人间佳节年年有，从此伤心对广寒。春雨春风一梦过，瞢腾春梦奈愁何。外孙黄绢题词少，小妹青溪短命多。坐使名花归劫海，欲将幽憾愬阎罗。此生行乐蹉跎甚，憔悴而今两鬓皤。不名桃叶不名花，碧玉生成是小家。轻燕投怀风扑絮，流莺破晓日笼纱。春回南浦波初绿，梦醒西厢月已斜。一样心情两行泪，青衫司马泣琵琶。不知何事又干卿，私语焚香誓月明。诀绝死生金谷酒，泠然哀怨玉关情。醒来梦比黄粱短，化去身疑白羽轻。如此收场太容易，一声春断泣残莺。添香红袖肖传神，幻相昙华證宿因。垂死玉环犹礼佛，再生金椀莫依人。司勋枉说寻春感，李益徒存薄倖身。怅绝落花好颜色，空从画里唤真真。芙蓉江上旧家乡，会计归期与共商。趁我年华仍壮盛，教他儿女乐伦常。侧生有种徵兰梦，垂老回甘啖蔗浆。谁道西风吹木末，藕花香散泣鸳鸯。含笑翩然返上穹，镜花水月了空空。已完红线风尘谪，那得青鸾信息通。何处招魂寻宋玉，或来说法听生公。相思宛转如环续，为有金环殉殡宫。寒灯挑尽又回肠，愁里清宵细细长。不信阴阳成懵懂，每逢风雨倍凄凉。六州铸铁终成错，一笑拈花尚带香。知否西窗今夜月，有人和泪话萧娘。宛转新诗当忏文，心香一瓣对天焚。波沈潭底深千尺，春到人间少一分。幽怨早知衔石阙，吉祥还望现昙云。夜台寂寞应思我，安得相逢李少君。到此茫茫感逝波，营斋营奠复如何。魂归忉利乘云杳，佛号慈悲救苦多。东海无鲸能激浪，南山有鸟悔张罗。微吟感得幽灵聚，蔌蔌秋风响薜萝。和气为祥戾气殃，年来此理惯思量。如何良夜清歌地，遽作空王撒手场。生性难驯原虑汝，遗孤返哺竟无娘。香山未老恩情重，谱作哀词当悼亡。"}