{"id":"292199","title":"壶中天·蛱蝶花","dynasty":"现代","author":"张慎仪","text":"南园梦醒，看翩翩凤子，欹斜兰砌。应是东皇曾属意，长就轻盈灵卉。百和草薰，一痕藓亚，几簇嫩如水。金铃护惜，怕被晓莺捎毁。薄暝斗罢芳菲，粉腰娇困，扶着暖烟起。欲与残春商久住，春也恐难轻许。宛约柔情，旖旎倩影，不觉吟风醉。是花是蝶，滕王彩笔难绘。"}