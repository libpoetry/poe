{"id":"777981","title":"高阳台·为荫阶老前辈题绿天草庵瀹茗图1893","dynasty":"清","author":"况周颐","text":"阁小留香，庭深种纸，旗枪镇日流连。玉麈同挥，墨林风调翩翩。何须浊酒浇胸臆，指层楼、慵问诗仙。晚凉天。红涤纤尘，翠里疏烟。水西觞咏家风旧，便云萍小住，也足清缘。花底朝回，怀人句写鸾笺。春风细啜红薇露，玉壶清、风味依然。擘龙团。分绿窗纱，长共婵娟。"}