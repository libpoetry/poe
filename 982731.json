{"id":"982731","title":"蔡氏哀词","dynasty":"宋","author":"秦观","text":"惟夫人之高谊兮，真一时之女英。既富有此好德兮，又申之以令仪。带幽蕙之缥缈兮，佩明月之陆离。人自操舍之不一兮，雅独取善以自持。何报施之或忒兮，罹祸艰于不虞。颜色炫而未暮兮，所天忽以殒俎。痛平素之偕处兮，忍此奄奄而嫠居。沥哀血以自誓兮，甘饵毒而捐躯。佩珠玉以死真兮，固众女之所嗤。曷卓越以不顾兮，弃性命其如遗。美不可强有兮，信天资之所开。要反心以内省兮，岂或售乎人知。嗟三晨之未浃兮，遂俱游而莫留。死者有知兮，羌魂魄以并游。日黄昏而不见兮，虚室窈其无人。惟哀风以归来兮，动素幔之襜襜。何平生之款密兮，遽音声之不可寻。俨遗迹以在目兮，纷百忧而攻心。岂至理不吾喻兮，如意厚而悲深。抚双榇以增恸兮，涕清血而洒襟。已矣哉，人生有死兮，自前古而既然。精魄忽其不驻兮，惟修名之可延。忍录录以寓世兮，信烈者之所羞。傥佳志之获申兮，虽奄忽其焉悼。"}