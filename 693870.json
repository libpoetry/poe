{"id":"693870","title":"咏白莲十首","dynasty":"明","author":"陈子壮","text":"每轴风帘失醉颜，素衣何日步人间。分明一夜槛前立，不见房中旧玉环。不愁浓腻占恩波，虢国夫人马上蛾。无端太液池边水，惹得閒情解语多。平泉庄上芙蓉湖，那畜鸳鸯五色殊。贪睡月明浑不省，绡宫偷泪几盘珠。水月灵因一样光，暴心还愿待秋阳。那知皓皓江潭畔，十丈红尘染客裳。曲沼流风泛玉台，水晶盘递藕丝来。西池送到昆流种，实爱淩冬和雪开。华顶犹怜一朵青，空山独照涅槃经。偶来净社嫌心杂，折向芳池礼法瓶。朱阑翠箔渺前身，梨影梅魂认未真。凉雨过时香亦洗，孤清难买水仙邻。遥映吴门匹练长，采菱歌罢试新妆。双缠不动低垂手，未觉西施醉玉床。暗粉斜香湛澹浮，月华双美木兰舟。同心却笑相如妇，一脸啼痕写白头。玲珑日表午初移，真见何郎拭污时。独有银光飞故粉，幽怀摊写涉江词。"}