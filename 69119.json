{"id":"69119","title":"吹箫出峡图·巅崖峭绝撑碧空","dynasty":"元代","author":"王冕","text":"巅崖峭绝撑碧空，倒挂老松如老龙。奔流落峡喷白雪，石角险过百丈洪。我昔放舟从此出，牵拖失势气欲折。春风回首三十年，至今认得山头月。草堂清晨看图画，画里之人闲似我。波涛汹涌都不知，横箫自向船中坐。酒壶茶具船上头，江山满眼随处游。安得更唤元丹丘，相携共上黄鹤楼。"}