{"id":"1204898","title":"摸鱼儿","dynasty":"元","author":"许有孚","text":"买陂塘旋栽杨柳，山中道士家务。丰年城市秋偏好，又近重阳风雨。兰泛渚。虽信美江山，不似吾双屿。孙儿学语。说桑梓光阴，松筠节操，岁岁有欢趣。沙堤路。身退功成天许。非熊梦断占吕。但教阶下人如谢，解道春池新句。尊有醑。更不说、传家事业光吾谱。衣冠尚古。有双桧亭台，万荷池沼，安我邵平圃。"}