{"id":"485390","title":"答余左司沈别驾元夕会饮城南之作时在围中","dynasty":"明","author":"高启","text":"青帝行春气初播，云冱余阴苦难破。江头碧草生未长，战马寒嘶龁残莝。炊烟泠落雨中湿，邻屋时闻有啼饿。我愁郁郁但欲眠，肯以案书勤自课。却思去岁属无虞，元夕共欢人几个。高堂细听《落梅》歌，手擘黄柑香喷座。客酬主劝总忘晓，看尽繁灯逐星堕。只今照市但群烽，乐事凄凉谁复作。故人念我有二子，省内郎官府中佐。别离两月不相逢，身佩弓刀从戍逻。欲寻旧赏慰劳役，弄拂尊前且安坐。老兵折简走相呼，笑我闭门无乃懦。黄昏远就向城南，敢惜春衫冻泥涴。军中有会异寻常，牛肉粗肥酒卮大。胡奴帐下出琵琶，复拊银筝与相和。烛残未听荒鸡号，弦断忽惊哀雁过。须臾颜热起叫噱，不纪乱离仍絺轲。更声析析绕旗门，剑匣支头容醉卧。归来又辱寄新诗，锦水湔肠珠落唾。豪吟自欲继燕歌，悲调岂将同楚些。览之几度感深情，曲高和难非懒惰。我生无力本何用，衣食自来供马磨。虽蒙乡曲假虚名，正似南箕不堪簸。君才于世俱可珍，周贾东游抱奇货。艰危壮气喜弥激，利器未施宁忍挫。颇闻原野多杀伤，风雪呻吟苦无那。吾侪斯乐岂易得，应愧皇天恩独荷。明年此夕会升平，把酒相邀更相贺。"}