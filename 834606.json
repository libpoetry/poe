{"id":"834606","title":"西平乐 题戊辰除夕祭画图，谱清真原韵，有序","dynasty":"清末民国初","author":"姚华","text":"未尽年光，又催腊彩，宵永漏滴方赊。珠箧陈诗，妙吟难得，争教手眼轻遮。赖素日吞云吐雾，容许模山范水，闲来自写，心灵聊称，相璞披沙。终岁观成考绩，殊世论，向背最堪嗟。化机何有疑仙讶，鬼神入毫端，随意横斜。凭俊眼、冥搜暗索，图墨忘形，体会鸢鱼自乐。丘壑罗胸，沉浸诗书气更华。通贯万端，澄观大略，悬揣神情，再敞襟期，共契玄灵，从看慧业成家。"}