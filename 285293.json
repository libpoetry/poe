{"id":"285293","title":"木兰花慢·重九日作","dynasty":"现代","author":"胡先骕","text":"倩横空雁影，写难尽，此时情。正病菊飘香，丹枫焕彩，霜岫浮青。寒江榜歌送晚，迸疏砧、怨笛入秋声。休说龙山落帽，近来欢事飘零。金尊，看取玉山倾，醉了莫教醒。算艳冶当年，如今尽付，眢井沈瓶。登高漫穷望眼，怕西风、吹泪满江城。消得题糕锦字，词仙知属何人。"}