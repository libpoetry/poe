{"id":"429510","title":"泰山纪游四首 其二","dynasty":"近现代","author":"黄浚","text":"天阙踞松顶，重关犹穹窿。极高地转坦，突兀归琳宫。同游何所祈，泽旱徵神功。珉碑扪未竟，飒然来天风。振策遂直上，两袂云气充。但见群龙脊，蜿蜒奔向东。日观屹吾前，馀皆青濛濛。排闼急呼酒，未惮寒气攻。万窍合一号，浩浩山发谼。少焉雨脚住，始觉众象空。下瞰千寻壑，云絮方蓬蓬。暮色随筇来，霞彩知煁烘。中夜观日出，铸橘无其红。名山信多姿，晴雨彰妍工。兹游兼众美，贶我盖已丰。乃知五岳顶，呼吸皆潜通。惜哉石坞幽，坐失指顾中。"}