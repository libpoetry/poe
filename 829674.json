{"id":"829674","title":"送高子益应晋帅之辟并忆啸农梦旦","dynasty":"清末近现代初","author":"郑孝胥","text":"今日犹相见，殊胜别后想。执手天茫茫，覆杯人惘惘。我怀本太孤，赖子时见广。平生言不尽，积意深万丈。西北云自飞，江汉波已长。盟鸥谁共倚，沈思成独往。啸农恭笃行，而独称我狂。狂而有不为，吾道殊未光。之子尝有语，闻之激我肠。相知纵满世，幽隐谁见详？愿言从子游，楚越空相望。孤弦不成曲，寄声独彷徨。放怀诚有味，谁能为人计？吾尝奇梦旦，天资抱经世。所学必适用，束发有宏誓。知子果东游，志业一何锐。懒云久不起，坐阅沧波逝。无用亦自珍，真人喻天际。三高如麟凤，子益尤有为。流俗不能憾，何曾背时宜。德星出太原，可辟魅与魑。晋帅甚爱民，毋乃天相之。善国来取法，行为王者师。脱能尽其才，岂异得一夔。"}