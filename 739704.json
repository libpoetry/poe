{"id":"739704","title":"龙山诗 其一","dynasty":"清","author":"包彬","text":"谷口清风吹，林间路微白。纡回度石梁，山腰划开辟。悬崖险欲坠，中广上下迫。波流绿差差，照见天容窄。危途螺旋文，斜上百千折。洗心有孤亭，憩足意良适。泉声咽近涧，更爱涧边石。削若刀剑攒，奔若虎豹逸。累累瓜垂蔓，呀呀蟾舑舌。珍珠与珊瑚，肖形者非一。目谋穷幽异，神静涤烦渴。微闻仙梵音，花宫隐深碧。"}