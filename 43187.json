{"id":"43187","title":"到石梁观瀑布","dynasty":"清代","author":"袁枚","text":"天风肃肃衣裳飘，人声渐小滩声骄。知是天台古石桥。一龙独跨山之凹，高耸脊背横伸腰，其下嵌空走怒涛。涛水来从华顶遥，分为左右瀑两条，到此收束群流交。五叠六叠势益高，一落千丈声怒号。如旗如布如狂蛟，非雷非电非笙匏。银河飞落青松梢，素车白马云中跑。势急欲下石阻挠，回澜怒立猛欲跳。逢逢布鼓雷门敲，水犀军向皋兰鏖，三千组练挥银刀，四川崖壁齐动摇。伟哉铜殿造前朝，五百罗汉如相招。我本钱塘儿弄潮，到此使人意也消，心花怒开神理超。高枕龙背持其尻，上视下视行周遭；其奈冷泠雨溅袍，天风吹人立不牢。北宫虽勇目已逃，恍如子在齐闻韶。不图为乐如斯妙，得坐一刻胜千朝。安得将身化巨鳌，看他万古长滔滔！"}