{"id":"1125557","title":"和同年春日韵五首","dynasty":"宋","author":"袁说友","text":"寻花喜见去年人，点检枝头次第春。踏遍云塘旧游处，漾波涨碧更粼粼。伤心客里子规啼，自笑情怀更小儿。短策强随杨柳去，归来却喜燕衔泥。一川晴草竞春光，绿抹红匀日日忙。榼酒莫辞花下醉，相将堤上柳花黄。雨膏风软草烟低，处处春来处处知。尤喜梅花未轻褪，枝头一朵尚凝脂。雄篇多幸到柴扉，祇恨空留最后枝。收拾愧同螬食李，侯生谁复敢言诗。"}