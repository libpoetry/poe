{"id":"691543","title":"秋宵七恨 风","dynasty":"明","author":"李昱","text":"青蘋叶底声蓬蓬，当年曾号襄王雄。秋高八月势转急，忽来吹我茅屋东。令我夜坐难秉烛，使我发白成老翁，吁嗟恨尔之秋风。六月一滴不沾土，连夜淋漓独何苦。红蕉碧梧语叶上，黄茅屋漏那能补。鸡鸣嘐嘐天欲曙，况乃萧条在羁旅，吁嗟恨尔之秋雨。嫦娥窃药奔蟾窟，老兔千年捣何物。玉镜初从海上来，冰轮又向云间没。借问胡为有圆缺，不与愁人照离别，吁嗟恨尔之秋月。西风古城夜向深，满窗白月光沉沉。罗帏美人劳寸心，双杵忽传空外音。寒衣不来道路远，丁东落耳愁难禁，吁嗟恨尔之秋砧。伶伦截竹才过尺，一吹能裂苍崖石。况复声闻折杨柳，对此令人多感激。中宵无人万籁静，天上残星犹历历，吁嗟恨尔之秋笛。疾雷鸣夏风鸣冬，秋来鸣者难为容。露寒九月入床下，啾啾唧唧群相从。十回归梦九回断，起坐积愤填心胸，吁嗟恨尔之秋蛩。洞庭波寒秋影乱，几回相失声相唤。草木黄落始来宾，颇似人生系微宦。数年寄书长不达，应负冥冥在霄汉，吁嗟恨尔之秋雁。"}