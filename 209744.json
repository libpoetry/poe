{"id":"209744","title":"江边简新之","dynasty":"宋代","author":"吴则礼","text":"青鞋布袜兹何时，江边杏花浑欲飞。铜瓶却受斗酒许，亟呼长须令抱持。要寻楚郎与启齿，有底鹁鸪鸣不已。解事提壶却唤人，两脚尚轻聊尔耳。楚郎天生五车书，以锥画沙绝世无。穷年饱吃衲子饭，粱肉臭腐宁关渠。卫家一儿谁复似，更遣韵语论胸次。独付匡山教外傅，端合从之问奇字。白发南徐覉旅臣，江湖几载捐冠巾。且扶瘦藤随行好，安能龊龊守煅灶。"}