{"id":"721376","title":"次和严藕渔宫允南归述怀四首","dynasty":"明末清初","author":"陈恭尹","text":"朝回犹著住山衣，如此行藏古亦稀。双阙有云龙乍见，九皋无恙鹤还飞。闲携青史新书草，笑问黄花旧钓矶。滩上羊裘今在否，秋风鲈鲙未云非。高卧宁期召命催，廿年名字满蒿莱。经陈黼座身遥入，宴赐龙楼语未回。纶綍新裁非往昔，冰霜清操是从来。江湖此日归渔父，买断磻溪作钓台。早将章奏达高旻，车骑雍容此问津。天上赐来闲岁月，江东归去老词人。千峰驱走供渲染，八法精妍杂草真。体物咏怀应有作，岭头添得几重春。客程能许几时留，缱绻中来不自休。数月为开栽菊径，两旬相并看梅舟。龙蛇君是东方朔，款段吾从马少游。爱此清篇聊属和，未堪传向凤池头。"}