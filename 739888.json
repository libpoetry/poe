{"id":"739888","title":"读史 其三","dynasty":"清","author":"姚范","text":"西园既谐价，左驺督礼钱。五百意未姝，小靳可万千。此例遂垂则，意气匪鱼鱼。垣闳拘被赕，士操危不全。日进尚未足，月进岂待宣。判官及刺史，绎绎连车船。我闻畜淘河，终日循洲堧。鱼虾虽满胡，吐去不填咽。又闻韝鸷鸟，雉兔饱霜拳。食之仅一脔，纵制肘绦旋。嗟哉中林卉，侯栗伤屈卷。矫翼云天际，冥冥泪鹑鸢。《小雅》今已废，斯义其谁笺。空怀皇古世，德至珠藏渊。"}