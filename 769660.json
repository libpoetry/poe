{"id":"769660","title":"沁园春·酒间与座上客","dynasty":"清","author":"陆震","text":"憔悴朱颜，君尚如斯，正复奚言。每閒居深悔，误人红豆，半生多恨，困我青毡。命也何穷，时乎易暮，才上华筵倍赧然。银灯底，羡妙龄楚楚，少俊翩翩。臣平自翔当年。亦弱冠、丰标绝可怜。谓羁难骥绊，颇矜神骏，笯偏凤厄，竟失腾骞。水旱频经，风沙叠犯，久矣今吾不似前。君还小，纵沈腰瘦减，潘鬓犹玄。"}