{"id":"916851","title":"咏古十六首 其一","dynasty":"宋","author":"华镇","text":"衮衣自美好，无能被猿猱。鶢鶋巢鲁门，恻怆临九牢。此物乃异类，珍华宜见逃。颍阳本无人，嗜好非羽毛。执心一何苦，用形一何劳。采薇代刍豢，刍豢气膻臊。饮水宁手掬，飘风声怒号。不慕黄屋尊，遗之如秋毫。道真固所重，无乃太嚣嚣。达士各有心，非志斯郁陶。饮河已盈腹，河流自滔滔。一枝傥可栖，云构如蓬蒿。适外皆长物，逐物非吾曹。如何市朝人，捐生竞锥刀。颓川无回波，始觉素风高。"}