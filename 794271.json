{"id":"794271","title":"高阳台 怀苹妹西洋女塾","dynasty":"清","author":"沈鹊应","text":"海上春风，淮壖寒食，相望独自离家。街北高楼，记曾携手同车。鲸铿报午停船椠，颤金钗、蹴鞠喧哗。共流连、一半吴娃，一半蛮花。如今姊妹勤相忆，况亚洲异日，天共人遐。欲寄鱼书，江长不到天涯。危阑独倚斜阳下，似苕苕、一水蒹葭。最无聊，满耳鹃啼，满目云遮。"}