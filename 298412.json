{"id":"298412","title":"探春慢·春夜","dynasty":"清代","author":"庄棫","text":"斗帐灯红，翠尊酒绿，洞户云罗缥缈。角枕栖鸳，香篝爇麝，竟是承平年少。拚放他春去，怎不把、春愁放掉。坐看蜡炬成灰，西窗钟动清晓。残梦几回萦绕。趁密约风流，后堂春好。凤管幺弦，象棋双陆，次第莫教忘了。几许行云处，鬓丝拂、暗尘吹帽。惆怅鹃声，三更低唤春老。"}