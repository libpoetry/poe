{"id":"1171249","title":"病中闻河东公乐营置酒口占寄上","dynasty":"唐","author":"李商隐","text":"闻驻行春旆，中途赏物华。缘忧武昌柳，遂忆洛阳花。嵇鹤元无对，荀龙不在誇。只将沧海月，长压赤城霞。兴欲倾燕馆，欢终到习家。风长应侧帽，路隘岂容车。楼迥波窥锦，窗虚日弄纱。锁门金了鸟，展障玉鸦叉。舞妙从兼楚，歌能莫杂巴。必投潘岳果，谁掺祢衡挝。刻烛当时忝，传杯此夕赊。可怜漳浦卧，愁绪独如麻。"}