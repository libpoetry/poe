{"id":"796299","title":"玉蝴蝶 秋蝶，同沈蕙孙妹作","dynasty":"清","author":"张芬","text":"一树丹枫掩映，盈条橘蠹，碧茧双连。拾去暗藏，金合羽化翩跹。粉糁糁、徐开金翅，风拂拂、渐褪香绵。晚霜天。齐纨已弃，无计留仙。飘然。风流谁拟，吴娃十五，学舞楼前。疏柳闲花，春光应结再生缘。恋痴情、青陵冢上，添诗思、黄菊篱边。最堪怜，悲秋人瘦，梦破寒烟。"}