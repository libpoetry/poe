{"id":"243422","title":"赠星命松坡","dynasty":"宋代","author":"于石","text":"昌黎之生月南斗，牛奋其角箕张口。坡翁宿直斗牛箕，自谓文似昌黎叟。顾予命亦坐磨蝎，碌碌浪随二公后。文章学问愧前修，有口但知能饮酒。松坡磊落湖海人，为我掉舌谈星辰。蛟龙蟠屈终变化，君子忧道宁忧贫。夜半狂吟踏破瓮，结柳为车穷莫送。掀髯一笑问松坡，文如二子今何用。"}