{"id":"826945","title":"水龙吟·王欣夫学礼斋饯春图，图为杨无恙作","dynasty":"清末近现代初","author":"金兆蕃","text":"若为留得残春，千金一刻从天买。殷勤酒盏，缠绵词笔，客何为者。如此平原，余霞犹绮，碧云无罅。忍茫茫坐对，百端交集，伤心语，春归也。春去春重来也。更料理、燕娇莺姹。定应不是，灯明酒酽，今年今夜。户外桃花，能经几度，随风开谢。叹流光如驶，笼樱斸笋，又清和夏。"}