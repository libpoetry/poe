{"id":"627053","title":"浮春涘花舟","dynasty":"明","author":"杨闱","text":"海上花客摇花柁，载得盆葩三百朵。几根寸竹何萧疏，数个矮松多磥砢。罗汉头将金剪修，杨妃足把香泥裹。主客平分五六株，急诔花神呼白堕。有人皤鬓号高阳，范园谈噱如刘跛。斟茶细嚼黄龙芽，尝新屡索昆仑果。所嗟花事正躝跚，青帝长门今欲锁。栽云种露总明年，四月岩春迟似我。花客收花笑别予，拣馀亦胜閒瓜果。松长犹能结阵阴，竹高堪作约书笴。不知上苑留不留，明朝准发长安舸。"}