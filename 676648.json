{"id":"676648","title":"秋日侍蔡师宴汤二子重","dynasty":"明","author":"王宠","text":"我师发林屋，五夜翔天帆。衣裳动云气，犹自桃花岩。争迎白鹿车，冠盖道相衔。李邕倾后辈，魁岸识虬髯。汤也寔同社，登堂袂交把。惊座得文翁，琴瑟调大雅。昔别春复秋，心事一披写。麒麟已翔空，吾道犹在野。圣人奏云门，江湖自萧洒。商飙薄炎赫，亭午雷破壁。崩奔三峡流，危耸四座客。宾跪请间觞，玉馔转狼籍。平生狂奴态，醉舞拓金戟。回头指葛强，何似铜鞮陌。"}