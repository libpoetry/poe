{"id":"1120316","title":"立春帖子 太上皇帝阁","dynasty":"宋","author":"周必大","text":"去年春日盛，七十庆仪新。今岁从头数，重过一万春。欲识通明殿，须看德寿宫。圣君朝圣父，云捧两袍红。有道春偏好，无为日更舒。齐心大庭馆，何处觅华胥。气冲鱼钥敞金扉，风射蛟冰泮玉池。从此苑中多乐事，和诗谁是沈佺期。楼名聚远倚晴空，无限风光入坐中。岂是帝家移帝力，由来天子即天公。大巧都无迹可窥，春来物物自芳菲。不因亲御香山赋，谁识当年造化机。"}