{"id":"1115843","title":"赵平甫幽居八操 筠居操","dynasty":"宋","author":"杨万里","text":"公子诛茅，不木不土。此君惠然，聿来胥宇。一室容膝，纳万壑而有馀。一几凝尘，载千古而不重。暮四朝三，吾不复梦。望之温其玉，即之寒于冰。一饮五斗，一石解酲。众人皆醉石独醒。客来何闻，客去何嗔。左右前后惟此君。德不孤，必有邻。一枕之甘，万户不愿。清风之快，万玉不价。为我谢避俗翁，谁在羲皇之下。竹屋夜明，竹户寒声。幽人舍琴而起视，香通国而白连城。梅耶雪乎，四问而四不应。争名不亢则朝者嘻，争利不赢则市者吁。君子无所争，必也弈乎。风耆其武，波赫斯怒。油然者渊，未遽如许。"}