{"id":"806467","title":"贺新郎五十八首 其十","dynasty":"清","author":"蒋士铨","text":"暮管青衫湿。念家山、茫茫对此，百端交集。礌块填胸浇不尽，笑向青天长揖。梦中蚁、日中驹隙，何者人生为不朽，但歧途、如此真堪泣。肠断也、一声笛。添衣坐待天河直。倚危樯帽檐欹侧，寒星历历。小聚他时亦增感，几点雪泥鸿迹。君自整、排风毛翼。我有慈亲离不得，出门心、已作归飞鹢，忆今夕、是何夕。"}