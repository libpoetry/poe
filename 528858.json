{"id":"528858","title":"沛水行","dynasty":"明","author":"陆深","text":"沛水东决如沸汤，家家水痕强半墙。麦苗不收枣树烂，鸡犬缚尽无糟糠。河上丈夫七尺身，插标牵女立水滨。自言丰年娶得妇，结发甫能勾十春。隔年生女如获宝，阿翁提携阿㜑抱。两岁三岁学步行，邻里尽誇皮肉好。今秋粮限不过年，县官点夫夜拽船。可怜此女八岁馀，决劵只卖四百钱。钱财入手容易尽，但愿分投避饥馑。借问上船何处州，异日经过烦附信。答言家住越州城，绿树青山好托生。桑树养蚕常着帛，湖田种稻早炊粳。听罢那禁双泪流，相逢只合死前休。闻道越中多赋敛，父北儿南两地愁。"}