{"id":"754570","title":"和简斋夫子自挽诗","dynasty":"清","author":"孙云凤","text":"今春湖碧山萦绿，问字车来傍林麓。丁令才欣化鹤归，剡溪又怅回舟速。小病先徵挽句看，先生怀抱海天宽。渊明歌与司空墓，旷达千秋鼎足观。玉堂宴罢归山早，著书万卷传梨枣。我是门墙听讲人，残膏剩馥沾多少。几番鱼素逐江潮，知往莺花廿四桥。春酒不曾辞酩酊，玄言方且赋逍遥。才人物外多游戏，自云化蝶遥传示。欲为今日眼前欢，预借他年身后事。自有人间不朽文，下为河岳上卿云。即今绛帐攀辕者，笔当戈挥返夕曛。"}