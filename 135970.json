{"id":"135970","title":"王侍御寿诗","dynasty":"宋代","author":"楼钥","text":"史君威名闻四方，南床凛凛凝秋霜。史君和气到瓯越，幕府初开夜飞雪。颇闻此雪仍岁无，定知来随御史车。黄堂洗印未多日，庆朝况此当悬弧。明年丰登日可数，父老儿童争起舞。迟明驾版拥谯门，试拾欢摇作诗语。史君风度神仙人，相门出相宁非真。妙龄两科谈笑得，晚趋严召依风云。台端敢言奸听耸，至今谠论时传诵。踏遍巫山十二峰，却寻春草池塘梦。人传史君威稜稜，我知威爱元兼行。苍髯如戟面如铁，惠养自有循良称。高牙入境纷进谒，宾属庭趋公磬折。民生共喜爱日温，吏行独畏春冰裂。向来夔州妙筹边，夷蛮落胆皇灵宣。还朝奏课居第一，夜半帝席为之前。东嘉今为股肱郡，小试望之三辅近。会循故事入三公，致君要使登尧舜。东风未动春先回，梅花照明眼筵开。吏民合词颂难老，一笑千里传银杯。佳儿恂恂授衣钵，玉树芝兰俱秀发。江南世胄比长淮，更看云来萃簪笏。平生知己今上天，敢复坐叹寒无毡。巴言未足赞公寿，载诵峻极崧高篇。"}