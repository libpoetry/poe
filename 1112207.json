{"id":"1112207","title":"州将和丁内翰寄题延州龙图新开柳湖五阕","dynasty":"宋","author":"宋祁","text":"湖中新水照春辉，绿遍垂杨千万枝。此地得非名细柳，暖烟偏照亚夫旗。閒驻春旟玩碧浔，波光杳杳树阴阴。便将塞下风沙意，回作江南烟水心。浚湖栽柳重城下，弄水攀条三岁中。谁见使君欹帽处，鸭头波上雪花风。弱柳毵毵湖上天，天青湖碧此留连。东方千骑浮云骏，折得春枝便作鞭。昔人杨柳咏依依，曾与征夫说戍期。看尽春条君莫叹，湖边雨雪是归时。"}