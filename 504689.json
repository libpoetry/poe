{"id":"504689","title":"题蔡仲简七世祖画卷","dynasty":"明","author":"郑潜","text":"米家书画时所贵，天启墨妙俱名世。元章珍重识此图，今复流传归蔡氏。蔡询爱画神亦化，君惜斯图忆难弟。我来把玩秋风前，总是江乡晓行意。乾坤元气何淋漓，硉矹出此胸中奇。苍茫叠嶂分远近，缥缈烟树罗参差。小桥山客方行处，野艇渔翁初起时。长江茫茫限南北，宛若淮东看山色。青山隔岸即江南，惆怅干戈满淮北。江乡晓天风露寒，我独长歌行路难。安得小船载书画，送君岁晚归金坛。"}