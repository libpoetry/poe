{"id":"686792","title":"雁字步顾太史韵","dynasty":"明","author":"邝思诰","text":"忽睹云间开玉牒，似经禹穴发金函。轻烟染就缣犹湿，淡月书成蜡未缄。拟向先天寻画一，敢从尘俗学题凡。离离清影楼头过，少妇停针泪满衫。行行伦序第相挨，岂为冲寒肯暂乖。凤彩乍从天畔列，龙文时向日边排。载书云物年来异，点染秋空晚更佳。欲采芙蓉江上寄，美人曾否袖中怀。"}