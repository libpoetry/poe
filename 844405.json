{"id":"844405","title":"答陈芷云代简","dynasty":"清末民国初","author":"郑国藩","text":"好风东南来，吹堕双飞雁。雁足字行行，读罢滋惭汗。樗栎本庸材，翻作楩楠看。追琢千琅玕，照眼宝光绚。谷王量善下，齿牙随花灿。置我九天上，青云伟顾盼。念此不虞誉，坐起增永叹。多谢拳拳意，后尘傥可劝。闻君构横逆，启衅在萧墙。临风一叹息，世态故诪张。眷彼阴阳理，屈伸事靡常。才高忌况众，群喙易中伤。中伤亦何害，暂晦发弥光。大苏文字狱，千古馀芬芳。澄清浇不浊，叔度自汪汪。"}