{"id":"1129258","title":"偈颂十七首","dynasty":"宋","author":"释师范","text":"二千年前，尺不如寸。二千年后，寸不如尺。清凉到这里，眼不见为净。只将三文钱，娶个黑老婆。长裙短袖，拖泥带水，隈隈??。且恁么过，更谁管你。结制解制，长期短期。杀生护生，得念失念。阿呵呵，少林穿耳客，元是老臊胡。法无去来，无动转相。灯笼挂在露柱边，露柱挂在灯笼上。一年三百六十日，日日一般，一日十二时，时时一样。滴水滴冻，浑无罅缝。明眼衲僧，失却鼻孔。大地黑如漆，古今无消息。达磨老臊胡，九年空面壁。坐断主人翁，不落第二见。一念万年，万年一念。百二十日夏，如今已告圆。就中一句子，切忌错流传。六爻既穷，阴魔自殄。一阳来复，吾道大亨。面门一思，长时无间。见成句子，百味完全。诸佛不出世，祖师不西来。颟顸一句子，南岳对天台。旧岁今宵去，去去实不去。新年明日来，来来实不来。万古长空无变异，循环日月空相催。机不离位，沉乎醉乡。语不离窠，滞在金网。土木场中过两冬，朝匆匆兮暮匆匆。从来业识无凭据，说甚东山大脱空。旧岁即新岁，新年即旧年。要知新岁岁，元是旧年年。江南两浙，春寒秋热。尘沙劫事在如今，如今不异尘沙劫。光景匆匆若逝川，旧年去了又新年。年来年去自来去，底事何曾有变迁。金木水火土，大虫元是虎。堪笑李将军，蓝田空没羽。"}