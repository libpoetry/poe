{"id":"755072","title":"偶成 其二","dynasty":"清","author":"夏伊兰","text":"才子泣穷途，佳人苦薄命。不料此定例，千年难改政。谓系如分傥，殊难一例评。庄姜赋《绿衣》，《终风》暴自迅。昭君嫁沙漠，琵琶寄哀咏。彼独非贞淑，何都罹强横。昭昭祸福门，颠倒胡无定。空空轮回理，渺茫难凭信。十二万年前，偶然分逆顺。化工草创成，铁案堪援证。夭寿贞不贰，古训式贤圣。趋避徒烦劳，但当受其正。"}