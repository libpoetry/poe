{"id":"872826","title":"沈正卿得男以诗庆之","dynasty":"宋","author":"仲并","text":"乃翁壁立千仞馀，乃翁摛章锦不如。英风雅韵来无尽，川媚还复生明珠。华堂宁无侍巾栉，娉婷试问谁家姝。婵娟深锁人不见，忽惊清晓悬门弧。闻是高秋生骥子，充闾喜气相萦纡。大父大母顾之笑，乃翁再拜为亲娱。公家馀庆得英物，渥洼自有名家驹。摩顶尚记前生误，堕地举手一笑俱。夙习如斯定夙寤，少小便应传父书。公卿衮衮自今始，行矣家庆端可图。佳辰清樽来宾友，母爱子抱集坐隅。臭味芝兰席上客，为公赞喜容歌呼。我衰我倦毋多酌，老矣醉倒须人扶。留取明年会汤饼，要看徐卿第二雏。"}