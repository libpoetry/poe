{"id":"1108318","title":"雪中呈颜使君升坚","dynasty":"宋","author":"刘过","text":"一冬所欠者雪耳，造物忽然如戏儿。清甚牧之江上郡，朗吟次仲馆中诗。试灯夜静疏梅落，卖剑村深小麦滋。多少使君调燮意，风流自有化工知。阴阳舒惨刹那间，刺使天高见一斑。人物眼中如水鉴，世情身外不冰山。涤除瑕垢与掩匿，弹压风云俱涩悭。羔酒帐金输武库，煮茶萧寺等僧閒。"}