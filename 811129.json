{"id":"811129","title":"辛未礼闱后张孝达制军与潘文勤公大公名士于龙树院治觞选客手札七通夏闰枝编修装册徵题","dynasty":"清","author":"王鹏运","text":"槐龙突兀老秋霜，犹护当时选佛场。二十七年谈旧事，依稀墨沈姓名香。月旦偏从下第新，尚书冰鉴重人伦。牛心未啖周郎炙，愧负平生毷氉身。材用由来为世储，诸贤遭际定何如。可怜憔悴风尘底，付与荆州数鲫鱼。益都清宴徒佳话，吴县风流剩断笺。极目烟尘坛坫冷，朱门槐柳自森然。"}