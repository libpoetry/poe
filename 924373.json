{"id":"924373","title":"子瞻惠双刀","dynasty":"宋","author":"苏辙","text":"彭城一双刀，黄金错刀镮。脊如双引绳，色如青琅玕。开匣飞电落，入手清霜寒。引之置膝上，凛然愁肺肝。我衰气力微，览镜毛发斑。誓将斩鲸鲵，静此沧海澜。又欲戮犀兕，永息行路难。有志竟不从，抚刀但长叹。投刀泪如霰，北斗空阑干。归来刈蓬蒿，锄田植芳兰。惜刀不忍用，用亦非所便。弃置尘土中，坐使锋刃刓。床头夜生光，知有蛟龙蟠。惭君赠我意，时取一磨看。"}