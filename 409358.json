{"id":"409358","title":"江行","dynasty":"近现代","author":"李永镇","text":"江行得风力，连日破大浪。但见山东驰，不觉舟西上。滩声酣危矶，箭溜急新涨。落帆争以篙，怒石迫相向。石起水欲吞，水立风不让。积奋仅得尺，乍弛已千丈。进惧触阳侯，退恐犯香象。有若背水阵，前后互决荡。又若十面伏，机阱难穷状。身命安可知，忠信孰相谅。侥倖脱险出，喜慰增回怅。神定庆今安，心悸悲昔荡。适情聊短吟，清波摇晃漾。尚有蛟螭窟，前途慎轻放。"}