{"id":"682619","title":"冬日上省舟泊龙湾","dynasty":"明","author":"区元晋","text":"蒹葭影里一停杯，再岁龙湾我复来。苇岸色连残雪曙，渔汀歌隔暮云堆。溯流不尽澄清意，击楫深惭济涉才。目引仙城天咫尺，片帆还趁好风开。野色波光泛酒杯，旧游佳伴几人来。空怜听笛清江曲，更忆联帆翠浪堆。珠寺疏钟徒在念，白云霜雁每论才。相思此日蒹葭渺，迢递孤篷独自开。"}