{"id":"854033","title":"次韵题秋崖","dynasty":"宋","author":"方岳","text":"秋崖何尝与人绝，渠自胸中欠风月。齐云落星吾所无，草木深幽终是别。桂花正开山气清，人间无路争峥嵘。虚皇借与广寒住，夜半拟进秋风行。芙蓉作城花露惹，一片月明天上下。风前把杯和月吞，嚼出新诗不供写。醉倒宁知酒户悭，满身树影蛟蛇蟠。群仙挽我便归去，云海翻涛毛发寒。"}