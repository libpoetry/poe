{"id":"1115161","title":"舟过桐庐三首","dynasty":"宋","author":"杨万里","text":"潇洒桐庐县，寒江缭一湾。朱楼隔绿柳，白塔映青山。稚子排窗出，舟人买菜还。峰头好亭子，不得一跻攀。近县人人喜，来船岸岸移。偶因小泊处，恰是早餐时。唤仆答相乱，看山寒不知。横洲犹半在，今岁水生迟。后面山无数，南头柳更多。人家逼江岸，屋柱入沧波。老去频经此，重来更几何。牛山动悲感，曾侍板舆过。"}