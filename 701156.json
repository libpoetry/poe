{"id":"701156","title":"张利行以医明雅重士类所居对大江有洲曰木篙予因号曰春沙西泉刘子许为制序而予为之诗得沙字三章仍以杏花发兴云","dynasty":"明","author":"符锡","text":"落莫清江春事赊，水中红杏忽明霞。柰可乘流明月夜，春光潜度木篙沙。二月江风吹绛花，柴门曲曲荫流霞。主人功果不自意，笑指春涛生白沙。江浦杏花开树树，春光抖擞野人家。恼澈樵渔无处觅，误疑玄圃窅春沙。"}