{"id":"684807","title":"吴行纪事","dynasty":"明","author":"王彦泓","text":"月钟霜瓦冻鸦啼，梦里枫桥却向西。暖语未终天忽晓，不堪空作醉乡迷。相要不说卷衣裳，笑挽流苏背烛光。赖有暖言堪入骨，一宵输意作王昌。绕身一步也堪怜，特地呼来放膝边。问道初寒身怕冷，今宵多半要装绵。烧残绛蜡啼千箸，碎嚼冰蚕搅万丝。水国不生红豆子，赠卿何物助相思。尊前一笑两相同，烛映羞颜旖旎红。更有销魂人不见，断云零雨数声中。爱弄黄金佛手香，不因清啭不轻尝。从今夺取春莺舌，只辨双柑听绕梁。感郎珍重不能羞，夜浅香浓掩画楼。翠涩乍慵花上蝶，红酣常湿雨中鸠。"}