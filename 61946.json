{"id":"61946","title":"送曹叔温赴淮安幕","dynasty":"明代","author":"苏伯衡","text":"初我识君自三山，面如白玉红颊颧。平明振佩入乌府，行人指点人中仙。此身萍梗随流转，淮水东西数相见。时清事简百不忧，卮酒篇诗恣欢宴。自从烟雾霾江湖，将军无复能齐驱。春莺秋月两寂寞，尺素断绝心烦纡。今古江南佳丽地，龙虎载瞻天子气。戋戋束帛贲丘园，济济衣冠若鳞萃。东华邂逅式相逢，萧骚短发惊成翁。青衫依旧陪骢马，风雨徒步追群公。过从更说旧游好，旧游着处生芳草。沈约楼前杜宇啼，西施陂上芙蓉老。京城官酿斗四千，交欢安得青铜钱。三嗅落花共一噱，浩歌白石看青天。盍簪方喜慰畴曩，掺别那堪增养养。寒潮浩荡足秋霖，木落江空欲何往。红莲绿幕依黄堂，驾言击楫趋山阳。君才有用仍小试，干将百炼须善藏。几年争战今休息，髑髅模糊土花碧。韩信祖逖安在哉，但见长淮摇落日。世途反覆如浮云，人生离合矧可云。天皇盛德同华勋，肯使独鹤终鸡群。"}