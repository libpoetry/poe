{"id":"1107282","title":"再和","dynasty":"宋","author":"冯山","text":"莫厌诗筒来往频，閒中无物可怡神。追回风雅篇篇好，鍊尽襟怀日日新。自笑支离多病客，更随憔悴苦吟人。阳州不识英雄器，重问颜高借六钧。休向诗中恨不平，范滂留意在澄清。烟霄鸿鹄飞将到，雷雨龙蛇蛰未惊。声价得来知道长，穷愁消尽觉身轻。荣途咫尺非难至，俯拾功名在此行。"}