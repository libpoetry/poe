{"id":"387816","title":"霓裳中序第一·消夏","dynasty":"清代","author":"樊增祥","text":"山栀缀粉朵。尽日薝林香里坐。风竹似人婀娜。更鱼戏莲西，蝉吟琴左。东轩小卧。似柳阴、拴系吴舸。新诗就、杏笺自写，贴上玉连锁。真个。小年长日，办一室、周旋我我。朝来梅雨已过，且慢曝经函，细研茶磨。旧京风味可。久不见、新冰脆果。南檐下、鹤翎松粉，任向葛巾堕。"}