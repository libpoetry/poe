{"id":"1108327","title":"游郭希吕石洞二十咏 清旷","dynasty":"宋","author":"刘过","text":"笋舆咿哑来，路转此歇脚。长内挟秋下，深意满万壑。苍髯万松宫，窈窕一径开。请回俗士驾，切莫呵殿来。力学如力耕，勤惰尔自知。便使书种多，会有岁稔时。水流自何许，远欲穷其源。石梯苔藓层，微有屐齿痕。两崖限东西，里有一带天。老蟾更多事，驾月下潺湲。丛丛万横枝，罗生杂松篁。不以岩穴幽，岁晚政自香。游戏一弹棋，岁月驹隙过。不如两忘机，石上跏趺坐。去去山转深，树下益凄冷。时有月乌飞，间碎梧桐影。仙宫已降敕，雅有新迁除。乞为此阁使，云物屡卷舒。小山碧巉岩，直上与天齐。诗成欲磨崖，藤罗费攀跻。银床绕周遭，一规寒浸水。试敲拄杖看，恐触蛟龙起。逆溪随水行，更上紫翠峰。朱栏忽飞阁，映带烟霞重。借榻卧云屋，攲枕仔细听。误疑鸣珂声，不知水泠泠。山前大飞雪，路有何处入。蒙茸亦花飞，冷溅征衣湿。木末俯清轩，独立久延伫。何人骑鹤来，髣髴吹笙侣。至宝不自献，韬藏亦英华。馀香被草木，秀擢幽岩花。石壁自磨砻，三叹用不久。如去到人间，为侬洗尘垢。古文不可卖，未觉卖药非。侵晨荷锄往，暮得芝朮归。石砾沙沃尽，悠悠潭影斜。尘襟不忍濯，为惜无玷瑕。隔山闻禽声，欲往道路隔。顾瞻此桥上，白云出迎客。"}