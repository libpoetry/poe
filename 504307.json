{"id":"504307","title":"赠地理远碧山","dynasty":"明","author":"李昱","text":"涧东瀍西曾卜洛，定之方中楚宫作。当时相宅论阴阳，犹未经营到冥漠。后来注意马鬣封，某丘某水寻灵踪。封侯作相在顷刻，芒鞋踏遍青芙蓉。远师本有降龙技，随处看山逐龙势。金华一郡凡几家，屡见牛眠得佳地。我家近住东屏山，时与远师相往还。青囊和月挂松树，且酌美酒开心颜。我闻金陵帝王宅，虎踞龙蟠出奇特。远师飞锡宜一游，归来说与渔樵流。"}