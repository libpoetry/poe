{"id":"835349","title":"喜迁莺 和止存","dynasty":"清末民国初","author":"沈曾植","text":"南湖日暮。尽消遍游尘，总宜船橹。瘴雨飘襟，蛮花侧帽，今日江湖倦旅。为问渔庄蟹舍，何似马人龙户。听夜雨。暗潮生，还有婆留射否。是处深巷畔，碎远春声，点点都昙鼓。鹤去亭孤，龙移潭冷，望到江莲白羽。几日竹林游迹，拍遍梅边乐句。莫苦忆武昌鱼，试脍宋家霜缕。"}