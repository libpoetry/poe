{"id":"1065787","title":"叔父生日 其二","dynasty":"宋","author":"苏过","text":"沟渎嗟寻常，固为吞舟厄。风无九万里，焉载垂天翼。老人卧箕颍，初非厌簪绂。时哉莫吾容，道大俗隘迫。虎兕歌旷野，鸾凤栖枳棘。苍生谩怅望，吾道何欣戚。卜筑殆将隐，门无翟公客。高踪蹑巢由，援手谢卨稷。我观造物意，申甫为时出。未应兹伟人，独不裨衮职。功名世所趋，富贵亦过隙。岂知难老福，天以寿有德。亭亭南涧松，不羡栋梁索。方兹阅寒暑，宁欲顾匠石。世间出世间，此得无两得。回首承明庐，摩挲看铜狄。"}