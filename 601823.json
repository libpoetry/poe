{"id":"601823","title":"谢黄太史","dynasty":"明","author":"郑学醇","text":"东风吹绿□洲草，上林百啭新莺早。佩马朝天响玉珂，玉堂何限春风好。春风迢递遍天涯，馀吹披及野人家。门前渐觉蓬蒿长，径里还开几簇花。瓮头春酿醅初熟，手挹葛巾时自漉。作者无过白与陵，半酣歌咏欢不足。鸬鹚杓，鹦鹉杯，一生怀抱此时开。开怀不但春风好，为喜文章落上台。文章世所羡，况复词垣彦。凤阙鸾台不可亲，片言华衮相鲜新。奎光夜夜烛沧海，惟应遥忆玉堂人。"}