{"id":"219393","title":"喜诸子所和诗盟歌俱有可采再用韵见意","dynasty":"宋代","author":"钱时","text":"蛮触封疆日勍敌，金丹不疗膏肓疾。抖擞风埃发诗骨，参差头角崭然出。老夫所志在大雅，诸子政须勤帝籍。三叹变风我心恻，箾韶忍受淫哇屈。岂不见渭川千亩拂云长，前日手栽数寸碧。苟得其养终巨世，勿玩流光生厌射。世间浅者无远识，如兽系足鸟摧翼。伯乐眼空冀北群，汤鼎坐吊淮南虱。"}