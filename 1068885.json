{"id":"1068885","title":"灵壁石","dynasty":"宋","author":"张扩","text":"十年此地征尘染，谁与山川还旧观。九华小样出君家，要续个中消息断。此郎与山对立玉，几上重重见陵谷。安知可备宫架悬，乐府待之八音足。他山岂无石一拳，如琮断方璧断圆。不如此峰真巧具，六窗七窍俱天然。君今落帆锡山近，挈石寻泉丫无恨。会须漱石更枕流，世事入门君勿听。"}