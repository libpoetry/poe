{"id":"698168","title":"忆母遂病三上疏求归不允却赋十诗","dynasty":"明","author":"倪元璐","text":"去住寻常事，千图万不能。臂消月半寸，酝恋日三升。徐庶卧龙代，燕昭死骏兴。如臣真可放，圣主意深宏。母曰嗟予季，帝曰吁咈哉。不教歌大隧，惟恐薄兰台。驹刍絷遐往，狸首射不来。鸣霆兴百蛰，何处着蛩衣。三载千明发，岂不怀宛鸠。既惭蚨子母，亦妒雁春秋。心畏病因病，人言愁始愁。难将五十席，换取一扁舟。共晓承明贵，汉臣殊异同。汲生求入幕，严子乞开笼。谒者竟淮海，会稽俄侍中。由来英主意，不肯示通融。情绪如春草，茸茸不可删。虫攻心是恙，刀折首无镮。游士倨黄鹄，豪人闷白鹇。微臣非此意，亦不动天颜。去亦宁无补，未为脱雉樊。席前由再见，闾倚岂私言。贾傅因之进，王孙所以骞。圣人非不省，只虑荡猕猿。兼将病标本，写入乞归辞。国手多迷药，方书等诅碑。上医惟一物，下鬼是三尸。对症文无草，谁令黄帝知。曾观人上书，澹远策疲驴。明月谨环玦，穷交怀笠车。巨灵强剖擘，路鬼笑安居。坐负秋来意，湘江大好鱼。金马凌天汉，侏儒何所裨。时宜非此肚，浑沌孰为眉。上水船良是，丧家狗谨辞。可怜归雁尽，才寄数行诗。春明门荡荡，我望似鸿沟。曲有公无渡，药难王不留。身星背驿马，手疏谢江鸥。只为恩深重，无缘学沐猴。"}