{"id":"1091158","title":"跋蜡虎图","dynasty":"宋","author":"薛季宣","text":"岁云暮矣露为霜，枯条脱叶衰柳黄。郊原寂历无人乡，獖牙之豕充稻粱，含臕以游神气扬。有班者虎蹲在旁，低头妥尾不大忙。豕行过之不虎防，虎往搏之扼豕吭。豕亡故步声唤长，虎如抱儿未遽央。豕形虽在身命亡，不如安之充虎肠。得之纸本君何从，仙人道士形已忘。解衣槃礴裸宋王，虎冠虎鞟虎跳踉，百兽望之怖以惶。写鹯鸟雀为罢翔，匡庐有洁清祠望。请君悬之政事堂，坐令帖伏犬与羊。君不见大索之祭通八方，盛德百世祠是常。又不见螗螂捕蜩雀捕螗，死生得丧不可偿，虎哉宁知猬?能尔戕。是非远在天一方，君其宝之永世藏。"}