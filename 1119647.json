{"id":"1119647","title":"苦旱六首","dynasty":"宋","author":"陈造","text":"旱气乘炎熇，触耳仍怨咨。九重正宵旰，解颜定何时。书生身世忧，宁止八口饥。可复河朔醉，欲赓云汉诗。雨师久退藏，风伯恣吹鼓。蓊然西郊云，离合太荧侮。及兹一汛洒，颇亦清袢暑。几占鱼鳞天，仅得龙尾雨。我虽甓社居，有田不濒湖。漫漫湖水长，奈此田中枯。携文客边侯，劣可输残租。黧瘁不识饱，愧尔耕田夫。枯旱岁十九，无若今岁酷。日色虽许赤，苗心尚馀绿。举觞劝睡龙，雄飞胜雌伏。作意收桑榆，前愆傥容赎。苍生惜死所，倚须数寸泽。连朝油云度，空劳问雨色。丰歉恐数然，造物莫为力。定知天屡阴，为尔动悽恻。频年忍流移，犹幸稊稗熟。稊稗亦已无，何以填饥腹。时方迫冻馁，势恐瞢荣辱。傥无意外忧，根檗犹可斸。"}