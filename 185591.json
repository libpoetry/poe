{"id":"185591","title":"甲子三月一日出白羊门交游茅山诗","dynasty":"宋代","author":"陆文圭","text":"我来古茅州，未登三茅峰。自愧尘中人，虔希云外踪。明日作寒食，命驾吾欲东。白羊古城门，坡陇门重重。我行涉其颠，忽下润井中。一曲复一曲，直道何由逢。时于荆棘裹，小树樱桃红。茁茁丘中麦，类我头发蓬。发白日日脱，麦青长芃芃。安得长生诀，稽首华阳翁。两唐古君子，居焰升元宫。控仙在何许，为我作先容。"}