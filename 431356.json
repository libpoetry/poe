{"id":"431356","title":"浣溪沙 有忆俄京旧游","dynasty":"近现代","author":"王陆一","text":"一段林塘一段心。移船天气旧沉吟。记曾斟酌到春分。自隔红楼天样远，断无青海月初生。空堪兰佩一相闻。手挽昙华一纵身。淡黄昏月散柔尘。近江南路此行温。旋省灵心来故去，欲裁清怨浅还深。重逢亲与数啼痕。山木枝枝影未消。题裙人去太迢遥。可能卿住水南桡。强自沉心移燕垒，最难分手下虹桥。低云今世定谁劳。水色如人不可来。但为卿故且长猜。愿曾行处有微苔。倘会相逢非想像，却缘同伴屡愁回。年年春柳一肠回。定眼琼衣乍认初。风波临顾最愁予。手停零泪惜沾濡。有数灵芬原隐约，无端环结挽妍徐。竞为瑶想竟何如。"}