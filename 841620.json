{"id":"841620","title":"辛峰亭歌","dynasty":"清末民国初","author":"曹家达","text":"叶生德恭好龙客，夜上西城看太白。星芒直落辛峰亭，宝气深埋剑花碧。当年老蛟发嵚岑，大小六子喷毒霪。风雷拔森海鬼啸，平地一泻洪涛深。子羽无人佽飞死，群妖夜吼怒不止。百灵号叫天地变，虞山戴鳌惧当徙。谁欤许老使七星，白日一洗江风腥。倒植西山七蛟死，至今犹如新发硎。德恭矜述先民语，示我真人镇蛟处。山南小儿怖夜啼，惧有灵怪攫人去。人世沧桑三百年，孤亭夐绝西山巅。莫教化龙上天去，苍生霖雨功德绵。"}