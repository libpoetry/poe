{"id":"104799","title":"送张讽寺丞赴青州幕","dynasty":"宋代","author":"梅尧臣","text":"朝廷久清明，贤相出贤牧。贤牧又选贤，森森备官属。是以邦政修，良农播嘉谷。上无租赋逋，下有囷廪蓄。往者河朔饥，奔送剧凫鹜。富公镇青社，有来咸鞠育。病者调药剂，起者饲饘粥。老稚四十万，瘦骨生壮肉。乡县将遣归，田园皆可复。为之置长犁，为之置黄犊。既完身上衣，又付橐中粟。庭下再拜辞，望城皆感哭。他人守一方，境内犹不足。至今赵魏间，食饮常酹祝。富公离山东，寇盗颇任触。堂堂高平公，德业人所伏。幙府得才谋，蝼蚁不劳扑。上体忧勤心，扫灭得神速。张侯三十余，莹若无玷玉。八字分浓眉，纯漆点双目。昨日奉辟书，气貌宁近俗。言从必磊落，事果无出缩。他时为书功，谁惜千毫秃。"}