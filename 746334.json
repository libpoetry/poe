{"id":"746334","title":"荥阳汉循吏故闻熹长韩仁铭","dynasty":"清","author":"邵堂","text":"闻熹邑长范史遗，荒榛断垄霾残碑。按出虎朝掘土得，为矼为碍吁可悲。经国以礼刑罚省，想见政肃风清时。迁槐里令辟书阻，不幸短命同吁嚱。校尉牒下丞与尹，竖石坟道旌所司。汉人质朴摈文饰，列传所阙名仍垂。摩挲文字感时代，如我作吏颜忸怩。方今吏局愈败坏，五蠹六虱织人儿。催科踊跃盗党获，黉校修葺城垣随。但无龃龉皆尤异，长官夸美无余词。兴利革弊数大政，彼及民事咸缺亏。吾闻循吏政浑穆，事如无事为无为。春风韶煦物不觉，句出萌达皆转移。龚黄仇卫人代远，姓氏寥落如娥羲。润饰吏事湛经术，从政令亦远时宜。汉家取士不拘格，牧羊牧豕执戟枝。韩君昔丁熹平世，党锢幸不遭诋訾。缓民急吏政本得，治谱千载无纷歧。司隶校尉亦长者，风劝良吏屏阿私。循吏少，民阜熙。循吏多，民怨咨。吏书上考作郡去，黄金白银胡累累。道旁碑石述惠政，姓氏不复居人知。"}