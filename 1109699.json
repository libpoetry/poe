{"id":"1109699","title":"复雪二首","dynasty":"宋","author":"刘敞","text":"十日三雨雪，同阴坐朝昏。幽人感岁晚，更觉日月奔。劲风西北来，轰哮动乾坤。中州山昆墟，四彻皆玙璠。鸿雁游可哀，竹柏生仅存。念此使心悲，何时见阳春。志士则憔悴，薄俗安足论。乡里狐貉儿，反怪天正温。前夕盛雷电，谓言春和发。典衣买春酒，岁事亦可悦。不知天难谌，信宿更凝冽。朝来雪盈尺，初计顿乖越。吾庐甘重塞，敝褐忍百结。岂敢咨祁寒，又非慕炎热。阴阳相交错，万一成灾孽。忆昔鲁隐公，九年春三月。癸酉雨震电，庚辰大雨雪。春秋书为法，其事何照晰。曾经圣人笔，下学而上达。况此四月间，又当季春末。愿排阊阖戟，一献春秋说。路远泥阻深，愁哉卧岩穴。"}