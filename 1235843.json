{"id":"1235843","title":"晋祠三首","dynasty":"元","author":"孛朮鲁翀","text":"掌文握瑞既符天，宗子维城足尚贤。功在生灵报君父，礼宜尸祝配山川。群云色映三农壤，时雨神通万斛泉。幸与诸公谒祠下，令人长叹酂桐编。泉溜琮琤玉冻香，稻塍历落卦齐疆。山头云气结媒雨，木杪风声凛孕霜。神瀵有灵凝沆瀣，客缨无垢得沧浪。不须对境谈今古，聊咏新诗送夕阳。天泓雪霤荫寒松，圣母祠前可鉴容。水利万家丰稻亩，山灵千古壮桐封。司炎政虐连云稼，使宪情深望雨农。一洒甘霖遍寰宇，泉关呼起抱珠龙。"}