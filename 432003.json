{"id":"432003","title":"云间姚石子编吾文入南社集题后次均三首","dynasty":"近现代","author":"吴恭亨","text":"金邪铁邪炉而冶，我撰泛滥良枝辞。此事九流有出入，巨海今盛一军持。所涉者浅辕局促，欧又抵巘姬孔衰。自由言论与出版，道丧不丧文在兹。昔读社集魂已怖，读图不能赞一辞。姚子柳子各怪物，其文轰轰雷鞭持。柳违三年姚我昵，曰吴悔晦宁惫衰。诗语自饰老自丑，东家无盐兹在兹。佩玉琼琚者谁子，袒肩孤娉放厥辞。刀血模糊盗赦却，有宠负舟神扶持。一个西湖咽在口，笠屐不偕怜吾衰。炮火殷脑无家别，息壤在彼臣在兹。"}