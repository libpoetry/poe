{"id":"722482","title":"广州竹枝词","dynasty":"明末清初","author":"屈大均","text":"边人带得冷南来，今岁梅花春始开。白头老人不识雪，惊看白满越王台。日食槟榔口不空，南人口让北人红。灰多叶少如相等，管取胭脂个个同。佛桑亦是扶桑花，朵朵烧云如海霞。日向蛮娘髻边出，人人插得一枝斜。洋船争得是官商，十字门开向二洋。五丝八丝广缎好，银钱堆满十三行。十字钱多是大官，官兵枉向澳门盘。东西洋货先呈样，白黑番奴拥白丹。女葛无多况女香，纷纷香尉在炎方。归舟莫过沉香浦，风雨难留一片黄。好笋是人家里竹，好藕是人家里莲。好崽是人家女婿，鸳鸯各自一双眠。"}