{"id":"694721","title":"秋风二首","dynasty":"明","author":"周祚","text":"锦城之西宜城东，日日坐见吹天风。千山日落暝色合，番诧电火通霄红。边人自从义州败，壮士图报不解弓。我言与汝莫轻率，恐有毒蛇深草中。九月之交凌河侧，日见狂风兼霹雳。当时战死二百人，中间不得真消息。二三年少自虏回，白日藏身夜始得。死者何时可复还，生者易马转他国。"}