{"id":"685548","title":"城中小筑新成夏月馀凉堪贾虽仅容膝亦颇远俗漫裁十律以畅幽襟","dynasty":"明","author":"邓云霄","text":"水木平生本结缘，半区初就亦泠然。地能远俗称真隐，人到长闲是小仙。一片秋声风度竹，几番天乐鸟啼烟。华山龙子庄生蝶，常与高斋共醉眠。楼对南山澹翠微，小轩绕竹更临池。漫栽松菊开三径，且学鹪鹩寄一枝。罗雀闲门无燕贺，会心幽兴有鱼知。问君何物宜清供，茶熟风生月上时。好风凉月不须赊，鼓吹新来一部蛙。已判形骸如土木，何妨城郭领烟霞。日长留客惟看竹，雨后逢人但觅花。莫怪投闲耽市隐，山中还有白云家。吹残爽籁骨偏轻，爱尔南薰太有情。花里轩窗开四面，池边星月坐三更。槛摇贝阙堪垂钓，楼逼银河待濯缨。此日悬车思跃马，十年回首笑浮名。小园日涉漫夷犹，浊酒匏樽醉即休。官罢故人多裹足，地偏经月只科头。蕙兰送馥时薰席，水石迎凉早报秋。已敞竹林供引兴，何须萱草与忘忧。半醉登楼听雨眠，晴来山色转澄鲜。近招好友名风伯，新拜侯封号酒泉。池水自惊寒照胆，炎天谁苦日如年？闲阶更讶成金埒，簇簇青苔尽布钱。日永乘凉似饮冰，疏帘挥麈破炎蒸。忘言自会无弦调，习静翻同有发僧。煮茗已尝甘露乳，御风还蹑碧云层。群峰秀色凭栏尽，不必扶筇更再登。公事朝来几许忙，浇花洗钵又焚香。盈盈野马飞虚牖，缓缓流莺转夕阳。逆旅乾坤谁去住？醉中光景少炎凉。自从著就闲居赋，高枕羲皇乐未央。埋照逃虚只自知，壮心消尽学呆痴。爱看潇洒频调鹤，厌见赢输懒下棋。万卷书淫何日了，半生诗癖倩谁医？续骚不用为天问，造化元来是小儿。仙人自说好楼居，翻得新声奏步虚。玉札已传三足鸟，罡风遥待五云车。也知紫府曾通籍，谁道黄庭是秘书？拍手人间笑蜗角，蕊珠宫阙忆吾庐。"}