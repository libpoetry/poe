{"id":"665270","title":"凤山辞","dynasty":"明","author":"郑善夫","text":"夫唯山之效美兮，纷众万之淑祥。有振振之令鸟兮，绚采采之文章。涓高梧以营室兮，口卒瘏而周皇。殷九苞之未诞兮，轩远翥而求凰。陆海邈其伏阴兮，屏尔类以自臧。大网结于中野兮，二苞格而鸣冈。徙阿阁于戾止兮，披晨曦之耿光。嘅禄运之倏穷兮，翳冲漠而遥翔。奇气宕于六天兮，毛衣委于故邦。群鸱倨以自迈，众息下其如僵。苟灵光之弗泯，虽捐性其奚伤。谇曰：予悲夫云和之曲卒不续兮，顾此鸟之永遗。岂四灵之不有兮，世盖溷之以蝘蜓与螽斯。"}