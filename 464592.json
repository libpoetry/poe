{"id":"464592","title":"潇湘逢故人慢 寄覃理鸣","dynasty":"当代","author":"章士钊","text":"思君不见，只渝州月色，扬越当头。一番照离忧。恨湘漓分道，都昧西流。人来日暮，望长沙、无意归休。谩赢得、桂山淫滞，看看又到中秋。出西郭，惊宿草，想伊人，平生风义空遒。枉下笔称酋。溯束发要盟，曾几人留。灵均子姓，茫茫是、谄笑包羞。相尔汝、唾壶击缺，各怜豪气难收。"}