{"id":"690560","title":"次日龙川宋元实明府随过小园留酌竟日亦以二诗见赠次韵赋谢","dynasty":"明","author":"张萱","text":"天路招邀紫翠隈，峰云四百为君开。石栏对酒题桐叶，竹阁披襟爇海苔。问俗神君曾秉烛，寻盟仙令更登台。西园自是罗浮主，一个峰头酒一杯。小有烟霞自一丘，花光竹气醉中收。药携丹灶云生袖，酒傍青山风满楼。荒郊丛棘惊栖凤，野水微波亦下鸥。若问鹿沙量月影，西园犹未种阎浮。"}