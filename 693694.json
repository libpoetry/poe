{"id":"693694","title":"应制撰颖殇王挽歌四首","dynasty":"明","author":"陆深","text":"潜德悲天整，馀哀眷帝衷。素车明落日，丹旐飏凄风。聚散云无迹，彭殇数偶同。人间留不得，龙种自龙宫。玉树难为实，璇源本自清。未胜桐叶剪，先助薤歌声。祖祭公卿集，皇恩父子情。堂封千古地，佳气五云平。瑶圃秋先到，珠林露易晞。千官歌执绋，万乘泪沾衣。正气苍冥阔，佳城紫翠围。多应是神物，华表鹤重归。皇胤分天派，仙才降帝居。如何埋玉日，方及晬盘馀。不见东平礼，空传北海书。英灵同大造，消息任盈虚。"}