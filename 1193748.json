{"id":"1193748","title":"更漏子","dynasty":"唐","author":"冯延巳","text":"风带寒，枝正好，兰蕙无端先老。情悄悄，梦依依，离人殊未归。褰罗幕，凭朱阁，不独堪悲摇落。月东出，雁南飞，谁家夜捣衣。夜初长，人近别，梦觉一窗残月。鹦鹉卧，蟪蛄鸣，西风寒未成。红蜡烛，弹棋局，床上画屏山绿。褰绣幌，倚瑶琴，前欢泪滴襟。玉炉烟，红烛泪，偏对画堂秋思。眉翠薄，鬓云残，夜长衾枕寒。梧桐树，三更雨，不道离情最苦。一叶叶，一声声，空阶滴到明。"}