{"id":"773514","title":"世谓华州不见华山而同州反得见之华州人每不平余在池州江上亦望不见九华而人云无为州中可见爰作一诗","dynasty":"清","author":"洪繻","text":"华州附太华，不辨太华山。同州三百里，顾得见孱颜。高人在山中，山人了不关。姓氏驰远方，远客争来攀。千里不见睫，与此同一般。我过铜陵矶，莫认青阳甸。远远无为军，反及九华面。云际有芙蓉，九朵莲花瓣。江神与醯鸡，狡狯宁目眩。一叶障太山，何况渺兹县。江水去悠悠，两岸即池州。华山不可望，更望九华楼。"}