{"id":"427848","title":"水调歌头二首·老友周谷城教授枉过畅谈，赋词以纪，兼托上候毛主席 其一","dynasty":"近现代","author":"龙榆生","text":"吾爱谷城子，文史足风流。别来依旧青鬓，愧我雪盈头。忆得边烽初举，同听江南春雨，牖户费绸缪。弹指卅年事，心上不禁秋。重把手，惊世换，喜相投。河清真个能俟，几处动欢讴。听到严陵嘉话，唤起湘累腾驾，揽芷向芳洲。浩浩楚江阔，振翮一沙鸥。"}