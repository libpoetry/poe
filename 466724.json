{"id":"466724","title":"庚寅初夏同一得夫妇云生海楼云想容过镇江蒙多景楼诗社丁小玲于文清昆阳子无锋飞羽诸君子相陪游历当地名胜有作二首以志鸿爪 招隐山","dynasty":"当代","author":"吴金水","text":"城市拥山林，造化何多予。携手入林岚，暂为风月主。万木荫绿云，潺潺溪绕路。戴子善丝桐，曾此理乐谱。试听枝上禽，犹合宫商羽。清商固流传，文章亦千古。昭明昔时贤，读书尚有处。徘徊庭宇间，清气沁肺腑。我亦爱听琴，斯人难再抚。我亦爱诗书，文选尚可睹。归来拂衣襟，犹湿仙山雨。早有桑海闻，又见江移处。中流几何时，淤塞成大路。攘攘市廛间，剩此西津渡。店铺迤逦开，酒旗风前舞。街巷倚山隈，拾阶艰行步。登高望长江，目断葱茏树。江山固多迁，浮生亦难驻。当年渡水人，今日在何许。空馀待渡亭，道边寂无语。他年诗兴阑，我亦归黄土。任尔不老天，翻覆人间雨。"}