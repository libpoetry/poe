{"id":"1109438","title":"丁亥冬感怀寄赵章泉三首","dynasty":"宋","author":"刘宰","text":"楚塞仍多事，章泉阙寄音。由来使狙诈，何意启狼心。国势时轻重，江流自古今。遥怜杜陵老，对雪几愁吟。报国知无术，书空竟若何。淮山云惨淡，钟阜石嵯峨。高孝遗规在，梁陈往鉴多。癙忧徒尔耳，远浦听渔歌。我屋方茅下，君家闽楚交。鹿门知得计，燕幕未安巢。涧谷泉堪饮，山田饭可抄。应携灵寿杖，雪蕊嗅梅梢。"}