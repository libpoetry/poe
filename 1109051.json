{"id":"1109051","title":"闻竹溪得玉局祠二首","dynasty":"宋","author":"刘克庄","text":"溪上人来暮叩关，殷勤一纸报平安。甘泉宿老求闲局，苦县仙人有废坛。拜敕定披新紫氅，榜斋应许旧黄冠。冰衔怪得缄题异，自起呼童剪烛看。诸将时时送捷书，未知西事近何如。剑关昔有豺狼守，焦穫今无猃狁居。全盛海棠多剪伐，久枯庙柏再扶疏。汉家似欠相如檄，岂特殊廷要扫除。"}