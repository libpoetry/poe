{"id":"746922","title":"都门秋日偕查少泉刘稚筠史仲和单地山城南看花作","dynasty":"清","author":"邓承宗","text":"独处忽不怿，脂车城南行。白云树上流，摇曳作水声。草色凄以绿，好鸟相和鸣。修途无近远，仿佛若已经。一寺出深坞，林木何其清。老僧道心薄，尘外多逢迎。残叶过别院，幽花明乍晴。花香无定处，风过随衣生。去去复徘徊，暮霭悬高城。"}