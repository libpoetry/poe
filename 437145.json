{"id":"437145","title":"送墨李道士元老","dynasty":"金","author":"赵秉文","text":"嵩山到嵩阳，相望二百里。数驿走商岭，两崖夹伊水。飞烟空翠间，前路转多山。云横碧嶂断，雁没青天还。鸟鸣青山上，人行修竹里。犬吠得柴荆，花落鸟惊起。草荒摩诘墅，火断鲁山碑。昔疑王家画，今信谢公诗。其中一道士，生计苍烟碧。松下读道经，窗閒写周易。相看斗南北，不见十年馀。重寻化鹤梦，要写换鹅书。云閒侍玉皇，日下瞻天表。归去杖头边，乾坤一壶小。君归我正病，病起霜满须。尚能持酒否，还忆寄书无。遥知鸣皋下，尚有苍苔迹。读我往年诗，因之拂尘壁。"}