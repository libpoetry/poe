{"id":"690553","title":"韩寅仲以湘潭令解组还里赋赠","dynasty":"明","author":"张萱","text":"郁水谁乘载石船，桃源洞里老诗仙。请看膝下青云起，何必腰间墨绶悬。扫径时迎问字客，买山休惜卖文钱。相期百遍閒相过，为报西园酒似泉。翩翩两袖挹湘君，携得苍梧几片云。我已烟霞能占断，君今丘壑好平分。携尊共赴鸡豚社，把臂须寻鹿豕群。千古灵光还我辈，儿童项领任纷纷。"}