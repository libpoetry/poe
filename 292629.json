{"id":"292629","title":"春风袅娜·诔华贞烈女","dynasty":"现代","author":"张克家","text":"叹芸生冤苦，是女儿身。刚强煞，亦依人。埋头去做，五纹针绣，镜台温峤，潮上红云。嫁外黄奴，从汾阳婿，却扇才知眉一矉。胆小空房泪珠滴，孤镫偎影不成春。打破迷团几阵，双飞双宿，让时俊、自觅良姻。侬无分，总前因。菩提波若，钟磬微闻。季子要余，敢烦荆蹇，陀罗为祟，竟剪芳林。玉鱼金碗，剩如弓新月，年年冷照，三尺荒坟。"}