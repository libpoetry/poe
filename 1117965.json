{"id":"1117965","title":"闲中书事二首","dynasty":"宋","author":"陆游","text":"病过新年逐日添，清愁残醉两厌厌。惜花萎去常遮日，待燕归来始下帘。堂上清风生玉麈，涧中寒溜注铜蟾。一生留滞君休叹，意望天公本自廉。一亩山园半亩池，流年忽逮挂冠期。卖花醉叟剥红桂，种药高僧寄玉芝。午枕为儿哦旧句，晚窗留客算残棋。登庸策免多新报，老子痴顽总不知。"}