{"id":"904654","title":"冯震野航","dynasty":"宋","author":"李石","text":"蓬莱弱水三万里，片帆风便一日耳。世间众水集枯沟，蛙黾自誇河伯秋。况于平地凿户牖，此岂有水仍推舟。先生弹铗太不恶，昔人野航今改作。明知此意不为鱼，船头船尾千卷书。笭箵活计大如斗，欲驾雷电凌空虚。白波涨天须少待，小劫未迟苍鬓改。安排去作踏浪儿，几度桑田变成海。"}