{"id":"728582","title":"愁春未醒  墙外丁香花盛开感赋索京少蕺山和","dynasty":"清","author":"陈维崧","text":"攀来尚隔，望处偏清。算开到此花，阑珊春已在长亭。滴粉搓酥，小红墙角倍分明。年年此际，笼归马上，递遍春城。昨岁看花，有人秃袖，擘阮挨筝。怅新来、梁间燕去，往事星星。只有邻花，依依不作路旁情。夜深难睡，缤纷花影，筛满空庭。"}