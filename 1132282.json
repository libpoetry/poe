{"id":"1132282","title":"虞万州生日","dynasty":"宋","author":"魏了翁","text":"玉湖面面碧回环，六月寒飙撼屋山。跨鹤不随刀梦去，卧龙甘与壁梭閒。渔樵是处便争席，利欲年来早闭关。拂拭石君勤把酒，照人风节两孱颜。沧江深处汲难浑，世味浓枯不见痕。竹影移枰风澹荡，芰荷摇艇月黄昏。坎离合处灵根峙，剥复机中硕果存。门地人才如许秀，可能投老钓鱼村。初度相望十日期，一尊无路扣江扉。羁人职事门重键，堆案文书山四围。未办五千馀卷读，空惭三十九年非。遥思道义宾朋集，梦作沧江鸥鹭飞。"}