{"id":"1122852","title":"陈体仁以心清闻妙香作诗惠末利花香次韵为谢","dynasty":"宋","author":"洪适","text":"尘劳昏独志，禄利蚕良心。扫地香一炉，澹然清兴深。假寐顷刻间，烟霏遂盈襟。联翩珊瑚钩，逼人何骎骎。东风将小雨，一夕池中平。春声在疏竹，琅琅有馀清。公退远世氛，心地莫与京。宝薰凝窗牖，为君寻鸥盟。鼻观拜嘉况，名香如前闻。尘容方一洗，藻思期三薰。久坐欣有得，飘飘欲陵云。都良与迷迭，芳馨此其分。英英末利花，素蕤馥清晓。谁将煮水沉，采撷得奇妙。吾非范蔚宗，品题能了了。杂佩愧报酬，芜音发嘲笑。春日紫宸朝，合殿萦天香。玉笋粲风采，鸡舌相芬芳。陈侯金闺彦，指期簉鹓行。安能久郁郁，俛首回刚肠。"}