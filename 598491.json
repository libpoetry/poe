{"id":"598491","title":"写怀","dynasty":"明","author":"庞尚鹏","text":"古今一昼夜，流光飞电速。世界如奕棋，百年几千局。劳劳役吾生，辕驹何龌龊。忆昔廿年前，东西日徵逐。卢生梦已醒，黄粱犹未熟。归来读残书，高卧青山麓。儿孙笑语喧，对食忘饘粥。富贵等浮云，得陇宁望蜀。天道有盈亏，待足何时足。前车弃道旁，何人肯推毂。税驾息樊丘，安知非为福。造化任推移，不问君平卜。时事难揣量，江河变陵谷。人生无百年，云谁相逼促。千秋魏伯阳，还期踵芳躅。"}