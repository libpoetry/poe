{"id":"826617","title":"齐天乐·残灯","dynasty":"清末近现代初","author":"俞陛云","text":"荧荧已是无多焰，帘阴那堪风紧。石火年光，兰膏身世，照得欢愁谁醒。铜蠡待尽。任红蝠啼烟，苍鼯跳影。倩女迷离，玉钗挑倦镇孤凭。华妆曾耀翠鬓。怎春宵未度，顿怨凄冷。单枕江船，一星野店，重叠漫郎前恨。虚堂人静。借净土传灯，絮禅相证。莲炬金坡，谪仙诗梦警。"}