{"id":"1169088","title":"驯鸽篇","dynasty":"唐","author":"李昂","text":"君不见贾谊寰中推逸才，仇香坐处馆常开。栖鸾未即冲天去，驯鸽先能听事来。亦闻无角巢君屋，诸处不栖如择木。宁随贺燕空绕梁，为逐迁莺俱□□。风窗月户清节凉，抚翼和鸣君子旁。双影时时临砚水，轻毛片片落书窗。□君德，辉彩鲜鲜生羽翼；感君心，灵庆昭昭相应深。何必淮南投小吏，飞来□□化为金。"}