{"id":"1232989","title":"铜盘歌","dynasty":"元","author":"周巽","text":"武皇铸铜柱，上有承露盘。盘出仙人掌，高凌浮云端。金茎的皪珠光寒，和以玉屑供朝餐。一旦神归茂陵去，苔花满眼秋霜残。思君不见泪如雨，铜柱凄凉围画栏。渭水西风黄叶落，驱车远载来京国。盘倾柱折声如雷，惊起千年华表鹤。暮雨空山泣石麟，寒烟断甓埋铜雀。君不见芳林翁仲笑相迎，青鸟不来海波涸。"}