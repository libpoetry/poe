{"id":"583773","title":"竹田歌","dynasty":"明","author":"黄衷","text":"西溪宛转南山绿，山下溪边相君屋。曾无卉木动韶芳，万竹森森迸寒玉。攒根只认梁州铁，亭亭青紫乔林叶。晓旭徒怜琐碎金，凝霜敢犯贞修节。此地何年足风雨，陆海波涛遽如许。才出池园发异声，苍虬蜿蜿孙将子。苏老菟裘兴复长，洞庭帝子遗文章。直从气味辩甘苦，宁知性体齐圆方。漫儗侯封渭曲资，七贤称达亦风卑。主人头白杀青在，谩倚秋天唱竹枝。"}