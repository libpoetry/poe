{"id":"968089","title":"绮寮怨 和儿韵","dynasty":"宋","author":"赵功可","text":"忽忽东风又老，冷云吹晚阴。疏帘下、茶鼎孤烟，断桥外、梅豆千林。江南庾郎憔悴，睡未醒、病酒愁怎禁。倚阑干、一扇凉风，看平地、落花如雪深。千曲囊中古琴。平泉金谷，不堪旧事重寻。当日登临。都化作、梦销沈。元龙丘坟无恙，谁唤起，共论心。哀歌怨吟。问何似、啼鸟枝上音。"}