{"id":"694577","title":"送李世卿还嘉鱼五首","dynasty":"明","author":"陈献章","text":"楚地多佳人，可慕不可求。长江崩西浪，五岭障东皞。翩翩李叔子，晤语沧溟秋。诸贤当未衰，济世吾何忧。归去襄南州，问询李与刘。襟怀有全楚，胜处多卧游。大崖月同同，赤壁风飕飕。行藏君自知，可以与我否。我若登南岳，寄声黄鹤楼。富贵何欣欣，贫贱何戚戚。一为利所驱，至死不得息。夫君坐超此，俗眼多未识。勿以圣自居，昭昭谨形迹。在物有常性，水湿而火燥。在人无常情，所恶变所好。昨日见其恭，今日见其傲。蔓草轻芝兰，清源亦黄潦。世情每如斯，聊为行者告。疾风起惊涛，舟以柁为命。柁乎苟不操，舟也何由静。是舟如我身，孰知身之阱。是柁如我心，孰祛心之病。不如弃其舟，免与风涛竞。"}