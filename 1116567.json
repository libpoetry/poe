{"id":"1116567","title":"次韵刘贡父春日赐幡胜","dynasty":"宋","author":"苏轼","text":"宽诏随春出内朝，三军喜气挟狐貂。镂银错落翻斜月，剪綵缤纷舞庆霄。腊雪强飞才到地，晓风偷转不惊条。脱冠径醉应归卧，便腹从人笑老韶。与君流落偶还朝，过眼纷纶七叶貂。莫笑华颠羞采胜，几人黄坏隔青霄。行吟未许穷骚雅，坐啸犹能出教条。记取明年江上郡，五更春枕梦春韶。"}