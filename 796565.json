{"id":"796565","title":"满江红 送梁汾弟北上，适中庭杏花盛开","dynasty":"清","author":"顾贞立","text":"梦草池塘，拟重续、谢庭佳咏。又早是、离愁满载，片帆风顺。千缕柳丝难挽住，一枝红杏聊为赆。看明年、此际日边开，宫袍衬。频酌酒，须拌饮。重话别，言难尽。怕归来庭院，故人多病。风日长途珍护好，春城寒食应相称。倩双鱼、先寄与平安，泥金信。"}