{"id":"812653","title":"题自订年谱后","dynasty":"清","author":"劳乃宣","text":"偃蹇乾坤一腐儒，老来牛马任人呼。铜仙阅尽沧桑劫，剩有难忘是故吾。吾谋不用拂衣归，绕屋清流静掩扉。领略乡园风味好，冬舂米软晚菘肥。筑室盈廷社鬼谋，坐看鱼烂更谁尤。鸿飞祇有冥冥去，回首天阊涕莫收。回头往事已成烟，聊记鸿泥旧日缘。自序敢希班马笔，愿随五柳传同传。"}