{"id":"820677","title":"莺啼序","dynasty":"清末近现代初","author":"王易","text":"无端又伤远别，泪盈盈似水。空庭院、料峭春寒，短枝渐吐微蕊。恨此度、凄凉太甚，纷纷旧雨随星坠。又江关、庾信飘零，已动归思。抵掌挑灯，联吟踏月，惯盘恒共子。更谁料、佳景无多，乱风愁雨又至。望江山，飞云黯淡，正天外，搀枪遥指。问因何，零落神州，满含秋意。者回去也，地北天南，断难忘寤寐。因预念，他年聚首，未卜何日，谱到阳关，不禁清泪。韶光易老，萍迹未定，天涯倘有重逢日，定惊心、彼此俱憔悴。回肠似结，满怀幽恨难言，相期故人心里。骊歌唱罢，南望迢迢，止遥山拂翠。还说甚、双鱼寄恨。尺素传心，任报平安，也牵愁起。茫茫四顾，一枝安在，纵教我亦归故土，但相思、两地危楼倚。期君珍重千金，一驻归帆，便裁凤纸。"}