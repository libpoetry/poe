{"id":"687228","title":"杂感八首","dynasty":"明","author":"孙一元","text":"白日下悲泉，瑟瑟寒风鸣。群芳悴中野，岂不怀孤英。冥运有兴没，主者亦何情。朅来南荣趎，还当抱此生。棘冈生广庭，出入良崄巇。鸑鷟不遐顾，昆崙安可期。偪侧居人世，感此末岁悲。去去勿复道，悠悠祗自知。太古固无言，有言淳朴丧。诗书已失真，龙马终成象。身生羲皇后，心在羲皇上。万事多变迁，真宰自无恙。中古造无射，耗财空备器。元声未拟和，佞言满朝市。所以百年来，戎马无粪地。畎亩事征伐，土风转颓至。安得虞舜弦，为我理六气。大道无狭邪，全德万物备。白日浴咸池，悠然会此意。熠耀争微光，鷾鸸矜小智。欲辨已忘言，沧溟浩无际。抱易住青山，长日青山对。烟云散不收，晨昏变奇态。应知住山心，不在万物内。乾坤古神器，机运谁谢代。以道猎众能，兀兀意独在。归来南郭翁，天根同一嘅。昔年云中士，被褐离尘表。相逢契夙心，结我平生好。临别海门东，赠以玄芝草。殷勤再致辞，教寿浮丘老。至今不敢遗，终身愿持保。但恐风雪深，与时同枯槁。齐州赴宿诺，沧海归茅庐。浴发清泠中，沙月动影虚。天风飒然来，吹我白菟裾。手持古松枝，朗读鹤背书。轻身鍊五芽，去与元化俱。"}