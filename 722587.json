{"id":"722587","title":"寄薛二","dynasty":"明末清初","author":"屈大均","text":"君戴芙蓉冠，几日罗浮返。芝房白玉童，应笑学仙晚。我在天台读道书，春风三月怅离居。盈盈一片流花水，欲共琴高驾鲤鱼。东西二樵山，有如日与月。相望不相知，梦魂常恍惚。四百馀峰高复低，难将七十二峰齐。飞桥恨不长千丈，朝向东樵暮向西。东樵四百三十二峰，西樵七十二峰。"}