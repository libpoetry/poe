{"id":"13706","title":"旅馆雪晴又睹新月众兴所感因成杂言","dynasty":"唐代","author":"权德舆","text":"寥寥深夜雪初晴，楼上云开月渐明。池中片影依稀见，帘外清光远近生。皎皎晴空疑破镜，广庭积素偏相映。珠帘卷却光更深，玉指持来色逾净。梦觉青楼最可怜，婵娟素魄满寒天。天地寥寥同一色，秦淮楚江无限极。归鸿断猿何处声，深闺旅馆遥相忆。长安五侯华阁开，嘉宾列坐倾金罍。赏明月，玩流雪，纤手蛾眉座中设，清歌一声无断绝。夜已央，乐未阑。狐裘兽炭不知寒，珠环翠佩声珊珊。履舄纷纭桂袖攒，朱颜倚醉尽君欢。人生少年全不久，相看且劝杯中酒。丈夫富贵自有期，映雪读书徒白首。"}