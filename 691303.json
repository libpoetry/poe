{"id":"691303","title":"木哀十首","dynasty":"明","author":"李江","text":"蟠桃秋叶落风寒，叶落风寒鼻亦酸。阆苑云空仙梦断，瑶池月落酒杯乾。韶华已付随流水，好合何期隔远峦。恼杀春花长不住，蟠桃秋叶落风寒。桑榆晚影自凄凉，泣月悲风问彼苍。中馈甘为荆布拙，寒门未识绮罗香。同声同气成虚事，宜室宜家了一场。脩短有期虽古语，桑榆晚影自凄凉。幽谷重阴锁暮寒，一重云树一重阑。玉兰秋叶西风落，瑶草春香北两残。山外屯岚如恨积，涧边流水似心酸。不知天意知人否，幽谷重阴锁暮寒。仙圃岁寒瑞草凋，眼中恍惚梦中遥。天香不幸西风落，国色空教月夜描。神绕昆崙伤未返，魂飞弱水竟何招。人生于此真无奈，仙圃岁寒瑞草凋。寒松晚月夜深深，喜带丝萝几万寻。一日松萝成幻梦，百年夫妇自伤心。齐眉案下人归古，好合琴中韵不今。欲煮鸾胶酬所愿，寒松晚月夜深深。绿竹春阴带雨愁，霏微点滴到心头。东山遮断黄昏晚，南海遥惊古木秋。鸾凤分飞菱影冷，鸳鸯失队枕前休。伤情独倚西窗下，绿竹春阴带雨愁。雨滴孤桐夜半时，秋风叶落恨离离。心藏金井一泓水，性托瑶琴三尺丝。彩凤高枝痕带泪，峄阳寒谷路空悲。睡来不着惊残梦，雨滴孤桐夜半时。烟笼弱柳淡飞寒，隔断秋江漾碧澜。月落夜空心自苦，风残天老梦还单。不如道蕴曾何愧，也似孟光久已安。今夕何期成千古，烟笼弱柳淡飞寒。山空月冷雨飘零，到老姻缘一息停。连理枝头花寂寂，舞鸾镜里影冥冥。杜鹃啼处魂何在，蝴蝶飞时梦不醒。愁杀人生不如愿，山空月冷雨飘零。叶落风酸可怆神，青天何事误乎人。潮虽消后犹还长，叶到秋来尚再春。斜谷铃声寒雨湿，昭阳山色暮云湮。遮魂不有芦生叶，叶落风酸可怆神。"}