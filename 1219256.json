{"id":"1219256","title":"雪巢","dynasty":"元","author":"郑元祐","text":"太古有积雪，不在西蜀西。西蜀之西云山远，斲冰千仞难攀跻。岂如界溪之上肃侯宇？虚室生白皦于楮。正犹积雪太古前，表里空明堪中处。其处其谁世寡俦，纯净不涅缁尘羞。素履恒因积后见，冰潢夜转银潢流。遂疑巢居葛天氏，不在木末并山头。三辰惜明启牖户，九霄排云达遥路。吴天月明日将曙，铜盘盛得金茎露。借问脩梁初举时，见者喜气盈芝眉。巢成定产九苞凤，我老为赋卷阿诗。"}