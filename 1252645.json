{"id":"1252645","title":"将归桂林留别王志元刘象贤二首","dynasty":"元末明初","author":"郭钰","text":"耿耿念慈闱，戚戚别亲友。屏营临交衢，泪下多于酒。去留两不忘，衷肠亦何有。道谊托襟期，取别无新旧。荏苒风尘中，会面何时又。好为频寄书，毋使长回首。志士慎唯诺，况乃出处间。白圭微有玷，噬脐良独难。富贵非苟得，贫贱当自安。干戈今若此，谁测衰盛端。明当为远别，为君吐心肝。愿言保贞节，深居且加餐。"}