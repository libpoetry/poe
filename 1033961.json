{"id":"1033961","title":"观陆士龙作顾彦先妇答夫二首有感韵 其二","dynasty":"宋","author":"戴复古","text":"鼠璞窃美名，冠玉假外观。良人誇意气，下妾愁岁晏。念君始行迈，雪岭梅初粲。春风桃已红，光阴等飞弹。相思果如何，金环宽玉腕。昔为连理枝，今作抟沙散。惜哉牛与女，脉脉阻河汉。特栖良独难，守坚祇自赞。双剑几时合，寄声问华焕。勿听五羊歌，富贵忘贫贱。"}