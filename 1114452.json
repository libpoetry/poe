{"id":"1114452","title":"涂中杂兴","dynasty":"宋","author":"李洪","text":"畏日炎炎火伞张，扁舟挂席泛沧浪。飞流溅沫倾三峡，过崄方知有底忙。草间蟋蟀动秋吟，偏感羁栖旅念深。功业岂关双鬓事，年来白处已通心。很石惊涛枕席喧，长江蛟鳄屡垂涎。早知行路难如此，何似修涂稳著鞭。荔子如丹橄榄青，红蕉叶落古榕清。温汤浴罢晚风快，老酒倾盆醉月明。山颠怪石如蹲兽，波底危矶似化羊。却忆鉴湖明月里，绿荷红芰暑风凉。"}