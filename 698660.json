{"id":"698660","title":"归途值雨二首","dynasty":"明","author":"夏良胜","text":"年年惯见清明雨，今日恰遭行路中。青毡捉襟泣双脚，石燕拂羽迎斜风。冢边处处哭新鬼，墙外纷纷飞乱红。瘦马冲泥逐光景，眼中细草碧摇空。短蓑破盖风力弱，从官归骑如行云。楚客不厌一宵雨，燕市虚过三月春。牧笛远远牛饭去，村鼓逢逢鸡啄群。茅檐野老社公语，何日炙背还曛曛。"}