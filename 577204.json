{"id":"577204","title":"题蹇叔华米南宫山水图","dynasty":"明","author":"陈琏","text":"生绢一幅何其长，图中景物犹三湘。云树模糊生暝色，烟波明净澄寒光。九疑南岳遥相望，白云缥缈山苍苍。岩边有路到芝峤，林下何人开草堂。东华红尘飞不到，信知此境犹仙乡。雨晴沙渚萑蒲绿，风起岸汀兰芷香。扁舟一叶竟何往，疑是米家书画航。予生素多山水癖，安得载酒同尚羊。米家元晖画最良，笔法高古非寻常。清风寥寥孰可继，此卷喜君能宝藏。"}