{"id":"790153","title":"题过谨言先生慕劬室图四言四章徵其题孙集汉陶秋","dynasty":"清","author":"缪九畴","text":"采采荣木，蔚蔚洪柯。憔悴有时，气节易过。人生若寄，抱恨如何？夙兴夜寐，念子实多。宇暧微霄，淡焉虚止。愿言不获，敬赞德美。匪善奚敦，聆善若始。允迪前踪，我之怀矣。东园之树，言息其庐。斯晨斯夕，有琴有书。云胡以亲，念兹厥初。慨然寤叹，岁月眇徂。肃矣我祖，允构斯堂。余岂云坠，载警秋霜。接迹高轨，历世重光。熙熙令音，厥族以昌。"}