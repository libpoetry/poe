{"id":"1223364","title":"敬亭山","dynasty":"元","author":"贡奎","text":"名山镇宣郡，古祠崇敬亭。杰构靓深岩，飞廊引重扃。陟彼百仞高，始觉万类形。楼殿势益弘，兵卫森幽灵。增秩睹隆典，纶音播明廷。丰穰走祈报，烟燎浮芳馨。竹树蔽险壑，虚阑俯南坰。麻姑湖上碧，华阳天际青。神飙飒然起，新凉濯微醒。疏雨映白石，垂虹截苍冥。永言李谢游，岂惜岁月零。悠悠孤云去，渺渺从双軿。招之殊未来，庄思展函经。"}