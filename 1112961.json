{"id":"1112961","title":"西江月 其二","dynasty":"宋","author":"张抡","text":"雪似琼花铺地，月如宝鉴当空。光辉上下两相通。千古谁窥妙用。若悟珠生蚌腹，方知非异非同。阴阳相感有无中。恍惚已萌真种。卷地朔风凛凛，漫天瑞雪霏霏。园林万木变枯枝。因甚松篁独翠。只为春花竞发，却教秋叶争飞。若无荣盛便无衰。悟此方名达理。密布同云万里，六飞玉糁琼铺。清歌妙舞拥红炉。犹恨寒侵尊俎。谁念山林路险，独行跣足樵夫。莫惊苦乐□殊途。阳□皆由阴注。雅士常多雅□，□□□□□怀。雪溪□□□舟来。兴尽何须见戴。恰似□云出岫，岂拘宇内形骸。超然物外远尘埃。到此方为自在。冬至一阳初动，鼎炉光满帘帏。五行造化太幽微。颠倒难穷妙理。遇此急须进火，速修犹恐迟迟。茫茫何处问天机。要悟须凭师指。一梦浮生未觉，三冬短晷堪惊。天高谁解挽长绳。系住流年光景。须信阴阳有定，非关岁月无情。若教心地湛然清。日在壶中自永。四序常如转毂，百年须待春风。江梅何事向严冬。早有清香浮动。只为六阴极处，一阳已肇黄宫。阴阳迭用事何穷。此是乾坤妙用。独坐闲观瑞雪，方知造化无偏。不论林木与山川。白玉一时装遍。梁苑休寻赋客，山阴莫上溪船。三杯醉□意陶然。梦后瑶台阆苑。仙道于人不□，□□□□□□。坎离□□□无穷。不信浮生若梦。君看□□窨雪，寻常见睍消熔。能令新旧再相逢。此是如何作用。"}