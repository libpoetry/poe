{"id":"520346","title":"予经山寺爱其幽雅因留宿焉昔人所谓天下名山僧占多者信然哉所惜者世无金山长老而吾带盖不足留聊成一诗以自适云","dynasty":"明","author":"朱诚泳","text":"偶过西山最上峰，巉岩鸟道接禅宫。笑谈风月三生外，俯仰乾坤一瞬中。香冷竹窗春院静，灯昏石榻夜堂空。懵腾偏称閒中睡，一任东窗曙色红。"}