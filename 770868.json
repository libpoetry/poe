{"id":"770868","title":"西湖月","dynasty":"清","author":"王时翔","text":"春江一棹横飞，趁荻笋初尖，鸭波如縠。此行真为，双峰耸翠，两湖明渌。繁华南渡事，剩万柳、搓金梅绽玉。却还见、处士山前，珠殿压云高矗。当年落叶西风，记瘦杖才停，短篙争逐。酒边楼阁，茶边亭榭，眼中犹熟。僧廊残句在，试细拨、笼烟寻旧竹。好追取、铁笛风流，更添新曲。"}