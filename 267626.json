{"id":"267626","title":"大圣乐·法源寺牡丹","dynasty":"现代","author":"朱祖谋","text":"酣酒妆秾，摸碑廊静，梵天春晚。记旧游、侧帽西阑，自剪露华不负，看花双眼。暖玉倚云娇无力，著人处、天香吹袖满。忘归去，对油幕半开，日斜经院。莺花正愁梦短。奈一例、华鬘催劫换。傍石幢凉雨，残僧还说，沈香新怨。泪湿洛阳东风谱，怕衔尽、蔫红成鹿苑。倾城恨，也惆怅、避风台浅。"}