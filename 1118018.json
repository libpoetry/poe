{"id":"1118018","title":"数日不出门偶赋三首","dynasty":"宋","author":"陆游","text":"衰甚身如作茧蚕，经旬不省出茅庵。老僧遣信分茶串，隐士敲门致酒甔。看鹤松阴赏高洁，疏泉石罅得清甘。地偏心远无车马，赖有吾儿与剧谈。十二年来一日同，饭蔬略似诵经翁。居家不拟依邻富，报国惟思祝岁丰。冰涧乍通寒溜碧，兰丛新放露芽红。闲门万化俱观尽，那用瞿昙更说空。湖上蜗庐仅自容，寸怀无奈百忧攻。补衣未竟迫秋露，待饭不来闻午钟。稚子挟书勤质问，邻翁释耒间过从。今朝一笑君知否，满瓮新醅粥面醲。"}