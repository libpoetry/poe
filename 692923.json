{"id":"692923","title":"夜梦一人戴无翅纱帽谓诸葛孔明也予揖而就之谓予曰尘世富贵何足道哉唯唯既觉漏四鼓矣以诗纪其事丁未夏六月十四日也","dynasty":"明","author":"杨爵","text":"梦里从容揖孔明，回天事业竟难成。出师两疏心千古，可是巍然三代英。隆中运策三分定，渭上屯田一念深。星殒营中旋义旆，秪成当日受遗心。天厌东京久自虹，舆图分豁竟难同。汉皇值此颠危日，空向南阳起卧龙。汉贼从来难两立，蜀川偏据未为安。只教千有余年后，五丈原头秋夜寒。"}