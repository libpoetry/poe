{"id":"821018","title":"瑞龙吟 西湖公园本清帝行宫，游人独盛，用清真韵赋","dynasty":"清末近现代初","author":"汪东","text":"西泠路。依旧暗水漂花，乱云低树。沈沈寒食新阴，画船骏马，嬉游处处。漫延伫。追念少时吟侣，并窥宫户。衔泥稳宿雕梁，唤雏燕燕，差池对语。无数承平閒话，绣围香绕，湖山歌舞。谁道旧家风流，弹指非故。斜阳燕麦，重赋玄都句。还留恋、平台纵览，芳园微步。胜赏随波去。鬓丝自鉴，牵愁万绪。衰柳飘残缕。归棹远，冥冥长堤烟雨。半生浪迹，不如飞絮。"}