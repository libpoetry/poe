{"id":"226879","title":"贺新郎·更静钟初定","dynasty":"宋代","author":"何梦桂","text":"更静钟初定。卷珠帘、人人独立，怨怀难忍。欲拨金猊添沉水，病力厌厌不任。任蝶粉、蜂黄消尽。亭北海棠还开否，纵金钗、犹在成长恨。花似我，瘦应甚。凄凉无寐闲衾枕。看夜深、紫垣华盖，低摇杠柄。重拂罗裳蹙金线，尘满双鸳花胜。孤负我、花期春令。不怕镜中羞华发，怕镜中、舞断孤鸾影。天尽处，悠悠兴。"}