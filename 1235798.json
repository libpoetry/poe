{"id":"1235798","title":"留别巨生二首","dynasty":"元","author":"吴景奎","text":"我昔君家留两载，拂衣岂为食无鱼。云飞亲舍归心切，月满关河故友疏。壮志已腾三尺剑，少年须读五车书。若翁谳狱多阴德，高大门闾实在于。吾子别来惊几载，相逢彼此问平安。鲤鱼甘旨慈亲乐，乌鸟私情祖母欢。英物已知能跨灶，老生尚及庆弹冠。河梁执别还申戒，从善如登信独难。"}