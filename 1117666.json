{"id":"1117666","title":"思蜀四首","dynasty":"宋","author":"陆游","text":"思蜀寸心折，归吴双鬓衰。今年脱虎口，昨夜梦蟆颐。死隔平时友，愁吟别后诗。江山应好在，谁记踏青期。一作剑关客，闲游将十年。不嫌狂骇俗，自许醉知天。瑞草溪桥路，青衣野庙壖。霜天猎归处，万里入横鞭。来从云栈北，行度雪山西。故事谈金马，遗踪访石犀。闲情淡于水，豪饮醉如泥。坏壁尘封遍，何人拂旧题。玉食峨嵋栮，金齑丙穴鱼。常思晚秋醉，未与故人疏。白发当归隐，青山可结庐。梅花消息动，怅望雪消初。"}