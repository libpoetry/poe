{"id":"1131817","title":"送蒋子立赴河南试","dynasty":"宋","author":"蔡戡","text":"槐花拂拂弄轻黄，白纻云趋翰墨场。鲁国儒冠能有几，长沙舞袖颇相妨。英材自是千人敌，小试犹争一日长。来岁皇都春色好，马蹄应带百花香。平生天上张公子，一旦翻从地下游。不特文章传籍湜，定知礼乐付程仇。高山流水无真赏，白璧明珠勿暗投。他日大廷承顾问，好将忠谠荐宸旒。"}