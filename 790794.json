{"id":"790794","title":"东林死节","dynasty":"清","author":"张洵佳","text":"明季东林党，门户气太重。亦有附托者，邪正杂然共。一朝瑕衅成，每被人讥讽。究之诸名贤，风骨自殊众。委鬼煽虐时，秕政昌言讼。王师下江南，气节争磨砻。留发不留头，誓死声交閧。碧血飞一门，白骨埋一瓮。或则缁衣终，或则狂歌纵。东南诸遗老，膺滂相伯仲。疾风知劲草，根本有人种。从此叹东林，讲学非无用。"}