{"id":"1104098","title":"淳化乡饮酒三十三章 其五","dynasty":"宋","author":"郊庙朝会歌辞","text":"关雎于飞，洲渚之湄。自家刑国，乐且有仪。郁郁芳兰，幽人撷之。温温恭人，哲后求之。求之无斁，寤寐所属。罄尔一心，受天百禄。郁郁芳兰，雨露滋之。温温恭人，圭组縻之。郁郁芳兰，佩服珍之。温温恭人，福履绥之。关雎跄跄，集水之央。好求贤辅，同扬德光。蘋蘩芳滋，同谁掇之。愿言贤德，靡日不思。偶其贤德，辅成己职。永配玉音，服之无斁。洁其粢盛，中心匪宁。荐于宗庙，助君德馨。贤淑来思，人之表仪。风化天下，何乐如之。"}