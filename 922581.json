{"id":"922581","title":"获鬼章二十韵","dynasty":"宋","author":"苏轼","text":"青唐有逋寇，白首已穷妖。窃据临洮郡，潜通讲渚桥。庙谋周召虎，边帅汉班超。坚垒千兵破，连航一炬烧。擒奸从窟穴，奏捷上烟霄。诡异人图像，欢娱路载谣。干诛非一事，伐叛自先朝。取道经陵寝，前期告庙祧。西来闻几日，面缚见今朝。二圣临云陛，千官溢海潮。载囚车轣辘，失主马萧条。横拜如蹲犬，胡装尚衣貂。理卿辞具服，译长舌初调。缓死恩殊厚，求生尾屡摇。慈仁逢太母，宽厚戴唐尧。赤手真擒虎，和羹未赐枭。藁街虚授首，东市偶全腰。困兽何须杀，遗雏或可招。威声西振夏，武节北通辽。帝道有强弱，天时或长消。羌情防报复，军胜忌矜骄。慎重关西将，奇功勿再要。"}