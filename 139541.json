{"id":"139541","title":"贺新郎·此别情何限","dynasty":"宋代","author":"魏了翁","text":"此别情何限。最关情、一林醒石，重湖宾雁。几度南楼携手上，十二阑干凭暖。肯容我、樽前疏散。底事匆匆催人去，黯西风、别恨千千万。截不断，整仍乱。三年瞥忽如飞电。记从前、心情双亮，意词交划。千古黎苏登临意，人道於今重见。又分付、水流冰冸。满腹馀疑今谁问，上牛头、净拭乾坤眼。聊尔耳，恐不免。"}