{"id":"1120295","title":"次韵胡邦衡二首","dynasty":"宋","author":"周必大","text":"冯翊当年助匪颁，殊方此日奉宾欢。浅斟想对销金帐，生意重寻白玉槃。蚁泛似缘膻足慕，海凝如得毳逃寒。十羊百榼何须辨，试问东风可味酸。姚魏纷纷殆百家，天香一出自无哗。伤多莫厌扶头醉，贵少翻嫌满眼花。康乐旧闻宜水竹，翰林新调带烟霞。从渠草木呈新巧，终愧吾公正且葩。"}