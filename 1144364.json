{"id":"1144364","title":"蔡梅边挽诗二首","dynasty":"宋末元初","author":"陆文圭","text":"樽酒吟梅忆旧游，忍听笳鼓咽原头。曾庐柏下三年墓，退卧花间百尺楼。淮海壮心空落落，山林晚兴寄悠悠。寒窗寂寞留孤月，劝孝坊前客泪流。忆昔艰难共避兵，转于贵贱见交情。长江一水分南北，异姓两家真弟兄。回首忽惊人世换，伤心敢负岁寒盟。空亭花月如春梦，惟有清溪一带横。"}