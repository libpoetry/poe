{"id":"149185","title":"秋感·邻鸡鸣已过","dynasty":"宋代","author":"晁说之","text":"邻鸡鸣已过，吾鸡一何懒。要稳土人眠，高视清秋晏。惜哉清秋时，留客久异县。莫谓兹荒陬，千令几洿甸。黄屋在扬州，江山被恩幸。肥羜翻吴羹，宫妆惊楚练。虽支胡马阵，敢敌水龙鉴。有事郊三年，神降乐六变。万国走玉帛，两京锁宫殿。明发迎归路，兹夕泪如霰。孤旅愁思约，一身几忧患。"}