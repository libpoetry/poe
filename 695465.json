{"id":"695465","title":"寿太宰乔白岩","dynasty":"明","author":"林俊","text":"重是崧高岳降神，会灵闻此复生申。古之平格天为寿，公也明良世有人。位极孤卿名愈重，诞弥甲子历初新。柴车垢服甄陶外，坐使醇风遍八垠。南极祥光照寿筵，降神元应及申年。同时姓字闻天子，一代孤卿属地仙。粹雅谢庄谁独右，公清毛玠重无前。吐吞日月乔松外，瀛海三桑鹤几玄。龙飞应会记江南，嘉靖天休矢共戡。祖泽承圭元不负，师门传印此何惭。麟袍玉带思偏厚，鸠杖荷衣性颇耽。忠定年劳端毅寿，典刑一老重成三。"}