{"id":"1127040","title":"八音歌赠晁尧民","dynasty":"宋","author":"黄庭坚","text":"金生寒沙中，见别会有时。石上千年柏，材高用苦迟。丝乱犹可理，心乱不可治。竹斋闻履声，乃是故人来。匏苦只多叶，水深难为涉。土床不安席，象床卧烨烨。革与井同功，守道非关怯。木直常先伐，樗栎万世叶。金荷酌美酒，夫子莫留残。石有补天材，虎豹守九关。丝窠将柳花，入户扑衣冠。竹风摇永日，思与子盘桓。匏瓜岂无匹，自古同心难。革急而韦缓，只在揉化间。木桃终报汝，药石理予颜。"}