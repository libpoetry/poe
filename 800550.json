{"id":"800550","title":"九鲤湖","dynasty":"清","author":"张尚瑗","text":"艰哉观澜亭，所历皆悬度。过此鸟道绝，从游慄相顾。途危景益佳，兴发情无怖。身非邺侯骨，暂作壁间步。强半蛇螾曳，有时猱玃骛。磴断体欲缒，根蟠足稍驻。琮琤丝竹涧，烂漫琪玕树。擘水石双门，挂岭玉三柱。却望珠帘垂，银潢屑烟雾。直下去无几，邅回劳予溯。湍驶何潺潺，褰裳不可渡。长啸向白云，茫茫苍霭互。"}