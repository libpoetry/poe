{"id":"535998","title":"妾薄命","dynasty":"明","author":"王世贞","text":"西家艳女罗敷，柔肌金城土酥。皎若清冰玉壶，双波滟滟睛矑。娇啼芙蓉露珠，吹气兰醒蕙苏。头上倭堕俄俄，暖金雀钗婀娜。鬓云对侵翠蛾，湘裙十二纤罗。衣䘯无风自波，下隐双莲绣靴。柔荑飞梭流黄，织成比翼鸳鸯。娇歌激尘绕梁，浮云如掣不扬。妙舞婉盻生光，四坐粉黛摧藏。十六狂且见求，要眇微言不酬。黏竿挟弹遨游，凉飔翛翛药裯。徘徊顾影无俦，昼永更长岁脩。东邻冶容少年，娶妇曷鼻魋颜。怨耦等诽齐怜，目成色授神传。沈吟却行不前，命矣夫复何言。"}