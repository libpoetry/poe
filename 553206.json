{"id":"553206","title":"题曲江饯别图","dynasty":"明","author":"郑真","text":"昔在唐家隆帝业，仙李盘根夸奕叶。曲江形胜冠名都，一镜光涵浪波帖。香花节候春日低，楼船载妓如城围。公子千金买歌笑，酒酣拔剑鱼龙飞。太平无事息争战，科场妙中穿杨箭。金榜题名雁塔高，同向江头赴秋宴。是时南苑集旗旌，君臣岂乐接镐京。霓裳羽衣教法曲，千门万户皆新声。鼓鼙动地渔阳变，旧日繁华都不见。白头愁杀杜陵翁，春日潜行泪如霰。桑田悠悠知几年，大明赫日当中天。方面专城分阃寄，红莲幕下罗群贤。吴君惯作都司客，啸歌曾醉长安陌。春深修禊濯冠缨，爱看江心明月白。青云咫尺步亨衢，鹏抟万里真雄图。群公宴饯集冠盖，酒酣击碎青珊瑚。笑我淮南两相遇，矫首咸阳问亲故。曲江愿得与同游，怅望西山愁日暮。"}