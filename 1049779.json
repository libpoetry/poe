{"id":"1049779","title":"宣州双溪阁夜宴呈太守余光禄","dynasty":"宋","author":"郭祥正","text":"陵阳三峰压千里，百尺危楼势相倚。海波不动蛟龙盘，叠玉无尘霜雪洗。溪光冷浥山光润，色接金陵古名郡。青猿啸断四五声，白鸟归飞两三阵。四时之景皆可观，六月来游肤发寒。有时下瞰北山雨，只道林林银竹竿。贤哉光禄余太守，昨引佳宾列樽酒。朝饮三百杯，暮吟三百首。不为阴惨严刑诛，长吐阳春活残朽。御史曾书治绩碑，州人尽祝灵椿寿。沈沈罗幕更漏稀，灯如撒星公醉归。丝篁前引后鼓鼙，珠履交错行迟迟。丈夫得意不为乐，借问百年能几时。"}