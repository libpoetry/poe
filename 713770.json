{"id":"713770","title":"赠佟声速","dynasty":"明末清初","author":"屈大均","text":"长君四十年，汝乃谓予兄。岂非以才故，虽少可雁行。我愧老无闻，蹉跎徒杖乡。于道苦不足，岂敢矜文章。殷勤辱招致，何以酬谦光。暇日开园林，相与浮羽觞。袒跣攀芙荷，礼法亦已忘。亭似华绛跌，注立池中央。义如千叶间，特出为莲房。君多令兄弟，靴如唐棣芳。华萼相承覆，亲爱多嘉祥。伯兮宰大邑，治行称循良。叔季皆大器，磨砻成圭璋。与父观察公，撞踵登庙廊。君今未欲仕，散带聊清狂。黄金得贵显，是道奚足臧。才如汉司马，嗟彼乃赀郎。时时幸称病，不逐诸公卿。得与文君欢，饮酒清琴旁。君今美辞赋，知己多鸳鸯。毋令绿衣人，侵彼丹凤凰。君子哀窈窕，不淫师文王。如彼王雎鸟，和呜当春阳。"}