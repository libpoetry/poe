{"id":"609835","title":"题苏汝载草堂","dynasty":"明","author":"韩上桂","text":"风动竹萧疏，水深波泱瀁。达人抱大观，幽室洽清况。山气日夕佳，云影空中荡。羹具太古调，节拥仙人杖。章服讵足论，衣带颓然放。高卧北窗前，缅邈羲皇上。少小并疏狂，长大同敦尚。巨海想回澜，高山怀景仰。吐语鬼神惊，扣词金石亮。秋竹协清弹，楚兰续幽唱。属兴已超奇，寄心复閒旷。石鼓裂周文，孤碑掩秦嶂。磨牙尔既腾，怒臂我亦抗。车骑俨成行，剑戟森相向。天高杀气凌，雷动鼓音壮。淮阴年少徒，渭水老夫将。匹敌势正宜，当仁师不让。遇物搆千形，穷情刻五藏。意失眼欲枯，理获神俱王。匪尔竞虚华，将以极心匠。宝筏万人传，丹楼千古创。粉黛出天然，精微夺色相。大雅竟谁陈，玄风或此鬯。华岳与岱宗，东西永相望。"}