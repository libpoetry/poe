{"id":"420343","title":"探春 感事忆金庭山人","dynasty":"近现代","author":"沈轶刘","text":"琐尾劳生，青衫雪涕，横江谁吊孤愤。盾鼻潮哀，鹰鞲霰泪，梦逐南都残粉。雕碎旧心肝，但凄断金庭赤堇。几番白璧苍蝇，窥人魑魅偏近。妖鸟正张鸱吻。任唱遍离骚，恩怨难问。黄口寒号，红闺冷掩，悬向画帘分韵。何处更销魂，剡溪畔、双柑新酝。么凤题诗，一身千里长恨。"}