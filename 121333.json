{"id":"121333","title":"何源秀才为予画","dynasty":"宋代","author":"王当","text":"孤峰特立何巉巉，势与霄汉高相参。左蟠右列分岭岫，俨若至尊朝子男。怪予蜗室不盈丈，欲有异境超尘凡。素缣挂壁故妥帖，平地作此千嵌岩。云蒸雾结深莫测，长林大麓乱不芟。想当变怪蛰龙虎，中有窟穴谁能探。将崩未崩江动石，欲去不去风满帆。山坳林阙见天际，隐约万里横烟岚。嗟予质性素山野，视此丘壑心益耽。斗升之粟真秣莝，野马垂耳就辔衔。西山爽气日在望，吏卒侍侧严若监。青鞋布袜弃不著，谁令自苦披青衫。颇羞渔父驻短櫂，似笑大夫新被谗。寄言鸟兽倘可侣，吾将从汝栖林峦。"}