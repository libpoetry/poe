{"id":"761537","title":"戚氏 沤尹为畹华索赋此调，走笔应之","dynasty":"清","author":"况周颐","text":"伫飞鸾。萼绿仙子綵云端。影月娉婷，浣霞明艳，好谁看。华鬟。梦寻难。当歌掩泪十年间。文园鬓雪如许，镜里长葆几朱颜。缟袂重认，红帘初捲，怕春暖也犹寒。乍维摩病榻，花雨催起，著意清欢。丝管赚出婵娟。珠翠照映，老眼太辛酸。春宵短、繫骢难稳，栩蝶须还。近尊前。暂许对影香南。笛语遍写乌阑。番风渐急，省识将离，已忍目断关山。念我沧江晚，消何逊笔，旧恨吟边。未解清平调苦，道苔枝、翠羽信缠绵。剧怜画罨瑶台，醉扶纸帐，争遣愁千万。算更无、月地云阶见。谁与诉、鹤守缘悭。甚素娥、暂缺能圆。更芳节、后约是今番。耐清寒惯，梅花赋也，好好纫兰。"}