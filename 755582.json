{"id":"755582","title":"述哀 其二","dynasty":"清","author":"王采蘋","text":"一恸对几筵，旧事感历历。吾舅官均州，十载多政绩。棠阴俨然在，樵牧勤护惜。斯时况多故，剽掠纷盗贼。孚信能足兵，清野在坚壁。捍御何辛劳，昕宵忘寝食。催科拙甘任，逋赋日已积。空馀利济怀，宁免司牧责。改官赴信阳，捧檄嗟行役。能无折腰叹，感此暮景迫。引疾聊息肩，就养足怡悦。堂构喜克承，循良有贻则。武邑与蔡坡，弦诵同一辙。奈何爱日驰，五载去飘瞥。欢悰杳难追，兰寝断行迹。再歌《蓼莪》篇，呼吁亦何极。"}