{"id":"691394","title":"遐龄十景 遐龄仙境","dynasty":"明","author":"李昌祺","text":"西山秀矗碧芙蓉，浩劫天真宅此中。飞瀑倒悬清洒雪，层峦远耸翠摩空。珠林有树皆栖鹤，玉涧无泓不蛰龙。列缺蜚廉皆拥卫，綵云长绕万株松。净明宫观轶浮埃，紫气丹光接上台。地夐难寻茅落处，天空犹想锦飞来。江湖孽去沈沦拯，沙井源通障遏开。鍊质仙岩应在此，不须东海访蓬莱。跨凤仙人杖有灵，卓开岩窦见清泠。绝胜猛虎跑来洁，不带潜蛟镇处腥。春涨暖添三日雨，秋澄凉浸一天星。风瓢几度穿云汲，坐爱潺湲洗耳听。洞天原自异人寰，可惜梅生分太悭。参杞熟来俱不食，神仙遇后竟空还。灵呵鬼护金床隐，电掣雷轰石室关。苍狗白云长叆叇，恍疑移下玉京山。曾闻千仞岧峣顶，上有仙翁隐碧云。蕉叶懒挥尘自远，枫枝不悴景长温。丹光迸井清宵焕，雾气埋山白昼昏。积黛凝岚轇轕处，药炉茶臼至今存。晨暾乍出上榑桑，散作奇文五色章。旸谷影高争焕烂，赤城标建远微茫。曾为烧佛禅师号，复作修仙道士粮。若使有缘逢子晋，便求咽嗽上升方。六出花飞尺许深，吹笙台榭尽琼林。长空鹤下巢难认，薄暮樵归路莫寻。玉垒更添仙境胜，冰崖不受世尘侵。匏簧冷涩无遗韵，赢得琴留折竹音。何年神物此中蟠，化作奇峰紫翠攒。水落树根犹半湿，泥沾花片未全乾。天东初日一轮近，陇上闲云万亩宽。最好连山皆白石，霶?洗出玉鳞寒。银盘端正挂瑶天，灏气寒光两斗妍。白鹤仪鸾成恍惚，黄尘清水叹更迁。五行秀淑兹山聚，百种祯祥此地全。应与三仙同不老，坐看兔魄谩亏圆。綵翮高飞去不留，斜阳长自射岩幽。织乌沈处晴霞敛，巢鹊归时暮霭收。翠锁云萝千嶂暝，红堆霜树一林秋。人间此是通天窍，未必丹丘胜药丘。"}