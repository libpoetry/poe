{"id":"748383","title":"上峡","dynasty":"清","author":"刘文麟","text":"连山筑长围，众水含积怒。无地恣披猖，勉强循轨度。纡折千百回，其意在东注。砉然门户开，并力尽一赴。万马横空来，惊愤不反顾。我舟当其冲，逆进相触忤。百夫贯一缆，累时拔寸步。倒掷脱不虞，此身竟安付。昨有估客船，咋指惊一误。木石相冲撞，破碎等瓜瓠。崖畔余柿存，不忍目重驻。吁嗟造物意，设险独何故。夕泊江之涯，惊定有余怖。月黑鸺鹠鸣，悲风振岩树。远闻洪涛声，前滩尚无数。"}