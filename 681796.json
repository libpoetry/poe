{"id":"681796","title":"题彭工部山水","dynasty":"明","author":"陈良贵","text":"江风夜散溪头雨，枫叶萧萧满沙渚。沙边野客送轻舟，舟上离人若相语。风多语急了不闻，橹声咿轧谁能分。回波极浦无寻处，只隔中流一片云。君住江南我江北，长记相逢未相识。忽将归兴逐飞鸿，举袂欲招招不得。挥毫作画者何人，画中之意颇亦真。向来人事几迁易，碧水青山秋复春。"}