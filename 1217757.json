{"id":"1217757","title":"次韵叶训导兼简徐定甫","dynasty":"元","author":"陈镒","text":"束书出城闉，来住溪上宅。五年丧乱中，奔走身如客。今春复远游，相望远东北。冷况虽萧条，文会多旧识。我亦曾相从，湖海念畴昔。仄闻风月佳，无由分半席。书楼敞高明，远对群峰碧。主人颇閒暇，登陟时整屐。君今喜赋归，溪深鲜可食。世道尚艰危，幸此居山泽。临风接清谈，逍遥寄兹夕。"}