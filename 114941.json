{"id":"114941","title":"濂溪诗·溪毛秀兮水清","dynasty":"宋代","author":"黄庭坚","text":"溪毛秀兮水清，可饭羹兮濯缨，不渔民利兮又何有于名。弦琴兮觞酒，写溪声兮延五老以为寿。蝉蜕尘埃兮玉雪自清，听潺湲兮鉴澄明。激贪兮敦薄，非青蘋白鸥兮谁与同乐。津有舟兮荡有莲，胜日兮与客就闲。人闲拿音兮不知何处散发醉，高荷为盖兮倚芙蓉以当伎。霜清水寒兮舟著平沙，八方同宇兮云月为家。怀连城兮佩明月，鱼鸟亲人兮野老同社而争席。白云蒙头兮与南山为伍，非夫人攘臂兮谁余敢侮。"}