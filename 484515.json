{"id":"484515","title":"结客少年场行","dynasty":"明","author":"杨基","text":"情如飞絮任悠扬，心与游丝共短长。花底若教连日醉，座中犹可少年狂。新调锦瑟争传谱，巧制罗囊别贮香。衣以凤翎分缝织，带将蛇角遍軿装。豪名独擅秋千社，狭气平欺蹴鞠场。白璧一双酬剑客，明珠百斛买胡娼。金丸挟弹章台左，宝骑闻筝太液傍。梅子短墙羞掷果，桃花深坞笑分浆。每嘲春比人先老，不信愁如海叵量。犹有旧时桃李梦，尚随胡蝶到辽阳。"}