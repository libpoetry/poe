{"id":"639866","title":"李太白赞","dynasty":"明","author":"孙作","text":"玄元奕叶圣神孙，邈然跨海超无垠。锦袍淋漓舞郁轮，秕糠斯文遗世纷。羿娥招摇迎帝阍，诉以九河导昆崙。飞鱼挟辀湘女嫔，回光下照扶桑暾。洞庭钧天弭节闻，俯仰一笑三千春。天台子微未足论，大儿汾阳谁与伦。知章识公尚几尘，日衡气机与地文。采石之水青山云，魑魅夜啸狌鼯坟。吁嗴夫人此栖神，文或不死非其存。"}