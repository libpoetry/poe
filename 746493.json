{"id":"746493","title":"赠朝鲜进士金山泉 其二","dynasty":"清","author":"李璋煜","text":"我闻都平壤，郭外山嶙峋。上有胥余墓，礼义牖斯民。八条虽半佚，人悫俗则淳。谁与绵道续，圃隐超等伦。微言尊洛闽，后进排王陈。臣节炳河岳，圣庑陪明禋。惜哉历星纪，著录多沈沦。渊源一回溯，君独追音尘。日本衒秘笈，绮丽不足珍。研精《洪范》理，力将《大雅》振。所期更努力，朴学传其人。"}