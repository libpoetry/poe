{"id":"327829","title":"绮罗香·庚寅七夕","dynasty":"清代","author":"张槎","text":"心上添秋，庭中泻暑，又是他乡七夕。玉藕青菱，往事尽成于邑。恰今宵、小雨孤灯，是去年、背人面壁。任灵鸟、渡尽天孙，天涯孤客正萧瑟。休言会少离多，堪叹美人黄土，抚今追昔。叠水崇山，杳渺梦魂都隔。疏棂外、几阵楸梧，夜阑时、一腔蟋蟀。又何心，卧看牵牛，去听高楼笛。"}