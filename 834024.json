{"id":"834024","title":"沁园春 其一 美人发","dynasty":"清末民国初","author":"易顺鼎","text":"忉利情天，华鬘小劫，芳名玉娘。正翠冠覆额，十三年纪，红窗拥髻，千万思量。蝉翼双笼，螺鬟半亸，料比伊家锦瑟长。销魂处，有盘鸦旧影，堕马新妆。洗头曾乞琼浆。便梦里巫云也自香。记镜悰晨印，梳凭橘婢，钿盟宵践，剪付檀郎。帕带愁遮，钗逢笑颤，端正风流总断肠。心应恨，恨秋来潘鬓，容易成霜。"}