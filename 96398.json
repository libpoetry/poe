{"id":"96398","title":"衡山道中怀清江旧游寄长沙诸公","dynasty":"宋代","author":"赵蕃","text":"昔我官白下，屡到清江上。清江众君子，我友或我丈。至今过其邦，眷恋若乡党。几思结庐居，风流共来往。奈何怀玉山，挽我不我放。去年五溪归，泊家长沙国。长沙今洙泗，不但谈贾屈。梁吴兄弟游，两周新旧识。咸能不我鄙，更复成我益。其余或一见，往往情如昔。自疑长沙人，宛类清江时。官期纵卒卒，行计犹迟迟。出门即风雪，怅此将安之。然薪旋烧酒，借笔追索诗。诗成何所属，兴落古湘西。"}