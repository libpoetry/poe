{"id":"593436","title":"舍弟经季至","dynasty":"明","author":"欧大任","text":"知汝征途苦，因予万里行。衣裘南粤路，鞍马北燕城。拂剑星开鞘，弹冠雪满缨。乡心收涕泪，家庆集柴荆。欢剧盘餐薄，谈深烛烬明。梦曾劳谢客，宦颇愧陈平。剪白嗤班级，思玄隐姓名。羊肠身已历，燕颔事何成。下泽车犹待，西枝宅可营。五千言未著，六百俸非荣。法护难为弟，元方但似兄。歌堪棠棣萼，义急脊令情。清世宜蜚遁，荒田足耦耕。相将归旧隐，登陟望秦京。"}