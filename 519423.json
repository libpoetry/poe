{"id":"519423","title":"丁巳雷雨大作","dynasty":"明","author":"朱诚泳","text":"神龙倒捲沧溟水，洒作人间及时雨。终宵达旦势倾盆，沃润枯焦胜膏乳。狂风号怒撼乾坤，泼墨浓云白昼昏。四檐急溜泻川峡，平田顷刻惊涛奔。未须借剑斩妖魃，霹雳威声震寥廓。一时灾沴尽扫除，满路流移藉全活。当今天子坐明堂，宵旰图治心皇皇。一念精诚格苍昊，六合骈应来祯祥。佐时更喜调元手，方泰谁云值阳九。凡芃禾黍屡丰年，看取国书书大有。"}