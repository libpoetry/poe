{"id":"1144173","title":"春景 村村自花柳","dynasty":"宋末元初","author":"刘辰翁","text":"御宿长杨馆，南山沁水园。风尘犹日日，花柳自村村。王谢人家远，朱陈里姓存。飘零香涧水，摇飏绿柴门。杜曲风和雨，秦人子又孙。细腰桃露脸，脉脉竟无言。乱后新烟少，村村自物华。周遭溪上柳，烂熳路傍花。独独人沽酒，行行客卖瓜。絮迷三户曲，香满四娘家。清汴龙舟远，玄都燕麦斜。琵琶鞍路悄，应念浣溪纱。"}