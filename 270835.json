{"id":"270835","title":"贺新郎·登燕子矶阁望大江作","dynasty":"清代","author":"宋琬","text":"绝壁衔飞阁。倚寒空、嶒嵘窈窕，是谁雕琢。六代兴亡如逝水，烟冷千寻铁索。梦不到、乌衣帘箔。结绮临春歌舞散，大江流、尚绕青山郭。悲自语，檐边铎。滔滔东下风涛作。俯层阑、鼋鼍出没，雪山喷薄。况是清秋明月夜，何处船楼吹角。早惊起、南飞乌鹊。估客船从巴蜀下，看帆樯、半向青天落。吾欲醉，骑黄鹤。"}