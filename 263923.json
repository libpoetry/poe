{"id":"263923","title":"十二时慢·观猎","dynasty":"清代","author":"尤侗","text":"望平原、连天野烧，猎猎风吹千骑。缚裤褶、雕弓韝臂。盘尽山头谷尾。犬走鹰飞，猿啼雁叫，洒血成红雨。到日暮、叠鼓鸣笳，酹酒烹鲜，再杀一回足矣。记少日、卢龙塞上，蛮府参军无事。戏逐孤儿，短衣匹马，射虎南山里。载黄獐满车，归从妻子誇示。叹残年、抚髀生肉，郁郁谁能堪此。索米金门，摊书玉局，见猎空欢喜。问先生谁伴，嗟乎子虚亡是。"}