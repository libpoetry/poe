{"id":"1108521","title":"自和二首","dynasty":"宋","author":"刘克庄","text":"横身久塞杨朱路，洒泣俄悲墨子岐。陋矣射钩而中者，壮哉鸣鼓以攻之。侍读自无迁府分，中丞还有僦船时。八风舞罢君恩歇，赢得闲愁上两眉。贵豪渠已重金带，贫病侬犹旧布衾。钟阜解仇无宿憾，荆江感事有新吟。早知馀耳交难保，晚觉王何罪未深。白首还乡应闭户，断无保社肯追寻。"}