{"id":"691417","title":"寄致政彭太常永年三首","dynasty":"明","author":"李昌祺","text":"长避时人友鹤群，秦淮明月蒋山云。欣逢有道辞簪绂，赢得无家念子孙。湖海诗名今已著，烟霞癖性老仍存。忘年不是朋游少，知己惟应独有君。久住天丘号羽人，万株松柏一吟身。秋林扫叶安茶灶，雨径留苔当坐茵。仙境道心同寂静，诗情字体两清新。相从拟学还丹诀，尚恐缘应隔两尘。未解天韬解世缘，心情长寄海鸥边。松风石濑输孤听，梅月山窗忆共眠。未信留侯真辟谷，也知郭子托游仙。凭谁为起青牛老，共究希夷象帝先。"}