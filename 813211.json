{"id":"813211","title":"弹琴杂诗","dynasty":"清","author":"张梁","text":"孤桐独为奏，不假金石谐。微矣园客丝，能写旷士怀。中散已云逝，千载罕见侪。奈何大雅音，委之优与俳。抚弦传窅渺，希声正复佳。岂难悦人耳，所耻在淫哇。听者虽或疏，宫徵安可乖。束发好鼓琴，自谓甚易工。初得一声似，旷若意已通。学之既十年，兹理弥无穷。吾未忘吾手，焉令诸有空。乳泉滴幽洞，箐木含远风。至音非可求，只在天然中。"}