{"id":"686821","title":"秋兰阁坐雨诸子来集","dynasty":"明","author":"伍瑞隆","text":"小阁幽如洞，登临颇自宜。兼逢二三子，相伴寂寥时。静爱琴尊乐，清怜雨露滋。此中飞动处，未许众人知。偶尔成幽赏，居然得隐心。窗檐山色近，门径雨花深。夕鸟乱鸣树，凉风微动琴。平生寥落意，对尔一长吟。随意移床枕，无窗不可眠。人烟丛竹下，秋色小山前。雨久芙蓉落，溪深荇藻鲜。相看兴不减，何必晋人贤。"}