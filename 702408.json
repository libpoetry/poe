{"id":"702408","title":"十二月七日有事西山陵园宿功德寺航公房次韵二首","dynasty":"明","author":"程敏政","text":"青山绕屋树藏桥，我骑初来亦自骄。晓日初红寒未敛，冻岚输翠午全消。白鸥近水如堪狎，黄鹄凌空不可招。拟扫閒云分半榻，帝城清梦未应遥。白石岩扉锁绿萝，江南佳处此无多。天晴楼阁雾中见，日晚牛羊山下过。寂寂古祠依灌木，亭亭枯苇向寒波。诗禅久绝风花句，神女无劳说旧魔。"}