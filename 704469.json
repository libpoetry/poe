{"id":"704469","title":"吴中三子诗 文休承","dynasty":"明","author":"黎民表","text":"文水浚灵源，信国挺华胄。才本埒机云，论岂殊向秀。好客屡清言，深衷辔携手。坏林委丘壑，长缨困驰骤。曩聆古剑篇，森罗灿星宿。烽起吴江濆，骤珠不可觏。彭公隐吴市，坦荡无俗氛。雄书迈鲁国，善诔比扬云。光彩戢鸾翮，圆方摩鹄群。沉饮知杜机，万物从芸芸。晤言杳关河，梦寐怀清芬。何时觌璚树，良用慰悁勤。周郎出江左，朗朗散风标。六籍漱芳液，群玉方采樵。磬折见冲抱，款言弥久要。怆然念离夜，携手在河桥。缅余樗散姿，谬倚英琼瑶。回望具区云，心旌屡摇摇。"}