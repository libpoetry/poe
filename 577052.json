{"id":"577052","title":"游惠山","dynasty":"明","author":"陈琏","text":"泛舟过梁溪，芙蓉水初冷。折芳渡瑶涧，访竹缘修畛。飘然陟崇冈，远目时一骋。川原入遐瞩，一一意先领。虚壑度松声，阴崖落云影。秋草荒历山，露叶垂舜井。湛陆宅久墟，榛翳道全梗。访古情弥切，怀贤意方永。下寻漪澜堂，因访招提境。扫地焚名香，汲泉试新茗。顿觉心源清，岂惟棼务屏。重期望太湖，飞步登绝顶。"}