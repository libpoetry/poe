{"id":"448708","title":"暮航抵哈尔滨","dynasty":"当代","author":"陈永正","text":"挟得南岭云，一击八千里。跨海出关东，又渡松花水。置身天地间，一往无依倚。暮霭互纠结，迎人来亹亹。那知是尘世，俯临黑无底。高空色深苍，繁星在掌指。黑苍相接处，霞灿一线绮。渐看渐浓厚，浮金变沈紫。新月微如羽，光作芒不起。因思平山君，抉此神秘美。西域古王女，静卧荒漠里。华光乍闪烁，疑是反粒子。湮灭释高能，转化无时已。复想外星人，飞碟附我尾。精诚与我通，面目与我似。转瞬百光年，去来竟何以。星云如纤埃，宇宙固稊米。亿万恒沙劫，旋成复旋毁。当有大宇宙，循环无终始。时空浩茫茫，生命岂偶尔。或为马为牛，或为兰为芷。轮回千万态，核糖核酸耳。净化归自然，何论此与彼。忽降云海中，翻腾不暂止。四顾同机人，色变胆落矣。俄而著跑道，滑行疾于矢。回颜向舷窗，欢呼灯火市。"}