{"id":"823441","title":"大圣乐 次周草窗韵","dynasty":"清末近现代初","author":"吴湖帆","text":"一片凉飔，半规新月，绿阴浓树。看舞风、宫袖低翻，素手弄香，都是幻云疑雨。记得采莲浑如梦，对芳草、池塘怀谢浦。蝉声切，尽肠转九回，心系千缕。龙团试茶味苦。听花影、吹笙人笑语。更踏歌联臂，齐呼赤凤，狂香如许。露滴翠桐伤秋意，问身在、谁家深院宇。罗衫涴，几回首、画楼春絮。"}