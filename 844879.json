{"id":"844879","title":"次钱性方六十自寿韵二首","dynasty":"清末民国初","author":"曹家达","text":"家在芙蓉第几峰，于今赘世漫称翁。欧公游戏文三上，徐邈生平酒一中。药鼎妙逾寒谷律，苏台回忆夜航钟。赏诗自有麒麟阁，不羡侯门粟万钟。乱来无定等奇峰，劫烬灰销见此翁。万里烽烟腾海表，十年车驾返秦中。少惊邺下鸣山鼓，老觏元康出涕钟。统计朝元身历四，羡君垂暮不龙钟。"}