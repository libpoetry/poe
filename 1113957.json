{"id":"1113957","title":"玉山道中五首 其二","dynasty":"宋","author":"李纲","text":"石路凝霜白，山村落月纤。溪头一桥小，烟外数峰尖。高亩层成级，寒沙软胜盐。江南风景好，无那旅愁添。乍入江南境，登临慰所怀。山林自平远，水石巧萦回。风暖鸟声媚，日斜云影开。故人千里别，欲寄一枝梅。石藓红依日，岩松翠耐霜。入溪看岫色，和月认梅香。岁暮旅情恶，夜寒灯影光。劳生真一梦，回首意茫茫。行李远瀫水，禅扉依玉山。烟岚数峰秀，云水一溪弯。小市晚犹合，疏钟寒自还。旧游如昨日，屈指十年间。悠悠征骑渡溪岩，跋涉艰难分所甘。泉石几时归水北，风烟今夕过江南。日轮杳杳衔青嶂，天影茫茫浸碧潭。猿鸟不知迁客恨，云间啼叫满松楠。"}