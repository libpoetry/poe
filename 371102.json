{"id":"371102","title":"贺新郎·薄命千般苦","dynasty":"清代","author":"熊琏","text":"薄命千般苦，极堪哀，生生死死，情痴何补。多少幽贞人未识，兰蕙香消荒圃，埋不了茫茫黄土。花落鹃啼凄欲绝，剪轻绡，那是招魂处。静里把，芳名数。同声一哭三生误。恁无端，聪明磨折。无分今古。玉貌清才凭吊里，望断天风海雾，未全入，江郎恨赋。我为红颜频吐气，拂霜毫，几按凄凉谱。闺怨切，共谁诉。"}