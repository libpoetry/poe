{"id":"269679","title":"宁乡坤元宫双松歌","dynasty":"清代","author":"吕履恒","text":"双松东西互为友，丹楹粉壁江声走。枝干排云入窈冥，萌蘖不知何代有。东株倚户半欹斜，满身苔藓生霜华。雷霆忽起蛟龙怒，掀翻鳞甲张爪牙。有时风静日移晷，青阴覆殿凉于水。元气茫茫混太清，幽丛寂寂栖神鬼。近西一株独正直，亭亭上出千峰碧。流膏入地似黄金，偃盖扶天荡白日。主人延客坐其侧，举杯不饮皆自得。与君同结岁寒心，随天自布阳春泽。嗟哉双松的的有根株，后万斯年仍不枯，蕣华朝菌胡为乎。"}