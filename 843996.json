{"id":"843996","title":"天津至胜芳舟中偶占","dynasty":"清末民国初","author":"陈宝琛","text":"宿雨成泥未阻游，乌云何意镇随舟？衰残偏得天怜惜，乞与晴漪一帆秋。一路菰青间蓼红，渐收残暑付西风。五年不作烟波梦，谁意家江落眼中！夹水荷香忽满船，宛然放艇液池年。地偏自合花开晚，只惜相逢欲暝天。无月无灯坐一更，星光中带候虫声。村居水宿吾都习，但祝年丰永息兵。"}