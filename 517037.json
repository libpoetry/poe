{"id":"517037","title":"续赋苦雨谣","dynasty":"明","author":"龚诩","text":"今日雷，明日雷，雷声未绝雨即随。五月初旬作雨始，六月中旬犹未止。田中水增五尺高，南风吹作如山涛。更堪海潮挟湖水，冲尽岸塍无可抵。嘉禾万顷烂根苗，百姓寸心如火烧。昼夜踏车敢辞苦，不忧擂破牛皮鼓。天公倘有哀怜心，太阳早赐驱群阴。不然我民必当死，天公恻隐何安此。我今粗述民间风，愿达仁明太守公。济时肯布万全策，我民感激情何穷。"}