{"id":"815460","title":"壬戌五月初三夜忽中风痹之疾香山所谓体瘝目眩左足不支与有同病焉昔苻坚得习凿齿于汉南因其蹇疾裁堪半丁香山诗云汉上羸残号半人是也余年已七十可以称翁因自号半翁纪之以诗","dynasty":"清","author":"徐大镛","text":"半翁肢体已冥顽，诗酒间情未忍删。卅载心倾《长庆集》，谁知病亦学香山。当日饥驱走晋秦，半翁早岁即风尘。谁知一副幽燕骨，化作床头废弃身。四壁悬将新画本，纸窗竹屋尽烟云。半翁身在烟云里，镇日卧游宗少文。"}