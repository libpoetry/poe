{"id":"85969","title":"念奴娇·隆乾间事","dynasty":"宋代","author":"刘克庄","text":"隆乾间事，两翁有、手泽遗编曾纪。余掌兰台修纂到，景定初开忠邸。抔起复麻，奋涂归笔，嚼碎张巡齿。德音犹在，非卿何足语此。老来兹事都休，问门前宾客，今朝来几。达汝空函，投伊大瓮内，谁曾提起。丹汞灰飞，黄粱炊熟，跳出槐宫里。儿童不识，秃翁定是谁子。"}