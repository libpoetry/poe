{"id":"845609","title":"万年欢慢/万年欢 其一","dynasty":"宋","author":"无名氏","text":"禁籞初晴，见万年枝上，巧啭莺声。藻殿连云，萍曦高照檐楹。好是帘开丽景，袅金炉、香暖烟轻。传呼道、天跸来临，两行拱引簪缨。看看筵敞三清。洞宝玉杯中，满酌犀觥。烂熳芳葩，斜簪庆快春情。更有箫韶九奏，簇鱼龙、百戏俱呈。吾皇愿、永保洪图，四方长乐升平。"}