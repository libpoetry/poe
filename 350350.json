{"id":"350350","title":"高阳台·灯前梅影一枝，意态娟好，作忆梅词","dynasty":"清代","author":"程颂万","text":"残雪黏帘，瘦禽啼月，忍寒偏是黄昏。一水溪桥，阿谁更倚重门。淡妆缥缈无寻处，向吟边、细诉芳魂。恼相思，一点残灯，一个愁人。婵娟风露空山杳，甚枝南枝北，犹殢香温。冷梦相偎，于今梦也无痕。惜花人别花枝瘦，剩银屏、空锁娇云。好教他，槛外篱边，休种愁根。"}