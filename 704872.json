{"id":"704872","title":"杂体诗 班婕妤","dynasty":"明","author":"薛蕙","text":"团扇团如月，月色比光妍。此物岂云美，君子心所怜。炎暑充提携，清风何翩翩。但畏秋气至，微质遂见迁。欢爱始难毕，中路伤弃捐。命驾游西园，回辇高台傍。鸣笳引鲜飙，羽盖随风翔。灵泉依石渠，绿波注金塘。芙蓉吐朱华，翠树自成行。飞禽映水曲，潜鳞踊鱼防。零露停丰草，良夕殊未央。白云含绮霄，朗月垂素光。仰看天汉上，中心何慨慷。人生非洪乔，寿命安得长。恣意百年内，欢乐莫相忘。西京兴乱阶，四海罹艰厄。皇佐奋神武，股肱效群画。英贤尽同朝，夙愿今始获。并坐接华裀，联步陵飞阁。中馈荐甘旨，金罍汎清酌。眷言申情昵，终宴展戏谑。君子肃令仪，俯仰存谦约。明信良可希，骄盈义所薄。各享百岁期，鉴此平生诺。步入西苑园，游戏芙蓉池。明月照绿水，神飙散文漪。层轩跨通川，雕槛承丹梯。众宾列长榻，不醉且无归。菡萏泛清波，华萼正参差。清歌随风转，宿鸟东西飞。公子兴藻思，濡翰相招携。小臣非吉甫，答赋安能希。出车邺城外，驾言指南乡。我君整六师，赫怒征东方。千艘溯淮浦，武骑发河阳。岂不怀归思，王事不可忘。郁郁涉长途，触目多忧伤。葭菼盈深崖，榛棘蔽高冈。悲风振中野，阴云起回翔。羁鸟鸣我前，孤兽驰我傍。伊昔东山人，三年事戎行。捐私报公家，终以反故疆。勉哉同袍子，永言视斯章。驱马出中野，远游西山阿。升高望四海，恻怆将如何。昆崙不可见，六合垂网罗。悠悠存亡门，往来苦相加。愿随安期子，竦身入朝霞。应龙扶灵舆，倏忽经九遐。逍遥宇宙外，千岁复来过。初月升帘栊，凉风吹绮疏。佳人阻晤语，永夕独踌躇。罗帱张虚宇，朱火照堂隅。乐阂欢不足，悲兴哀有馀。寤寐思淑俪，拊衿叹离居。登城涉层轩，遥见洪河隈。迅飙拂穷坂，阴湍涌幽崖。哀鸿唳空皋，征鹳翔高堤。长秀延苞蔓，乔干垂华?。跂予顾南路，目极眺京畿。清洛迥无津，崇芒郁崔嵬。改服就外役，夙夜守班司。具瞻惭民望，嘉命慊皇私。异彼伐檀人，徒蒙素餐讥。抚已良自悼，何以蔽前非。操刀无馀技，烹鲜有遗规。虽乏礼乐才，富庶聊可希。发轸指修涂，顿辔临广川。居人并集送，游子私自怜。故乡日已远，亲爱坐相捐。携手一何促，分袂难久延。绝景不可寻，遗音邈以绵。忧来鲜再逝，欢往岂重旋。靡靡永徂迈，冉冉薄暮年。凉风起平陆，积雪被长壖。幽谷生曾阴，高岭结飞泉。寒鸟无宿栖，猛兽行不前。惆怅感平生，怨此世网牵。怀归殊未遂，忾愤何由宣。琁台丽白日，曾阁切天阶。朱门夹驰道，甲第列东西。峨峨衣冠士，济济照金闺。长啸霄汉间，归来寻旧溪。箕山为我友，首阳为我侪。洗耳千仞壑，采薇清云梯。金商送寒节，火旻迎朝露。斐斐丹霞灭，翳翳玄云聚。密雨洒疏丛，轻飙摧劲树。荒楚满中宇，芳华不盈步。阴条岂再绿，阳叶已改素。独居淹时运，忧来将谁诉。微志安可期，伤哉年岁暮。晋京涉厄运，神州困夷孽。乾栋隤炎燎，坤舆覆危辙。伊馀孱且弱，负荷忝朝列。愆衅既已沦，哀愤徒云结。惟昔仲山甫，佐宣补衮阙。范生反会稽，再举夫差灭。高帝还新丰，鸿门赖人杰。静言思数子，顾已伤薄劣。白日逝若飞，俯仰值暮节。良辰不可遇，我志将安设。大化信盈虚，昏明亦更迭。毕力济公室，引领企时哲。日夕历城闉，回策步林囿。北眺邯郸道，南瞻太行岫。幽泉激清澜，荒薄森长秀。旷野零飞藿，重岩响哀狖。徬徨含远志，眄睐展遐觏。燕赵负豪略，土风夙所究。廉颇守长平，秦人却西寇。李牧出雁门，北马避南狩。畴曩遘运会，匠者顾微陋。谬升朝右位，滥陪群彦后。质非荆山璞，雕饰良已厚。中区增震荡，边鄙多斥候。投迹依帷幄，短策非可售。仰恧昔贤轨，嘉惠自难副。斯言岂虚作，亮之惟朋旧。瑶溪临赤岸，曾潭扬素波。巨鳌冠蓬莱，玉堂映岩阿。中有羽衣客，陵冈拾若华。彷佛乘紫烟，缥缈吸翠霞。灵妃奏妙曲，六虬驾云车。西谒王母庐，东戏海童家。下视九垓内，蜉蝣良可嗟。蟋蟀调易苦，蒹葭歌亦劳。伊人旷邂逅，良辰方郁陶。中情何由写，驾言出游遨。傍洲溯湍渚，登峦瞰山椒。白云冒丹巘，绿竹俯青皋。夕鸟相啁?，阴籁坐飘飖。佳期眇何许，伫立摘兰苕。蹉跎岁云除，咏言发长谣。眷此南村居，自昔纾真想。一朝就仁里，惬我心所仰。故人尽比邻，时时共来往。浊醪既同持，清文亦俱赏。日入未能去，挈杖出林莽。荒径行当辟，新苗渐已长。多谢沮溺翁，千载良吾党。徂节淹登临，开岁促游玩。阴崖雪犹积，阳溪冰始泮。进帆憩绝壁，抗策陟穷岸。抚化虽未盈，即事已可玩。幽谷风华媚，晴峰云彩粲。寻异迹转缅，览胜景迭换。洲分岛参错，岩聚岫回乱。丹梯架悬梁，石室构层馆。初经洞穴底，乍出翠微半。羽人谢世运，灵景变昏旦。汗漫无冥筌，疏属有尘绊。放怀聊自慰，含情为谁叹。钧台书夏典，灵囿诵周篇。嘉会隆先祀，豫游及兹年。春方协时律，秘驾动星躔。平圃跻倒景，神皋径中天。赤羽匝曾峤，青翰鹜广川。华幢互幽蔼，藻帐竞高褰。首岁布皇泽，万象光且鲜。炙晷曜微霄，宿氛霁远山。瑞烟拂兰甸，祥飙汎芝廛。睿眷备终宴，宸惠普下筵。从迈咸世哲，赓歌尽朝贤。弱短困孤蹇，明淑惭众妍。敕躬方自勖，敷言非可宣。驾言理行舻，逝将越故林。出迈薄长浦，还望蔽高岑。怀归绝欢念，悼别多苦心。遥遥从此辞，悠悠存所钦。所钦不可攀，道涂亦云艰。绸缪居人思，悽怆客子颜。去留势并异，聚散情相关。倾侧我西路，偃仰尔东山。东山及仲春，愉悦对芳辰。倚岩听鸣嘤，俯涧睇游鳞。远寻协要妙，近探谢嚣尘。邈矣隐沦者，悲哉行旅人。行旅已经时，遂令忧若滋。凝滞风潮际，迟回雨雪期。系揽指曲汜，弭棹停空坻。寤寐孰与语，拊枕怨乖离。乖离焉有常，佳侣若参商。谐合无定端，契阔殊未央。劳歌欲自慰，赠言非可将。寄款托微波，延伫惠来章。"}