{"id":"690475","title":"病起答友","dynasty":"明","author":"张萱","text":"愧甚诗篇至，飘然步屦来。雌黄月旦口，雄白古今才。世态元相藉，时名祇自猜。所馀衰骨在，为尔转悲哉。文园非寂寞，词客自蹉跎。意气弹冠少，风尘按剑多。倦游悲马史，问药愧羊何。不是绨袍者，谁能把臂过。敢谓耽诗病，其如病所怜。一身元落落，二妙故翩翩。次第黄初后，纵横大历前。岂应裁恨赋，写向故人传。"}