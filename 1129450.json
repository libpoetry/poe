{"id":"1129450","title":"九日登莲峰得二石一石如鱼而尾赤名之曰赪尾一石有眼口鼻名之曰山鬼","dynasty":"宋","author":"释居简","text":"青巉俯碧浔，潜伏翠层深。雨蚀莲峰碧，岚昏鹫岭阴。朵云生燕寝，片玉下岑崟。可拊仍堪击，依稀一寸心。怪状出岩扃，山精死弗灵。文如云子白，质带土花青。雨信莓苔湿，蜗涎窍穴腥。九歌如可些，为尔续骚经。"}