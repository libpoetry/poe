{"id":"1213735","title":"富阳李宗勉丞相坟","dynasty":"元","author":"陈宜甫","text":"丞相何年薨，郁哉此佳城。石羊卧烟雨，两马矫欲鸣。翁仲唤不应，夜语招山精。往昔朱旐来，人诧死葬荣。凿山进深邃，砌石宏经营。结庐慎呵护，樵牧焉敢行。岂不有子孙，岁岁酹酒倾。岂期百年后，返使神鬼惊。风涛翻浙水，乱卒交纵横。民居掳掠尽，犹记死者名。操戈立冢上，啸动疑山崩。舂锄斗挥手，举石犁为坑。红棺碎霞色，体貌浑如生。提撕解宝带，收拾金满籯。一锥控渠口，采出珠光明。形骸委泥草，老树饥鸦声。恐公德不及，身后祸乃萌。或为此财累，以致害不轻。未从史书见，重感空坟茔。舟人指示予，历说为怆情。长林落日暝，远浦寒烟晴。歌诗吊冥漠，江阔愁波平。"}