{"id":"502624","title":"耽犁子歌为长乐郑友众赋","dynasty":"明","author":"王恭","text":"新宁才人心不羁，腹中三礼犹耽犁。生事常怀汶阳北，梦游未识灞陵西。青山白野閒来坐，离黍吹花向人堕。潇洒还同谷口耕，风流也学南阳卧。谁知宣室聘雄才，不使遗贤滞草莱。使者飞书催上道，郎官立马送离杯。几回待诏金门里，枥上华骢末由试。甲第歌中少故人，五侯宾从无知己。以兹翻忆鹿门春，却向清时便乞身。匹马行辞白门柳，群公饯出秣陵尘。故园独树闽川道，数亩山田半秋草。孺子应知食力安，渊明况及归来早。入门长啸复长歌，仍把春衣换薜萝。自言林下耽犁好，不道天朝荐剡多。"}