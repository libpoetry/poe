{"id":"136316","title":"将进酒·秋山苍苍秋云黄","dynasty":"宋代","author":"白玉蟾","text":"秋山苍苍秋云黄，鸦浴咸池忽扶桑。一月二十九日醉，百年三万六千场。嗟君千太擎天来，而有万卷悬河口。乱花飞絮心扰扰，不如中山千日酒。黄凿落，赤叵罗。姑射真人注宝雪，广寒仙子行金波。玉蛆初泛松花露，琼螺再荐椒花雨。米大功名何足数，鸿毛利害奚自苦。醉则已，睡则休。水浩浩，天悠悠。君知否，昔在甲辰尧嗣位，迄今嘉定之辛巳。其中三千六百年，几度寒枫逐逝川。"}