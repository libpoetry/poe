{"id":"1115079","title":"方山有求转语之作并用韵二章","dynasty":"宋","author":"杜范","text":"观物非外索，具眼以心会。微阳花病槁，宁供等闲醉。我尝课前作，无言乃为最。譬彼清庙瑟，一唱弦越外。万卉染春色，生意岂不沛。何物漏天机，一点映寒桧。我欲屋溪曲，种竹十数辈。疏影浸清浅，作此苦淡嗜。方山于此花，论交亦久矣。憔悴对冰雪，中有盖世气。向来多朋从，痛饮忘夜寐。旧事俱已非，尚善诗押至。俯就相唱酬，殆为后来计。一花未足多，夫子亦何喟。四时冬复春，造化一机会。朔风空草木，馀蘖犹病醉。梅花于其间，居殿复居最。三春在何许，不在粉须外。我尝玩兹理，若决江河沛。冰壑卧寒松，雪岭立老桧。见命谓受独，落落一二辈。有此不改节，不与世同嗜。抱贞开化元，此花而已矣。整刷此精神，寸草亦生气。嗟嗟迷复者，胶轕随寤寐。萌檗寻斧斤，岂知七日至。击壤咏天根，巧历不能计。持以印梅花，无语独叹喟。"}