{"id":"829019","title":"教师节，本校开五周纪念会有京剧六出各成一绝 乌盆计","dynasty":"清末近现代初","author":"王恩汾","text":"异地经商刘世昌，赢馀策马返家乡。中途遇雨投荒宿，象齿焚身最可伤。丈夫能屈始能伸，潦倒风尘自在身。只为揶揄难忍受，且将名马脱同人。包公正气贯丹霄，出入阴阳路两条。黑幕沈沈谁揭举，惟公明镜澈群妖。苏三起解剧堪怜，海底沈冤冤莫宣。幸遇恩公王抚使，拨开云雾见青天。武侯韬略夙驰名，拥彗弹琴却敌兵。门户洞开无一卒，反教强寇胆心惊。郭槐阴险世无伦，彘狗行为实可瞋。善恶到头终有报，须知后果即前因。"}