{"id":"685901","title":"感遇三首","dynasty":"明","author":"卢龙云","text":"行路难如此，孤踪合滞留。客怀空对月，蓬鬓又惊秋。愁逐商飙起，心俱大火流。长安车马地，回首记同游。阅遍红尘骑，凭谁慰盍簪。人多工射影，吾独怅论心。往事如川逝，生涯总陆沉。但令钟子在，犹可托知音。圣朝多雨露，无地不衔恩。总识乾坤大，其如岁月奔。殊方甘落魄，旅梦易惊魂。自信心元赤，何时达帝阍。"}