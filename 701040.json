{"id":"701040","title":"莫春阻风黄梅界同杨海门监军段明宇游击涯上散步","dynasty":"明","author":"梁朝钟","text":"逆风三日百里，系缆洲边日隤。借问路人何处，江州对面黄梅。融烟远出深树，几人纵步閒行。竹箯茅屋一士，乡塾儿童先生。枳树为篱半亩，日斜漂麦溪边。天涯万里归客，路上犹闻杜鹃。未到浔阳江口，无端几日南风。回望吴山日莫，高低树树烟笼。"}