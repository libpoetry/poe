{"id":"452800","title":"经石峪放歌","dynasty":"当代","author":"金鉴才","text":"书传北齐参楷隶，千年草木不能蔽。峪开百丈字如斗，须从云汉相睥睨。我生僻里成独学，对此如何不凝睇。川流哑咽石星乱，游龙腾蛇识真谛。乃知古人能用心，楷法源流见规制。其中人字最粗放，如椽之笔掠有势。信道学书贵拙朴，几家雕梁浮云逝。我自岱顶云中来，十八盘下步牵曳。脱屣解袜走石坪，低眉徘徊不忍弃。鬼斧神工讵可知，电开山崩瞒百世。昔人来访想亦难，烟涛浩淼不可济。"}