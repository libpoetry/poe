{"id":"479752","title":"东山草堂四首为刘大司马作（以四字为韵） 其四","dynasty":"明","author":"何孟春","text":"舜日丽宸极，大明朝万方。天下闻风声，我公真栋梁。公有补阙线，孤忠托衮裳。公有决胜筹，长才制畿疆。君子恃无恐，临流公为航。一朝辞禄去，士类何伥伥。青林旧盟在，白社始愿偿。其如本朝心，一饭不易忘。宇宙此东山，乾坤一草堂。请看出处间，斯文道弥光。"}