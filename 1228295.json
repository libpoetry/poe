{"id":"1228295","title":"赵千里山水长幅","dynasty":"元","author":"吴镇","text":"宋室有千里，疑自蓬莱宫。绘事发天性，深研境益工。山高藏石磴，洞古青蒙丛。秋风遍林壑，万树叶欲空。唯有松与石，不改岁寒穷。行行何处客，岂是商山翁。临江有虚阁，一望波溶溶。轻舟徐荡漾，西岭夕照红。荆关为揖让，二李堪与同。庸物奚足数，新图不易逢。当年置长府，珍秘更为崇。书竟发长啸，两腋来清风。"}