{"id":"968877","title":"神秀楼落成","dynasty":"宋","author":"赵汝愚","text":"鲁侯作南门，春秋书不时。嗟予春暮来，复遣秋暮归。岩岩龙固山，迢迢括苍溪。孤城煨烬馀，栋宇烟尘飞。悠悠客行路，一夕固藩篱。城中十万家，奠枕将何期。宾僚贾马俦，邑下循良师。经营有馀地，所就踰前规。西风散黄菊，天宇澄清晖。浩歌留飞仙，击鼓惊冯夷。分题杂险怪，醉墨翻淋漓。别来册府英，往往梦见之。恍然今夕游，似梦疑复非。夜深灯火阑，露下星斗移。父老呼童儿，挽裳或褰衣。来饮史君酒，听歌史君词。有泪不忍弹，恐遂行人悲。"}