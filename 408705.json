{"id":"408705","title":"剑门关","dynasty":"近现代","author":"舒云逵","text":"坤舆蕴灵秀，厥机不可郁。化为两龙剑，森然破空矗。卓颖淩天阊，孤根裂地轴。上截云霓飞，下蟠神鬼伏。霜釽黝深青，雨苔斑皱绿。掌匪巨灵擘，头敢共工触。磅礴自太古，元气一结束。斯实宇内奇，生为天下独。井络临高躔，屏障卫全蜀。隘可一夫当，狭恐万军促。奈何此严镇，前王成款服。季汉良悠悠，公孙尤碌碌。局身陋井蛙，失势奔原鹿。虽固若坚城，其败犹破竹。因知剑阁铭，允作箴言读。往来几劫灰，兴亡同转烛。前事良可师，后车以为勖。"}