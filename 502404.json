{"id":"502404","title":"大梁行","dynasty":"明","author":"刘炳","text":"大梁繁华全盛日，宫阙浮天耀桃李。魏国山河十万兵，信陵宾客三千履。上苑春晴花覆阑，斗鸡走马事金鞍。银烛填街美人过，紫盖凌云公子还。五侯七贵行人避，吐胆倾肝论意气。朱亥能移晋鄙兵，侯嬴自执夷门辔。回首英雄非昔昨，辇路人稀秋草迷。旧游歌舞今何处，落日狐狸当树啼。"}