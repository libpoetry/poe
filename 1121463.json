{"id":"1121463","title":"世弼再和见赠又次韵复之其词皆辟其诗中之语","dynasty":"宋","author":"欧阳澈","text":"功业未能光史册，醉吟且尔会朋游。潜心深造诗书府，摘句蕲惊翰墨流。莘野耕烟须释耒，磻溪钓月暂乘舟。风云一旦逢知已，直取三公位黑头。三尺丝桐追古意，一床文史伴閒身。宁甘岑寂配前哲，羞逐纷华溷世人。遵辖喜投延上客，莱衣时戏奉偏亲。由来善恶如冰炭，寄迹于今动择邻。"}