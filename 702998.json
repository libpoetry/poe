{"id":"702998","title":"赠方司训考绩之京用雪湖韵","dynasty":"明","author":"谢迁","text":"家声自昔重秋崖，管领文风到海涯。道企苏湖分教范，学宗洙泗得心斋。门墙人已誇多士，干羽时方舞两阶。久识囊锥今脱颖，阳关聊复寓离怀。烟霞深处旧丹崖，老我归休汝水涯。司教适当淹敝邑，论文时枉过荒斋。兴来高论风生座，醉后狂歌月上阶。岐路悠悠真念别，好音何日慰吾怀。"}