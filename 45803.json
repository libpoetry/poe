{"id":"45803","title":"绿意·次死灰韵","dynasty":"现代","author":"沈祖棻","text":"兰舟桂檝。记绿云十里，香生皋泽。倾盖相逢，偶托微波，误被采芳人识。清阴几日鸳鸯梦，早泪泻铜盘先湿。剩那时、炎热难忘，怕说晚凉消息。长抱芳心自苦，叹烟渚日暮，看朱成碧。折向西风，万缕千丝，莫把此情重织。江流不尽吴宫怨，纵唱断莲歌谁惜？漫独立，风露中宵，已是一天秋色。"}