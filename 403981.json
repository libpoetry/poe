{"id":"403981","title":"琐窗寒","dynasty":"近现代末当代初","author":"喻蘅","text":"小径幽栖，疏林淡霭，涧流如诉。书堂冷落，几阅红桑风雨。想当年、万卷琅函，烽烟辗转天涯路。恁宋元精椠，尚盈经笥，衍芬何富。稽古。心香炷。幸缥缃瑶帙，鬼神呵护。龙威禹穴，早是嫏嬛分付。待传薪、香南雪北，不教秘笈沦鼠蠹。更何须、钤玺留箴，世守无相负。"}