{"id":"281446","title":"忆旧游·哭蔡启翁","dynasty":"现代","author":"林朝崧","text":"问春风蝶化，夜雨鹃啼，魂去何之？最薄才人命！甚吹花题叶，便送生涯。青衫我亦憔悴，汐社共栖迟。数往日欢场，琴歌酒赋，总惹相思。相思了无益，料三生石上，再见难期。十载题襟句，拟西窗剪烛，亲写乌丝。空名料理身后，此计未为痴。但天上人间，鸡林传遍，君岂知？"}