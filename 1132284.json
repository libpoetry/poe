{"id":"1132284","title":"次韵泸帅范郎中再和所送李季允韵见寄","dynasty":"宋","author":"魏了翁","text":"人老边关未得师，行违久速只安时。令随天阔风遥岭，语挟春来草梦池。旧垒无华閒睥睨，新机有句到侏离。孤衷耿耿无人会，只傍天公作己知。新阳拆地唤春归，生意绵绵重此时。青女卷寒还朔易，朱轮驾暖出咸池。恩流未渗鱼犹涸，禁网虽疏雉或离。抚事伤时无限意，冯梅折寄故人知。"}