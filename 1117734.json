{"id":"1117734","title":"卧病累日羸甚偶复小健戏作三首","dynasty":"宋","author":"陆游","text":"病忽迨旬日，衰如增十年。难求秦缓药，空负宋清钱。微火秋先跨，闲房昼亦眠。偶赊书鬼录，遇酒又陶然。伏枕濒九死，下床如再生。幸回蒿里驾，犹作越吟声。拂几嗟尘积，开书觉眼明。淖糜方自养，未敢忆南烹。行年当大耋，卧病涉高秋。丸药作奇验，俶装仍小留。轻沤元泛泛，破屋已飕飕。尚有江湖兴，沙头问钓舟。"}