{"id":"467546","title":"闲居杂诗八首 题记","dynasty":"当代","author":"胡遐之","text":"杂诗数首咏闲居，闹市行吟自笑迂。摘帽归来思赐冕，凭河未得望穿湖。身还许国愁无奈，力不从心志有馀。总是劣根仍未净，平生妄信古今书。廿载征途脚未阑，今春幸得数旬闲。兴来且作长沙客，春去还寻岳麓山。偶有知心话旧至，偷从坊内访书还。儒冠素被清谈误，报国方知择所难。往年只患无闲日，今岁唯愁闲日多。捉笔吟哦思杜甫，停杯不饮效东坡。俱将世事嘲迂阔，独写枯葵浴日波。终夜小楼眠不得，丈夫志气意须磨。少壮寻诗走五湖，中年乏子妻房疏。半愁半喜为闲喜，忧国忧时愧问隅。谋生始觉书无用，举斧方惊力不如。剩得残诗数卷在，难值面店一汤糊。兴来千首不嫌多，唯望年年唱赞歌。短句长篇随取舍，吴讴楚些任吟哦。长安顾况怜才艺，司马青衫免折波。杜宇血干春景在，此生终愿作诗魔。初上华灯映晚霞，登高更欲乘浮槎。春来春去楼犹胜，花谢花开我独嗟。十载身仍为异客，半生家是在天涯。艰难若换千秋好，羞以诗情咏落葩。岂为怀古上高台，缘有百花对客开。绿水满江才送桨，红霞迷岭若衔杯。敢情未悟鱼千里，自合穷攻书十回。欲问腐儒何所事，不仙不鬼不人才。诗酒清狂只自欺，初衷未遂叹衰颓。心为形役宜于瘦，志以穷坚不食肥。山里花红思杜宇，雨中梦醒忆春晖。客难莫似东方朔，齿落唇焦善饰非。"}