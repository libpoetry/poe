{"id":"761799","title":"感叹 其一","dynasty":"清","author":"郑用锡","text":"人同天地生，职业随所止；士农与工商，执业分彼此。欲耕当问奴，欲织当问婢；兼之有弗能，专之乃足恃。繄余读父书，精勤日砺砥。所幸先人谋，衣食颇自喜。讵知五旬馀，拂袖归田里。蓼莪既废吟，伯兄亦云死。门户强支撑，家督从兹始。问舍与求田，况复生平耻。惟存知足心，守约戒豪侈。有基苟勿坏，差自慰乃尔。"}