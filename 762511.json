{"id":"762511","title":"海客与文士谈仙","dynasty":"清","author":"孙元衡","text":"扶桑欲总辔，咸池先饮马。灵璅尽生烟，行见苍梧野。仙之人兮鹤与俱，纳新吐故何徐徐！舟气柁风寡滞迹，幄霄帏露成安居。八解池边观定水，九籥丹经洞生死。世间小别二千年，空里孤行九万里。渴时吮玉饥齧芝，鹿卢蹻下风云驰。匏魁统管含宫徵，熟簧生?云中吹。举举弄文人，挥手聊相谢。云霓随飘风，攀尔凤凰驾。羽人之国长如春，有何窟宅容其身。丹丘常明不知夜，未遑偃息劳精神。纵令怀英吸微液，那能醇粹还天真。骨肉断恩爱，煆炼脑与肠；徒然息心侣，万劫真茫茫。云旗玉轪空相望，回视九州非旧乡。海客掀髯发长啸，为斩尘根操墨阳。典籍为罟儒锻羽，衣冠是鼎儒沸汤。白蒿服户粪充囊，树兰不纫椒不芳。糺思编愁为佩纕，结鹑带索如人长。松宿天行无梗路，毳衣掩露含风裳。子行矣扪天摅影，虬螭青白遥相将。"}