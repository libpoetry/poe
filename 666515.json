{"id":"666515","title":"结交篇","dynasty":"明","author":"薛蕙","text":"交道之难应有以，大都难在无君子。小人见利不见义，相与安能保终始。忆昔曾为吏部郎，四方宾客满门墙。汝南拔士各题品，北海爱才偏激昂。一朝余坐大礼罪，被放归田遂沉废。当时门下结交人，去作谁家座上宾。一书不复访生死，半菽那能分贱贫。岁寒仅有数君在，馀子悠悠难重陈。君不见古人高谊难比俦，今人薄恶真可羞。请谢当涂少年辈，甘与深山麋鹿游。"}