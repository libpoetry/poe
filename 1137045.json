{"id":"1137045","title":"念奴娇 其一 槐城赋以自寿，又和韵见寿，三和谢之","dynasty":"宋末元初","author":"刘辰翁","text":"先生自寿，拥衾寒，重赋凌云游意。我有大儿孔文举，弱冠骎骎暮齿。桃已三偷，树犹如此，前度花开几。蓬莱可塞，还童却老无计。为此援笔翩翩，大江东去，好似歌头起。寄与两家孙又子，长看以文为戏。某所某公，同年同月，谁剪招魂纸。前三例好，不须举后三例。"}