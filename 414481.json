{"id":"414481","title":"诗中六士歌","dynasty":"近现代","author":"佟绍弼","text":"湛铨行笔纵且奇，超幽诣绝飞黄驰。哆口骇汗惊群儿，寂园绰约饶丰肌。异彼肥厚身支离，我每读之甘如饴。子房毕竟帝者师，词必已出阮退之。字字与世相推移，自言三十始称诗。千秋俎豆诗楚词，假手功业非须眉。曼叔窃比周与施，自建旗鼓张京畿。鲁柯万卷不救饥，光怪裂腹蟠蛟螭。凌纸刃发句欲飞，志正体直无匪宜。譬犹驰射神其几，质之静庵谁与归。"}