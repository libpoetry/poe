{"id":"380654","title":"金缕曲·不负斋白桃忽萎，赋吊之","dynasty":"清代","author":"邓瑜","text":"不是寻常质。记当年、侬犹少小，此花初植。劫后重逢依旧好，露井传神愈洁。看正好、联吟朝夕。不料连宵风雨恶，猛传将、花萎心惊绝。痴蝶倦，乱莺歇。芳魂倩影寻消息。怅闲阶、垂杨自舞，藓痕空碧。知尔洁身归幻境，仍入司花玉阙。每独坐、无聊痴忆。毕竟如伊真命薄，卷帘栊、愁煞怜花客。情与绪，向谁说。"}