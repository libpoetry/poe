{"id":"832260","title":"月下笛八月八日与树园、橘公过半帆酒榭，重题","dynasty":"清末民国初","author":"陈洵","text":"赏月西楼，中秋又近，凤箫何许。如烟断语。壁闲看、旧题句。庭阴都为花疏减，更何况、尊前俊侣。正烛房泪冷，筝床尘暗，怎论心素。愁贮。浑无绪。但绣叶衣罗，暮凉重诉。阑干自碧，彩鸳飞过前浦。黄垆谁料伤心话，剩漂荡、游情最苦。漫回首、谢了闲莺燕，教向谁去。"}