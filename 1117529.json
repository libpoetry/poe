{"id":"1117529","title":"南堂八绝句","dynasty":"宋","author":"邹浩","text":"圣贤祠毕诸生散，曳履斜阳哦杜诗。幽鸟飞来似相好，竹枝深处语多时。桐竹交阴覆广庭，秋风时与叶争鸣。可怜一曲明君操，不似高山流水声。长廊耿耿注西东，鼓腹循环返照中。更拟将心寄明月，无端云叶上晴空。盆水如池傍竹根，早期功业在龙孙。尔来取饮多奇羽，更得南堂幽趣繁。窭人何缘有遗啄，一饮聊分秋水清。贪泉盗泉满机械，鸟鹊故应知此情。风摇疏影落清漪，汎汎鱼儿趁晚嬉。不是来禽惊不去，窗前从此使人疑。倦来支策立阶除，深喜官居似隐居。寒日西流报衙鼓，纷纷清影上图书。绿竹不应忘旧好，黄花还拟结新交。栏边醉倒非吾事，只爱金英媲玉梢。"}