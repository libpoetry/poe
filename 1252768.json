{"id":"1252768","title":"伤李氏妾","dynasty":"元末明初","author":"戴良","text":"皎皎彼姝子，粲粲美容华。鲜肌映朝日，惠质斗晴葩。借问何从来，生自公侯家。一为箕帚役，敛已绝矜誇。居处辞曩贵，食饮避前奢。柰何九秋霜，竟殒三春花。时时想尔形，抚膺叹以嗟。凉风撼房闼，朗月照帘栊。佳人已冥冥，髣髴睹尔容。入室抚遗迹，茵在惜床空。海阔无回波，叶落岂留蓬。茫茫百年内，私怀谁克从。"}