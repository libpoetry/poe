{"id":"651118","title":"山水图为赵给事赋","dynasty":"明","author":"薛瑄","text":"黄门给事好事者，一幅江山谁为写。云雾波涛满眼生，坐觉襟怀自潇洒。衡庐倚叠岷峨高，洞庭彭蠡洲渚交。又疑雪消蜀水来，黄牛白马增春涛。细看清浊分天地，地脉山形宛相际。良工妙夺造化工，白浪青林走云气。缘江细路古木齐，耳畔似闻幽鸟啼。倚岸扁舟久将济，入云茅屋谁同栖。江草山花不知数，采芳未是良辰暮。英灵不闻涧谷歌，仁智自谙水山趣。忆我昔游天下时，跋涉险阻探清奇。何如此图不出户，胜槩一览无所遗。"}