{"id":"687405","title":"斋居奉和费鹅湖老先生韵四首","dynasty":"明","author":"孙承恩","text":"陪祀群工重庙堂，遥瞻台席驻宫廊。祠分斗极将灵币，地切钧天荷宠光。奏对岂无忠悃布，精神还忆骏奔忙。曳裾我亦叨馀庇，称颂无能意独长。忽递高吟到玉堂，从来大雅仰岩廊。欲倾鄙意歌棠棣，敢以铅刀齿末光。识短望洋闻道晚，才惭刻烛搆思忙。蓬瀛不禁清寒甚，嘹呖空庭鹤唳长。风传银漏到虚堂，月色娟娟转屧廊。自信斋心无俗扰，独怜倚玉藉馀光。笑谈应作他年话，追逐真成两日忙。再咏阳春多警拔，诸君才思尽优长。良夜斋居倚玉堂，起听宫漏步长廊。凄风忽来作寒悄，澹月乍出延疏光。忽忽感时泪欲滴，渺渺怀人心独忙。明发出门有公事，拥衾不寐哀歌长。"}