{"id":"735845","title":"寄赠侯叔岱","dynasty":"清","author":"陈维崧","text":"萧萧大梁城，莽莽悲风起。洛阳诸女儿，竞说侯公子。侯家公子不可当，谈兵说剑声琳琅。酒后能骑赭白马，兴酣作使邯郸倡。睢阳城下日将夕，箭如饥鸱叫平泽。确磝贼火动地来，两手如飞左右射。归来犹未散鸣钟，琥珀压酒葡萄浓。旦夕长安赐甲第，不然辟谷寻赤松。黄河之水流不极，世间万事安可测。男儿五十不作官，那得常常好颜色。珊瑚之辔白玉卮，与君作歌君莫疑。侯家公子竟憔悴，何况洛阳诸女儿。今岁广陵城，小弟雎阳至。谓四弟子万。相逢蹋臂说侯生，白日明明照天地。人言侯生狂，定识侯生乐。斗鸡下鄢陵，呼鹰上宛洛。余卧江东二十春，眼中知己半沈沦。何时策马繁台去，一访当年屠狗人。"}