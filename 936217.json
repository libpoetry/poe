{"id":"936217","title":"姜总管自筑墓舍名茧庵求诗","dynasty":"宋","author":"陆游","text":"君不见赘翁退隐真皇时，茧室遗名星日垂。虽无豪士千车送，不愧高人一锸随。又不见贞观故人有王显，抵老摧颓不作茧。一时戏语今尚传，人生穷达谁能免。茧庵知君出游戏，寿过期颐乃常事。青松手种三千本，会看半空翻鼓吹。人老则衰君不然，快泻玉船鲸吸川。钓璜远祖应相似，八十方为筮仕年。"}