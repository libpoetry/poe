{"id":"684299","title":"满庭芳 题来雁词两首","dynasty":"明","author":"王立道","text":"绛阙冬初，瑶阶月满，仙宫恰喜新成。螭碑鸿笔，帝命属春卿。石上丹书珍重，许微臣、并勒御名。缟衣人，来从何处，恍惚梦魂惊。听斋宫漏彻，家童踯躅，特地传声。有翩翩鸣雁，夜集前楹。可道事都非偶，皇恩重、物兆先迎。自而今，禁垣清切，日见被光荣。沙塞风凄，潇湘云暖，横空多少成行。随阳南去，待春更回翔。何事偏离故侣，含声戢、翼下君堂。堪爱是，月明三五，烛影对寒光。况翩翩缟服，依依清梦，歘达君傍。道群分，类聚二语分明。那时刚承恩数，穹碑书、托姓名香。渐陆重，看今日兆，染翰待君王。"}