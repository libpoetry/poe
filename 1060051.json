{"id":"1060051","title":"送别","dynasty":"宋","author":"周行己","text":"人生如断蓬，万里忽相值。会日常苦难，别日常苦易。十年闻子名，未识已心醉。我友岂不多，爱子好心地。身小胸胆大，面目无邪气。磊磊栋梁姿，温温瑚琏器。人物衰落尽，百马逢一骥。我怀未倾倒，离别已复至。天寒霜正繁，山险道不利。君行独何为，百里求自试。愿持孝友资，发为恻隐治。上马且勿难，吾民伫嘉惠。他年庙堂上，举此亦不异。强饭数寄书，待尔慰穷悴。"}