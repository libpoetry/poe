{"id":"1144025","title":"送方岩夫四首","dynasty":"宋末元初","author":"方回","text":"河南徙歙徙浮光，逮徙莆田派愈长。六出长官刺史百，端平最数铁庵方。同姓同年绾左符，岭南万里送孀孤。先君遗墨今犹在，为问封州有后无。巨山蒙仲昔同官，对峙诗家两将坛。昭武即今闻有子，文星高照七闽寒。紫阳山下一灯寒，曾守桐庐七里滩。空手去官□一物，诗名聊得继方干。"}