{"id":"781515","title":"喜达行在二十韵","dynasty":"清","author":"钱澄之","text":"异域疑终老，生归吾岂望！谁怜灰劫后，重见曜灵光！祗讶魂超越，犹愁梦渺茫。饥寒来北海，涕泪睹南阳。日出明宫阙，云低抱苑墙。朝廷遂礼乐，我辈竟冠裳！诸将鸣鞭锐，千官佩玉锵。避车多豸绣，骑马有貂珰。访旧勋俱大，逢儿我并长！去珠还入掌，断雁再随行。趋陛肘时露，陈书指欲僵。故人相问讯，童仆转凄凉！发向僧居保，颜从虎穴苍。赖将诗过日，但忆笋堪肠。濯足通身暖，寻医百节伤。屩穿知步履，肩袒验刀疮。已慰玉关愿，宁劳属国偿！解装存笔砚，纪事足篇章。钓艇三人酒，茅庵一月粮。此生依辇跸，歌咏六龙傍。"}