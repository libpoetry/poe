{"id":"771169","title":"霜花腴•菊，和梦窗","dynasty":"清","author":"陈匪石","text":"泪丛旧色，带晚香、多情恋取衰冠。容比秋癯，骨因天傲，丹青替写仍难。故园尽宽。任万花、开落风前。向柴桑、自续佳盟，径松门柳伴天寒。酬节最饶幽兴，甚吟商促拍，又挽哀蝉。零雨年光，繁霜身世，淋浪恨墨盈笺。泛觥作船。许滟波、留影娟娟。怕无言、淡了伊人，卷帘相对看。"}