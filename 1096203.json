{"id":"1096203","title":"长兴长赵宪可说闽帅王方岩逸事","dynasty":"宋","author":"释居简","text":"勋业在青编，貂蝉负雪颠。巍科几望月，定见不回川。用小才嫌大，时危德忌全。上天寻白傅，表海问蓬仙。心在方岩上，天游委羽先。十连茂棠荫，一橐老钧天。浊水因珠洁，清风被物鲜。孤芳观晚节，善贾考初年。吟速甘存拙，文疏耻竞妍。郑庄真好客，王衍不言钱。谬我奚为者，烦公辱赠篇。初无昙颖契，终说项斯贤。大雅皆传响，楞严未讫笺。新阡小溪曲，华玉反蓝田。"}