{"id":"1057754","title":"狄大夫生辰二十韵","dynasty":"宋","author":"刘弇","text":"一指斗魁天陆北，五新蓂叶帝阶傍。降神山岳全储秀，遍射桑蓬骤发祥。厩暖共看驹汗血，玉灵争记水流方。家临人物先贤楚，祖擅功名大国梁。孝穆抚摩惊秀整，升卿标识见蕃昌。芝兰庭户真难得，雕鹗风云自不常。头角人间知有子，星辰天上早占郎。州缘绿发临来好，路到青梯上正长。濯濯柳姿今识绪，汪汪陂量旧传黄。警虚比户沉宵柝，爱结曾阴转晓棠。座上蓝田神更润，匣中干越智弥藏。龟鱼腰重黄金刻，珠玉胸开古锦囊。放雀笼樊饶奋翥，馈鱼尊俎称淋浪。旄倪芹块悬私祷，谱牒松椿入短章。季诺往蒙新眷渥，膺门仍出旧恩光。昂头竟类田方马，贺厦空循考父墙。堆玉巑岏方刮眼，横云䆉稏已登场。光回爱日庭希讼，喜动前旌客荐觞。况复斓斑衣上泪，不妨潇洒醉中乡。愿符鲁什昌而炽，更拥箕畴寿且康。"}