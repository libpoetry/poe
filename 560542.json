{"id":"560542","title":"寿诗二首 其一","dynasty":"明","author":"徐庸","text":"金宫绛阙高巍巍，东誇阆苑西瑶池。瑶池阆苑有仙子，柔荑手弄珊瑚枝。珊瑚枝新拂瑶草，洞天日月金丸小。丹霞遥逐綵云飞，迹断尘埃不知老。笑骑白鹿随苍虬，青烟茫茫横九州。山中石□虽可食，蟠桃子热□□秋。南州后人饱文学，华诞初逢意逾乐。飞游此日一降临，玉酒淋漓恣酣酌。人间甲子休计年，沧溟几见为桑田。长生设宴不可极，重来更约麻姑仙。"}