{"id":"565654","title":"送孙山人归苕溪草堂一首","dynasty":"明","author":"黄省曾","text":"山人遗荣者，长啸游三吴。海上冠服野，客中琴剑孤。阳春武林去，飞鹤思林逋。桃李本无言，忽然生西湖。秋鸿度霜野，茫茫动轻舻。棹入霅川里，水寒汀草枯。缅想玄真子，昔代烟霞徒。结庐追高尘，白云炊雕菰。萝日理璚篇，江风开玉壶。故人亦豹隐，肮脏在吴趋。幸枉瑶音来，慰予长叹吁。"}