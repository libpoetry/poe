{"id":"478818","title":"和唐愚士会稽怀古诗三首 其二 严子陵墓次韵","dynasty":"明","author":"戴冠","text":"君臣垂令名，千载不偶然。先生固尚志，光武亦下贤。斯人化去久，惟有丘陇存。髑髅已成泥，清风播椒兰。先生汉之龙，当与造化旋。胡为抱明珠，终身堕深渊。云台空自高，视之若轻烟。归耕富春山，高卧无迍邅。服我羔羊裘，还君鵔鸃冠。脱去金笼头，不受牧者鞭。滩水清见石，客星长在天。"}