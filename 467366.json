{"id":"467366","title":"三叠和麦兄《致平沙君》","dynasty":"当代","author":"林英男","text":"霄光炳烛觅轮扁，尘瑟无端五十弦。已失东隅成俭腹，还流西水润馀年。管宁割席情堪笃，阮裕焚车意岂癫？搜杖邓林思逐日，几番海浅梦桑田。渔歌慷慨一舟扁，心磬硁硁歇管弦。未晚桑榆犹壮气，岂先老死对残年。燃犀谁听潜龙哭，剺面鬼疑呆子癫。无口而鸣三十日，祗凭风露振丹田。浑天柳絮舞扁扁，羯鼓商伶披管弦。种豆南山杨子幼，销魂楚水李龟年。难充白发开元叟，却似红楼好了癫。空院西流何处去？风荷万柄叶田田。"}