{"id":"621700","title":"望积雪漫怀二首 其一","dynasty":"明","author":"郭之奇","text":"昨夜东风嚇，江花浮皓魄。晨越披衣眺，回飙荡扫辟。周道不可见，独馀寒山积。幽涧冽孤清，碧峰澹虚莫。艳质远尘纷，冰心聊自惜。岂不向朱门，庭多车马迹。泥泞滓素贞，驱除难假借。所以守深藏，独往辞炎赫。终当随阳春，飞洒玉阶白。一点下殿衣，明王欣瑞泽。"}