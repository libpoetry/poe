{"id":"743378","title":"散策","dynasty":"清","author":"吴芳培","text":"独坐苦无聊，散策城南寺。恰近日中期，乡里趁墟至。寄卖两庑下，摆列书画肆。偶然一触目，恶札墨猪字。破烂小说本，唾余人所弃。诗文新剞劂，锦函藏箧笥。检阅一二卷，令人昏欲睡。有客喧呼来，云是迎官吏。风尘眯我眼，急欲出寺避。出寺逢丈人，衣冠与俗异。邀我欲同行，情款颇真挚。无奈一启口，便足败人意。强作尔馨语，喳唅不见愧。豪门及显达，丁宁问再四。我笑不欲答，揖别如展翅。墙阴见牸牛，饱食眼贴地。相对惟牛好，不问人间事。"}