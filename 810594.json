{"id":"810594","title":"壬午秋日刘圃三学士重过西园喜赋二章仍用见赠韵","dynasty":"清","author":"尹继善","text":"槛外晴空豁紫襟，西园重喜共登临。幽窗风过莲香远，曲岸烟凝柳色深。话旧频倾留客酒，问年易动感秋心。老来握手情弥笃，宁祇论诗是赏音。迢迢旌节度江关，暂坐浓阴积翠间。恰喜青云来旧侣，相看翠竹似清班。池开练影明斜日，秋送蝉声咽小山。知有椿堂时在念，片帆转眼又西还。"}