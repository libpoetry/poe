{"id":"522201","title":"恩封豸绣为卢师邵父恒斋寿","dynasty":"明","author":"顾清","text":"神羊一角骏且灵，心识枉直知奸贞。因之遂有触邪名，楚人作冠秦汉仍。至今台府表仪刑，卢郎铁面飞霜冰。俨然象服当明廷，豺狼屏息虎遁形。彼狐鼠者敢咿嘤，帝曰汝贤谁尔成。往贻尔亲予尔荣，匪予之荣繄尔情。鸾书入山猿鹤惊，林芳谷秀纷来迎。吴丝致密綵缕精，五云灼烁千花明。新年七十鬓未星，夜灯密字还如蝇。泮宫吹笙歌鹿鸣，石湖梅花连洞庭。行来无碍出入轻，肩舆扁舟惟所胜。郎君出使拥文旌，吴船万里上青城。朋尊献寿舞前楹，庭前堂上总欢声。他年犀玉麟袍赪，还想豸角高峥嵘。"}