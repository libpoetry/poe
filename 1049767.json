{"id":"1049767","title":"将归行","dynasty":"宋","author":"郭祥正","text":"男儿四十无所成，可怜鬓发霜华生。长书朝奏夕命相，此事故非言不行。低徊却入邵陵幕，梅岭招降建城郭。论功第一遭众谗，断木浮沈委沟壑。噫吁嚱，数奇不独李将军，株坐桐乡三见春。桐乡虽好大儿死，风物满眼唯悲辛。迩来又赴肥上辟，碌碌随人亦何益。法网深悬无纵鳞，敛翼饥禽忧弹射。噫吁嚱，一寸丹心不堪折，扁舟却忆姑溪月。溪如凝冰月如雪，天地清光迥交澈。钓丝千丈入琉璃，六鳌一举三山随。人生快意莫如此，腰束黄金多横死。君不见日暮途穷逆行客，一饷荣华速诛殛。又不见都市朝衣就剑人，谁道忠言能杀身。休休休，归去来。芝田石室云长在，瑶草琪花春不回。收帆银涛即平陆，跨青牛兮驱白鹿。莫向人间歧路行，岂有悲欢与荣辱。休休休，归去来，计已决。肯学腐儒空有言，辜负春鹃口流血。"}