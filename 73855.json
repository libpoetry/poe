{"id":"73855","title":"苏武慢·智不如愚","dynasty":"元代","author":"凌云翰","text":"智不如愚，辩何如讷，大巧又何如拙。螳黠蝉痴，鹤长凫短，总是一番消歇。逝者如斯，挠之不浊，止水本来明澈。君试看、云散天开，现出自家秋月。谁种得、白云黄芽，交梨火枣，不怕北风吹裂。头上簪花，手中拍板，稽首金银宫阙。见说麻姑，高骑鹤背，载酒过门相谒。便呼童、拗折松枝，扫取一庭残雪。"}