{"id":"366985","title":"念奴娇·调冰弄雪","dynasty":"宋代","author":"刘镇","text":"调冰弄雪，想花神清梦，徘徊南土。一夏天香收不起，付与蕊仙无语。秀入精神，凉生肌骨，销尽人间暑。稼轩愁绝，惜花还胜儿女。长记歌酒阑珊，开时向晚，笑浥金茎露。月浸栏干天似水，谁伴秋娘窗户。困殢云鬟，醉敧风帽，总是牵情处。返魂何在，玉川风味如许。"}