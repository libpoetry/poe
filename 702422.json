{"id":"702422","title":"壬子元日试笔四首","dynasty":"明","author":"程敏政","text":"春到山城晓色鲜，放臣赢得病躯全。田庐拙似安巢鸟，岁月忙于下水船。爆竹已惊残腊尽，屠苏犹在几人前。天公一霁开佳兆，稍卜丰年胜去年。渐及知非感二毛，履端佳庆遍江皋。八方共喜前星耀，万里遥瞻北斗高。蜜瓮酿春先试醉，短衣锄月敢辞劳。馀生已负酬恩地，惭愧君王旧赐袍。眼见增崇企德祠，重来不觉鬓成丝。阳和一转当今日，文运中兴仰盛时。谁起邹郎新换律，我惭洛党旧分支。寒阶草色无人会，伫立东风有所思。童稚欢迎伯仲陪，沿城一饷可周回。到门不用投新刺，煖岁翻劳泼冻醅。日落鼓声还杂遝，雨晴山色转崔嵬。春来第一诗成处，野老庭中得瓮梅。"}