{"id":"996326","title":"二月二日晓梦会于庐陵西斋作寄陈适用","dynasty":"宋","author":"黄庭坚","text":"燕寝著炉香，愔愔閒窗闼。梦到郡城东，笑谈西斋月。行乐未渠央，苦遭晴鸠聒。江郡梅李白，士女嬉城阙。闻道潘河阳，满城花秀发。颇留载酒车，共醉生尘袜。想见舞馀姿，风枝斜虿发。鄙夫不举酒，春事亦可悦。雨足肥菌芝，沙暄饶笋蕨。海牛压风帘，野饭薰僧钵。饱食愧公家，曾无助毫末。劝盐推新令，王欲茕独活。此邦淡食伧，俭陋深次骨。公囷积丘山，贾竖但圭撮。县官恩乳哺，下吏用鞭挞。正恐利一源，未塞兔三窟。寄声贤令尹，何道补黥刖。从来无研桑，顾影愧簪笏。何颜课殿上，解绶行采葛。"}