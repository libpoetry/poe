{"id":"1125166","title":"高二承宣以长句饷新茶辄次韵为谢","dynasty":"宋","author":"晁说之","text":"春风伴我到僧家，叹息无名供佛花。刘子枕糟非枕酒，陆生论水不论茶。少多何必求玄鹄，一二唯当较白沙。更恨老年难得睡，因君茗粥恨无涯。信美江山非我家，兴亡忍问后庭花。明时不见来求女，俭德唯闻罢贡茶。鹢首千重能破浪，马蹄万里正便沙。烦君识取人才尽，白首飘零漫海涯。"}