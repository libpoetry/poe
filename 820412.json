{"id":"820412","title":"金缕曲","dynasty":"清末近现代初","author":"梁启勋","text":"野外春无极。近清明、苍苍莽莽，连天晴碧。缥缈楼台临水见，倒入平湖千尺。休便把韶华轻掷。妩媚青山多似我，悄无言、笑睨斜阳立。鸥与鹭，旧相识。岚烟横抹墟烟直。问人生、胶胶扰扰，有何长策。江表英雄屠狗辈，姓氏倩谁寻觅。渐大地、黯然无色。殿阁山林俱隐灭，望家乡、不辨天南北。谁是主，尽为客。"}