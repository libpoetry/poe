{"id":"816609","title":"杂感","dynasty":"清","author":"曾纪泽","text":"廿年稽古注虫鱼，搜括嬴秦劫火余。为考谐声类隔术，兼通画革傍行书。九千文字成嚆矢，十万程途骋传车。安得上林亲射雁，羝羊未乳返吾庐。铜梁山麓涧之湄，山色苍茫云意奇。荷发双池香在叶，桐高百尺老无枝。未成避世谋中隐，正坐封侯怅数奇。寄语九峰山下士，汲泉应及在山时。骥服盐车上太行，眼中驽蹇任超骧。九方皋死心先冷，八尺身存项总强。岂有蔷薇颁皂枥，误寻苜蓿走沙场。何年外阪争途罢，一骋兰筋陟六方。朝骖黄鹤上瀛洲，无数仙灵相酢酬。九转成丹无火气，三缄在口是清修。朝从叶县飞双舄，睡倒华山合两眸。笑我未谙兜率例，绿章犹抱杞人忧。作队长鲸集海东，怪云腥雾掩晴空。六韬金版都陈策，五楘梁辀备讨戎。但愿奇功归谢傅，自甘无识似桓冲。澶洲一掷诚孤注，莫怪南箕荧帝聪。"}