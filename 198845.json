{"id":"198845","title":"桐树·弃地瓦砾间","dynasty":"宋代","author":"曾巩","text":"弃地瓦砾间，兹桐偶谁树。忆见拥西墙，俄成划烟雾。得时花弃鲜，照影清泉助。当轩蔽赤日，对卧醒百虑。惜哉禀受弱，妄使鸾凰顾。商声动犹微，秀色触已沮。低摧乱繁条，逼迫畏清露。暄晴幸未阕，飘落傥可拒。噫号冲飙回，激射阴霰聚。此势复可言，瞪视空薄暮。"}