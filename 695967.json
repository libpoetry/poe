{"id":"695967","title":"田舍二首","dynasty":"明","author":"欧大任","text":"结庐向东皋，僻居绝尘鞅。夙晨巾我车，蓑笠时独往。禾苗动绪风，田畴亦已广。秉耒良自勤，烹葵事晨饷。烟火欢新炊，浊醪洽邻党。百年尚悠悠，所愿谐心赏。人事夙昔寡，林野多欢娱。衣食计不免，山泽久已癯。屏迹展奇兴，茅庐带荒墟。墙下植桑柘，蚕月得所须。未谋千日酒，且有三岁畬。缅怀古田舍，终欲从君居。"}