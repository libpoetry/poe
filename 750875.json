{"id":"750875","title":"吼山同陶方琦子珍","dynasty":"清","author":"谭廷献","text":"夫容倒垂作奇石，春流日漱灵根白。下削云肤几千尺，东宕鸟啼西宕闻。云窗雾阁参差分，美人离立锦绣裙。振衣直出烟萝上，翳竹盘松各殊状。万壑千岩郁相向，蜡屐颇愧阮步兵。安得秋携双玉笙，云石峰头吹月明。千秋高举寻遐契，流水浮云看世事。樵风可乘休入市，廿年心力未著书。名山笑我当何如，白头与子来结庐。"}