{"id":"1123058","title":"和黄执礼六首","dynasty":"宋","author":"胡寅","text":"税得东家一亩宫，向来喧市马牛风。誓将尤悔加深省，肯为饥寒叹屡空。十里溪山愁眼外，数家梧竹画屏中。惠然更感无双子，时有高谈发蔽蒙。赐墙那及仲尼宫，妄意坚高立下风。志士有求虽汲汲，鄙夫无得漫空空。诗鸣寡学安能善，酒圣多愁讵敢中。惟赖有朋想博约，过情之誉岂宜蒙。浮生均是大槐宫，永日聊便竹簟风。若要语言求要妙，犹将笔墨画虚空。一区聊寄尘嚣外，万景皆归眺望中。敢似越鸡孵鹄卵，正惭云将问鸿蒙。律吕旋相六十宫，声如佳句比南风。自非诗印全提得，难使言瑕一洗空。已向襟灵窥致远，更从彪炳见弸中。读书有益非虚语，请看孙权与阿蒙。尚德南宫勇北宫，羡君兼有古人风。无双自昔称江夏，第一于今鄙解空。会友更求三以上，策名应簉二之中。须惭颣语赓黄绢，但可厨人作酱蒙。文才久合步蟾宫，未肯争抟九万风。剩欲论诗宗典乐，故应怜我隶司空。高山宛在绿琴里，白发从多清镜中。要识起予真赏意，圣门千古望龟蒙。"}