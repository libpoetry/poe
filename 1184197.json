{"id":"1184197","title":"从军中行路难二首 其二","dynasty":"唐","author":"骆宾王","text":"君不见玉关尘色暗边庭，铜鞮杂虏寇长城。天子按剑徵馀勇，将军受脤事横行。七德龙韬开玉帐，千里鼍鼓垒金钲。阴山苦雾埋高垒，交河孤月照连营。连营去去无穷极，拥旆遥遥过绝国。阵云朝结晦天山，寒沙夕涨迷疏勒。龙鳞水上开鱼贯，马首山前振雕翼。长驱万里詟祁连，分麾三命武功宣。百发乌号遥碎柳，七尺龙文迥照莲。春来秋去移灰琯，兰闺柳市芳尘断。雁门迢递尺书稀，鸳被相思双带缓。行路难，行路难，誓令氛祲静皋兰。但使封侯龙额贵，讵随中妇凤楼寒。"}