{"id":"756013","title":"冬夜玩月偶见南园梅花微绽与外子尊酒赋此","dynasty":"清","author":"曾懿","text":"鸳瓦粼粼霜似雪，池冰坚结琉璃碧。巢枝宿鸟冻无声，一轮寒月东方出。冰壶月曜澄清华，泬寥天气迷寒鸦。众卉纷纷争摇落，惟有梅萼霜中花。铁骨冰肤呈綦缟，苔阶叶落愁慵扫。冷香菲菲暗袭予，心迹双清同怀抱。春风二月随南征，梅花如雪扑帘旌。椒陵小住将一载，赢得风霜两袖清。金貂换得梨花春，寒梅香里倾千尊。醉后谈诗诗愈巧，披衣起舞挹星辰。玉堂夜静月逾皎，碧天如磨青无云。不如且向酒中住，与月为友花为邻。高谈久坐灯花灺，墙外传来数声柝。霜气浸空月欲斜，诗魂冷共梅花宿。"}