{"id":"794898","title":"凤凰台上忆吹箫 月下怀修梅表妹","dynasty":"清","author":"俞庆曾","text":"皎洁冰轮，朦胧烟柳，宵深露湿春衫。望碧天无际，何处长安。回首当年踪迹，花影下同倚红阑。心如醉、一书欲寄，几度重看。漫漫。闲愁闲恨，向梦里寻君，细诉情端。料芸闺无事，也念前欢。记否临歧握手，千万语、只劝加餐。还自愧、浮生若萍，旧约盟寒。"}