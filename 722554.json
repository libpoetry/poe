{"id":"722554","title":"赠友","dynasty":"明末清初","author":"屈大均","text":"与君生南溟，嘘噏雄百川。海波如连山，天地争回旋。蓬壶在鳖背，踟蹰未登仙。念此下民咨，干戈方缠绵。大禹股无毛，仲尼席屡迁。至人贵拯物，俾世无颠连。鸟兽与同群，松乔胡足贤。玄云无定体，应龙不常仪。昨日髡为奴，今朝冠有绥。贤者重其死，与世聊委蛇。委蛇夫如何，有亲方餔糜。登高呼我友，来同季女饥。君为爨下桐，我作薪中葵。持兹忧患身，柔顺同文箕。有鳏昔在下，雷雨终弗迷。聊陈衾与裯，同寝待鸣鸡。秋霜何凛冽，孤凤寒无衣。摛藻如云霞，五经徒纷披。微言在糟粕，千秋知者希。子志在春秋，我学惟蓍龟。阴阳道所贵，生杀其乘时。丹青亦寓言，游艺聊自嬉。浩荡象天形，山川相蔽亏。为余貌山鬼，窈窕含忧思。灵修在毫素，终古见光仪。三闾多微言，游仙托荒诞。追琢风谏心，光彩争云汉。离骚能好色，九章多怨叹。洋洋变风雅，发愤成波澜。苟非宋玉招，精魂方越散。神农削鸿梧，以合天人和。嗟余半死根，摧藏在山阿。蒙周生浊世，滑稽扬其波。湘累亦寓言，荒淫为九歌。变易吾仪容，云气象嵯峨。日月尚有瑕，丘陵亦孔讹。称文虽渺小，其旨咸包罗。夫子诚知音，悯我如韩娥。行云如可遏，更奏采菱荷。"}