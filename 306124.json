{"id":"306124","title":"哀英儿·世变方谲扰","dynasty":"现代","author":"黄福基","text":"世变方谲扰，我生苦颠踬。矧伤儿女情，此恨人间至。中年有是儿，奚啻千金赐。抱玩不忍离，饥寒挂梦寐。咿呀才四龄，慧语先人意。广颡秀眉鬓，亲党誇打器。如何遘卒病，呕吐热潜炽。投药胃旋翻，刀圭术难置。招魂音欲嘶，魂兮果何寄。冥冥岂可论，霣此丈夫泪。我母郁怀抱，发白颜每蹙。忆从得是儿，摩抚勤顾复。尝云类乃祖，颧额似之酷。昨岁初学字，举家叹机速。更课唐人诗，琅琅声戛玉。乞爷书儿名，戒姊乱签轴。慧根宣母怀，藉此寿水菽。何来刻骨悲，又累我母哭。收声我泪吞，恐伤母心腹。敝庐庋五车，空说留儿读。寸楮未忍开，书灯深夜绿。儿死息万缘，父子徒空名。生言百追念，病语弥伤情。宛转两日间，神昏舌尚清。呼爷复呼娘，丝丝依恋声。握指颤冰臂，斜睨漏青睛。唇寒抱之吻，息断犹望生。阖棺缘遽绝。形貌犹分明。视汝一抔土，日夕号鼯鼪。如何的皪珠，弃向榛与荆。世情何所念，念念吾生轻。"}