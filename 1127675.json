{"id":"1127675","title":"谢寄端砚四首","dynasty":"宋","author":"曾几","text":"我居南楚君南越，遣骑持书致石泓。未识松煤先一笑，向人鸲鹆眼能明。名声藉甚端溪砚，何况珍材琢下碞。兔颖麝煤俱惬当，使君裁鉴果超凡。治中长啸得石砚，乞与衰翁一笑开。小试松煤便终日，必知渠是下碞来。管城子挟秋霜气，绛县人含松壑风。不是端溪石居士，分甘弃置一生中。"}