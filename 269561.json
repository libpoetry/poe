{"id":"269561","title":"百字令·重帘怕卷","dynasty":"清代","author":"吕采芝","text":"重帘怕卷，乍楼头寒压，沉吟别意。真个今番分手也，雨雨风风难避。衰柳无情，落花惹恨，况又关同气。叮咛保重，不须双袖凝泪。任它伫月楼虚，评花院冷，莫把离愁系。薄命自知非独我，今古伤心一例。断梗飘蓬，浮萍败叶，悟彻今生味。分飞千里，只期鱼雁勤寄。"}