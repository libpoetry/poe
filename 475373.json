{"id":"475373","title":"海鹘行赠陈少岳兵宪","dynasty":"明","author":"王问","text":"九月十月天有风，江门万里吹云空。霜寒草枯野火灭，雉兔飞穴原田中。韝上苍鹰卸绦縼，目睛滚粟势力雄。横霄瞥电翻曙色，下捎平冈吻血红。君不见汾阳令公今在朝，两河兵甲不敢骄。又不见白衣将军世莫比，才脱兜鍪虏夜徙。何况区区东峤夷，朝食即为齑粉期。仍将大勇存恩信，载戢干戈包虎皮。"}