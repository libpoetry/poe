{"id":"441858","title":"一九七三年仲秋余居琼海，是次台风之烈为有史未见，已载入《中国之最》一书，今经回忆，历历在目","dynasty":"当代","author":"陈振家","text":"月色朦胧万籁寂，飙风夜半忽大作。势同荒原万马奔，声似前山千岩落。狂风挟雨声凄嗥，卷地忽作回旋虐。惊起顶门愕未休，忽见重瓦散如鹊。蓦然举屋皆飘摇，彷佛地动山河析。携妇将雏效桃夭，断桷坠瓦追肩脚。巨柱忽朝山妻倾，张惶大呼手急捉。情迫未能细端详，头破血流浑不觉。怀搂婴孩背成弓，直怕娇儿梦魂愕。矮身掩护半趔趄，风剑雨针连衣凿。幸余茅寮卧泥坡，权学惊鼠钻空橐。置子回头看细君，人似飞鸢方断索。咫尺茅寮行不前，辗转滚扑任风薄。惊睹四邻屋尽夷，人躲何边谁处托？妻奋余勇匍匐归，未觉周身伤口灼！十丈青椰拧折腰，遍山树木乱如斫。山洪咆哮夹威来，遽吞田亩为水泊。荡魂摄魄天地昏，尽恣淫威势磅礴。人似汤鸡透骨寒，破晓疯狂始转弱。却怪此风异前时，风止天开日赫若。后从专书方识明，《中国之最》载其略。八十一米一秒间，飓锋之厉超南极！"}