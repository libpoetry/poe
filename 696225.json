{"id":"696225","title":"哭族祖壁翁","dynasty":"明","author":"罗钦顺","text":"故园乔木碧森森，新贯经营几岁阴。空有尺书频问候，何由尊酒一论心。湖田绕屋秋仍熟，纱帽笼霜病稍侵。不道生涯今奄尽，计来清泪满衣襟。尘世劳多佚未偿，桑榆无复系斜阳。负薪有望前闻在，坦腹多能后事详。每忆转蓬聊异县，不知埋骨定何乡。旧时长径山头月，夜夜清光满屋梁。"}