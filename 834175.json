{"id":"834175","title":"金缕曲 其二 老将","dynasty":"清末民国初","author":"易顺鼎","text":"百战英雄老。向南山、短衣射虎，应弦而倒。如此将才无用处，一代风云气小。让竖子成名去了。矍铄据鞍空复尔，故将军、不画云台表。种瓜者，青门道。记曾放马天山草。剩此日溪山驴背，夕阳秋好。照水头颅千丈雪，波底鱼龙惊搅。野戍外角声吹晓。听罢荒鸡频起舞，抚雕戈、誓把烟尘扫。虎头相，已枯槁。"}