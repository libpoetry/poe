{"id":"270522","title":"咏史·纲纪坠末造","dynasty":"现代","author":"吴寿彭","text":"纲纪坠末造，贤逸甘隐世。褰裳既濡迹，明哲亦匪计。狐呜工作祟，鬼物凭为厉。岂无忠烈士，谁与占既济。邦国行当毁，改姓似传驿。玄黄一以闭，万众任杀伐。易暴还以暴，城邑日流血。如何长乐老，须发耐兴减。同时扶摇子，履砅上岩窟。岩间聚撮土，艺蔬供菽啜。凿石储夏雨，自足四季歠。林樾几枯荣，了不记岁月。勿用浇礧魂，山栖无将迎。睡熟三冬蛰，岭树又春萌。晨雾霁华岳，喜见河渭清。中原已建宋，保此数丈坪。"}