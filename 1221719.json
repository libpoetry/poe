{"id":"1221719","title":"包山玩月次睢宗吉韵","dynasty":"元","author":"凌云翰","text":"昔我曲江观恐涛，越山不及吴山高。如何古有任公子，一钓乃能连共鳌。我今杖藜寻翠麓，地有白云人不俗。丹房火冷碧窗虚，夜半秋声撼林竹。踏歌连臂下仙坛，目断西山吴彩鸾。桂花飞帘作香雪，转首便觉秋阑珊。人生欢乐难再得，始信光阴如遇客。陶令空披漉酒巾，谢公谩著登山屐。庵前堵墙如白虹，洞门不掩来江风。分师半席师已许，经筵蜡烛摇秋红。郊何为寒岛何瘦，新雨能来宁论旧。今宵烂熳得好晴，知是何人补天漏。少壮而老理则常，胡能不死凋三光。放麑西巴诚不忍，歌凤接舆无乃狂。兹游可继五君咏，祀事同陪匪乘兴。中庭坐待明月来，树影团团一时并。"}