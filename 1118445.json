{"id":"1118445","title":"出门与邻人笑谈久之戏作四首","dynasty":"宋","author":"陆游","text":"少时已叹少欢娱，衰病经旬一笑无。今日出门逢父老，欣然随众强卢胡。暮霭昏昏半掩扉，偶逢邻叟荷锄归。且令闲说乡村事，莫问渠言是与非。菽水欣欣每尽欢，仁贤不必袭衣冠。出门邂逅移时语，未害龟堂取友端。屋角时闻黄犊鸣，相逢但可说春耕。一言误及城中事，议罚应须便酌觥。"}