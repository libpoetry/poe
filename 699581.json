{"id":"699581","title":"挽周老师九首","dynasty":"明","author":"袁宗道","text":"赤舄生前事，青编身后名。奠楹期已迫，曳履忽无声。海宇摧隆栋，词坛丧主盟。关情宁我辈，屑涕遍苍生。供奉廿年久，传经更草麻。生平公望郁，垂老主恩加。国有怜三鉴，人谁续五车。燕山今夜月，荒草咽清笳。灵气东南歇，平原风雨昏。朱弦沈宝匣，白日黯重阍。驽马曾回眄，明珠岂报恩。山阳闻笛处，遥夜怅销魂。天意今难问，悠悠可更论。青蝇堪自点，北斗望逾尊。暮雨凄蒿里，秋涛吼墓门。吾家湘水曲，涕泪续招魂。魑魑工射影，宇宙亦雠才。斗气三江散，风悲万壑哀。宁能甘蠖屈，那肯受鸥猜。煜煜馀方寸，报恩心未灰。藏舟还此日，呜佩忆前辰。神理知难尽，音容恍可亲。青旻看驭鹤，夜雨泣亡麟。我辈徒酸鼻，谁堪赎此身。万里南归路，柔条一夕衰。阴风生宰树，磷火照孤帷。不尽羊昙泪，无穷宋玉悲。所嗟梁木坏，何止哭吾私。天赐滕公室，朝分少府钱。束刍俱上客，渍酒尽时贤。衮字千秋重，温纶片碣悬。阶庭双玉树，霄汉应蝉联。箧有进贤草，家无封禅篇。琴书鲜长物，岁月足丹铅。不朽中郎笔，新题有道阡。如公堪目瞑，何必羡长年。"}