{"id":"749731","title":"寻梅用东坡松风亭下梅花盛开原韵","dynasty":"清","author":"邹汉勋","text":"冰肌玉骨江上村，暗香馥馥引吟魂。却怪寒乡风信晚，二月如伴参横昏。清姿皎皎雪辉壁，素质亭亭月满园。但欲尘埃难比并，那知冷冽非春温。等闲桃李作妖艳，游蜂舞蝶弄朝暾。崇晨不语工摇曳，何异息女愁荆门。羡尔孤䡮真绝世，师雄毕竟是浮言。岂有天上玉妃子，肯泛人间潋滟尊。"}