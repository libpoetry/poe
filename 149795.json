{"id":"149795","title":"访张宣公书院","dynasty":"宋代","author":"赵汝譡","text":"神龙翔庆霄，威凤乘阳晖。德隆昌运合，教薄英才衰。圣武起主功，哲儒植邦基。温纯州殿讲，深切玉璪规。贤轨宁遽倾，休风修潜移。巧缘一州将，辍将万乘师。退抱康世模，济川舍其维。收士云麓深，会友雪岳奇。闵曾行独显，吕葛策未施。绝响旷孰嗣，素编烟今垂。永眷游習地，载瞻燕居仪。驾言往城南，翻动湘中思。景迫昧见道，登堂茫如遗。方池秋泉清，修径晨露滋。荷老莫采折，草荒欲芟治。徘徊重抚事，咏欢空复辞。"}