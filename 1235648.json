{"id":"1235648","title":"咏徐氏竹溪之景八首 溪上楼","dynasty":"元","author":"许有壬","text":"一曲清波不受尘，倚阑长日玩奫沦。风烟莫道翁收尽，撞透烟楼更有人。高居已是脱卑凡，况在萧森冷翠间。欲识此君清绝处，尽遮尘俗不遮山。陆居无屋舟无水，得似先生屋作舟。人海茫茫我何有，且教满载一天秋。辋川丘壑蔓寒藤，境异心同有此名。见说主人惟种德，不须石子玉还生。翁家多桂郁成堆，几度秋风几世栽。好是麟儿成宅相，蟾宫又折一枝回。石岩云矗俯深溪，下有清风动一丝。我亦忘鱼聊复尔，可怜温水误昌黎。郿坞金多竟不存，清坚输与老云根。潭中鳣鲔知多少，已有飞腾过禹门。昔年屯聚亦偷生，今日柴扉夜不扃。却羡此山能领会，时危时泰一般青。"}