{"id":"555611","title":"高歌","dynasty":"明","author":"杨爵","text":"问予何事日高歌，只恐胸中他虑多。闲事愁人人易老，得高歌处且高歌。问予何事日高歌，眼底纷纷将奈何。一曲不知天地大，得高歌处且高歌。问予何事日高歌，困里光阴恐易过。宇宙和平方寸地，得高歌处且高歌。问予何事日高歌，声响悠然即太和。心到忘机是真乐，得高歌处且高歌。"}