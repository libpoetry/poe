{"id":"1083488","title":"游兰溪灵洞","dynasty":"宋","author":"范浚","text":"朝曦杲晴空，宿雾开纷披。萦纡度墟曲，荦确行溪湄。横桥转山腰，丹垩明招提。豁谺觑阴洞，欲入愁途迷。流泉暗淙琤，喷壑跳珠玑。岩根石彩翠，映水光参差。穷高上苍岑，支策行攲危。林端出绀宇，兀与浮云齐。曾来念旧事，历历经行时。松长向如人，今已老十围。我尚喜青鬓，还年未生丝。偕游数君子，意拟探幽奇。诸峰未历览，寒日还平西。同携下前麓，却望兰阴归。明年艳阳春，更约相追随。当须各努力，补屐寻幽期。"}