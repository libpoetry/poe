{"id":"511740","title":"骢马行一首送朱文辉之江西佥宪","dynasty":"明","author":"童轩","text":"骢马来自渥洼水，夹镜悬睛竹披耳。一朝天子赐近臣，人马辉光照闾里。南畿门外太平堤，骏尾萧稍日夕驰。春衣五色綵云丽，秋斧一片寒冰辉。有时乘向长安市，九陌人人行且避。嘶风骄喷玉花高，弄影晴翻碧蹄碎。除书昨日来乌府，明朝又上西江路。六月清霜向日飞，一瓢甘雨随车布。使君年才三十馀，琅琅声价高璠玙。澄清久揽范滂辔，谏议曾传张湛书。羡君此行宜及早，西江黎庶须君好。祖筵挝鼓送行旌，一鞭晓出都门道。都门草色青如葱，马行蹴踏摇玲珑。骢兮本是麒麟匹，归来应置天闲中。"}