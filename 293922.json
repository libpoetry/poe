{"id":"293922","title":"木兰花慢·题夏枝巢御史着清宫词","dynasty":"现代","author":"张伯驹","text":"郁巫闾莽莽，钟王气，定幽燕。看万国衣冠，六宫粉黛，歌舞朝天。无端，祸兴燕啄，竟河山，大好误垂帘。鼙鼓惊残绮梦，胭脂染作烽烟。长安，剩粉拾钗钿，遗事说开元。似杜陵幽抑，颍川旖旎，花蕊缠绵。谁怜，北来庾信，有飘零、前代旧言官。不见白头宫女，落花又遇龟年。"}