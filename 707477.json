{"id":"707477","title":"绮罗香 读邵康节遗事属纩之际闻户外人语惊问所语云何且日我道复了幽州声息如丝俄顷逝矣有感而作","dynasty":"明末清初","author":"王夫之","text":"流水平桥，一声杜宇，早怕雒阳春暮。杨柳梧桐，旧梦了无寻处。拚午醉日转花梢，甚夜阑风吹芳树？到更残月落西峰，泠然胡蝶忘归路。关心一丝别挂，欲挽银河水，仙槎遥渡。万里閒愁，长怨迷离烟雾。任老眼月窟幽寻，更无人花前低诉。君知否，雁字云沈，难写伤心句。"}