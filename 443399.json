{"id":"443399","title":"琵琶仙　秋日沉香亭泛舟，用白石均","dynasty":"当代","author":"魏新河","text":"秋水生时，画船在、十亩荷花荷叶。双桨空翠寒香，篷窗自幽绝。听坐客、横吹小笛，未应怕、远山啼鴂。柳暝风疏，云开月上，清兴谁说。十年梦，分付湖山，叹清景都非旧时节。曾把短箫吹彻，送三春榆荚。吟思乱，桥阴小泊，剩半湖、月色如雪。况更人去秋深，渭城相别。"}