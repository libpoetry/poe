{"id":"560520","title":"谢医士韩克赞","dynasty":"明","author":"徐庸","text":"混沌既判成两仪，三才始分人在斯。失于调摄乃疾病，药本旋生功周施。天生神农辨百草，气味品尝甘苦知。㕮咀脩合间汤液，难经素问来轩岐。著书立言起后辈，济生往往何神奇。医和医缓及扁鹊，长桑君过演上池。张刘攻击虽可重，朱李补助同称宜。曾闻先哲禀大老，不为良相为良医。兹言百世不泯灭，景仰高风追者谁。宋韩魏公伯休裔，流芳水木蕃宗支。云孙医国得家学，年虽未老名先驰。城南识人谢以德，子患寒疾多阽危。众医阁手不能救，气息欲绝犹蚕丝。多君疗治独容易，秘剂一投疾乃夷。经旬伏枕忽能起，元气渐复回雍熙。斯须室人复遘疾，疾势况当弥留时。感君此际心不易，刀圭起死仍无辞。今当报谢乏琼玖，过我蓬室求声诗。嗟哉恒心古□□，宋清传作河东词。今人即古古即今，善行所及皆可师。况君父祖仕圣代，九天雨露恩沾滋。清门遥遥衍华冑，金兰玉树荣新枝。匡山绝胜董仙宅，杏林花煖东风吹。"}