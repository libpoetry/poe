{"id":"1246776","title":"二郎神","dynasty":"元末明初","author":"刘基","text":"捲帘邀月，渐夜永、凉生珍簟。看露出青莎，烟凝碧树，的皪残萤数点。老景逢秋兼多病，怎免得、长怀短念。辜负却故园，千山松桂，一池菱芡。门掩，寂寥满地，馀花红糁。眷翠被香收，玉觞尘涴，背壁兰缸自闪。马角不生，乌头难素，心似风旌长飐。休怪他、败叶寒螀相应，替人悽惨。"}