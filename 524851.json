{"id":"524851","title":"以奇石献泾川公辱报长歌辄答一首","dynasty":"明","author":"顾璘","text":"湘西石洞涵杳冥，湿云倒结莲花青。山童采斲送官舍，风雨黑夜号山灵。蛰龙惊雷耸头角，怒豸蹲岩犹扑朔。峥嵘石柱高几许，眼底分明瞻华岳。簿书堆案烟霞愁，尘颜龌龊真可羞。碧山学士负仙骨，此物正合供幽求。绿蒲朱草映涟漪，净几疏帘日咏诗。不誇醒酒千金价，独玩通灵五色芝。"}