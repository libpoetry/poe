{"id":"158011","title":"上致政蒋侍郎二十六韵","dynasty":"宋代","author":"强至","text":"忆昔初登第，公时再镇杭。诸生尽宾礼，贱子正亲丧。顾在齐衰下，难瞻棨戟傍。无依绕树鹊，欲进触藩羊。岂谓二千石，容趋数仞墙。襟怀一虚接，位貌两俱忘。复坐蒙严诲，穷居庇末光。寒踪深退省，感遇剧中藏。俄解武林印，复怀吴郡章。重经所憩杜，俯近必恭桑。政续前遗爱，州存旧大纲。风骚揖韦白，术业驾龚黄。众有台衡议，朝推治状良。栋材抡祀梓，庙器荐圭璋。车马还非远，冥鸿趋莫量。傥来轻弁冕，思去傲沧浪。俞诏优贤降，安车就第康。鸿枢辞密辅，碧落应文昌。世外风波息，斋中日月长。静怜诗酒地，回笑利名场。愚也生无似，公乎惠未偿。昨官从一掾，去德越三霜。逖听解华绂，末由称贺偿。旅巢今甚迩，恩馆密相望。倾仰心摇旆，兢惭背负芒。功成何以祝，五福具无疆。"}