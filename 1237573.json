{"id":"1237573","title":"后续咏贫士三首","dynasty":"元","author":"虞集","text":"老骨寒不寐，夜长况闻风。心悸危欲折，局蹐败絮中。鸡鸣当晨参，马疥刍不充。山童衣百鹑，唤之愧匆匆。求火扫木叶，庭树亦已空。决起不敢怠，曙光屋南东。苟遂牛马性，归放春草丰。归蜀越关陇，栈阁危登天。适越河济隔，堰水丈尺间。饥寒迫旦暮，舟车计茫然。东家有一叟，欲去初不言。早朝听诏毕，唤马阊阖前。童奴受宿戒，向煖争相先。闻之嗔儿子：我何为汝牵？屦无千金贾，吾足安暇怜。为政贵察色，读书在研覃。司视既不明，两者无一堪。尚不逭吏责，为师固宜惭。圣世无弃物，况兹久朝簪。决去岂我志，知止亦所谙。颇闻南山下，菊根浸寒潭。濯饵千日期，冰胪复清涵。老马果识道，更服盐车骖。"}