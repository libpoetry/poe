{"id":"1107609","title":"送李道甫辟大名名司录","dynasty":"宋","author":"叶集之","text":"桓桓忠悯公，决策动天意。际会武烈王，乘桥亲总辔。登城建黄屋，戎狄先夺气。三军白光彩，壮士思敌忾。明星欻坠地，百万可俱殪。天王体不杀，指日明大义。到今犬羊心，之死靡携贰。李侯江南英，身老自藏器。读书尽百纸，落笔必千字。况兼熊豹姿，特负纵横志。凄其望高躅，异世犹一致。大名国北门，自昔雄元帅。名贤慎柬拔，荐引必同类。操持纪纲地，实藉循良吏。要成百鍊刚，小大须历试。"}