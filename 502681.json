{"id":"502681","title":"题陈沧洲家藏王甥至之山水图","dynasty":"明","author":"王恭","text":"公乃王郎之舅氏，昔年遣兴沧洲趣。白水应同万古心，青山不尽平生意。初疑衡霍乱峰回，石廪芙蓉天上开。又疑瀑布香炉顶，飞红沓翠空中来。连林杂树纷隈澚，屋头清晖霁人目。片片春云带鹤还，淙淙野水流冰绿。云间鸡犬更谁家，云际风泉半落花。回岩积霭天梯小，绝壁悬萝鸟道斜。白头久叹同声远，临水看山梦犹懒。濯足矶边月自明，弄琴石上苔应满。不见羊昙四十春，西州云物几回新。丹青此日堪惆怅，岂必山阳笛里人。"}