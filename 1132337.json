{"id":"1132337","title":"次李参政所和五绝句韵因以为寿","dynasty":"宋","author":"魏了翁","text":"竹外皋禽相与和，湖边沙雁自由飞。美人醉踏梅花月，笑领明年春事归。过眼浮云齐剑吷，会心真趣付炉尖。羲皇弭节前余路，日景方中未迫崦。漠漠烟尘连北道，幽幽草树蔽南山。照人明月长无寐，绕遍清风五百间。天地之心万物灵，世间难得是人身。面前放过知何限，好与光明做一巡。天如有定开平治，宁患无人安子思。到出手时须卓卓，逢开口处莫期期。"}