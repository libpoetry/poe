{"id":"856629","title":"满庭芳 其五 和同漕彦约送秦寿之","dynasty":"宋","author":"王之道","text":"雪霁风温，霜消日暖，一时笑语烘春。草堂何幸，四座德星邻。聊借红妆侑爵，兰膏腻、高髻盘云。清歌妙，贯珠馀韵，犹振画梁尘。熙朝，卿相种，扁舟东去，入侍严宸。忆当年擢桂，连见三秦。休说参军俊逸，应难过、开府清新。从今去，八州都督，端不困无津。"}