{"id":"85856","title":"贺新郎·风流八十","dynasty":"宋代","author":"刘克庄","text":"风流八十，是人间妆点，孩儿眉额。再著三星添上面，又是一般奇特。且置零头，举将成数，算起君须识。从今十倍，恰当彭祖八百。更把百倍添来，庄椿身世，又十头添撇。况迈非熊年纪在，管取方来勋业。子既生孙，孙还又子，堆几床牙笏。瑶池会宴，饱看几度桃实。"}