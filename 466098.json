{"id":"466098","title":"五月二十夜自电视房抢归亟书","dynasty":"当代","author":"卢青山","text":"如此清平世界里，戏台何幸看风流。曲中圆剪千鹦舌，棍底方排四海头。不见王旗坍下堞，谁将鹰眼信成鸠。横江直去流终古，又是狂涡灭一沤。九百万平方土地，苍苍十亿我同胞。到今能扼民氓舌，从古莫谈国事条。百姓雷池拘似鬼，一夫关口齿如刀。行囊检读太玄去，偶一能之著解嘲。但守鸿沟观炮马，如何小卒欲充车？千人饿尽铿锵骨，一纸赢来动乱书。幕后操持玩偶罪，其中抹杀比干愚。护旗唯有将军戟，历史从来似辘轳。"}