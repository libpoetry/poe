{"id":"871880","title":"绮寮怨 宫人斜吊古","dynasty":"宋","author":"石正伦","text":"绿野春浓停骑，暖风飘醉襟。渐触目、景物凄悲，花无语、曲径沈沈。重檐缭垣静锁，丹青暗、断轴尘半侵。叹绛纱、玉臂封时，何期掩、夜泉流恨深。已矣霜凋蕙心。兰昌旧事，云容好信难寻。伫立孤吟。怕凤履、有遗音。今宵佩环奏月，知倦客、苦登临。惊飞翠禽。松杉弄碎影、晴又阴。"}