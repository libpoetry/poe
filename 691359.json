{"id":"691359","title":"可度岭二首","dynasty":"明","author":"李学一","text":"滇南历尽又黔中，鸟道依然入碧空。石磴磷磷芳藓渍，松林霭霭翠烟笼。山僧伐石修危路，野老诛茅葺旧宫。直到凌虚台上望，俨如身世在崆峒。驰驱终日度深山，何处人家翠霭间。鸡犬数声云外落，峰峦千叠屋前环。田园杂遝桑麻满，林木青苍鸟雀閒。疑是避秦人尚在，只今世远不知还。"}