{"id":"1120981","title":"望秦川歌","dynasty":"宋","author":"周麟之","text":"长安回首战尘中，马背行吹一笛风。寄恨翻成谪仙怨，始知深负曲江公。锦囊留得玉环香，不见佳人空断肠。北望秦川烟草满，尚疑飞燕舞昭阳。向来花萼弄春辉，曾把宁王玉笛吹。乐事已随风烛过，如今横笛不胜悲。蜀山春动锦江流，水绿山青总是愁。愁绝不堪山上望，无人解与月宫游。雨声鸣栈不堪听，尽日穿云上杳冥。羯鼓催花浑不记，曲中空唱雨霖铃。渔阳千帜扫空来，满目妖氛斗不开。为问玉京何日复，伤心黄屋几时回。烟霞缥缈认骊山，远想楼台紫翠间。尚欲神游太真院，不知身过鬼门关。阿瞒按舞长生殿，妃子洗妆端正楼。此去恰如巫峡梦，相望千里事悠悠。"}