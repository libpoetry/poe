{"id":"697356","title":"送胡文父还匡庐五首","dynasty":"明","author":"胡应麟","text":"尔去匡庐第一峰，翠屏千叠紫烟重。何时共拾金光草，对倚青冥跨白龙。秀出香炉万岭西，远公精舍夕阳低。怜君我欲逃禅去，相逐寒云住虎溪。栖隐峰头树色分，传书遥寄紫阳君。一声铁笛千林晚，片片桃花落彩云。闻说年来李梦阳，青鞋曾遍踏苍茫。扶筇何处天池近，指点银河百尺长。九叠云屏雾雨馀，海风江月望来虚。携书倘逐青莲兴，乞取匡君旧结庐。"}