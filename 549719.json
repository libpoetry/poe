{"id":"549719","title":"荆溪吴节母贞裕挽诗 其一","dynasty":"明","author":"邹元标","text":"结缡自昔期偕老，琴瑟欢娱百年好。讵知莫莫敚所天，称未亡人何太早。欲将此身殉夜台，谁为宗祏荐蘋藻。矢节昌胙肩一心，冰雪棱棱日杲杲。簧鼓可耐帷墙口，操刀刈发盟穹昊。季公有子犹之子，煦媮鼌夕躬文葆。机声轧轧霜始凝，乌啼惨惨天未皓。百折不回百酸尝，儿能搦管长虹扫。鹏搏九万程如只，节母顿破忧心捣。帝旌节义纶俞下，六珈锡来恩波浩。女贞树自向冬荣，雨露栽培真宰造。真宰造福福无垠，世德绳绳怀远抱。一门三叶式诒谷，始信善庆自有种，荣名不在玉为宝。"}