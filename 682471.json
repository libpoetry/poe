{"id":"682471","title":"将游燕感赋","dynasty":"明","author":"区大相","text":"疏慵久分卧蒿莱，何意遭逢策蹇骀。世路十年和氏璧，风云一日郭生台。驱车惯涉中原险，弹剑能令北斗回。白首故人霄汉上，赋成应荐子虚才。壮士听鸡欲据鞍，出门休讶客衣单。十年马首人非昔，九折羊肠路不难。草色莫牵公子思，花枝偏恋上林看。五陵冠盖追游地，目送云鸿接羽翰。莺花忽忆凤皇城，裘马春风又远行。相府莫轻怀刺客，关门曾诧弃繻生。臣惟羁旅兼疏贱，策岂纵横误圣明。投笔论功吾已后，敢云词赋动西京。"}