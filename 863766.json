{"id":"863766","title":"商山海棠","dynasty":"宋","author":"王禹称","text":"锦里名虽盛，商山艳更繁。别疑天与态，不称土生根。浅著红兰染，深于绛雪喷。待开先酿酒，怕落预呼魂。春里无勍敌，花中是至尊。桂须辞月窟，桃合避仙源。浮动冠频侧，霓裳袖忽翻。望夫临水石，窥客出墙垣。赠别难饶柳，忘忧肯让萱。轻轻飞燕舞，脉脉息妫言。蕙陋虚侵径，梨凡浪占园。论心留蝶宿，低面厌莺喧。不忝神仙品，何辜造化恩。自期栽御苑，谁使掷山村。绮里荒祠畔，仙娥古洞门。烟愁思旧梦，雨泣怨新婚。画恐明妃恨，移同卓氏奔。祇教三月见，不得四时存。绣被堆笼势，胭脂浥泪痕。贰车春未去，应得伴芳樽。"}