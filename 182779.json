{"id":"182779","title":"磁湖安流亭","dynasty":"宋代","author":"孔武仲","text":"怪石倚洪流，朱栏截荒磴。来窥空旷野，喜值波澜定。涵虚无边裹，见底皆渌净。磁湖万家会，华阁相辉映。双峰引西洑，控带浮郭盛。乃知一聚落，富庶亦有命。铁治今久贫，豪右盖已病。忆初缔造人，有力如卓郑。瑰材照密石，岁久尚鲜莹。俯仰正忘归，白日动明镜。风顺当进帆，徘徊寄孤咏。"}