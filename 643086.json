{"id":"643086","title":"题馀庆堂","dynasty":"明","author":"胡奎","text":"请以汉溪水，注我流霞觞。奉君以瑶池千年之桃实，赠君以玉兔万杵之玄霜。春风花开馀庆堂，鹤发倒映青铜光。阿翁手种两松树，黛色已见参天长。子今宦游天一方，膝下思见斑衣裳。岂无双鲤鱼，路远不可将。但有一寸心，直与汉水流汤汤。汉水东流入东海，馀庆绵绵镇长在。"}