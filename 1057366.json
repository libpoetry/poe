{"id":"1057366","title":"忆昨","dynasty":"宋","author":"刘弇","text":"忆昨年甫壮，弄翰白玉京。自许稍不凡，笑谈揖公卿。蟾蝫贮书滴，彩笔当桉横。束琴推只弹，后出笑商声。搴芝得孤秀，濯茧抽繁萦。时时骑箕尾，儓儗诸儒生。断经谨谁何，森罗护千兵。白袷照青春，绿鬓彯华缨。步兵卒独驾，祢衡有虚名。写怀紫菌阁，指日迈西清。短翮无逸飞，顾与俚俗并。七年甫一第，脱籍才白丁。簿书聊牵强，短褐戒徂征。十月扬澜浦，千里海陵城。风涛寸心逼，节物两毛惊。茂陵饶渴肺，临淄少宦情。掣肘亦奚补，随翔终少成。有如蛄䗐虫，蠹米取腹盈。丹经徒虚语，欲仙骨不轻。颓年负壮图，白日阻丹诚。邓禹解笑人，斯言良未平。"}