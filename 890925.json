{"id":"890925","title":"满江红 其八 戊午秋半，偕胡景回，刘自昭二兄小饮待月","dynasty":"宋","author":"吴潜","text":"试问平生，几番见、中秋明月。今老矣，一年紧似，一年时节。底事层阴生障碍，不教玉界冰壶彻。莫姮娥、嫌此白头翁，心肠别。风动处，浮云揭。云绽处，清光泄。倩何人扫荡，大家澄澈。且掉悲欢离合事，相逢只怕尊中竭。放儿童、今夜上青霄，探蟾穴。"}