{"id":"946698","title":"竹友轩","dynasty":"宋","author":"谢薖","text":"畏夏苦执热，开轩除郁蒸。檐前鸟雀喧，朝旭上朱甍。席间裁函丈，诗书浩纵横。槃礴环堵间，幽独怀友生。古人在黄卷，千载使我倾。出门窥物变，草木各鲜荣。青青墙东竹，见汝忽眼明。爱玩不能忘，移根傍轩楹。俯仰与竹俱，定交见深情。不是无朋友，此君冰玉清。风吹万籁响，寒梢韵竽笙。我独哦其间，诗作秋虫鸣。琅玕亦有实，期汝向秋成。凤凰何时来，翙翙翔我庭。"}