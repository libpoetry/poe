{"id":"215114","title":"次韵南轩先生榕溪阁阁山谷所名也","dynasty":"宋代","author":"吴儆","text":"绍圣用事臣，党与纷相樛。当代几忠良，一朝咸黜幽。太史坐直笔，愈黜名愈休。消长关否泰，天意匪人谋。累臣谁司城，独为景物留。当时西复南，万里不停辀。谁知百年定，欲起九京游。积莽新陈迹，寒泉荐冰瓯。想当千骑临，水木寒萧飕。我公今伊傅，兹焉少夷犹。炎方凋瘵余，公来今已瘳。榕溪两甘棠，千载谁劣优。太史后凋松，公如巨川舟。"}