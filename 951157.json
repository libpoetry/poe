{"id":"951157","title":"蒋观文钱塘天府二帖赞","dynasty":"宋","author":"岳珂","text":"尺瑜寸瑕，工所不弃。如公平生，抑有清议。虽翰墨之仅存，亦世俗之共毖。予独区区于别白，是亦或出于有意。昔邹忠公以言得罪，士皆缩颈以避去。公乃折简以自丽，由是而去，盖已无怼。然则操觚刻椠，片言幅纸，其知所以行己也必矣。以字达识，以识行字，举一知二，兹帖之所以可贵。"}