{"id":"728778","title":"咏史","dynasty":"清","author":"袁枚","text":"东汉耻机权，君子多硁硁。悲哉陈与窦，谋疏功不成。其时凉州反，有人颁孝经；意欲口打贼，贼闻笑不胜。虽无补国家，尚未远人情。一变至南宋，佛行而儒名。希哲学主静，人死不闻声。魏公败符离，自夸心学精。杀人三十万，于心不曾惊。似此称理学，何处托生灵。呜呼孔与孟，九泉涕沾缨。"}