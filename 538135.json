{"id":"538135","title":"春日言怀","dynasty":"明","author":"王世贞","text":"万象乾坤里，春光各竞探。醉乡难久托，愁日渐谁贪。心事声名浅，年光案牍谙。鬓毛新蓟北，骨肉老江南。末路驱鞭甚，凡才斗穴酣。太空高鹳雀，幽谷小楩楠。脉脉将何辨，恢恢且共涵。饥凭方朔饱，苦任子云甘。纵逐时趋倦，终归世弃耽。不堪应但七，当黜或过三。众自淮阳薄，吾犹汉署惭。诘朝如赐履，随地足停骖。"}