{"id":"575314","title":"阙题 送司徒叶公致仕","dynasty":"明","author":"邵宝","text":"三朝元老，忽赋归来，未了君王眷瞩。平生事满丹青，有何不足。乡里争看天上人，笑声喧动西湖曲。从今后、山南山北，到处随吾所欲。曾读汉唐宋，许多年，只一本名臣录。试与从头点检，几人全福。天留绿野旧规模，清风吹醒红尘目。任教他、桃李开遍，公门不如松菊。"}