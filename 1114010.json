{"id":"1114010","title":"善权即事十首","dynasty":"宋","author":"李纲","text":"荆溪移棹雪漫漫，皓色连空眼界宽。练带萦回迷罨画，玉屏崷崒失铜官。风飘珠蕊来玄圃，槎泛银潢到广寒。安得丹青似摩诘，生绡写作画图看。十日荆溪雪未晴，敲冰聊作善权行。最怜击碎琼瑶片，欲爱长闻环佩声。百仞岩端仙梵过，千株松下老僧迎。斯游自觉平生少，颇怪淹留景太清。雪著溪山澹复浓，行舟疑在玉壶中。云藏半岭深难见，冰塞长川邈未通。赖有僧房容假榻，未应尘迹叹飘蓬。劳生梦幻成何事，万古闲愁一笑空。山崦溪湾三四家，竹篱茅舍暮烟斜。仙村自种田田玉，梅径疑开处处花。近渚冰销迷浴鹭，远村烟暝数栖鸦。年年值雪长为客，对此悽然感岁华。小童又报雪花飞，深炷炉烟欲起时。淅沥乍闻经竹叶，飘萧初看著松枝。南人共讶何曾见，北顾深颦有所思。牢落无言自搔首，却惊华发顿成丝。一夜凝寒雪意浓，禅房睡美不闻钟。起看银色三千界，更忆瑶台十二重。戴白苍官尤觉好，折腰青士若为容。暮晴透出寒蟾色，为照溪头群玉峰。连日风云匝地阴，玉花飞舞满烟岑。竹窗夜色棋方适，书幌朝寒酒倍斟。幸有高人同胜赏，不妨佳处得幽寻。庭前暗积知多少，自策筇枝探浅深。山空鸟雀傍檐楹，景邃惟闻钟鼓声。懒瓒但知煨紫芋，少陵何处斸黄精。江南寇盗休无赖，塞北烟尘迄未平。太息浮生端值此，不如无念契无生。霁色初开雪未融，坐来风撼落长松。林芿趫捷缘饥鼠，洞壑深沉蛰老龙。致远未须金騕袅，凭高且看玉芙蓉。丰年最有田家乐，雪屋何妨入夜舂。朝来鸟雀报新晴，乍喜窗间日影明。糁径杨花浑寂寞，倚檐冰柱漫峥嵘。早梅向暖垂垂发，好鸟知时得得鸣。从此阳光渐舒畅，放回春色满江城。"}