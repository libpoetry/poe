{"id":"246245","title":"霜叶飞鸿·社成立志感用梦窗韵","dynasty":"现代","author":"王蛰堪","text":"篆烟移绪。疏窗外、峻寒凋尽丛树。怆怀能贮许多愁，况是闲风雨。怅断雁、排天奋羽。画图谁识江山古。但月满平沙，嫩迹印泥新，雪爪为传丹素。遥想楚客登楼，陈王临水，冷落词笔难赋。只将幽恨托冰弦，等是空中语。漫更续、零丝剩缕。箫魂兰魄凭来去。伴梦边、宵深后，一烛残红，泪痕啼处。"}