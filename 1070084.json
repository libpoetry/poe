{"id":"1070084","title":"夜坐","dynasty":"宋","author":"程俱","text":"饥乌夜啼栖复起，仡粟飞光透窗纸。捲帘万瓦白生烟，桂影扶疏净如洗。回肠正随清漏转，叶下空庭乱如霰。青灯耿耿夜何其，云篆吐兰初一线。岁云暮矣万窍号，霜天旅雁求其曹。月行虚空几万里，群犬吠光声正豪。蒲团瞑目空危坐，逝者如斯白驹过。悠悠昨梦不可攀，此身此心何日闲。"}