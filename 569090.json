{"id":"569090","title":"与群公恭阅都城有述","dynasty":"明","author":"王世贞","text":"恭承帝嘉命，春秋阅重关。逶蛇群公后，迤逦万雉颠。青盖拂流云，鸣吹沸苍烟。宫阙何参差，车马日骈阗。踞虎苞石城，蟠龙表钟山。高皇御六师，决江荡烽烟。于兹首定鼎，万㝢悉来旋。南标指铜柱，北碣立阗颜。嗣圣虽迁殷，亳顾可不颛。盛德为金汤，千祀永无骞。"}