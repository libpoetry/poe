{"id":"1238907","title":"题朱莲峰梦游仙宫殿明日偕见西辨章进凝香阁诗","dynasty":"元末明初","author":"杨维桢","text":"青莲老人青佩环，自言昨夜梦游海上天梯山。天梯之山三万八千丈，琼台双阙开天关。赤藤飞上最绝顶，千树琪花散晴影。通明前殿上觐玉虚翁，左面长眉瞳炯炯。玉翁元是太极仙，手弄两丸日月旋。天扃地户司启闭，玄牝一钥开天先。青莲老人南极裔，泰华开花一千岁。大人赋奏马文园，玉藕如船浇渴肺。殿前作诗明月光，光采下彻下土中书堂。明朝写得凝香章，蝴蝶飞来七宝床。"}