{"id":"1054464","title":"芸叟寄新词作八阵图一首","dynasty":"宋","author":"孔平仲","text":"功业不复议，盖载无所容。三湘逶迤水，分与清河公。国士大手笔，名声蔚摩空。成材兼众制，八面任见攻。阵马势遒勇，图绘出纤秾。江神敷妙词，流入韶濩中。石心铁为肠，不意于此工。转调协击拊，遗音扣玲珑。恨我狂既和，失之太匆匆。吞咀知隽永，吴越安可同。"}