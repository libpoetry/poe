{"id":"235248","title":"题国直先伯祖海潮赋后","dynasty":"宋代","author":"吴龙翰","text":"银山突兀苍海头，夜半鼓噪万貔貅。争雄角力转坤轴，旋磨尘世偕浮沤。朝朝暮暮自消长，谁言于此随海鰌。鸱革裹尸已尘土，未必怒怨卒未休。看公立论屈前辈，笔端有力挽万牛。孤峰绝崖气象古，亦复粲粲珊瑚钩。分明掘见阴阳根，判断造化之深幽。玄机发泄天帝嗔，此文正恐雷霆收。不然亦似画鸟迹，长夜鬼哭声啾啾。公自骑鲸去不返，满江明月芦花秋。"}