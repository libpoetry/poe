{"id":"306113","title":"初秋偕莼弟访沈泽存不遇，归过凤凰山麓","dynasty":"现代","author":"黄福基","text":"蛰居苦炎蒸，一室类枯槁。攒眉朝暮吟，不醉吻犹燥。昨宵几树风，感此秋意早。携手访山人，纡途认泉绕。风色翻沙蒲，日气蒸陇稻。入山换人境，樟荫净如扫。主人山中去，孤趣指幽窅。携将世外言，何处供绝倒。移意就层冈，搴衣穿磴道。林霭绿深深，流憩藉荒草。勿言腰脚疲，于此数归鸟。枯蝉挂修藤，饥鼠瞰赪枣。气苍日未夕，松露发初澡。坐久衣渐凉，晚钟沈木杪。归来袖暝烟，回瞩山月小。"}