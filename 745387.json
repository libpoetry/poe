{"id":"745387","title":"十四日梧门前辈兰雪国博芙初琴南霁青三太史同集双藤老屋戴金溪前辈继至复偕过衎石寓园看雨薄暮始散金溪衎石霁青还过余饮入夜雨甚客不能出余骤病卧不知三君冒雨归更作何状也诸君皆有诗余作长歌纪之","dynasty":"清","author":"屠倬","text":"惊飙襜襜透纤绤，藤阴张帷坐深碧，行觞话雨呼促席。胜事能兼况佳客，赫曦潜消九衢涤。急点排窗箭鸣镝，震霆一声住檐滴。停杯起立当户看，屋角阴晴迷咫尺。坐间屋漏雨打头，小僮雨立嗟欲愁。入门扁然来戴侯，众宾逡巡为少留。故应天意解娱客，雌霓下交云上浮，云中日影穿隙流。景光变灭争一晌，雨止旋作何时休。对门钱郎居最近，园亭水木饶清幽。是中宜夏宜雨游，冲泥急往刺不投。淋漓衣履各沾湿，轩楹簸荡如轻舟。梧门先生诗律细，命我作图钱作记。平池决溜郁波涛，老树呼风助声势。磴边苔渍泥滑，波面桥低石凌厉。莲花博士恣游戏，兀立孤亭我心悸。晚来客散天未霁，客留者三去者四。张镫不觉夜气沈，作病先容主人睡。冥心不敌万象嚣，百日愁卧一日豪。睢盱百怪刺肠肚，心疑卧榻藏螭蛟。人生那得长无聊，诸公同此心目摇，踏波出门车毂漂。怪哉我病睡不稳，梦中行雨翻天瓢。"}