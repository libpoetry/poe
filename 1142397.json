{"id":"1142397","title":"上按察胡大使","dynasty":"宋末元初","author":"方一夔","text":"我生苦不早，已后朱紫阳。居近世未远，颇亦承馀光。恭惟紫阳翁，派接周程张。实学有实用，为世作舟航。古人不可见，来者犹有望。紫山豪杰士，理学望北方。帝忧浙右民，烦公持台纲。吾道无南北，得志同济量。我亦忝诸生，得升绣衣堂。厥今民凋瘵，如疾居膏肓。弃捐不自保，况复有蓄藏。吏贪不加恤，乘时肆夺攘。愿公活斯民，风俗还虞唐。"}