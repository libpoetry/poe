{"id":"404171","title":"珍珠帘·颙庵得宋陈简斋铜印属题，用梦窗体","dynasty":"近现代末当代初","author":"黄咏雩","text":"看花携过青墩路。曾钤取、法驾朝元新句。风起百花摇，问赤城何处。惆怅人间如一梦，奈梦也、无常无住。愁伫。听三更渔唱，笛声清苦。谁付。融扁铜章，有宫砂麝捣，香泥犹护。流转几何年，置小仓窗户。今日颙园词赋手，一例是、洞霄仙侣。留与伴诗镫，编入松庵印谱。"}