{"id":"1110274","title":"答陈子序庠见贻","dynasty":"宋","author":"孙应时","text":"论功畏蝇虎，作计只蜗牛。松菊招元亮，江湖要子牟。閒须杯问月，愁不赋登楼。从此相寻地，羊裘一钓舟。汩没知何事，摧颓欲暮年。剑鸣长自匣，琴弄更须弦。落落心元在，星星发可怜。与君三叹息，不忍话前贤。可人无俗韵，之子故清门。直节豫章后，高名唯室孙。早知文律令，还要学根原。逆旅能频过，何妨坐达昏。"}