{"id":"484044","title":"题滑州吏目张文质所藏鲍节判见赠吴兴唐子华画云山小景图","dynasty":"明","author":"宋讷","text":"君不见夏圭昔写渔村春雾时，江山半入无声诗。又不见马麟昔作关山秋色图，千里风烟来座隅。夏圭马麟去已远，一入九原呼不返。只今画者乱如麻，吴兴近数唐子华。子华非夏亦非马，得意云山自挥洒。一幅生绡不满尺，平远高深生笔下。恍如坐我武夷山，主人见客开柴关。幽蹊曲径归路迷，白云引出青松间。又如坐我潇湘侧，渔子舣舟来迓客。水边篱落自成村，伫望九疑江树隔。隔岸人家茅盖亭，过桥二老指山青。飞泉落层石，古木挂寒藤。晴窗忽看不似画，霏丹凝翠疑天生。相对融心神，顿觉尘梦醒。疏懒胸中有丘壑，得此珍藏作清乐。平生寓意不留意，一朝笑赠芙蓉幕。芙蓉幕底风流宾，高堂挂壁无红尘。公余把酒自怡悦，便是云山图上人。"}