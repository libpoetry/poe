{"id":"843738","title":"和陈忏真原韵","dynasty":"清末民国初","author":"许南英","text":"吟榭桐阴旧结坛，清词丽句向曾看。久知大地无虚士，忽读新诗胜拜官。天醉未醒疑中酒，臣饥欲死忍焚兰？他时野史徵人品，总在清和夷惠间。忍死难争没世名，从前始悔领专城。乾坤到此消清气，文字多应变徵声。杜甫自怜穿短褐，终军莫再请长缨！思焚笔砚归山去，遁迹渔樵过此生。"}