{"id":"832519","title":"石州慢 用东山韵","dynasty":"清末民国初","author":"朱祖谋","text":"一枕春酲，相伴画堂，羁绪天阔。江南信息沈沈，水驿芳梅谁折。荒阑偎久，未信笛里关山，玉龙犹噤黄昏雪。空外暮笳声，送飘镫时节。歌发。闹红香榭，归鹤春城，顿忘离别。留恋斜阳，只有鹃声凄绝。不知临镜，画出几许宫眉，新妆消与愁千结。拥髻已无言，又窥人黄月。"}