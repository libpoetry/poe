{"id":"600267","title":"题颜宗渔樵耕读图为姚侍御赋","dynasty":"明","author":"苏民怀","text":"君家粉壁悬绢素，千山万山起烟雾。层崖绝壑俯沧溟，飞瀑奔流如雨注。树色冥蒙日月昏，波涛汹涌蛟龙怒。乾坤缥缈亦苍茫，中有高人得真趣。结庐人境手韦编，不知绝简与残蠹。坐看渔父傲沧洲，入暮樵人失归路。农夫两两荷锄耕，相忘帝力知何故。于嗟万里咫尺间，形形色色皆神遇。令我胸次总悠然，开襟酌酒应无数。主人爱客亦忘机，席上不惊鸥与鹭。乃知神笔怡心颜，不必登楼堪作赋。为君一醉且高歌，潦倒尊前忘日暮。"}