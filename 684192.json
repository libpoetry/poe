{"id":"684192","title":"闻雁","dynasty":"明","author":"王弘诲","text":"萧瑟燕山一叶秋，征鸿声断暮云流。不知今夜长门月，多少班姬梦里愁。青海联翩几夜呼，萧萧雨雪暗伊吾。闻声忽动经年忆，况复怀人一字无。寒烟暮雨度湘潭，嘹唳西风听不堪。寄语虞罗休竞巧，为传边信到江南。结阵寒云夕照斜，白蘋红蓼对江花。多才似欲怜庄叟，作意长鸣度远沙。"}