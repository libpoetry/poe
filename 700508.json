{"id":"700508","title":"脩竹吟和邬户曹佩之十二首","dynasty":"明","author":"顾璘","text":"二月金陵桃李花，春风吹醉五侯家。脩脩画省筼筜谷，玉气蒸云化碧霞。蓬水浮筠路何许，月明共接飞仙语。云边青凤去无声，绕遍幽庭独愁伫。落花风雨逗馀寒，春恨诗成醉懒看。晓起前庭新竹长，墨华书满翠琅玕。出墙初见雨梢齐，拂石还怜露叶低。清影静摇明月苑，碧沙寒漾浣花溪。摊书独据乌皮几，洗砚时临墨池水。日斜何处散幽情，散发行吟脩竹里。纤纤细竹映虚廊，紫笋穿苔自布行。时有高人来啸咏，他山十丈漫为长。空堂三伏转清秋，满院重阴泻碧流。竿溜素霜寒挺挺，叶含轻吹晚飕飕。荒云漠漠荆江浒，霜霰萧条残野䇢。堪羡仙台尺五天，枝枝碧玉承春雨。籊籊淇园青竹竿，移栽华省映朱栏。吟空鸾凤清风远，堕地龙蛇白昼寒。灵女双双下紫霄，踏歌江渚采兰苕。凭将嶰谷伶伦管，送入钧天协凤韶。竹君不及花奴色，可惜相知眼中少。阮籍元非曲糵徒，王猷独擅人伦表。小径中林宛转通，薇花秋晚堕疏红。三三五五含香侣，耐可婆娑退自公。"}