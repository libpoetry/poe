{"id":"1118943","title":"上留提刑寿","dynasty":"宋","author":"陈元晋","text":"中秋清绝冠秋天，间气生贤得月先。一念来从金粟洞，三生曾伴赤松仙。绣衣踏遍江湖上，线履催归雨露边。且别崆峒朝帝去，它年来拍广成肩。展开南极老人图，是处青烟鹊尾炉。秋露九原沦厚泽，春风一道泳康衢。万金药散疲羸活，三尺刑清怨叹苏。只此阴功谁比大，中书有考可酬无。"}