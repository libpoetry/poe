{"id":"1235797","title":"再和","dynasty":"元","author":"吴景奎","text":"幽怀耿耿托诗鸣，风叶萧萧亦有声。濠上观鱼知我乐，门前罗雀见交情。从教白发三千丈，休探灵蓍五十茎。自卜此身甘老拙，且将书帙了馀生。一幅吟笺写八分，风神萧远过羊欣。兰苕翡翠偏怜我，锦绣琅玕莫报君。江上草堂连野竹，山幽桂树倚秋云。高情自得沧洲趣，欸乃渔歌隔岸闻。万里青冥一鹗秋，山川应待子长游。莫惊素发催垂领，早见朱衣暗点头。锦带吴钩心独壮，牙签玉轴志先酬。师门藉藉高风在，立雪英才旧姓游。飞蓬落镜已皤然，坐览陈编阅岁年。五斗折腰陶靖节，一经教子汉韦贤。荷锄不识黄金贵，睨柱能归白璧全。慨想前脩有如此，我生堪愧复堪怜。"}