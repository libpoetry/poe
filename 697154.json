{"id":"697154","title":"送顾观察之蓟中二首","dynasty":"明","author":"胡应麟","text":"白羽初停越水湄，彤庭北顾玺书驰。清霜八郡飞长戟，积雪三边照大旗。异代勋名麟阁并，生平骨相虎头奇。新刍满瓮蒲萄熟，谁共襄阳醉接䍦。铜柱威名播粤都，楼船勋业遍江湖。行边首定周王策，出塞新分汉使符。倚剑苍龙鸣涿鹿，扬鞭白马照飞狐。从知幕下多词客，彩笔班生定有无。"}