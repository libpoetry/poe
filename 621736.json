{"id":"621736","title":"汀山车中却寄汪皖公明府","dynasty":"明","author":"郭之奇","text":"里公必谀令，毋论贤否伦。谀言不从心，有识所不珍。当事责名誉，舆歌杂赝真。五岭南天外，吏治总声循。潮广复千里，于揭尤海滨。今之为都者，谁可甘朴淳。频年山海孽，欲尽蚩蚩民。皮肉供兵火，沟壑半吟呻。嗟哉刍牧少，翻令司牧嗔。十里闻蟪蛄，千家见鹄鹑。不谓六月霜，忽动九重春。吁帝哀茕独，得公果仁人。视伤疮痏日，思艰共苦辛。抚摩足元气，藏喻一恕身。及兹多故日，方知静者神。休然至治理，简默所繇臻。邑亦遂无事，今昔可具陈。而我于役竣，适公下车晨。七月观风草，心口各有因。即今王程步，饥渴动征轮。回首岐峰北，弦歌想日新。眷言还相勖，庶以慰情亲。"}