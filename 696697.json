{"id":"696697","title":"武穆吟三首","dynasty":"明","author":"郑善夫","text":"南瞻岳王坟，拊心讼宣和。四海既无虞，乐事一何多。师师入帝侧，金兵乃星罗。旧时张谏议，天阍语非讹。但见户括金，不见士荷戈。回首靖康末，志士悲如何。太尉出世姿，用兵自神武。怀中左氏传，羞与绛灌伍。燕云唾手得，甲卒尽熊虎。北开玄冥天，南靖朱光土。国耻犹未雪，百胜曷足数。誓将与诸君，痛饮黄龙府。不观颍昌旗，气已吞边部。英雄无奈何，气数乘人事。宋德但末光，椒房生梦寐。北狩不可返，上天有成意。壮士自苦心，奸臣自长计。蜡书晨到门，将星夜堕地。平生四字符，竟落气数里。桓桓蜀武侯，杀身志乃已。"}