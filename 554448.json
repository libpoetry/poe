{"id":"554448","title":"踏车行","dynasty":"明","author":"胡俨","text":"低田已无水，高田干欲死。北风暂歇复南风，田头日日黄尘起。朝踏车，暮踏车，朝暮踏车休怨嗟。太岁在酉，觅浆作酒。田家五行，其理或有。可怜僧道行日中，口诵经呗心忡忡。青天云黑雨将至，翻然又被风吹去。惟天聪明，岂不念农。三日甘霖，天下乃丰。迎神赛社，村鼓冬冬。此时家家扶醉翁，白云红树迷西东，焉知阖辟由化工。"}