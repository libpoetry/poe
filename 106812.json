{"id":"106812","title":"范文正公楷书昌黎伯夷颂平江李使君信之久藏","dynasty":"元代","author":"方回","text":"班固人表吾尝疑，第一武王二伯夷。我谓伯夷可第一，武未尽善宜二之。退之第一唐文人，希文第一宋辅臣。韩为夷颂范为写，三绝谁为什袭珍。星奎运逾三百年，皇佑庆历诸钜贤。逮至渡江乾淳后，珠题玉跋盈长篇。范氏袞袞饶公侯，幽州栝州至苏州。行军元昊惊破胆，义庄睦族春复秋。子子孙孙居吴中，指李后人今黄龚。锦囊偶贮此三绝，燕香夜寒吐长虹。袞衣绣衣观且夸，故国乔木兴咨嗟。大尹不吝归赵璧，祠以少牢复其家。提学翰林索我诗，肯捐此宝真复奇。授者良难受者易，即此可刊遗爱碑。"}