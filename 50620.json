{"id":"50620","title":"挽方水云道士用东坡先生清虚堂韵","dynasty":"明代","author":"沈周","text":"学仙不成似炊沙，紫府著尔无闲衙。长生只在唇舌上，六十瞥眼风中花。江湖漂萍本无蒂，一囊书画东西家。虚谈火龙配水虎，岂见白蝠如乌鸦。惟于饮酒诧能事，终身落魄犹苏葩。醉魔沉冥不可醒，带病去买宜兴茶。长途昨夜忽观化，讣至空使吾胸挝。皮囊败坏秋草里，青山剑穴从谁爬。碧云黄鹤渺何许，矫首西睇令人嗟。我今随生亦随死，努力加饭辞餐霞。"}