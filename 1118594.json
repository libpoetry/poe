{"id":"1118594","title":"杂题四首","dynasty":"宋","author":"陆游","text":"贺公在朝雅吴语，庄舄仕楚犹越吟。我幸归休在闾巷，灯前感慨不须深。茆屋三间已太奢，柴乾米白喜无涯。非贤敢窃优贤禄，愿折莼丝与蕨芽。野花红碧自争春，村酒酸甜也醉人。解放船头便千里，不愁无处著闲身。湖堤疏瘦水杨柳，村舍殷红山石榴。推户本来随意入，乞浆因得片时留。"}