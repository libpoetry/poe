{"id":"851635","title":"徐州道中","dynasty":"宋","author":"文天祥","text":"彭城古官道，日中十马驰。咫尺不见人，扑面黄尘飞。白头汉王缟素师，美人燕罢项羽啼。一时混战四十万，天昏地黑睢水湄。乃知大风扬沙失白昼，自是地利非天时。汉王仓皇问道西，一儿一女嘻其危。太公吕后去不归，俎上宁有生还时。未央称寿太上皇，巍然女娲帝中闱。终然富贵自有命，造物颠倒真小儿。"}