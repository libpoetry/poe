{"id":"1218649","title":"题刘孝子传后泰州海陵县刘子彬性孝友与诸弟隐居读书耕以为养曲尽其道亲丧茔葬有异色蛇见又产连理木人以为孝感状元陈祖仁记其事司业江存礼因作刘孝子传为题其后","dynasty":"元","author":"成廷圭","text":"好在刘真士，家居海上村。义风今益振，德望老逾尊。谯国读书裔，吴陵孝友门。白头共子职，粉骨恋亲恩。养志兼甘旨，承欢适凊温。难兄复难弟，贤子更贤孙。联綵香凝席，鸣埙酒满樽。秋田分黍稷，晓栅散鸡豚。忽抱终天恨，同招九地魂。苫茨忘夜寝，饘粥废朝飧。手泽疑如在，音容俨若存。断云丹旐远，良夜漆灯昏。畚锸随佣作，衣裳积泪痕。异蛇成五色，嘉树托孤根。活水流芳泽，新茔启庆源。已终丧次礼，犹奉梦中言。善行能相感，乡评未易论。名应动冠冕，心不愧乾坤。芝草秋犹盛，荆花晚更繁。门闾待旌表，会见薄夫敦。"}