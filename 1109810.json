{"id":"1109810","title":"上詹仲通县尉","dynasty":"宋","author":"华岳","text":"松竹不著花，密叶徒如帚。江梅不藏叶，寒花缀枯朽。独有龙焙茶，花叶秀而耦。冰霜著群木，冻死十八九。惟此百草灵，名可缀三友。春雷迸雀舌，夜雨滴龙口。皆萌哺啜心，谁假栽培手。惟有蔡端明，识之在蒿蔌。移根入北苑，金碧焕星斗。夸作龙凤团，封成献元后。问花何以报，牙舌甘鼎臼。他时子复生，为公涤繁垢。西风卷荷衣，披披不成幅。清霜拆蕙囊，冽冽已成蓿。如何独东篱，黄华笑寒菊。物之有盛衰，循环若推毂。世事良亦然，亦岂物所欲。金钿镕落日，零露洒寒玉。人皆惜芳菲，谁复念幽独。惟有陶渊明，慇勤费培沃。簪花从帽落，撚酒醉商陆。从此擅秋芳，芙桂非同录。问花何以报，剪首荐醽醁。他时更粉躯，为公采明目。"}