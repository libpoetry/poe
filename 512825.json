{"id":"512825","title":"寿萱为邵国贤赋","dynasty":"明","author":"沈周","text":"谁家无萱草，谁家无老母。堂前无孝子，萱草亦空有。邵家碧玉根，孝感生不苟。开花作婉容，顺叶承左右。愁非备养具，不足充体口。邵子所以种，涉孝岂敢后。聊寓盆缶春，志自超盆缶。干禄以代养，早已登州守。官大功名大，封荣日加厚。腰带映金葩，首翟照春酒。如何母不乐，乐则自宜寿。人生养至此，孝果在萱否。"}