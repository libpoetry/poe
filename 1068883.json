{"id":"1068883","title":"次韵曾端伯户部初春遣兴","dynasty":"宋","author":"张扩","text":"春风入手几番雨，酝酿春愁推不去。琳馆道人初未忙，被底掀髯听粥鼓。那知春色到桃溪，千树开花人掩扉。路傍垂柳已如许，青眼招春春不违。晓来东郊信两脚，折屐冲泥尚供著。枝间啼鸟劝提壶，君省此声何处恶。平生广平心石坚，未暇徐庾誇清妍。句中试下一转语，突过翰林诗百篇。龙钟似我岂宜说，不独诗穷官亦拙。向来一错铸不成，底用辛勤六州铁。"}