{"id":"689346","title":"别方子韩","dynasty":"明","author":"佘翔","text":"湖海怜同病，风尘笑独醒。投人双白璧，愤世一青萍。落魄文章壮，狂歌涕泪零。鹏抟还尔辈，吾道托鸿冥。飘零谁下榻，偃蹇独登楼。交态黄金变，穷途白发愁。飞扬裁郢曲，睥睨看吴钩。莫洒杨朱泪，乾坤一叶舟。司马才名大，元龙客礼疏。形骸长自放，词赋好谁嘘。把袂看时事，衔杯叹索居。不知萍梗迹，飘泊竟何如。问奇曾载酒，听雨几联床。久客何萧索，悲歌故慨慷。竖儒从侧目，世路枉回肠。我辈风流在，何妨入醉乡。才名空落落，踪迹竟栖栖。骏骨千金妒，羊肠九坂迷。人从天外别，乌似故乡啼。莫笑交游绝，前身是姓嵇。江湖双别泪，天地一狂生。有客同王粲，何人称祢衡。绨袍风雨色，樽酒别离情。君自怀明月，终偿十五城。"}