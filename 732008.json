{"id":"732008","title":"春家皇士斋遇顾茂伦吴赤溟沈云樵徐松之施又玉瞻拜先帝王遗像已而皇士出袁介人送家孝则诗暨茂伦又玉和作漫赋一章纪事并示介人孝则","dynasty":"清","author":"陈瑚","text":"葑门桥头春水曲，葑门道上晴烟绿。兄弟相思岁月深，一朝相遇惊相瞩。斗酒金尊话正长，疏帘日影移清光。插架图书照毫发，卬须吾友来登堂。登堂倾盖吐肝膈，迹寄缁尘心白石。茶灶书床夜雨舟，莼羹鲈鲙秋风客。吾侪不必恨长贫，投老天涯学避秦。谶兆食人当甲子，运逢薄命降庚寅。世情翻覆如苍狗，得丧穷通无不有。天宝余生我尚存，永嘉流祸君知否。谁将朋党误朝廷，谁为身家欺我后。谁使干戈满地生，北都煨烬南都走。龙起空闻三百年，土崩瓦解言之丑。呜呼志士多苦辛，丹青一卷传真人。真人飒飒悲风壮，前列王侯后将相。隆准重瞳气像殊，豹头燕颔精灵王。采石矶头夺槊容，鄱阳湖畔张弓状。拜舞瞻依喜不胜，泪痕早湿青衫上。西田日暮各归家，神出新诗尺幅斜。自是河梁离别曲，珠为咳唾笔为花。九峰峨峨三泖急，不歌乘车歌戴笠。调高和者较偏多，堪嗣《玉山草堂集》。何时载枉峭帆轻，同岸纱帩望月明。石鼎联成弥道士，江关吟遍谢宣城。"}