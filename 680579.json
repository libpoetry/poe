{"id":"680579","title":"登渭川山寺","dynasty":"明","author":"李裕","text":"招提俯崇巘，台阁林木翳。攀跻登上头，喜得纵遐睇。维时宿雨收，野色开新霁。崒嵂终南高，微渺河流细。涧猿号林隈，石溜泻岩际。花洞鹤随行，霜蹊马经踶。清洒涤心神，迥旷超尘世。门迓一缁叟，振锡被毡罽。自说元季人，于今百十岁。相与谈无生，了悟寂中意。何如君恩深，方兹民社寄。暂憩出禅关，歘惊渭泮济。行行幽抱繁，怅然赋新制。"}