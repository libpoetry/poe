{"id":"283323","title":"南浦·春帆，和碧山春水韵","dynasty":"现代","author":"姚华","text":"迥野一帆悬，趁绿芜渐成，风絮兜满。叠皱几湘裙，轻舠快、寒淞贴天堪剪。疾光如水，涨痕应见春深浅。雾樯雨叶知去住，相续前程锦片。安流放舸无踪，更约束乡心，朋鸥侣燕。斜影断云明，残阳外、惊转鬓眉青遍。玄真宅小，照波时送流红怨。访仙何地归无恙，疑似灵槎来远。"}