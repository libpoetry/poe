{"id":"690758","title":"即事，柬定西侯张侯服二首","dynasty":"明","author":"张煌言","text":"谁提玄钺向燕云，姓氏江南草木闻。已指黄龙麾战士，何劳青雀拥回军！两河父老犹挥涕，六诏乾坤正策勋。纵有鱼符耑亦得，只今岂少信陵君！十载冰霜誓枕戈，岂应歧路转风波？和戎魏绛终当谬，结客燕丹恐亦讹！剖竹已非秦郡县，分茅可是汉山河？孤臣独有干将在，紫气青雯自不磨。"}