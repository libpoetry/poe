{"id":"1104783","title":"山行","dynasty":"宋","author":"卫宗武","text":"曲波岸岸浮清屿，绿树村村间野花。一望川原春冉冉，断霞残照落栖鸦。野芳未放青春去，林鸟长随白日閒。山色殢人归未得，杖藜日日扣松关。麦畦桑陇夹蔬花，远水晖晖日欲斜。一片野光涵列岫，翠微深处有人家。古寺僧窗借榻眠，桑柔柳暗乍晴天。梦残一枕春酲醒，木杪钟声破晓烟。乐天不废空门友，杜老犹交赞上人。茶灶笔床时一到，研谭尽日与僧亲。两度来游饱看山，又回双桨溯晴澜。山光每恨舟难载，点染篇章作画看。山横数里如鬟耸，水界千畴似砥平。花事已阑农事动，村村雨足一犁耕。红紫飘零笋蕨抽，一年芳事又成休。榆钱万叠春难买，落絮随风万点愁。开到荼蘼花事休，妇桑男亩又从头。阳春有脚堂堂去，万缕垂杨系不留。乱擘晴绵清昼迟，阴阴古木绿云齐。僧窗尽日无尘事，梦破一声春鸟啼。"}