{"id":"473984","title":"拟古诗七十首（录一十三首） 其十三 杜员外甫述贬","dynasty":"明","author":"盛时泰","text":"自予来巴州，得继昔贤后。游览锦官城，功名奚所取。溪边一草堂，缚茅自吾手。宾朋虽众多，性情无所偶。醉来赋新诗，豪荡不复有。建安与西京，肯为人轻售。骑驴自暮归，秋风甘白首。面目虽已黎，精神日抖擞。丈夫抱经济，进则夔龙耦。思以拯苍生，勋庸高北斗。肯为升斗粟，易我平生守。朝夕贵人前，奴颜效奔走。皇天有深仁，兹贬意诚厚。昨游孔明祠，眼见柏纹纽。扶汉岂不劳，三分帝所受。下视曹与孙，心术一何丑。觊觎窃神器，不出汉廷授。一时忠义人，粉身向齑臼。譬彼大厦颠，一木焉能救。我今濩落来，所赖惟亲旧。君王恩未酬，交结得朋友。于以栖余龄，没齿亦何咎。所存喘息在，居然共田叟。饥寒良切身，履穿还露肘。在处与冷汁，聊以充吾口。意气干云霄，自知未为负。岂为活斯须，所贪在杯酒。"}