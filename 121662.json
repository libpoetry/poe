{"id":"121662","title":"赠赵排岸兼简汪尉","dynasty":"宋代","author":"陈造","text":"二年挽眉簿书俗，分无足音到空谷。赵侯缥缈尘外人，肯舣归舟问幽独。冰壶炯炯当九秋，岩电熠熠悬双目。小家樽俎解咄嗟，卷褥或能营酒肉。从容不待投辖留，坐来屡跋铜盘烛。酒酣辞锋不受触，脱手诗成惊破竹。雄才伟论两超绝，磊嵬大称此腰腹。定多欬唾到银笔，自可风标藏画轴。别去日月讵几馀，丰悴真成手翻覆。慈乌绝哺心糜碎，脊令断行泪陆续。化儿与人底异情，念君胡宁耐荼毒。诗肠只作饥雷吼，谭舌未免穷涂哭。肉割鹭股竟何补，书凭雁翼惭虚辱。退之方急一箪食，少陵徒思万间屋。语追竞病代舍宽，王将军家禄千斛。奋蜚行矣君有待，否泰更之吾已熟。岂容步仞局赤骥，会见青冥上黄鹄。奉川之汪乖崖上，有粟如阜金如粟。载宽县籍偿丁算，长与饥民共年谷。一牛鸣地监河侯，盍令颜阖能饘粥。"}