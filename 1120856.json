{"id":"1120856","title":"次韵相之木犀六首","dynasty":"宋","author":"周紫芝","text":"拂色青衫不是妆，蕊珠宫里淡鹅黄。紫罗裳亦元无用，薝卜花应自有香。高树层阴作翠云，月华霜晕醒馀薰。人间韵少花俱俗，天上香来世未闻。西湖南北两边山，牢落孤芳不奈闲。好遣长须挽黄粟，付他桃叶伴云鬟。故国幽姿想自妍，只今谁与著诗怜。竹篱茅舍花开处，望断江西眼欲穿。留香欲住正须阴，远引山林却要侵。绝韵有谁能画得，郎潜诗妙最知心。玉折兰摧事已休，倡条无数绿阴稠。此花独与苍岩桂，风雨平分万壑秋。"}