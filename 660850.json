{"id":"660850","title":"贞母咏","dynasty":"明","author":"罗钦顺","text":"朝读贞母传，夕吟贞母诗。母寿今八旬，芳名千载垂。昔归君子室，心德两相宜。执手奉承说，黄发以为期。烹凫酌美酒，从容理朱丝。清音正盈耳，桃华犹满枝。溘乘埃风去，弃我真若遗。哀来无昼夜，昼哭声转悲。逝将从君往，重结深长思。有身嗟未判，辛苦安得辞。继体心所切，悬弧事竟奇。深闺寒复暑，长养实勤斯。聪明自天锡，教诲亦不迟。居然富文学，下笔惊主司。名题黄金榜，班簉白玉墀。爵位既频陟，恩封遂屡貤。尊荣倾邑里，光彩焕门楣。盛德固有报，始望那及兹。彼哉须眉具，长佩纷陆离。当几靡定力，王业何由熙。人间有贞母，岂得无男儿。贞母宜万寿，非独闺门师。"}