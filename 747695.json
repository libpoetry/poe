{"id":"747695","title":"庐阳夜捷行赠江使君达川","dynasty":"清","author":"徐子苓","text":"庐阳夜捷烈炬红，露布连奏甘泉宫。使君兵声冠诸将，轻裘缓带殊雍容。记昔曾在围城中，挟策两谒中丞公。中丞英伟人中龙，使君眉宇春融融。指麾绰有中丞风。牙旗深处展高宴，橙香蚁绿霜螯健。野人喜极悲倒来，晓柝深杯泪如霰。君不见，荒城荡荡迹如扫，纵横瓦砾居民少，髑髅满地生青草。君不见，壶浆士女泣垂面，爱说中丞旧时战。张巡死去贺兰生，痛杀潜山庙中奠。骠骑连宵拜新命，汉廷不惜通侯印。使君爱逐赤松游，脊令原畔牵归兴。为君高歌歌断绝，悲笳吹落林间月。"}