{"id":"371159","title":"百字令·呈院长黄淡人夫子","dynasty":"清代","author":"熊琏","text":"骚坛领袖，赖褒扬千载，幽光潜德。落手文章秋水洁，洗净六朝风格。桃李盈门，图画叠案，富贵神仙客。迟迟长昼，梧阴满院凝碧。此时铭节传贞，奖忠褒孝，胸次罗今昔。一曲冰弦弹古调，白雪阳春谁识。志切经纶，情耽风雅，好句尊前得。闺闱何幸，庸才承此吹拭。"}