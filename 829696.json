{"id":"829696","title":"爱菊二首简陈仁先","dynasty":"清末近现代初","author":"郑孝胥","text":"爱菊爱其淡，菊类晚愈奇。岂能遂不爱，臭味殊差池。秋花复当令，佳种忍弃遗。恨不起渊明，究穷花之姿。颇疑东篱意，匪逐世情移。尚淡不尚奇，此理将语谁？众芳竞媚世，菊乃傲者徒。穷秋风雨中，闭门足自娱。诗人有寒骨，气类惟饿夫。周粟诚不义，餐英追三闾。千秋屈与陶，知己良有馀。对菊怀二子，悲吟意何如？"}