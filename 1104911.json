{"id":"1104911","title":"方逢原借示方干先生诗以集句诗赠之","dynasty":"宋","author":"孔平仲","text":"裁霞曳绣一篇篇，要见功夫在笔端。心恐借留中不遂，寻常未便借人看。潜夫自有孤云侣，蟾蜍影里清吟苦。澄心不出风骚外，援笔便成鹦鹉赋。醉醒多在钓鱼矶，越国云溪秀发时。只用篇章为教化，声声可作后人师。援笔皆成出世文，坐看孤峭却劳神。直须分付丹青手，缅想应无前后人。远壑度年如晦暝，澄潭到底不容尘。公卿若更遗名姓，甘棹渔舟下钓纶。"}