{"id":"1121771","title":"围田叹四绝","dynasty":"宋","author":"范成大","text":"万夫堙水水乾源，障断江湖极目天。秋潦灌河无泄处，眼看漂尽小家田。山边百亩古民田，田外新围截半川。六七月间天不雨，若为车水到山边。壑邻罔利一家优，水旱无妨众户愁。浪说新收若干税，不知逋失万新收。台家水利有科条，膏润千年废一朝。安得能言两黄鹄，为君重唱复陂谣。"}