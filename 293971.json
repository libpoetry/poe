{"id":"293971","title":"瑶华·承泽园将易主时荷花盛开邀词集同人饮赏","dynasty":"现代","author":"张伯驹","text":"一花一叶，绿意红情，是人间空色。轻房密尽，曾覆护、波底鸳鸯双翼。繁华几日，便说到、西风消息。算自来、苦在秋心，识得许多炎热。朱门屡换衣冠，剩歌舞楼台，池头凝碧。蓬瀛旧侣，回首处、觅梦又成今昔。何须是主，趁雨夕、续欢顷刻。看此身、天地浮鸥，为问谁人非客。"}