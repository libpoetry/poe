{"id":"458489","title":"孤雁词","dynasty":"当代","author":"卢青山","text":"华物之艳绮兮，飞物之枯槁。时既冉冉以淹逝兮，吾复磋磴之长道。牵白云而度长风兮，此余翔扇之浩渺。落玉关古地之西村兮，起沧海横波之热岛。振翅众类之先兮，带蓬莱之落瓣；淩迟秋寒之永兮，衔深风之霜草。或以顽乖而堕群，或以蠢拙而失导。度方隅而徘徊，冀或觌于吾好。彼南方之客兮，有鸳鸯之旖旎。洋洋乎陂塘之玲珑兮，睨吾毛羽之粗鄙。拨远宇之云兮，吾唤云中之赤松；呼风伯以为役兮，起虞渊之潜龙；捲六合以泻雨，鼓雷车而裂长空。彼惊惶兮忽忽，而旋避兮匆匆。吾长笑兮山摇，抟远翼兮渺踪。闻北地之民雄旷兮，摩天以长行。宿昆仑之椅梧兮，餐白露与霞英。漠漠千寻兮荒野，厉厉万丈兮朔风。肆腾踔而奋蹈兮，列巨阵而扬鬃。心魂震栗兮，淩空之霹雳；丘壑崩摧兮，恍盘古之开辟。余霍霍以迅征，飞长唳以和鸣。仰苍旻而长啸兮，笑余声之丑老；誇瘦健之俊蹄兮，嘲余身之短小。蛙兮蛙兮居井底，蛙兮蛙兮莫我嘲。知沧海之浩瀚，知云山之巍高？遗彼东海明月之珠兮，唾以孤飞之萤光；遗彼王母云霞之帛兮，弃以摧腐之陈缰。吁戏吾将去矣。秋菊之傲兮，岂争群卉之衣；淡荷之清兮，不弃淤泥之地。掠低壑余以哀嗥兮，淩绝顶余以长跂。漫漫长路兮霖雪冰摧，蹇趔趄而前兮无以为期。缭缭绕绕望天际兮苍梧之翳，云有崒嵂莽雾之峻阻兮吾将复何悔。"}