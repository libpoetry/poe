{"id":"1143983","title":"江行大雨水涨四首","dynasty":"宋末元初","author":"方回","text":"客路由来但喜晴，山深何况更舟行。孤篷酒醒三更雨，滴碎愁肠是此声。一夜水高丈五六，移舟稳傍渔家宿。矶头浪急上滩难，舟子索钱赛神福。踏竿倒挂似飞猱，水长船行拂树梢。忽讶平途成峻濑，更怜危石没深涛。何处岸颓漂大树，明朝水落阁平滩。村民争剪为薪去，万事从前预料难。"}