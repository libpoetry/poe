{"id":"1057460","title":"赠王隐居适中","dynasty":"宋","author":"刘弇","text":"樗翁卧南郭，宛是逍遥乡。朝餐止半菽，暮偃仍绳床。如松生硗陵，不害材资良。少也顿绝羁，骎骎躞云庄。十出九不售，髭根半秋霜。他时转蓬子，顽嬉过其傍。那知胸腹中，固自储琳琅。我曾耳清警，洒落皆天潢。谓宜神明相，衎衎臻乐康。胡为乞刀圭，弥年对清漳。曼容隐成僻，照邻废堪伤。睡虎与蛰虬，儿童勿轻尝。"}