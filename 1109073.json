{"id":"1109073","title":"商妇词十首","dynasty":"宋","author":"刘克庄","text":"嫁作商人妇，牙筹学算商。元来有胎教，生子肖弘羊。今夕佳风月，身同影守房。藁砧定何处，皮裹铁心肠。图南倭舶透，败北榷场开。妾貌不长好，君行何日回。蜮含沙射影，鳄以尾勾人。不是妾饶舌，愿言君爱身。客梦嫌鸡早，归心恨马迟。感君留半镜，教妾画新眉。月夕孤单女，天涯放逐臣。偶逢顾曲客，忘却买茶人。粉堞五七里，青帘三四家。客沽北府酒，女唱后庭花。道远书筒少，时难旅橐垂。花飞春事过，柳暗晓妆迟。昔梦随君去，犹疑在我傍。素惭倾国色，旋学入时妆。自说居奇货，人知有贩心。相如小商尔，卖赋得千金。"}