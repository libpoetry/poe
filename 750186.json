{"id":"750186","title":"蒙阴感事","dynasty":"清","author":"吴唐林","text":"征车摇摇入齐甸，七日已抵蒙阴县。东蒙山下居民稀，附郭村墟少烟爨。土人见客前致辞，坐语沙中溯离乱。连年寇盗满东都，河北官军苦征战。兖曹颍毫逋逃多，连骑呼群日东窜。纷然贼骑翻山来，去岁穷乡尽遭难。仓储劫掠庐舍焚，十室丁男九分散。即今贼退事少平，比县干戈苦传箭。四方襁负犹未归，为恐原燎更重煽。原田每每无人耕，茂草荒凉野花茜。往来孔道无人行，今日单车喜重见。感此弥怀陵谷悲，再来已值沧桑变。我亦乡关付劫灰，回望南云泪如霰。"}