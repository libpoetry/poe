{"id":"1117097","title":"春深三首","dynasty":"宋","author":"苏辙","text":"郊原红绿变青阴，闭户不知春已深。稍喜荒畦添野荠，坐看新竹补疏林。帘中飞絮萦残梦，窗外啼莺伴独吟。欲听楞严终懒出，道人知我祖无心。小园松竹有清阴，懒病从兹日益深。醉客满堂惭北海，野僧同社忆东林。逢人问道空长啸，久客思归尚越吟。三十年前诵圆觉，年来虽老解安心。偶有茅檐潩水阴，近依城市浅非深。幽居每自比陈寔，古学何人贵杜林。邻父时来陪小饮，儿曹颇解续微吟。前年仅了春秋传，后有仁人知我心。"}