{"id":"16755","title":"蜘蛛·蜘蛛天下足","dynasty":"唐代","author":"元稹","text":"蜘蛛天下足，巴蜀就中多。缝隙容长踦，虚空织横罗。萦缠伤竹柏，吞噬及虫蛾。为送佳人喜，珠栊无奈何。网密将求食，丝斜误着人。因依方纪绪，挂罥遂容身。截道蝉冠碍，漫天玉露频。儿童怜小巧，渐欲及车轮。稚子怜圆网，佳人祝喜丝。那知缘暗隙，忽被啮柔肌。毒腠攻犹易，焚心疗恐迟。看看长祆绪，和扁欲涟洏。"}