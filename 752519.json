{"id":"752519","title":"与田静轩艾立三饮周试生宅作歌","dynasty":"清","author":"杨承禧","text":"周氏堂前饮春酒，座中四客平生识。烛花欲谢杯盏空，乐且厌厌情未极。借问客为何许人，四人同心不易得。即今便已称奇士，于古亦足争雄伯。折节初慕季心恭，负气难除袁丝直。丹青皎洁见本性，卞和犹抱荆山石。若使当初入秦市，仰天一叹乌头白。亦能铁椎怀袖中，千夫之勇皆辟易。不然扁舟五湖去，黄金圭组判一掷。宁当偃蹇诧不遇，跋前疐后遭狼籍。未来成败岂逆睹，眼前义利粗分晰。螳螂当车蚁拔树，久知造化非绵力。区区志烈差自异，悠悠虚生真可惜。吾徒终竟止如是，人生何贵有羽翼。"}