{"id":"844079","title":"山居漫兴","dynasty":"清末民国初","author":"陈肇兴","text":"忽报孤城陷，苍茫百感新。半生轻结客，此日愧知人。拾橡杜陵叟，负薪朱买臣。悲歌聊度日，不敢怨清贫。一身如逐客，数日寄岩阿。世乱乾坤窄，山深云雨多。生涯依木石，时事阅兵戈。不见天边鸟，高飞避网罗。寂寞空山里，无人独掩扉。养茸麋鹿驯，分子鲤鱼肥。习字妻磨墨，熏香婢拂衣。忧来频命酒，勉强学忘机。燕去泥犹落，虫飞雨欲来。山林饶乐趣，豺虎恕庸才。竹迸松根茁，兰穿树腹开。桃源无处觅，鸡犬漫相猜。偶阅岩前稼，时来原上行。分秧迟闰夏，种豆急新晴。地瘦宜瓜植，田硗带石耕。谁知抱瓮者，原是一书生。巘叠复峦重，寻幽偶寄踪。草深没人迹，山缺拥云峰。将帅思擒虎，经纶怀卧龙。沉吟无限思，日暮倚青松。此地勤耕稼，年来幸有秋。刺花巢白鸟，蔗叶饲黄牛。瓜果参差熟，田园次第收。相怜多父老，挈榼到墙头。三春花落后，四月雨晴初。凿地开山沿，留泉灌野蔬。屋从吾辈老，谷合乃公愚。日共村翁醉，方知乐不如。"}