{"id":"924953","title":"寄题孔氏颜乐亭","dynasty":"宋","author":"苏辙","text":"颜巷久已空，颜井固不迁。荆榛翳蔓草，中有百尺泉。谁复饮此水，裹饭耕废田。有贤孔氏孙，芟夷发清源。废床见绠刻，古甃昏苔痕。引缸注瓢樽，千岁忽复然。嗟哉古君子，至此良独难。口腹不择味，四体不择安。遇物一皆可，孰为我忧患。阮生未忘酒，嵇生未忘锻。欲忘富贵乐，托物仅自完。无托中自得，嗟哉彼诚贤。"}