{"id":"1215597","title":"和吴诚中感兴六十韵","dynasty":"元","author":"黄镇成","text":"十载婴离乱，三灵紊纪纲。长雄尊武断，氛祲晦文昌。赤子还思汉，皇天只眷商。未能书痛哭，谁合传循良。边鄙时犹耸，污莱岁亦荒。餐芝怜绮季，采药羡嵇康。寂寞山林路，纷纭声利场。举杯浮月影，拔剑动星芒。沟垒连坚壁，樵苏远馈粮。盖藏空里巷，储偫尽仓箱。不获安吾圉，何由靖彼疆。感时怀栎社，辟地得榆乡。千里淹骐骥，高冈集凤凰。圃芳飞蛱蝶，波暖浴鸳鸯。岁久家山近，春深草木香。故人情独厚，老子兴尤长。濑钓狂如故，盘居乐不殃。开扉延竹径，展席荫茅堂。庚甲相先后，交游半在亡。忘形谐笑谑，好客谨迎将。桃李门墙暖，风云水石凉。悲歌增慷慨，远引迫仓惶。戍垒何曾撤，山家亦可伤。几时韬甲胄，何日返耕桑。涉世艰尝备，偷安愿少偿。斸云新迸笋，锄水欲抽秧。俯仰心犹壮，登临力尚彊。莺鸣晨唤友，蜂起午朝王。露蕊丹砂滴，风篁翠葆张。稻香收野碓，酒熟出邻墙。步屧穿林坞，扶筇度石梁。雪晴山屴崱，烟晚树苍茫。志可林泉遂，情难畎亩忘。巢居违猛鸷，陆处避怀襄。泪尽莱公竹，歌沉召伯棠。薰征思马葛，增秩想龚黄。狐逐令先虎，狼因用牧羊。关河连灌莽，郊甸厌糟糠。疑段蹄新凿，骅骝首独昂。十藏矜鼠腊，千仞覆蜣螂。上将专鈇钺，遗黎蹈火汤。同袍能邂逅，散策幸徜徉。田里无愁叹，乡邻不吊丧。探幽寻绝谷，穷睇陟崇冈。适野何烦骑，临流讵假航。绨袍安绮縠，粝食饫膏粱。玉糁调羹法，松花酿酒方。纻溪仙馆集，幞石帝庭光。野蓛罗珍馔，山花丽靓妆。星坛逢蓟子，云洞入刘郎。地僻观松鹤，天清远虎狼。绛霞匀醉脸，清露漱吟肠。自拟襟期素，那知鬓发苍。有尊开北海，无语问东方。圣主勤延访，山农觉散狂。集飞从渤澥，清浊辨行藏。连姻共村落，结屋傍林塘。石平多可坐，泉美总宜尝。荣名谢伊吕，笑傲学羲皇。微躯寄宇宙，行乐答清章。"}