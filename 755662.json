{"id":"755662","title":"哭旅儿 其二","dynasty":"清","author":"邓瑜","text":"汝生岁甲戌，我时方归宁。咳名襁褓中，唤汝曰寄生。外祖颇爱汝，谓儿乃宁馨。十年一弹指，幸汝渐长成。可怜妆外家，门户日替零。今惟汝舅在，身世同浮萍。自恨数太奇，殷殷望诸甥。谓汝颇挺立，期汝能成名。胡汝不克副，奄忽归九京。昨来强慰我，未语先吞声。吞声更无语，使我难为情。自我归汝家，汝父贫苦累。对泣牛衣中，宁敢怨憔悴。生汝八弟兄，心力亦几殆。所觊俱有成，婚嫁事完备。迨我谢世时，送我入幽隧。了我一生事，辛苦聊自慰。此愿岂云奢，而竟未能遂。自从阿加殇，倏忽廿四载。今汝又继之，天乎我何罪。汝爷素旷达，痛极转无泪。况我多病躯，剜此肉一块。吾衰岂久存，九原汝其待。"}