{"id":"789535","title":"换巢鸾凤  用梅溪韵同魏丈滋伯作","dynasty":"清","author":"张景祁","text":"无限新娇。在蘅芜巷陌，柳色河桥。水窗窥倚扇，月榭教吹箫。风前一捻可怜腰。病馀黯然，柔魂易销。屏山冷，有替泪、腊花红照。愁悄。人眇眇。心事问谁，明镜当怀抱。小苑栖萤，画楼啼鴂，换了斜阳芳草。争柰灵修故来迟，黛眉蝉鬓青蛾老。无情天，闷恹恹、一任昏晓。"}