{"id":"541764","title":"咏史","dynasty":"明","author":"归有光","text":"昔在齐威王，选人以治氓。惟彼阿大夫，籍络日有声。唯此即墨宰，小人共谗倾。是非并颠倒，四境交侵兵。安得召左右，阿党尽为烹？昔在楚庄王，三年不听政。膝上置美女，饮酒不曾醒。有鸟止于阜，不蜚亦不鸣。安得任伍举，一朝霸名成？昔在帝武丁，三年不出令。恭默以思道，殷国未能宁。安得梦圣人，求之傅岩形？"}