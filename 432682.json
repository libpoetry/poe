{"id":"432682","title":"悲怀六首  丁丑夏","dynasty":"近现代","author":"庞俊","text":"泪眼送朝昏，空床那复寐。苦悲泉下人，舍我岂其意。顾君已肠断，绕室况群稚。辛勤营一廛，属纩得斯地。翻思婉娈情，何尝为贫累。一一蓼与荼，回味在胸次。理遣言已虚，命穷身似寄。惨惨难具陈，区区不我畀。榻前握手际，至痛宁在言。神清看愈伤，涕出强复吞。俄闻剥啄呼，且喜医在门。围灯理药裹，浑舍何喧喧。尚想携手欢，春场花正繁。忽忽共牢食，悠悠同穴恩。此事岂剧迫，怵惕惊我魂。春宵恋秋夕，卧席何由温。花落一何速，药行一何迟。病枕度春风，铅黛久不施。揽镜有馀呻，凭几无展眉。犹存爱花性，悦此瓶兰枝。客来慰勿药，婢憨誇进糜。沈绵复沈绵，中寝心然疑。今朝事大定，泪尽肝自摧。漆棺是底物，赫然当我楣。徒为人所怜，儿女多何为。窀穸忽已毕，蓄泪期一纵。遗像好眸子，视我凄欲动。我如失群雁，鸣悲故创痛。子为作蛹蚕，茧成身剧送。拊膺当告谁，倦枕苦无梦。吞声傍妆台，甘受达士讽。当时画眉笔，今作写哀用。平生喜朝卧，罕闻晨乌啼。酒醒今独起，始唤登坛鸡。夜雨湿新冢，草发冢间泥。路滑胆又弱，孤魂正凄凄。惟人与鸟兽，其死岂同迷。蒙叟有概然，吁嗟物可齐。我虽好诗篇，悲伤固无取。悼亡肇潘岳，语工事弥苦。古人盖多此，检箧始欲睹。慰情何必尔，冤抑或代吐。入室望几砚，幸未移故处。空瓶无复花，哀哉奈何许。"}