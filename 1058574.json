{"id":"1058574","title":"挽宗岳张尊师","dynasty":"宋","author":"华镇","text":"神仙去住本无家，此日人间漫叹嗟。华表旧传归白鹤，洞庭谁见袖青蛇。道山两拂谈经麈，沧海频乘犯斗槎。双玉佩沾天上露，五铢衣识洞中霞。林泉投老心犹壮，京国归来鬓未华。短制从今牵薜荔，杂耕依旧种胡麻。风生谢傅团团扇，花隐尧夫小小车。逸兴逍遥舟不系，新诗妙绝玉无瑕。松边对酒依盘石，竹里分泉洗落花。一自青冥餐沆瀣，更谁黄犊侣麇麚。丹初封鼎云犹湿，棋未收枰日已斜。每过竹轩深有恨，独怜溪阁静无哗。匣中不见龙三尺，画里空馀雪两髽。回首方蓬归路远，五云愁杀树交加。"}