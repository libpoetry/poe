{"id":"682894","title":"感事二首","dynasty":"明","author":"尹台","text":"突然散骑满云中，将帅休誇破敌功。坐镇已无梁督统，提边谁是石征戎。可怜士马空秦塞，即恐烽烟彻汉宫。安得本兵深庙算，遍收奇勇策勋庸。扶桑铜柱亦堪危，未说天骄扰汉池。虎穴横戈须此日，龙沙拔帜定何时。通蛮久绝唐蒙使，凿岭犹烦马援师。诸省壮丁输挽尽，无由四海息疮痍。"}