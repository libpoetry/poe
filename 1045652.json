{"id":"1045652","title":"雪 其五","dynasty":"宋","author":"徐积","text":"一夜五宫星茫然，投壶笑电挥赤鞭。何物变为淮上雪，馀花散入江南天。东家乞火温稚子，西邻赊酒娱高年。樵翁头上笠戴月，渔父手中帆卷笺。庾子贞家但寻菜，鲍通直辈弥矜鲜。卞郎方弄瓠杯杓，浙帅已亡羊髀肩。当门正好张敝席，隔篱可笑窥华旃。最是珊珊上楼佩，恰如冉冉升空仙。牵牛童儿饮河汉，扶犁老子耕云烟。漫翁何处拾瑶草，自有梅花大庾田。"}