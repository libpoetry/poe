{"id":"978154","title":"上木詹事生日十月十五","dynasty":"宋","author":"徐照","text":"客花十月开湘桃，蓬天春浅霞烟高。仙郎玩世跨鹏海，红龙紫仗青童翿。星斗心胸□□□，笔端衮衮惊沧涛。天皇庚申开凤历，百八十岁生夔皋。彤庭射策鬼斗□，虎符分寄梁悬刀。承华出入汉长吏，画图周室诸侯朝。绫绮连钱蔽华屋，神奎秘画黄金标。鹤嘴瓶深贮沆瀣，西峰倒碧翻蒲萄。"}