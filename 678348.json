{"id":"678348","title":"骝马歌","dynasty":"明","author":"顾悫","text":"荧惑宫中一团火，踢倒祝融掣金锁。飞来尘世化赪虬，满背红云结花朵。绛鬃拂膝朱尾长，赤瑛络胸红丝缰。炎光闪闪照人热，渴死造父愁王良。北平公子宛庭簿，万镒黄金求赤兔。黄罗抺首裤摺靴，虎气逼人如吕布。江南书生力不多，一跃五丈飞官河。相看马上失声笑，但见碧烟如鸟过。电光拂眼腾朱梭，骏快不数生蛟鼍。研朱为写红叱拨，唤起杜陵为我歌。"}