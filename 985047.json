{"id":"985047","title":"与大受述之耕道游绝尘亭探韵得赋字","dynasty":"宋","author":"郭印","text":"人生合散多，罕与故人遇。今辰天气佳，偶尔得清晤。况复临江亭，一目万景聚。晚烟乍明灭，天远重重树。长江湾环来，浩荡仍东注。对此酌春酒，饮酣诗可赋。我欲写笔端，恨无摩诘句。岂如二三公，才力超七步。观情殊未阑，倏忽天欲暮。凭谁挽羲和，为把车轮驻。"}