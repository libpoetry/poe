{"id":"1214231","title":"题潘好古诗卷","dynasty":"元","author":"周权","text":"繄古道之久混兮，谓渭浊而泾清。耳所适以是悦兮，纷瓦釜兮雷鸣。岂大雅之不作兮，由世尚之所徵。何独子之好古兮，得非姱节而特行。念朱弦之既绝兮，岂鸾胶之足凭。谅吾朴之弗凿兮，又何恤乎亏成。振寥寥之孤响兮，嗟彼聋俗。而畴顾当郑卫之声哇兮，乃独唱乎咸濩。惟心游于太古兮，发冲泊之天趣。将抱瑟而从之兮，爰写余之中素。伫落月之遗音兮，渺松风于秋曙。"}