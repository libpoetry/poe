{"id":"525570","title":"玉烛新 寄俞鲁用","dynasty":"明","author":"顾璘","text":"飘飘黄绶客。向溟海东边，参陪凫舄。从来短簿，非凡事、认取凤凰毛翮。春秋满腹，舌澜翻曾倾词席。数斗后、豪气凌云，看舞玉龙三尺。今栖枳棘丛中，且奔走风尘，奉行条格。丈夫舒卷。随时耳、聊布苍生膏泽。鸡群野鹤。当自有知音求索。从容展、经济雄才，治安长策。"}