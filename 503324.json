{"id":"503324","title":"歌行赠别友","dynasty":"明","author":"王恭","text":"湖中雪晴水始波，湖上数峰闲绿萝。绿萝飞烟数千丈，夜夜惟闻猿鸟多。君家宛在青松际，潇洒山中无不至。风流谁识汉王孙，文采犹存建安气。五侯门外宾如云，羡君不过五侯门。闲中惯识麋鹿性，梦里长亲鸥鸟群。闭门读书宁自守，未肯低头缚尘绶。应怀白璧重连城，要取黄金大如斗。文章于我亦何有，踠足夷犹万夫后。飘流江海两鬓蓬，落拓风尘一杯酒。别君此去春风回，天涯碧草令人哀。乃知万事徒为尔，独爱孤云归去来。"}