{"id":"619937","title":"丰草六章","dynasty":"明","author":"区怀年","text":"萋萋丰草，漠漠长林。裴回昕夕，实慰我心。往哲是模，岂繄自今。顾瞻飞鸟，爰写鸣琴。丰草萋萋，长林漠漠。裴回昕夕，我心既穫。火耨刀耕，资用匪薄。时乎不遇，考槃斯托。炎疢既消，景物斯和。招从邻曲，幽事实多。晤言诜诜，遂及笑歌。今我不乐，来日如何。得失之际，宣尼有言。苟能衡命，不讳执鞭。庸知所好，淡薄自耑。优哉悠哉，聊以永年。孰是保躯，而非明哲。漱彼清泠，荫此嘉樾。心遥晷驶，言念綦切。巧者劳劳，我任其拙。舍生徇物，岂情所宜。一丘一壑，自谓过之。饥则待炊，閒当命卮。寤寐无忝，庶其免而。"}