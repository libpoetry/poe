{"id":"1076288","title":"秦少保生日诗三首 其一","dynasty":"宋","author":"周紫芝","text":"岁当作噩律始催，杓携龙角星纪回。祥云下覆穷九垓，帝车御极云旗排。夜色清润明三台，昴精叱驭天上来。上帝欲遣清风埃，汉家双阙高崔嵬。日趋龙尾朝蓬莱，父师有鼎调盐梅。公赞庙画众允谐，龙颜一笑天欢咍。虎皮蒙甲卷不开，白玉彫俎尊有雷。五风十雨无烟霾，爟火夜上通天台。礼成一代谁可偕，功高欲报帝所怀。大用永配德与才，寿庙祝之言可该，拍肩俱愿齐洪崖。"}