{"id":"843763","title":"送张杜鹃从军云南","dynasty":"清末民国初","author":"许南英","text":"相逢未几遽分襟，别酒临歧感念深。迟我十年销壮志，送君千里起雄心。九门城阙龙初蛰，六诏山川鹤在阴。藉手有柯资建设，中原破碎到于今！蛮荒埋首屈经生，投笔从军壮此行！戎马仓皇争武汉，飞鸿迢递梦昆明。半生肝胆缘何热？一掷头颅岂为名！浪迹江湖惊岁晚，留君不住若为情！主人雅重苦相留，故我依然又一秋！曲沼那容神鲤化，长空始纵大鹏游。侯门祗剩冯谖铗，客路谁添季子裘！远道天寒归不得，春来冰泮发梅州。"}