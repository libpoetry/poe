{"id":"117591","title":"黄几道郎中同年挽词","dynasty":"宋代","author":"苏辙","text":"温恭天赋此心良，惠爱人知政术长。井水无波任瓶绠，牛刀投隙应宫商。分符出遍各城守，携被归従华省郎。不到汝阴遗恨远，坐令湖水减清光。早岁相従能几时，淮阳花发正游嬉。鸣弓矍相人如堵，席地沧浪柳作帷。十载旧游真是梦，一时佳客尚存谁。遥闻葬日车千两，渍酒绵中寄一悲。"}