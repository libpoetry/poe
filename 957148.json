{"id":"957148","title":"重游南岳","dynasty":"宋","author":"范成大","text":"舍舟得马如驭气，步入青松三十里。我从蛮岭瘴烟来，不怕雨云埋岳趾。忆昔南征款庙庭，往来无恙神所祉。当时已有归田愿，帝临此心如白水。煌煌南正馆于东，手握八觚温玉玺。骏奔灊霍左右辅，好生不杀扶炎纪。崇禋竣事晓坛空，跻攀小试青鞋底。不知云磴几千丈，但见漫山白龙尾。石头招我上南台，瑞应阑干天半倚。福严钟声过桥来，彷佛三生如梦里。堂中尊者已先去，苔锁岩扉何日启。竹嫌硗确老逾瘦，松畏高寒蟠不起。癯儒尚病怕深登，幽讨未穷行且止。我评七十二高峰，郁律穹窿少观美。俨然可瞻不可玩，往往雄尊如负扆。乃知岳镇盖深厚，不与他山争秀伟。区区献状眩儿童，乳洞淡岩真戏耳。"}