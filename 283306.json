{"id":"283306","title":"一寸金·谱清真为蹇七季常题图","dynasty":"现代","author":"姚华","text":"愁恨余生，误了春花又秋月。赖典衣沽酒，琴边得趣，提壶酬影，胸中无物。杯冷肠初热。槎枒事更难慰贴，醒耶醉欲饮还停，与商量暮天雪。年去年来，芳樽迎送，知春甚时节。趁冻云笼屋，仍倾余酝，萧斋罢卷，堪烧残叶。无语江山暝，人间世化为梦蝶。陶然去，一觉间眠，算今生是彻。"}