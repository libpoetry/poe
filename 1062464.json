{"id":"1062464","title":"题李伯时画黄知命骑驴图","dynasty":"宋","author":"邢居实","text":"长安城头乌夜栖，长安道上行人稀。浮云卷尽暮天碧，但见明月流清辉。君独骑驴向何处，头上倒著白接䍦。长吟搔首望明月，不学山翁醉似泥。到得城中灯火闹，小儿拍手拦街笑。道傍观者那得知，相逢疑是商山皓。龙眠居士画无比，摇毫弄笔长风起。酒酣闭目望穷途，纸上轩昂无乃似。君不学长安游侠誇年少，臂鹰挟弹章台道。君不能提携长剑取灵武，指挥猛士驱貔虎。胡为脚踏梁宋尘，终日飘飘无定所。武陵桃源春欲暮，白水青山起烟雾。竹杖芒鞋归去来，头巾任挂三花树。"}