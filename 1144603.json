{"id":"1144603","title":"结交二首","dynasty":"宋末元初","author":"郑思肖","text":"凤鸮同为禽，麟虎同为兽。以彼善恶殊，致令分去取。恶者伪以善，惑世不可究。唯在行事间，以理观于久。或不近人情，避之如避臭。君子重结交，芳名垂宇宙。伐木义不古，伪敬溢颜面。交接无真情，面是背乃变。疏则易为恩，密则将成怨。当学晏平仲，终始保相见。"}