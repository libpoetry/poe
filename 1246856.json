{"id":"1246856","title":"笪本可为祖母病行祷婺源中途五鹤导舞默有悬应歌以送之","dynasty":"元末明初","author":"唐桂芳","text":"春来曾无顷刻晴，十日九日常风雨。鄙夫更为感时忧，浙东贼势猛如虎。官军道上恣抢攘，居人往往尽闭户。笪君蹑屩句容来，两足蹒跚困泥土。自言三岁乳下儿，丁运艰难失恃怙。白头重亲八帙馀，弗忍遗孤重摩拊。陈情之表先我心，似诉悽然无尽苦。奈何垂老卧沈绵，不及慈乌能返哺。人生至孝达神明，敢以身代期疾愈。五王联翩龙衮卷，洋洋在上谁敢侮。清香一瓣妙感通，祥飙恍若神君语。婺源尚隔五岭遥，白鹤便向尊前舞。归来喜气溢里闾，鼍鼓声喧作端午。茅山之石规玉杯，茅山之木酿玉醑。茅家兄弟把灵芝，寿彼高堂太祖母。"}