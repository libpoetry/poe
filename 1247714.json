{"id":"1247714","title":"题林士衡所画揭学士方壶歌图并寄葛原哲经历","dynasty":"元末明初","author":"蓝智","text":"方壶之山东海上，鱼龙出没风涛壮。贝阙珠宫亦渺茫，白云黄鹤空惆怅。上清道士方方壶，笔底江山开画图。方丈蓬莱紫翠合，南宫北苑丹青俱。山中龙虎丹庭熟，白发萧萧映秋竹。仙家岁月谁与期，人世兵戈自相促。林生笔力回万牛，倚棹幔亭风雨秋。十年却忆壶中隐，万里长怀天上游。新图萧瑟松树老，我思美人隔烟岛。谪仙何处驾长鲸，杜甫空歌拾瑶草。秋山木落山正空，客行已逐南飞鸿。明年把钓三山去，更向丹丘问葛洪。"}