{"id":"704768","title":"彭城怀古二首","dynasty":"明","author":"薛瑄","text":"戏马台边雉堞高，参差楼閤入云霄。漕河控引淮黄近，驿路通连海岱遥。天府岂知成霸主，彭城空复驻英豪。大风折木飞沙日，想见天心翊汉朝。当年禹迹旧分州，走马南来遂此游。地势萦回环翠岭，关城峭拔枕黄流。烧馀豪杰千年冢，春老佳人百尺楼。周览未能穷往事，官河又放下洪舟。"}