{"id":"958710","title":"和孔义甫送谢丈致仕","dynasty":"宋","author":"郑侠","text":"公本神仙人，眸子如点漆。少年富词学，胸府罗星日。千邻告饥籴，靡不售所乞。清时登膴仕，直以名驾实。非若势利徒，志意随缨绂。舜立皋益来，文兴闳泰出。辽辽天地间，千载兹会一。神皇真圣神，群策期尽屈。何意群虑卑，惟思进身疾。然否差毫厘，愁冤腾万室。天聪竟下听，罪已逾帝乙。公时如巨龙，盘泊虾蟹窟。孰不念泽施，天人共欣怿。宁知未艾服，恳恳乞骸骨。不免使众疑，为高至遗物。应思世役役，耽徇穷终没。宁殊鸡与鹜，一饱归罝罻。□□闻风清，是甘守圭荜。"}