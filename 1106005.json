{"id":"1106005","title":"端午内中帖子词 夫人阁","dynasty":"宋","author":"王圭","text":"金缕黄龙扇，兰芽翠釜汤。君王回浴殿，步辇自生香。绕臂双条达，红纱昼梦惊。连吹紫云曲，不及晚妆成。绿艾初垂户，青菰已荐觞。人归宫殿午，偏觉昼阴长。画栱无尘乳燕飞，薰风时复度罗衣。君王避暑蓬莱殿，向晚笙歌簇辇归。日长珠箔漏声稀，团扇新裁越女机。进罢采丝三殿晚，万年枝上乱莺飞。后苑寻青趁午前，归来竞斗玉栏边。袖中独有香芸草，留与君王辟蠹编。火云时节促金刀，旋捲珠帘剪绛绡。天上莫将尘世比，房栊都未觉炎歊。偶从选入侍仙都，歌舞常承玉殿呼。欲谢君恩却无语，心前笑指赤灵符。一样红裙试舞斜，阶前妒尽石榴花。明朝知是天中节，旋刻菖蒲好辟邪。"}