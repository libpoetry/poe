{"id":"74524","title":"奉送达兼善御史赴河南宪佥十二韵","dynasty":"元代","author":"傅若金","text":"圣治尊儒术，贤才翼帝躬。立朝防触豸，行路避乘骢。复道河南去，先愁冀北空。激扬元自任，出处岂谋同？地绝看持节，天长惜转蓬。绣衣今日把，尺素几时通？别酒花开里，征帆木落中。蓟门县夜月，梁苑度秋风。古县藤萝碧，霜林果蓏红。咨询行每遍，闲暇赋能工。白日明高岳，黄河绕故宫。登临兴何限，题寄北飞鸿。"}