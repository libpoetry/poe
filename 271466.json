{"id":"271466","title":"贺新郎·当风","dynasty":"清代","author":"吴嘉谟","text":"涤我尘襟耳。惟大王、当日之雄，乃能若此。清人情怀无限好，真恁秋凉似水。遮莫瑶琴声里。一曲南薰生殿阁，把阜财、解愠都包矣。因偃草，思君子。者般消息情难已。直令我、荷衣葵扇，一齐卷起。把酒凭栏消白昼，恰好二三知己。足相与、联吟擘纸。正喜鸿毛今遇顺，看扶摇瞬息九千里。故人意，聊复尔。"}