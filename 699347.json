{"id":"699347","title":"入桃花源","dynasty":"明","author":"袁宏道","text":"溪雨濯云根，花林水气温。睡鸾常守月，仙大欲遮门。绿壁红霞宅，丹砂石髓村。人中几甲子，洞里一黄昏。白头丫髻子，花里去如仙。鸟弄云霞栅，人耕芝术田。庚年看红蕊，生死在苍烟。认著炉香去，瞿童火尚然。花户当云辟，跸门临水关。何年骑马客，踏断采芝山。古井沈烟雾，空潭洗面颜。丘陵一变海，一度到人间。洞外一长揖，人仙从此分。看君如水影，要我似溪云。花气薰崖户，霞光绕茜裙。往来江海上，鸾鹤冀相闻。"}