{"id":"1120040","title":"和沈帅持要张漕季长韵二首","dynasty":"宋","author":"陈傅良","text":"欲杭一苇近声光，恨不先期燕子凉。旧学甘盘聊此日，倦游司马尚他乡。别从沧海山横斗，来自岷峨水滥觞。不谓偶成三楚客，得为兰杜附诸香。麾节元戎祖席光，晚风吹雨借初凉。师传问讯谁书院，石刻摩挲是道乡。闻有先声来召驲，想无后会到流觞。路朝正设横经席，册府重紬辟蠹香。"}