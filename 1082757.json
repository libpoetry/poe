{"id":"1082757","title":"和披秀韵与般阳明上人","dynasty":"宋","author":"释慧空","text":"衲僧一口剑，莫问何年铸。既有杀人威，亦有活人句。说梦老瞿昙，至今未曾悟。为之子孙者，果以何为据。聚头化城中，自谓得安住。抛却金刚王，记持死汉语。腊月三十日，一字不堪睹。若惊吾剑在，便解子与午。忽挂忽为轮，可见不可取。提出长桥蛟，却是南山虎。"}