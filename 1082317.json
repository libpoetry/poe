{"id":"1082317","title":"观音院德云堂","dynasty":"宋","author":"胡松年","text":"小舟乘风飞鸟过，万顷云涛纵掀簸。此行要是快平生，无数青山笑迎我。山根隐约见人家，槿篱茅屋埋烟霞。宛似秦人种桃处，川原远近纷香葩。杖藜径踏华山去，试问莲开今何许。路迷绝壑荫松筠，身到半山听鱼鼓。道人为我开云堂，是中境界浑清凉。幽磬时和野鸟语，飞泉暗泻岩花香。文书照眼本吾事，雁鹜著行败人意。造物似怜厌世嚣，挈置湖山烦一洗。何人夜呼隐去来，向来得丧真山崖。金庭玉柱永不改，人间劫火空飞灰。"}