{"id":"1125862","title":"游生米施真君观阅李德素旧题五绝句遂次韵和之","dynasty":"宋","author":"郭祥正","text":"寄语人间学道人，无真可学乃为真。施郎昔日投竿处，直下寻纶透海滨。学道多年未得仙，漫将芝草种瑶田。索纶不起龙吞钓，为问渔翁直几钱。水鸦山鹊语相传，风阻归航未得前。老桧一株坛石静，道人无事看残年。来寻遗事问神仙，坐石垂纶不记年。水鸟自来云自去，月和蟾影几回圆。晴云落日似横金，水鸟松风伴我吟。题壁高人竟何在，犹应施老笑无心。"}