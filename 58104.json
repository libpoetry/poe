{"id":"58104","title":"宝剑篇·人间得名千百载","dynasty":"明代","author":"俞允文","text":"吾闻龙泉太阿之宝剑，此物往往钟神英。人间得名千百载，国内惟有征求兵。昆吾之颖茨山精，银花绣出霜雪明。星气朝朝?鹈紫，龙光夜夜芙蓉生。文章已足清朝贵，勋业还为猛将惊。七雄五列虽已矣，报仇报恩心未已。非但飘沦古狱边，亦会提携楚城里。峥嵘磊落世两见，断蛟剸兕窃所耻。天下尝令万事平，匣中不惜千年死。朝驰咸阳暮云中，此间未必皆成功。但看古来功名士，杀身溅血俱英雄。嗟哉神物会遇亦有以，至今升腾变化为飞龙。"}