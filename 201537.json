{"id":"201537","title":"访周元举菁山隐居","dynasty":"宋代","author":"张元干","text":"胸次饱丘壑，乃觉轩裳轻。举世沈湎时，勇退公早醒。十年烟雨蓑，手种松杉成。苍根郁寒雾，老色入户庭。栖心不争地，似欲毕此生。那知戎马际，亦使山房惊。四海方荡潏，积骸盈破城。公岂失策者，独留枯槁形。贼舟会稍远，请复安柴荆。暗泉杂夜雨，稚笋肥晨烹。起予归去来，故山今可行。胡为困羁旅，浩叹常吞声。"}