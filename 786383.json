{"id":"786383","title":"暴雨险涨纪事","dynasty":"清","author":"洪繻","text":"日没江河翻，狂涛天上泻。急电催迅雷，冲飙万瓦下。雨箭穿飓风，石壁不受射。路人急奔豚，不知为旦夜。道途水接天，无处认桥跨。匉訇山石声，举目无完舍。予坐读书斋，但见屋有罅。积潦难出门，淋漓无枕藉。三日见晴空，如囚得援赦。开户逢行人，半多求屋借。由来二百年，未闻此叹诧。连村或水浮，沮洳无塘坝。亦多付漂流，鸡犬人物化。川涨陷邱陵，田畴没䆉稏。屈指百里间，荒芜忽如乍。窃疑造物心，年年不宽假！疠疫与兵凶，更番成迭驾。盗贼夷狄横，兼将奇灾嫁。静思浩劫中，在在足惊怕。盲风怪雨来，何敢生诅骂！六月且披裘，时序无冬夏。放怀作诗歌，泪随风雨罢。"}