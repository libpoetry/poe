{"id":"308898","title":"宣清·元日","dynasty":"现代","author":"赵熙","text":"天在山中，六换年光，依然千门送喜。似儿时，还祝岁丰，愿人间普销兵气。燕子生涯，桃花世界，钧天梦里。领全家贺新春，尊前心事提起。念正朔随人，衣冠易代，不才今老矣。自紫陌朝天，乌台削草，历定哀间，一一中华麟史。到馀生，斜川无地。舍陶潜，义熙谁记。一杯酬长命，问此后东风，过丁年是谁丁巳。"}