{"id":"541325","title":"奉送林使君捧日瞻云诗","dynasty":"明","author":"叶春及","text":"谒帝趋双阙，宁亲入七闽。莺歌闻上苑，龙剑跃延津。日月开黄道，乾坤绕紫宸。汉金增秩贵，晋马锡侯频。辞陛龙颜喜，登堂鹤发新。玺书辉两序，寿斝献千春。客聚三山彦，家如万石淳。云霓看五岭，雨露切青旻。驿路花争锦，溪桥草绣茵。东征应作赋，关吏候蒲轮。"}