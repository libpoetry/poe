{"id":"1245101","title":"送奚仲瑛进士服阕朝京","dynasty":"元末明初","author":"丁鹤年","text":"奚郎健笔凌高秋，排云直上蟾宫游。一枝丹桂许先折，归来两袖天香浮。早年抡材服官政，百里秋毫归藻镜。躬承天语佐夏官，幕下清谈烽燧静。家书忽报丁内艰，读礼还依孔子山。教育英才乐人乐，一旦徵书到岩壑。鲲鹏从此徙南溟，凤凰仍旧巢阿阁。"}