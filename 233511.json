{"id":"233511","title":"送黄文叔侍郎赴三山","dynasty":"宋代","author":"杨简","text":"某信人心即大道，先圣遗言兹可考。心之精神是谓圣，诏告昭昭复皜皜。如何后学尚生疑，职由起意而支离。自此滥觞至滔襄，毋惑怀玉不自知。何思何虑心思灵，不识不知洞光明。意萌微动雪沾水，泯然无际澄且清。侍郎日用所自有，总是本原非左右。举而措之于三山，的然民仰如父母。鉴明水止烛丝百，变化云为奇复奇。斯妙可言不可思，矧可倾耳而听之。不作好恶生枝叶。"}