{"id":"1110290","title":"武担山感事","dynasty":"宋","author":"孙应时","text":"归心极江海，秋梦著丘园。鸥鹭白蘋渚，牛羊黄叶村。古人真已远，世事渺难论。想见陶元亮，觞来不得言。客里愁如积，朝来意亦欣。鸣阶无宿雨，度隙有归云。且免泥盈尺，犹祈岁十分。中原念淮浙，不忍话传闻。身不入莲社，意非同漆园。閒来阅风物，归去老山村。气味故相许，渊源须细论。灯前秋夜永，未可付忘言。襟怀能坦坦，色笑更欣欣。似道黄叔度，草玄扬子云。归舟真已具，别袂不能分。岁月愁边雁，飞鸣报客闻。"}