{"id":"1129059","title":"颂四宾主","dynasty":"宋","author":"释印肃","text":"宾中宾，借钱沽酒设狂人。常常负债无依倚，谤教虚招地狱因。六道四生同一轮，见他生灭未为真。直须打破猕猴镜，识取光中弄影人。试听无言童子说，未彻还同第二月。妙机普印绝思心，六月炎天铺大雪。直须认得本来真，智识心知外道人。眹迹不留无对待，乾坤无不是吾身。宾中主，日久帝家频得书。几回客梦经秋雨，直至而今赁屋居。贼是小人君记取，好手白拈犹未许。坐断圣凡绝见闻，扬眉且胜拈华举。一挥凛凛剑锋寒，函盖乾坤绝自观。堪笑天龙无可说，示人祇在指头端。直下无君回避处，声色全彰第一义。取相凡夫承不知，顿悟圆音方了利。主中宾，近日门风革故新。相见相闻俱不谬，时时笑觉梦中神。大地山河眼里尘，自古至今强立名。只个绝边无缝塔，不曾来往逐人情。要会个中真活计，释迦老子不盖被。更寻祖意外驰求，管取下梢落魔魅。腾腾师子露全身，吞却森罗万象形。头尾也无常独步，眼光不眨大惊人。主中主，无相光中施法雨。醍醐一味灌群机，皆入无为涅槃宇。活卓自由把不住，正令当行无本据。除非北斗里藏身，杳杳冥冥没住处。无边无表实希奇，虚空为鼓须弥槌。轻轻敲著作金声，试问同参知不知。何处更容丝发许，脱体无依谁会举。玄玄玄了说玄玄，究竟谈玄犹寐语。宾主互用，动亦非动。佛祖机关，不妨重弄。法共不共，十八何用。一相无相，自知轻重。信手拈来，得时不会。龟毛作过，兔角受罪。山河俱动，此义失宗。宗非山河，俱动是梦。动亦不动，收来无用。这回捉败，永不费功。宾亦无宾，道孰可名。今父逃逝，契悟方亲。主得真主，佛祖共举。认贼为子，不敢相许。万国来亲，唯一佛身。血脉不断，得者忻忻。更下注脚，盲人摸索。见中求见，病消求药。和光同尘，没量智人。有谁相识，资深资深。"}