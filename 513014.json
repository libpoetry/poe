{"id":"513014","title":"送朱性甫游西湖","dynasty":"明","author":"沈周","text":"西湖我先游，君去落我后。落后为生人，先游托故旧。从君未到时，说与亦疑谬。当以湖洗眼，口亦要湖嗽。不嗽诗不清，一洗目不瞀。此湖有大量，先后皆纳受。固不为君薄，亦不为我厚。有客有船载，有酒有歌侑。雨晴无不好，浓淡两争秀。落日映四山，清波照红袖。此特众乐耳，君宜出其右。寻我旧题处，佳句多脱漏。正自要君拾，一一不可宥。想见南屏秋，倚尔两肩瘦。人多诗亦多，各各备妍陋。湖在诗亦在，各各千万寿。日日人去来，诗能作将候。如敔止柷始，禅续而迭奏。君吟未必尽，山水诗苑囿。君行报山水，我老尚堪又。"}