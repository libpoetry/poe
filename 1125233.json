{"id":"1125233","title":"蝶恋花","dynasty":"宋","author":"晁端礼","text":"潋滟长波迎鹢首。雨淡烟轻，过了清明候。岸草汀花浑似旧。行人只是添清瘦。沈水香消罗袂透。双橹声中，午梦初惊后。枕上懵腾犹病酒。卷帘数尽长堤柳。骨秀肌香冰雪莹。潇洒风标，赋得温柔性。松髻遗钿慵不整。花时长是厌厌病。枕上晓来残酒醒。一带屏山，千里江南景。指点烟村横小艇。何时携手重寻胜。"}