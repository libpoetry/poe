{"id":"1116043","title":"送陈经略二首","dynasty":"宋","author":"汪应辰","text":"英姿卓荦众长兼，暂假威名镇峤南。忽报邮音驰尺一，即看躔次近魁三。照人风采谁居右，致主功名在立谈。远俗岂知如许事，只言无计驻征骖。清明公正复慈祥，触眼平生见未尝。自幸来依骠骑幕，如何又趣舍人装。云霄去路日千里，萍梗微踪天一方。独有此心无远近，岁寒犹欲试冰霜。"}