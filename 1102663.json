{"id":"1102663","title":"次韵龙仁夫种菊二首 其一","dynasty":"宋","author":"俞德邻","text":"忧来感人心，把菊行东篱。悠然南山句，忆此删后诗。诗亡绝遗响，菊在馀幽姿。麟洲有达士，与菊心相期。左揖隆中老，右揖绵上推。汎此忘忧物，聊以供吾私。真乐未易识，胜事空自知。金风摵摵鸣，金英粲粲垂。我欲从子醉，不羡高阳池。焉知义熙后，此会非今时。"}