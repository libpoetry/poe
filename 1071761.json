{"id":"1071761","title":"次韵吕居仁赠一上座兼简居仁昆仲","dynasty":"宋","author":"韩驹","text":"上人出山时，稻穫云水白。囷仓未云满，已有税租迫。崎岖走檀施，不畏道里隔。坐令众浮图，听法无馁色。尔来闭幽户，此道深自索。佛法本无多，未悟常自责。孤云忽南飞，过我江上宅。信知道人心，不断思想百。邂逅逢故人，涕泪说艰厄。驱车更何之，怅望王土窄。应须屏尘累，问此忘机客。忧来莫饮酒，酒薄空住鬲。何时营一丘，伐竹开新陌。待子田舍成，吾当理轻策。"}