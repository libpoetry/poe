{"id":"958709","title":"连州斛岭寨井","dynasty":"宋","author":"郑侠","text":"斛岭寨，行云际，下视长江入地底。汲江登岭行三里，跻扳峻险为艰尔。将率居民几半千，度岁终年苦无水。爰自庆历达元符，循旧安常谁拟议。元符太守何公贤，爱民虑事诚而至，以为山顶流泉鲜其事。吾观古人行师动万亿，所至岂必皆平地。军必有井井未达，将渴不敢闻众耳。阴阳者流，以水照星。星之所聚，泉所委行。行浚凿三日，遇泉井成矣。乃今三井如鼎趾，岂特当年负瓶操绠，仆仆往还之人为慰喜。吾欲后之人，知井所以起，敬守前功无委圮。必使甃砌长如今日之清泚，万万斯年施何已，故作此歌勒诸斛岭之市。"}