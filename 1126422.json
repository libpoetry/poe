{"id":"1126422","title":"云隐李季可挽诗二首","dynasty":"宋","author":"曹彦约","text":"云卷云舒好静观，谓宜隐者似无端。谁知天上为霖用，竟作人间出岫看。万里功名当进步，诸昆时节合弹冠。只因自得无心趣，三度归来现宰官。当年棋酒漫追攀，幕府承平白昼閒。帅事却来兵革后，官身唯冗簿书间。壮怀日者论交旧，末路天乎与寿悭。风急浪高云黯淡，讣书新到落星湾。"}