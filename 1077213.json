{"id":"1077213","title":"与邑官会凝翠阁","dynasty":"宋","author":"李纲","text":"屹然高阁虚且通，溪山增秀来薰风。皆云闽境似此少，岂但为最沙阳中。栋楹显敞制度巧，饰以黝白非青红。七峰倒景蘸层碧，十里平津流向东。连山松桧郁葱茜，一溪烟雨寒冥濛。沈沈月彩照清夜，漠漠云影摇苍穹。眼光到处色皆翠，凝结至今劳化工。几年落寞顾眄地，拈出始知观览雄。开筵置酒共临赏，正暑景物生秋容。画船笳吹助清咽，津岸击鼓声逢逢。世间万事非偶尔，成此一段传无穷。我归三子子归我，毕竟假合谁之功。人生会合自可乐，且须吸尽玻瓈钟。他时追忆如梦寐，一笑胜游回首空。"}