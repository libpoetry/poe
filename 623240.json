{"id":"623240","title":"定道德经为六十四章漫书所得八首 其四","dynasty":"明","author":"郭之奇","text":"能为万物宾，天下安敢臣。奈何不祥器，而称君子人。以兵强天下，荆棘满其身。胜人虽有力，杀人人岂亲。将欲亲之，必与之邻。将欲邻之，必使其均。将欲均之，必与同贫。无争之宝，时解众颦。无名之璞，我将独珍。天之大象，与世俱屯。国之利器，非我得陈。天大王大，宜子宜民。王与天合，如露如春。天下之性，如车有轮。知足知止，非义非仁。无为无欲，谁喜谁嗔。无为而物归，天下何可违。无欲而人静，天下终自定。"}