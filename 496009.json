{"id":"496009","title":"汉宫春 壬寅元夕上召观灯仁寿宫","dynasty":"明","author":"夏言","text":"醮罢星坛，正华灯满架，宝炬盈盘。高下彩霞摇曳，珠斗斓斑。黄金台殿。光掩映、白玉雕栏。有中使、传宣丹诏。赐臣特地来看。感激皇恩浩荡，念几人能得，天上奇观。况是阳春降泽，玉帝回銮。祥光瑞色，护九重、宝月团团。喜今年，太平嘉庆，良宵上奉宸欢。"}