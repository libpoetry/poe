{"id":"499577","title":"久旱用廖南溟韵","dynasty":"明","author":"邓雅","text":"我有双剑恨不斩虹霓，虹霓日日天东横隔断，山东雨暗山西晴，良田六月尘埃生。官家租税乏供给，胥吏打门朝暮声。安得封书奏明主，下诏即免今年徵。君不闻府帖昨夜来点兵，汉官政化今又更，令民卖牛买剑东南征。伤哉大旱政如此，何不蠲租罢战纾民情。为邦乃以民为本，本固未必邦家倾。呜呼本固未必邦家倾，安民不战四海平。"}