{"id":"815712","title":"武伯追和杨铁崖嬉春同作二首","dynasty":"清","author":"钱陆灿","text":"入寺寺门开也无，年年春社此追趋。桃花李花无人问，东村西村有酒沽。树下宠光吾瞎子，尊前点注躄浮图。是日北风太无赖，借衣遮背凭僧扶。乍雨乍晴兴已饶，清明况说是今朝。桃花镜中学人面，柳条水上拖舞腰。物色无机容老态，杖屦有意凌危桥。一路踏青浑不厌，卖饧打鼓仍吹箫。"}