{"id":"83705","title":"夜闻蟋蟀·布榖布榖解劝耕","dynasty":"宋代","author":"陆游","text":"布榖布榖解劝耕，蟋蟀蟋蟀能促织。州符县帖无已时，劝耕促织知何益？安得生世当成周，一家百亩长无愁；绿桑郁郁暗微径，黄犊叱叱行平畴。荆扉绩火明煜煜，黍垄饁饭香浮浮。耕亦不须劝，织亦不须促；机上有余布，盎中有余粟。老翁白首如小儿，鼓腹击壤相从嬉。"}