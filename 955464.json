{"id":"955464","title":"书海陵滕从事文会堂","dynasty":"宋","author":"范仲淹","text":"东南沧海郡，幕府清风堂。诗书对周孔，琴瑟亲羲黄。君子不独乐，我朋来远方。言兰一相接，岂特十步香。德星一相聚，直有千载光。道味清可挹，文思高若翔。笙磬得同声，精色皆激扬。栽培尽桃李，栖止皆鸾皇。琢玉作镇圭，铸金为干将。猗哉滕子京，此意久而芳。"}