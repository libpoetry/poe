{"id":"652892","title":"送金徵士问应书诰荐","dynasty":"明","author":"谢晋","text":"金卿二十即能文，染翰争誇遇右军。用笔不愁穷兔颖，临池惟爱弄鹅群。常年闭户稀曾出，一日佳声远自闻。忽睹荐章从聘召，为书皇诏锡功勋。治装早已辞亲旧，拜手明当谒帝君。花底倾来杯欲尽，柳边㩦处袂将分。嗟余蠖守依环堵，羡子鹏抟在五云。圣代英材超往古，家鸡野䳱任纷纭。"}