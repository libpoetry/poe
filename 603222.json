{"id":"603222","title":"度关行","dynasty":"明","author":"袁应文","text":"长途苦热不肯雨，晨起汗汗已如注。仆夫瘁矣行路难，叠嶂连云拥深树。其言此是仙霞关，闽浙东西渺蔼间。关前鸣锣走父老，问之何事多愁颜。答言大旱当炎暑，手摸禾根热于煮。山前麻豆眼见焦，高町难望收禾黍。官粮私债何所恃，儿饥妻寒难作主。记得去年耕熟时，千疮百孔尚难支。春才挨过正望夏，夏旱如此将安施。县官有命祷龙潭，烈日岂敢辞跻攀。路途使君相借问，说尽民情心亦惭。吁嗟邂逅止山陬，听尔诉说情何由。我来入闽非浪游，受命分念苍生忧。古来大暑比酷吏，安得甘霖一夕至。洒尔田畴皆活足，更洗征途无暑气。珍重父老莫惨悽，圣主中兴方有为。天鉴明德兴大化，肯助旱魃施严威。慰别父老向前路，溪流切切犹似诉。"}