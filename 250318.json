{"id":"250318","title":"赠褚武良以尚书出为安东诗","dynasty":"魏晋","author":"挚虞","text":"荡荡大晋，奄有八荒。畿服既宁，守在四疆。桓桓褚侯，镇彼遐方。变文膺武，武步龙骧。武有七德，众鲜克举。帝用是难，训咨既普。虽有周亲，唯能是与。大周之吉，归美于褚。褚侯之迈，人望实大。企彼江淮，眇焉如带。智名不彰，能功斯废。靡德而称，靡仁而赖。济济百辟，穆穆皇朝。虽则异事，谁非同寮。出者眷之，处者恋之。情发于中，用著斯诗。"}