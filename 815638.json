{"id":"815638","title":"送施均父落第后之肃州从军","dynasty":"清","author":"袁昶","text":"远树相迎意黯然，轻装短制别华筵。欲探鸟鼠同巢野，定访崆峒问道山。禄利何堪受鸱吓，高才莫漫遗鱼筌。湟中战伐含飞动，幕下陈琳正待贤。河西自古雄文物，漆简东京出杜林。殊俗即看剺面化，经生要蓄济时心。徙戎江统曾闳议，对策刘蕡暂陆沈。好去晋公持节地，朝正重入五云深。"}