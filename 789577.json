{"id":"789577","title":"金缕曲  岁暮怀熊东美袁世浦东美彯缨世胄，为沈氏宅相，年少才俊，与余缔交庾园，分曹赌酒，剪烛传歌，备极文宴之乐，乙卯春省亲，袁浦旋试京兆，鸾翮偶锻，意将入赀，为郎赋此寄之","dynasty":"清","author":"张景祁","text":"白雁横天杪。问何时、梅花古驿，寄书江表。放溜沙河春镫后，忽又繁霜过了。叹缑岭、歌尘如埽。雪满梁园愁云紧，拣寒枝权作安巢鸟。应念我，鬓蓬葆。长杨献赋才名噪。甚豪情、哀弹剑铗，未纾怀抱。满目烽烟悲生事，底用鸾坡制草。且追逐、黄骢年少。杀贼如山悬金印，锦衣归博得华堂笑。重话旧，玉尊倒。"}