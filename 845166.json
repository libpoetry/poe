{"id":"845166","title":"浣溪纱 题凌鉴园鹤岭听雨图二阕","dynasty":"清末民国初","author":"程颂万","text":"睍睆巢居念独深。一簃山翠一窗琴。池塘归梦汨罗阴。定后风波成僝僽，儿时游钓费追寻。不教闲却老来心。鹤岭依依抱郭斜。读书风味似田家。十年前树几番花。家法寒林新画本，诗情石谷旧笼纱。那须淹别望天涯。竹影如云汤一窝。竹风摇响过书多。料量生事在渔蓑。老树绝怜鸦有哺，好山长与桂为阿。冶晴花想奈春何。"}