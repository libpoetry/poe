{"id":"409123","title":"拟温飞卿织锦辞","dynasty":"近现代","author":"刘咸荥","text":"夜光照彻天河空，秋心寒透机丝红。琼筝宝瑟发清响，随风吹度广寒东。疏星淡云照秋水，泠然冰玉含当中。琼树抱香寒欲花，手摇云影枝低斜。七襄机上年年月，多情不许寒烟遮。机声清与水声杂，纷纷擘碎红云霞。瑶阙清寒秋不老，云裳分外生光华。何当裁量妙刀尺，分与人间乞巧家。"}