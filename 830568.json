{"id":"830568","title":"戊午重九日病起至金陵旧居和散原见赠之作","dynasty":"清末民国初","author":"俞明震","text":"南高峰晴北峰雨，攀天几度悲重阳。今年重阳两病叟，闭门与世殊沧桑。园木自凋生意在，纷纷野卉争秋光。惯将歌哭托酩酊，因病止酒天主张。由来老至各异境，淡处得趣皆芬芳。菊前桂后天清旷，无主钟山屹相向。何必登高看晚晴，青溪自古多惆怅。疮雁南来事又新，斜日满城无故人。结邻与子共花竹，天许江湖作幸民。"}