{"id":"172325","title":"木兰花慢·自东君别後","dynasty":"宋代","author":"陈德武","text":"自东君别後，对花柳、愈无聊。但旅寓年年，梦添夜夜，饭减朝朝。应怜此情何似，却梅天、风雨正潇潇。奁玉有谁暖眼，带围漫自松腰。深沈庭院好香烧。水远玉人遥。念信阻鸾笺，调空绿绮，字满鲛绡。东君也知人意，几黄昏、天际送兰桡。锦荔堂前载酒，梧桐月下吹箫。"}