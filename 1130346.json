{"id":"1130346","title":"云庵和尚赞三首","dynasty":"宋","author":"释德洪","text":"于自住境，见与见缘。如梦能所，如蜜中边。帷具正眼，入此三昧。如妙莲华，出缘生海。祖师活意，如来密机。成就众生，如鹍鹏飞。使其自化，不由他悟。秀出丛林，光于佛祖。趋灭陕右，诞生江南。暗中五色，天下云庵。槁容而毳衣，殆不逾于中人。而于祖道颠危之秋，勃然而中兴。知我亦何幸，自幼及壮。出入其户庭，俯仰其藩篱。而其道德之精华，未能略窥其毫微。譬如戴天履地于终日，而其高明深厚所不能知。惟闻孔子之殁一百年而生孟子，释迦之寂二千岁而有禅师。拜手稽首，堂堂乎三界之依者耶。三玄铨量，设选佛科。邪师坏之，付授外讹。以陷虎机，击其颓波。不动声气，怖走天魔。"}