{"id":"387675","title":"金缕曲·前题，叠前韵","dynasty":"清代","author":"樊增祥","text":"猛拍还须惜。按歌时、弓鞋暗点，总谐工尺。雅与罗衫珠钏近，花落微闻叹息。料清梦、扶持无力。风露渐凉抛汝去，隔纹窗、似妒罗帷碧。还为汝，永今夕。抽钗画字都无迹。倚轻躯、朝朝暮暮，泪珠弹湿。此亦天然南郭几，一任深凭浅立。算一日、摩挲六七。欲报玉人亲切意，不信余、请视通身漆。较枕簟，孰疏密。"}