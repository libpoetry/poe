{"id":"721469","title":"铙歌","dynasty":"明末清初","author":"陈恭尹","text":"地北天南尽版图，幅员方广古来无。太平只在修文德，枢府临边是大儒。两戒河山未易谙，汉关秦塞剩空谈。而今声教通穷北，天下边防却在南。西水源从六诏开，东方潮自大鹏来。南标汉界铜为柱，北纪侯封岭是台。沥湖南北草青青，新筑湖桥过射亭。宝月台边弓似月，七星岩下剑如星。中天悬月照龙旗，战士连营战马肥。犹带征闽功伐在，南蛮谁复抗天威。花县新开拟筑城，百峰山下久屯兵。居人不掩柴扉卧，舟子无烦蒯剑行。粤海关开海舶过，渔人生计只渔蓑。从今不用愁饥馁，鱼课承恩减已多。火种刀耕只任天，峒瑶安处堠无烟。都人总计堆花酒，斗米年来五十钱。海不扬波万国通，三吴闽浙各乘风。盛时不贵珍奇物，彝舶无多到粤中。碧眼番彝剑在襟，百年贡市海门深。逢人不作中华拜，脱帽为恭自掩心。铜鼓千峰击浪鸣，十帆过角九帆倾。军中胜算饶奇道，潭滘新开近且平。广济桥新跨鳄溪，晴波千丈落虹蜺。丰碑深勒蛟龙字，多少行人驻马蹄。汉法由来重五铢，粤南铜少未开炉。频年鼓铸民称便，村店非钱酒不沽。淮海盐坚物不胜，广盐力薄却相能。赣关近复通南引，独有湖南怨未曾。九真方域亦南隅，风雨虽同政化殊。只隔分茅重岭外，连年粟米贵如珠。大虎门东海共天，承平不废耀戈船。楚烽昨月传双羽，五岭南边只晏眠。争先人愿睹云星，好士名高彻四溟。节钺古来称独坐，草茅今日见分庭。凝寒天地一阳新，几树梅花独得春。报答升平无可祝，辕门唯有献诗人。"}