{"id":"160699","title":"用元韵答邓宰兼简华容孟宰","dynasty":"宋代","author":"王炎","text":"我行六六黄山峰，山中瑶草多芳丛。浮丘笑我无此骨，倏然飞去如孤鸿。随流逐转水上萍，失地更屈涧底松。绝怜拄笏频看山，未免举扇一障风。长沙三岁坐兀兀，洞庭千里来匆匆。拥衾时作故乡梦，寒鸦无数啼丹枫。茧丝未办竟何补，强饭空耗桃花红。巴丘健令工制锦，况有奎壁星罗胸。明月璀璨堆我前，老眼照开春雾蒙。西寄华容双鲤鱼，欲挽渊明来社中。颇闻余事戏毛颍，亦舞玄蛟蒙碧笼。心虽入俗不受尘，出岫白云行太空。蒹葭四泽风露冷，有此美德如芙蓉。寻幽或访墨山寺，吊古可赋章华宫。何时再揖两凫仙，共唤曲生行偃虹。无边湖水似少海，一点君山疑小蓬。城南老树无恙否，烦渠试为呼回翁。"}