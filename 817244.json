{"id":"817244","title":"送汪小珊归省","dynasty":"清","author":"潘曾玮","text":"郁郁青棠花，亭亭连理枝。青棠可蠲忿，连理纷葳蕤。与子为益友，形影两不疑。但愿长相见，安知有别离。别离欲何之，江南我所思。人生各有职，恨不相追随。惜此良会促，感彼心知希。道路隔千里，会面未有期。常恐会面日，已非少年时。少年不可恃，千载何悠悠。曜灵常西驰，逝川但东流。阳春方骀荡，倏焉凌素秋。人生在一世，譬若江上鸥。亮无松乔寿，不死非可求。达者垂大观，卒岁且优游。忧伤以终老，无乃拙身谋。永言难尽意，别泪忍复收。行矣各自爱，相期励前修。"}