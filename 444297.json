{"id":"444297","title":"水调歌头·芜湖席上感怀次张安国《隐静山观雨》韵","dynasty":"当代","author":"熊盛元","text":"披得一襟雨，来沐古贤风。酒边高士豪客，都是入云龙。唤取红巾翠袖，领略玄言妙谛，花蕊尽飘空。身在鸠兹口，梦绕水晶宫。任鲸吸，杯贮海，气吞洪。笑他王谢诸辈，胸底足包容。收拾吟笺茗盏，料理幽怀孤抱，遣兴不图功。我欲赋归去，谁唱大江东。"}