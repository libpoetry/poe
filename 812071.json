{"id":"812071","title":"薄游阳羡探张公善卷诸胜舟中书寄妆楼","dynasty":"清","author":"孙原湘","text":"此间原不是湘湄，无奈平生读楚辞。云雨易猜神女梦，烟波多似水仙祠。馨香何处吹兰叶，哀怨频年写竹枝。小别佩声犹在耳，偶拈红豆又相思。瑶台缥缈楚云端，翠袖亭亭念客寒。宛转自循栀子佩，清虚应减菊花餐。预占归日翻书吉，替卜晴天听叶乾。那得纪游诗百首，尽将踪迹写卿看。"}