{"id":"811915","title":"村居","dynasty":"清","author":"多隆阿","text":"好鸟唤前溪，春晴雨一犁。岸裁新水曲，云割乱峰齐。叶碧禾盈亩，花黄菜满畦。去年送人处，依旧草萋萋。差觉强人意，门前过客稀。风和舒菜甲，雨小养苔衣。山静云偏出，园荒草转肥。邻家呼午饭，野老荷锄归。古木阴如幄，新茶叶坼旗。燕忙穿树急，蜂醉出花迟。村景皆成画，农歌半类诗。不知三两叟，携杖欲何之。行行桃李树，著意厚培栽。地冷逢春晚，花迟入夏开。蝶随狂絮去，莺送好音来。我自閒观水，沙鸥莫浪猜。"}