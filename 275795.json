{"id":"275795","title":"琵琶仙·闻高畟园典试粤西遥有此寄","dynasty":"清代","author":"李良年","text":"过岭蛮烟，记曾是、横海楼船行处。又报驿骑装书，津喧一使星去。携帐底、一番丝竹，尽销得、残笳剩鼓。笠叟珊瑚，蜑乡翡翠，多付吟句。只频讶、五两风轻，镇吹送、相思旧游侣。待折白门杨柳，怅停舟何许。君到日、红棉开尽，有绛襦、仙子堪赋。借问桃叶淩江，那时迎否。"}