{"id":"113625","title":"拘士笑大方","dynasty":"宋代","author":"黄庭坚","text":"拘士笑大方，俗吏缚文律。当其擅私智，辙覆千里失。鸟飞与鱼潜，明哲善因物。欣然领斯会，千百无十一。蒯缑装太阿，付驺斩刍秣。风雨晦冥时，中夜鸣不歇。张公下世久，安得叹埋没。齐王好吹竽，楚客善鼓瑟。卫妇新上车，戒御无笞服。教母灭灶突，徙薪始入室。三言至丁宁，於理盖已密。主人皆笑之，乃在未适节。庄生亦有言，外物不可必。无地与挥斤，眷然思郢质。"}