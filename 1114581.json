{"id":"1114581","title":"送张仲山守唐安二首","dynasty":"宋","author":"李流谦","text":"六十专城发未斑，更于何地觅三山。不妨谈笑催科里，正赖清凉热恼间。到日红梅留腊在，公馀翠杓酌春悭。胡床有月堪乘兴，客到南楼不下关。南浦波轻草色微，蹇驴遥路独依依。暖风旌旆春随去，细雨犁锄麦正肥。驿骑蚤闻催迅召，边屯犹未解重围。谢家父子名江左，折屐行看破贼归。"}