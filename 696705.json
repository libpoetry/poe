{"id":"696705","title":"梦戴寅仲二首","dynasty":"明","author":"郑善夫","text":"之子不可作，壶公无春姿。毗陵江水深，游魂归未归。风波闄汝东，虎豹咆汝西。北走限冰雪，南征多蝮蛇。年少死道路，斯人更流离。何以入我梦，明我长相思。万壑真淼茫，三泉苦隇䧅。天高猿鹤冷，尚有钟山疑。交游满江汉，谁复更如子。读书京华尘，相看忍羁旅。诉心风雨夕，潦草各别去。云胡大宛种，一蹶千里路。朝陟洞庭山，山远不可处。暮航太湖水，水阔不可渡。精灵复何为，白璧已黄土。落月哀杜鹃，切切复延伫。"}