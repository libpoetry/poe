{"id":"269813","title":"浪淘沙慢·纵目断","dynasty":"现代","author":"吴湖帆","text":"纵目断、垂杨醉拂，岸傍流碛。淡彩千丝乍结，幽痕一缕漾碧。寄宛转、柔情吹玉白。袖宿翠、车辙风回，就怨红楼畔倚歌笛。私语动春色。脉脉。几番暗绪难释。度帘幕、经雨栖香稳，飞燕如行客。恰隐摇鞭影，还留泥迹。画船去缓，无奈何、橹浅波深愁窄。冰镜冶蛾眉重展，垂虹约、凤帐似隔。忍和泪、沈吟向绣陌。怕好梦、息息频惊，又怅极。虚怀素手心头拍。"}