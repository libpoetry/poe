{"id":"1004088","title":"寿曹大博以东宪台治新筑亭馆扁榜寄意 咏归亭","dynasty":"宋","author":"程公许","text":"圣道如太极，品汇自生成。二人各言志，点也心和平。春风发高咏，怀哉沂水滨。千载寄遐思，光景无边春。一潭鉴寒碧，方寸洞虚明。执卷恍瞻前，舍瑟铿有声。勿遣柱后文，醨我春风醇。穹舞丽景舒，琴歌南薰清。谁知此中乐，天理皆流行。"}