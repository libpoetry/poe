{"id":"1113956","title":"田家四首","dynasty":"宋","author":"李纲","text":"江村烟水远，茅屋两三家。断岸垂衰柳，疏篁隐细沙。田畴剩粳稻，网罟足鱼虾。不识宦游味，见人还叹嗟。场圃事方毕，稻粱成已勤。儿童自逐逐，鸡犬亦欣欣。啼鸟霜林暮，卧牛烟草昏。田夫乐岁稔，斗酒共醺醺。柴门临小浦，竹径绕幽庄。雨剪葵韭滑，夜舂粳稻香。年丰饱妻子，日夕下牛羊。谁识田家乐，拂衣归兴长。谁谓田家苦，田家乐甚真。鸡豚燕同社，箫鼓祭瘟神。高廪方有岁，西畴行复春。但令租赋足，终老得相亲。"}