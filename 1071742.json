{"id":"1071742","title":"去冬除守历阳未上召还西掖今夏自应天尹移知齐安道由历阳圭老相访奉柬一首","dynasty":"宋","author":"韩驹","text":"尝闻历阳郡，寺有褒禅山。及我分竹符，欲往穷跻攀。驱车发半道，尺一唤我还。叹息岩下水，何时照衰颜。复持齐安节，税驾临通阛。属有行役累，无由叩僧关。圭公岷峨秀，逸韵超人寰。携诗远过我，殷勤请加删。少年意气盛，笑我毛发斑。夜语不知寝，起看江月弯。浮生浪扰扰，万法本自闲。为吏何足论，逝将老榛菅。买田未及议，我实贫非悭。奉乞一庵地，往来泉石间。"}