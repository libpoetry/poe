{"id":"800181","title":"天都峰","dynasty":"清","author":"潘耒","text":"黄山百千峰，兹何独称长？大巧不炫奇，尊严故无两。中天开帝廷，万灵此朝飨。肃穆垂冕旒，森严排甲仗。梯空一万重，拔地九千丈。烟云升及腰，日月行在掌。群山自言尊，对之失气象。譬如见真人，群雄自头抢。苍苍百里外，孤标已瞻仰。即之如可亲，攀之莫能上。石阙望峨峨，天桥瞩朗朗。载肉无由升，徒然结遐想。"}