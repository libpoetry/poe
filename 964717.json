{"id":"964717","title":"酹江月/念奴娇 秋夕兴元使院作，用东坡赤壁韵","dynasty":"宋","author":"胡世将","text":"神州沈陆，问谁是、一范一韩人物。北望长安应不见，抛却关西半壁。塞马晨嘶，胡笳夕引，赢得头如雪。三秦往事，只数汉家三杰。试看百二山河，奈君门万里，六师不发。阃外何人回首处，铁骑千群都灭。拜将台敧，怀贤阁杳，空指冲冠发。阑干拍遍，独对中天明月。"}