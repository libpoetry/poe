{"id":"539304","title":"殷子以七言长韵见投聊抒鄙怀奉答凡二十韵","dynasty":"明","author":"王世贞","text":"忆昔翩翩邺下游，当时七子许应刘。狂来走马倾三市，醉里停鞭傲五侯。薄宦浮云工变异，新诗真宰泣雕锼。玉摧宁望全于瓦，弦直元输曲似钩。摇首中原无剑客，戢身沧海有渔舟。怀将池草难成梦，种就堂萱不改忧。解艾未须援塞马，诛茅翻拟愧巢鸠。行藏懒就先生卜，姓字甘从醉尉留。颇为酒饶祛物态，岂缘书就减穷愁。长林草坐呦呦鹿，急浦萍眠汎汎鸥。盛世老农兼老圃，残年寻壑复寻丘。纵怜折节因家难，实恐偷生重士羞。此日深源多慷慨，何人方朔并沈浮。春回白雪三湘色，天坼黄河万里流。意气百年誇燕颔，功名十上敝貂裘。哀梨我解毋蒸食，和璧君堪再暗投。吹出埙篪殊更苦，操成山水若为酬。连城价溢秦王殿，大国香从楚客洲。寥廓雕盘争健翼，康庄骥逸骋华辀。衡门久自疏车骑，蒯铗今真犯斗牛。去尔只身终五岳，微吾片语失千秋。"}