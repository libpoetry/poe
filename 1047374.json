{"id":"1047374","title":"陪陆子履游白石万固","dynasty":"宋","author":"程颢","text":"条山苍苍河流黄，中蒲形势天下彊。帝得贤侯殿一方，四年不更慰民望。元丰戊午季春月，上心闵雨愁黎苍。使车四出走群望，我亦奉命来侯疆。情诚感格天意顺，诏书才下雨已霶。病麦还青禾出土，野农鼓舞歌君王。故人相见不道旧，为雨欢喜殊未央。圣主宽忧小臣乐，自可放荡舒胸肠。白石万固皆胜地，主人为我携壶觞。况逢佳日俗所尚，车马未晓填康庄。扶提十里杂老幼，迤逦千骑明戈枪。初听鸣铙入青霭，渐见朱旆辉朝阳。遨头自是谢康乐，后乘独惭元漫郎。侯来虽知有宾客，众喜更为将丰穰。临溪坐石遍岩谷，幽处往往闻丝簧。山光似迎好客动，日景定为游人长。乘高望远兴不尽，恋恋不知歧路忙。人生汨没苦百态，得此乐事真难常。我辞佳境已惆怅，侯亦那得久此乡。他时会合重相语，辜负泉石何能忘。"}