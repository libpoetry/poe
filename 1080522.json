{"id":"1080522","title":"题九江王插剑泉","dynasty":"宋","author":"吕本中","text":"嬴氏方失鹿，群豪竞奔驰。较力争胜负，未辨雄与雌。项羽奋其中，气压诸侯师。破关与救赵，九江实先之。指挥半率土，自谓可立治。孰知大蛇断，天命潜已移。隋何说淮南，祸福非面欺。间行共归汉，遂合垓下围。海岳既在主，智勇安所施。不自晦圭角，宁能免嫌疑。杀身膏草莽，为复归怨谁。插剑郴岸口，泉溢何神奇。载籍加隐括，曷尝亲到斯。惜哉功名误，徒令后世嗤。"}