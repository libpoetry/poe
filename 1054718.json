{"id":"1054718","title":"酬子明冬后出思正夏中见招之什","dynasty":"宋","author":"黄裳","text":"大学閒官闭门坐，渍墨磨丹满文藁。霜风门外潮头过，马首长须欲吹倒。双眸厌为尘沙昏，出外遽止从予好。不复见君今几时，相忆还惊岁华老。恨得新诗何太晚，瓜李为期閒梦断。馀酒喜见忘机翁，声色尝与心相同。小沼荷花未云昨，君来且负炉中红。东邻交友亦爱客，烹鲜盘馔工于侬。青蜗乌贼欠此可，蟹蛤已有吴间风。劳生多故岂足念，莫不有分劳冲冲。有钱取醉亦足矣，满腹以外吾何容。漫漫雪意稍含蓄，瑶池将见涵春空。两骑翩翩踏琼玖，州北主人相望久。解颜一笑如君难，区区论报非吾友。"}