{"id":"760955","title":"木兰花慢  八月十八日汎月石湖邻舟感遇","dynasty":"清","author":"郑文焯","text":"晚凉花积水，送秋老、越来溪。叹故苑沧波，汎天镜里，曾见鸱夷。凄凄。黄昏未了，渐歌阑人似水东西。自有暗香随袖，残红为惜新题。文漪。步绮轻移。银烛背、翠尊携。念别后湖山，几回同梦，云散鸿飞。依依。兰桡醉解，涴啼痕犹在去年衣。明月无多圆夜，有情偏向人低。"}