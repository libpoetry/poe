{"id":"809216","title":"温泉行","dynasty":"清","author":"玄烨","text":"温泉泉水沸且清，仙源遥自丹砂生。沐日浴月泛灵液，微波细浪流琮琤。初经石窦漾暄溜，烈势直与炎曦争。潆洄碧涧落花驻，掩映翠巘霜林明。汀回溪转入栏槛，甃以文石何澄泓。方壶圆峤时自暖，紫芝朱草冬常荣。殿启披香溢石髓，盘低承露浮金茎。冲融太和蓄元气，炎德利物功难名。氤氲沆瀣结紫雾，缥缈云霞连赤城。高秋九月天飒爽，鸾旂凤节纷相迎。慈宁雕辇度阊阖，绛霄帐殿开蓬瀛。神泉淑景供游赏，流金漱玉堪怡情。时巡岂必瑶圃远，对此心意皆和平。华清绣岭杳寂寞，鲸鱼凫雁徒纵横。曷若兹泉独标异，万年胜迹环神京。岁时来往护仙跸，点笔为赋温泉行。"}