{"id":"73702","title":"家兄孟修父输赋南还","dynasty":"元代","author":"虞集","text":"大兄五月来作客，八年不见头总白。五人兄弟四人在，每忆中郎泪沾臆。我家蜀西忠孝门，无田无宅惟书存。兄虽管库实父荫，弟窃微禄承君恩。文章不如仲氏好，叔氏最少今亦老。五郎十岁未知学，嗟我何为长远道？诸儿读书俱不多，又不力耕知奈何！忧来每得二三友，看花把酒临风哦。蜀山嵯峨归未得，盘盘先垅临川侧。碧梧翠竹手所移，应与青松各千尺。南风吹雪河始冰，兄归乌帽何睘睘！明年乞身向天子，共读父书歌太平。"}