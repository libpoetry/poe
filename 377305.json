{"id":"377305","title":"法曲献仙音·天气乍秋","dynasty":"清代","author":"蒋春霖","text":"天气乍秋，微凉生夕，怀周莲伯&middot;云薄铺凉，露轻晞月，帘挂碧天秋浅。倚鹤琴闲，照萤灯瘦，依依梦随蕉扇。念极浦、人归后，西风片帆远。恨疏懒。趁扁舟、又孤游兴，频冷落、湖山旧时鸥伴。清雾湿屏纱，絮荒庭、虫韵凄婉。万感烟鸿，寄相思、梧叶怕剪。对空江残角，一夜蓼花红怨。"}