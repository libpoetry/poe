{"id":"822975","title":"龙山会 九日雨中怀任父，用梦窗韵","dynasty":"清末近现代初","author":"赵熙","text":"一雨青无罅。满郭秋光，卐字苔痕亚。闭门温宿酒，诗性冷、浇向惊鸿弦下。天铸古今愁，合彭泽、彭城一冶。战场花，香丛缀泪，凉珠露洒。垂老尚梦燕云，万翠天西，走太行如马。五噫人到否，经岁里、身世漫漫长夜。心上洞庭波，付蓝水、玉山齐泻。数年华，半霜木叶，夕阳红挂。"}