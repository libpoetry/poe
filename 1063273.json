{"id":"1063273","title":"寄友人","dynasty":"宋","author":"张绎","text":"有客厌事事，洁身山之幽。寒暑不相贷，乃有卒岁忧。有生此有事，简之成赘疣。澄江本无浪，不如信虚舟。六经力道要，无以利心求。一朝与理会，万境真天游。伊水正清泠，子行无滞留。西风昨夜至，送子至中流。落月洒残梦，已看古岸头。我病强送君，是行良难俦。异时清门下，谁识东陵侯。"}