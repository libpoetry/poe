{"id":"598859","title":"拟古十九首 其十六 凛凛岁云暮","dynasty":"明","author":"姚光虞","text":"霜雪载道路，鸿雁鸣声悲。游子万里去，越在天之涯。北风何凄凄，远道寒无衣。尺书久不来，日夕怀音徽。冉冉芳岁徂，行客无还期。不惜岁月迈，所忧华发滋。独宿空房中，思君久徘徊。明月照绮窗，疏灯鉴重帏。寤言长相思，涕下不可挥。离忧千万端，卑怀君讵知。"}