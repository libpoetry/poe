{"id":"455623","title":"水调歌头 夏夜独酌兼怀斯翰","dynasty":"当代","author":"刘斯奋","text":"客里谁堪醉？闲门喜月过。莫问明朝风雨，玉镜正新磨。已有数竿修竹，尚欠一溪流水，此外更云多。饮罢忽长啸，双泪落金荷。吾倦矣，正思子，浩风波。行吟向晚何处？五岭郁嵯峨。且憩翠微顶上，待我梦魂千里，一笑指斜河。长笛还归去，天海共婆娑。"}