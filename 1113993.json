{"id":"1113993","title":"雪中过分水岭六首","dynasty":"宋","author":"李纲","text":"寒云漠漠雪霏霏，正是行人度岭时。密洒峰峦开玉府，乱妆林木发琼枝。步高渐入烟霄路，望远都迷涧壑姿。回首江乡何处是，断蓬飘梗不胜悲。闽山高处却无风，密雪飞云堕晓空。去路似从银色界，此身疑到广寒宫。落梅飘絮来琼树，涌浪崩云叠玉峰。景色幽奇无似雪，平生观雪此为雄。蔼蔼层阴送雪来，乱山深处白皑皑。积岩错认蓝田玉，著树全疑庾岭梅。光射九霄来夜月，冷凝千嶂蛰春雷。武夷路近须晴霁，为卷风云一饷开。一夜同云凝不开，晓寒整辔马虺尵。千岩万壑萦纡处，密雪回风散漫来。愁里溪声琴的历，望中山色玉崔嵬。溪山得雪尤奇绝，模写无工恨不才。瑶妃游戏水晶房，故剪冰花试晓妆。坐见初平岩畔石，化为元放陇头羊。培堆积玉寒光瑩，顷刻开梅冷艳香。好是碧天云散后，野蟾来助一轮光。玉龙耕种素芝田，误入飞琼小洞天。璧月珠星争璀璨，瑶环瑜珥斗婵娟。水晶宫阙云腴滑，白玉楼台雾彩鲜。骨冷魂清难久驻，恍然昆阆梦游仙。"}