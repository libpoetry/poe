{"id":"119509","title":"送赴省七子","dynasty":"宋代","author":"陈造","text":"忆昔涂抹鬓未秋，著书初不缘穷愁。交契往往第一流，爱且助之恩意周。翳桑盘饭惊浪舟，如輠毂需膏油。疾需妙剂寒需裘，李郝砚席初绸缪。陈赵进修警堕偷，出语凿凿珊瑚钩。三臧笔底风雨遒，丁年出我便一头。儒林丈人拔其尤，贤书政用谭笑收。七子寂寂从我游，穷人累人君信不。"}