{"id":"840846","title":"九龙十八滩石城险道也归舟过此其险有突过赣州十八滩者为赋七古一首","dynasty":"清末民国初","author":"金武祥","text":"蕞尔小邑深山中，当年开关亦草草。劈开群峡通江河，乱石中流全未埽。任他水石相搏激，成此危途世应少。我归却乘下水船，叠嶂层峦苦窅窱。但见旋涡满滩沸，飞湍奋激疾于鸟。森排形似众星布，喧豗势骇狂澜倒。百怪纷伏牛渚矶，万驽夹射马陵道。萦纡不数九折危，迟速只争一线巧。更有龙口尤嶙峋，小龙大龙各潆绕。水高何止一丈强，骤下深虞舟莫保。何年庙宇祠龙神，割鸡沥血致虔祷。入坎出坎真须臾，且向篷窗豁怀抱。但看两岸去如飞，不用乘风驾帆饱。到此何愁行路难，但觉急流归去好。"}