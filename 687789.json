{"id":"687789","title":"寄雷震东读书塾湖并寄震场诸昆弟","dynasty":"明","author":"庄昶","text":"一瓢蔬食非难受，万里毛锥亦易投。青眼今宜惟古是，黑头命未与仇谋。小将一杖扶岐路，何许孤槎访斗牛。奈可逝波频洗眼，等閒不漫过桥头。白沙为役两年留，杖屦朝昏不暂投。胆内齑盐无世味，案头萤火共书谋。功名堪折中郎屐，鼎鼐终函上帝牛。弟子尔家佳且众，东头住好接西头。手未摊书意已留，兄知拈掇弟知投。门庭诸父无遗蛊，馆谷经师更善谋。盘错几年都利器，楅辕前日有童牛。儒生回首吾家季，弱冠当年应鹄头。"}