{"id":"1144520","title":"咏史 王昭君","dynasty":"宋末元初","author":"陈普","text":"昭阳柘馆贮歌儿，恨杀陈汤斩郅支。胡草似人空好色，春光不到二阏氏。宁胡名号正当时，且有安栖得哺儿。胡草似人空好色，青青合为故阏氏。出嫁毡裘得几时，昭阳柘馆贮歌儿。蛾眉莫怨毛延寿，好怨陈汤斩郅支。呼韩骨冷复雕陶，夜夜穹庐朔月高。为问琵琶弦底话，得无一语诉腥臊。甫出车延玉座倾，黄金无复赎娉婷。骚人更望胡人返，不识松楸拱渭陵。"}