{"id":"702977","title":"酬雪湖见怀二首用陆韵","dynasty":"明","author":"谢迁","text":"转眼红芳又绿阴，游丝飞絮漫相侵。衰颜未必输青镜，短发惟应怯旧簪。坐待白云归洞口，卧看明月到天心。怀人正复劳倾企，啼鸟嘤嘤隔远林。小斋无事足春眠，乘兴寻芳偶著鞭。苔石漫供醒酒具，鸥波重结洗心缘。东园桃李迎风笑，别壑藤萝带雨悬。相伴浴沂惭负约，湖边凝睇思悠然。"}