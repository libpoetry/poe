{"id":"807737","title":"高山流水  即席别吴门诸子偕园次返梁溪并呈伯成先生","dynasty":"清","author":"陈维崧","text":"西风落拓阖闾城。有留侬、白帢红筝。细雨落檐花，吴王宫外鸡鸣。屏当好、嫩橘鲜橙。瓯如雪，真珠药玉齐倾。三两狂夫，趁筝琶未歇，促拍调俱成。閒评。相逢作达耳，人世事、落絮浮萍。枫桥下、几船夜火，一派寒更。奈酒醒、人又趱离程。早潮平，报道山泉待我，凉梦先萦。尽残年，渔蓑茶灶寄浮生。"}