{"id":"908393","title":"虱叹","dynasty":"宋","author":"李流谦","text":"得生固么陋，宅体仍秽卑。巢穴我襟裾，食饮吾肤肌。毒比蚤蚊炽，类兼蚋蚁微。阴幽巧相传，不知来何时。殄馘未掩戈，遗妖复蕃滋。观处初若无，掇之或如遗。捷走欲违祸，深藏殆知几。窜壁尤恶啄，潜沙更危机。处头与物化，遂使白变缁。称臣托疵贱，名官惭素尸。扪摸傲逆温，梳爬厌懒嵇。吉凶陋巫占，彼岂能先知。殊快勇夫射，宁辱达士讥。蚩儿厌膏粱，兀坐如瓠肥。屠门饫雄餐，亦足饱汝饥。我身如枯株，但有骨附皮。嘬啮竟何得，馋吻亦及之。夜眠辍佳梦，昼坐伤沉思。往往暴丑形，或为洁者嗤。抑搔两甲折，掩捕双目疲。期我犯不校，责人所难为。汤沐犹宽恩，磔裂乃所宜。吏贪摩其牙，巨力犹足支。舐糠及小家，此岂禁鞭笞。愿作秋禽狝，毋使蔓草滋。虱去息疴痒，贪惩消怨咨。仁者恶害人，勿谓伤吾慈。"}