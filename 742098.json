{"id":"742098","title":"晋阳示诸牧令 其三","dynasty":"清","author":"伯麟","text":"善理乱丝者，徐徐结自舒。善治剧邑者，优优政自敷。稂莠害民稼，荆棘牵人裾。河阳花不发，郑白渠已枯。虽有下邳令，兕虎犹难除。人心不古若，拊膺惟长吁。寄语诸君子，勿谓编氓愚。讼庭地无隙，先宜防吏胥，农田岁虽稔，尤贵筹积储。听讼息雀角，待哺思鸡雏。仁爱及草木，忠信孚豚鱼。荀庭羡集凤，乔舄来飞凫。诸君能如此，庶不负简书。"}