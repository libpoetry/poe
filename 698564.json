{"id":"698564","title":"有相士谓余四十六岁且死者诗以自笑古人云死生亦大矣此谓趁日力以进道者言之也苟不进道总是虚生修短何辨焉苟干道有见处夕死可矣然则死生讵足为大哉","dynasty":"明","author":"唐顺之","text":"本是癯然山泽士，衰年况自不胜衣。色常带墨缘辞肉，形或如灰似杜机。睢于久谢偕来众，蹇拙何心知我希。世人莫诧方皋眼，相马由来失瘦肥。殇子彭聃谁夭寿，百骸九窍孰疏亲。若过颜氏十四岁，便了王孙一祼身。三载滥叨金马客，几人共坐绛纱春。即今已似前生事，何待他年迹始陈。人情心事古犹今，寂寞空林寄此心。贤圣不分聊中酒，亏成忘尽一开琴。有书终日只掩卷，无病长年亦拥衿。即使癃然似桑户，未逢点也是知音。学道曾窥天壤意，寒儒又是膝挛人。只言蔡泽有限寿，谁见壶丘不定身。贵客懒迎长谢病，薄田可饱敢称贫。后来不用问修短，已占溪山四十春。"}