{"id":"513603","title":"送乡人吴之宽南归","dynasty":"明","author":"程敏政","text":"暑月终南讹，灵风动西颢。季子江上来，言旋亦何早。今年霖雨剩，九陌积行潦。怜君千里外，净若水中藻。坐与亲朋俱，客舍静逾好。妙指高山曲，细字浮溪稿。有时扣我门，谭吐亦倾倒。依依乡土情，忍别萦怀抱。开舟潞河浒，策蹇长安道。因君重回顾，家山有遗老。窃禄十载馀，主恩空浩浩。何时许归觐，看穫江南稻。练溪拖晴雪，屏山对苍昊。阶庭倘休暇，相期共幽讨。把手各西东，停云下琼岛。"}