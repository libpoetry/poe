{"id":"1128069","title":"借宿洞门五绝","dynasty":"宋","author":"程公许","text":"身是西来旦过僧，洞门一再解行縢。老师若许中分鲁，也会漫天话葛藤。传语岩前五百牛，尘缘误我意无憀。灵山幸有三生契，更约天台度石桥。一枕齁齁客梦长，忽闻钟梵响云堂。舌根久厌齑盐味，洗钵聊分豆粥香。意行忽上凌云阁，粉雉周遭山四围。何似清音亭上座，峨眉扫翠雪涛飞。石笋岩头烂熳游，异闻要验佛低头。却教古佛低头笑，笑杀痴人枉刻舟。"}