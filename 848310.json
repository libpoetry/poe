{"id":"848310","title":"送王敦素","dynasty":"宋","author":"晁冲之","text":"先君有六女，所托皆高门。季也久择婿，晚得与子婚。子家望海内，实惟谪仙孙。笔也有家法，势作风雷奔。结交多英豪，坐致名誉喧。忆昔识子初，河流出昆崙。中间一再见，骐骥始伏辕。去年接同居，底里见所存。磊落忠义人，爱国忧黎元。使当元祐时，密勿与讨论。上可参廊庙，下可禆谏垣。惜哉不遇知，白发早已繁。卑官不可说，感激有主恩。烂漫有归期，系舟古槐根。祖饯无酒食，赠遗请以言。子家钟山下，随事有田园。竹径背古寺，草堂面江村。高轩纳翠微，修筒引潺湲。林影散疏帙，山色摇酒樽。日饮建康水，时登谢公墩。沈酣左氏学，浩荡极辞源。客至勿多语，欲吐且复吞。书来无匆匆，慰我别后魂。"}