{"id":"282406","title":"海防桃山观海水浴","dynasty":"现代","author":"金天羽","text":"浴场桃山背，定海长堤纡。冷饮得酒家，海气涵冰壶。风吹桄榔林，凭栏看浴凫。江南春四月，柳老花未徂。日南地恒燠，疠蒸成毒痡。劳贱只自伤，疲喘荫路衢。贵富厦屋栖，单纤汗著躯。驱车晚招凉，拍浪呼群俱。顾我身羁孤，月照东海隅。风尘相奇士，肯睨贾与胡。举杯一长谣，聊当风舞雩。"}