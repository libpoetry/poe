{"id":"1130463","title":"颂古十首","dynasty":"宋","author":"释慧空","text":"做得些儿活计成，人前卖弄逞才能。直饶踏杀人无数，也是西川老鬼精。从头数到一二三，倒数却成三二一。直饶善会大衍算，掐指巡文数不出。动弦别曲，叶落知秋。拟议不来，休休休休。主人无德客无机，石火光中闪电飞。同死同生同得失，此心能有几人知。鬼门贴卦鬼犹惊，又见毛头扫帚星。若得过关公验正，夜深把手御街行。连马连人劈一刀，虚空迸血涌波涛。千千万万人争看，谁解分开盖胆毛。卧龙才奋迅，猛虎便咆哮。时人只见波涛涌，不知新月出林梢。丈二钢钉，八尺铁橛。插在眼中，犹自不瞥。叵耐沩山老鬼精，垂钩便要钓鲲鲸。几多头角为龙去，虾蟹依前努眼睛。一箭射落天边雁，千人万人著眼看。不知此箭自何来，湖南长老何曾见。"}