{"id":"840930","title":"元阳洞","dynasty":"清末民国初","author":"金武祥","text":"羲皇一画开鸿濛，艮象覆碗原中空。何年凿破混沌窍，遂使绝境人间通。元阳古洞辟山麓，阒寂幽窈谁能穷。水声潺潺此中咽，有时流出飞花红。别有天地境髣髴，武陵谷口将毋同。又闻深处多窟穴，流涎喷沫潜蛟龙。四时泉源旱弗竭，灌溉万顷资神功。洞门奇石逞妍怪，剑戟相向铍交胸。鸾翔凤翥狻猊招，倒悬突出惊双瞳。森然动魄偶长啸，响答直似铿洪钟。其旁指点巨人趾，洞天信有仙灵踪。脩真当日竞韬晦，繄我欲往嗟难从。归途回望三叹息，烟萝苍翠云重重。"}