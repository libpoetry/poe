{"id":"653374","title":"柳塘为吴江题","dynasty":"明","author":"张宁","text":"东风吹林杨柳长，依依袅袅迷横塘。密叶藏春莺语早，飞花扑地燕衔忙。塘中水添时雨足，飏绿浮青近华屋。屋底閒人醉出游，桂棹兰桡泛深曲。坐听林外桔槔声，行近渔舟和濯缨。青藜杖缓檐阴合，白苧衣凉潭气清。荒闻境物堪长保，鸿雪鸦烟情未了。不及西湖十里香，犹胜芜城两堤草。"}