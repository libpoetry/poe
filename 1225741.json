{"id":"1225741","title":"可惜吟","dynasty":"元","author":"余阙","text":"春风吹人上妆楼，楼头画眉望池州。平生倚君似山海，十年不见胡不愁。东家买红聘小女，西家迎鸾夜击鼓。眼看拾翠同年人，今又堂堂作人母。良人良人固家贫，妾身待君亦苦辛。只愁明镜生白发，有钱难买而今春。此心悬知燕堪托，裁书系渠左边脚。愿将妾言入其幕，缬纹资装亦不恶。"}