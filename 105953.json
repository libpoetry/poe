{"id":"105953","title":"泊崇德县晓作","dynasty":"元代","author":"方回","text":"岸上马蹄响，县中更鼓清。篷背雨亦止，意当明旦晴。梦记所泊处，乔木枯峥嵘。天色果开否，浩浩惟风声。篙师夜先起，船尾灯火明。苦寒未可发，妇为治餐烹。咀嚼似有味，宿昔余蔬羹。人世如此耳，役役一饭营。负贩规货利，干禄求荣名。斯人以家浮，止尔了一生。大者据疆土，以国相攻争。至微若蝼蚁，行阵有战征。我卧思此事，究竟终何成。顽仆懵无知，鼻息如雷鸣。"}