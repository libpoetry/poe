{"id":"981993","title":"真宗御制二首 其一 奠瓒用《万国朝天》。","dynasty":"宋","author":"郊庙朝会歌辞","text":"鸿源浚发，睿图诞彰。高明锡羡，累洽延祥。巍巍艺祖，溥率宾王。煌煌文考，区宇大康。珍符昭显，宝历绵长。物性茂遂，民俗阜昌。甫田多稼，禾黍穰穰。含生嘉育，鸟兽跄跄。八纮统域，九服要荒。沐浴惠泽，祗畏典常。隔谷分壤，望斗辨方。并袭冠带，来奉圭璋。峨峨双阙，济济明堂。诸侯执帛，天后当阳。何以辨等，衮衣绣裳。何以褒德，辂车乘黄。声明焕赫，雅颂汪洋。启兹丕绪，祐我无疆。大统斯集，大乐斯扬。俯隆宗祏，仰继穹苍。"}