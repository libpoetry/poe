{"id":"513137","title":"润色旧临倪云林小景","dynasty":"明","author":"沈周","text":"迂倪戏于画，简到更清臞。名家百馀祀，所惜继者无。况有冲淡篇，数语弁小图。吴人助清玩，重价争沽诸。后虽有学人，纷纷随繁芜。崔子彊我能，依样求胡卢。墨涩不成运，林惭涧与俱。何敢希典刑，虎贲实区区。丑恶正欲裂，捲去不须臾。今夕秋烛下，载见眼模糊。妄意加润色，泥涂还附涂。崔子岂不鉴，爱及屋上乌。"}