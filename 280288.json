{"id":"280288","title":"天马歌·天马不伏人间枥","dynasty":"现代","author":"宗远崖","text":"天马不伏人间枥，鸣向荒原甘阒寂。兀兀高骨八尺强，独立寒风气无敌。神骏讵受支公赏，权奇未入韩干墨。直头长饥非所患，一饱恐次驽骀侧。屈心抑志恒取辱，强服盐车不称力。楚宫优遇亦羁绊，露床枣脯滋妒惑。肥死无人肯市骨，葬以六畜从本职。材与不材孰自保，何如远隐存龙德。人中纵遇九方皋，一日千里空劳劳。"}