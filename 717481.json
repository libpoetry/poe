{"id":"717481","title":"寿尹太翁二十韵","dynasty":"明末清初","author":"屈大均","text":"二岳罗浮峙，三门涨海通。神仙多窟宅，造化在房栊。大老元姜父，真人是尹雄。角应生左鬓，光已转方瞳。井有丹砂汁，堂多桂树风。兵钤开大鲤，王猎待非熊。往日为郎早，筹边奏草工。老臣方祭酒，令子已得弓。璞玉人难器，盐梅望正崇。今朝持大斗，与客上新丰。柔色思春草，精心格上穹。灵芝宫阙似，巨枣瓠瓜同。玉杖敦三老，丹经得八公。笙诗尊绛萼，舞曲艳惊鸿。物贵珊瑚市，人欢薝卜丛。鹧鸪峰拱北，蝴蝶洞朝东。雨滴黄旗翠，花流碧甲红。登临长自乐，吟咏晚逾攻。神器须黄绮，名儒必马融。愿言颐养备，与道共无穷。"}