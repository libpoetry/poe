{"id":"50165","title":"思弟·将老计转拙","dynasty":"元代","author":"戴良","text":"将老计转拙，故里不得安。兄弟各东西，何用保余年。前时吴山上，与汝酌东轩。已知是久别，杯行泪如泉。征夫怀往路，居士恋故山。音容从此隔，望望两心酸。去冬得汝书，知汝病未痊。道远不能顾，掩书一长叹。迩来频梦汝，喜汝无病颜。生死方未知，谁能诘其端。自嗟农家子，止合老田园。才疏学更误，遂为尘网缠。晚节益零落，何日得归旋。仰视云边雁，群飞必相连。徘徊失所从，怆然摧心肝。"}