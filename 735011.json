{"id":"735011","title":"复柬方位伯","dynasty":"清","author":"梅文鼎","text":"象数岂绝学，因人成古今。创始良独难，踵事生其新。测量变西儒，已知无昔人。便欲废筹策，三率归同文。宁知九数理，灼灼二支分。句股测体线，隐杂恃方程。安得以比例，尽遗古法精。勿庵有病夫，闲居发疑倩。展转重思维，忽似窥其根。和较有实用，正负非强名。始信学者过，沿古殊失真。辟彼车与骑，用之各有神。篆籀夫岂拙，弩啄日以亲。援笔注所见，卷帙遂相仍。念子学有宗，何当细与论。"}