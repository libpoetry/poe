{"id":"812001","title":"甲午季夏闭关","dynasty":"清","author":"孙廷铎","text":"性拙畏城市，孤意耽山居。裹粮常苦乏，遂令此愿虚。不耕复不读，悠悠已夏余。念之怀百忧，中夜步阶除。会心岂在远，奚必厌吾庐。晨起谢亲友，杜门境已舒。入室书盈箧，可以慰饥劬。忻然遂息肩，俯仰皆自如。竹树拂清暑，蝉声亦萧疏。隔俗即丘壑，何须慕樵渔。避暑来柿岩，晨出大峪道。入谷已阴森，数折气益好。岩壑自湛深，水声发幽奥。十里悉溪中，白石净如扫。临水开柴门，小亭岿新造。风雨忽然来，南山飞悬瀑。暝色淡如秋，炊烟起晚灶。我意方悠然，同伴呼酒到。数杯欢相持，真足寄啸傲。"}