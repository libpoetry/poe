{"id":"1110493","title":"和叔毅见寄二首","dynasty":"宋","author":"孙觌","text":"风尘蹭蹬悲游子，鸡黍招邀愧老农。盗取青毡无旧物，书凭黄耳有先容。乞怜不辨齐门扫，投老宁堪楚市舂。回首故山劳梦想，楼高百尺卧元龙。莫遣声名夸俗子，且将筋力伴耕农。五湖鱼鸟非先素，一坞山林肯见容。翠出短樊供小摘，香浮大甑饱新舂。邻翁莫怪频来集，门户如今有八龙。"}