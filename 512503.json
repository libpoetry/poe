{"id":"512503","title":"雨中看山寄杨君谦","dynasty":"明","author":"沈周","text":"看雨春山中，晴日未可及。峦华与岭秀，濯濯翠流汁。水墨间罨画，屏风四围立。杂花逗馀红，雅与松共湿。低云满窗户，似爱幽者入。我初作静观，并喜得静习。纷纷冶游子，此景不足给。有诗在此境，佳句待人拾。诗肠倘乾燥，亦许借润浥。持之报杨子，正可事屐笠。"}