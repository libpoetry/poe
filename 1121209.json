{"id":"1121209","title":"和后村韵二首奉寄府判真司令 听雨楼","dynasty":"宋","author":"林希逸","text":"取放翁诗扁此楼，知君心企古名流。苏吟韦句虽欣慕，樗记曾云不是由。大被长衾佳伯仲，高门素学尚姱修。俱存无恙邹书训，此乐人间底处求。祖学单传信有原，秤停一字自名轩。肯令公愧太丘长，要似思为孔子孙。知格格知须细认，有无无有果难言。读书记在门生老，愧有君家未报恩。"}