{"id":"1112459","title":"新定道中寄桐庐关太守三首","dynasty":"宋","author":"张方平","text":"辟书来北门，召命自宣室。朝廷搜英材，溪山及野质。当世良有心，一得思造膝。署霞隐扶桑，已是长安日。旦下乌石滩，暮泊严陵濑。潺湲卧溪声，惨澹宿山霭。所历已陈迹，不忘惟嘉话。泪湿青云篇，抚襟惭慷慨。帆挂桐君山，橹入富春渚。寒风荡江波，烟雨迷汀树。煮茶论药经，挑灯数棋路。全胜谢惠连，独望新安去。"}