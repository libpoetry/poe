{"id":"1235710","title":"和黄晋卿客杭见寄二首","dynasty":"元","author":"吴师道","text":"一从君客江城去，诗思凄凉酒盏空。天末倚楼孤岫雨，春深闭户落花风。半生正坐才名误，万里谁怜意气同。坐忆王孙咏《招隐》，萋萋草色向人浓。书问萧条已半年，知君近买过湖船。江花日暮吹红雪，店树春晴起绿烟。客里光阴遽如许，人间歧路正茫然。离群得似游从乐，纸贵钱塘日万篇。"}