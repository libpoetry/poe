{"id":"1119090","title":"绝句四首","dynasty":"宋","author":"陈师道","text":"秋床归卧不缘愁，病与衰谋作老仇。数树直青能尔瘦，一轩残照为谁留。芒鞋竹杖最关身，散发披衣不待人。三两作邻堪共活，五千插架未为贫。昏昏嗜睡元非病，续续题诗不耐闲。作意买山还得笑，多方拔白却成斑。书当快意读易尽，客有可人期不来。世事相违每如此，好怀百岁几回开。"}