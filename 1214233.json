{"id":"1214233","title":"和樵","dynasty":"元","author":"周权","text":"山深兮林密，石耸兮径微。薪之兮樵之，冒岚雨兮跻欹危。木臃肿兮难伐，仰难挽兮乔枝。俯榛棘兮离离，刺吾手兮勾吾衣。憩佳荫兮太息，睇白云兮自怡。顾人生兮良勤，维富贵兮多违。龟曳尾兮斯乐，鹤断胫兮则悲。聊徜徉兮委顺，我忘世兮世宁我知。日云夕兮凄烟霏，啸山鬼兮号狐狸。归兮归兮毋迟迟，余需子兮溪之湄。"}