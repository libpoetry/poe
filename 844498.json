{"id":"844498","title":"南乡子 题双帆画扇","dynasty":"清末民国初","author":"姚华","text":"挂壁一双松。百甲苍髯道是龙。俯瞰沧波将化去，山翁。留在云屏画幛中。高卧养春慵。世事何心不碍蓬。亦有谢公舟与楫，无功。任尔扬帆鼓浪风。来去甚行踪。身似舟孤事事容。日夜烟波何处了，渠侬。且趁时来一晌风。时节太匆匆。反覆春秋燕又鸿。不信临江亭上望，香枫。霜在青林叶上红。天远水波宽。长记征帆去未还。愁欲深时无可倚，阑干。红在蕉阴放月间。花气袭轻纨。扇子相将似玉寒。泪不分明疑是露，偷弹。胆怯防人背后看。"}