{"id":"436613","title":"伊阙鸂鶒堂","dynasty":"金末元初","author":"李俊民","text":"千年古道入荒城，破屋颓垣一聚尘。天地如何收险阻，山川犹觉露精神。馀波禹贡朝宗水，习俗周南既醉人。把酒西风无限兴，黄花时节对嘉宾。一日滩流浅自分，滩头鸂鶒似通神。大都鸾棘无多地，毕竟乌台得几人。浮世堂堂春易去，随时局局事皆新。当年灵翼今何在，满目西风动白蘋。"}