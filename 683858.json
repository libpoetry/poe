{"id":"683858","title":"穆考功敬甫早岁乞休惟以读书苦吟为事今年拟少陵秋兴八首使其子光胤习右军书书之见寄走笔为谢得四绝句","dynasty":"明","author":"王世贞","text":"迟鸿台畔擅三余，良冶为箕也不疏。欲识自相师友意，少陵秋兴右军书。谁道扶风近帝都，绕台千匝尽江湖。南荒岂少同游侣，踏遍春风闻鹧鸪。纵横彩笔写云霞，其奈山人行径赊。绮语谶来无一事，偶然微雪警窗纱。羊家小婢学夫人，到底悲欢不属身。争似娙娥妆洗尽，自然冰玉离风尘。"}