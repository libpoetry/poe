{"id":"720966","title":"咏木鱼二首","dynasty":"明末清初","author":"王夫之","text":"绀宇虚堂敞肃阴，莲趺直下启孤音。霏微乐句香烟合，萧飒清喧坠叶侵。梦觉乍如星漏永，帘垂閒遣梵筵深。初机涂毒难酬得，定借惊鱼警夙心。崔嵬忘情受众吹，息机何用作鳞而。敲空别證生公义，弹指还拈宝月诗。驯鸽依檐春雨静，蒲牢息杵晓空知。新翻罢钓离钩句，从遣楗槌客尽疑。"}