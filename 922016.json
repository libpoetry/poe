{"id":"922016","title":"次韵王定国书丹元子宁极斋","dynasty":"宋","author":"苏轼","text":"仙人与吾辈，寓迹同一尘。何曾五浆馈，但有争席人。宁极无常居，此斋自随身。人那识郗鉴，天不留封伦。误落世网中，俗物愁我神。先生忽扣户，夜呼祁孔宾。便欲随子去，著书未绝麟。愿挂神虎冠，往卜饮马邻。王郎濯纨绮，意与陋巷亲。南游苦不早，倘及莼鲈新。"}