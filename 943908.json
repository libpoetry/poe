{"id":"943908","title":"呈赵帅","dynasty":"宋","author":"陈造","text":"雨行本自贪风便，四十里程真劈箭。长年摊钱夸半仙，一炊黍顷风头转。生世快意多所辱，叶舟瓠壶浪如屋。暗桩触船船版折，船丁吁天船媪哭。涂穷傥有哀王孙，腰铺人家紧闭门。丁翁禄遫捕鱼者，向我顾肯颜色温。茅屋新成容寄宿，麻茶初熟仍见分。解衣灭烛睡欲死，乡梦醒时鸡唤晨。平时晨餔下南浦，定向扬州听更鼓。飞廉生忧吾敢怨，薄命若为防市弩。今朝河面吹细痕，竹树不声人骏奔。掣铃一笑话畴昔，便有乐事酬佳辰。镇淮主人开渌樽，蕙兰香前箫鼓喧，一杯为我安惊魂。胜谈亹亹清耳根，向来忧虞无足言。"}