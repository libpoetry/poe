{"id":"1073555","title":"回雁峰","dynasty":"宋","author":"孙觌","text":"三年践蛇虺，一命抵豺虎。悠悠故园心，万里崖峤阻。祝融方司南，巨岳镇全楚。沧波喷石壁，白日洒飞雨。寥寥苍梧帝，髯断泣二女。斓斑竹上泪，溅血今如许。沈文吊湘累，鱼葬得死所。寂寞千载魂，故物但角黍。吾生将安归，随此瘴江浦。逐臣正南游，倦鸟已北翥。放身秋崖上，万壑赴一睹。干戈浩茫茫，安得两翅羽。"}