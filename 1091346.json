{"id":"1091346","title":"寄闾丘仲","dynasty":"宋","author":"周孚","text":"曩哦佛狸谣，别我江上宅。不忧道里远，但恐生死隔。匆匆分袂去，悲风动悽恻。寄声来问我，何忍试锋镝。憔悴山泽间，藜苋尚可食。寒蜗恋馀涎，欲去我未得。作书思报子，霜雁正戢翼。迩来闻吉语，草木有佳色。惊雷毙枭獍，甘雨厌螟?。崎岖各不死，仰荷天地德。平生长卿舍，依旧立四壁。君归亦莫缓，岁晚霜露逼。相期津上亭，沥酒酹馀厄。"}