{"id":"699209","title":"夜发指阳和道忆净儿因念家君及先太府君属情弟侄怆焉有怀四首","dynasty":"明","author":"翁万达","text":"孤城野旷复星稀，斥堠山前带月驰。海角问鸿怜老父，客边归马恋婴儿。岁时屡值龙蛇蛰，心事那堪僮仆知。绳武亢宗应有托，颓颜衰鬓不胜悲。龙沙岁晚雁何归，鮀济江深鱼正肥。祇为圣明忧塞事，故令癯瘠滞朝衣。富贫元不关兴败，出处因知有是非。辛苦我遑私尺帛，弟兄何以慰重闱。宦族骄狂羞杀人，愁闻弟侄好肥轻。岂思陵谷犹能改，况复箕裘愧此生。鬼瞰高明应不爽，人非刻苦竟何成。作书万里遥相寄，涕泣叮咛冀尔听。我祖承家世所钦，东冈枫树合萧森。从戎每忆当年事，尝胆无忘诸父心。伏腊可能伸薄享，诗书聊以嗣徽音。惭予飘泊违园寝，霜露兴哀泪湿襟。"}