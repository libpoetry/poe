{"id":"38720","title":"览古·吾观采苓什","dynasty":"唐代","author":"吴筠","text":"吾观采苓什，复感青蝇诗。谗佞乱忠孝，古今同所悲。奸邪起狡猾，骨肉相残夷。汉储殒江充，晋嗣灭骊姬。天性犹可间，君臣固其宜。子胥烹吴鼎，文种断越铍。屈原沈湘流，厥戚咸自贻。何不若范蠡，扁舟无还期。尝稽真仙道，清寂祛众烦。秦皇及汉武，焉得游其藩。情扰万机屑，位骄四海尊。既欲先宇宙，仍规后乾坤。崇高与久远，物莫能两存。矧乃恣所欲，荒淫伐灵根。金膏恃延期，玉色复动魂。征战穷外域，杀伤被中原。天鉴谅难诬，神理不可谖。安期返蓬莱，王母还昆仑。异术终莫告，悲哉竟何言。"}