{"id":"1067342","title":"李成德作二笔几以其一见遗云得样于郤子中家并示长句辄次其韵奉酬","dynasty":"宋","author":"谢薖","text":"琴不安弦制奇古，可怜不入文房谱。鼠须龙尾玉蟾蜍，与汝俱成会心侣。谁能好事为品题，端效广微亡辄补。谪仙传样桂林家，以暗投人吾窃取。我书太俗如墨猪，下惭罗赵何足数。蒙公厚贶试临池，一字不成如画虎。欲报初无青玉案，哦诗况乏惊人语。净铺滑薄待君来，慎莫踟蹰畏今雨。"}