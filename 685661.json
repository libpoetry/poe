{"id":"685661","title":"赋得枫桥流水五绝送孙建侯归金陵","dynasty":"明","author":"邓云霄","text":"桥头枫叶自青青，客子离歌怅独醒。夜半钟声出幽寺，依稀犹似昔年听。流水潺潺日夜闻，当年曾度水犀军。临流莫话兴亡事，惊起啼乌片片分。枫响飕飕落暮潮，郎君且驻木兰桡。桥边车马尘初静，明月新教白玉箫。浣纱人去冷姑苏，寂寞江枫怨夜乌。好掬桥边如镜水，凭君西寄莫愁湖。桃叶渡头花似锦，枫林桥畔月如霜。他时忽忆兴公赋，两地愁牵一水长。"}