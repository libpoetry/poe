{"id":"647466","title":"送曾子固视犹子子棨还江右","dynasty":"明","author":"王汝玉","text":"丘园事韬晦，托迹依蓬蒿。栖迟四十载，悉屏尘事交。犹子瑚琏器，置身登青霄。感念同气恩，心焉结烦劳。翩然辞林扉，京华远游遨。欢爱情既洽，别离思已消。因登钟山岑，乃望长江潮。时逢康泰盛，治用神化超。壮兹平生志，摅此胸中豪。薄言赋旋归，东流溯轻舠。天边三山迥，云际九华高。还家田庐静，去郭烟水遥。岂无当世贤，连茹思拔茅。卷舒各有道，泾渭难溷淆。白驹终莫絷，丛桂那能招。重来谅未卜，仰止徒长谣。"}