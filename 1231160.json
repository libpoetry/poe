{"id":"1231160","title":"赠笔生陈仲实","dynasty":"元","author":"郑东","text":"吴兴老冯善择毫，择毫入笔铦于刀。近年杨陆亦有法，声价直与冯齐高。陈生后出奄三子，射利肯作庸工饕。欣然为我开一束，讵数豕鬣并狸毛。才濡入手即圆熟，挥洒不觉运腕劳。野人得此殊快意，翰墨虽拙尤便操。既不能写虫鱼疏，又不喜书龙虎韬。暮年但欲给生笔，收拾遗史明诛褒。顾无好句相报答，且复浮以尊中醪。气酣耳热秋风起，江山如助诗人豪。"}