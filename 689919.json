{"id":"689919","title":"楼居二首","dynasty":"明","author":"张元凯","text":"仙人好楼居，吾亦厌卑处。结构倚遥岑，鸿飞终远举。樛木荫白日，流水萦苍渚。何必凉风来，孤高自消暑。空山正阒寂，蓬门迟支许。云霞几席流，嗒然无一语。余生不偶世，块处空山久。木末出岑楼，青旻一挥手。高云翳我裾，明月入我牖。坐见松树阴，群然麋鹿走。郑真谷口锄，梁鸿庑下臼。外是无长物，留巾漉美酒。"}