{"id":"722112","title":"刈稻","dynasty":"明末清初","author":"屈大均","text":"秋日农家乐事多，花黏早穫外沙禾。妻孥终岁同勤动，沮溺平生共啸歌。鱼蟹尝新先十口，鸡豚养老及双皤。自怜老去无筋力，十亩躬耕得几何。如茨刈处海云屯，向夕船归浦口村。拾穗田间多妇女，打禾场上有儿孙。牛肥大秆新多力，鸡啄香粳久不喧。明岁豚蹄应更祝，先农解听野人言。腰镰向夕候潮还，禾稼高高望似山。田在海棠沙首尾，船随黄木水湾环。家家狼戾鸡豚喜，处处人村鸟雀閒。更好秋来无苦雨，老农杯酒日开颜。沙田一望尽黄云，击鼓看禾海上闻。穫稻舟如凫雁合，捕鱼人向水烟分。烧盐处处因禾秆，射弩朝朝及鳖裙。生钓河豚还大得，为渔吾亦胜为君。秋分寒露一齐收，八月中旬九月头。禾好不过霜降节，年丰绝胜丙寅秋。多时饭白无云子，一夕粳香满竹篝。垂老胼胝吾自分，独怜难得耦耕俦。吾田每候落潮耕，海水多咸却易生。籼米占城难得种，大禾南越最知名。筑场且喜浮沙少，晒谷偏宜霁日明。种秫无多难酿酒，祗应不饮过秋声。"}