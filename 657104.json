{"id":"657104","title":"节妇歌并序","dynasty":"明","author":"罗伦","text":"泉流不归山，雨落不上天。妾心死不回，金石无全坚。白日经中街，飘忽沈西海。妾心日不如，长夜瞳瞳光不改。明月悬清辉，三五二八圆又亏。妾心月不如，一圆耿耿无亏时。妾心一寸铁，不与洪炉灭。妾心万钧石，不触洪涛裂。妾发可剪，妾头可截，妾心之白不可涅。忆妾二十春，结发事良人。焉知三载皇天倾，罗帏绣幕生素尘。怀中五岁儿，水上浮沤沦。白发萧萧垂老亲，綵衣零落空悲辛。吾闻陈孝妇，夫死养姑心愈固。朱幡入奏丹书来，黄金北斗高门户。又闻杞梁妻，一哭梁山倾。精诚变天地，黄土非无情。君不见，章台女倾城华。去年嫁东邻，今年归西家。颜色皎皎如桃花。如桃花，贪结子，红颜不惜污泥沙。回首天汉上，双凤缥缥凌紫霞。蓬蒿仰面空咨嗟。"}