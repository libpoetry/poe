{"id":"566561","title":"武夷道士示予魏王子骞蜕首见紫气","dynasty":"明","author":"徐渭","text":"不死者巳去，死者留人间。骨骸自何夕，飞置山之颠。取视始伊谁，县绠月屡牵。而不如馀魄，安卧攒青莲。道士苦斯役，留函阁高椽。过客好奇异，启阅请自便。兹物真仙灵，磊磊黄琅坚。高顶泥丸宫，紫气犹一弦。晦明准天时，白黑互纠缠。胡为黄冠流，示人祸福先。为予而变易，无乃劳子骞。玉蕴山色辉，斯理良自然。"}