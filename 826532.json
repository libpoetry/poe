{"id":"826532","title":"解连环","dynasty":"清末近现代初","author":"张尔田","text":"彩鸾帘箔。荡清愁似水，绣篝香薄。早暗雨、滴碎空阶，动罗箑素商，井梧先觉。醉卧西园，鬓丝惹、堕红残萼。剪镫花自酌，一纸旧书，怨鸿难托。情怀晚来更恶。叹南飞倦羽，空恁飘泊。向晚蛩、与说相思，问扇底柔荑，几时重握。宝粟沈薰，碎梦绕、阑干西角。只檐声、夜深点点，伴人泪落。"}