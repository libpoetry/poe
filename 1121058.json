{"id":"1121058","title":"简吴季谦坚他日柴桑之约时季谦有潭帅之命二首","dynasty":"宋","author":"岳珂","text":"几年诸葛卧南阳，蠡泽春风诏趣装。丹检紫泥来四辈，碧油红旆又三湘。不关富贵干旄恋，要看功名汗简香。雪汁蓬婆渐秋水，好扶西极汉天长。君今西上我东驰，一醉相从又几时。星变十年占轸野，风寒两地说江湄。忧时有虑虑须早，了事欲归归未迟。年齿官班略相似，伴閒频记乐天诗。"}