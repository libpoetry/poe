{"id":"647601","title":"题张溪云画竹","dynasty":"明","author":"王汝玉","text":"唐人画竹推绝伦，辋川真为竹写神。笔端抽出钩锁法，片片剪落湘云春。澄清亦得此君意，金错刀成世争贵。数叶萧疏玉一枝，凤毛龙角誇雄丽。张君画竹何人传，落墨往往宗辋川。佳人天寒翠袖薄，满堂飒飒生风烟。平生跌宕不羁迹，尤与此君情莫逆。大娘剑器张颠书，奇妙自与常人殊。兴来大叫数纸尽，赤手探得骊龙珠。君今骑鲸蹑云衢，百年真迹绝世无。尔从何处得此图，重价自合倾名都。我来为尔赋长句，诗成总是江南趣。醉挥如意按节歌，不知击折珊瑚树。"}