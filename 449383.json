{"id":"449383","title":"尉迟杯  中秋","dynasty":"当代","author":"陈永正","text":"掩重户。渐绿暗、独坐凝情处。娟娟自挹纤云，端正冰蟾催度。庭梧坠冷，听历乱、鸣秋叶红苦。尚依然、影里山河，漫教怀感霜露。谁知素魄相怜，犹低转空梁，怕照团聚。但惜清帘垂终夕，浑未梦、红楼翠宇。飘零恨、人间小别，想佳愿、深深祝少女。纵今宵、閒却欢期，未应明日都负。"}