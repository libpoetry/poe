{"id":"1243512","title":"山中游","dynasty":"元末明初","author":"叶颙","text":"木翳兮林深，境幽兮径平。峰高兮月小，涧古兮泉清。雾氤氲兮图形，水飕飗兮琴声。春欲暮兮乌啼花落。秋将至兮鹤唳猿鸣。膏吾车兮整吾驾，将有事兮林坰。爰发爰启，载兴载征。访仙人兮琳宫扣释子之玄扃。高揖浮邱远邀广成。拾丹田之瑶草，采翠巘之琼英。掘栖烟之枸杞，斸含露之猪苓。驻予颜兮长春，延予年兮遐龄。与日月兮同光，偕天地兮不倾。蔽明兮掩聪，凝神兮啬精。心清兮欲寡，体安兮气宁。绝交息游罢送休迎。不记晦朔，宁知亏盈。不事王侯，宁识公卿。虽乏钟鼎之贵，终无鈇钺之刑。尘缰莫系，世网曷萦。得失一致，宠辱不惊。何必论泰山之重鸿毛之轻。麻衣之贱金章之荣。又何必计蝇头微利蜗角虚名。长途扰扰，闹市营营。蹈草庐之高躅，诵陋室之佳铭。土床石枕雾帐云屏。依稀和靖彷佛渊明。玩庭梅之冷艳，嗅篱菊之秋馨。听莺鹂之求友，呼鸥鹭以完盟。展奇松之轩盖，铺软草之毡茵。临清流兮洗耳，汲沧浪兮濯缨。躬耕幽屿，独钓荒汀。酒船茶灶，诗卷棋枰。樵渔宾客，牧圉弟兄。更唱迭和，极论深评。云边横笛，月下吹笙。随心去住，任性纵横。缅思畴昔，庆快平生。襟怀洒落，胸次峥嵘。逍遥丘壑，放浪身形。悠然遗世，脱尔忘情。回视彼抗尘走俗之辈，蜂房课蜜之功甚时可办，蚁穴封侯之梦何日能醒。亦何异于填海之精卫，良可悲夫烧空之火萤。"}