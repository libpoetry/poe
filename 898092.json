{"id":"898092","title":"寄答参寥五首 其一","dynasty":"宋","author":"张耒","text":"昔我初见子，子时客京师。闻名久不获，既得过所知。示我一卷书，大小百首诗。我嗜不可辍，熊蹯荐朝饥。约子彭城游，念当行有期。中间忽仓卒，决去不子辞。子后来高邮，我居淮之湄。中间无百里，诗句屡欲驰。客来得子书，云子久南归。投书不能读，恨我闻之迟。使我早知此，扁舟尚能追。远别不执手，近居不相携。每念今怅昔，耿耿衷肠悲。子行日已南，我去日已西。音书不可频，何以慰我思。"}