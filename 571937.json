{"id":"571937","title":"大游仙诗","dynasty":"明","author":"袁宏道","text":"朝菌羡蟪蛄，既为物所诮。众庶慕长生，道宁不窃笑。仙视人则长，道校仙则夭。长短埋归尽，计量抑何小。千秋万岁后，人事殊可晓。无非霜露代，及以日月杲。天如覆口铛，民若浮根草。礼法厮牵缠，干戈叠搅扰。百年犹恨多，矧歌不衰老。所以过量人，希心无上道。不贪绝粒方，唯贵虚无宝。外身而身存，此是长寿考。"}