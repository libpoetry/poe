{"id":"407194","title":"金缕曲","dynasty":"近现代","author":"茅于美","text":"卅载频回味。怅浮生、颠簸挫折，怎生由己。碌碌无为缘何事，辜负明窗净几。枉几度、餐眠空废。师友于今凋零甚，任才情泯没随秋水。风雨晦，盛年逝。光阴已迫休追悔。待灯前、残篇断简，案头重理。乞就十年康宁日。应有寒梅再蕊。得甘露、枯枝还翠。馥郁芬芳凌冰雪，笑人间，赏爱君为最。珍惜意，祈君会。"}