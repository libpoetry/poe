{"id":"621489","title":"赠曾祖叔经季","dynasty":"明","author":"欧主遇","text":"少年宝马驱长安，燕客酣歌惊二难。季子上书出锦绣，伯氏为郎见羽翰。官阁赋梅多和句，山川吟眺生烟雾。丹青染就复逃名，紫芝眉宇人争慕。挥手风尘几十春，花洲洲上晚垂纶。樵西山响来笙鹤，蘧园松影老龙鳞。华堂朝开云液酒，引觞起舞为君寿。丹诀九还授葛仙，钓隐三朝称渭叟。"}