{"id":"1123873","title":"次韵南涧韩先生二首","dynasty":"宋","author":"赵蕃","text":"岁月侵寻两鬓稀，驾言乃复叹多岐。陈诗故匪初来识，辱赠何堪谬取知。太息先生作今日，顿还诸老在当时。倦游已恨归来晚，南涧潺湲日日思。秋入园林日夜稀，慨然那复更临岐。暗中摸索非其物，海内流传会有知。岂但文章振吾道，更蕲饥溺济斯时。直声旧著尚书履，召节行闻夜席思。"}