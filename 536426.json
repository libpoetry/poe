{"id":"536426","title":"拟古七十首 其四十一 袁太尉淑从驾","dynasty":"明","author":"王世贞","text":"衣冠神游肃，弓剑圣情纡。蒸新嘉周典，祠雍陋汉图。万象改冬凛，九有悉春敷。屏翳躬先扫，玄冥戒后诛。金椎隐驰道，玉戚护乘舆。蛟龙扰鞶革，麟凤翊流苏。朝云煜容卫，夕宿灿周庐。鸣镛震海立，传跸应嵩呼。父老望张饮，士女欣大酺。人文被岩壑，天藻冠京都。陈诗悉二雅，稽典嗣三谟。臣欢奉元首，赓歌幸未孤。"}