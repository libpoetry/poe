{"id":"752933","title":"唐韦南康郡王纪功碑","dynasty":"清","author":"高延第","text":"天宝失御隳乾纲，四海摇荡无完疆。西南门户恃巴蜀，吐蕃些蛮长称强。绳桥西山几挞伐，泸戎邛笮烦边防。南康秉钺布威信，臣服南诏降西羌。官军深入维保路，婴笼执缚同驱羊。烽火衰息振彫敝，置渠修堰勤耕桑。当时功名推第一，赐以异数称勋王。至尊亲为染宸翰，纪功勒石词辉煌。此邦自昔号难治，错杂夷夏参伧荒。年来盗贼起闾里，跳刀走戟纷螟蝗。贯穿城郭谒长吏，牙纛避道人走藏。幺䯢鼠子已如此，洪流忽溃焉能当。摩挲此碑重叹息，救时之才亦难得。豺狼塞道狐夜嗥，未暇作诗歌乐职。"}