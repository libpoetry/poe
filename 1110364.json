{"id":"1110364","title":"题子陵钓台","dynasty":"宋","author":"孙沔","text":"旧交为帝不能邀，百尺双台照暮涛。逸迹已将山共永，清名仍与月争高。鲁连解难终辞禄，龙伯持倾只钓鳌。列传古碑言未尽，一滩风竹自萧骚。中兴曾作故人看，抗节唯怜七里滩。枯蘖卧沙疑野艇，丛篁生岸忆长竿。天边旧迹星辰动，江上馀基水石寒。应笑渭滨周吕望，白头因猎从和銮。"}