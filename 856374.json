{"id":"856374","title":"追和元微之春馀遣兴示王觉民","dynasty":"宋","author":"王之道","text":"物态有荣悴，时令互消长。堕身名利场，鱼鸟在罗网。岂无金屈卮，听此石方响。残花日晴阴，落絮风下上。春事虽已阑，馀芳尚堪赏。我有临溪亭，疏棂为君敞。青青小荷钱，雅与水相养。狂吟醉题壁，纵步懒扶杖。仰止李谪仙，笔端走群象。九原不可作，夜梦见精爽。栖栖亦固矣，君子坦荡荡。相期醉酴醾，偕来众无鞅。"}