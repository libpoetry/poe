{"id":"705177","title":"贺新凉 隐居","dynasty":"明末清初","author":"徐石麒","text":"恐是愁来路。借缑山、白云一块，补联秋树。六折山桥三面水，远却桃花几步。稳著得、闲鸥无数。烟火不留林外照，但苍霞、白石都堪煮。归去也，岂无故。门前只有浮查渡。问年来、山中甲子，未曾重数。车马欲通芳草信，访遍终南旧主。敢正被、猿惊鹤误。不著胡麻流水远，更一竿、垂向无名处。谁信道，有人住。"}