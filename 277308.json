{"id":"277308","title":"东京遇柳屏会将归国因与同游箱根宿环翠楼","dynasty":"现代","author":"汪荣宝","text":"极乐非吾土，当归得故人。飞车遵大路，叠嶂送无垠。偶动登临思，相期信宿因。行行随落日，望望入苍旻。桥断宜扶杖，程遥数驻轮。茂林欹市榜，远浦簇渔缗。到处逢杉屋，回眸失海滨。岚光初缥渺，岩势忽嶙峋。径折依松转，泉奔过石皴。缘溪花似绣，被野稻为茵。疑缩山阴地，谁披禹穴榛。画屏围曲曲，电毂止辚辚。拾磴云生屦，投巢鸟获邻。候童欢负箧，侍女笑延宾。杰阁森环翠，幽栖迥出尘。激湍喧作雨，老树古于椿。众绿时窥闼，凉飔快解绅。危阑扪斗近，温室浴兰频。喷玉香成沼，镕炉地运钧。胜骊徵往事，风舞见天真。寻涧俱听瀑，临流或数鳞。空桑容一宿，列峤想三神。闻昔称雄镇，于兹扼要津。北条初虎躆，东照亦龙伸。险堑蚕丛辟，荒原雉堞湮。霸图川永逝，仙窟月常新。丘壑馀风雅，衣冠睹朴淳。长留觞咏迹，小憩辙环身。谈艺欣贤主，题诗感逐臣。浮生宜荷锸，返顾忽沾巾。亦有林峦胜，谁能猿鹤亲。偶逢观鲁客，聊拟避秦民。揽镜悲勋业，登楼忍苦辛。未容作舟楫，那计问鲈莼。故国犹衰草，空山自好春。菀枯终异地，哀乐共兹辰。去去休沾絮，劳劳譬析薪。乘桴惭季路，呵壁谢灵均。晓别嗟分燕，星躔纪在鹑。芙蓉峰上雪，回望白如银。"}