{"id":"691870","title":"送友人之京三首","dynasty":"明","author":"李梦阳","text":"与君何处别，汴州金梁桥。下有古时水，遥接广陵潮。君摇锦帆去，万里上云霄。我掇金光草，方期白鹤招。凤凰鸣珠树，紫雁沧溟外。贾邓登云台，宁说富春濑。此情难具陈，临河挽衣带。积雪太行路，明灭客行迈。田方澹荡人，侯嬴亦监门。老马尚悲辛，肯负信陵君。宝剑赠烈士，明珠报王孙。纵令沧洲去，终恋紫宫恩。"}