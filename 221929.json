{"id":"221929","title":"江行书事·扁舟如竹叶","dynasty":"宋代","author":"冯时行","text":"扁舟如竹叶，块坐筋脉缓。起寻筇竹杖，散步午沙暖。石净困还坐，江绿污仍盥。山转孤渚没，岸落细路断。草色暝烟雾，花树见村畔。物象总相惬，欲遣诗句管。诗成自吟哦，两袖春风满。皛皛日欲暮，我行亦已懒。聊复唤疏蓬，叠骨作小款。范蠡定何人，得遂老萧散。我待功成后，此语正恐涎。径欲具蓑笠，烟雨随蛮蜑。"}