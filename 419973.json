{"id":"419973","title":"宴清都 友人席间赏菊","dynasty":"近现代","author":"邓潜","text":"料峭西风紧。重阳后、菊英生怕吹损。银屏暗护，琼筵乍敞，淡如人俊。篱边送酒谁过，径欲把、陶家错认。看小窗、斜月筛帘，幽香碎搅寒晕。尊前一寸抽芯，吟蛩解得，催老霜信。清欢待续，群芳怎殿，要将花问。繁华避他春色，笑隐逸、呼名恰称。拌醉归、仙蝶勾来，秋还在枕。"}