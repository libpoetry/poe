{"id":"1110584","title":"竹枝歌","dynasty":"宋","author":"孙嵩","text":"滟滪滩头君莫行，瞿塘峡里不论程。龙吟小雨蜀天黑，等有明朝春水生。行尽三巴三曲头，一滩自有一生愁。明朝已过巴陵岸，更宿江陵渔笛洲。云外猩猩何处声，终朝出没只深菁。前有悬崖菁几里，行人到此古今情。汹浪砰雷蛇饮溪，阴崖天暗虎丘泥。万里中原那有此，怜君更过鬼门西。峡路阴阴无四时，寒云鸟道挂天危。荒亭败驿此何处，望帝江山号子规。巴子城荒非昔人，公孙何处问遗民。千年惟有武侯碛，留与踏歌行早春。汉世明妃犹有村，荒祠歌舞与招魂。胡琴好入巴渝曲，万里还乡酾酒樽。黄牛庙前鸦鹳栖，黄魔宫外枭鵩啼。估客酹神巫妪醉，青林日转风凄凄。峡山削出青嵯峨，峡水匀成绿不波。顿平山林未能得，奈此猿声朝夕何。"}