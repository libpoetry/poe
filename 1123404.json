{"id":"1123404","title":"泰陵挽词","dynasty":"宋","author":"赵佶","text":"武帐初筹夜，云骈忽帝乡。百神陪禹葬，三载服尧丧。北极联龙衮，西风拆雁行。空馀千古事，缵述愧重光。姑射仙期早，华胥梦已陈。朝廷系圣母，基业付冲人。日转铜壶影，天移玉座春。九门笳鼓发，悲动属车尘。睿哲天攸纵，神机智独谋。尘流藏宝阁，锁钥受降楼。风急鸰原晚，霜寒雁宿秋。遗衣今在寝，犹想未明求。再御中天坐，犹思玉色温。瑶阶花自落，宝扇影空存。重感天伦戚，钦承世及恩。欲谐追述志，永绍裕陵尊。忆开王邸日，曾驻六龙飞。玉宇春初永，金盘露未晞。荆根方并秀，棣萼更交辉。今日承基绪，追怀往事非。"}