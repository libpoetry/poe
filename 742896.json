{"id":"742896","title":"瀑泉","dynasty":"清","author":"冯敏昌","text":"石梁上横五云片，澄潭下悬一匹练。潭中灵物长有灵，夜擘林石捎雷电。天容黯黯书不改，风气萧萧时一变。千林云落鸟声绝，百斛珠圆映人面。吾家书堂深竹中，亦有峰峦垂几研。讵知远目新雨后，天半虹霓掌中见。观山未必观水乐，卧游岂比行游倦。已看窗户延虚照，便拟茶瓜启清宴。谁能杖策俯潭深，静听鼍翻九龙战。"}