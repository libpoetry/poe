{"id":"590307","title":"次惠州野吏陈文公韵","dynasty":"明","author":"张天赋","text":"相业仰堂堂，开花出短墙。两肩皆我担，双眼是谁乡。月照朱明国，雷同万古荒。壤分虽有限，风动迥无疆。天假南陬福，星辉百里郎。六龙云作驾，五马锦成行。日暖江山丽，春融花草香。剑光惊恶鳄，波静印穹苍。荔火烧林爇，梧风落井凉。他年在司牧，学种召公棠。"}