{"id":"1128379","title":"和西湖即席二首","dynasty":"宋","author":"舒亶","text":"金碧楼台阁暮烟，彩虹双影卧漪涟。云铺物外无尘地，月满人间不夜天。细柳千门维画舸，华灯两岸度鸣弦。清狂亦有黄冠客，不负仙人载酒船。十洲风籁韵笙箫，疑有仙人燕碧桃。影逼银河星半堕，气吞月窟兔争豪。九秋波浪沙鸥狎，万古声名钓艇高。却恨何须明似镜，空令志士泣霜毛。"}