{"id":"522991","title":"登东城楼晚下楼作赠同游数子二首 其二","dynasty":"明","author":"李梦阳","text":"盛阳丽楼台，烂如锦绣错。日入暝烟起，俯视但冥漠。即此悟人理，天道固可度。动静启晦明，代谢有今昨。凉飙逐夕兴，回声满虚阁。四顾水明灭，宿鸟喧相索。哑哑啼城乌，噭噭上云鹤。忉怛感晨暮，徙倚罢觞酌。北斗忽复低，西月隐长薄。闪烁海光动，翕沓氛雾廓。无恃黑头在，早定沧洲约。"}