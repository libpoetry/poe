{"id":"1110769","title":"次韵俞路分见寄","dynasty":"宋","author":"朱翌","text":"有田二顷复何求，长恐斯言久不酬。青箬正堪烟雨笠，白文终返水云裘。相亲多谢风标子，可款岂无潇洒侯。更下疏帘对君弈，要观都大出棋州。龙尾道南初见子，烱如玉笋出瑶林。别来东海记三浅，歌罢武溪同一深。后五日看真得力，前三语且更留心。平生著手枯桐上，会有人能识此音。"}