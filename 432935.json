{"id":"432935","title":"秋日书怀，用杜工部秋兴八首韵选三","dynasty":"近现代","author":"洪传经","text":"愧无诗价重鸡林，剩有羸躯伴肃森。覆辙虫鱼忘冷暖，恼人天气换晴阴。荣枯难问花经眼，色相都空月印心。欲挂百钱谋一醉，高歌击筑和清砧。醉簪篱菊一枝斜，恰称蒙头两鬓花。直欲人间證佛果，也曾海外泛仙槎。林空不敢题凡鸟，客久谁堪听暮笳。独上高楼聊彳亍，狂风吹散木樨花。无家忍听大刀头，最是湖平八月秋。雁阵支离惊旧梦，蓼莪凄绝益新愁。十年亲厚惟红友，一曲兴亡付白鸥。辜负二龙山色好，舒州人老古杭州。"}