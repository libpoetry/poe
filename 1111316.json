{"id":"1111316","title":"次韵周共叔五首","dynasty":"宋","author":"许景衡","text":"问学探前圣，声名自妙年。何疑待价玉，却计买山钱。北极云垂地，西江水接天。扁舟如有约，吾亦赋归田。黄卷开三馆，红尘又几年。病多须药物，旅寓费囊钱。旧学宁无意，斯文祇任天。轩轩千里鹤，可但戏芝田。乡国兵戈息，仍闻大有年。欲寻江上宅，预办酒家钱。好句烦招隐，馀生且乐天。向来真可笑，舍己别耘田。赐环初就日，弛担又逾年。老矣怀三径，归欤有几钱。报君惭犬马，恋阙望云天。但得邻颜巷，宁论负郭田。邻并端如约，追随可判年。稻粱当富岁，鱼蟹不论钱。春到花开处，霜馀橘熟天。清尊长啸傲，沧海半桑田。"}