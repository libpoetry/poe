{"id":"701722","title":"哭樗亭弟四首","dynasty":"明","author":"黄衷","text":"志远能轻别，心清任食贫。欢悰馀逝水，悲恋剧佳晨。缟素期功尽，丹青岁月新。老兄几长恸，未了此生因。去日河桥雨，凄凄客子衣。八千尘路远，五十宦情微。念我长忧病，思家每报归。清源孤馆夜，万事一时非。饬治才弥老，言诗晚更工。鬼神如有忌，造化岂全公。三釜吾违愿，双亲尔送终。泉台休抱恨，骥子匪凡童。落落云霄梦，先投起部簪。亲交浑在目，骨肉乃摧心。恻恻看遗墨，琅琅想嗣音。一盂寒食饭，回首共青林。"}