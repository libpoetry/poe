{"id":"1114191","title":"次韵和渊明形影神三首 形赠影","dynasty":"宋","author":"李纲","text":"大块已载我，何如未生时。气变芒芴间，七窍谁凿之。百骸与九藏，假合以成兹。与子非故交，从我如相期。屈伸及动止，契合初不思。常恐随物化，念此情凄洏。我生梦幻中，变灭不复疑。安得永相保，听我悲来辞。纡馀非我妍，濩落非我拙。与子两相依，生来无间绝。俯仰随顾指，岂是事容悦。因光长周旋，处阴暂暌别。况复同物化，子坏我亦灭。冥冥长夜台，念之五情热。愿子卫生经，无使精脑竭。千载永相从，彭殇孰优劣。人生若大梦，积微以成著。少壮得老死，一念即非故。二子异金石，松萝暂依附。胡为羡久生，切切儿女语。有形会当灭，是影无实处。惟我谢客尘，妙湛乃常住。不入造化机，岂堕阴阳数。回光试反照，凡圣悉皆具。不减亦不增，谁毁复谁誉。超然外死生，卓尔无来去。周行万物表，独立初不惧。二子非吾徒，安用多忧虑。"}