{"id":"919993","title":"送陆放翁赴落致仕修史之命","dynasty":"宋","author":"苏泂","text":"先生天下名，有耳谁不知。区区以蠡测，于海徒赘辞。弟子事先生，丱角以至斯。文章起婴慕，德行随萧规。昨闻挂衣冠，固共识者疑。岂期平生学，终郁不得施。先生健而武，神志元未衰。每登渔隐堂，再拜奉履綦。留我坐终日，诲我忘其疲。送我出重门，行步又若飞。或捉笔大书，或脱口赋诗。或时几酌我，自倒金屈卮。我出谓客言，先生寿期颐。上为天下贺，下以贺吾师。在郊一角麟，藏六五总龟。先生固高世，而世肯我违。情知渭滨载，谩道渊明归。果然一札下，未觉十年迟。堂堂孝庙史，当代谁宜为。二十八年间，凡事公见之。英灵果在天，笔削讵敢私。矧惟陛下圣，益重黄发咨。湖山晚无用，遭逢乃今兹。先生顾谓我，万物各有时。"}