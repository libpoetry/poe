{"id":"690096","title":"落花诗","dynasty":"明","author":"张乔","text":"半是痴情半是狂，花前长日任凄凉。潘郎过去犹供果，荀令还归已失香。梦里乍时誇彩笔，睡来徒复把残妆。凭君莫笑春游客，只合教人几度忙。飘飘红泪送多情，杜宇催啼不住声。楚客墙东春已改，汉宫斜上月偏明。伤心酒盏千缗尽，扑面香尘一阵轻。最恨葳蕤便相见，泥人如梦竟何成。烟鬟撩乱晚云天，九十光阴又一年。流水逐来还逐去，游丝能系复能牵。莺簧漫啭禁愁听，羯鼓狂挝尽醉眠。惆怅自嘲还自解，来春应结好姻缘。"}