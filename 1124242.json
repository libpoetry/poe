{"id":"1124242","title":"为施衢州作超览堂诗三首","dynasty":"宋","author":"赵蕃","text":"浙西水平远，浙东山偃蹇。使君是中人，胸次极收卷。伫舟固佳处，超览更胜践。智匠一何深，天藏一何浅。为州古云乐，今盖异昔时。看公振规模，于古端似之。乃知用有馀，如体运四肢。苟能尽此道，天下何难治。我评信安士，无若捧檄孙。政如卖卜严，势屈蜀郡尊。堂成为公记，宾主不在言。更有梦得句，真成压玙璠。"}