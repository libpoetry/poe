{"id":"1055862","title":"送慕容若禔公干环庆邠宁","dynasty":"宋","author":"李之仪","text":"四月边城气如煮，问龙乞水将致雨。起我独有泛莲人，相与授诚香一缕。腹枵不拟谢僧疏，愁对焦枯无告语。君时捧檄不我舍，意欲同分神所怒。此诚未契我辄罢，想望绝疑隔烟雾。一朝报我檄难留，明日清晨离此去。我惭君住本为我，君行我乃不得祖。固知身世不相期，戚戚安能效儿女。君还我亦脱缰锁，闻道荆醅如泼乳。使君况是我辈人，便约临高目东注。经由第一莫迟回，尤物须知原有主。"}