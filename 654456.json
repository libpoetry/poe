{"id":"654456","title":"晋阳怀古 其七 怀裴晋公","dynasty":"明","author":"何乔新","text":"淮西有猘犬，狂吠何狺狺。庙谟方致讨，噬齧及四邻。晋公秉旄钺，出顿激水滨。铁骑既萧萧，檀车亦辚辚。颜愬争效捷，古通敢逡巡。元凶卒就戮，宠锡何来频。归朝赞大猷，谠论常訚訚。青蝇纷来集，皇甫亦何人。奉身归绿野，诗酒陶吾真。列阃仰旧德，四朝推宗臣。高步姚宋后，谁能继芳尘。我歌平淮雅，清泪欲沾巾。"}