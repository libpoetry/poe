{"id":"700190","title":"后二日有旨再赋律诗四首","dynasty":"明","author":"顾清","text":"乐岁逢春物物宜，圣人行乐是乘时。天垂玉烛三千纪，地涌金莲十万枝。星阁捲帘红日近，虹桥按曲綵云迟。愿因欢庆思幽隐，更法光明事缉熙。千灯高列奏宫悬，五凤齐飞拱御筵。春到上元真富贵，月临双阙正清圆。甘泉西北长无警，瀛海中间大有年。暂弛金吾三夕禁，未妨宣室九宾延。好景新春属上元，蓬山排日会群仙。丛金间玉灯千树，翔凤回鸾月一天。直以升平留燕赏，肯将光景付流连。綵云遥望笙歌合，知奏邠风第几篇。紫皇宫阙夜通明，飞阁回廊白昼行。宸极本同天下乐，霓裳不度月中声。河山表里归全盛，云物光华溢太清。愿祝圣人千万寿，年年灯火看升平。"}