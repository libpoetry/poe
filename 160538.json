{"id":"160538","title":"送王二广渊签书洛中","dynasty":"宋代","author":"韩维","text":"吾尝登嵩丘，下视伊与洛。王都一河壮，气象郁回礴。又闻彼其下，地美民俗乐。朱宫待游幸，窈窕飞观阁。气交卉木茂，奇艳或可愕。清渠碧玉色，左右随酾凿。丹樱结春实，紫笋翻夏箨。喟予抑幽恨，神往迹屡却。羡君署吏去，跃马春游薄。追游当及早，胜事不可落。为我谢林岫，终期蹈前约。"}