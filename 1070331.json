{"id":"1070331","title":"送朱伯原博士赴太学","dynasty":"宋","author":"程俱","text":"朱公将赴成均时，炎炎六月云峰奇。阊门鼓声催画鹢，陂塘菡萏方华滋。朝云回首暮云合，汗青嵬磊扃岩扉。先生顾此重惜去，片帆未肯乘风飞。贱子乃前致以词，诚知去鲁心迟迟。丈夫出处会有时，从来猿鹤焉能知。醇儒况复生盛世，终老岩穴将何为。公其去矣莫回首，君王仄席思贤久。公怀慷慨善哉言，挽舟便出枫桥口。"}