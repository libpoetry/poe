{"id":"1121888","title":"和吴君平游蒋山兼呈王安国二首","dynasty":"宋","author":"范纯仁","text":"十年游宦阻朋从，尊酒俄欣二友同。单父能名推子贱，襄阳高节爱庞公。六朝山色空陈迹，十里松声正晚风。联骑追攀不知暮，却嫌归路入尘中。钱塘山色饱相从，复此登临景物同。旧国池台馀草碧，夕阳楼阁半山红。当时言笑如朝梦，今日心颜尽老翁。终爱岩间坐禅客，能将万事付虚空。"}