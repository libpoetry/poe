{"id":"225419","title":"避地山谷·大禹不到处","dynasty":"宋代","author":"邓肃","text":"大禹不到处，石壁谁凿开。云端欲相抟，飞出白云来。余沫乱飞雪，雄声敌春雷。泝流涌百尺，银山陟崔嵬。顾我虽逐客，解雨已春回。嗟此天尽处，胡为乎来哉。萱堂有垂白，蓬室纷提孩。内外三百指，奔窜若为怀。我疑云水间，亦有天下才。何时日三锡，一振纪委颓。羲和傥中天，六合无氛埃。鼠壤与蚁穴，不风当自摧。坐令陋巷中，依旧乐颜回。亦能书夷狄，朝会叩天阶。"}