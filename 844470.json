{"id":"844470","title":"乱后返金陵故居","dynasty":"清末民国初","author":"俞明震","text":"畏兵如避仇，十室九不返。满城无故人，索居况岁晚。庭树日以稀，墙阴上苔藓。心知景物非，冷处偏著眼。花愁来日难，叶抱冬心卷。晴雨殊未分，荒荒一灯远。十日闭门居，洒扫有常课。诗味贮别肠，不受时论涴。世或有唐虞，馀年事耕作。荒秽久不治，乱叶惊风过。轩窗亦云敞，惜哉藩篱破。"}