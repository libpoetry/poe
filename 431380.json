{"id":"431380","title":"竹岙扫墓三首","dynasty":"近现代","author":"王季思","text":"昔我从兄姊，读书前间屋。雪蕉斋集诗，童稚耳已熟。十三学韵语，陶集亲课读。高韵何所知，呤讽意自足。十五授杜诗，忠爱致谆嘱。中年丁世变，山海横翻覆。艰难百战余，风雨千家哭。何期孑尔身，不死亦未辱。苦吟习仍在，祖武嗟难续。三复课儿篇，悲风动林谷。父昔挈儿辈，竹岙上祖坟。先期办祭具，事事必躬亲。舟中诵祖诗，居辽念儿女。至性潜悲辛，春物为凄苦。如今一尊酒，还似父在时。瑩瑩儿泪满，地下父岂知。忍哉人间世，一瞑绝万古。酾酒不及泉，滴泪不入土。但愿死有知，魂魄得完聚。倒挽百川水，莫挽儿时回。尽书南山石，莫尽儿心悲。儿心悲如何，念我久病母。呻吟到沉笃，掩抑还哀诉。“长年亦不望，愿加年三五。阿桐好定婚，阿桢亦完娶。”如今弟辈归，携家谒母墓。牵衣学拜跪，甥侄各媚妩。人间万事足，不闻母笑语。忍泪辞新坟，斜阳风满树。"}