{"id":"623343","title":"广温飞卿莲浦谣","dynasty":"明","author":"郭之奇","text":"水清莲洁两相同，镜里看愁愁更红。荷心有露珠摇荡，楚泽千年时想像。夕盖宵欹星众临，晓容朝滴露沉沉。騕袅轻姿金潋滟，珑璁素质玉清深。若为南塘留赏色，翻招北渚望思心。南塘北渚悲欢异，桂楫摇情兰浆醉。过鸟空窥碧干华，游鱼漫想黄须腻。薄暮斜阳穿暗波，幽芳四起一何多。解佩褰裳谁氏子，茱萸芍药尔徒歌。"}