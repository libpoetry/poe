{"id":"828038","title":"廿一夜梦作书画真有契岁月来无穷二句似翻后山诗意醒后偶有所会遂成二诗 其二","dynasty":"清末近现代初","author":"陈曾寿","text":"高峰半云雨，观棋坐一老。楚天巫峡图，千古一画稿。天阴赞公房，壁润龙麟好。想为宏偃笔，变化松夭矫。山谷游落星，燕寝清香袅。小幅对寒山，妙绝无人晓。我读两翁诗，魂梦辄飞绕。何当逢解人，破秘一倾倒。"}