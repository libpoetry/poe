{"id":"779180","title":"夏初临 为王司勋题水晶帘下看梳头图。萧灵曦画","dynasty":"清","author":"陈世祥","text":"悄意难描，幽情谁见，久无人赋双文。梧影单衫，闲中验取腰身。萧生作意经营。写浓香、不着些颦。曾波横溜，浅樱忍笑，活现伊人。书帘小暇，妆阁清欢，钗边翠滑，镜里红分。欹床凝睇，心苗全染幽芬。道不销魂。相看处、递尽温存。问真真。他年好忆，月想花因。"}