{"id":"1113914","title":"家有含笑花开因成三首","dynasty":"宋","author":"李吕","text":"山花弄春妍，紫雾巧映带。凝羞香乍吐，颦蹙有馀态。芍药畏阳艳，愁红争敛黛。幽姿小嫣然，已复倾下蔡。正色巧遮藏，天香清可带。若为忍一噱，耻效嬛薄态。奴红春事退，绝意矜粉黛。质素本任真，藻棁鄙居蔡。花开哂群芳，叶密相映带。根移下岩谷，本无尘俗态。紫萼半含羞，翻嫌污香黛。我欲谱此花，法书今乏蔡。"}