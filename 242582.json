{"id":"242582","title":"宣公泉歌·几年废井城东衙","dynasty":"宋代","author":"葛绍体","text":"几年废井城东衙，甃石缺裂洿淖多，奈此宣公初凿何。宣公浩气辈孟轲，论谏仁义永不磨，炳炳丹衷史所夸。当时芟薙开藤萝，细穿地脉泉源过，暗引云气通天河。谁知荒芜日冥冥，泥舍不食羸其瓶，谷射翁漏汲莫升。旧迹契君怀古情，一朝渫治翻光晶，百太修绠辘轳声。乳泉溶溶早夜生，寒冽不改彻底清，静养日月印列星。君欲著亭泉之侧，味良高风梦想觌，酿泉为酒觞佳客。舂来香秫珠的皪，玉缸方糵化醇醳，蚁蜉槽床春滴滴。宣公在天酹可索，宣公之泉带神识，滨湖一啸暮天碧。"}