{"id":"1038375","title":"三高僧诗 霅之昼能清秀","dynasty":"宋","author":"释契嵩","text":"昼公文章清复秀，天与其能不可斗。僧攻文什自古有，出拔须尊昼为首。造化虽移神不迁，昼公作诗心亦然。上跨骚雅下沈宋，俊思纵横道自全。禅伯修文岂徒尔，诱引人心通佛理。搢绅先生鲁公辈，早蹑清游慕方外。斯人已殁斯言在，护法当应垂万代。"}