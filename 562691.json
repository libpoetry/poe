{"id":"562691","title":"乐寿图歌为潘百朋寿","dynasty":"明","author":"董其昌","text":"江南欲作名园记，海上河阳看世济。尚书綦履故遗声，右辖风流恢赐第。考德真将独乐同，贻谋却与平泉异。种木于今及百年，歌钟甲第长依然。阅尽人间陵与谷，肯堂肯搆归象贤。森稍嘉树成蹊径，突兀危峰出市廛。白水朱楼相掩映，中池方广成天镜。刷羽凫鹥迎向人，瀺嚼游鱼波不定。水北楼台照碧霄，桂为栋兮兰为橑。邀宾盈百犹虚敞，鼓吹数部仍寥寥。水南岚翠何缥缈，雕琢云根成夭矫。磴道周遮洞壑深，游人往往迷幽讨。飞梁百尺亘长虹，别有林扉接水穷。名花异药不知数，经年瑶圃留春风。主人夙有烟霞赏，王事驰驱多鞅掌。又衔新诏五羊城，万里家山劳梦想。不辞为作辋川图，一似披形入玉壶。昼绣正看荣梓里，年华况值挂桑弧。君不见鸿乙草堂传画史，一丘一壑徒为尔。又不见洪厓仙人拔宅居，旧时城郭曾无馀。何如世业俪金谷，吏耶隐耶俱不俗。五岳仙仙纵所如，卧游乡思常相续。君生亦是我生辰，大斗年年持介福。"}