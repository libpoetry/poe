{"id":"468109","title":"春游四首","dynasty":"当代","author":"裴涛","text":"万里愁云卷未开，春风浩荡洗襟怀。看花又至荒原上，辙迹经年半覆苔。风月欣然供养春，半肥花事半肥人。眉间霜色今何淡？多情天气有闲身。飘雨飘风陌上樱，开时无语落无声。看花人立黄昏里，一从海沸到倾城。春风春雨似愁多，吹入东湖万顷波。阶下落花深一尺，小窗听唱踏青歌。"}