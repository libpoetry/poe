{"id":"1228497","title":"丁丑三月七日会同年于城南子期工部仲礼省郎世文编修文远照磨学升县尹子威主事克成秘书至能照磨子通编修凡十人二首 其二","dynasty":"元","author":"黄清老","text":"川凫浴日金粼粼，垂杨马嘶三月春。游蜂舞蝶总爱客，飞絮落花时近人。东风吹水入银瓮，芳草为我铺绿茵。更催朝露染魏紫，舞袖一拂南山尘。"}