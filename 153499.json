{"id":"153499","title":"王千里得晋献之保母碑及砚索诗","dynasty":"宋代","author":"苏泂","text":"客从王家来，示我王家物。云是彼樵者，垦山之所得。升沉有时节，至宝不浪出。祖先暨儿息，嗜好俱第一。青毡未渠失，近代无此笔。观其逼人处，造次神品入。石遗半缺齧，行草百十七。昭陵不可及，季孟精爽集。天地倏开张，鬼神为之泣。泓也玉璧姿，肯为泥沙没。呜呼黄祊殉，人事止枯骨。临池例饮墨，有底鹅领识。夫君矧其后，妙契过漂石。居然今视昔，年数正八百。"}