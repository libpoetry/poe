{"id":"541926","title":"赋得山水图长歌赠潘太守瑞徵","dynasty":"明","author":"谢榛","text":"华岳上逼层霄，可窥星斗之真迹。黄河来自西极，长送昆崙之正脉。绮霞彩虹灿一色，枫林岂让柿叶赤。光映石岩好登陟，眼中胜景谁尽得。薄暮翠岚藏秀月又黑，姑射仙子夜游信能识。天与元精豁胸臆，后园独种蟠桃核。仙果熟时未敢食，欲献圣皇咀味跻寿域。汾水朝宗流不息，上方龙剑到手除荆棘。更刬长安路平通，万国直臣共佐唐虞德。渔樵各生计，官吏不虚职，澶州正对燕京北。欲命良工写此图，高挂不出乎半间之壁。主人坐赏最珍惜，神游中宵乘彼苍凉片月白。"}