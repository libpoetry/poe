{"id":"722232","title":"大奴曲","dynasty":"明末清初","author":"屈大均","text":"大奴调鹞子，小奴调鹌鹑。中奴持弹弓，游戏出龙津。马肥不食草，啖以园中花。寒薰马粪香，渴饮马乳茶。沉香为马栈，翠羽为马房。马饮葡萄酒，旁多红粉妆。番獒高五尺，酣卧多罗绒。紫貂为裀褥，白貂为屏风。炕用蔚州煤，墙衣高丽茧。羊酪入酒香，馀肉肥鹰犬。小小红毛兔，冬肥及野鸡。连朝亲射得，跃马黑河西。"}