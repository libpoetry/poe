{"id":"690543","title":"赵孺子见过小园留酌以诗见赠用来韵却答","dynasty":"明","author":"张萱","text":"地僻林深昼掩扉，前溪雨歇晚烟微。自怜门外无车辙，尚喜芦中有钓矶。报客惊看双鹤舞，开尊莫遣百花飞。湘兰澧芷堪相赠，结佩还寻薜荔衣。有客来窥溪上园，少微今在紫薇垣。閒开三径花千树，共擘双柑酒一尊。耽诗老我真成癖，善谑多君莫厌繁。为语主人常下榻，不须凡鸟更题门。"}