{"id":"782072","title":"赠蒋孚公尊公寿","dynasty":"清","author":"戴梓","text":"图公西塾有蒋子，鹤立高材面如纸。五十穷经不娶妻，孑身远渡辽河水。我奇其人与之交，严城对酒风萧萧。惊沙乍击野花落，海鹤忽鸣山月高。读子诗歌一万首，何以抱才南北走。为道高堂八十翁，西泠湖照庞眉叟。学极富，家极穷。著易灯吹破壁风，谋养因作三冬烘。耕山不稳且坐食，老亲枵腹将何充。丽谯打鼓戍乌急，雪涕迸寒元菟空。蒋翁有子孝如此，南瞻再拜云峦起。何必相逢始订交，两峰遥映千山峙。庭前种柳柳尽枯，独子一本枯重苏。愿将私意祝翁寿，顽木感动春扶疏，先生之寿天为符。"}