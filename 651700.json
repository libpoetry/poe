{"id":"651700","title":"挽徐宪使三十韵","dynasty":"明","author":"薛瑄","text":"梁园春寂寞，共叹哲人凋。自是钟神秀，原应降岳乔。劬书当早岁，穷易每通宵。远念韦编绝，潜观法象昭。数从环内起，心向画前超。甲子开文运，寅正建斗杓。豹斑深积雾，鹏翼快扶摇。海内时名大，关中教泽饶。方看来鹳雀，行复降星轺。地切神仙府，人瞻玉雪标。旋应陪驭鹤，长是缀班貂。启沃师甘尹，开陈仰姒姚。缉熙惟一德，诚孝每三朝。龙衮登宸极，离明丽远霄。周旋观盛礼，宠数冠群僚。又见横英簜，遥知格有苗。霜台俄拜命，骢马屡扬镳。路出荆门险，封连晋水遥。情非鹰隼击，心与凤鸾要。政简民无扰，风清吏不骄。两邦怀旧德，千里守新条。魏阙心仍结，鹓行首屡翘。人期黄发在，乡有白云飘。列郡愁空剧，孤魂去不招。野棠还簇簇，台柏自萧萧。丹旐飞云远，青山积雨消。羊肠高岌嶪，马鬣郁嶕峣。客忆曾游寺，人怜旧度桥。仪刑传父老，名姓到渔樵。事业归良史，丰碑阏伯高。"}