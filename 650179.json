{"id":"650179","title":"鲁林怀思诗为太常孔克准赋","dynasty":"明","author":"金幼孜","text":"尼山诞元圣，大道斯以彰。删述著彝典，笔削明王章。冠冕照日月，端拱居庙堂。礼乐极崇报，万世垂耿光。阙里建东鲁，阀阅何煌煌。诗书启华胄，奕叶扬芬芳。迢迢姑蔑墟，遗泽久弥昌。于焉有裔孙，妙龄际时康。一朝被恩眷，超擢居太常。青云耀簪绂，仪羽簉鹓行。眄彼洙与泗，源深流且长。惕焉企先躅，引领增慨慷。岂无蘋蘩荐，道远不得将。云山浩漫漫，杏林郁苍苍。徘徊感霜露，恻怆悲中肠。写图寓深臆，怀思固难忘。愿言绍先绪，庶以慰所望。"}