{"id":"2776","title":"洞元室·洞元室者","dynasty":"唐代","author":"卢鸿一","text":"洞元室者，盖因岩作室，即理谈玄，室返自然，元斯洞矣。及邪者居之，则假容窃次，妄作虚诞，竟以盗言。词曰：岚气肃兮岩翠冥，空阴虚兮户芳迎。披蕙帐兮促萝筵，谈空空兮核元元。蕙帐萝筵兮洞元室，秘而幽兮真可吉。返自然兮道可冥，泽妙思兮草玄经，结幽门兮在黄庭。"}