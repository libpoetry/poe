{"id":"1131483","title":"和人六绝","dynasty":"宋","author":"虞俦","text":"天香国艳胆瓶中，眼界增明鼻观通。多谢高轩肯相顾，家贫不办一樽同。江南二十四番风，浪蕊浮花一洗空。断送春归可无恨，酒垆谁复过黄公。未数骚人赋落英，新诗贻我底能清。笔端挽得东风住，侯喜真惭浪得名。沧浪未濯软红尘，捧檄东来祇为亲。天女不知摩诘病，云何却现宰官身。杜宇声声苦唤人，应怜书剑走风尘。家山有约蚤归去，莫待来呼祈孔宾。排闷浑无酒十旬，落红铺绣未嫌贫。一壶饷我勾诗兴，大胜云安曲米春。"}