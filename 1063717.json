{"id":"1063717","title":"王敦素李道夫游两翁轩次敦素韵","dynasty":"宋","author":"释德洪","text":"茅檐分首才信宿，佳句俄惊照云谷。两翁諠阒姑置之，银钩勒出鬼神哭。识君笔力回春工，妙语天成绝雕斸。是时秋阴泼庭户，微月珑璁隔寒竹。便觉玉川照映人，譬如六月失三伏。深云开轩亦不恶，窗户青红照林麓。方欣杖履日追随，渐喜并崖村路熟。平生与山寔神会，戏语嘲词杂山绿。要当终副此轩名，绝境于君岂宜独。悬想青灯夜对床，香火净缘期昔夙。此诗烦寄谪仙看，要使轩渠笑捧腹。"}