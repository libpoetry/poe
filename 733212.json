{"id":"733212","title":"游天童寺道经育王岭观舍利","dynasty":"清","author":"杜漺","text":"古寺饶长烟，隔岭见莽苍。舍利传阿育，西晋迹乃昉。人言一尺塔，光明弥百丈。宝峰聚楞伽，空谷走魍魉。利宾与大权，俨立森供养。溪水皆西流，汤汤绝尘坱。天童似儿孙，群峰作儿襁。松杉如此屋，更出群峰上。天荒破义兴，密公更雄长。妙音胡寂然，使我失瞻仰。风雨宿山房，夜闻钟磬响。忽洗百年愁，琉璃见精爽。皎月悬一轮，林杪寄真赏。"}