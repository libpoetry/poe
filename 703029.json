{"id":"703029","title":"雨霁过雪湖问疾用前韵二首","dynasty":"明","author":"谢迁","text":"平湖雨后镜光寒，短棹凌风破淼漫。倒屣欢颜新勿药，归田生计剩遗安。閒情最是春郊好，遁迹何妨世路难。共拟寻芳须强起，远山如黛雪初残。风动疏帘透晓寒，云归远树昼微漫。客舟有约来何晚，病榻无营卧亦安。十里平湖迷望远，一春苦雨赏心难。乍晴更觉青山好，携手登临兴未残。"}