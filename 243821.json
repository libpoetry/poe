{"id":"243821","title":"沁园春·劫运将新","dynasty":"宋代","author":"张继先","text":"劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。群妖忿怒扬戈。竞奔走、攻山若舞梭。感神光一瞬，龙催虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。"}