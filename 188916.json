{"id":"188916","title":"用绰中韵送正臣正臣欲归隐而无资故广其意以","dynasty":"宋代","author":"洪迈","text":"华裾锦领乌纱帻，气盖当年五陵侠。胸中傀儡不可平，拂衣归来抱长铗。轩然寄傲楸枰间，长恨坐隐非云山。相逢笑我着微粟，我归未可君何难。世人钱作牛吼音，谁能立谈寿千金。空令拥鼻诵招隐，知君心在仙峰阴。故山自叹无归期，作诗但拟渊明词。却愁他日林下信，千里寄我惟当归。"}