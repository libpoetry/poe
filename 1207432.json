{"id":"1207432","title":"木兰花慢 为安总管寿","dynasty":"元","author":"魏初","text":"记凤凰城下，走飞骑、扈龙舟。正春水生波，头鹅落雪，风偃貂裘。西南宪司高选，自并汾以去数君侯。处处随车有雨，行行白简生秋。今年冠盖驻梁州。民物沸歌讴。看绿水平田，人家烟火，桑柘鸣鸠。辉辉虎头黄节，道看看、飞下日边头。尽把中原山色，与君同醉南楼。"}