{"id":"1238328","title":"送章德远教官自湘湖归慈湖","dynasty":"元末明初","author":"王冕","text":"我生不想图凌烟，草衣曲肱牛背眠。早看红日出海底，夜看素月悬中天。阴阳推荡几昏晓，长啸狂歌不知老。清泉白石自愉怡，那信人间宦途好。逍遥偶尔穷外观，之子已在青云端。广文坐上新弹冠，萧爽不作儒生酸。三年考绩易官烛，回首西风正黄菊。白云喜动故山秋，慈湖遥映湘湖绿。君归莫虑铁研穿，且力古道希圣贤。我归不用君致言，门前自有梅花田。"}