{"id":"920953","title":"次韵秦观秀才见赠，秦与孙莘老、李公择甚熟，将入京应举","dynasty":"宋","author":"苏轼","text":"夜光明月非所投，逢年遇合百无忧。将军百战竟不侯，伯郎一斗得凉州。翘关、负重君无力，十年不入纷华域。故人坐上见君文，谓是古人吁莫测。新诗说尽万物倩，硬黄小字临黄庭。故人已去君未到，空吟《河畔草青青》。谁谓他乡各异县，天遣君来破吾愿。一闻君语识君心，短李髯孙眼中见。江湖放浪久全真，忽然一鸣惊倒人。纵横所值无不可，知君不怕新书新。千金敝帚那堪换，我亦淹留岂长算。山中既未决同归，我聊尔耳君其漫。"}