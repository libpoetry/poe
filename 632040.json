{"id":"632040","title":"摘藤菜","dynasty":"明","author":"释函可","text":"清晓鸣辘轳，携杖入芳园。中有满架藤，稠叠铺绿云。不雨色常润，无风叶自翻。圆实间深紫，灿烂吐奇文。土人不肯顾，瓜茄乃盛盘。异种生岭南，移裁东海漘。地瘠饶霜雪，弱质焉久存。一摘泪盈把，再摘心悲酸。摘密休摘疏，聊以删芜繁。轻指莫动摇，恐或伤其根。虽知冷必死，且护眼前安。昔日苏长公，题诗谪古循。诸品独见推，谓可方吴莼。予今窜远碛，旧国变荒榛。亲朋无一在，见尔如故人。柔滑淡相得，破铛煮泉新。一筐贻北里，甘苦味共分。尔藤亦不幸，处处逢逐臣。"}