{"id":"1103723","title":"送张士达游黄山歌","dynasty":"宋","author":"谢翱","text":"黄山三十六点云，中秘幽奇世人未见犹未闻。混沌乍开始自大唐国，易黟为黄而附轩辕鍊丹盟仙群。天都莲花突兀直入青云上，诸峰吐烟喷雪如波之荡漾平天矼。是蛟龙飞舞变幻而莫测，下有海深万丈空洞氤氲云吼浪。更有仙灯诸洞九龙诸潭仙桥月塔诸胜迹。君今策杖蜡屐走险一一当遍历，须令向禽宗炳之辈叹羡而莫及。"}