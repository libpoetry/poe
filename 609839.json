{"id":"609839","title":"别蒙惟易欧阳兴善归南海","dynasty":"明","author":"韩上桂","text":"西北多浮云，摇曳过城阙。远接江上山，近映杯中月。月色正朦胧，天风仍觱发。归道叹悠长，常恐芳华歇。芳华念故园，春草忆王孙。高屏横翠嶂，远树澹孤村。漱石厉其齿，枕流涤烦喧。故人音信杳，谁共对清言。清言怀彼美，室远心则迩。一为蒙庄生，一为欧冶子。利器既鲜俦，逍遥托万里。同志不同归，相思付兰芷。"}