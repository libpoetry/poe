{"id":"1197446","title":"赠韩德真诗四章","dynasty":"魏晋","author":"曹摅","text":"赫赫显族，冠盖峨峨。葛延王室，蔹蔓帝家。如地之岳，如天之河。爰有韩生，体德逶迤。玉质含章，圭白无瑕。庇岳之崇，荫林之华。朝游龙泉，夕栖凤柯。同宿望舒，参辔羲和。弘曜日月，不荣若何。时不久留，日月其除。玄景嗟跎，忽沦桑榆。惜此寸阴，念彼白驹。昔齐骥踪，今则异涂。我顿吴坂，子亨天衢。尔足既骏，尔御亦殊。顾我驽蹇，能不踟蹰。取譬草木，假喻龙鱼。松以冬凋，兰以春芳。龙升在云，鱼沈于梁。大地未缀，华秀梓旁。倾质惠风，晞采朝阳。烬微难炽，根朽不长。爓不自烛，荣于何望。幽室谁照，冀子馀光。馀光不照，怨在贫妇。谷风遗旧，伐木敦友。嗟嗟人间，一薄一厚。时无展季，臧文何咎。萧生既没，谁与结绶。摄余衣冠，归守丘阜。平生之要，不忘在久。枉尔结驷，轼我垄亩。"}