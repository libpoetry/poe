{"id":"154370","title":"和子平悼马","dynasty":"宋代","author":"文同","text":"生来未尝畜良马，近得此驹诚可嘉。骨节权奇毛肉好，此种无乃真渥洼。健蹄骎骎稳而疾，历目一过如飞霞。自归官下少出入，惟是刍粟意转加。前时相期好天色，往返百里驰平沙。谁谓兵奴踠其足，针烙熨里成瘢痂。立多气毒愤入肺，双膁攒缩两鼻呀。庸工谬药久不效，倒死枥下鬃髟髿。敝帷一区瘗以赠，惜尔命薄如萎花。子平平时最爱尔，对客满坐常洪夸。今朝凶尔忽毙踣，重以好诗形叹嗟。嗟余逐贫官职小，此民岂合居余家。从今但只跨款段，坏辔破鞍仍短檛。"}