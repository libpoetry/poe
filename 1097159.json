{"id":"1097159","title":"雁荡净名谷帘水","dynasty":"宋","author":"刘子寰","text":"野客弄云水，翩翩信飞车。奇峰匹雁荡，出没随猿狙。苍苍叠云屏，下有白石庐。石庐故未足，洞腹开巢居。青藜小跻攀，路尽仍盘纡。呀然忽宽敞，云雾为支吾。天成与鬼凿，罔识造物初。笑问主者谁，我欲揽其须。耸身忽灭没，扳倒泊雁湖。天风复摩荡，簸洒生明珠。为帘复为帷，与客相嬉娱。倏然一挥霍，五色弥空虚。坐来怪事发，迸落随喧呼。大笑下山去，勿为山鬼愚。"}