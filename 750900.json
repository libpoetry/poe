{"id":"750900","title":"西郊散步","dynasty":"清","author":"陈启佑","text":"西风动山郭，飒然秋气深。散步出郭门，山光青上襟。蝉声咽远树，樵语归平林。黄云卷四野，篝车娱苍黔。俯仰殊各得，大哉天地心。闻道五年前，孤城边骑临。登陴不遑食，干戈苦相寻。我来幸无事，弦诵有余音。人偿室家乐，边乏桴鼓侵。藉此足高枕，怀抱宽古今。林壑开图画，曳杖恣行吟。薄暮独归去，墟烟苍翠沈。"}