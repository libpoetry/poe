{"id":"698232","title":"孟冬时享斋宿院中和韵答克勤宾之二同年","dynasty":"明","author":"倪岳","text":"天街霜露感秋冬，斋署衣冠候鼓钟。观阙珠旗红日拥，庙宫翠箔彩云重。队分壁垒疑无象，舞协箫韶信有容。同向班行陪盛礼，敢忘衰薄庆遭逢。玉署沉沉隐画墙，柳阴深覆御沟傍。钩陈天近通三接，奎壁星明共一堂。地迥自惊尘土隔，云深翻觉路岐长。叨参此会元非偶，二十年馀白鹭行。"}