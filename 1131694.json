{"id":"1131694","title":"西郊即事三首","dynasty":"宋","author":"廖行之","text":"唐年斗酒价三百，苦贵已起诗翁言。那知三倍犹痛饮，可知此老空烦冤。风烟澒洞搅霜信，云日黯淡浮天根。此世有酒须烂醉，贵贱琐琐宁当论。秋老那复雨初晴，我行西郊赏西成。芦花飞空讶舞絮，枫叶满径纷吹萍。香粳幸惬一饱愿，晚菊亦吐三秋英。陂池更作嗣岁计，帝力浩浩仁群生。晓行出日归流萤，二童一马尘蒙缨。道傍老翁笑相语，道上夫子真劳生。有田观我奉甘旨，无技耸世难公卿。从渠自嗤我自乐，天风振木哦诗声。"}