{"id":"1026685","title":"和三兄之山阳省孀姊书怀","dynasty":"宋","author":"韩维","text":"君子蹈仁义，近自亲爱始。当行岂顾留，千里犹举趾。伯氏有东役，驾言适淮涘。离樽未及展，浊醪未及洒。起视白日移，驱车一何驶。遵涂骊唱发，春风落端绮。义参成周作，辞追建安轨。感此留滞迹，一诵三四起。安得假羽翮，远慰心所企。此志良未遂，洒泣讵能已。"}