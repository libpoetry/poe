{"id":"705037","title":"宫僚燕集次松皋太宰三首","dynasty":"明","author":"霍韬","text":"峭风吹桧荐寒苍，东府冠裳燕瓦觞。拟办珍奇防俚衒，敢忘儒素愧臣良。圣人化洽茅檐里，俭德符贞海宇傍。同际重华瞻紫极，载歌天保祝弥昌。瑞霭曈胧袭桧苍，峭风吹桧映清觞。两阶鹓鹭成雍肃，一代文明集俊良。世道已归吾道内，少微长耀太微傍。许身饱愧南金重，昂首惟歌帝德昌。玉河水帝西山苍，储寀沿河醉玉觞。葭琯瑞灰古复泰，绣裳象简总贤良。茅茨风动闾阎下，熠耀光依日月傍。忝窃宠私图报称，却惭无策答隆昌。"}