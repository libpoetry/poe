{"id":"592745","title":"过尉氏登阮籍啸台","dynasty":"明","author":"欧大任","text":"朝登古台上，迢递望大河。北倚菟氏城，独流扬洪波。台下荒荆榛，蒙茏带嵯峨。阮公昔长啸，悲风起藤萝。白眼视世人，礼法亦已苛。婚媾曾谢却，沉湎惟微酡。笑彼当涂子，负乘何其多。貂冠导华簪，佩玉垂纤罗。丹组绾银黄，列侍二八娥。少年矜得意，蜉蝣将如何。不见苏门人，鸾声在山阿。俶傥咏我怀，齐轨宁蹉跎。任放竹林游，徘徊蓬池歌。"}