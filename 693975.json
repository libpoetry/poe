{"id":"693975","title":"自奉新抵芦潭舟中口号","dynasty":"明","author":"陈邦彦","text":"豫章城下别同游，却度西山上小舟。一诺肯令惭季布，片言聊复借曹丘。百里而遥一日过，匆匆为别饮无何。京华已愧严徐晚，城内从教卓郑多。山村水郭夜频谙，信宿官衙梦颇酣。孤棹更从深树出，暮云斜月落江潭。故园年少爱风筝，入夜轻弦也自鸣。欹枕忽惊时序似，听来元是水车声。编竹浮苴横绝河，舟人斗巧阙中过。轻装自此犹嫌浅，经岁漕粮定若何。有约吴城度蠡澜，打头无那北风寒。朅来数日无馀事，赢得西山四面看。西去烽烟渐报平，袁州河下凯旋兵。山民缩朒宁烦问，昨日新吴亦闭城。涂家渡口建河漪，十里怀人薄暮时。闻道山家团结好，隔年兵寇避旌旗。翠浮红敛暮云赊，山霭苍苍见月华。前浦不知投宿处，坐移深树认人家。万峰矗矗水潺潺，浅浅沙堤曲曲湾。独泛轻舟下溪去，西山东望是东山。"}