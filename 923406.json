{"id":"923406","title":"南郊大礼庆成诗五首 其五 发册文德殿","dynasty":"宋","author":"苏颂","text":"大孝尊亲，治本人伦。自家之政，所以刑民。天正元日，帝郊毕禋。将崇母仪，爰即嘉辰。正朝乾辟，羽卫星陈。金石既作，公卿荐臻。帝步西序，躬咨尔臣。授以册宝，极其礼文。群官在位，靡不欢欣。谓天子孝，感于人神。祝天子年，后于灵椿。皇心匪懈，圣度惟新。"}