{"id":"682288","title":"闻警二首（乙亥三月）","dynasty":"明","author":"于鉴之","text":"群盗因循玩木鹅，忍言陵寝罢谁何。井桓鸟集人烟断，丛构狐鸣夕磷多。酒客狂曾挥蔗杖，书生弱亦弄枝戈。三千精骑夸邢邵，残墨拚将楯鼻磨。男儿生岂负头颅，久事雕虫愧壮夫。欲问偃妖诛楛矢，谁惊穆御誓桃弧。貉奴白帢频收系，蛾贼黄巾未伏辜。今日拥书三万卷，可堪持作解兵符。"}