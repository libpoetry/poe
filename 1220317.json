{"id":"1220317","title":"丛桂轩九日书怀","dynasty":"元","author":"吴当","text":"桂树得秋雨，清芬散馀葩。嘉节百感集，寒菊不见花。尘爵幸未虚，乡山久无家。悠悠任天运，兀兀展物华。仲尼不复梦，夷齐何怨嗟。岂无西山薇，亦有东陵瓜。贞心谅谁同，良友各天涯。张鶱使绝域，能驾寻河槎。陶潜愿躬耕，早命归田车。我独伤局促，爱兹绝纷哗。方期煮白石，对君引流霞。"}