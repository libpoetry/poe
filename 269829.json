{"id":"269829","title":"月华清·次洪空同韵","dynasty":"现代","author":"吴湖帆","text":"澄采鸾飞，清华蟾素，小楼依约帘卷。吹换西风，指屈过期秋半。倦客醉、杨柳梢头，怨女恋、凤凰枝畔。回盼。对姮娥影照，迷离玉殿。顿警芸窗漏暖。渐镜敛霜华，靓妆偏绽。不到昏黄，已够骚人魂断。怕玄兔、碎捣菱花，招翠袖、掩藏纨扇。偷玩。趁团圞留取，莫教斜转。"}