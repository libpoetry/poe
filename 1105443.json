{"id":"1105443","title":"三禽言","dynasty":"宋","author":"方岳","text":"麦熟熟，黄云压肩堆满屋。大儿烧穟事治谷，小儿撷蔬归作粥。阿翁饱去摩挲腹，柿叶浓阴对黄犊，快活一生甘碌碌。君不见秋崖白头守残牍，麦虽熟，饭不足。不如归，烧痕青青春蕨肥。茅篱数掩山四围，有秫可酿荷可衣。世间何地非危机，曷不长守西山饥。君不见秋崖醉眠钓鱼矶，六年不出山下扉。不如归，长安道上烟尘飞，莫向山家怨落晖。吕望非熊亦非龙，后车载归作三公。庞眉皓发八十翁，几何日月土一丛。盍不径老磻溪风，以文见医方自功。西山之人不尔容，君不见秋崖无才终不逢，长年垂钓烟波中。公非熊，同不同。"}