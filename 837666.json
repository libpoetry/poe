{"id":"837666","title":"疏影·为吴湖帆、潘静淑夫妇题宋刻梅花喜神谱。是书盖百宋一廛故物，其后展转归吴县潘氏。湖帆为文勤公从女婿，辛酉正月潘夫人三十生日，其家以是书贻之，湖帆谋付影印，乞余题词","dynasty":"清末民国初","author":"冯幵","text":"花身百亿。趁故家粉本，飞现香国。六百年来，抛却春风，冰魂犹恋吟笔。苔枝玉样玲珑影，合置近金奁书尺。想晓妆、鸾镜开看，彷佛旧时月色。闻道兰闺帨底，缥函对展处，芳罨瑶席。细蕾疏英，图谱翻新，不是寻常标格。郎君画手调铅惯，试点取、含章宫额。拥绀云、同梦罗浮，待觅翠禽消息。"}