{"id":"114335","title":"阻风铜陵·顿舟古铜官","dynasty":"宋代","author":"黄庭坚","text":"顿舟古铜官，昼夜风雨黑。洪波漰奔去，天地无限隔。船人谨维笮，何暇思挂席。凭江裂嵌空，中有暗水滴。洞视不敢前，潭潭蛟龙宅。网师登长鱣，贾我腥釜鬲。斑斑被文章，突兀喙三尺。言语竟不通，噞喁亦何益。魁梧类长者，卒以筌饵得。浮沉江湖中，波友永相失。有生甚苦相，细大更噉食。安得无垢称，对榻忘语默。"}