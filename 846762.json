{"id":"846762","title":"满庭芳 寿梅监税、丙戌登第","dynasty":"宋","author":"无名氏","text":"标格清高，性姿雅淡，群芳独步惟梅。当年秀气，付作此奇材。不逐东风桃李俗，冰霜里、弹压春回。还应是，崧神降瑞，屈指一阳来。文章，推大手，关征小试，暂费筹财。我殷勤为寿，起舞持杯。鹏翮抟风再整，南枝报、管占新魁。从今看，和羹大用，指日主三台。"}