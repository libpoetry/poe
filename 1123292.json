{"id":"1123292","title":"驿至得径坂讲席帛诗喜甚和韵且坚秋风武夷之约","dynasty":"宋","author":"赵汝腾","text":"驿足归来以口陈，烂柯山色碧嶙峋。横经二月二十一，听讲三千三百人。圣者子孙皆在列，愚而夫妇也知津。衰翁首看法筵义，文与正蒙相比伦。紫霞老子望青霞，喜诵新吟倚鬓华。已遣鸣驺迎道左，那知纫佩尚天涯。为庄椿寿称觞近，访武夷仙卜日赊。秋夜月明游九曲，棹歌声里赋岩花。"}