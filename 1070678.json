{"id":"1070678","title":"次韵子忱游东山古风","dynasty":"宋","author":"李光","text":"休沐不暇懒，趁此郊原晴。驾言出东门，蹀躞马在坰。江山恣游眺，颇惬幽人情。同行有胜侣，豪气如陈登。妙语倾锦囊，璀璨珠玑盈。暂释簿领劳，顿觉心迹清。人生一世中，转徙如邮亭。爱君绝尘姿，坦坦心地平。当年功名念，晚节师渊明。出处岂有心，敢论亏与成。吾衰百念冷，端如在家僧。东山本非山，名字空峥嵘。不见古松色，讵闻山鸟声。演师独面壁，燕坐朝黄庭。骨冷唤不回，蚌珠秘龛灯。"}