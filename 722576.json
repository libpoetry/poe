{"id":"722576","title":"赠友","dynasty":"明末清初","author":"屈大均","text":"鱼目似明珠，阳货似仲尼。苟非明哲人，安能辨几希。嗟予久飞遁，墨名行殊非。朝行脍人肝，暮行搴紫芝。吾子不遐弃，狂简其同归。隆冬不肃杀，阳春奚光辉。披裘入裸国，优哉聊娱戏。甘匏抱苦叶，萏菡含污泥。子推身已隐，焉用文章为。露华零蔓草，觏尔清扬姿。旷世无奇服，琼琚非所宜。携手登绵山，念我蛇无脂。神龙尚饥渴，君岂有兰饴。兰饴无使露，渊塞秉其私。我本接舆流，被发歌凤衰。时无鲁仲尼，狂简将何归。六经久榛莽，诸子多淫辞。嗟予非先觉，斯道将陵迟。狂澜思砥柱，疾风宜劲枝。嘉子方少龄，颜闵能为期。直如麻中蓬，皎若霜上曦。烹鱼为溉鬵，射虎为张机。堂堂并为仁，弃我莫如遗。桃虫化为雕，群飞啄九州。凤凰集于蓼，饥渴常怀忧。与君志天爵，仁义交绸缪。惕厉处明夷，保身随波流。瓶罍贵相资，箕毕贵相求。美人乘白云，昆崙去悠悠。吾将为造父，往御彼骅骝。日月私照临，我食恒无馀。绝尘天下马，今乃伏盐车。美人如惊鸿，飘飖过丹虚。神光倏阴阳，欲揽无琼琚。崇山蕴宝玉，沧海含龙鱼。云霞苟蒸液，变化在斯须。食德为膏粱，服道为绣襦。勖哉尔君子，毋效彼蘧蒢。黄鹄何缡褷，单游心伤悲。美人发无旟，君子佩无琚。萧艾盈中林，予兰将安依。驰车适西吴，庑下敛光辉。昔为清水珠，今为浊泾泥。吞声行踯躅，愿子相提携。黄山有温泉，日月所流精。饮之生羽翼，飘飖如容成。文章若云浮，五色为天经。三闾变风雅，好色成仙灵。轻举含道真，颜如蕣华荣。我持远游章，被之雅琴声。为君千金寿，相与娱生平。"}