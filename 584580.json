{"id":"584580","title":"畜蜂","dynasty":"明","author":"黄衷","text":"偶营蜂蜜庐，颇蒙嗜甘訾。孰知甚么质，厥赋浑至理。作则贻君臣，事述关尹子。臭味惟馨香，逐膻恶丛蚁。禦侵厉繁虿，鸣衙若刻晷。况闻古将旗，义法屯队起。我观采芳来，精白尤足纪。充腹凡花须，王供负荣蕊。分窠首夏间，千百一攸止。其王苟摧伤，狼藉群命委。西林莳药畦，幽色杂万蘤。纷披纵垂芒，鲜洁脾最美。嗟嗟饴贩夫，锥刀日中市。平生嚼蜡翁，道心谅如水。"}