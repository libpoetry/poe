{"id":"535921","title":"汉郊祀歌二十首 其十三 景星","dynasty":"明","author":"王世贞","text":"煜煜景星，爰灿其蕊。休光彪蔚，以开瑞始。昔在强嬴，鼎窜于泗。炎德茂明，汾睢是吐。人文属空，金精流融。百象窾呈，渺悠天工。刷以纯茅锦承之。错奏匏管文以丝。酸鹄臇凫二牢披。糗饵甘芬行稻粢。九酝泠泠写琼卮。神露湛湛布柯枝。河伯拜享前致辞。唯帝蕃锡鄙敢私。九有穰穰被恩釐。家有盖藏阓书诗。乐哉君王万岁期。"}