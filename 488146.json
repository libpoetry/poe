{"id":"488146","title":"咫园篇","dynasty":"明","author":"佘翔","text":"名园开咫尺，大隐绝风尘。啸傲烟霞老，栖迟鬓发新。桔槔偏不用，杖屦每相亲。岂是陶弘景，居然郑子真。盖停邺下客，瓮抱汉阴人。薜荔裁初服，兰荃若比邻。柳随彭泽径，花压武陵津。金谷空争丽，土泉别有春。丛篁迟凤翮，古柏偃龙鳞。醒酒时凭石，弹棋或藉茵。著书淹岁月，染翰乱星辰。环堵原非病，于陵岂为贫。当年青琐闼，此日白纶巾。濠濮生幽想，蓬蒿得隐沦。何须吞梦泽，差可避嬴秦。方丈知何处，乾坤寄此身。招游惟二仲，讵厌往来频。"}