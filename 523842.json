{"id":"523842","title":"雨宴封丘别第","dynasty":"明","author":"李梦阳","text":"飞盖凌晨集，行宫映雨开。天为歌鼓动，雾拂舞筵回。宾客梁王盛，山河故国哀。长沙悲旧传，屠市隐真才。忆昔儿童聚，惟今老大催。达人元旷逸，万物且形骸。乐混寒声沸，尊添瞑色来。斜风沾绮席，疏点洒金杯。杂逞龙仙互，先争虎豹摧。转眸升旭日，覆手下秋雷。尚有欢娱歉，须防礼法猜。门衢汨泥淖，莫遣引灯回。"}