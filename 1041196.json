{"id":"1041196","title":"和邻几持国景德寺纳凉","dynasty":"宋","author":"刘敞","text":"四时急相乘，五月大火中。天地为炽炉，万物皆沸铜。吁嗟望云汉，长啸怀清风。覆载虽高厚，局蹐似不容。蚩蚩道旁子，奔走劳厥躬。外以尘土伤，内为利害攻。狂酲无由濯，势与群物终。安知逍遥游，采真得所从。宝宇豁高严，剧谈叩真空。虚白从中来，清凉脱樊笼。惜哉但独乐，不与斯人同。作诗寄妙赏，藐若凌青穹。依隐或玩世，诡时在不逢。三复金玉音，旷然已发矇。"}