{"id":"1138949","title":"车","dynasty":"宋末元初","author":"陆文圭","text":"舟止奔牛堰，始识丹阳车。规制殊草草，力不任驰驱。淮安距宿迁，代之牛与驴。轩盖乃差大，双轮夹一舆。軝衡輗軏轸，名物与古殊。梓人不知经，多以方言拘。输载亦稍丰，日行百里馀。御者非王良，隉杌不安车。蒲轮召申公，养老宜徐徐。干禄以为荣，愧我非纯儒。小儿问金根，其制复焉如。舆服汉最详，具载班范书。慎勿似韩昶，问学当勤渠。"}