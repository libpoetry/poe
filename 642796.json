{"id":"642796","title":"送褚项民之京","dynasty":"明","author":"胡奎","text":"阊阖青天上，蓬莱紫气中。六符随斗转，一水与天通。子抱才华去，人称翰墨工。按图真得骏，戏技匪雕虫。?接河南远，群超冀北空。壶分官酒碧，衣映苑花红。岁月淹行李，江湖念转篷。暂辞金马直，归拜白头翁。禄养嗟何及，交情恨莫穷。儿心徒耿耿，王事且匆匆。解䌫潮初起，停杯曲未终。秋声今夕共，月色异乡同。伐木歌鸣鸟，挥弦送去鸿。窗閒辟蠹草，池冷换鹅笼。慎勿誇燕石，须令得楚弓。诗成何限恨，吟遍木犀风。"}