{"id":"1098998","title":"山中老人送蕙花山荷叶因成长句","dynasty":"宋","author":"张侃","text":"山中老人久不见，忽然遇我清溪滨。手把幽蕙数十本，清香袭袭侵衣巾。向来我曾著数语，定是久闇蛛蝥尘。老人详说种蕙法，泥酥沙软水力平。乱山深处少人迹，敛藏不耀席上珍。即今得登君子堂，蔼然能被天地仁。小盆别种山荷叶，种时近水开晚春。青青之色亭亭立，似与巴豆为弟兄。不然太华山头种，小变厥初翻样新。草木至微同是性，出处一异亏本真。老人前身恐是郭，随缘衣饭甘淡泊。尔雅读书吾未能，聊为老人书大略。"}