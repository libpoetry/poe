{"id":"580225","title":"古长门怨","dynasty":"明","author":"江源","text":"昔有佳人公孙氏，婵娟花艳无人及。□□□绽牡丹□，猩红带露海棠湿。才可颜容十五馀，枇杷花下闭门居。低鬟缓视抱明月，风骨自是倾城姝。一朝选在君王侧，天子非常赏颜色。黄金作身双飞龙，更有红颜生羽翼。仙台蛾眉秦镜明，黄金阁上晚妆成。罗襦宝带为君解，犹自君王说小名。姊妹弟兄皆列上，百事胜人健如虎。朝弄琼箫下綵云，催弦急管为君舞。燕赵美女三千人，三千宠爱在一身。横垂宝幄同心结，生死自谓长随君。何言中路遭弃捐，东飞百劳西飞燕。苍蝇苍蝇奈尔何，黄金销烁素丝变。几许幽情欲话难，讵随中妇凤楼寒。相思相见知何日，抱得秦筝不忍弹。翻手作云覆作雨，君恩反复谁能数。二十三春长信宫，谁人不忘此离苦。夜如何其夜未央，独眠人起合欢床。泪痕不与君恩断，共滴长门一夜长。珠帘粉泽无人顾，吊影徘徊独愁暮。古来万事皆由命，错把黄金买词赋。奉帚平明金殿开，昭阳歌吹风送来。须吏宫女传来信，飞燕昭阳侍寝回。劝君且莫誇头角，自古佳人多命薄。高山成谷沧海填，木槿朝看暮还落。世俗宁知伪与真，还同弃妾逐新人。但看古来盛名下，屈膝铜铺锁阿甄。蓬首不梳心历乱，玉枕夜寒鱼信断。岁暮云矣增离忧，不道流年暗中换。冬至阳生春又来，百花辇路为苍苔。无因并写春风恨，一寸相思一寸灰。兰闱琼芳积烟露，草色年年旧宫路。梨花满地不开门，凤辇不来春又暮。伤春未已复悲秋，海色西风十二楼。思牵今夜肠应直，河汉三更看斗牛。秋去秋来几恩怨，天上人间不想见。班姬饮恨长信宫，却恨含情掩秋扇。白日寻思夜梦频，梦来何处更为云。传闻纨扇恩未歇，万一君王起旧人。春秋四气更回换，鸳被相思双带缓。功名宝贵若长在，菖蒲花开月长满。宛转蛾眉能几时，无盐何用妒西施。世情都付东流水，为君起唱长相思。不独凄凉眼前事，近代君臣亦如此。屈原憔悴滞江潭，萧何下狱淮阴死。世间反复不易陈，金杯且酌休辞频。但看古来歌舞地，柏梁铜雀生黄尘。"}