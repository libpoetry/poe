{"id":"325532","title":"貂裘换酒·砚北填词图","dynasty":"清代","author":"张祥河","text":"纸阁留香久。夜沈沈，歌翻宛转，催馀铜斗。醉拂珊瑚齐击节，酒绿镫红时候。应唱彻、伊人檀口。艳冶消磨频客里，岂输他、修史围红袖。君自比、晓风柳。年来我亦伤春瘦。洗丝桐、评量乐部，几回搔首。惹起江南花落恨，不嫁娉婷空负。听羌笛、楼中吹又。檀板金尊谁与共，但何缘，閒却填词手。愁把盏，月当牖。"}