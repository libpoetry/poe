{"id":"1128080","title":"上游参预寿二首","dynasty":"宋","author":"程公许","text":"并生覆载间，肖翘无小大。阴阳所发舒，荣瘁各变态。若为寿命独，厥有松柏桧。郁郁被涧阿，童童状车盖。神明扶正直，霜雪表坚耐。岂不愿拥肿，而使匠石爱。大厦须柱撑，宁免万牛载。一柱屹擎天，群生此依赖。尚念楹桷材，无可柞棫拔。风雨任震凌，安宅遍宇内。河流贯陕虢，底柱自中立。江水迸瞿唐，滟滪制其溢。岂此一拳多，云根閟奇质。桧柏相因依，烟霞老山泽。閟世纵坚久，于人果奚益。涨洪弥八埏，睨视如己溺。岩岩国嵩岱，万仞峙铁壁。只手障狂澜，九鼎奠磐石。我自不动心，深根而宁极。还归金泉山，采药鍊金液。"}