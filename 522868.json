{"id":"522868","title":"览游百泉乃遂登麓眺望二首 其一","dynasty":"明","author":"李梦阳","text":"束发怀幽奇，览籍冀有遇。来登百门泉，果协佳胜趣。毖毖圆波踊，蔼蔼浮阳聚。止坎渟泓洌，激石迅湍注。昔闻沧浪濯，今解川上喻。岂惟伤卫歌，兼以发蒙虑。况值春序中，群物巳改故。菰蒲冒清深，鳞介各有慕。行羡浴渚凫，静对栖云鹭。岩霏空潭影，林蔼变朝暮。极目北上帆，朝宗感游寓。"}