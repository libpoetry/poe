{"id":"1120847","title":"郊祀纪事十首","dynasty":"宋","author":"周紫芝","text":"内门朝日上金铺，宝玉龙函出殿馀。红烛两行分御道，辇官三百奉腰舆。内郎进表未平明，八玉排行御路平。今夜皇舆宿斋殿，九重和气满宫城。晓趋宗庙拜衣冠，云叶低垂护翠銮。日采回光天意好，龙颜生喜近臣欢。班声催急尽冠裳，尚听严更转警场。何事君王虚小次，佩环垂玉立寒霜。日照青城瑞色新，风微金殿自无尘。麝煤光照乌丝轴，亲写宸章赐大臣。水晶帘透月翻光，宫漏频传夜未央。帟幄微臣亦何幸，侍祠来宿殿西廊。紫坛烟煖不飞霜，坛下千官列雁行。雪色珠冠光射月，侍祠臣里识君王。清跸声中下辇来，景钟初动八音谐。登歌已奏迎神曲，天步雍容上午阶。龙麝香从十里传，绕墙红烛自生烟。纤云不度人声寂，风马云车下九天。楼上红鸾扇影寒，楼前宣赦万人看。清台奏瑞初呈了，五色祥云簇彩竿。"}