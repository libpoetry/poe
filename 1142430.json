{"id":"1142430","title":"予家窗外种竹逾千个每开窗辄相对终日今岁馆前亦多竹遂赋一首","dynasty":"宋末元初","author":"方一夔","text":"五年惯在家，贫贱自称好。饥鹰空护巢，疲马长恋藁。森梢万脩竹，自喜结交早。旦暮从渠游，不恨两枯槁。今年出山去，败鼓费击考。此君不我嫌，到处惬怀抱。翛然书斋下，粉黛间新老。相看便歌咏，物外恣探讨。此生一过客，去住何足道。竹下有石交，归来薙幽草。"}