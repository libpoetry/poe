{"id":"1235193","title":"杂咏二首","dynasty":"元","author":"马祖常","text":"百丈牵船溯上流，清淮从古有三洲。浮山堰逐降王去，淝水波因小谢收。红树有霜还可骑，白蘋无雨更宜舟。平生自是多行役，莫信吾家马少游。濠梁无客更观鱼，游子行过莫问书。潮落沙痕鸥泛少，风回云影雁行疏。归帆夜宿山前寺，从橐秋辞仗外车。俯仰此身天地内，沧洲重去带经锄。"}