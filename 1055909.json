{"id":"1055909","title":"睡起","dynasty":"宋","author":"李之仪","text":"数日不吟语，已觉舌本强。熟处自难忘，是乃真苦相。帘空睡起足，物我两俱丧。举头见南山，依旧秃相向。解衣绕屋行，未巾已踉跄。翻书试遮眼，一抹如白浪。目足身所先，二者辄相抗。生理从可知，何用更惆怅。独有梁上燕，怜我本痴憃。时时作好语，似欲致劝奖。见尔初衔泥，生子已颉颃。而我犹未归，兹事固难谅。安用苦烟尘，无劳独悽怆。俯仰即陈迹，未易烦度量。一樽试有求，传来如鹊盎。顿味毒酒酷，猛釂投晚饷。倦怀岂复有，舌烂腹斗涨。抱薪救烈火，自取将谁让。夜分方半生，劣过逃属纩。"}