{"id":"885168","title":"送祖龙学赴陕府酌饮赠别次欧阳永叔韵","dynasty":"宋","author":"江休复","text":"西掖门外驻征轩，修书院中倾别酒。诸公磊落方具来，顾我衰迟亦何有。祖侯衔使才北归，亟请甘棠复西走。函关候吏齐引领，翰林主人惜分手。高谈抵掌华屋头，赋咏题诗乐难朽。飞觞举白至无算，击楫誓清不殓九。著鞭壮士空后时，隐几先生仍丧偶。定国能饮动论石，山公雅望潜增斗。纷纷醉袂影就判，怊怅高阳一狂叟。"}