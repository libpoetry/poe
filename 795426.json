{"id":"795426","title":"满庭芳 丁巳端阳过春晖阁述怀","dynasty":"清","author":"陈璘（兰修","text":"红绽葵榴，翠添榆柳，佳节喜遇新晴。清幽池馆，一棹小舟轻。坐看新荷泛水，蓦忽地、娇啭流莺。间关舌，醒人心目，欲去又迟行。喧声。来隔浦，龙舟竞渡，锦夺标争。看时妆艳丽，画舫鲜明。追想当年此景，西子湖、泣荐离觥。伤心事，沉湘殉粤，今古恨难平。"}