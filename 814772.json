{"id":"814772","title":"怀梅澥二首","dynasty":"清","author":"金朝觐","text":"往事依依幻亦真，分明笺字墨华新。离筵曾照西楼月，别赋空怀南浦春。万卷难谙天下事，百年老去眼中人。辞君再晤知何日，沧海浮萍寄此身。柳丝鞭影度春城，又听西风落叶声。老鹤栖阴传远韵，绿云萦榻发幽情。想因知已劳相思，也恐耽吟碍养生。何似含饴弄孙乐，馀年赢得一身轻。"}