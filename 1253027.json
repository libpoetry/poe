{"id":"1253027","title":"黄慎之自闽见访夜坐对酌怅然有感四首","dynasty":"元末明初","author":"刘基","text":"故人一为别，七见秋夕月。今日见故人，故人须发新。世情如须发，故人当识察。车轮东北驰，车毂终不移。倦暑伏管蒯，白汗如流泻。开门见故人，谓是天上下。新人各自媚，故人何为者。斧斤入山林，松柏化灰灺。寄语风胡子，莫怪金跃冶。煌煌华烛辉，扇扇飞蛾翼。羲和倚扶桑，恨无夸父力。大鹏虽有能，万里亦一息。可怜千斤牛，坐受鼷鼠食。故人发犹黑，故人心尚赤。人生一世间，几见驹过隙。南山有乔松，翠鹬斗颜色。般倕不收录，野火恣焚炙。枝枯干亦折，雪霰交洒淅。中心有流液，入地化为石。遗之五百年，犹堪补青天。"}