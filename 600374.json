{"id":"600374","title":"送仲兄新授光禄南归","dynasty":"明","author":"王弘诲","text":"仲兄二十廪庠序，诸生往往推头地。五试贤能值数奇，廿载宾兴寻待次。薄游万里来燕园，海内论交璧水间。骏骨竟遗台上价，龙文宁秘斗傍寒。闻道汉家开边计，五陵衣马多矜誉。授繻言向左藏还，通籍乍分大官署。男儿仗剑出风尘，致身何必尽要津。有酒且拚步兵醉，结驷应嗟原宪贫。君不见商家负鼎和羹才，千年勋业何雄哉。古称避世常溷俗，时来龙蠖谁能猜。往岁伯兄与妹丈，一朝承恩霄汉上。仲兄此日更蝉联，金门意气宁多让。想当宫锦入里闱，堂中棣萼多光辉。怜予陆沉久羁者，安能携手同时归。华阳馆外秋风起，落叶纷纷满庭戺。客梦霄飞琼海云，乡心日乱蓟门雨。一尊酒尽话离亭，天涯去住黯难分。努力加飧崇令德，鸿书南北频相闻。"}