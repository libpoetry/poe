{"id":"948942","title":"寄题王公明枢使豫章佚老堂","dynasty":"宋","author":"周必大","text":"君不见当年卫武髦且期，尚欲进德形箴规。又不见潞公堂成过九十，精神折冲誇德威。公今年才六十耳，朱颜绿鬓俨未衰。便从午桥乐暇佚，宁独不畏二老讥。恭惟中兴圣明主，焦心劳思抚四夷。山东河北因戎索，远民日夜思王师。楼号筹边宜属意，堂名佚老谁敢知。请赓方叔壮猷雅，第入宣王复古诗。"}