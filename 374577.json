{"id":"374577","title":"摸鱼儿·放先生鸾台凤阁","dynasty":"清代","author":"蒋士铨","text":"放先生鸾台凤阁，如何梦绕烟水。九峰三泖空濛极，移人辋川图里。还细指、看一桁，斜阳网挂鱼虾市。钓丝楼底，怕阑外沙崩，槛边湍落，鸥鹭暗惊起。苍茫外，何处汀唇沙觜。轻帆叶叶如驶。谁欤管领湖山者，让与芦中穷士。君莫拟、浑不放，大鱼东海扬鬐尾。御沟波渳，且斫脍蓬池，钓鳌瀛岛，岂必食河鲤。"}