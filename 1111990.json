{"id":"1111990","title":"七用喜雨韵三首","dynasty":"宋","author":"吴潜","text":"鼻观初闻九里香，小山幽桂老尤苍。纵然有少残零热，自是无缘顿段凉。似觉衣襦嫌楚葛，便教床榻卷巴箱。虬龙雨足当休谢，谁与飞笺叩玉皇。颓年寒暑不能禁，休较玄枵与实沈。自古难销儿辈口，从来幸契老天心。农登稼穑多储宝，盗息萑蒲罕窃簪。持此效君强曝背，庶几三径许归寻。阑干小倚望遥岑，晓霁朝朝换午阴。越鹜已收天外影，吴鸠尚带雨中音。海濒客子秋衔袖，塞上征人夜拊砧。都是一般无意绪，闵劳争柰主恩深。"}