{"id":"697947","title":"赠章伯高二首","dynasty":"明","author":"胡悌","text":"共是多情惜岁华，故应美酒送生涯。金齑细斫秋风鲙，玉髓新烹谷雨茶。每爱芙蓉依北渚，还思蝴蝶过西家。江南三月莺啼遍，不信樱桃未著花。平生豪气慕西州，莫怪眉攒万国愁。商皓不知秦正朔，荆人曾纪鲁春秋。新丰酒美春三月，剑阁诗多岁一周。中夜闻鸡真起舞，齐桓事业在营丘。"}