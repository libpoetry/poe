{"id":"1196619","title":"梦归故园二首","dynasty":"唐末宋初","author":"刘兼","text":"桐叶飞霜落井栏，菱花藏雪助衰颜。夜窗飒飒摇寒竹，秋枕迢迢梦故山。临水钓舟横苇岸，隔溪禅侣启柴关。觉来依旧三更月，离绪乡心起万端。旧馆秋寒一梦长，水帘疏影入回塘。宦情率尔拖渔艇，客恨依然在燕梁。白鹭独飘山面雪，红蕖全谢镜心香。起来不语无人会，醉倚东轩半夕阳。"}