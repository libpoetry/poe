{"id":"1049500","title":"武侯庙","dynasty":"宋","author":"冯山","text":"四百源流尽，三分气燄高。西州称险隘，玄德夸英豪。统正图王策，关张汗马劳。相雄争胜负，所得仅纤毫。当世安危虑，斯人智识滔。潜身规去就，择主事游遨。仗顺亲归汉，平凶首问曹。河间屠血肉，江表战风涛。雅意存中国，单师静不毛。安知深政术，指画露兵韬。顾托情尤重，君臣义可褒。南征才解甲，北伐遽投醪。渭水开营壁，祁山拥节旄。乾坤悲拆裂，荆棘誓锄薅。远结孙权援，亲将仲达鏖。刘宗难再起，郭坞已长号。家国犹殷富，衣冠亦俊髦。中途亡辔策，束手类猿猱。事业垂千载，风流尚一陶。民思夔子国，庙枕蜀江皋。寿史徒讥议，裴碑自固牢。丹青严壮观，松桧尽萧骚。丑虏终为患，长弓未见櫜。吁嗟擒纵术，祠下涕沾袍。"}