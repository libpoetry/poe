{"id":"75533","title":"贺新郎·悬古槐成幄","dynasty":"宋代","author":"朱晞颜","text":"悬古槐成幄。燕泥香、繁红坠雨，半帘花落。一夜江皋黄犊雨，万顷绿云喷薄。听四野、田家欢乐。堂上琴声堂下水，昼庭空、自下风檐雀。喧竞少，尽不恶。竹窗暑净巾斜着。傍筠轩、闲舒啸戏，舞翻霜鹤。棐几藤床挥玉麈，风骨棱棱如削。炯一段、清水秋壑。待得河阳桃李满，向雪堂、细订梅花约。须唤我，共酬酢。"}