{"id":"1111335","title":"寄陈仲山","dynasty":"宋","author":"许景衡","text":"当年抱疾题新句，老岁支离已可嗟。官学半生浑似梦，尘埃两眼渐生花。相从杖屦非无意，归去田园亦有涯。袛许刀圭振疲苶，与公白首醉流霞。劳劳苒苒任年华，何用逢春苦叹嗟。但得千钟倾竹叶，不妨一笑为桃花。麒麟莫问行天路，鱼蟹从今饱海涯。祇恐爱閒成痼疾，却须妙手泛丹霞。昏昏烟土客京华，节物惊心祇自嗟。一饱徒饕太仓粟，十年不见故园花。躬耕舒啸今方决，卜筑横塘尚未涯。夫子元无疗饥药，待从方士饭朝霞。"}