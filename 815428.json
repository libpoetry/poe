{"id":"815428","title":"乙卯都门杂感","dynasty":"清","author":"唐烜","text":"壮岁耽图史，衰年厌绮罗。无官轻束缚，有志悔蹉跎。燕市谁晞发，秦川尚枕戈。书生信枯槁，三复采薇歌。未能追古哲，不敢傲时人。衰病惭通隐，羁栖学任真。镜中吟态苦，衣上酒痕新。去住都非计，閒愁怕损神。南郭方隐几，君平正下帘。新丛培药本，细字认书签。散漫妻孥怪，疏狂故旧嫌。料无白衣使，生惜后陶潜。偶被招邀去，亲知笑我顽。停杯数人物，洗眼看江山。往事宜缄口，新闻足破颜。畏人问出处，曾记点朝班。不觉光阴换，经春又及秋。薰风雏燕喜，凉雨晚蝉愁。物理皆如此，人生当自谋。荣枯千载事，吾道岂蜉蝣。天地此儒冠，馀生托一箪。交疏讥讪少，家远转迁难。偕隐终无侣，盟心殊未寒。平生薄庾信，开府在长安。一代论风雅，渔洋神韵标。明湖赋秋柳，遗恨在南朝。辞汉铜仙泣，朝周玉马骄。前贤如可作，何但客魂销。"}