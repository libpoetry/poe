{"id":"695181","title":"秋夕遣兴四首","dynasty":"明","author":"林大钦","text":"秋日园林千橘香，柴门几席秋风凉。我寄冥心与萝月，閒倾尊酌问羲皇。秋风瑟瑟吹寒草，万事推移那可保。山中野父本无愁，白日相看霁怀抱。欲访乔松绝世名，人寰亲侣不胜情。婆娑素却是非障，宛在蓬瀛顶上行。往有高人李谪仙，停杯向月问秋天。即今汗漫清狂赏，又见风流期昔贤。"}