{"id":"466951","title":"贺新郎·西湖","dynasty":"当代","author":"陈凡","text":"里外西湖水。问曾见、几番兴替，几多醒醉。几见帝王歌酒歇，几见万家憔悴。更几见、酣红堕翠。飘絮飘花飘不尽，这中间、多少凄凉泪。思往事，愁无涘。千愁万恨随风逝。只知今、江山似画，霾消天霁。入眼两堤杨柳绿，荡得波光如绮。喜湖畔、欢歌潮起。再上孤山凭四照，倩一瓯、把我尘襟洗。西子面，特娇媚。往史真难据。惯争夸、醉生梦死，颠云狂雨。为那钱塘苏小小，多少鄙夫题柱。又底事、林逋堪取。家国兴亡都不管，只管他、梅鹤孤山住。韵事也，类如许。柳堤蓼港兼梅渚。半归他、豪门狙狯，社狐城鼠。曾问公平何处有，问得天公无语。经几许、驱寒斗暑。终见人民回天手，挽之江、尽涤层污去。从此作，湖山主。"}