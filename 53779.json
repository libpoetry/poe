{"id":"53779","title":"郭忠恕出峡图","dynasty":"明代","author":"贝琼","text":"巫峡何危哉，夹拱如龙门。禹治九州不得到此，峡口水作雷霆奔。问汝江中人，几日三巴去？峨眉五月销古雪，滟滪堆深虎须怒。巫峡之险安可攀，胡为吴樯楚柁日日来往乎其间？高堂中有如花颜，银屏翠箔青春闲。涉此万里道，经年犹未还。黄金不买死，直欲高南山。汝舟非龙汝非虎，鼋鼍出没馋蛟舞。前者已脱后者号，江神无情天又雨。石巉岩兮利刃攒，一叶宛转行千盘。睹此魂魄悸，岂待杜宇夜叫猿声酸。安得凿之尽平土，万古不识风波苦。"}