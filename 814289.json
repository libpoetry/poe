{"id":"814289","title":"将发朝鲜留别东士大夫","dynasty":"清","author":"周家禄","text":"春风杨柳汉江波，零雨三年有凯歌。汉将龙旂回日月，王人虎节照关河。楼船横海威名盛，台笠遮山惠爱多。二十一都驰马过，城南风景奈愁何。王师七月下东方，国难悬知痛未忘。岂有亡人仇卫辄，似闻故剑在昭阳。檀君废壤关时局，卫满荒营彻旧防。宵旰两宫频左顾，诸君何以副尊王。连鸡策士有阴谋，从楚微闻欲背周。四郡从来为左翊，九夷何处著欧洲。徙薪曲突君终谅，揖盗开门我定忧。崇礼门前重回首，出城江水正悠悠。"}