{"id":"262008","title":"湘月·唐宫巧制","dynasty":"现代","author":"陈去病","text":"唐宫巧制，喜一握齐纨，团栾如月。纤手描成空谷艳，争似徐熙彩笔。楷细钩银，词工飞絮，长技惊三绝。风流文采，谢庭当日谁匹。讵料一恸人琴，频年箧笥，抛撇谁怜惜。墨涴尘侵花黯澹，付我重来拂拭。玉轴珑玲，芸香馥郁，珍护逾球璧。素心共对，晴窗何限芗泽。"}