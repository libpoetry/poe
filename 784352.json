{"id":"784352","title":"雪夜同藏上人宿云公房","dynasty":"清","author":"李锴","text":"车马各有归，累累独焉寄。重阴逼短景，庄馗凛寒吹。纡步造荒寂，稍稍林鸟萃。兰若不受喧，琉璃瑩昏翳。云公白业者，慧珠方内閟。握手各欢然，龛灯照心契。诗写秋冰清，雪杂软语细。严警谢远柝，孤僧宣夜呗。境远浮沤轻，理足弊屣赘。止托良自已，于焉增叹喟。"}