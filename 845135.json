{"id":"845135","title":"昭君怨","dynasty":"清末民国初","author":"程颂万","text":"绿遍垂杨远岸。一夜翠痕都减。鸳梦住江南。又春三。三月东风吹瘦。记得别伊时候。罗帐泪偷垂。小鬟知。绮梦少年抛却。记否吴娘水阁。双脸晕香潮。小红箫。天与愁人无寐。篷背潇潇声碎。此夕病鸳鸯。梦横塘。仿佛乔家姊妹。仿佛谢家才地。生小忒聪明。误双卿。记得枇杷花下。记得郎来系马。记得卷帘钩。替梳头。"}