{"id":"846495","title":"壶中天/念奴娇 庆刘孺人七月初三","dynasty":"宋","author":"无名氏","text":"秋才三日，听画檐外，数声乌鹊。元是嫦娥迎巧夕，预驾横空仙鹤。翠鬓生云，朱颜晕酒，□□难描摸。优游渤海，玉琴重理弦索。曾记乃祖刘晨，天台归后，留得长生药。兼有蟠桃三五颗，尽付女孙收著。分了仙翁，更分儿息，同作蓬莱约。年年今日，大家欢笑为乐。"}