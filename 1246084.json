{"id":"1246084","title":"题武夷图","dynasty":"元末明初","author":"刘基","text":"崇山奠朱维，实维群山囿。葱茏薄光景，隐显变气候。百泉萦虹蜺，万谷蒸饙馏。深根入无底，峻表切星宿。嶒崚削剑戟，窈窕错锦绣。骑云擘高掌，窦石室阴嘼。金鸡鸣未晨，玉女来自逗。琪树缟玄宵，瑶花落清昼。美人游不还，霜月怨猿狖。凄凉驾壑槎，芜没白玉柩。蓬莱渺沧海，弱冰浩浸溜。良辰不可掩，沉思令人瘦。安得凌风翰，飘飖逐飞鹫。寻源挹孤清，搴林摘三秀。逍遥观物化，俛仰空宇宙。真铨倘可求，吾将解吾绶。"}