{"id":"568675","title":"乐府变十章 其七 辽阳悼","dynasty":"明","author":"王世贞","text":"浿水左三千里，室县罄地如赭。东邻初种禾，半岁不得雨。禾苗向下生，不复肯出土。西邻改种麦，一雨六十日。麦根萎烂尽，何处结颗粒。边马来，边马来，令女力尽负弓刀，那能顾锄与犁。我欲食榆榆无皮，我欲龁堇堇为泥。爷易儿，儿行抱爷啼。爷当幸饱死，儿死终苦饥。曷不睹建康城中三万人，白刃手血司农臣。司农致白粲，少府致金钱。绫锦出北巷，货贝出南廛。索饭得脯，索浆得酒。苍鹰击攫，靡取不有。耿雉䙰褷，棘螫黄口。可怜辽阳忠义儿，白骨相籍朽。"}