{"id":"682474","title":"仲冬即事","dynasty":"明","author":"区大相","text":"帝城云物逢冬仲，玉署含毫对此辰。恩重岁时多笔札，地偏清切少风尘。向人梅柳迎阳发，近苑楼台过雪新。吹律定应回黍谷，负暄终拟献枫宸。雪后恩光满禁闱，阁中吟眺属清晖。渐看云物迎祥至，莫遣冰霜逼岁归。地暖水泉先自动，江寒鸿雁远相依。九重更籍调元事，早晚阳回力尚微。"}