{"id":"979587","title":"鸾车引","dynasty":"宋","author":"晁补之","text":"推鸾车，伐鼍鼓。从帝子，迎天女。天女喜，立龙旂。冯小宝，光陆离。云斑斑，覆铜山。新城鸣鴂如乳乌，飞来为尔栖青梧。控鹤府令云衣裾，仆射窜死令公诛。妇惧儿无呼，儿呼惊索胡。宜都内人立次且，手擎何物金唾壶，请为大家画长图。徐公子，哗且止，卿无来，明堂屡舞覆龙杯。覆杯之傍戏大鼠，卿欲投之梁公惧。"}