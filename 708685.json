{"id":"708685","title":"沁园春•寄赠王扬州阮亭，即用其偶兴韵 其一","dynasty":"明末清初","author":"沈谦","text":"不断长江，滚雪翻云，日夜东流。怪万里烟花，终沉伍剑，二分明月，先照隋钩。郡县劳人，文章绝世，斗大如何困一州。偏豪迈，在词中拜将，醉里封侯。琼华寄我难酬。奈水满、芜城夜色浮。道执卷跨牛，其中有乐，腰钱骑鹤，此外何求。素札空传，玉箫谁教，泛泛还同沙际鸥。虚名误，但浓斟玉液，煖被貂裘。"}