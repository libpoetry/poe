{"id":"738543","title":"台湾近咏十首呈巡使黄玉圃先生 其十","dynasty":"清","author":"蓝鼎元","text":"台湾虽绝岛，半壁为籓篱。沿海六七省，口岸密相依。台安一方乐，台动天下疑。未雨不绸缪，侮予适噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何畏此繁蚩。政教消颇僻，千年拱京师。"}