{"id":"69682","title":"蔡叶行·大兄垂旒不下堂","dynasty":"元代","author":"杨维桢","text":"君不见伪吴兄弟四六七，十年强兵富金谷。大兄垂旒不下堂，小弟秉钧独当国。山阴蔡药师，云阳叶星卜，朝坐白玉堂，暮宿黄金屋。文不谈周召，武不论颇牧。机务托腹心，边策凭耳目。弄臣什什引膝前，骨鲠孤孤内囚牿。去年东台杀普化，今年南垣杀铁木。凤陵剖棺取含珠，鲸海刮商劫沉玉。粥官随地进妖艳，笼货无时满坑谷。西风卷地来六郡，下披竹朽索不御。六马奔腐木，郍支五楼覆。大越先罪魁，余殃尽孥戮。寄谢悠悠佞幸儿，福不盈眦祸连族。何如吴门市卖药卖卜，饿死亦足。"}