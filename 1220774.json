{"id":"1220774","title":"虎堕井","dynasty":"元","author":"周霆震","text":"郭西猛虎势莫当，攫人白昼来神冈。暗中推堕若有物，眢井百尺篱根藏。冻泉收声甃为土，辘轳绠断苔藓苍。眼花误落爪牙废，弃置有待摧强梁。酸风飞沙寒日黄，四郊流血皆战场。乘时吞噬恒妥尾，翼以伥鬼高驼翔。北平将军老且死，泰山哭声哀怨长。岂知凿地古设险，邂逅一蹶由天亡。吁嗟此物肆无忌，妄意流毒窥城墙。千夫骇汗手莫措，造次坎窞侔干将。君不见东门狡兔殪牵犬，西江孽蛟终自戕。贯盈有兆此未悟，来者纷纷投土囊。"}