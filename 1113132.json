{"id":"1113132","title":"送程给事知越州二首","dynasty":"宋","author":"张唐民","text":"琐闼修文极禁清，蓬莱宫阙拥旄行。舳舻所至笙歌闹，里闬重来道路荣。举世几人居我地，全吴无限读书生。受恩老吏攀辕切，满肚埃尘诗不成。夕郎贤撰固清崇，公若居之受未充。节似冰霜文似锦，才如风雨气如虹。仙舟菡萏香来枕，铃阁江山秀入空。薄俗莫轻量用舍，吾民时自有穷通。"}