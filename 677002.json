{"id":"677002","title":"陇上别","dynasty":"明","author":"李流芳","text":"青青陇上麦，离离江边树。此地曾别郎，细雨湿归路。郎亦从此去，侬亦从此辞。感彼路傍人，道侬相送时。不忍与郎别，又不随郎去。只是牵郎衣，踌躇复不语。斫枝斫连理，折花折并头。今日非昨日，侬身那自由。一花持伴侬，一花持赠郎。不比花颜色，但比花参商。侬如车脚泥，弃置亦不安。郎如失林翼，孤栖亦不欢。侬自目送郎，请郎莫回顾。恐郎为侬辛，泪亦为郎茹。譬如不相识，相会自有期。但愿加餐饭，不愿长相思。"}