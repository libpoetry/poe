{"id":"639571","title":"水龙吟 六月二十四日和仲韶","dynasty":"明","author":"沈宜修","text":"碧天清暑凉生，流莺啼彻闲庭。又逢佳景，谁家游冶，芰裳兰钏。曲岸扶疏，遥山掩映，铅华月遍。看盈盈无数，帘钩画舫，烟渚落霞千片。一望胭脂簇锦，恍当年、馆娃遗钿。朱颜既醉，妆窥水镜，珠翻团扇。露湿云凝，六郎无似，比将花面。还羡取十里，香风皓月，素波长见。"}