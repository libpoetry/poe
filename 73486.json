{"id":"73486","title":"汉宫春·岁时荆楚","dynasty":"元代","author":"程文海","text":"岁时荆楚，渺淮海、相望竹林清逸。挂了豸冠归去也，侧耳中郎消息。见说旌旗，行春江上，也报归来日。婵娟千里，如今犹共天北。应是南国甘棠，绿阴新长，未放春风歇。料得清香凝燕寝，兵卫森然画戟。回首尘踪，转蓬未了，又欲驰京陌。浩歌金缕，殷勤遥寄铜狄。"}