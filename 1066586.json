{"id":"1066586","title":"补之见和复次韵二首 其一","dynasty":"宋","author":"葛胜仲","text":"仙曹无事身得閒，午睡绝恶呼当关。榻施籧篨独展转，梦觉不离周孔间。官出砚州初乏砚，过眼罗纹如过电。半生用一即墨侯，颇欲易之贫不办。旧闻梦砚湘君祠，乃今神异真类之。秣陵真儒岂虚授，文字之祥昌不衰。擘笺亹亹称名笔，正始微言欲俦匹。终当辞藻瑞朝廷，更请焚膏勤继日。"}