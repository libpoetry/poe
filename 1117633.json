{"id":"1117633","title":"乡校颂","dynasty":"宋","author":"陆淞","text":"维乡有校，示民有知。教始豫逊，迪于训彝，维风化是裨。维校在乡，示民有防。入孝出悌，为忠为良，斯邦家之光。乡校有基，如德弗亏。刘侯迁之，魏侯新之，李侯能成之。其迁者初，其新者中。肄业传道，有师有宗，繄李侯之功。乐只君子，孰后孰先。显有嘉闻，于斯万年，维大夫之贤。"}