{"id":"778513","title":"贺新郎  吴园次太守五十初度","dynasty":"清","author":"宋琬","text":"山水菰城好。算从来、风流刺史，柳颜双表。君自玉皇香案吏，谪向方壶员峤。隼旟至、豺狼立扫。鸣鼓放衙无个事，对堂中、六客摅长啸。谁唤起，孙莘老。骈阗士女欢相告。道吾君、今年称艾，朱颜弥皎。百榼千觚齐拜舞，不似醉翁潦倒。佳客有、邹枚颜鲍。洗盏高台临翠巘，任觥筹、历乱霜天晓。何足羡，中书考。"}