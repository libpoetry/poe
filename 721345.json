{"id":"721345","title":"生生园十咏 幻云楼","dynasty":"明末清初","author":"陈恭尹","text":"昔是谁人有，今为佛地初。天光云变幻，楼影树扶疏。挈鼓来川后，燃灯借望舒。白头聊独卧，何必坐茅渔。高亭临水次，一树报春归。荀令如曾宿，山人应白衣。同云晴不散，独鹤暮相依。莫作南华梦，闻香蝶易飞。尽道桑田改，宁谙夜壑移。云收天寂寂，门掩日迟迟。有色花当阁，无声水满池。从来真妄理，只是酒杯知。渐觉池波转，曾将海脉通。浅深尘世外，消长片时中。剩地丛斤竹，闲花落刺桐。潮来还自去，不问主人翁。飞跃平生意，鸢鱼适此亭。世痴无日了，天醉有时醒。是月江皆白，何春草不青。只须人自会，休更问谁惺。惊雷收宿雨，初日现文虹。遂有青莲界，遥开积水中。磬传三径竹，香度小桥风。沧海非云渺，微波自可通。风过松有响，石激水如滩。静入幽人耳，遥闻清夜弹。引中思走马，意内想猗兰。莫上高台坐，南音不惯寒。发短争如鹤，人闲莫羡鸥。未能迥冷眼，何以客炎州。空谷聊舒啸，高天可寄愁。旅中兼课子，不用别诒谋。驹光忙里去，鸿迹雪中留。尽取开花笑，谁期种果收。百行同一梦，四气自成秋。君看长江水，清清亦聚沤。好生名大德，岂独在人为。楚虎曾分乳，冰禽亦护儿。但期天下活，安问腹中饥。看子平生意，何忧鬓不丝。"}