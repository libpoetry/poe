{"id":"332228","title":"六州歌头·庐山天池寺作，效张孝祥体","dynasty":"清代","author":"曹亮武","text":"匡庐万丈，崒嵂倚青天。披积雪，踰深涧，跻崖巅。趾摩肩。上有天池寺，自敕建，耀金碧，异法物，历浩劫，尚岿然。一二老僧出揖，禅房启，容我安眠。但喧豗飞瀑，六月昼生寒。石壁巑岏。仰难攀。下临绝壑，瞰云海，听天籁，异人间。谁种榭，秦皇帝，海棠妍。二千年莫讶，无人识，迟我至，与流传。虎不到，绝惊燕，罕乌鸢。只有夜来星斗，手堪摘，皓月同圆。况峰名五老，天乐会群仙。欲往从焉。"}