{"id":"686641","title":"奉梧山李司马送别士重文学之都昌王府文学者司马弟也","dynasty":"明","author":"边贡","text":"碧殿朱门地不寒，楚山蕲水足游观。尊开醴酒时应醉，馔出江鱼日可餐。作赋岂劳伤贾谊，献书休拟学严安。草亭身世羲皇上，一榻清风竹万竿。郡王文学渡江年，皂帽青山雪满颠。宾馆有时来胄子，讲筵终日对先贤。树边竽籁临风听，花外丹朱滴露研。三峡五湖通一水，等閒休忆浣溪船。"}