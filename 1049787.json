{"id":"1049787","title":"寄吴著作","dynasty":"宋","author":"郭祥正","text":"忆与君别时，君行朝北极。浔阳江头车马骇，意气翩翩动秋色。君还旧庐能寄书，谓我楚辞传上都。是时盗贼正纷扰，日夜奔走承使符。谢君后时闻已恶，交深岂必书问数。诚明相照期无穷，但惜远别临春风。春风来已老，落尽桃花红。有时孤坐碧山里，弹指倏忽成衰翁。文章不直一杯酒，功名付与千年松。何时逢君谈，豁我此愁恨。攀云不见麒麟踪，趋泥自笑驽骀钝。儿女安否今何如，亲虽未成交莫疏。愿君富贵情不改，敢将瓦砾赠明珠。"}