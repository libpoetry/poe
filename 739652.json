{"id":"739652","title":"还至镇羌道中雨望","dynasty":"清","author":"国梁","text":"岭上岭下绿烟迷，山南山北沈云栖。乍乍密衣上雨，或隐或现沟中泥。溪头溪尾石齿齿，车内车外风凄凄。去时川原空如洗，弥望草色今萋萋。便似拿舟荷花荡，只少莲脸娇红啼。到眼翠碧远无际，空处透出青玻璃。冷雨一夜落群峭，玉山上与浮云齐。大块变态遽如许，是谁渲染无町畦。傥非大米即小米，中有浓澹无标题。或是马牙绝顶蘸积雪，洒作墨沈摩天倪。醉中索解人不得，仰天长啸千峰低。"}