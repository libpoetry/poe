{"id":"608121","title":"送友人还山歌 其二","dynasty":"明","author":"区大相","text":"羌独处兮无与，君惠顾兮为侣。佩珊瑚兮脱赠，衣飘飘兮霞举。君胡为兮空山，捐富贵兮早还。日黯黯兮将愁，暮君之行兮渺难攀。朝饮牛兮涧底，夕挂瓢兮松间。悦白云兮高岭，弄明月兮澄湾。蹇予步兮夷犹，隔千里兮沧洲。望山中兮不见，思公子兮多怀忧。"}