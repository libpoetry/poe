{"id":"1141523","title":"排律十七韵贺阮侯伯子","dynasty":"宋末元初","author":"戴表元","text":"芳城春树晚，清海月弦初。瑞出三神岛，光缠五马车。眼中新鸑鷟，膝下小璠玙。锦褓看争羡，犀颅画不如。试啼宾错愕，献梦媪勤渠。庭舞张公鹤，门填孔氏鱼。一时官府庆，数世甲科储。闻说衣冠里，高增棨戟闾。民随阮公姓，邻禁宛溪鱼。东去龟浮印，南游雉绕车。阴移棠芾芾，骑拥竹舒舒。政有儿童恋，谣听父老馀。攒眉询赋额，正色署刑书。暗室天如镜，心田老自畬。看骑金腰袅，待弄玉蟾蜍。我欲歌三贾，谁能说两徐。先随汤饼祝，聊当贺钱醵。"}