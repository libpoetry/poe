{"id":"1085118","title":"次韵洪景卢编修省中红梅","dynasty":"宋","author":"王十朋","text":"不为怕寒贪睡迟，东君妙意端可知。雪英零落眼界寂，放此孤瘦红南枝。蓬莱更向逸远地，草木宁有夭饶姿。冰容戏作桃杏色，醉脸雅与神仙宜。江兄蜡友已前辈，黄生后出非同时。丹心独与劲节侣，疏影共浸清涟漪。骚人相顾最不恶，何用车马纷蚩蚩。典衣莫惜共携酒，对华一展思乡眉。"}