{"id":"959859","title":"寄题浮梁县丰乐亭","dynasty":"宋","author":"金君卿","text":"百流南泻昌江浔，涵光吐润生良金。从前良令固无几，矧复惠政留于今。四十年来耆旧语，李谢刘杨遗爱深。高君气象又宏远，能以和易调群心。政平讼简日多暇，远嚣淩俗开胸襟。旋治东园敞轩闼，四睇环耸千高岑。已占溪山足清思，更添桃李成浓阴。斯亭不独与民乐，乐得贤者同登临。嗟予万里走燕赵，弱羽归飞思故林。空吟绝致未能往，徙倚南风聊寄音。"}