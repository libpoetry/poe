{"id":"698568","title":"松江金泽寺四首","dynasty":"明","author":"唐顺之","text":"东南巨浸五湖深，古寺维舟正夕阴。客到山僧罢清磬，雀諠晴日下高林。夹洲烟火三家市，满目蒹葭万里心。徙倚不知余兴尽，月明还拟听龙吟。三江抱处势如环，野客探奇住不还。一望楼台疑海上，稍闻鸡犬觉人间。幸无渔父知名姓，且与山僧共闭关。自笑归来张季子，春时莼叶未堪攀。何年此地开金刹，宋代流传直到今。听法石将山竹幻，护经龙与水增深。炉烟袅袅知尘性，柏树青青见佛心。可是攀缘浑未尽，天花犹自惹衣襟。水国余寒芳草稀，偶随烟艇问山扉。窗中怪石如人立，天际孤帆伴鸟飞。高斋尽日逢僧语，短褐经春换客衣。吴江亦是垂纶地，笑指星文愧少微。"}