{"id":"1191100","title":"秋怀诗十一首 其八","dynasty":"唐","author":"韩愈","text":"卷卷落地叶，随风走前轩。鸣声若有意，颠倒相追奔。空堂黄昏暮，我坐默不言。童子自外至，吹灯当我前。问我我不应，馈我我不餐。退坐西壁下，读诗尽数编。作者非今士，相去时已千。其言有感触，使我复悽酸。顾谓汝童子，置书且安眠。丈夫属有念，事业无穷年。"}