{"id":"97200","title":"呈斯远·平生几交游","dynasty":"宋代","author":"赵蕃","text":"平生几交游，念往常恍惚。始从五州数，却自他邦述。徐州殒川鱼，叶县飞凫舄。吴兴罢童迎，汉殿空履迹。鲸鱼渺洪波，长城堕立壁。元龙漫豪气，子云终执戟。诗坛绝韩吕，诗友无道释。文章固能传，事业竟何得。是皆我深知，半亦君旧识。更将写其心，悲甚不能笔。"}