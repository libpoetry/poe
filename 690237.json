{"id":"690237","title":"望钓台","dynasty":"明","author":"张国维","text":"羊裘异迹焕丹青，卧榻嘉谋史未聆。累日坐论非道故，当年同学鄙穷经。君除谏议彰金砺，臣退躬耕庆荚蓂。严濑磻溪均致主，客星直傍紫微星。十过矶边九到尖，今朝风雨阻登瞻。深烟端为移文布，小草多乖遁卦占。清洛初潜成白水，秣陵再卜巨刘天。时康碌碌应投劾，漫托金门吏隐廉。"}