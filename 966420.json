{"id":"966420","title":"公冶携酒见过与者温元素康致美赋诗投壶再用前韵","dynasty":"宋","author":"胡铨","text":"澹叟意简古，终日巾不屋。彼美德星崔，怜我味蠹竹。挈榼破孤闷，聊欲观醉玉。情殊馈盘餐，事等遗潘沐。古人感意重，饮水亦沙醁。一觞万虑空，天宇觉隘促。自非薪突者，上客怕徐福。主人起扬觯，百岁风雹速。莫献野人芹，但饱先生蓿。我亦起膝席，卒爵更三肃。温伯况可人，康?亦脱俗。共赋饤坐梅，句压诗人谷。浩浩气吐虹，盎盎春生腹。湘累彼狷者，底事醒乃独。日游无功乡，生计岂不足。壶歌发笑电，雅剧不言肉。夜久拔银烛，幽烬飘蔌蔌。我于腹无负，正恐腹自恧。姑置勿复科，茗碗瀹寒渌。舌出醉言归，况我舌已木。"}