{"id":"759624","title":"棉雪歌","dynasty":"清","author":"丘逢甲","text":"南天珍木瑰奇绝，花作红霞絮白雪。文章万丈见光燄，谁意飘零更高洁。峤南火维见雪稀，忽飘扣砌沾罗衣。初晴林雨苞全坼，微遇山风絮竞飞。团为雪球散雪气，海国遍寻遗种地。炎荒得此太奇景，赤日行天雪花坠。芦花秋雪杨花春，入眼偏惊夏雪新。旁人莫妄疑轻薄，此花肝胆原轮囷。入时自作风流格，尚留清白人间说。偶教痼疾起烟霞，劫火不妨烧雪魄。奇花曾为吟春红，长夏仍教住雪中。英雄心性由来热，待竟苍生衣被功。"}