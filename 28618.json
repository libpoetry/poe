{"id":"28618","title":"杂题九首","dynasty":"唐代","author":"司空图","text":"病来胜未病，名缚便忘名。今日甘为客，当时注湣征。暑湿深山雨，荒居破屋灯。此生无忏处，此去作高僧。不须频怅望，且喜脱喧嚣。亦有终焉意，陂南看稻苗。楼带猿吟迥，庭容鹤舞宽。z4书因阅画，封药偶和丹。宴罢论诗久，亭高拜表频。岸香蕃舶月，洲色海烟春。驿步堤萦阁，军城鼓振桥。鸥和湖雁下，雪隔岭梅飘。带雪南山道，和钟北阙明。太平当共贺，开化喝来声。舴艋猿偷上，蜻蜓燕竞飞。樵香烧桂子，苔湿挂莎衣。溪涨渔家近，烟收鸟道高。松花飘可惜，睡里洒离骚。"}