{"id":"678521","title":"络纬吟","dynasty":"明","author":"陈颢","text":"梧桐叶黄风露清，槿花篱落莎鸡鸣。花间叶底振双羽，夜凉何处无秋声。秋声嘈嘈断还续，非丝桐兮复非竹。冰茧春缲槛外车，寒机晓转窗前轴。贫家少妇魂梦惊，起来搔头向月明。南邻北舍悄无语，听此凄凉泪暗倾。去年养蚕抵作赋，一丝不得添襦裤。破衣无絮过残冬，儿女啼寒双肘露。今年二月卖新丝，卖丝得米充腹饥。荒居萧条生理薄，冬来依旧寒无衣。红楼女儿好颜色，银甲弹筝按商拍。满身罗绮倩人扶，十指何曾亲纺绩。秋宵沈沈更漏迟，牙床醉枕珊瑚欹。芙蓉花娇殢春梦，耳边那暇听莎鸡。莎鸡年年报秋节，岂识人间欢怨别。人间欢怨可奈何，一笑长歌醉明月。"}