{"id":"602359","title":"送梅德涵令缙云","dynasty":"明","author":"陈履","text":"燕都冬日天气寒，载酒送君须尽欢。酒酣把袂起复叹，人生聚合良亦难。忆昔春风三月胜，锦绮花枝上林盛。南宫宴罢马如云，金鞯玉勒纷相映。分曹观政列九卿，衣冠台省相峥嵘。我时与君属廷尉，日日入座西春亭。西春亭中足幽赏，亭前老树干霄上。同游兄弟皆俊英，忘形尔汝消尘想。序经朱夏风雨多，瞬息鸿雁秋天过。弟兄渐渐解携去，北辕南舵悲如何。只今倏忽岁时晚，送君此去旌麾远。止留独客任风尘，寂寞琳宫徒偃蹇。君不见萍生江湖中，须臾遇合千里同。风波回转忽飘散，依然踪迹还西东。人生亦是风萍尔，相逢何难别何易。丈夫离合岂用愁，劝君且尽尊前醉。即看凫舄入括苍，仙都真境非寻常。知君政暇多奇览，怜余怅望海天长。"}