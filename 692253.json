{"id":"692253","title":"宴杨氏南园并和","dynasty":"明","author":"杨士奇","text":"杨家别墅南园好，水色山光画障开。花连杜曲东头发，人自蓬山顶上来。共傍林塘分绮席，频教丝竹送琼杯。尽日香风清不断，披襟何处得纤埃。南亭比似东亭远，三月好花无数开。一水绕园如练净，群峰当座送青来。清歌屡引蹁跹舞，高兴频流潋滟杯。归路斜阳拥车骑，淡云将雨浥轻埃。"}