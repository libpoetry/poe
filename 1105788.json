{"id":"1105788","title":"和应资深九日游康乐园二首","dynasty":"宋","author":"王之道","text":"村落潇潇晚吹生，斜阳天际与林平。黄花照眼吟肩耸，红袖扶头醉帽轻。可惯探题仍击钵，敢辞偿令独浮觥。相逢又复惊相别，樽酒何妨意气倾。里社安閒得久生，金华端不羡初平。山林应有清修重，轩冕还将道义轻。诗捷口占那复藁，酒豪盆酌不论觥。一斑已幸窥秋句，囷廪他时冀倒倾。"}