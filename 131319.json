{"id":"131319","title":"喜弟观得孙弥月数句识之","dynasty":"宋代","author":"陈著","text":"我昔四十七，正室熊始抱。命蹇坐迟晚，不及含饴笑。今汝绝胜我，较我一年早。手抚宗嫡孙，况有眉寿老。汝心当何如，喜气浮襁褓。何幸亲见之，是子当跨灶。深源出芳流，盛德受丰报。家庆三世图，人閒如此少。弥月汤饼席，云气尊与少。欢极不知醉，老怀得倾倒。平生汝从我，笃友肝胆照。凛然来者惧，今乃知有绍。回首我回儿，贤否虽未料。庶如我汝心，世世式相好。"}