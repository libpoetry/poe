{"id":"822542","title":"六丑 一春风霾，断送芳事，哀来被轸，情见乎辞，再次梦窗韵","dynasty":"清末近现代初","author":"周岸登","text":"甚催红斗紫，竟日里、铃幡轻掣。暗尘坐飞，虞泉光半灭。不下旌节。漫试天蓬舞，坏桥槎柳，映彩旗风揭。偷情换雨催狂热。麝捣香灰，酥搓粉缬。蛾眉竞朝星阙。正春游曲宴，欢笑声彻。歌阑漏歇。奈琼肤翠发。向晚铢衣冷，还恋别。芳菲付与鶗鴂。怕丛台步误，薄寒侵袜。留仙远、舞裙轻绝。应不为、碧海栽桑待满，抱愁奔月。回飙送、弱絮飘雪。访断云、共说残镫事，金虫梦结。"}