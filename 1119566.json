{"id":"1119566","title":"六绝句呈赵帅兼简郑机宜","dynasty":"宋","author":"陈造","text":"南徐把酒送行行，话我漂零倍怆情。屈指六年才一梦，更消几梦了浮生。玉笋班中第一流，冰花影里釂琼舟。来迟输与花前客，袖手看公笔不休。雁塔题名尽俊贤，即今十八卧重泉。合离荣瘁何须较，强健相过是半仙。宦路平时欲陆沉，先生诲语每南金。长庚配月空回首，古井无波已此心。蒲鞭閤束久停檛，暮府人闲早放衙。频唤羊何把诗笔，即看姚魏用年华。长日登临忆侍郎，芳时谭笑客凝香。须公多办琼花露，容我时开古锦囊。"}