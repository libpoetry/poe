{"id":"593257","title":"赠田子艺","dynasty":"明","author":"欧大任","text":"京辇事游遨，嘉会两相当。朅来双阙下，车毂夹道旁。始遘蜚廉观，更集鹿苑场。阪兰滋夕季，岩菊含朝芳。流猋激绮榭，白露忽已霜。我友告云迈，新安古名疆。束书满负担，抚剑增慨慷。越吟久成调，燕歌行复扬。凭式太史里，猎缨司马堂。谈雄一秋水，乘照双夜光。曰余曾所经，顾瞻轨路长。申章寄延伫，比翼期翱翔。"}