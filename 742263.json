{"id":"742263","title":"柳如是","dynasty":"清","author":"周锡渭","text":"君不见韦节度，枇杷花底招红裙。又不见韩蕲王，青楼女作娘子军。胡为乎黄门高义竟持正，闭关谢却河东君。求凰不异瞻乌苦，莺俦燕侣谁为群。四海茫茫竟何托，火中莲叶霜中筠。茹蘖空自苦，食蓼空自辛。蹇修乃凭狎客致，且亲风雅辞嚣尘。已焉哉！鲧不累子，朱不累父。由来白璧惟自完，遇人不淑乌能污。绿珠碎身金谷楼，娄妃毕命黄家渡。嶙峋大节炳汗青，呜咽幽怀更谁诉。绛云楼高高插天，即屠即佛三生缘。早知节义君难荷，但取文章亦可怜。"}