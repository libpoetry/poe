{"id":"628963","title":"上龙门滩同卢原父","dynasty":"明","author":"李云龙","text":"西江流浩浩，日落水逾碧。清溪与翠岫，上下同一色。芦林闻雁声，石濑抛鱼尺。过橹荡流文，龙鳞细如织。行行到龙门，水落石罅窄。疾风驱奔雷，飞湍□裂帛。万弩射不回，缆绝篙无力。我舟若怒马，蹄啮不受勒。青山前揖人，欲往不可即。幸有盈尊酒，与子消永夕。"}