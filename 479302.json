{"id":"479302","title":"成化戊戌十二月十六日与吴原博史明古张子静游阳山入云泉庵观大石联句 其一","dynasty":"明","author":"李应祯","text":"岩岩者大石，奇观人所诵。遐想十载余，初游四人共。舍舟始登陆，杖策不持鞚。是时日当夕，兹山气逾滃。入门信突兀，拾级骇空洞。落星何破碎，灵鹫宜伯仲。仰观神欲飞，俯瞰心屡恐。鳞皴苔藓剥，骨立冰雪冻。"}