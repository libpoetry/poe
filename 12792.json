{"id":"12792","title":"哭韩淮端公兼上崔中丞","dynasty":"唐代","author":"刘商","text":"坚贞与和璧，利用归干将。金玉徒自宝，高贤无比方。挺生岩松姿，孤直凌雪霜。亭亭结清阴，不竞桃李芳。读书哂霸业，翊赞思皇王。千载有疑议，一言能否臧。儒风久沦弊，颜闵寿不长。邦国岂殄瘁，斯人今又亡。别离长春草，存没隔楚乡。闻问尚书恸，泪凝向日黄。奄忽薤露晞，杳冥泉夜长。贤愚自修短，天色空苍苍。铭旌敛归魂，荆棘生路傍。门柳日萧索，繐帷掩空堂。灯孤晦处明，高节殁后彰。芳兰已灰烬，幕府留余香。常爱独坐尊，绣衣如雁行。至今虚左位，言发泪沾裳。"}