{"id":"814371","title":"库车四首","dynasty":"清","author":"易寿崧","text":"由来此地号龟兹，大汉曾驱十万师。远戍不闻前日鼓，披荆重觅古时碑。垂柳夹道斜遮户，野水无声曲抱池。已见车书遵异俗，笑人犹作虎头痴。旧乐争传斋篥声，翻来新曲太凄清。殊方尽可尊官长，蛮性终难识舅甥。安得纲常归雅化，谁将礼义及时明。我来又起流年感，渐觉霜华两鬓生。山头炎日化冰坚，塞外风光四月天。半角荒畦锄吉贝，一渠活水种麻烟。乘槎有路凌霄汉，分野无星识度躔。我欲销愁谋一醉，行囊只有数红钱。戍楼几处挂斜阳，萧飒风生夏月凉。数点牛羊归欲暮，两三户口即成庄。远山忽起边云黑，中夜愁看塞月黄。倦客犹然兴不浅，残书细读倚胡床。"}