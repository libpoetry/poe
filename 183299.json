{"id":"183299","title":"阁下观竹笋图","dynasty":"宋代","author":"孔武仲","text":"我家庐山下，绿竹常阴阴。春雷迸狂箨，万点群玉簪。别来经岁时，肌肉尘土侵。欻见此图面，醒然豁烦襟。方幅藏万里，环以青山岑。旁飞清泠泉，下有萧洒林。恍惚如梦到，杖筇听幽禽。欲投环堵室，浩渺忽难寻。人生谅自苦，一官泳蹄涔。摇尾争光华，岂知沧海深。虞卿炫白璧，季子夸黄金。贪得以忘我，俱非贤达心。何如返乡国，坡坞穷差参。茅檐当天风，时听笙簧音。"}