{"id":"703226","title":"知非吟","dynasty":"明","author":"道衡","text":"种兰近竹边，竹与争兰光。竹影日渐薄，兰叶亦萎黄。物以类相合，胡为反相伤？我今抱兰去，永保深林香。鱼以水为命，僧与山相依。山无僧不灵，僧非山何归。谁谓是孤云，是天皆可飞。若云是孤鹤，决当择所栖。慎哉山与僧，幸勿轻相离。昨日花正繁，今朝花在地。路旁重徘徊，慷慨莫可既。花落明年开，人寿安可系。同是风中花，却洒花前泪。"}