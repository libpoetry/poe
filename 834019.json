{"id":"834019","title":"贺新凉","dynasty":"清末民国初","author":"易顺鼎","text":"瘦马行秋遍。镇悤悤、庾郎愁老，长卿游倦。回首秦楼箫声冷，锦瑟华年一箭。料衫上、舞红都变。宿酒醒时嘶骑晓，记绿杨残月江南岸。春去也，杜鹃唤。缃桃谢后歌尘散。枉逢人寻消问息，断鸿难倩。辜负萧娘临歧语，薄命累侬书剑。更休赋、梨花秋苑。凉到天涯双鬓影，笑西风也自飘零惯。又吹落，碧云片。"}