{"id":"1116919","title":"皇帝閤春帖子六首","dynasty":"宋","author":"苏颂","text":"乘震司春令，先天布政经。人时颁凤历，农事视龙星。光宅唐尧日，暄和太昊春。德如天溥爱，性与帝同仁。西昴昏当午，诹訾旦在东。圣君南面治，常候四星中。律管已当人统月，斗杓初建孟陬辰。新修元祐万年历，今日才开第五春。五时读令王春礼，大驾临朝晋室仪。东作西成皆有序，欲民敦本使前知。四时嘉节宴游稀，盛德先从学士知。每岁惟呈簇金帖，新春不和綵花诗。"}