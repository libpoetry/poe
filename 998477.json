{"id":"998477","title":"次韵祝廉夫登南楼","dynasty":"宋","author":"傅察","text":"膏雨润四野，草木苏中乾。驾言共临眺，凌云陟层盘。华宇荫曦日，溽暑随风阑。清谈无俗好，茶果有馀欢。拨置簿领烦，憩此簟席安。悠然得佳趣，可以寄簪冠。耳目去局促，心体自广胖。何如敛手版，触热事上官。晚来纤霭霁，矫首欣遐观。一鸟没天外，千林杳云端。西山有爽气，浅绿浮巑岏。翻疑图画里，未觉云梦宽。萧萧林间蝉，已如咽暮寒。直恐霜露至，归欤可忘餐。"}