{"id":"473333","title":"将游甬东王青州伯仲见过作（以下《客越志》，嘉靖丙寅）","dynasty":"明","author":"王稚登","text":"主人出门去，客子入门来。主人为客留，若下花前开。借问客谓谁，东海王青州。一双明月珠，夜照沧溟流。人言王家太戆直，灌夫醉骂程不识。我谓王家无世情。孔融尔汝祢正平。烈士肝肠铁一片，安能尽逐时人面。时人面好心如云，白衣苍狗须臾变。问我马何白，问我车何素。知君兄弟有心者，我为悲辛述其故。前年射策游都下，腰佩蒯缑骑瘦马。黑裘半敝难告人，朱门欲谒无知者。汝南相公识我早，握手交欢尽倾倒。此日郗超真再生，当时项斯何足道。吟成五字愈头风，奏罢一篇称丽藻。寻常未遇不自怜，及至相逢方觉好。倾都闻知声啧啧，紫闼金门皆接席。殿中荐作校书生，桥上推为题柱客。刀环筑开司隶门，马蹄阑入金吾宅。灞陵醉尉不敢呵，半夜弹筝洛阳陌。从来人事有变迁，从来结交无百年。我既还家相公没，长斋绣佛学逃禅。贝树为庵深巷里，芙蓉起塔小堂前。翟公门第寒如水，薛公宾客散如烟。千金宝剑何人是，一束生刍若个边。今朝絮酒兼炙鸡，明日千山与万溪。别君不是无双泪，留向陈蕃墓上啼。"}