{"id":"700555","title":"六忆 罗印冈","dynasty":"明","author":"顾璘","text":"忆昔观光初，群龙起乡国。骏马联华镳，出入动生色。升沈四十年，风波转倾仄。存者仅三人，华发亦衰逼。刘公去吴兴，独幸奉君侧。芝兰晚逾馨，金玉久无忒。枵然野人腹，恒饱君子德。为别甫踰时，言念靡终食。惠书竟长纸，在远心益恻。谅哉岁寒交，终古不多得。流观文章苑，君才如锦机。触手生万象，五采腾清辉。神情既效能，理性亦洞微。蜚声天壤内，调绝和益希。蹇余朴拙资，磨琢夙有依。瓦缶附黄钟，巨细本相违。欣欣里中儿，谬许谐音徽。韩孟岂其伍，皮陆是邪非。所幸山水际，时从萝薜衣。赋咏尽花竹，游衍遍岩扉。临衰忽分散，梦想恒渔矶。微念早相遂，白首终同归。年殊交匪僭，道合意自谐。吾慕淮阳公，抗俗敞高怀。山岳凝莫动，江海荡无涯。不言与不笑，一静众妙该。冲夷自为宝，任取世嫌猜。乡闾称长者，翕尔归于䰄。蹇劣愧非偶，狂斐得所裁。温温琼瑶泽，时获沾尊罍。不见倏三月，鄙吝萌旧荄。安得一披对，青天云雾开。可念不可即，展转令心哀。邵公神仙人，中散或可偶。攀龙翔九霄，误落风云后。浊世糠秕目，何足识琼玖。拂衣早归来，万事付杯酒。时过竹林园，兄弟共宾友。顾典千金裘，多多备瓶甊。激烈梁甫吟，烂醉时在口。好携两玉童，清歌击秦缶。长使蛙黾肠，慷慨容十斗。别来念此乐，几欲弃官走。赋诗遥寄之，请君试翘首。人生有真怀，捐佩当不久。鹭洲情坦夷，与物澹无竞。两世早弃官，金绯一门映。萧然就耕稼，素业乐清净。生男真圣童，诗书发天性。我生寡徒侣，爱君岂面敬。弱女虽非才，丝萝托嘉庆。匪祗终交期，实欲通子姓。形骸无尔汝，岁月有衰盛。愿言慎眠食，永以娱寿命。篆法久衰绝，中兴有徐翁。铁笔渍膏泽，屹尔缠蛟龙。李斯作者圣，后世安与同。得意且遗象，举世乃归工。商鼎款识古，孔碑额画丰。迩来出新制，彷佛传遗风。惜哉翁已老，无金铸其躬。洞庭水之大，衡岳山之崇。安得置其间，大书刻穹窿。东望乏鹏翼，浩歌意何穷。"}