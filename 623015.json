{"id":"623015","title":"秦及六国","dynasty":"明","author":"郭之奇","text":"礼乐征伐诸侯出，流极终成无道天。尊攘虽闻齐小白，虚名大抵自东迁。召陵不问荆淫号，葵丘五禁亦徒然。威烈始成三叛国，洋洋东海遂为田。取千取百谁中止，相帝相王孰后先。山东弛约南风弱，泗上群飞函谷烟。须臾已见六王毕，接瞬安知嬴吕旋。振古乾坤方一变，德功皇帝岂其然。八字从兹为郡邑，名封自此绝蝉联。赭山燔石威弥炽，灭古坑儒祸日延。博浪一椎凶未戢，凉车一石臭初传。当时倘就燕丹策，祖龙何必俟今年。"}