{"id":"672359","title":"子昂竹石","dynasty":"明","author":"吕㦂","text":"吴兴本天人，其生面如玉。先辈许经纶，多才不一足。讵谈毫素间，萧条数枝竹。因之异代下，落月想华屋。今夫拳石微，势压筼筜谷。秋云薄古黛，山雨弄新绿。飘飘逐仙气，把玩能医俗。如奏子乔笙，乃在缑山曲。如含英皇泪，犹怀帝魂哭。昔也殷士敏，祼将痛侯服。故尔生不辰，吁嗟此公族。"}