{"id":"536938","title":"长歌送徐子与","dynasty":"明","author":"王世贞","text":"日予别诸君，杖节淮南天。羽声浮云立，四座俱茫然。挂帆沛流歌大风，调笑当时隆准公。淮阴祠前双眼白，嚄唶竖子非英雄。怒涛西来厚坤坼，突兀金焦峙拳石。天令片语破鸿濛，祜辈岂得施颜色。吾家菟裘近震泽，桃花欲飘不自惜。故国鲸鲵恣吞噬，长安马蹄甘局蹐。平生之交李与徐，徐卿自握灵蛇珠。畅如金尊濯醽醁，煜若铁网擎珊瑚。傍徨祗忧吾道绝，偃蹇肯受时名趋。建安七子总词客，开元八仙多酒徒。只今龌龊吴子辈，为汝跋扈开雄图。华阳碣石俱模糊，短裘数付黄公垆。卿今揖予何为乎，使旌不惊乾象改，匕首忽逝秋虹孤。君不见河之浒，津人如云棹人鼓。前迎王生后迎汝，桂枝丛丛蚌辉吐。彩毫一飞真宰失，迫胁江山傲千古。"}