{"id":"640761","title":"题松阴卷送杜幕长","dynasty":"明","author":"童冀","text":"杜郎家住淮水东，早年学种徂徕松。读书窗前爱松绿，日夜望松高过屋。萧条兵火二十年，有梦不到家山前。长林大谷化荆棘，苍松久作爨下烟。朅来之官向吴会，松树童童偃华盖。官曹白日困簿书，客邸清宵听竽籁。故园三径久已荒，东邻西舍浑相忘。昔时遗老无一在，颓垣碧草如人长。三年坐啸长松下，神武门高冠好挂。买舟载取明月归，更写苍松入图画。人生出处非偶然，问君宦游今几年。青云得志自可乐，白头归乡也不恶。"}