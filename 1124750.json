{"id":"1124750","title":"觉溪八景 龙门春浪","dynasty":"宋","author":"徐经孙","text":"雷奔石壁间，瀑泻洞门侧。蜿蜒乘洪涛，变化莫可测。西风吹石岐，鳞甲起深辙。借问去来人，谁是骑鲸客。初生半崖阴，渐失双峰翠。倏忽满太虚，苍生望霖雨。溪月濯银盘，溪桥卧脩軏。沙净碧波寒，分明见蟾阙。山围古寺阴，曙隔鲸音发。悠扬三四声，唤上东林月。飘萧鸥鹭群，淅沥孤蒲晚。云断山月明，新泉落前涧。林馆碧溪阴，弦歌杂灯影。夜分犹吾伊，学海在人境。诗家在东皋，鸡林价争售。作者复几人，风月三千首。"}