{"id":"807297","title":"满庭芳 咏宣德窑青花脂粉箱为莱阳姜学在赋","dynasty":"清","author":"陈维崧","text":"龙德殿边，月华门内，万枝凤腊荧煌。六宫半夜，齐起试新妆。诏赐口脂面药，花枝袅、笑谢君王。烧瓷翠，调铅贮粉，描画两鸳鸯。当初温室树，宫中事秘，世上难详。但铜沟涨腻，流出宫墙。今日天家故物，门摊卖、冷市閒坊。摩挲怯，内人红袖，恸哭话昭阳。"}