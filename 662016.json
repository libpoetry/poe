{"id":"662016","title":"冬至上陵经回龙观","dynasty":"明","author":"郑岳","text":"初秋尝过此，冬半复重来。景物经时别，年光转眼催。閒庭聊驻马，胜地且衔杯。观阁烟霄接，檐楹斗柄回。琼枝晴带雪，井干昼闻雷。鹤化多年去，龙游几日回。桥山神御路，玄圃帝城隈。翠柏寒逾劲，清泉冻复开。卿云占象阙，阳管候葭灰。煖色舆台喜，明禋薄劣陪。褰幨舒远望，青嶂晚崔嵬。"}