{"id":"1205419","title":"范宽山水","dynasty":"元","author":"张翥","text":"忆昔往寻剡中山，南明天姥相萦盘。客路上头穿鸟道，行人脚底踏风湍。旦寒露重多成雨，泄雾濛云互吞吐。仆夫相呼岩谷间，空响应人作人语。溪穷岸断地忽平，石门壁立如削成。隔水无数山花明，中有人家鸡犬声。向来老眼曾到处，此境俱作桃源行。百年留在范宽笔，水墨精神且萧瑟。上有翰林学士之院章，恐是宣和旧时物。林?野鹤应自在，令我相见犹前日。时平会乞閒身归，一壑得专吾事毕。"}