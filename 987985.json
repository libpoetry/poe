{"id":"987985","title":"张秘书分符星渚同舍饯别用山谷晚风池莲香度晓日宫槐影西分韵赋诗得晚字","dynasty":"宋","author":"崔与之","text":"堂堂间世英，大名赫而烜。全才得之天，学力培其本。孤高壁万仞，清郁兰九畹。胸中富甲兵，驰骤菁华苑。文武康济才，孤忠尤蹇蹇。入可运筹幄，出可临边阃。自许何太廉，一麾江湖远。我来陪隽游，方恨合并晚。盍簪遽分袂，此情殊缱绻。高牙奉亲行，天凉綵舆稳。庐山横几案，道院庶嘉遁。金弧夜腾光，三边兵未偃。岂不念王室，罄此忠赤悃。当馈屡兴叹，追锋必于反。江梅小春时，斑衣照归衮。"}