{"id":"815082","title":"残冬展假病榻消寒聊当呻吟语无伦次录存十六章","dynasty":"清","author":"查慎行","text":"卧看星回晷景移，流光冉冉与衰期。人言宦海藏身易，自笑生涯见事迟。夜似小年寒渐信，病非一日老方知。惟余莼菜思归兴，蚤在秋风未起时。忆昨公车待诏来，微名忽忝厕邹枚。主恩不以优徘畜，士气原于教养培。身作红云长傍日，心如白雪渐成灰。依稀一觉游仙梦，初自蓬山绝顶回。茫茫大地托根孤，只道烟霄是坦途。短袖曾陪如意舞，长眉难画入时图。移镫见蝎宁防毒，误笔成蝇肯被污。窃喜退飞犹有路，的应决计莫踌蹰。雨露荣枯共一天，尘沙聚散几同年。车摧却怪蓬犹转，玉碎何图瓦幸全。蚁穴冰封残雪后，雁程风系夕阳前。故人珍重留行意，回首觚棱自惘然。尽遣儿孙归故里，尚留弟侄伴他乡。囊空预借三年俸，禄入粗供四口粮。旧积诗逋呵冻了，近添酒债典衣偿。萧然此外无余欠，领取南窗枕味长。科诏加恩典不常，征轺就道辈相望。抱经佚老头多白，拾芥群儿口半黄。惨澹风云怜入彀，冬烘头脑怕当场。退身引疾犹多愧，我昔曾荒陆氏庄。海内连年丧老成，南伤秀水北新城。读书自要师前辈，知己谁能托后生。此段人情看烂熟，向来士习例相轻。笑他江左衣冠族，誓墓区区为角声。地降天升气不交，羽禽何物尚胶胶。霜浓四野鸦争粒，叶秃千林鹊露巢。各有经营宁得已，未知辛苦定谁教。息黥补劓劳生事，盖顶终须一把茅。经旬坐稳一蒲团，才阅朝寒又晚寒。蕴火梅欣先腊放，避霜菊耐涉冬看。散花庵里新居士，视草台中旧史官。勿著两般分别相，大千世界本来宽。不畏群嗤不受怜，孤行一意久弥坚。敢夸愿大难成佛，肯䑛丹余蚤得仙。方朔文章多诡俗，放翁家世少高年。色经指诀全抛却，人寿终非草木延。宜忌拘牵十二三，灵苗毒草比粗谙。性存姜桂何妨辣，味到芩连不取甘。好友劝尝真苦口，庸医隔膜漫多谈。古方难适今时用，此理如禅在细参。却病奇方乃避嚣，远坊两板闭萧条。室无歌妓何烦遣，邻有乡僧不待招。石鼎涛生茶正熟，铜炉灰陷火潜消。鸡鸣漏尽人谁觉，又听门前过早朝。童时了了记观河，六十三年忽已过。眼暗耳聋知老否，葛凉裘暖奈身何。一帆去国谈何易，万卷无家累亦多。爱惜精神图省事，明年兼拟谢诗魔。"}