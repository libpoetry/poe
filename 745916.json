{"id":"745916","title":"和周少溪补衣篇原韵","dynasty":"清","author":"柯振岳","text":"维天有缺陷，谁与鍊石补。诵君《补衣篇》，幅短情缕缕。万物不自轻，饥寒焉得侮。裋褐虽不完，文彩炳于虎。旷怀白香山，境甘心独苦。大裘庇天下，自命一何古。茫茫千亿身，欲使免终窭。末俗识拘墟，空言笑媚妩。岂知絮以仁，方寸如携取。刀尺制未毕，且复安环堵。补衣一补天，三复为起舞。"}