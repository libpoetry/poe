{"id":"823313","title":"哨遍 隋董美人墓志，效稼轩括体","dynasty":"清末近现代初","author":"吴湖帆","text":"按董美人，生长蕊宫，不幸华年死。有墓志。家世颇详之。溯其先恤宜乡里。祖佛子。北齐凉州刺史。敦仁博洽标誉起。父后进其名，令闻河渷，英雄俶党声驰。诞美人、淑质秉华姿。接上恭承，以顺亲帏。凤采龙章，砌炳瑾瑜，庭芳兰蕙。噫。鲁殿来仪。梁台出事。摇环佩。倾国妖容貌，穷巾角，妙弹棋。看冶笑千金，曳裾万态，投壶技巧鹤高飞。旋回雪吹花，春秋十九，忽摧芳仁寿第。望龙原、寂寂付幽栖。空想象、文成术无施。散长空、遥天霞绮。谁怜冰枕弹泪，幕卷愁滋味。花台秋夜，凝尘故黛，只有余芳传此。其文哀感总淋漓。况多情、帝子亲制。"}