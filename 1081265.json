{"id":"1081265","title":"被檄下乡督税作释负","dynasty":"宋","author":"陈渊","text":"诏书宽逋负，国用岂云阙。郡邑有常供，征求安敢辍。稽迟推蚤暮，钩摘剧豪发。饥氓困鞭箠，十室九告竭。连雨催早稻，雪穗迷空阔。要令公私办，当复俟旬月。平生虑患深，献玉每遭刖。忧民已无策，问俗聊省罚。阳城吾所慕，晚官敢求达。宁无抚字心，便觉催科拙。"}