{"id":"1038886","title":"迁居","dynasty":"宋","author":"苏舜钦","text":"前岁旅淮楚，去年还上都。上都一岁内，前后七徙居。岁暮被重谪，狼狈来中吴。中吴未半岁，三次迁里闾。京师重腾移，长物动数车。江湖亦稍便，一舟乐有馀。破坏新器皿，散亡旧图书。家人颇倦烦，行路亦叹呼。吾知人之生，天壤乃蘧庐。其间暂寄寓，一世还须臾。纵游极南北，所历足自娱。犹恨苦濡滞，带动摧妻孥。安得出八极，浩与元气俱。仰首羡日月，晨夕苦奔趋。二物本无情，亦为气所驱。况我有血肉，又生名利区。手足日不闲，在地无根株。流宕固宜矣，何必厌道涂。此身亦外物，安用伤羁孤。庸人所见狭，但以乡井拘。屑屑寸粒食，何异鸡在笯。拟随犯斗槎，欲上浮海桴。寄语怀安者，嗟嗟尔何愚。"}