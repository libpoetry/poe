{"id":"519405","title":"放情歌","dynasty":"明","author":"朱诚泳","text":"我生大块间，俯仰无愧怍。灵台澹以虚，秪知为善乐。五音错吾之耳明，六材滑吾之口清。兼之雅趣在岩壑，况乃至性嗜哦吟。富贵非吾欲，坦夷是素心。有时宫居厌烦热，飘然直欲攀明月。飞上莲花第一峰，更踏虹桥看银阙。有时鹤背御罡风，扶摇直过蓬莱东。回首沧溟一杯小，侧身为挂扶桑弓。一笑归来还击缶，自酌天浆斟北斗。扣歌几阕游仙词，彩凤和鸣赤虬吼。忆初元是瑶台仙，紫皇谪我三千年。青山为尘海为土，永与日月同周旋。"}