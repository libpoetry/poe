{"id":"467045","title":"感事四首","dynasty":"当代","author":"陈永正","text":"山崩连县市，夺户走相惊。绝境悲生别，微躯与死争。屋倾人枕藉，堰塞水纵横。民命如天大，谁能力一擎。顷刻陵为谷，家家聚哭声。人间存大爱，心上有苍生。撼地犹馀震，忧时见至情。临危身不顾，我自敬豪英。千里雷渊震，遥回岭海声。魂招迷蜀道，手援入危城。列幕惊三徙，忘身勇一行。拯民今古志，百万庆重生。天末云仍暗，心中世已更。但留残命在，容待劫波平。举国馀伤痛，横流识浊清。唐山如昨日，感极欲忘情。"}