{"id":"518222","title":"题何养素煮雪轩","dynasty":"明","author":"唐文凤","text":"水曹耳孙冰玉质，亦爱观梅东阁立。梅梢乾雪手可拈，拾取春芽和琼液。方炉炽火金乌腾，孤铛煮月银蟾泣。珠玑脱串暗有声，瑶琼碎屑轻无迹。萍雨疑跳春浪惊，松风误杂秋声急。鹤飞影堕烟榻寒，蛟浮气袅云窗湿。风流不让陶谷誇，高致敢与卢仝敌。诗脾凉沁蔗浆融，渴吻香零甘露浥。吟哦几度三咽馀，乾坤清气归胸臆。"}