{"id":"647604","title":"赠赵丹林先生","dynasty":"明","author":"王汝玉","text":"晋唐以来善画者，北苑神妙超古今。咸英韶舞既兴作，世间凡乐皆哇淫。丹林赵君抱画癖，毫端彷佛窥其室。匡庐南走控祝融，泰岱东撑压溟渤。兴来信手势若飞，屼嵂纵横满高壁。自从携家隐五湖，葛巾芒屦侪樵渔。或时落茟益奇绝，往往探夺骊龙珠。江南巨室争购得，一纸不惜千缗储。君今冉冉迫垂老，君画从兹愈当宝。我有素缣雪花皎，烦君精意一挥扫。回取商岩貌惟肖，明廷恐欲求师保。"}