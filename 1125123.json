{"id":"1125123","title":"春雪监中即事二首","dynasty":"宋","author":"晁补之","text":"愁云欲雪纷来族，微霰铮鏦先入竹。舞空蛱蝶殊未下，迸瓦明珠正相逐。仆夫无事困薪苏，乌鸟不鸣依室屋。肺病恶寒望劝酬，桔梗作汤良可沃。白云自非桃李族，阳春且止听黄竹。江风吹苇暗天地，鸥鸟纷纷起追逐。请看万瓦变璠玙，平日尘寰无此屋。闲居幽事亦堪论，小径苗生土增沃。"}