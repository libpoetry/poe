{"id":"685061","title":"环谷八咏 榕阴夜月","dynasty":"明","author":"王渐逵","text":"层荫散碧漪，月色信寒翠。稚子喜相呼，去拾瑶琼翠。道人性适真，茅斋卧空碧。种桃岁月深，染遍青山色。出语好惊人，累日不成语。呼童觅吴笺，忽得江头句。兴足不设机，只以荔为饵。犹恨风触枝，深我群鱼智。冬雪亦自佳，此意向谁论。推窗试一观，天地正混沌。地僻鹿为群，山深云作洞。莫遣风太吹，惊我游仙梦。绿竹环高台，青簟聊自枕。不作云韶声，犹带潇湘韵。松声入我调，调切声更古。援手传其音，按作山中谱。"}