{"id":"762350","title":"祷雨篇","dynasty":"清","author":"孙元衡","text":"灵海濩渃天为关，回互中原乖百蛮。灶鼍窟外裸人国，当今神武威愚顽。命官分职列星宿，铁骑戈船肃侦堠。雕题大耳文蛇衣，更不肉人工战斗。鱼盐可贾沙可耕，蔗田千灶煎为饧。九轨车音杂哀角，市廛不减无诸城。旻天阳道黄尘起，时见旱龙升海底。天仓嘒嘒天稷暗，太微木入河无豕。摐金伐鼓声动山，嗟我卧病床帷间。官僚尘土事趋走，耆旧老瘦争追攀。狂夫大言满人口，剑逼丰隆雷在手。建坛十丈赤嵌边，维南有箕北有斗。蹶张武人生怒嗔，鞭挞头陀咒鬼神。焚巫暴尪古所戒，此岂有力回天津！扶杖强起对辽廓，池荷枯死芙蓉落。南方火云烧太清，片月悬弓气蒸灼。斯牲靡爱荐惟馨，圭璧既卒神莫听。祀山斩木诬百灵，及时省过户且扃。殓胔收骨平厥刑，怨怼骄蹇两不形。肥遗自死人自宁，周官荒政还当铭。"}