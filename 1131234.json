{"id":"1131234","title":"赵左司挽词","dynasty":"宋","author":"楼钥","text":"行谊高馀子，文章自一家。岳神均客礼，敌国叹才华。直节曾无苦，全瑜更不瑕。儒流有遗恨，不见草黄麻。淮甸争钱币，夔城辩戍兵。诏归南郡近，公去北门轻。避宠若将浼，求闲竟不成。亦齐无适莫，一笑老于行。许国终无挠，居家不愿馀。深蒙明主眷，未觉故人疏。高论三千牍，阴功四一书。佳儿承积庆，端可大门闾。乡贡蚤驰誉，郎潜方比肩。求仙容我学，成佛叹君先。天癸年将暮，金丹语未圆。忽传长别偈，天阔散云烟。"}