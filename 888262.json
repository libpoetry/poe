{"id":"888262","title":"次朱天球赠吴茂先韵","dynasty":"宋","author":"吴则礼","text":"暮年挈挈侬与君，端觉高歌有鬼神。平生王恭无长物，此事逼人殊咄咄。戏谈缰马决鼻牛，夫子大是孙殷流。休言他日随计上，且看南徐拍天浪。阿球高气宁用论，为卿三倒实饱闻。眼边讵肯作悬特，葵藿撑肠方自嘿。屋头云锦秋水明，兀然隐几渠宁贫。诗书撩人姑把玩，只与毛锥为老伴。红尘著脚笑参差，索食祖仁那更疑。于世无堪大瓠种，独可剖心如叔仲。江湖作意从之游，老夫颇欲学操舟。清言解颐未云已，儿子屡惊雷绕齿。好事谁过扬子云，一樽聊与细论文。政须林宗巾角折，仍要时时见颜色。"}