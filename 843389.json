{"id":"843389","title":"游云栖谒莲池大师塔","dynasty":"清末民国初","author":"俞明震","text":"云栖背西湖，浩荡宜江景。到门山又合，步步人孤冷。莲池旧道场，僧众具纲领。略参入世法，肃客进瓯茗。无住方味禅，入林忽思笋。率性本自然，觉妄异俄顷。深廊昼悄悄，寒翠上襟领。还寻祖师塔，飞雨过峰顶。万竹无一斜，烟云自严整。始知物象微，戒力常昭炯。嗟余脱世网，颓放失修绠。坐收海潮音，胜闻晨钟警。窅然吾丧我，遒境倘可引。"}