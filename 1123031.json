{"id":"1123031","title":"和洪秀才八首","dynasty":"宋","author":"胡寅","text":"杖策纷纷是，谁能志大猷。觕衣与粝饭，长夏及清秋。辩论轻三耳，斋明见两眸。圣门多要妙，文艺不须游。自昔超群者，无非远大猷。要令心似镜，莫遣气横秋。末学多墙面，深窥异瞽眸。君看颜氏子，何以过商游。爱酒希元亮，敲门重子猷。孤松将秀岭，万竹已摇秋。懒去手搔发，兴来书映眸。此生当皎皎，毋作梦中游。于今闻议论，自昔际风猷。劲柏君凌雪，衰蒲我望秋。读书钦满腹，歌舞倦回眸。岂但人称善，无惭马少游。栽花为事业，种秫是谋猷。不羡两蜗角，从教双鬓秋。登楼山抹黛，垂钓水澄眸。此乐应谁侣，雩风昔从游。鄙人闻道晚，何以播芳猷。未就三年刻，还惊一叶秋。论交无白足，对客有青眸。之子怀仙趣，相期汗漫游。有烦推后觉，未克继先猷。痼疾资医缓，心专慕弈秋。远游方策足，参倚在凝眸。更仗磋磨力，时时警惰游。闻说频频党，深遵秩秩猷。题评归月旦，裁鉴比阳秋。赋谢雕虫手，诗通美盼眸。看君多直谅，端似汉朱游。"}