{"id":"844371","title":"瑶花慢 水仙花","dynasty":"清末民国初","author":"林朝崧","text":"美人何处？洛浦湘江，怅碧云千里。微波空托，谁信道一点灵犀潜许？缃裘缟袂，仿佛到曲屏近底。念佩环月夜飞来，水阔天寒辛苦。重帏深下金堂，怕不惯冰霜，密与遮护。目成肠断，应认得前度汉皋交甫。盈盈无语，步罗袜灯前起舞。愿掌中留住仙裙，莫放乘风归去。山遮水隔，矾弟梅兄，正岁寒相忆。凌波仙子魂一缕，多谢春风招得。携盘却立，悄犹带汉宫月色。料芳心情怨难胜，且莫与弹湘瑟。护香帘幕重重，恼蝶使蜂媒，频叩窗槅。天寒夜永，相对处，屏底银灯閒剔。风鬟雾鬓，纵消瘦依然倾国。试尊前与赋惊鸿，借取陈王彩笔。"}