{"id":"997088","title":"席子泽槃礴图赞","dynasty":"宋","author":"黄庭坚","text":"百遇毒而成医，九折臂而信道。慈子而长人之幼，爱亲而寿人之老。盖尝饮长桑之丸，而得耆域之草。此天地之仁气也，而席子以游方之内。知万化之如今，忘一世之遗我。临流濯足，脱帽箕坐。寄槁竹以孤唳，哂秋叶之惊堕。此天地之义气也，而席子以游方之外。观壑若陵，对卿若兵。客或箴之曰：俯仰之间，祸之橐也。虎不可暴，河不可乘。席子笑而应之曰：此天地之强阳气也，谁能以久生于是方。嘘竹莩，致膜眼。吟弄风月，使客忘返。吾但怪其多能不穷，不知去方朔之近远。"}