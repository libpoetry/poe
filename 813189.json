{"id":"813189","title":"冬日都中杂咏","dynasty":"清","author":"张晋","text":"两度长安游，未尝交一人。譬彼麋鹿性，难与鸾凤亲。麋鹿恋旧林，游子怀故里。何事滞京华，屈指一年矣。昨夜朔风来，飒飒惊旅怀。登高向西望，惟见寒云飞。云中响哀鸿，似共愁人语。岂无稻粱谋，计拙亦何补。今夏苦雨多，积水遍四野。田庐化乌有，流离状难写。迩来见三白，云兆明岁丰。可怜蚩蚩者，何以御严冬。愧我寒素子，敝裘以蒙戎。一身且不庇，何可及物功。侧闻圣天子，恤民廑宸虑。诏令赐冬衣，不待叩阍诉。博济古所难，沟壑谁见收。鸠形与制面，骇视泪交流。却听朱门内，歌管声未休。天道固如此，杞人胡独忧。人生论聚散，有如天上云。风吹无端合，亦复无故分。荔浦我好友，频年感离群。谁知因索米，复此共论文。此游亦偶然，此会知难久。莫问后日期，且共樽前酒。相期各努力，好秘千金帚。悠悠世上名，无用等刍狗。羁心念乡国，昨日家书至。仓卒视封缄，上有平安字。书中何所言？读罢长歔欷。缕缕述饥寒，此亦意中事。年来叹飘泊，偪仄情难舒。修名苦不立，回首惭妻拿。心怀千岁忧，身无一日好。何不随仙人，山中拾瑶草。"}