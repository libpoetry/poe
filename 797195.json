{"id":"797195","title":"玉女摇仙佩 题蒋海珊“贪看梅花过野桥图”","dynasty":"清","author":"赵芬","text":"横溪略彴，著个幽人，伴鹤风神潇洒。冷蟾生涯，孤高心性，总被绮梅牵惹。破晓携筇出。忘琼云娇堕，彩虹寒跨。暗香透、一枝竹外，小立幺禽，冻萼低压。诗仙最清狂，雪友霜媒，冰衔许借。犹忆小窗梦醒，月冷芳樽，忍负相思那夜。宠柳骄花，嬉春虽好，怎及西泠茅舍。欲去重回步，绕篱落、徙倚水边林下。怕一霎、随波片片，玉龙哀曲，等闲吹谢。生绡写。他年官阁助清话。"}