{"id":"513292","title":"览镜辞","dynasty":"明","author":"沈周","text":"匣中青铜小圆月，比月长明又不缺。朝朝照我六十年，初自丱时今白发。一朝见面一朝亲，老少妍媸认得真。病来半月不开匣，开匣顿然成别人。脂胶两眼匡失肉，颐褶垂垂颧骨簇。傍人虽道言笑是，个里故吾何可赎。镜神谓我瘦勿惊，尔形尚在天有情。休文减带固本相，抚镜始觉吾心平。"}