{"id":"1131474","title":"和林子长送芡实诗韵","dynasty":"宋","author":"虞俦","text":"芡实尝新又一年，溪堂风物想依然。软温初剥浑如旧，只欠高谈惊四筵。裹送头颅慰隔年，书传鸿雁正翩然。诗成更想挥毫处，无数珠玑落满筵。百琲明珠富有年，不须鲛客更潸然。斛量自是君家事，买取双鬟当舞筵。目送归鸿不记年，书来系帛正茫然。也知函首初无罪，应为怀珠供四筵。华池同咽足延年，枵腹新来忽果然。再遣金罂来入社，不妨朱袖镇当筵。皓齿君家二八年，歌珠曾许听累然。双眉松子元同味，更唾馀花傍绮筵。"}