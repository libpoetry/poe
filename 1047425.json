{"id":"1047425","title":"送荣叔归萧山","dynasty":"宋","author":"沈辽","text":"畴昔来会稽，浮舟出江堤。苍茫望津道，隐隐辟招提。虚气发峻岭，疑有至人栖。龙象兹拥卫，群木皆萋萋。吾家浮屠老，早岁离烦迷。持律破三业，悟道臻渊倪。法网覆众生，一念绝町畦。戒刀割大荤，水陆无象犀。凡物有极势，固难叙阶梯。兀然被衣裓，谁能判金泥。六时宣法音，万生荷提携。愚人本无识，有识自难稽。如我解所说，安可议东西。稽首送归驭，信美旧山蹊。"}