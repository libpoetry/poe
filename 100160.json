{"id":"100160","title":"丙子重九·穷途不择友","dynasty":"宋代","author":"苏轼","text":"穷途不择友，过眼如乱云。余子谁复数，坐阅两使君。共饮去年堂，俯看秋水纹。此水与此人，相追两沄沄。老去各休息，造化嗟长勤。佳哉此令节，不惜与子分。何以娱我客，游鱼在清濆。水师三百指，铁网欲掩群。获多虽一快，买放尤可欣。此乐真不朽，明年我归耘。"}