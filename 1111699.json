{"id":"1111699","title":"送人出使","dynasty":"宋","author":"吴芾","text":"天心轸念国西陲，妙选廷臣下赤墀。要布宽仁慰彫瘵，用资根本济艰危。九重眷遇风云会，万里威名草木知。此去愿罗天下士，归来共立太平基。驿骑骎骎犯露霜，定知遐俗喜生光。千官弩矢迎郊外，百姓壶浆夹道旁。要使远谋安井邑，尽令诸将守封疆。更将馀力筹边策，归日收功坐庙堂。"}