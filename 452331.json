{"id":"452331","title":"古雷行","dynasty":"当代","author":"吴金水","text":"古雷半岛东海东，林麓迢递俯龙宫。不见尘嚣与车马，尽日白浪撼葱茏。我来欲投渔家宿，平沙十里行空濛。遥见樯桅稍掩映，小楼飞檐争玲珑。呼儿开筵迓远客，忙煞苍颜主人翁。长鼋巨蟹错杂列，龙虾石鱼奋须鬣。奇氛扑面酒乍开，共把鲜新佐甘冽。裁诗行令未足欢，要将长笛吹石裂。一帘暖意何融融，却怪主人独恍惚。停杯为问缘何愁，欲做欢颜还惨咽。自言世代居蓬瀛，跋涛涉浪是平生。海风年年送鱼讯，惯见鲛鲨与奇鲸。螺蛤满滩蟹满地，蜃气吹得云霞腥。稻粮蔬果四时足，畎亩自可閒时耕。不知人间有饥馑，但笑桃源费经营。岂料官家新政略，明年田屋改它作。要逼村民弃家山，警匪轮番逞凶恶。妨碍公务罪难饶，连宵抓捕到老弱。可怜三尺垂髫儿，为护阿爷也被缚。村民含泪签文书，条文岂容更斟酌。千家楼台千顷田，官商贱买如抢掠。可叹自小为渔耕，舍此生涯更何著。田中钢塔已成林，排污更以海为壑。但劝诸君惜此欢，明年不复持螯乐。满室闻罢悄无声，唯有潮声摇窗棂。我心岂无相慰语，未语先已不胜情。久居繁华厌都市，车喧楼拥烟尘蒸。十年足迹半天下，要觅人间新武陵。陵谷处处与世变，山颓水浊常心惊。今朝方得尘外境，只道天末能逃形。奈何天下皆王土，搜求先已到东溟。如此田园如此海，忍看变灭如倾崩。便作长歌为存照，如对佳人做生吊。长歌未竟悲风生，一群白鹤出林杪。欲问白鹤将何迁，白鹤无言入飘渺。"}