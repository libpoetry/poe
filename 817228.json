{"id":"817228","title":"忻州婴杵庙","dynasty":"清","author":"潘耒","text":"烈士不爱生，亦不卤莽死。苟生颜面羞，徒死魂魄耻。生死各有立，机括妙相倚。婴杵得其深，一发存赵祀。千夫共舆瓢，不如道旁委。两人利断金，同心而殊轨。间牒有阴阳，奇正相表里。神鬼未能窥，宵小安足拟。赵朔亦何人，得士有如此。驱车出忻州，酹酒吊故里。秋风正萧骚，浩歌热双耳。带兆虽中绝，巢卵岂俱毁。藏山不可求，哀哀哭公子。古人贵成事，今人贵成名。义声岂不美，躁取事或倾。吾心在千秋，旦暮安足争。太史佣法章，丙吉不自明。生潼闻李善，卖卜有王成。短箠诟楚隶，漏船舞吴兵。奇巧千万端，权舆于杵婴。精诚生智术，狡狯不足惊。死生判难易，当时费权衡。功成终下报，命乃鸿毛轻。为难勿藉口，君子守其经。"}