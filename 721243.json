{"id":"721243","title":"厓门吊古","dynasty":"明末清初","author":"陈子升","text":"南渡何因断好音，两厓松柏昼阴阴。鱼鳞屋里君臣会，羊角风前社稷心。重译海遥天上下，九州金散鼎浮沈。中原仓卒移龙战，泪尽玄黄根至今。舟中劝学非迂阔，纵有孙吴可奈何。实异处堂安燕雀，虚言梁海有鼋鼍。枢衡并拥慈元殿，柴市遥闻正气歌。千古兴亡问穷海，几时还见不扬波。"}