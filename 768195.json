{"id":"768195","title":"摸鱼儿 其五","dynasty":"清","author":"李符","text":"记分携、十年一梦，见时应惜憔悴。琼窗选婿虽分巷，只在种梅乡里。沿碧水。早寻到、卢家海燕双飞地。犀钱系臂。看乳姐怀中，阿侯容好，转忆莫愁美。兰橑迥，还隔重墙逶逦。锦书依旧难寄。楚腰卫鬓閒房共，不是那回容易。伤往事。也应念、牡丹钿盒藏心字。金箱更秘。有谁识从前，榴裙百褶，曾染旧红泪。"}