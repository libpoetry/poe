{"id":"517464","title":"少年行","dynasty":"明","author":"王称","text":"千金换宝剑，短发鬘长缨。银鞍照紫燕，飒沓洛阳城。洛阳城中足年少，陌上相逢开口笑。按铗长歌猛虎词，弯弓直上呼鹰道。归来买笑何所驩，白日拥掷夜未阑。百觞每共孙宾醉，一饭羞从漂毋餐。吴姬二八小垂手，短笛横吹折杨柳。一曲临风意气生，珊瑚击碎乱从横。春来秋去只如此，五侯七贵为知己。却笑侯嬴空抱关，白首夷门不暂閒。"}