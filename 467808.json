{"id":"467808","title":"菩萨蛮 集李商隐诗句十八首","dynasty":"当代","author":"黄绮","text":"春烟自碧秋霜白。昔年曾是江南客。从此抱离忧。多情岂自由。世情休念乱。万里飘流远。仍有醉如泥。三年问讯迟。人生岂得长无谓。三年已制思乡泪。又见鹧鸪飞。江晴有暮晖。水风醒酒病。窗迥侵灯冷。岑寂胜欢娱。惊心开远书。轻帷翠幕波回旋。梁间燕子闻长叹。只是自伤春。从教梦寄魂。莺啼如有泪。怨目明秋水。所得是沾衣。青楼人未归。只知解道春来瘦。殷勤莫使清香透。红砌杏花娇。池清犹寂寥。勿贪佳丽地。不见千金子。眉眼恨分明。故园芜已平。峡中寻觅长逢雨。蓬山此去无多路。还自托微波。新欢借梦过。非关无烛夜。背面鞦韆下。明镜惜红颜。妆楼认粉绵。未容言语还分散。后堂芳树阴阴见。毕竟是谁春。残花伴醉人。此生真远客。梦到飞魂急。梦好更寻难。清香披蕙兰。红楼隔雨相望冷。青袍似草年年定。疑误有新知。帘疏燕误飞。柔情终不远。莫叹佳期晚。来去发春慵。仙衣尽带风。嫣薰兰破轻轻语。郎君下笔惊鹦鹉。时复一相携。高楼倚暮晖。年年春不定。笑处如临镜。穿过画楼深。高辞肯浪吟。明珠可贯须为佩。轻衫薄袖当君意。微露浅深情。人间重晚晴。画楼多有主。洛水妃虚妒。不奈此香何。依稀解醉罗。更无人处帘垂地。珠容百斛龙休睡。只是近黄昏。墙高月有痕。花将人共笑。无意怜幽草。玉簟失柔肤。何郎得意初。柔肠早被秋波割。春心莫共花争发。花气乱侵房。池光忽隐墙。红颜无定所。自怯春寒苦。却拟笑春风。开樽绿酒浓。南塘渐暖蒲堪结。人生岂得轻离别。燕重远衔泥。卷帘看已迷。月澄新涨水。浓翠遥相倚。柳意怅微微。小园花乱飞。未知歌舞能多少。低楼小径城南道。菡萏荐红衣。行行来自西。鸾凰期一举。分逐春风去。向晚水溶溶。眉愁淡远峰。风波不信菱枝弱。西亭翠被余香薄。深夜月当花。依稀履迹斜。离情堪底寄。星汉秋方会。回首是重帏。佳期自古稀。如何肯到清秋日。凉蟾落尽疏星入。愁绪独如麻。桐香待凤花。回衾灯照绮。镜拂铅华腻。只是见鸳鸯。寻思有底忙。已背节物同寒雁。悠扬归梦惟灯见。住处小江流。凌波有旧游。人闲微病酒。解有相思否。更赋赠行诗。犹当无愧辞。凿天不到牵牛处。背灯独供余香语。露井近寒砧。羁留念远心。永怀当此节。人岂无端别。好好寄云波。三秋只见河。年华若到惊风雨。枉教紫凤无栖处。数雁塞门霜。花飘度腊香。归期过旧岁。断续殊乡泪。年渚宿残宵。离魂峡外销。"}