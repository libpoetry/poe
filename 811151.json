{"id":"811151","title":"感赋二首","dynasty":"清","author":"邓乃溥","text":"愁纹叠叠楚天云，空锁留仙旧皱裙。儿幼忍言长夜别，亲衰何意半途分。十年贫苦先抛我，百事酸辛总负君。一寸悲肠回九折，西风无泪哭斜曛。休将薄命怨苍天，往事于今总可怜。院砌蛩吟哀夜月，窗纱人影渺秋烟。明知生死留长恨，如此姻缘悔昔年。凄绝呱呱声欲断，强形欢笑侍亲前。"}