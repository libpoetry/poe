{"id":"494200","title":"送李上舍归宜兴","dynasty":"明","author":"湛若水","text":"翩翩毗陵子，浴德璧水涯。十年不入官，藏器以待时。四海仰明圣，天运转璿玑。遐不共帝臣，之子亦来归。观光五云里，际会千载期。阳德会光大，阴霭尚朝曦。时事异厝薪，凤凰亚鸡栖。献璞或见刖，按剑专相疑。苍苍阳羡峰，微微江月晖。送子归山中，山中多蕨薇。"}