{"id":"226215","title":"饮酒乐·羊祜折臂为三公","dynasty":"宋代","author":"黎廷瑞","text":"羊祜折臂为三公，英布之相黥而王。富贵真可爱，体肤不敢伤。刘安升天守都厕，长房学道须食粪。神仙诚可慕，臭秽那可近。驷马高盖未易求，水银黄金况难信。我亦不愿承明庐，我亦不愿蓬莱山。但愿觳{觳殳换束}耕田间，种秫酿作九霞丹。秋风两鬓不须绿，日饮时可朱吾颜。山花山鸟自歌舞，醉听松风牢掩关。用世之士笑我拙，出世之士怜我顽。冕裳不著虽共蓑笠老，露霓易过安得岁月还。那知我复笑尔还尔怜，千秋之后高台曲池在何处。六鳌之侧岱屿员峤俱深渊，兹论犹日茫昧然。华亭鹤唳却听不可得，单豹遇虎所养安得全。唯有饮酒之乐不可言，所以达士不与醒者传。"}