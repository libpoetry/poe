{"id":"1107166","title":"寄邓舍人二首","dynasty":"宋","author":"韦骧","text":"顷随旌旆按东州，一别门阑物再秋。内诵德言如在耳，仰瞻云步但昂头。掖垣遥想丝纶暇，海角方深赈恤忧。安得此身如泛梗，区区能傍济川舟。白发书生意气完，确然行学效民官。九天宫阙心长在，万里江河分亦安。屡愧姓名尘荐牍，岂论明类必弹冠。感公知遇如何报，唯有霜筠敌岁寒。"}