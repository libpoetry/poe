{"id":"401921","title":"答白凤步见怀韵二首","dynasty":"民国末当代初","author":"聂绀弩","text":"昨宵疑见故人来，字贴诗篇印谱开。满目琳琅遮玉面，泼天风雨黯珠胎。今番好梦酣如醉，一寸相思淡未衰。盼得东风吹万树，乾坤何止两樗才。已见东风拂面来，九重阊阖向人开。春城日暖花添蕊，沧海月明蚌献胎。几度空山新雨后，尚何涸辙鲋鱼哀。天门百战降龙木，改楔宫墙恐不才。"}