{"id":"417151","title":"水龙吟","dynasty":"近现代","author":"沈祖棻","text":"断肠重到江南，感时今已无馀泪。腥尘涨海，金钱迷夜，万家酣醉。劫后山川，眼中人物，伤心何世。叹收京梦醒，排阊路远，凭谁问，中兴计。还见惊烽红起，望关河、危阑愁倚。黄昏渐近。苍茫无极，斜阳难系。漫念家园，荒田老屋，新丧故鬼。怕长安残局，神州沈陆，祇须臾事。"}