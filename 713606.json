{"id":"713606","title":"咏古 其二十三","dynasty":"明末清初","author":"屈大均","text":"季布多战功，数能窘汉王。摧刚以为柔，得脱因濮阳。朱家不相负，名声闻四方。滕公非任侠，为汉求忠良。从容为上言，私怨以之忘。廷叱樊将军，十万罢横行。辞气何刚直，殿上皆惊惶。天下虑摇动，生民尚痍创。嫚书禽兽言，安足争短长。孝惠至高后，兵革久不兴。实以季布力，海内得宁康。"}