{"id":"721419","title":"喜廖南炜自都门挈家归里二首","dynasty":"明末清初","author":"陈恭尹","text":"粤台风景尚依希，且向湖边掩竹扉。朔雪渐寒鸿合返，海波曾起鹤先飞。老妻相伴为游侣，孙子成行着彩衣。四十年来兵燹地，白头如此几人归。犹及承平记土风，先朝人物足称雄。可能地气来从北，欲挽狂澜尽向东。负郭席门贫孺子，襄阳耆旧老庞公。交情两世还谁在，长忆吾翁与若翁。"}