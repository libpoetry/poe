{"id":"173057","title":"冬雨不止郑丈作诗次韵","dynasty":"宋代","author":"王洋","text":"海门山外天池雨，来趁沱江打鼍鼓。望夫台上湿愁红，玉斧坛边没沙渚。貂裘公子思寒侣，佩玉鸣鸾不成舞。殷勤举爵祝云师，壮士端须气相许。果然晴日照鱼梁，鸿雁高飞肃霜羽。西清丈人诗眼高，高友渊云仆徐庾。兴来弄笔起春风，暖日桃花静初吐。且题红药寄长沙，不用短衣从猛虎。"}