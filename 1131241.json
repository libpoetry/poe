{"id":"1131241","title":"郑华文挽词","dynasty":"宋","author":"楼钥","text":"蚤擅春秋学，贤关第一流。少公清泽国，赞府著神州。试邑人交荐，还朝誉更优。如何急流退，不使上瀛洲。籍甚柯山政，儿童识贵温。欢谣闻魏阙，殊宠镇吴门。就养家传子，休官泽及孙。吾乡耆旧传，千载德弥尊。兄弟忝同登，论交最有情。颓波知劲节，彻底叹真清。正尔寻姻好，胡然丧老成。抱痾难执绋，挥涕望佳城。"}