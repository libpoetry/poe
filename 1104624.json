{"id":"1104624","title":"上册宝十三首 迎神用《歆安》。","dynasty":"宋","author":"郊庙朝会歌辞","text":"笾豆大房，牺尊将将。馨香既登，明灵迪尝。其乐伊何，吹笙鼓簧。灵来燕娭，降福无疆。吉蠲惟时，礼仪既备。奉璋峨峨，群公在位。神之格思，永锡尔类。展彼令德，于焉来暨。雍雍在宫，翼翼在庭。显相休嘉，肃雍和鸣。神嗜饮食，明德惟馨。绥我思成，式燕以宁。牺牲既成，笾豆有楚。摐金击石，式歌且舞。追怀懿德，令闻令仪。灵兮来格，是享是宜。"}