{"id":"1124573","title":"南歌子","dynasty":"宋","author":"倪称","text":"佳月当今夕，清尊尽客欢。参横斗转夜将阑。试泛小溪深处、与重看。野水从磨激，群山势郁盘。殷勤照我一杯残。更有谪仙奇句、斗清寒。置酒临清夜，狂歌尽一欢。主人幽兴未渠阑。不负一天明月、卷帘看。影动黄金阙，光摇承露盘。君今双鬓未凋残。明岁玉堂兹夕、赏高寒。对月中秋夜，传觞一笑欢。飘然逸兴未应阑。步向望湖桥上、倚阑看。松径风萧瑟，山腰路屈盘。南飞惊鹊五更残。小立水云光里、葛衣寒。露下衣微湿，杯深意甚欢。西风吹暑十分阑。月满中秋、仍共故人看。酒好鹅黄嫩，茶珍小凤盘。醉吟不觉曙钟残。犹记归来扑面、井花寒。嫩竹呈新绿，幽花露浅红。一檐苍翠落杯中。更有飞泉鸣佩、响丁东。乐事知难并，良辰得暂逢。晚风林下一尊同。便觉飘然身在、广寒宫。积水凝深碧，斜阳散满红。扁舟轻漾白蘋风。曲港孤村萦绕、路相通。野色浮尊净，荷香入座浓。胜游聊复五人同。恰似辋川当日、画图中。"}