{"id":"1117217","title":"和王巩见寄三首","dynasty":"宋","author":"苏辙","text":"南迁春及秋，江湖未云半。逮此归路长，始悟行日远。幽忧脱沉痼，清梦惊婉娩。行行逢故人，笑语杂悲泫。江秋北风多，归帆未应驶。天寒雁南向，家书空满纸。契阔幸安平，婚嫁须缨珥。交游何为者，空复念君至。折叶每安心，连环非所计。感君扁舟返，念我一廛废。怀思乐全老，畴昔忘言契。丹砂傥已成，白首愿终惠。"}