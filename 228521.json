{"id":"228521","title":"国正丈和间齐物之论扫去轨辙超然形外所进高","dynasty":"宋代","author":"杜范","text":"钟鼎非狥利，山林非狥名。古来豪杰士，不待文王兴。得时舒气焰，宇宙生光精。失时卷机轴，圭荜韬纬经。神龙冬亦蛰，蟋蟀秋乃鸣。饮醇未同醉，啜醨还独醒。泛观疑自戾，反视不失平。人言惠与夷，宁知和非清。膏沃照几室，火传非两灯。但使本根在，毋夸知力能。协一虽奥理，不齐本物情。聊借庄生语，一吐胸中英。看君鼓天翼，事业扬帝庭。"}