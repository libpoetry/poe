{"id":"427724","title":"八声甘州 白下遇今关天彭，用云起轩词韵赋赠","dynasty":"近现代","author":"龙榆生","text":"正茫茫、堕絮送春归，悽吟和流泉。乍天风吹到，风流秘监，自外烽烟。看赌乾坤未了，胜败两潸然。领取无言意，知向谁边。相对休嗟沈陆，剩兰成老泪，渗入危弦。又江南草长，回首乱莺天。待为霖、洗兵须早，愿讴歌、各趁太平年。同音感、听埙篪奏，忘却华颠。"}