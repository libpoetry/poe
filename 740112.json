{"id":"740112","title":"文园三兄载酒同游龙井作","dynasty":"清","author":"沈大成","text":"异地开龙泓，应接悦万状。仁祠辟唐时，结构妙意匠。初堕白云中，忽踏苍松上。窈窕转层岩，崱屴出孤嶂。竹深视听幽，苔滑行步妨。烂烂明花蹊，袅袅挂萝帐。抖擞跻其巅，倚阑堪写望。风来林景清，日落岚气涨。盈盈西子湖，绿净在杯盎。展席面青山，支铛温昔酿。既酣恣谭谐，吾怀亦已畅。念彼辨才师，说法浩无量。当年群贤游，前尘宛俯仰。残碑字模糊，云烟付幻妄。良友幸招寻，消摇纵天放。浮生山水缘，著屐费几两。归途闻流泉，殷耳一何壮。"}