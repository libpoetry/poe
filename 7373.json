{"id":"7373","title":"陪章留后惠义寺饯嘉州崔都督赴州","dynasty":"唐代","author":"杜甫","text":"中军待上客，令肃事有恒。前驱入宝地，祖帐飘金绳。南陌既留欢，兹山亦深登。清闻树杪磬，远谒云端僧。回策匪新岸，所攀仍旧藤。耳激洞门飙，目存寒谷冰。出尘閟轨躅，毕景遗炎蒸。永愿坐长夏，将衰栖大乘。羁旅惜宴会，艰难怀友朋。劳生共几何，离恨兼相仍。"}