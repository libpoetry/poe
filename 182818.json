{"id":"182818","title":"初秋大热·金神整霜仗","dynasty":"宋代","author":"孔武仲","text":"金神整霜仗，昨日从西回。谓当有爽气，吹荡沧溟开。谁知祝融军，执热{走中加参}{走中加覃}来。六龙驻长安，无风动浮埃。窗筠气烜赩，庭鹤羽摧颓。向晚蚊声号，轰轰渐成雷。径思去尘嚣，登临千丈台。披襟迎清飔，俯听惊鸿哀。仆羸不能驾，我马亦虺聩。闭关吟愁云，履迹乱苍苔。炎凉自交战，我辈能忘怀。"}