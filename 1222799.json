{"id":"1222799","title":"春夜曲","dynasty":"元","author":"赵雍","text":"去年美人未还家，绿窗青春桃始花。桃花今年只依旧，美人别后长咨嗟。芳心欲传向谁愬，卷却罗袖弹琵琶。琵琶声哀思欲绝，衣上啼痕几时灭。共君别久胡不来，菱花宝镜生尘埃。君隔扬子江，妾居黄金台。台虽高，望无极，人万里兮天咫尺。春水绿波春草碧，来鱼去雁无消息。日既暮兮月色寒，相思如梦彫朱颜。青灯炯炯照不寐，揽衣起坐空愁叹。"}