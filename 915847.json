{"id":"915847","title":"筠庵","dynasty":"宋","author":"杨万里","text":"故老谈李仙，晋日上寥廓。随身无长物，止跨一只鹤。鹤本非胎生，古卵尚遗壳。千年石似坚，覆在凤山脚。寒宵晦风雨，神光照岩壑。犬嘷鸡夜鸣，龙泣人寝愕。祇今筠庵是，因物非绳削。当时抱破处，作门不关钥。盖以一把茅，聊以护霜雹。遐瞻如钓翁，蓑衣逐层著。我来验幽讨，意尚疑谚谑。雾中披羽衣，砌下脱芒屩。入户环仰观，中空生响诺。不见朱顶雏，犹存雪色膜。松梢双老鹳，戛然下檐角。老夫忽心惊，不敢小盘礴。"}