{"id":"1142315","title":"和顾伯玉陈朝桧","dynasty":"宋末元初","author":"牟巘","text":"长城大雄古刹里，一庭老蘖质已死。依约仅见左纽纹，垂柯布叶乃如此。相传云是陈朝桧，欲论往事皆死鬼。冰悬雪跨黄尘尽，何烦皂荚相料理。只应孤根铁石坚，不怕如壶之赤蚁。四旁那复有生意，生意却从中心起。陈氏机浅根枝弱，虽有子孙何足倚。峥嵘霸业随手坏，五传不堪重屈指。君语居然多硬语，千载兴亡杂悲喜。隋唐而来尤可感，区区未数钱与李。"}