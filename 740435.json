{"id":"740435","title":"颜氏所藏鲁公名印歌","dynasty":"清","author":"钱载","text":"唐印朱文观者信，铜花斑斑红沫润。两字左右方寸强，颜家世守此名印。二十四郡忠臣无，公名才得天子呼。杲卿其兄真卿弟，眨公出公名不诬。其时天下人望同。不以名称称鲁公。岂知此印到今好，手举公名精爽充。我欲昌黎名印得，可双颜印分芒色。公行死矣韩生归，君命之衔皆报国。"}