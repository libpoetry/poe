{"id":"825517","title":"答樊云门踏月之作","dynasty":"清末近现代初","author":"郑孝胥","text":"酒罢各引去，初月犹在西。且谈且徐步，馀兴如忘归。楼台隐星汉，林影纷路歧。夜色使人幽，幸无车马驰。谁知道旁客，寥寥皆孑遗。樊山素斗健，万户比千诗。左叟能作达，闻歌情稍移。我亦耽行吟，意行从所之。海滨聊可避，莫辨望与夷。清景良易失，追摹记分携。"}