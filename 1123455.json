{"id":"1123455","title":"缘识 其七","dynasty":"宋","author":"赵炅","text":"勤恤忧劳，夙夜匪怠。政教犹豫，从诫中外。三皇致理，百姓为心。不严而肃，自古从今。刑赏不忒，后代为箴。求己之短，利害知深。就人所欲，良吏不酷。绳直于木，政无反覆。旰食宵衣，无是无非。大道何异，俗情如花。生前境趣，车碾黄砂。无垢住相，勿用称誇。非亲我亲，六合为家。忙即但忙，闲即便闲。无为之见，与道相关。言虽鄙俚，勿生谤毁。利他何疑，嗔乃兴喜。善恶万端，古今如此。非善称君，非过称己。道大幽玄，世使如然。君临宇宙，辅弼须贤。求之不见，形表影连。论而非细，我惭知愧。救世心劳，方便之智。短又何难，长又何易。真实语言，勿将为戏。"}