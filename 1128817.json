{"id":"1128817","title":"雨中漫成四首","dynasty":"宋","author":"谢薖","text":"东风浑作勒花寒，寂寞林塘不受看。玉版鹤翎俱未识，梨梢空有泪阑干。向老逢春懒问花，恶风吹雨故斜斜。一城桃李应漂尽，不到城南韦杜家。一树山矾宫样黄，晓风微送雨中香。鼻端空寂谁知许，莫怪雄蜂取次狂。才见花飞扫不开，只今青子落莓苔。当时一笑冰雪面，曾动扬州诗兴来。"}