{"id":"276181","title":"游铁佛寺华景洞","dynasty":"清代","author":"李秉礼","text":"雨霁山色佳，延眺孤兴发。招提倚云根，境寂悟禅悦。不逢岩居僧，惟见铁铸佛。空翠扑衣衿，灵异秘石窟。乳窦极深黝，仄径盘曲折。苔滑不留趾，蹙蹜屡防蹶。一线漏天光，峭壁忽中裂。竦身出峰脊，下视何斗绝。恍疑魂梦醒，顿觉心目豁。摩挲苍石棱，中有唐宋碣。曾经几劫火，古字半磨灭。暝色苍然来，去鸟望中没。伫立更夷犹，长歌怀往哲。"}