{"id":"1107433","title":"次韵姚令威郎中从驾早行","dynasty":"宋","author":"史浩","text":"姚马真人杰，英标贯伏犀。脩途随上下，软语杂高低。扈跸俱多士，扬鞭过万蹄。伊余兹滥吹，所喜发鹍鸡。蔌蔌长空雪，霏霏似粉犀。色同无路险，野阔见山低。玉葆随鸾仗，银杯逐马蹄。催班何太早，夜白误晨鸡。大驾遐方国，熊罴间象犀。风严知令正，云重觉天低。夹道瞻芝表，中原逐兽蹄。定宣恢复赦，拭目看金鸡。圣主披英俊，公才是擢犀。班扬俱气慑，屈宋亦眉低。健鹘摩天翼，真媒历块蹄。回眸看贱子，下驷与鹍鸡。有美风骚将，词锋利更犀。胸吞云梦小，气压斗牛低。鸷鸟常舒翼，名驹岂凿蹄。不能胜百战，浑欲介吾鸡。"}