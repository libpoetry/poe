{"id":"744752","title":"婴桃瓦当歌","dynasty":"清","author":"钮树玉","text":"婴桃转舍最后出，甘泉平乐纷流传。懈予昔箸新附考，谬以含鸟笺青编。婴之为义乃言小，当春特荐登豆笾。木旁增益起后世，转使正义生缠牵。陈君一跋特明畅，扫除异说归真诠。斲冰积雪临岁杪，故乡景物偏流连。灵威大文不可见，韩陵片石频磨研。古来篆籀日漫漶，赖有金石余雕镌。幸矣斯器藏大雅，岂令过目同云烟。"}