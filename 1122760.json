{"id":"1122760","title":"次徐隆庆寿诗韵","dynasty":"宋","author":"洪咨夔","text":"牛奋箕张小丙申，熟知命驳不能纯。年来颇怪刀头蜜，老去难供席上珍。闯霭千章森戟纛，鏖风万壑绎韶钧。剑山拾得商山橘，醉共仙翁脯白麟。史君笔斡万牛回，脚底春风舌底雷。一夜剧谈逢野阆，百年高谊见欧梅。客心衮衮江流去，老色翩翩岁事来。堕地渠侬天已定，酒边赢得笑颜开。"}