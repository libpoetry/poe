{"id":"405359","title":"和纫诗生朝六首选四","dynasty":"近现代末当代初","author":"黄松鹤","text":"寒食欣逢初度辰，旧家香海记前身。万千感慨当良夕，百五芳菲记雾晨。未许来朝花误信，可堪回梦水流春。妆台半隶丹青外，绝代风华数此人。雨雨风风草木并，漫天兵气压江城。浮家瀛海知何世，去国云山问几程。蜀鸟啼频归不得，塞鸿望断意难平。悲歌岂限男儿事，千载犹闻子夜声。自来禽鸟不劳呼，爱听清音下绿芜。接地烟霞山作骨，浮天湖海水为肤。笺春旧曲情还在，泼墨新词笔未枯。笑看药栏花数片，随风咳唾总成珠。楼高已卜水云邻，况是龙城半隐身。拍岸涛声何碍梦，横窗树色正宜春。西风帘捲人逾瘦，南海诗传酒比醇。惆怅谢家青步障，称觞绮席见无因。"}