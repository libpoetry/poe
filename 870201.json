{"id":"870201","title":"宿石堰闻牧马者歌","dynasty":"宋","author":"司马光","text":"大河之曲多宽闲，牧田枕倚长堤湾。乌栖鹊散堤树寂，柝木声稀宵欲阑。牧儿跨马乘凉月，历历绕群高唱发。幽情逸气生自然，往往鸣鞘应疏节。歌辞难辨野风高，似述离忧嗟役劳。徘徊不断何妨近，彷佛微闻已复遥。长川冷浸秋云白，露草翻光凝碧色。星疏河淡夜初长，展转空亭奈孤客。洞箫音律京君明，可怜骨朽不更生。安得使传哀怨意，为我写之羌笛声。"}