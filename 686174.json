{"id":"686174","title":"北上赴谪次浈阳四首","dynasty":"明","author":"卢龙云","text":"满天风雨客程劳，鬓有新霜欲二毛。往事不须重记忆，寒流东下水滔滔。南北风尘道路赊，何时驱马到长沙。眼前世事应难定，望里云山总一家。莫以长途叹路难，敝裘犹耐雪霜寒。飞扬未限晨风翼，可为枋榆惜羽翰。抱瓮频年学汉阴，重来宁暇卜升沉。山中远志应还在，谁识江湖此日心。"}