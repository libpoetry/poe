{"id":"174564","title":"次韵子云送儿女至昭亭见寄","dynasty":"宋代","author":"韩元吉","text":"岩岩昭亭山，度岁一再行。吾亲在其下，有路如砥平。风物岁时佳，岂问楚与荆。胡为不得往，使我涕泗横。出身备王官，敢自颓家声。圣皇察庶狱，小大必以情。哀矜且勿喜，死当使之生。念昔栖闽陬，孤童共营营。菽水曾几何，青紫望一经。弟兄亦云幸，假节仍专城。别离乃频有，仆奴费邀迎。安仁赋閒居，要自贤西征。板舆日欢侍，儿女森在庭。岂比隔山岳，空书问安宁。薄田右负郭，不归定谁令。壮士志中原，边尘暗幽并。拟蹑冒顿居，端谋渭南耕。书生复何事，三入老承明。应知当馈叹，廊庙资扶倾。忍作寒蝉喑，愿为威凤鸣。"}