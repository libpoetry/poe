{"id":"695877","title":"送熊子贞会试四首","dynasty":"明","author":"欧大任","text":"传经弟子尔超群，落笔曾惊五色文。春日甘泉新奏赋，子虚谁道独淩云。结束轻装紫玉骝，雪中嘶入汉长楸。五陵宾客能相荐，曾是河南第一流。吴公今引贾生来，意气千秋亦壮哉。此日殿前亲策士，洛阳宁少治安才。如云词客满公车，君入承明侍从庐。若见长安鸿雁过，玉河西畔好题书。"}