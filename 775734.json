{"id":"775734","title":"抚恤六首答蔡生廷兰 其四","dynasty":"清","author":"周凯","text":"蔡生澎湖秀，作歌以当哭。上言岁凶荒，下言民茕独。防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩。地种网沪缯，贡饷不及六。生齿日以繁，大化久沐浴。岁供不加增，官输不加续。今以廿载粮，充尔万民腹。赈抚有成规，但期免沟渎。极次分贫穷，岂能恣所欲。止缘阻海风，来迟心愧恧。转瞬麦秋至，高粱望成熟。归告蚩蚩氓，安守毋多渎。"}