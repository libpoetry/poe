{"id":"1249791","title":"题偶武孟江雨轩","dynasty":"元末明初","author":"谢应芳","text":"春雨如暗尘，江乡昼冥冥。幽人感时变，于兹事耕耘。江南亦屡作，江风穆而清。土膏润如酥，草木努甲生。此竟谁为之？曰维天之诚。我艺我稷黍，我轩洎我宇。晨兴带经锄，宁惜作劳苦。嘉苗既芃芃，田畯为之喜。霜飙一披拂，致此岁功美。斗酒以自劳，共入此室处。矧兹值时康，乐哉咏江雨。"}