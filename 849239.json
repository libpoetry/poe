{"id":"849239","title":"塾楼春集次日和儿辈韵","dynasty":"宋","author":"卫宗武","text":"伊耆嘘至和，薰播弥大地。有声沸候禽，有色衒名卉。丽景接川原，浩万历岁几。于时不得乐，夫人自暴弃。卑官徒劳人，忆昔续宾戏。继忝隶部曹，厕迹于朝市。未几乘汉鄣，归来从绮里。誓当守衡茅，不复问行李。方开陶径荒，遽惊周室燬。时艰慨适逢，身存良自喜。筑庐傍山栖，视家如客邸。虽存蓬荜居，仅为燕雀芘。兹辰薄游衍，携友忘汝尔。书楼舒远眺，林芳犹蜕委。麦陇连蔬畦，青黄错成绮。野色入杯棬，山光浮屐底。阳春艳欲流，霁景浩无际。献酬乐佳宾，续广赖吾子。朝来补吟事，粗不忝诗礼。顾余八十叟，忘我忘忘世。醺馀扶杖归，笑语喧童稚。斯游固已适，未足穷乐意。九峰苇可杭，相望在尺咫。忧先天下忧，乐岂果在是。忧乐存诸心，尚堪追禊事。"}