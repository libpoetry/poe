{"id":"160353","title":"和晏相公西湖","dynasty":"宋代","author":"韩维","text":"鸣蝉忽以急，夏景晏林塘。不知何山雨，飒然送微凉。荷茭忽翻倒，四散飘暗香。清渠决决流，碧色浸稻身。零落堕林实，琐碎开水芳。公来必乘晚，散步方徜徉。箫鼓不从后，笔牍常在旁。游鱼自成族，飞鸟不乱行。周览时景佳，郁穆发新章。何意蓬荜士，传贶谬所当。时方苦炎暵，汗下挥其滂。三复大雅作，清风肃衣裳。"}