{"id":"648804","title":"黄氏寿谖堂诗","dynasty":"明","author":"杨士奇","text":"琴江黄氏好兄弟，五十年前屡过之。今来都门遇令子，卓志能承书与诗。二老风流已长往，独侍慈颜在堂上。鹤发萧萧寿且康，甘旨晨昏足丰养。堂下忘忧多树谖，晴日暄风花正繁。斑衣婉愉献春酒，慈竹娟娟森子孙。除官分教延平去，便道升堂荣拜母。人生得禄贵及亲，板舆还奉官中住。将行索我谖堂诗，为子喜色生两眉。子家二老吾所重，诗罢能忘故旧思。"}