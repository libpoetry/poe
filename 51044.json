{"id":"51044","title":"悲从弟仲德","dynasty":"魏晋","author":"陶渊明","text":"衔哀过旧宅，悲泪应心零。借问为谁悲？怀人在九冥。礼服名群从，恩爱若同生。门前执手时，何意尔先倾！在数竟不免，为山不及成。慈母沈哀疚，二胤才数龄。双位委空馆，朝夕无哭声。流尘集虚坐，宿草旅前庭。阶除旷游迹，园林独馀情。翳然乘化去，终天不复形。迟迟将回步，恻恻悲襟盈。"}