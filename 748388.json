{"id":"748388","title":"游青道观","dynasty":"清","author":"屠湘之","text":"镇日困丹铅，乘暇骋幽兴。春风荡芳陌，送我入名胜。长松荫蔽亏，遥见红樯映。霞宫赫宏敞，绛阙穆深靓。高台树杰构，宛转缘危磴。层梯怯步虚，绝顶恣目骋。平原何清旷，百里一览竟。西望接郡城，溪流明可证。去岁事方殷，戎马由此径。下界喧钲鼙，上方韵钟磬。岂繄呵护功，或亦幸而剩。惊魂甫帖息，报赛复纷竞。彼氓固何知，尔牧盖深儆。谅非出世仙，将毋前车镜。"}