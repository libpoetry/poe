{"id":"433683","title":"夏节母歌二首","dynasty":"近现代","author":"谢冶盦","text":"秋风萧飒秋云飞，孝子思亲泪暗挥。大孝终身慕父母，为述母德增歔欷。母出名门娴姆训，年甫十七即来归。岁越三载始合卺，一年比翼乐鸳帏。夏绿春红正及时，忽经霜雹摧芳菲。孤鸾不双影乃只，明镜遽破光潜煇。其时豖狼正奔窜，天地不仁动杀机。君姑年迈避兵乱，母若遽殉姑谁依。况乃夫亡妾有身，一线宗支默祷祈。茹荼尝苦漆室励，妾身虽瘁敢告痱。艰难克尽子归职，婉娩能霁君姑威。不幸遗孤诞复殇，中宵啜泣声闻譩。为夫立后得犹子，画荻足继欧母徽。廿年训诲兼抚养，饥则有食寒则衣。果然苦节必食报，享年乃竟及古稀。子亦名成噪庠序，铃声哕哕聆鸾旂。天子玺书大褒美，旌门绰楔高崔巍。我思人生惟忠孝，天经地义谁敢非。母孝其姑子孝母，是母是子世所希。为作长歌告里党，世风倘许挽衰微。松柏历冰霜，矫矫岁寒姿。萱草茂长春，湛湛露华滋。会稽有贤母，淑慎多令仪。外氏出河南，早岁敦风诗。十七始于归，二十乃结缡。廿一赋寡鹄，拊心有馀悲。丧乱会阳九，正值红羊时。君姑尚在堂，黾勉相扶持。怀娠未及诞，犹冀绵宗支。奈何遗孤殇，茹荼更重之。夫弟有仲子，主后复奚疑。善教有义方，温乎慈母慈。早年逐什一，大法承鸱夷。中岁游庠校，泮水飏鸾旗。三迁符嘉称，喜气动帟帷。懿行作坊表，王命班纶丝。春兰与秋菊，俎豆歆丛祠。苦节四八载，帝乡相与期。戚党咸痛悼，泣涕纷涟洏。鲰生惭不文，岂足扬芳规。世无邯郸淳，谁为幼妇碑。"}