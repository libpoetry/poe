{"id":"236036","title":"乙巳四月比屋多疹痘虐痢间作五月尽犹未已病","dynasty":"宋代","author":"李吕","text":"去年秋冬交，白昼雷虺虺。隆冬忽暝燠，青红开百卉。雨泽不时下，快雪倾复霁。井泉傍射鲋，涧水通一遂。春风二月前，行人汗流背。倏来夏初中，遽变素商气。稻谷已三布，进过未鍼水。复衣日犹寒，重衾夜增被。燮理失其节，老弱生疵疠。疹痘无间然，否则得痎痢。十室闻九病，颜色非人类。明晨温风届，风候尚云尔。只愁淫雨歇，炎威火争炽。烁石更流金，暴烈摧万汇。皇天本至仁，长怀好生意。恢网疏不漏，盖高卑听视。夫谁执其柄，悖谬仍倒置。感召厥有由，下民亦何罪。我欲借扶摇，剖心叩玉陛。九关群虎守，未许凡骨诣。愿天回光鉴，肃正天之纪。甲庚先后三，寒暑无骤至。春荣不妄施，秋敛仍合义。四序蔑侵陵，功成顺常理。三垣拱帝座，百辟森列位。星辰各授职，钧播岂私遗。巽风司号令，罔或轻行止。雷霆秉鈇鉞，歼殛必奸宄。膏润到焦枯，阳和不择地。幅员几万里，一一防壅蔽。日月黄道明，泰阶平如砥。丰穰被率土，寿域包遐迩。闾阎礼逊兴，鼠偷自不起。吾皇免焦劳，邻敌望风靡。圣世作幸民，请从今日始。"}