{"id":"686313","title":"墓田八咏 东皋宰木","dynasty":"明","author":"史鉴","text":"松柏何青青，下有将军墓。犹疑论功时，屏退独倚树。眷此庐墓居，元非送行处。孝子哭其亲，乌啼天欲曙。华表揭新阡，峨峨奠荆楚。上有鹤飞归，时能作人语。膏雨既沾足，畇畇满野春。艺禾供庙祭，遗柄利农人。鉴止不鉴流，爱此一泓净。清夜月团团，空明两相映。芝生玄堂阴，三秀备五色。烨烨扬辉光，瑞应天中极。岩岩狮子峰，孤坟屹相对。维昔征蛮功，象阵悉惊溃。盘盘虎山岗，矫矫虎臣墓。嗣子望飞云，徘徊起思慕。"}