{"id":"1241015","title":"渡黑水洋","dynasty":"元末明初","author":"戴良","text":"舟行五宵旦，黑水乃始渡。重险讵可言，忘生此其处。紫氛蒸作云，玄浪蹙为雾。柁底即龙跃，橹前复鲸怒。掀然大波起，歘与危樯遇。入水访冯夷，去此特跬步。舟子尽号泣，老篙亦悲诉。呼天天不闻，委命命何据。川后幸戢威，风伯并收驭。偶济固云喜，既往益增惧。居常乐夷旷，蹈险忧覆坠。出处愧宿心，祸福昧前虑。皎皎乘桴训，用以慰情素。"}