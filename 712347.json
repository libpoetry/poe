{"id":"712347","title":"赠樊昆来太史","dynasty":"明末清初","author":"陈恭尹","text":"董狐之后无良史，千古是非成彼此。诸葛曾蒙入寇名，涑水犹然况馀子。缅忆当年天柱折，龙蛇起陆坤维裂。一二孤臣川岭间，泣尽穹苍还继血。只期不负方寸心，宁知姓氏千秋列。与君先世有同符，异地殊功元一辙。淩烟旧画已荒芜，返日雕戈更谁说。君持史笔入兰台，自有鸿文纪前哲。所嗟江左及闽滇，十六年中统三绝。身膏草野几何人，毅魄贞魂总英杰。非无蹈海葬波涛，亦有高栖守岩穴。稗官野乘世有之，益部黔南事多缺。呜呼，天地之立维三纲，斯人之死而不亡。表往所以劝方将，大书特书吾所望，其副寄我山中藏。"}