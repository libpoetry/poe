{"id":"433271","title":"东风齐著力　毅老绘绣球花膺出国画展之选，为赋两首","dynasty":"近现代","author":"寇梦碧","text":"绀缕穿珠，猩屏镂玉，唤醒春魂。人天一瞥，荣悴此花身。犹记华鬘选梦，空泪雨、湿透香云。研不尽，冷螺怨粉，残墨愁根。拨雾见青旻。东风拂，百花容态全新。探芳越秀，山色借丰神。更喜蓬瀛飞盖，鲸波换、麝霭氤氲。恍金镜、五云捧出，天地同春。镜匣才开，镜屏初展，渐欲团圞。春风一线，穿得万珠圆。修月争誇妙手，喜绣出、小样河山。从今后、行云有梦，不绕巫鬟。芳讯载青鸾。灵飙送，任教云路腾骞。香飘四国，千里共婵娟。五采同心密绾，丹盟缔、春到瀛寰。待凿破、大圜混沌，绣地装天。"}