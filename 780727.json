{"id":"780727","title":"摸鱼儿","dynasty":"清","author":"龚自珍","text":"数东南、千岩万壑，君家第一奇秀。云消缥缈峰峦下，闲锁春寒十亩。春乍漏。有樵笛来时，报道燕支透。花肥雪瘦。向寂寂空青，潺潺古碧，铁干夜龙吼。幽人喜，扶杖欣然而走。酒神今日完否。山妻妆罢浑无事，供佛瓶中空久。枝在手。好赠是、芦帘纸阁归来守。寒图写就。看画稿奴偷，词腔婢倚，清梦不僝僽。"}