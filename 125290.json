{"id":"125290","title":"思贤阁图予真愧而成咏","dynasty":"宋代","author":"宋祁","text":"忝中二千石，罢能辄图真。揆予本完士，蚤蒙善养仁。执笏班华位，飞绥侍邃宸。如何金紫服，乃裹丘壑身。西南一面重，朅来驾朱轮。牵拙岁再期，初无德在民。形象安足纪，崖略聊自陈。质陋眸子瞭，志泰眉宇伸。谁谓彼其子，而传阿堵神。爵里三十八，赫赫多名臣。瞻前谢前哲，垂后惭后人。"}