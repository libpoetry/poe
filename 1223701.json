{"id":"1223701","title":"题郑秀才隐居","dynasty":"元","author":"虞集","text":"陶翁昔好菊，荒径不暇锄。素琴初无弦，名酒亦屡虚。虽有二三子，薪水不读书。凄凉千载下，高名将焉如。不如鬼谷洞，郑子乐有馀。种菊以为田，田中更为庐。善药不二价，咏觞送居诸。有子挥五弦，凉风在庭除。时来青田鹤，亦出濠梁鱼。昨者游京师，侯门曳华裾。捧檄忽一喜，翩然告归与。芳蒲采甘露，玉浆酿清醑。老父坐堂上，稚子具篮舆。晨游南山陲，暮濯清水渠。席閒抚猗兰，房中咏《关雎》。以此得高寿，何必南阳居。"}