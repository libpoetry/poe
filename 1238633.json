{"id":"1238633","title":"内人吹笛词","dynasty":"元末明初","author":"杨维桢","text":"天宝年来教春坊，紫云制曲吹宁王。美人何处窃九漏，耳谱亦解传《伊》、《凉》。鹍弦转断黄金轴，独据胡床弄横玉。冶情忽逐野莺飞，十指红蚕迷起伏。御沟水暖浴鵁鶄，天地久无征战声。芙蓉杨柳自摇落，岂识黄云边塞情。西楼今夜月色午，内人思仙望河鼓。白日萧条凤不来，井梧风动神乌语。"}