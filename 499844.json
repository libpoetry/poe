{"id":"499844","title":"西庵耕叟为姚观海赋","dynasty":"明","author":"邓雅","text":"南徼风尘久，西庵日月长。健儿从战伐，垂老事耕桑。蔓草勤须剪，松醪渴易尝。把书晴护麦，看雨暮移床。翠竹连蔬圃，寒泉带柳塘。石阑风淅沥，云谷树苍茫。牛犊侵晨牧，豺狼入夜防。烟霞成痼癖，神物致休祥。庞老身无恙，陶潜兴不忘。蒲葵添散逸，筇竹任徜徉。了事输租税，无忧足稻粱。文寻高士传，诗咏甫田章。既识浮生理，须求不老方。勖哉加饮膳，击壤待时康。"}