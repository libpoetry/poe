{"id":"1237417","title":"效古五首","dynasty":"元","author":"黄溍","text":"上山见明月，下山月相随。月岂知爱我，我行自见之。故山日以远，故人不可思。殷勤谢明月，愿尔无时亏。女美众所悦，士穷世所轻。轻重安足言，泥尽水自清。淮阴初寄食，曲腰胯下行。季子黄金多，妻嫂来相迎。自古已复然，叹息空吞声。击石乃有火，石火光不扬。攀天亦有路，天高路何长。嵯峨万古云，下覆歌哭场。富贵诚足多，贫贱不可忘。落花随风吹，各自东西飞。花飞既不息，水流复无极。同生不同归，能勿异颜色。木生则有枝，豹死则有皮。悠悠岐路间，多言亦奚为。饮酒莫尽醉，尽醉无馀欢。读书莫吊古，吊古多悲酸。萧艾蔽中野，白露摧芳兰。凤饥不得死，鸱枭食琅玕。去去复去去，采芝青云端。"}