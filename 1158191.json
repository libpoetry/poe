{"id":"1158191","title":"三羞诗三首 其三","dynasty":"唐","author":"皮日休","text":"天子丙戌年，淮右民多饥。就中颍之汭，转徙何累累。夫妇相顾亡，弃却抱中儿。兄弟各自散，出门如大痴。一金易芦卜，一缣换凫茈。荒村墓鸟树，空屋野花篱。儿童齧草根，倚桑空羸羸。斑白死路傍，枕土皆离离。方知圣人教，于民良在斯。厉能去人爱，荒能夺人慈。如何司牧者，有术皆在兹。粤吾何为人，数亩清溪湄。一写落第文，一家欢复嬉。朝食有麦饘，晨起有布衣。一身既饱暖，一家无怨咨。家虽有畎亩，手不秉镃基。岁虽有札瘥，庖不废晨炊。何道以致是，我有明公知。食之以侯食，衣之以侯衣。归时恤金帛，使我奉庭闱。抚己愧颍民，奚不进德为。因兹感知己，尽日空涕洟。"}