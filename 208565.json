{"id":"208565","title":"谢人寄砚·老矣捐书卧看屋","dynasty":"宋代","author":"朱翌","text":"老矣捐书卧看屋，尚记姓名供简牍。仓皇去越著南冠，头已如蓬口生醭。无因可结孔方交，有药唯医管城秃。新凉稍与灯火亲，学字颇惭蛇蚓曲。罗纹重厚使守舍，铜雀不真非所畜。敢遣良工开岩，要使珍材过天目。君家旧物多锦藉，声若锵金眼鸜鹆。前者一见首重稽，回视他山真碌碌。公今遣一从我游，谨当配以蟾蜍玉。"}