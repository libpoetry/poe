{"id":"1215484","title":"龙南县旱祷于沈公石室有感","dynasty":"元","author":"陈泰","text":"黑云童童起东麓，俄顷狂风捲茆屋。黄昏雨势尽连山，入县滂沱四更足。去年八月蝗虫多，今年奈此潦涨何。方当饥馑复忧旱，蛮老惟共寻干戈。谣言诞漫俱难听，群吏询谋起余病。沈公遗迹在前山，有念叩之无不应。我穷落此荒隅中，岂意神交得沈公。愿香未息甘霖注，如此嘉惠惭何功。岩前古祠空馀窍，我欲题诗沈公笑。至人应物自无心，归路联翩月相照。"}