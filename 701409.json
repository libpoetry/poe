{"id":"701409","title":"再叠前韵答蒋侍御","dynasty":"明","author":"黄廷用","text":"自昔东南多王气，龙翔凤翥叠层峰。天回日月金风冷，地切星辰玉露浓。帘外青歌添逸兴，灯前妙舞若为容。豺狼夜里争相避，隐隐江村野寺钟。一声过雁涵云影，指点长江江上峰。莫苦病魔寻药去，且乘酒兴对花浓。汉朝霜简推公雅，晋代风流说仲容。月下归来清梦绕，与君长乐听疏钟。"}