{"id":"732101","title":"晓登关山望六合有怀黄逊庵明府","dynasty":"清","author":"赵湛","text":"山口挂残月，树色晓青苍。登危陟层坂，历险凌崇冈。力衰五步歇，仆夫相扶将。下瞰同旅人，伛偻行趋跄。顾余头白翁，驱策游何方。故人有黄子，绾绶宰江乡。畴昔枉尺书，走使过洺漳。温语慰衰朽，冰雪洒肝肠。吾里值岁俭，尽室无宿粮。老妻裙不完，稚子充糟糠。苦被八口累，奔迫道阻长。黄子敦古处，不与俗士行。车笠有前期，久要应不忘。"}