{"id":"1130199","title":"寄黄嗣深使君二首","dynasty":"宋","author":"释德洪","text":"江夏家声世所闻，无双千顷典刑存。肃严郡邑霜分晓，照映簪缨玉粹温。楼迥岘云供醉望，夜晴汉月洗吟魂。行将补衮调羹手，却执元圭侍至尊。身世浮云偶尚存，白衣苍狗与谁论。梦中不记金门宿，醉里曾看玉海翻。尚有惊魂缠瘴雾，已甘华发老江滨。枯荄欲藉阳和暖，催发新来雨露恩。"}