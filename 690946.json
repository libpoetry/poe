{"id":"690946","title":"次陈命美笏斋八景 陶山飞翠","dynasty":"明","author":"李之世","text":"虽然背郭也疑村，空际陶山抹黛痕。望里彩霞光不断，一屏朝爽正当门。鳞鳞雉堞散鸦群，万井烟光凌紫氛。城下汲来沙井水，佛瓶茶灶两平分。一片凉生碧树头，微风叶叶点庭幽。炎州怪底全无暑，输与疏槐占好秋。驾海飞轮一只孤，银湾浩淼泻晶壶。重重梵网千丝缀，入夜高悬径尺珠。石齧飞流几道穿，湍声入夜搅人眠。晴空也有雷霆斗，鞭起狞龙上九天。半曳微飔半著捎，飘来清响度林坳。夜长过雨凉无寐，一百八声云外敲。閒看飞鹭浴新晴，芳草如茵一簟横。昼永睡残无底事，风敲松子落楸枰。潮声灂灂泻溪寒，雪里推窗倚槛看。飞鸟不惊人迹绝，青蓑黄笠抱渔竿。"}