{"id":"41292","title":"秋怀·平生无志意","dynasty":"南北朝","author":"谢惠连","text":"平生无志意，少小婴忧患。如何乘苦心，矧复值秋晏。皎皎天月明，弈弈河宿烂。萧瑟含风蝉，寥唳度云鴈。寒商动清闺，孤灯暧幽幔。耿介繁虑积，展转长宵半。夷险难豫谋，倚伏昧前筭。虽好相如达，不同长卿慢。颇悦郑生偃，无取白衣宦。未知古人心，且从性所翫。宾至可命觞，朋来当染翰。高台骤登践，清浅时陵乱。颓魄不再圆，倾羲无两旦。金石终消毁，丹青暂雕焕。各勉玄发欢，无贻白首叹。因歌遂成赋，聊用布亲串。"}