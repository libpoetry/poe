{"id":"699355","title":"夜起同廖道人扣王生门索酒酒行而电电大作众皆辟易余兴益豪至子夜乃休","dynasty":"明","author":"袁宏道","text":"夜暖不成寐，披衣聊起行。一街丝雨暗，半隙幌灯明。壁上烟黄字，瓮头点滴声。乾莲与烘笋，倍觉有心情。天意苍茫恶，奔雷驾雨风。书翻入瓮内，儿走匿床中。拍案山公叫，沾唇儿盏空。归途那用烛，电火照人红。"}