{"id":"813779","title":"有感漫赋","dynasty":"清","author":"沈光文","text":"蒿径难安仲蔚居，且同咄咄向空书。瞻天望切嗟无路，陟屺悲深悔绝裾。如鬼未堪讥谒者，寡亲只合赋归欤。飘摇风雨栖难定，岂是吾家乏敝庐。何处呼名浪得名，三挝万载竟留声。爰爰可待株难守，虩虩于邻震亦惊。歇后何如同郑五，争臣未必动阳城。坟分黑白繇来广，莫令通人笑守硁。"}