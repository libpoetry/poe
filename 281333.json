{"id":"281333","title":"洛阳桥·横天渴虹长万尺","dynasty":"现代","author":"林朝崧","text":"横天渴虹长万尺，下饮沧江化为石。鞭之叱之成此桥，桐城太守莆中客。往时欲渡川无梁，行人海葬蛟蜺宅。自从天堑变康庄，无复风涛阻形役。我生飘泊一飞鸿，缘在重留雪泥迹。手摩苔藓读遗碑，百五十字凝古色。碑中空记倡义人，岁久谁能识王实？将军下海语荒唐，流俗相传偏啧啧。古人利济同一心，或传或否堪太息！沈吟此事意难平，斜凭危栏日将夕。汀洲橹唱催人归，几阵松风洒巾帻。匆匆作诗别江神，何日重来看潮汐？"}