{"id":"1061070","title":"送宋秀才","dynasty":"宋","author":"饶节","text":"东风欲归不可挽，门前芳草青青远。倚松卧病不能行，肩舆出门还复懒。先生家住岷峨下，当年神授神仙卦。死生祸福如眼前，从来卿相争称借。倚松卧病正无脚，袖出神方色閒暇。我知公意事仁义，不学世人事财利。无尽先生如古人，一见先生爱其真。几年门下真子弟，付之万事未尝计。或云公可为身谋，先生一笑公何醉。倚松老矣世共怜，公独何心德如天。从今藜杖傥能扶，山长水远公能从我无。"}