{"id":"687401","title":"书三诗翁集后三首","dynasty":"明","author":"孙承恩","text":"昔有三诗叟，唫情月共高。百年忘富贵，千古擅风骚。挂剑谊何极，怀贤心独劳。万安桥下水，日夜自滔滔。迈往耽诗志，穷瘝守义身。不缘好事者，虚负苦心人。伯道悲无后，原思独患贫。招提行乐处，怅望几长嚬。白日坐超忽，青山自古今。眼前无耇老，越世得遗音。后死吾何及，斯文谊独深。无能永翁誉，俯仰为沉吟。"}