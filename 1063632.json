{"id":"1063632","title":"送觉海大师还庐陵省亲","dynasty":"宋","author":"释德洪","text":"老踪沧海珠，道价压千古。暮年还东吴，岂不以亲故。世衰道陵夷，学者例顽鲁。处处如尘沙，纷然不容数。但誇谢公子，乃翁堕江渚。坐令乳臭儿，高论不少惧。安知覆渔舟，甚愧编蒲履。大师京国来，秀色见眉宇。笑谈出流辈，亦自有佳处。怀亲不能休，饮食忘匙箸。醉翁乡里贤，安角诵翁语。人老尚康健，春寒与秋暑。念之凭高楼，白云入瞻顾。浩然有归兴，掣肘径驰去。遥知到螺江，社林闻布谷。迎门一调笑，欢极但摩拊。童头想怀橘，衣椹应戏舞。聊用慰其心，高追古人步。此诗语散缓，细读有奇趣。譬如食橄榄，入口便酸苦。勿示痴道人，被骂吾累汝。"}