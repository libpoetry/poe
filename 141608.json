{"id":"141608","title":"赠淮西运干徐迫远","dynasty":"宋代","author":"王之道","text":"嗟予偃伏淮南村，十年不践公侯门。谁令金印入魂梦，平章六字承君恩。左手人头右手印，此理未可轻易论。丈夫盖棺事始定，擒戎会使来称藩。争如徐子擅骚雅，笔力豪纵今文园。杨君收印六十载，细观制作同新翻。为言常侍故家物，其先得自南昌潘。珠还合浦有时节，余庆未艾钟仍昆。子今得之类摘鹊，此贶重可轻璵璠。便当淮拟佩三印，并与文安遗子孙。"}