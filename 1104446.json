{"id":"1104446","title":"喜迁莺","dynasty":"宋","author":"无名氏","text":"南枝向暖。乍秀出庾岭，梅英初吐。玉颊轻匀，琼腮微抹，姑射冰容相许。几回立马凝伫，影映寒光霜妒。□尽占，在百花头上，严冬独步。芳华春意早，昨夜一番，雪里开无数。万蕊千梢，铅堆粉污，总是化工偏赋。月明暗香浮动，休使龙吟声苦。且留取。待时时，频倚阑干重顾。腊残春未。正候馆梅开，墙阴雪里。冷艳凝寒，孤根回暖，昨夜一枝春至。素苞暗香浮动，别有风流标致。谢池月，最相宜，疏影横斜临水。谁为。传驿骑。陇上故人，不见今千里。寄与东君，徒教知人，别后岁寒清意。乱山万叠何在，但有飞云天际。故园好，早归来，休恋繁桃秾李。霜凝雪冱，正斗标临丑，三阳将近。万木凋零，群芳消歇，禁苑有梅初盛。异香似薰沈水，素色端如玉莹。人尽道，第一番，天遣先占春信。标韵。尤耿耿。月观水亭，谁解怜疏影。何逊扬州，拾遗东阁，一见便生清兴。望林止渴功就，不数夭桃繁杏。岁寒意，看结成秀子，归调商鼎。一阳初起。渐庾岭梅雪，才苞香蕊。品格清高，姿容闲雅，别受化工深意。放开独占严景，不使混同凡卉。微雨霁。似玉容寂寞，无言有泪。难比。凝素态，不共艳阳，桃杏争妍丽。疑是佳人，巧捻香酥，枝上玉纤轻缀。前村可惜无赏，好近天庭阶砌。成实后，有调和鼎鼐，一般滋味。"}