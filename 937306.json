{"id":"937306","title":"题尊信斋","dynasty":"宋","author":"陆游","text":"于虖孔孟何其卓，如天日月地海岳。正令举世皆杨墨，邪正岂复劳商榷。虽然此道久横流，执热其谁不思濯。鲁邹遗书世皆读，要以尊信为善学。吾友希真盖其人，不肯俯首为龌龊。羹藜饭豆欲老矣，功虽未竟志则悫。我居山阴子在闽，阙然不见千里邈。泽中久雨道路绝，叩户忽闻声剥啄。尊信二字子所知，妙质岂复须斤斲。伏生九十语已讹，失旦自惭犹喔喔。"}