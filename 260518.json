{"id":"260518","title":"灵岩寺·泰山天下山","dynasty":"金朝","author":"赵秉文","text":"泰山天下山，方山屹相对。何时巨鳌趾，中断神斧快。遂令齐与鲁，划若中作界。阳坡青磝磝，阴崖白硙硙。众峰如环城，盘盘一都会。一径入灵岩，十里行竽籁。飞泉何处来，石梁纳高派。金碧閟精蓝，未到气先迈。钟鱼集万指，陈迹向千载。何人僧伽藜，入壁了无碍。铁君岂知道，證此身不坏。异类服猛逸，草木动光怪。信知像教力，超越范围外。年来笔墨废，政坐耳目隘。不行万里脚，恐负三生债。济南山水窟，岩寺风烟最。乞我一把茅，飞身入图画。"}