{"id":"722128","title":"送姚君之官贵县丞","dynasty":"明末清初","author":"屈大均","text":"左江西上即浔中，贵县东屏邕管雄。人杂徭狼蛮语乱，地多粳稻估船通。门高不惜乌衣贵，官小偏宜柳下工。水接夜郎愁瘴毒，簳珠多采伏波宫。崧台薄暮尽离觞，帆指浔梧去渺茫。令子相从师政事，故人持赠是循良。乌蛮滩口当城出，交趾江关接县长。他邑莫辞频摄令，春行一日即甘棠。"}