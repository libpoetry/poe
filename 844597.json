{"id":"844597","title":"述怀三首","dynasty":"清末民国初","author":"费墨娟","text":"俗虑多多累我忙，诗书文字已全荒。羞随邻女夸娇艳，懒向旁人说短长。历遍尘途知险阻，尝深世味感炎凉。闲愁满抱凭谁遣，听雨看花倚石床。珠箔银钩卷画堂，年来抛负好韶光。雨添芳草沿阶绿，风送幽花隔院香。残绣未完嫌日短，新诗细咏喜更长。自嗟尘网牢人甚，安得浮家一苇航？幽怀潇洒恼纷争，尽日帘垂爱景清。书画堪依怡夙志，米盐无奈累浮生。高人邀月金樽醉，逸士临风玉笛横。此福何年修得到，永抛今昔不平情！"}