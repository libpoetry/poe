{"id":"268023","title":"水龙吟·题蕙愔鼓山灵源洞《戴笠听泉图》","dynasty":"现代","author":"何振岱","text":"千林拥绿黏天，何来倩影空濛里。轻飘笠带，初停屧响，但闻流水。万玉争鸣，孤襟闲映，幽清无比。更溅寒霏雨，沉阴吹暝，看难辨，岩颠字。可是灵娥游戏。泻银潢、仙槎斜舣。龙吟鸟语，烟开潭静，石苍苔紫。忽地香过，花宫钟定，秋生松际。恁徘徊待拾，颓云一绺，归添青髻。"}