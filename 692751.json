{"id":"692751","title":"梅花绝句九首","dynasty":"明","author":"杨慎","text":"探梅人似放鱼人，只道梅稍粉未匀。不向村姑钗上见，那知虚负一年春。村姑只恐是花神，花信前头报早春。奇树芳滋休冷眼，好从初地唤真真。庾岭岧亭陇驿遥，梅开忽近岁之朝。折来烛下炉前玩，只恐琼枝煖易消。开自多情茖亦香，残英点缀曲堤傍。织成白地光明锦，合与无功作醉乡。闭户先生何太痴，梅花开遍不吟诗。岁寒三友交情澹，却似无怀上古时。么凤丛边鹤膝枝，孤山清梦水仙祠。觉来寒影谁能写，苦忆逃禅老补之。夜来偷醉早梅傍，风致何人继陆郎。禁酒国中佳节换，樽前谁唤点酥娘。索笑寻檐花不应，被花恼彻为花憎。舞筵东望开金盏，渴杀西川杜少陵。放歌曾作昔年游，千树梅花滇海头。宝髻斜簪光照座，一船丝竹载梁州。"}