{"id":"838133","title":"车通员移居索诗歌以遗之","dynasty":"清末民国初","author":"苏镜潭","text":"华亭之南闻唳鹤，平原何故轻入洛。十年以来星步移，阴霾惨晦翳大陆。洞天一去一千里，秋波绿剪芙蓉烛。美人娟娟隔暮云，我欲从之搴杜若。我马虺隤我姑酌，曰归曰归践宿诺。班荆道上略寒温，乡音老大尚依约。筋骨差幸各强健，握手欷歔更大噱。座无车公我不乐，侨居何幸邻孙绰。"}