{"id":"756178","title":"丹徒张孝女割臂疗亲","dynasty":"清","author":"姚素榆","text":"人间无卢扁，海上无仙方。温温药炉火，惨惨宵镫光。斯时弱女泪，凝渍病母床。母呻何宛转，母体何羸尪。儿身即母身，中夜摧肝肠。医言不可药，呼吁天苍苍。并刀薄于纸，皓腕凝雪霜。至诚格金石，血涌如无疮。漉漉一片肉，勉进阿母尝。母女本一气，无形补膏肓。能令死者起，能令弱者强。孝哉张氏女，北固清风长。"}