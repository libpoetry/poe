{"id":"614640","title":"书苏桐柏乞食卷","dynasty":"明","author":"韩日缵","text":"有客扣我门，持钵意真率。云乞伊蒲馔，一餐顾已□。乞食缘苦饥，不饥何所乞。客来前致词，中□□非一。贫居安下里，少小好篇帙。拟劘贾董垒，欲盟曹刘室。道远莫能致，羊肠太诘屈。虎豹嗥我前，穷途逼忧慄。回心转妙轮，礼忏西方佛。六度启迷津，八解辞世桎。彼昏徒营营，何异蚌与鹬。口腹资众施，冥心从放逸。嗟来何足吝，陶公良我匹。野情天机惬，山心人械失。狎鸥已不猜，逢人或被叱。临渊摘溪毛，披林求木实。悠然自怡悦，一日当两日。荣怙不必论，伊余已齐物。"}