{"id":"1091434","title":"送王季裴往行在","dynasty":"宋","author":"周孚","text":"子家本南燕，我籍亦东鲁。天涯两沦落，迁徙无定所。一朝闻剥啄，三岁想眉宇。跫然转蓬地，剩欲相就语。风帆不贷人，索别遽如许。子才于用多，蓄眼吾未睹。布衣诸生耳，而乃中健武。恢恢猎德网，取士倍于古。韩间宁负秦，晋材仍用楚。由余初不弃，况子自中土。匆匆一杯酒，吾为子起舞。"}