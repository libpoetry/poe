{"id":"838179","title":"台城路·庚子之乱北京棘院毁于火。癸卯会试就汁闱举行。北宋故宫沦为神庙，白石龙座犹当时制作。客谈及之，感而追赋","dynasty":"清末民国初","author":"魏元戴","text":"大梁城郭春风里，周览凄然匹马。索虏冲残，真王久寂，难觅英雄偏霸。故宫兰若。剩此座龙拿，冷居尊者。曾擅风流，樊楼嬴得酒帘挂。中州黍离旧也。奈燕云北望，老泪盈把。銮辂苍皇，黼居杭隉，节次哀伤孤寡。毒痡新野。恨剸莽千刀，神灵莫假。话到沧桑，正离骚读罢。"}