{"id":"844053","title":"绕佛阁","dynasty":"清末民国初","author":"陈锐","text":"酒波一剪。蛾绿借晕，涡笑深浅。鲛帕痕满。背灯斜揾，娇凝怕人见。醉眠爱晚。还说别后，偏怎宵短。佳约幽缱。画屏素月，香销水沈篆。晓阁漏壶滴，铁马珠筝敲碎片。何限艳尘，飘零心与眼。问隔枕秋声，孤凭谁惯。断魂今断。怕翠羽林啾，芳梦吹散。拂愁丝、镜霜新染。午晴未准。霜叶匝地，秋色凄紧。巾帻慵整。碧天纵目，汀洲雁无信。堞楼独凭。烟瘴灭没，琼海千顷。蛮唱悽迥。莫帆落处，潮回蜑家艇。鸟宿四山黑，倦旅蓬飘迷故径。长痛墓门，陈根连露井。问树绕慈乌，哀怨谁听。客归须定。愿笠子长镵，黄独同命。浣征衫、泪痕如绠。"}