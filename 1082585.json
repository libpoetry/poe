{"id":"1082585","title":"过灵石赋顽庵 其二","dynasty":"宋","author":"释慧空","text":"学顽未到顽之孙，再拜顽庵求入门。当时此老有何说，火后茎茅今尚存。人贫信是思旧债，一饭重寻香积界。堂上未瞻痴绝翁，溪头已见随流菜。惟顽显顽分不分，以水投水无留文。地炉火暖坐自睡，金博朝参寒起云。与君相个君莫逆，向来不疏今不密。明朝山住云自飞，后会有无俱不知。"}