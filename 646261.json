{"id":"646261","title":"甲午岁感兴","dynasty":"明","author":"释妙声","text":"开极规模自有初，旧章纷乱欲何如？黄河疏凿功何补，楮币更张术已疏。西郡少年持国是，中原文学滞公车。河南寇盗由谁致，天下兵戈遂莫除。偃月堂深资鬼蜮，伏波军败纵鲸鱼。百年人物关衰盛，一代经纶属卷舒。丞相出师应有表，草茅忧国岂无书。畴能一吐平淮策，为尔排云谒帝居。"}