{"id":"610563","title":"姑苏元夕集诸词客得朋字排律二十六韵","dynasty":"明","author":"邓云霄","text":"吴门歌舞地，乐事日相仍。况遇千金夕，遥临片月澄。条风吹凤野，新暖解鲛冰。绣陌香尘匝，铜街瑞气凝。楼台甲第敞，裘马少年矜。赵李皆连戚，金张各引朋。春思方浩荡，逸兴寄冯陵。共庆瑶天爽，同欣玉烛登。蚖脂明绛蜡，豹髓隔红缯。兢斗丁谖巧，争誇万毕能。鳌山浮陆海，星彩避华镫。火树家家灿，骊珠颗颗升。祗须惊绚耀，未易辨名称。锦席九枝满，兰殽百味蒸。初筵心已醉，列炬目为瞢。实从纷轮至，徘优次第征。鱼龙翻角觗，杆索互缘乘。士女写交错，笙歌鼎沸腾。欢声摇地轴，高响遏云层。蹴鞠丸随足，秋千凫度縆。登场重选伎，催曲迭酬绫。良夜真堪赏，幽怀若不胜。可怜花满面，岂吝酒如渑。虬箭停寒漏，鸡人报旭升。横桥无铁锁，归骑踏金绳。相约留馀兴，来宵更倍增。"}