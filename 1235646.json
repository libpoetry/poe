{"id":"1235646","title":"次巴克实彦卿雪中见示韵六首","dynasty":"元","author":"许有壬","text":"曚昽晓雾勒晨光，一样隆寒两月强。欲和阳春呵冻砚，老夫持酒手犹僵。残雪虚窗夜有光，小斋清话意差强。江南不寄梅花信，冷眼空看万水僵。东华射圃接天光，日日趋朝看晚强。白发无能思补报，肯矜霜简几人僵。曾向骚坛接步光，将虽云老尚兵强。莫言白战无英气，百足商蚷死不僵。晃朗江天炫日光，玉峰寒立斗高强。自然有类昌黎笔，籍湜谁能走且僵。谁因景物竞流光，为学终身贵自强。身立程家门下雪，从知寒气岂能僵。"}