{"id":"633400","title":"马潜庵宪副以折柬讯予参禅下手工夫及天堂地狱所以生起之因欲得二诗应命赋之 其一 参禅诗","dynasty":"明","author":"释今无","text":"日夕群动中，念虑自来往。其始体空寂，奔腾自成党。趋喧既失寂，逐暗已背朗。有本因于无，繁亦从约长。安得旷达人，了然发遐想。慧刃割凡情，朱弦奏新响。会理融百途，鞭过敌成两。铁牛阑稻花，玉童严金杖。此处稍偏颇，实际便卤莽。损之复损之，神明渐空广。垢尽铜自明，厥功乃不赏。心境忌烦理，微乐不可享。一涶足涴蝇，曷为羁大象。有即吃茶条，无亦与一掌。靡滞气便雄，非今亦非曩。华嵩倒垂看，青天平地上。正如夹脊间，伸手搔着痒。家藏不龟药，勿事缏繴纺。不须从外借，悠然满书幌。"}