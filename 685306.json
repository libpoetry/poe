{"id":"685306","title":"林见素自吴过二泉二泉有作次其韵","dynasty":"明","author":"王鏊","text":"旟旐翩翩动复延，几回翘首太湖天。一生面会知何日，千里神交积有年。载酒未过扬子宅，抱衾同上鄂君船。知音自昔称难遇，第二泉头拨五弦。千寻磥砢慧岩松，历尽冰霜有好容。二叟共谈泉上石，孤帆三宿海边峰。渊然叔度难为挹，老矣冯唐岂愿逢。盛世皋夔方并入，巢由自可遂疏慵。"}