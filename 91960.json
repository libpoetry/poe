{"id":"91960","title":"和沈子寿还朝天集之韵","dynasty":"宋代","author":"杨万里","text":"愁戈不著狂诗客，径超天外华胥国。苦海惟愁热恼人，别有月中水精域。浣花一老已九京，何人再筑五言城。竹斋衣钵傅锦里，咄咄云烟飞落纸。胸中磊隗有余地，语下飘萧无俗气。诗坛笔阵制中权，势如常山看率然。观者堵墙颜色沮，惊闻柘弹金盘句。老夫性癖耽此趣，被渠夜半赤手取。重阳过了元不知，犹有黄花三两枝。"}