{"id":"71137","title":"奉陪杭右丞程礼部以文宇文宪","dynasty":"元代","author":"王逢","text":"西湖馆舍开新秋，三峰倒影紫翠流。白马雕戈驻逵道，金鱼玉佩罗林丘。二孤五老独神往，八公六逸同天游。时维小康况大比，万乘少纾东南忧。如渑之酒官寺送，风生酒波鳞甲动。荔子浆凝赤露香，鹅肪炙作黄冰冻。歌袖频熏婆律膏，渴羌解奏参差凤。右丞阀阅霄汉逼，诸叟文章台阁重。罘罳骎骎落日凉，菱花蕸叶掩冉光。惊飞先自有乌鹊，寡宿未必无鸳鸯。尧封禹迹烟莽苍，宣发固短忧心长。侧闻汴破济欲下，百姓亦望临淮王。山人厌乱喜莫量，笑整冠带为举觞，醉后不登严武床。"}