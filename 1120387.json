{"id":"1120387","title":"次韵程泰之正字奉祠惠照院咏雪五首","dynasty":"宋","author":"周必大","text":"天女飞花现化城，禅房深处想神清。斋心正使无低唱，拥鼻何妨效洛生。造化平心混万殊，高低一色眩离朱。如何尚爱南枝瘦，偏以凝脂助曼肤。方丈仙人定好奇，行吟合璧作琼蕤。兔园且就如今赋，凤沼重看异日诗。吻燥谁濡翰墨场，绝思齿烦漱甘芳。粉身莫惜归汤鼎，要与团龙发暗香。剥啄朝来送好音，唱妍酬丽自书林。柴门未扫檐垂溜，笔退谁知抱膝吟。"}