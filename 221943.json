{"id":"221943","title":"顽云障·散怀谁与俦","dynasty":"宋代","author":"冯时行","text":"散怀谁与俦，风月兹吾赏。好景会人心，宿约每不爽。蓐收溅明河，玉露洗穹壤。肃肃夜气寂，皎皎素沆漭。飞出未半弓，已照天地广。兹夕岂易得，久矣俟清赏。云师谁尔忤，屏翳蔽虚敞。万事不可必，变化如反掌。太清一滓秽，幽娥动悬想。谁为披层霄，快哉心技疗。闻君洗瓦盏，倒榼有余盎。何当数列炬，酣歌散清响。有月固来游，无月须一往。"}