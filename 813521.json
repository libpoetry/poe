{"id":"813521","title":"初冬携舟至平水溪口由望仙桥入宝严寺夜宿澄公房","dynasty":"清","author":"李慈铭","text":"扁舟出东郭，沿缘耶溪间。水尽白云起，遂入云门山。红树叠青嶂，明妆耀螺鬟。远近含层霞，深浅分寒烟。峰陡势欲落，飞翠忽复连。曲涧荫幽筱，鱼鸟媚我前。时逢采樵侣，踏叶相往还。山回寺门出，夕阳终古间。云门外六院，兹地据丹麓。入门仍见山，古藓一庭绿。松阴飐双幡，经坛散炉馥。龛石栖寒花，厨烟出深竹。颇忆湛然师，尘锡参道俗。先贤习元悟，往往寄高躅。禅房留定云，蒲褐此间宿。茶火伴夜深，山志静可读。天风摇殿铃，时闻暗泉续。"}