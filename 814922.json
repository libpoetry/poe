{"id":"814922","title":"醉太平十四首","dynasty":"清","author":"俞樾","text":"乘轩建牙。金张世家。五侯门第豪奢。听喧喧鼓笳。华堂日斜。朱门暮鸦。北邙华表如麻。看斑斑土花。铜山邓通。珊瑚石崇。银屏金屋春风。在瑶台几重。歌阑舞终。尊中酒空。旧时珠履无踪。掩门庭落红。燕山勒铭。云台写形。麒麟高阁标名。大将军卫青。功高谤生。菹韩醢彭。青门一叟伶仃。旧通侯邵平。名高斗山。身驰貊蛮。文章经术流传。望龙门在天。名山太寒。遗书半残。讲堂蔓草荒烟。问儿孙执鞭。春风玉珂。霓裳大罗。曲江杏宴笙歌。举贤良制科。眉庞鬓皤。文园卧疴。少年三五蹉跎。早衰残阿婆。幽并少年。烹肥击鲜。簿楼一掷金千。向倡家醉眠。头颅半斑。交游渐阑。嶙峋骏骨谁怜。老英雄抱关。欢场履綦。骚坛鼓旗。隐囊纱帽弹棋。是翩翩可儿。黄垆是非。青衫泪垂。昔年掷果风姿。到如今左思。蒹葭一方。烟霞趣长。荷衣蕙带徜徉。有先生草堂。松荒菊荒。猿亡鹤亡。后人凭吊苍凉。剩空山夕阳。金戈铁骢。腰闲角弓。男儿束发从戎。战阴山朔风。将军数穷。功高不封。沙场多少英雄。只幽磷自红。鱼租鸭租。生涯有馀。半村半郭家居。种千头木奴。田园未芜。青山未枯。柴门临水如初。问衰翁在无。居奇取盈。持筹最精。拥场十载经营。喜黄金满籯。锥刀枉争。门庭早更。横财三十炉成。铸何人姓名。蛮争触争。瓜分几城。居然风雨神京。筑郊坛九成。杞天易倾。山河废兴。南唐北汉荒陵。付农官耕耘。瑶篇玉函。真金细参。丹成鸡犬同沾。跨青鸾两三。仙踪易淹。劫灰又添。赤松桂父深潜。换唐朝吕岩。书生自怜。芸窗十年。也曾献赋金銮。奏长杨一篇。光阴走丸。前游惘然。世间万事如烟。拟空山坐禅。"}