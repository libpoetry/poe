{"id":"812238","title":"瓶花","dynasty":"清","author":"朱景英","text":"褰帷晓色透疏窗，缬眼秾华扑玉缸。老大心情解相惜，争教传唱到春江。攲斜态亦自然佳，晕脸初匀镜槛排。看未回身春已熟，斑骓谁踏洛阳街。解脱根荄自水南，军持色相幻瞿昙。道人近得观空法，种种维摩病后参。轻风飘飐影纤纤，为护馀香不捲帘。几点落红随意数，引他绮思上毫尖。"}