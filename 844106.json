{"id":"844106","title":"白菊","dynasty":"清末民国初","author":"陈肇兴","text":"似嫌秾艳不宜秋，洗尽铅华一色幽。露滴半阶无处觅，风来三径有香流。当筵合配银为斝，插帽惊看雪满头。白发他乡还对汝，重阳无限故园愁。老去陶公白发新，几枝相对倍伤神。描来月色无些晕，画出秋光不点尘。晚节都消脂粉气，淡交原比素心人。银盘玉盏休相拟，此是羲皇以上身。正色休誇满地黄，秋来白帝是当王。繁华梦醒三更月，粉本图成一夜霜。彭泽归来人已老，白衣送到酒都香。瑶台此日群真会，未许红尘半点飏。铜瓶纸帐镇相宜，一种清寒世少知。得气本来能耐冷，出群原不在多姿。相逢缟袂霜千朵，散尽黄金月一枝。悟得此中真意处，白描还要性灵诗。"}