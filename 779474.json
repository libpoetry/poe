{"id":"779474","title":"上升花 自题画红梅","dynasty":"清","author":"顾太清","text":"门掩空庭，疏窗上、移来月明如画。飞入暗香，知有梅花，早见影儿相凑。古欢自与幽人结，朦胧处、一枝低覆。问何事、依依倦倚，恁般清瘦。欲画偏难下手。看绛萼，琼英粉凝脂溜。绮丽丰姿，淡泊精神，允称百花居首。想当微雪轻烟候，闲作个、胎禽厮守。相许否。巡檐试开笑口。"}