{"id":"802705","title":"贺新郎二首 其一","dynasty":"清","author":"项鸿祚","text":"梦断霓裳阕，是天风、忽然吹下，广寒宫阙。银浦流云三万顷，误了两番游历。问灵药、偷来何益？青女素娥齐掩泣，痛文箫、不上神仙籍。明镜碎，宝钗折。星房想更添愁绝，望人间、霜零刺骨，雨飞成血。纵有羲和知此意，一夜玻璃敲缺。已难抵、今生离别。回首玉京楼十二，剩年年、泪洒关山月。千古恨，几时雪。"}