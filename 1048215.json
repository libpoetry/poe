{"id":"1048215","title":"九日凤凰寺","dynasty":"宋","author":"韦骧","text":"节物惊重九，区区尚山行。固无登高约，迟明即修程。下马入古寺，榜悬凤凰名。来巢古所传，至今得徽称。拂席坐其堂，耳目一以清。歘然壮稚集，往往持盘罂。问其何以至，云此谢秋成。年年当此时，村落相经营。薄具?饤饾，所将惟至诚。感此良自叹，吾生殆如萍。从仕徒衮衮，退亦无田耕。去岁尝为客，今晨复遄征。佳节眼前过，有酒难独倾。紫萸金菊花，何以为芳馨。岂如群野人，蹄涔自纾情。行矣姑勉强，义命心所明。"}