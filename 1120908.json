{"id":"1120908","title":"题吕节夫园亭十一首 云林堂","dynasty":"宋","author":"周紫芝","text":"高情恶喧嚣，结屋傍空旷。草堂寄云林，远目聊自放。偃蹇良不疑，世情真可抗。不知堂中人，谁同倚藤杖。显晦固有时，出处本同致。乘流与遇坎，等是一戏事。真隐了无心，宁须论朝市。君看半隐名，是中有深意。山中与谁语，俗士不我过。时携登山屐，闲上岁寒坡。不知青女威，奈此苍官何。从今桃李花，漫漫空复多。残月坏金枢，朝曦吐旸谷。南台凌日观，杲杲明万木。白露亦巳晞，桐阴转檐曲。危坐读黄庭，想像巾一幅。草木有盛德，俗眼未易观。幽姿不可见，微香在林间。植我东篱菊，艺此九畹兰。芳意似有知，为君笑朱栏。云山渺无何，地胜馀草木。苍藤饱风霜，夭矫作岩谷。幽香出空洞，清樾交翠麓。想时携客来，班荆对棋局。疏泉灌空畦，折柳樊小圃。关心有幽事，寄意在衡宇。但恐经纶人，兹焉忽高举。慎勿厌荷锄，烟蓑湿春雨。机云佳兄弟，胸中几石渠。万事资不理，三箧补有馀。它时策高勋，已复得异书。安用结飞楼，傍架时卷舒。渊明磊落人，啾唧倦吟讽。聊将舒啸声，一为洗喧閧。寄言枭獍徒，请勿恣嘲哢。君看半岭间，依稀有鸣凤。生理须几何，安分一枝足。向来高明中，百鬼作祸福。何如此衡茅，长年乐幽独。慎勿将蜗牛，轻比蛮与触。"}