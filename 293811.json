{"id":"293811","title":"一萼红·蓼花和君坦韵","dynasty":"现代","author":"张伯驹","text":"映渔灯，点胭脂冷艳，红上采莲舲。醉染霜容，愁添秋色，簇簇枝袅寒馨。写图画、萧疏水国，催雁信、烟雨晚冥冥。断岸枫飘，暮江苹老，剩此伶俜。回首天涯摇落，又西风昨夜，吹散池萍。貂绩堪羞，鸥盟谁主，弹指一霎须惊。但空忆，芦中人远，恁扁舟、蓑笠避浮名。试看江湖满地，秋也无情。"}