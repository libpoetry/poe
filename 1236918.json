{"id":"1236918","title":"宿径山娑罗林二首","dynasty":"元","author":"祖铭","text":"高斋宿层峦，无眠振衣起。历历夜方悄，婉婉情自美。浓露灌桂花，清香袭庭几。林旷鸣籁隐，空净停云徙。万事坐若遗，静极到天理。举目注秋江，凉月薄如水。閒宵散积抱，澹然得心妙。蛩冷暗响流，灯静寒光掉。星河累明灭，崖溜落渊奥。林风来朋朋，吹我形影吊。浩歌弄明月，高楼入清照。"}