{"id":"747980","title":"题北海亭图","dynasty":"清","author":"郑珍","text":"黄芝萎地茄花明，十狗五彪恣纵横。地轰天鸣覆乾清，北海亭子乃孤撑。亭中老翁一诸生，举手欲障斗内星。惜哉当日事不成，正气耿耿留元精。吾观史家已吞声，此图复出二百载，澒洞千秋思古情。蟒山压筵苍郁葱，展图惨怛来悲风。江光黯黯云冥濛，若有人兮烟树丛。倏忽置身画图里，眼底尽是人中龙。举幡慷慨孙夏峰，赤帻从之张果中。策蹇掀髯去匆匆，醵金无乃鹿太公。团瓢深墨小镫笼，破柱复壁难为容。完天朱老侠胆雄，吴桥归卧齁隆隆。秘狱此时走尸虫，伤心投匦仍未终。后来者谁茅止翁，此老十万兵罗胸。婆娑柳下杖瘢红，戟指尚自谈辽东。太常堂堂儒者宗，晚学农圃悲天梦。矫首似望孙文忠，历历斯人肝肺同。一重一掩吾安从，大叫乃止一亩宫。吾知画师非俗工，直以浩气还太空。吁嗟！阳球不作司隶死，清流故让此曹子。朱家鲁褒徒为耳，独此炯炯差足恃。长叹英贤皆已矣，卷去斯亭掷杯起，白虹正贯旁沟水。"}