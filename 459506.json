{"id":"459506","title":"止酒","dynasty":"当代","author":"卢青山","text":"一醉动累日，醉起病复前。颇如前后脚，追逐穷生年。生年弃我如敝履，我乞生年儿牵母。两相交斗安能穷，弃者必成牵何苦。廿六髯苍面颊黄，一身消瘦如秋光。不待冬霖撼败叶，已觉神骨俱悲凉。平生壮怀纤云微，岂敌时光之风吹。剩作细民营细业，酒尔更来相推挤。身家事业两茫茫，中涂怅立南北方。酒中有喜吾所倚，那堪酒后细思量。汝酒非恶吾心荒，请君从此避吾觞。如花休插老癞首，岂花不美头自疮。十年交接在中肠，百年回忆中肠芒。子今行矣吾魂伤，以子酹子子自尝，作诗为誓无怒狂。再逢莫再呼吾名，权作不识行道旁。"}