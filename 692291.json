{"id":"692291","title":"寄思贻兄","dynasty":"明","author":"杨士奇","text":"思贻先生守道园，池边竹下敞幽轩。焚香坐隐乌皮几，隔水苍山正对门。溪上流虹映壁经，溪头春树拂檐青。小车閒日何人到，会有光华动德星。未报君恩未乞身，每看南雁重伤神。清溪亦是朝宗水，遥想临流忆远人。螺湖盘古白云堆，忆著常因梦里回。得似篮舆引诸弟，年年霜露及时来。"}