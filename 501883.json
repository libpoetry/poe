{"id":"501883","title":"万年欢 赠别陈都事","dynasty":"明","author":"林弼","text":"问讯东君，又何事、一岁一番归去。杜宇声中，撩乱落花飞絮。漫向江头凝伫，想无计、可能留住。江亭上、况有离人，不禁千种愁绪。还思泽国风尘，更谁能、草檄名重藩府。旧业都荒，茅屋稻田瓜圃。说与风流谢傅，且休把、云山自许。应回首、人在丹霞，满庭榕叶莺语。"}