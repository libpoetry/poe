{"id":"1219115","title":"高昌契侯三节堂","dynasty":"元","author":"郑元祐","text":"惟天启契，产自辇水。润被北庭，侯济厥美。挺事昌朝，忠武罕比。戡金平宋，策审功侈。入毗庙堂，黔黎安只。蛮酋兽犷，侯辕南指。忠愤踊跃，奋莫顾己。忠诚贯天，白虹触起。孱孱孤嫠，哭侯孔哀。誓死靡他，夫人贞哉。贞哉夫人，夫死儿乳。教儿能孝，父志在汝。齿方成童，母病弗疗。刲肱和糜，人孰儿诏？彼美至性，移孝而忠。抚字列城，继侯英风。侯既有子，且复有孙。孙皆读书，益大侯门。相继掇科，荐承宠光。侯其来归，英爽乐康。子佩金符，孙萦紫绶。世讶其隆，侯植之厚。三节一贯，何有夷险？恊于王风，永配令典。"}