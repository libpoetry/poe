{"id":"1110789","title":"次韵董令升四咏 寻幽亭","dynasty":"宋","author":"朱翌","text":"帝遣银河下太微，馀波散绕野人扉。此行步步有佳处，盘礴孤亭试解衣。山阴道士顷留连，应接烟云马不前。君说江南亦如此，我虽未到想当然。且置纷纷事百端，从公系马白云边。欲知太守乐其乐，山色溪声得两全。至宝何年伏九渊，飞空散作玉声琤。那知夜半腾朝采，会见长虹属太清。"}