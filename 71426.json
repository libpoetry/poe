{"id":"71426","title":"水龙吟·乾坤利判阴阳位","dynasty":"元代","author":"王吉昌","text":"乾坤利判阴阳位。朴散氤氲成器。母怀子腹，儿因母产，杳冥分瑞。体化成纯粹。廓神室、云收尘累。现风清月朗，金童飞舞，傲嘉山，景奇异。宴罢归来沉醉。到华胥，玉关犹闭。劈开璧帐，主人邀我，密传祖意。岂有三空，体显清净，圆明不二。放纵横自在，无萦无系，与虚空类。"}