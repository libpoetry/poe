{"id":"137784","title":"猛虎·猛虎白日行","dynasty":"宋代","author":"欧阳修","text":"猛虎白日行，心闲貌扬扬。当路择人肉，罴猪不形相。头重尾不掉，百兽自然降。暗祸发所忽，有机埋路傍。徐行自踏之，机翻矢穿肠。怒吼震林丘，瓦落儿堕床。已死不敢近，目睛射余光。虎勇恃其外，爪牙利钩鋩。人形虽羸弱，智巧乃中藏。恃外可推折，藏中难测量。英心多决烈，自信不猜防。老狐足奸计，安居穴垣墙。穷冬听冰渡，思虑岂不长。引身入扱中，将死犹跳踉。狐奸固堪笑，虎猛诚可伤。"}