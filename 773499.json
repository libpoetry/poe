{"id":"773499","title":"登三台洞","dynasty":"清","author":"洪繻","text":"一洞入山腹，一洞凌苍穹。宛转最高顶，缥缈悬虚空。下压扬江水，上卓玉皇宫。俯首江山小，两腋挟天风。三磴千百折，蚁穴出游龙。金陵在何处，一气连溟濛。蜀江万里来，吴地一线中。浦口九龙山，帆片如飞蓬。江上八卦洲，点点覆青枫。仪真与六合，目尽不可穷。咫尺燕子矶，呼吸天可通。栏杆落鸟背，平视太阳红。长啸下高阁，放棹大江东。"}