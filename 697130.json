{"id":"697130","title":"喜滕公擢任浙中方伯二首","dynasty":"明","author":"胡应麟","text":"叱驭遥看五岭来，双旌薇省暂徘徊。三朝骤起吹嘘色，十道谁先抚字才。赤日扶桑过露冕，青山鄞海傍登台。讴歌岂独东南借，绕夜寒光接上台。南来海色傍旌旗，犹似横经越峤时。华省坐开新气象，青衿传迓旧威仪。筹输九塞军储集，佩压三曹帝宠移。屈指侯芭曾问字，十年长铗未酬知。"}