{"id":"995243","title":"游招真观","dynasty":"宋","author":"董杞","text":"溪旁老子宫，古松奋苍鬣。修径烟霏深，中岩祠像设。岩头流云漫，千丈藤萝结。猿猱跃其间，手疑攀日月。岩下缓经行，人间诸想灭。文楸飞雹铿，朱弦浮磬彻。此山宇宙初，谁擘坤轴裂。六丁曾一戏，万古留洞穴。仙翁昔此栖，还丹成白雪。佩环升倒景，遗台犹岌嶪。菊秋风日佳，归艎双桨歇。便欲茆三间，于此谢尘劫。"}