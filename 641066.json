{"id":"641066","title":"首春游道山有述","dynasty":"明","author":"林鸿","text":"易象忻逢泰，王春正建寅。梅寒将腊去，椒暖荐时新。地敛收藏义，天开发育仁。百生逢鼓舞，万类荷陶钧。晓沐初弹帻，春衣始振尘。登山游宝所，掷地礼金身。谷响歌林鸟，川游在藻鳞。青舒门柳眼，红破苑桃唇。坐啸风生籁，行休草荐裀。浊醪嗟中圣，清茗爱怡神。缨冕休劳梦，云山愿卜邻。慧灯如可续，永矣照迷津。"}