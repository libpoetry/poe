{"id":"1127059","title":"戏答公益春思二首","dynasty":"宋","author":"黄庭坚","text":"能狂直须狂，会意自不恶。蚤知筋力衰，此事属先觉。公诗应钟律，岂异赵人铎。我为折腰吏，王役政敦薄。文移乱似麻，期会急如雹。赋敛及逋逃，十九被木索。公思当此时，清兴何由作。前日东山归，花如萎莎落。径欲共公狂，知命知此乐。公家胡蜀葵，虽晚尚隐约。晴明好天气，暂对亦惬适。妆恨朱粉轻，舞怜衫袖窄。衣襦相补纫，天吴乱鸂鶒。草茅多奇士，蓬荜有秀色。西施逐人眼，称心最为得。食鱼诚可口，何苦必鲂鲫。清狂力能否，人生天地客。不者尚能来，南窗理尘迹。草玄续周书，揲策定汉历。有意许见临，为公酤一石。昔人有真意，政在无美恶。微言见端绪，垂手延后觉。大声久辍响，谁继夫子铎。长笑二南閒，斯道公不薄。性怀如佩环，诗笔若陨雹。前篇戏调公，深井下短索。子云最清净，亦动解嘲作。光尘贵和同，玉石尚磊落。众人开眼眠，公独寤此乐。昔在西宫游，初非朝夕约。邂逅二三子，蛾眉能劝客。坐嫌席閒疏，酒恨盏底窄。骊驹我先返，看朱已成碧。况闻公等醉，歌舞恣所索。舞馀必缠头，歌罢皆举白。清狂稍稍出，应节自不错。譬如观俳优，谁能不一噱。何为苦解纷，乃似自立敌。人生忽远行，车马无归迹。黄粱一炊顷，梦尽百年历。弃置勿重陈，虚心待三益。"}