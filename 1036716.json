{"id":"1036716","title":"上许州吕相公嗣崧许康诗二首并序 其一 嗣崧诗","dynasty":"宋","author":"宋祁","text":"彼岳惟崧，天作其神。嗣生我公，我公斤斤。嘉猷矢陈，柄国之均。帝亲命之，纂成前人。不显其道，惟申是保。公迈厥德，祗祗翼翼。柔嘉而直，模我彝伦。揉我方国，施于夷貊。百度是毗，庶绩允熙。罔敢不恪，惟公是若。帝诏执事，彻申土疆，衍沃腴良。赋舆溱溱，莫乐于申。昔在四岳，佑尧象禹，为国心膂。受民作邦，于今以光。帝告于公，绍胥尔宇。宪是文武，如申如甫，为周之辅。诞锡尔祉，惟申甫是似。乘车错衡，淑施英英，式遄其荣。公拜稽首，敢扬王休。祈天之久，为天子万寿。彼岳磐磐，松柏丸丸，公福禄实蕃。有崇而冈，有大而陵，公寿考是承。"}