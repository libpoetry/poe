{"id":"1179376","title":"长安秋夜怀陈京昆季","dynasty":"唐","author":"武元衡","text":"钟鼓九衢绝，出门千里同。远情高枕夜，秋思北窗空。静见烟凝烛，闲听叶坠桐。玉壶思洞彻，琼树忆葱笼。萤影疏帘外，鸿声暗雨中。羁愁难会面，懒慢责微躬。甲乙科攀桂，图书阁践蓬。一瓢非可乐，六翮未因风。寥落悲秋尽，蹉跎惜岁穷。明朝不相见，流泪菊花丛。"}