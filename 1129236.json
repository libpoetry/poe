{"id":"1129236","title":"颂古十七首","dynasty":"宋","author":"释师观","text":"指天指地，无处回避。瞿昙瞿昙，讨甚巴鼻。青天霹雳，何处寻觅。一人传虚，万人传实。以此为津梁，赤体露堂堂。风光都买尽，当处是家乡。青出于蓝，而青于蓝。坐筹帷幄，锻圣镕凡。伶利道人何处去，至今寻觅杳无踪。有时冷地思量著，不觉全身在碧峰。张打油，李打油，不打浑身只打头。今朝有酒今朝醉，明日愁来明日愁。傀儡棚头，全火祗候。明眼人前，一场漏逗。赵州唤作火，全身入荒草。我今不是渠，渠今正是我。出乎尔者返乎尔，个里那容说道理。蹈雪沽来酒倍香，就船买得鱼偏美。乾坤独立，从者里入。风吹不著，雨打不湿。报慈一隔，描邈不得。大用现前，不存轨则。腊月火烧山，毫发不相瞒。佛手遮不得，人心似等闲。虚空迸裂，当处超越。堪笑云门，多这一橛。见成活许莫周遮，椎下分疏事转差。若是咬人狮子子，何须牙上更安牙。不是风兮不是幡，入泥入水与人看。莫把是非来辨我，浮生穿凿不相干。佛法王法，更无两样。直下一刀，未为谛当。唇上碧斑宾豹博，舌头当的帝都丁。频呼小玉元无事，只要檀郎认得声。"}