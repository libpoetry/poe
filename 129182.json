{"id":"129182","title":"次韵萧同年古意","dynasty":"宋代","author":"方岳","text":"猗猗者芳兰，翳翳彼幽麓。不烦汉阴人，抱瓮相灌沐。春风自桃李，急管乱繁曲。纷纷众醉间，美此一醒独。造化本何心，亦因材以笃。所以古之人，身外无不足。客有古琴瑟，得之自龙门。於今几何代，庚庚裂奇纹。携持过齐王，自意当骇观。何如适献笑，弃置笙竽间。时世我不遭，归其老丘园。锺期今安之，谁与俗士论。"}