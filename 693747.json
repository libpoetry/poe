{"id":"693747","title":"漫兴五首","dynasty":"明","author":"陆深","text":"花枝压雨粉墙偏，淡白轻红尽可怜。独立晓风无限意，为谁零落为谁妍。月明吹彻紫鸾箫，火宿沉檀暖未消。风送海潮来别浦，卖鱼人过竹西桥。溪亭山馆隔花分，更起江楼和水云。八月木犀风雨信，遍抽缃帙散香芸。萧萧凉雨报秋衣，云影岚光锁翠微。人在竹窗初睡起，坐看蛛网织危机。水芳无数长溪毛，秀色遥连翠浪高。欲寄佳人无处所，漫依楚调注离骚。"}