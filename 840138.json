{"id":"840138","title":"题无锡荣承馀堂四并头莲图后","dynasty":"清末民国初","author":"夏子麟","text":"荣子贻我玉版笺，中著金萤妙相莲。莲花世界亿万千，胡为乎此独喧传。翳维星缠某岁年，奇葩忽放花联翩。一萼两萼三四萼，开从左右相后先。此岂关于地气偏，亦非系从雨露全。同胞厚谊出性天，祥徵瑞应不踵旋。并头莲，并头莲，出于淤泥濯清涟，昔由耳闻今目前。滋养由元气，培植自心田。尔根来自玉井千刃太华巅，移植汪洋万顷笠泽之湖边。吴苑江子今之贤，题词首唱意拳拳。吁嗟乎，燃萁煮豆泣相煎，荆树忽萎家道颠。几人能咏常棣篇，起视此莲色倍鲜。"}