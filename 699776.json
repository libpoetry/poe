{"id":"699776","title":"落花行二首　乐府","dynasty":"明","author":"郭之奇","text":"春花春树本同阴，千枝万叶岂相侵。春风烂熳春雨淫，深红浅白共销沉。春条无数惹衣簪，春鸟连群散百音。红花抱春怨，绛唇零落倚青襟。白花横春恨，素面萧条拥绿衾。怨春恨春春日深，春光历乱倩谁禁。何处香梨光夜雪，谁家嫩柳映朝金。潜引游蜂情性出，细勾舞蝶梦魂临。东墙蝼蚁片花擒，强辞膻逐聚芳林。嗟兹微物逞春心，随意春情作羡歆。骚人搁笔自呜喑，肠断朝花拂暮琴。微闻花叹向春寻，及尔臭味同苔岑。花落花开成古今，谁能对此不花吟。红花初艳白花飞，每疑春色护红辉。白花飞尽红花稀，春色无聊自渴饥。不闻春色解歔欷，颇怪花颜别瘦肥。花开春已至，春为花主共依依。花落春将去，花无春伴独何归。春去春来若见几，花开花落恨知希。雒水津头悲游子，沉香亭畔念娇妃。多情细雨分朝霭，作意轻风网夕晖。眼看春色在春扉，将残未残百片菲。燕泥空思碧缃帏，蝶粉难粘浮坠衣。风光从我莫依违，暂时相赏孰相非。我能举笔向春挥，青帝东门日正晞。尽收红白万花馡，肯令三春笑客微。"}