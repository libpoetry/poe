{"id":"816718","title":"南乡子 下第别诸同年出都","dynasty":"清","author":"董元恺","text":"春别洛阳城，又见新书甲乙名。国器旧知收片玉，登瀛。历历银钩指下生。斜月入前楹。心仰莲峰望太清。春色年来谁是主，无成。半在云霄觉更荣。残月下寒沙。北斗阑干南斗斜。千里不辞行路远，天涯。独自狂夫不忆家。何处得停车。又见秦城换物华。白雪却嫌春色晚，飞花。深掩虚窗卧碧纱。文苑振金声。竹绕琴堂水绕城。愿以深心留善政，高名。朝野咸推重太平。县鼓应鸡鸣。桥上春风绿野明。若使巢由同此意，簪缨。笑引江帆带月行。月色白如霜。一片山花落笔床。检得旧书三四纸，成行。惟到樽前似故乡。不是少清光。依旧明朝在路旁。莫道蓟门秋信少，衡阳。转觉愁随夜夜长。归棹隐孤舟。水带离声入梦流。锦字织成添别恨，悠悠。笑摘青梅叫阿侯。红烛乍迎秋。风物凄凄宿雨收。山色正来衔小苑，高楼。莫向银台半夜游。谷鸟一声幽。莫遣杨花笑白头。先向红妆添晓梦，新愁。云物凄清拂曙流。共作草堂游。次第看花直到秋。况是故园摇落夜，登楼。罗绮晴骄绿水洲。惊起欲栖乌。骏马翩翩新虎符。五凤街头闲勒辔，金吾。犹暇怜诗爱酒无。渺渺戍烟孤。笑倚春风杖辘轳。相忆杏花坛上去，樗蒲。只有挼莎更一呼。江静晚烟浓。二十年来万事同。夜半酒醒人不觉，秋风。晓月当帘挂玉弓。不复旧时容。砚匣留尘尽日封。汉水楚云千万里，无穷。半在邯郸驿树中。岚翠湿人衣。或棹轻舟或杖藜。一院落花无客醉，莺啼。逸处能高怨处低。夜妒燕双栖。回看池塘影渐稀。唯有教坊南畔草，萋萋。空使王孙见即迷。更遣几年回。石径春风长绿苔。此夜断肠人不见，徘徊。昨夜缘何入梦来。江上落残梅。莫惜芳时醉酒杯。心似百花开未得，春催。坐对寒松手自栽。莫道梦魂遥。六出飞花处处飘。独倚破帘闲怅望，春朝。雪满长安酒价高。跃马上河桥。菰叶风翻绿剪刀。为近都门多送别，长条。力不禁风旋旋销。乘兴且长歌。身外功名一任他。自欲放怀犹未得，如何。寂历秋花野意多。芳草渐成窠。镜水无风也自波。纵有邻人解吹笛，谁过。空苑凫鹥占浅莎。香桂折新柯。紫陌金堤映绮罗。莫是长安行乐地，蹉跎。旧路依然此重过。顾影逗轻波。到处闲门长薜萝。休唱开元供奉曲，无多。落叶纷纷暮雨和。相亿一欣然。何处韶光最可怜。别后依依寒食里，东田。沙岸蒲帆隔野烟。湓水暮连天。愁见孤城落日边。共说京华旧游地，潸然。明日春风又一年。长望涕沾巾，深院无人独倚门。惆怅春归留不得，黄昏。静夜名香手自焚。邀我对芳樽。蝉翅低从两鬓分。唯有风光与踪迹，销魂。图遗萧郎问泪痕。格磔鹧鸪啼。暖戏平芜锦翼齐。日晚长烟高岸近，峰低。苦竹岭头人未归。此路不堪迷。一向南飞又北飞。惆怅一年春又去，依依。莫动哀吟易惨凄。俯首视烟霞。云蔽长安路更赊。藜杖移时挑细药，幽花。洞口人家日易斜。不得问丹砂。席上馀杯对早茶。销得人间无限事，南华。斗觉霜毛一半加。"}