{"id":"448207","title":"涧底松","dynasty":"当代","author":"陈永正","text":"涧底得青松，盘屈颇骜桀。伤之处地卑，移之淩险绝。去冬初罹寒，山巅石欲裂。孤茎不自支，老干顿摧折。我睹凋败姿，郁伊意如结。不预警气候，何能御风雪。所幸根本存，断处纷发蘖。一日一经霜，幼条坚于铁。瑟瑟和湍流，疏疏漏冷月。且自布远阴，崔嵬有时节。因思左太冲，毋用感凉热。"}