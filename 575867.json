{"id":"575867","title":"送张仲庸归陕西","dynasty":"明","author":"孙蕡","text":"虹亭腊月天欲雪，洪州旅客归心折。秦关远在黄河西，行李萧萧待明发。忆昔长安全盛年，君骑白马锦鞍鞯。五陵花月映红袖，京兆春风摇玉鞭。年光去去如流水，华发栖迟簿书底。却随征雁向南云，三载离家数千里。浮云往事复谁论，近喜天书出午门。垂帘事简得休暇，归访商颜山下村。归歧送君饮君酒，五女峰头握君手，壮君行色百无有。明年二月君到家，寄声为道平安否。"}