{"id":"1123875","title":"远斋和示疏字韵四诗复用韵并呈子肃","dynasty":"宋","author":"赵蕃","text":"交旧年来寖作疏，两翁频肯问林居。儿时已诵天台赋，老去思传秘府书。可使鸾凰栖枳棘，未应骐骥伏盐车。时平自是功名晚，莫叹江湖岁月除。杖履过从每恨疏，何当有屋并门居。我疑奇字就公问，公赋新诗令我书。无事昼棋仍夜酌，有时溪楫更山车。从教老色侵双鬓，凭藉黄精为茀除。春风吹雨密还疏，门掩荒山数亩居。换米但须居士屩，入都宁倚子公书。安贫自足容高枕，处事时应念覆车。所恨卜邻非二仲，枉教三径草频除。竹经载伐似微疏，濩落犹能伴我居。自分举家长食粥，从渠厚禄绝无书。诸公漫仰苏门隐，吾辈还羞李武车。役役眼前何所直，百年终向梦中除。"}