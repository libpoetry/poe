{"id":"568655","title":"信陵行","dynasty":"明","author":"王世贞","text":"侯嬴夷门监，朱亥猪狗屠。薛公卖浆者，毛公一博徒。公子枉见之，腰膂屈若无。上客气未平，下客眼为枯。畴击晋将军，畴窃宫中符。畴能动公子，趣驾返魏都。一战王龁走，再战蒙骜逋。邯郸复称赵，大梁不为墟。五国所宾从，响应复景趍。秦间一何亲，令弟一何疏。秦王一何狡，魏王一何愚。少来不纵酒，亦不恋名姝。称病不复朝，谢客日都卢。宁为汴郊鬼，勿作咸阳俘。英风感异代，天子酹其丘。可怜安厘王，不得麦一盂。客从咸阳来，几作诸侯奴。亦言骊山足，久已窟妖狐。"}