{"id":"653315","title":"为孙宗礼题画","dynasty":"明","author":"张宁","text":"巍峨泰岳当空起，齐鲁苍茫青未已。东连奎壁下平林，白石神鸡鸣泺水。近峰砥柱高插天，远山如砺含苍烟。就中绝壁千万仞，青萝紫蔓垂飞泉。上方楼阁凌霄汉，叠榭回廊环赤岸。桧柏阴森灏气深，杉松半映岚光见。依微下界入芳蹊，蹊上人家四望迷。树影匝檐晴亦雨，鸟声当户歇还啼。野桥鸣濑通幽谷，小径荒凉闭茆屋。屋底幽人不出门，十年心事书千束。清风明月澹悠悠，野鹤林猿寂寞秋。英华不与世同泯，意气直欲穷冥搜。云雷一旦生林壑，凤翼腾霄虬奋角。石田花野迹萧疏，青琐黄门事轩豁。自从恩谴赋西行，万里关河百感生。落日咸阳一回首，尽是乡山离别情。今年天上阳春布，赐归却踏来时路。旧游松菊未全芜，去日门墙尚如故。北山何必诮移文，南亩还应卧白云。晓雨移舟鸥近渚，晚凉开圃鹿成群。从来宦达怜长往，得失荣枯共萧爽。白璧终藏志已非，赤松相候真成妄。君不见郑子真，平生散逸无怀民。又不见贺季真，鉴湖一曲辞朝绅。穷通出处只如此，高尚岂必双朱轮。古人风致何殊绝，昭代求贤甚如渴。彦博衰微尚入朝，仲舒老去犹持节。重来事业不须期，招隐诗成欲寄迟。乱峰残雪梅花夜，好忆咸阳西去时。"}