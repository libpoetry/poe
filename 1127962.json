{"id":"1127962","title":"送游提刑秘阁赴召三首","dynasty":"宋","author":"程公许","text":"旧闻游监簿，姱节绍熙朝。有子登台省，危言动冕旒。不容求外补，亲政复旌招。四海澄清志，无宁久使轺。日驭中天运，冰山失势多。可能群枉杜，端藉众贤和。公去应前席，人言合上坡。调停前辙误，国事竟如何。外敌日侵伐，滋为元气伤。忧心耿不寐，洗耳待封章。弱植如羁羽，知音念五羊。因书及疏贱，决起尚榆枋。"}