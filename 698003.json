{"id":"698003","title":"已巳元夕二首","dynasty":"明","author":"赵完璧","text":"考鼓搥钟夜正赊，畅怀春事老烟霞。楼台月映蓬山色，歌管风清仙子家。绮席有情催刻漏，山城无事共諠哗。黄柑绿酒堪乘兴，一醉相忘两鬓华。新逢三五兴初赊，玉漏迟迟进紫霞。明月玩来知几醉，华灯看去说谁家。祠开太乙春方剧，禁弛金吾夜正哗。七帙放歌欢故里，十年羁客笑京华。"}