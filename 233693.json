{"id":"233693","title":"赠玻璃僧慧观长老","dynasty":"宋代","author":"敖陶孙","text":"千年观一如，三日客同居。祗道清淮近，乌知浊世疏。地穷初限橘，水富巧藏鱼。排闼风烟入，观心视听虚。饭香鸦闯户，茶孰水鸣除。潮载支祁愤，天关禹贡书。磬材徵古在，石蕝表凶馀。董杏通邻堵，秦瓜过满车。游方孤雁去，问法翠屏舒。何日荆溪道，诛蓬对结庐。"}