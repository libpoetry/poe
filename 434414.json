{"id":"434414","title":"酹江月 王怀州寿日丁酉年","dynasty":"金末元初","author":"李俊民","text":"堂堂玉立，看坐间挥麈，风生谈席。相对竹林三四友，气压兰亭豪逸。招隐诗中，登楼赋内，此恨无人识。缺壶歌后，佩刀还向谁得。何用三窟谋身，醉乡一笑，与元规尘隔。好在辋川堪画处，写出高人椽笔。云外舄凫，月边笙鹤，邂逅骑鲸白。蟠桃会上，不为王母生客。"}