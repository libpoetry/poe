{"id":"996423","title":"见子瞻粲字韵诗和答三人四返不困而愈崛奇辄次韵寄彭门三首 其三","dynasty":"宋","author":"黄庭坚","text":"元龙湖海士，毁誉略相半。下床卧许君，上床自永叹。丈夫属有念，人物非所玩。坐令结欢客，化为烟雾散。武功有大略，亦复寡朋伴。咏歌思见之，长夜鸣曷旦。东南望彭门，官道平如案。简书束缚人，一水不能乱。斯文媲秬鬯，可用圭瓒盥。诚求活国医，何忍弃和缓。开疆日百里，都内钱朽贯。铭功甚俊伟，乃见儒生懦。且当置是事，勿使冰作炭。上帝群玉府，道家蓬莱馆。曲肱夏簟寒，炙背冬屋暖。只令文字垂，万世星斗粲。"}