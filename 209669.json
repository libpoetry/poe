{"id":"209669","title":"同李汉臣赋陈道人茶匕诗","dynasty":"宋代","author":"吴则礼","text":"诸方妙手嗟谁何，旧闻江东卜头陀。即今世上称绝伦，只数钱塘陈道人。宣和日试龙焙香，独以胜韵媚君王。平生底处虀盐眼，饱识斓斑翰林碗。腐儒惯用语烧折，两耳要听苍蝇声。苦遭汤饼作魔事，坐睡只教渠唤醒。岂知公子不论价，千金争买都堂胯。心知二叟操钤鎚，种种幻出真瑰奇。何当为吾调云腴，豆饭藜羡与扫除。个中风味太高彻，问取老师三昧舌。"}