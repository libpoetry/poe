{"id":"433284","title":"游春八首选二","dynasty":"近现代","author":"常燕生","text":"策马长平上太行，八年前事去堂堂。当时泽潞虚三策，今日云山泪万场。旗帜早知杂汉赵，承平空自说虞唐。高原改水回车辙，家祭无由告墓旁。锦城西望锁沄沄，花事今朝定几分。自有文君来把酒，可知司马俱能文。空桑三宿留回忆，灵窟千年解避氛。蜡屐芒鞋吾意在，一锄高访鹤鸣云。"}