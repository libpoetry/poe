{"id":"1046507","title":"老子画象","dynasty":"宋","author":"刘挚","text":"敝周僿于文，老子谈大道。仁义已末流，体法固行潦。虚无抱玄珠，清净为至宝。掊斗息群竞，死圣止大盗。谓可愚斯民，狂澜复既倒。不知世大变，万伪火就燥。欲以区区言，反俗入羲昊。浑沦五千言，道德何浩浩。汉尝求其说，施用未深造。衣食已有滋，烦苛以能埽。惜哉衰世士，学术失探讨。流而为刑名，惨礉极枯槁。但见多申韩，举皆罪黄老。圣人无常师，有善取舆皂。问礼固有然，谁谓孔徒小。遗貌知是非，君无论丑好。"}