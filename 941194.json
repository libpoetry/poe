{"id":"941194","title":"得古杉于刘坑","dynasty":"宋","author":"陈宓","text":"刘坑有嘉木，根柯鍊青铜。云是昔参天，森环梵王宫。陵谷欻迁改，风雷行地中。于今五百载，渔父忽相逢。没渊直下觑，初惊睡骊龙。玩狎始一探，光怪万仞虹。百夫共引绠，娄断如飞蓬。一出千寻底，昂然势摩穹。伊谁扶大厦，此具信足充。拟用作津梁，阻滞断可通。斧斤一暂试，芬芳四随风。胡为久沈郁，反羡爨下桐。显晦已千载，有如初植同。大哉一元气，运用无时穷。寿此不朽物，会与齐其终。"}