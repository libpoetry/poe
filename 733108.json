{"id":"733108","title":"古银槎歌","dynasty":"清","author":"宋琬","text":"我有匣中银凿落，碧山山人手所作。背镂至正壬寅字，点画形模今宛若。断节枯根纷错纠，中有仙人博望侯。衣冠甚古须髯苍，飘飘一似乘孤舟。肘后惜无筇竹杖，袖中或有安石榴。人言八月泛天汉，支机石畔逢牵牛。奇事流传见图画，炼师何意穷雕锼。当年亲致汗血马，饱历条支经大夏。安知骨貌久销歇，供人把玩充杯斝。金人已去柏梁台，玉液常沾白莲社。嗟我瓠落沟断同，潦倒赖尔衰颜红。有酒如渑不称意，欲求仙术寻壶公。跳身此槎之腹中，穷源再入冯夷宫。为侯改号鸱夷翁。胡为低眉偃蹇在尘世，枕蛟骑虎愁我躬。"}