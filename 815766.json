{"id":"815766","title":"二忠诗 史相国可法","dynasty":"清","author":"钱澄之","text":"史公将略本非长，半壁南朝一死偿！庭议祗知除异己，庙谋宁复顾危疆。上江斗罢扬州破，北府屯空建业亡。二竖至今还兔脱，槛车独见送君王。靖南勇气冠诸勋，报主精忠独数君！鹰饱祗教防兔窟，虎痴何意入狐群！上流问罪偏劳拒，北道求援未许闻。国运可怜亡一矢，江城遗恨失将军！"}