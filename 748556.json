{"id":"748556","title":"送孙渠田学使同年入朝请假归觐浙中","dynasty":"清","author":"龙启瑞","text":"江海万蕊舒寒芒，苍梧直下烟水长。冬月阳生雁北向，君独何者翻南行。三年提学困周走，欲尽岭峤穷炎荒。是时剽掠遍州邑，探丸赤白纷披猖。儒官清寒盗所弃，只有图籍辉琳琅。道傍斜睨去不顾，固知此辈犹寻常，昨者省门鸣巨炮，众鬼白日争跳梁。城头置军万戟立，密致足断飞鸟翔。得胜之盔衣短后，贱子已易戎臣装。儒冠峨峨众惊诧，独以局外趋徬徨。虎臣竟欲师樊哙，虱官得不讥商鞅。贼退城完幸不死，天意敢以人力当。蜀将楚儿好身手，辇致金帛牵牛羊。试思首祸者谁子，忌医讳疾何由臧。书生谋事真畏葸，遂使猛士神扬扬。不然范韩可再得，坐镇已足维苞桑。早知事急念颇牧，未若安坐谈龚黄。君之持论与我合，往往坐对增惋伤。嘉谟入告傥有意，好听翙凤鸣朝阳。我今征鞭尚迟滞，北望觚棱思玉堂。感君纡道得觐省，王事有程须速将。欃枪待扫未安宅，要使民隐通天阊。"}