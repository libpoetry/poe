{"id":"691056","title":"溯府江而西山青水碧应接不暇得诗四首","dynasty":"明","author":"李云龙","text":"飞濑荡遥空，洗出青山骨。白波卷春雪，潋滟争流月。鱼床枕绿渊，水马出复没。古岸寂无人，溪风梳石发。晓峰如丽人，盈盈立天外。树为翡翠帷，水作青罗带。阳月天气清，我行与之会。石濑戛西风，笙歌来一派。澄潭清彻底，日暮刺船过。游鱼占花影，寒雁飞个个。初疑镜中行，忽讶天上坐。照影时自笑，不知谁是我。鼓棹溯西江，日夕江流上。向晓泊昭潭，群峰露犹滉。混沌杳未分，都无山水相。援笔待有述，欲语已绝想。"}