{"id":"747356","title":"庙矶子","dynasty":"清","author":"朱雘","text":"大江过涪万，受水日以众。水性杂而争，往往邹鲁閧。云安两恶滩，东阳庙矶共。夏冬异消长，危险相伯仲。舟行十月交，东阳差无恐。猖獗独庙矶，水落势益纵。怪石扼两傍，乱流竞一缝。被阻成轩轾，遭束乃错综。蹙为盘涡深，激作鼓濆送。下陷窟千寻，上涌花四弄。一苇蛇赴壑，万浪牛鸣瓮。放棹择强弱，打舷判轻重。朋党互倾排，仇仇交击撞。情意忿不和，气力悍莫控。有如诸道兵，不听一帅用。又如五方民，不服一国统。神禹今则亡，谁能平洚洞。我谓息水斗，犹之息民讼。水性不可逆，民情不可壅。王者决使导，《周官》一《禹贡》。我欲铲乱石，快览蜀江空。"}