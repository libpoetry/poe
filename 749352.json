{"id":"749352","title":"华山云送袁翼臣归华阴","dynasty":"清","author":"孙衣言","text":"君卧华山云，我饮瓯江春。千山万山不相见，一朝握手长安尘。长安尘土牛马走，落落相看意殊否。君言昔居华山巅，自扫落花住五年。明星玉女井，手搴十丈莲。黄河一线云间来，走入怀抱如空烟。松花酿酒酌十斗，醉呼李白看青天。丹砂不就不足惜，奈何堕作马上客。客居蓬蒿青没门，可怜但遭俗眼白。我亦误落尘埃间，夜梦往往居青山。金齑玉脍不知爱，祇有白鸥怜人顽。燕山六月火云厚，芦沟桥边万行柳。下马折柳枝，上马看君走。柳枝婀娜风吹衣，千山万山独回首。今君仍卧华山云，华山云亦长随君。三花玉树行可食，群仙笙管空中闻。却看明月云台上，记得相思有故人。"}