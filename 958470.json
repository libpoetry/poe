{"id":"958470","title":"荆州之川曰江曰汉曰沱曰潜曰三澨其泽曰云梦汉志谓三澨在江夏竟陵竟陵即今之景陵复州是也春秋传楚子与郑伯田于江南之梦梦与云自不同渡武昌道汉阳至复州非冬晴水涸则渺漫极目乃三澨之尾所谓梦泽也己已二月春水未生行蒲稗间累日将至景陵望孤城盖大泽中之环堵州治即古章台也","dynasty":"宋","author":"郑刚中","text":"江气藏空阔，春云压洲渚。蒲稗迷远目，断续川陆阻。野鹿颇公行，寒花自幽吐。不知何处村，时击祭神鼓。摇望景陵治，大泽置环堵。行行即城闉，民舍杂官府。编芦辨门巷，具体亦何数。幽哉沮洳旁，谓是囚伏所。茅茨隐柴扉，一竹便撑拄。四围榆柳青，风扰乱花舞。十日南窗下，卧听清明雨。此是古章台，家山在何许。"}