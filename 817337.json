{"id":"817337","title":"赠颜维聪","dynasty":"清","author":"戴亨","text":"托迹宫墙别有天，花酣月满独流连。庭萦草径随云遇，阶列松阴让鹤眠。避俗閒情亲冷署，碎琴孤韵欲安弦。姱修万古薪传在，欲问心斋坐忘年。陋巷尼山旧德邻，飘零书剑走风尘。传家法物箪瓢在，负郭先畴井洫沦。燕市只今潜郭隗，荆湘何处访春申。宫墙且共谈颜乐，云净高天月满轮。"}