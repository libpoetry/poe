{"id":"695999","title":"五怀诗 孙蕡","dynasty":"明","author":"欧大任","text":"仲衍起南海，沧波涌明月。荡荡魏晋风，草昧人文揭。畎亩怀灵荃，侍从久未达。鹏鴳一逍遥，丘园竟澌沫。沉冥古先生，词源在扬粤。河东有寓公，王生仲翔伍。洞鉴蕴九玄，深心托千古。辞笏拜夕年，县车抗风侣。黼黻属兴运，一时穆修矩。隐璞纵靡雕，自不沦幽土。哲也荔湾君，结茅蒲涧下。荐入侍书阁，扈跸钟山驾。雪篷罔终遁，世已微法絓。郢斤亡垩质，成风几悲咤。惟有南浦篇，湘兰遂雕谢。楚楚李仲德，南威服犹茧。论都关洛游，友数江湘转。赐堪望云梦，拜岂及瓜衍。鸾啸遘孙蚤，牛医习黄善。终古蒿庐中，禺阳炳雕篆。伯贞遁世士，深栖向西樵。潜虬岂不媚，永谢弓旌招。清溪抚疏松，心远趣自超。柴桑临流洁，句曲听风遥。邈哉二陶后，勤铭寄山椒。"}