{"id":"701263","title":"致仕归言怀效吴体四首","dynasty":"明","author":"黄仲昭","text":"失脚一下苍苔矶，顿觉世途多险巇。圣代敢言轻去就，时评或恐迷是非。混雌与雄乌莫辨，隔形吠声尨曷知。归来稳坐茅檐下，閒看白云生翠微。媕阿媚世吾所惭，便寻旧隐南山南。寸心静观元了了，众口可笑犹喃喃。秋风世途双眼冷，夜雨吟窝孤梦酣。羹有溪鱼饭有粟，一饱岂必求肥甘。白日不照吾肺肝，曲学阿世诚何颜。诗书聊堪遗孙子，杞菊亦足供盘餐。铜山铸钱彼为得，瓦瓮灌畦吾所安。自笑无能成巧宦，只合归伴沙鸥閒。违心徇禄非吾情，春田夜雨思归耕。经纶谁能赞化育，出处我岂关重轻。王侯只如槐蚁梦，诗酒聊寻花鸟盟。勋烈无阶上钟鼎，且免青史遗臭名。"}