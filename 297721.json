{"id":"297721","title":"水龙吟·辛亥海上作","dynasty":"现代","author":"傅熊湘","text":"西风蓦地惊秋，天涯乍觉羁愁起。高楼一角，疏帘半卷，阑干倦倚。月堕江空，云垂海立，夜凉如水。算王粲登楼，悲秋宋玉，都未省，心中意。极目长空万里。望乡关、白云无际。头颅大好，江山如此。人间何世。肯信元龙，飘零湖海，未除豪气。只情怀万种，年来尽迸，作征衫泪。"}