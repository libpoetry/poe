{"id":"1143862","title":"次韵仇仁近晴窗二首","dynasty":"宋末元初","author":"方回","text":"涧毛足可继晨羞，窗暗窗明日去留。古道海深磐石坠，时情风缓暖丝游。天渊有间终何恨，人我相违各不求。四顾茫然欲焉往，一寒端为效忠谋。往时淟涊玷蕃宣，处士名闻积有年。甚欲同倾彭泽酒，未能略送始兴钱。细看好句无疵处，时出名言亦自然。苦海爱河争没溺，禅窗一榻篆茶烟。"}