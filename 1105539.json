{"id":"1105539","title":"郑丞生日","dynasty":"宋","author":"王十朋","text":"九日人间气象新，郑公家诞少康成。玉山肌骨侵人瑩，秋水精神照坐明。奕世簪缨真烜赫，冲天头角正峥嵘。愿公此日身长健，醉把茱萸泛寿觥。贤关当日厕英游，意气轩轩压辈流。心授广文真翰墨，家传北海旧春秋。棠阴惠爱留三邑，莲幕声名重一州。宾客盈门望推毂，蓝田松竹可能留。"}