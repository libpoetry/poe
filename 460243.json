{"id":"460243","title":"凤皇台上忆吹箫　九月二十六病卧肖，起留三阕。时肖有分飞之悲，亦触余旧事，故泛写之二首 其一","dynasty":"当代","author":"卢青山","text":"秋咽枯梧，被添残冷，小窗谁试疏眉？有万山霜落，一带枫归。庭下秋千蝶影，经几许、雨拽云摧。浑不是、当年梦后，玉袂来时。痴痴。杏南芍北，三十里春江，绿舸红卮。剩水消蒲荻，月淡烟霏。回首阴晴廿载，留两字、终日相思。相思到、青生颊苔，白上心丝。"}