{"id":"692064","title":"寄吴明卿","dynasty":"明","author":"李攀龙","text":"平台秋气郁苍苍，落日登临一断肠。若道子虚今未就，当年谁遣客游梁。梁园高宴日纷纷，帝子风流雅好文。若使平台宾客在，已知词赋不如君。高斋只尺小蒙城，三载逍遥傲吏情。不是春风常入梦，谁知蝴蝶等功名。秋色萧条傍谪居，体中今日定何如。从他几载风尘吏，不作平津相府书。长吏应怜道路傍，三年参佐有辉光。纵书下考关何事，不必诗名入荐章。楚娃双侍玉为颜，劝酒能歌雉子斑。醉杀休论官不调，古来迁客几人还。睢阳小吏困逢迎，醉后参差故态生。莫倚甘泉曾献赋，君今久已罢承明。来自庐山五老峰，梁园宾客更相从。已知无意二千石，出处何如邴曼容。短发风尘老更繁，青云何日见飞翻。由来逐客人回避，遮莫词垣与谏垣。梁苑无人秋气悲，吴门回首泪堪垂。知君不尽平生意，海内穷交更有谁。"}