{"id":"1223598","title":"送府史窦彦立迁调奉元","dynasty":"元","author":"蒲道源","text":"蔼蔼府中英，夫谁可屈指。窦君长安人，众论共推美。气和更敏才，志锐方壮齿。留胸无芥蒂，出语有纲纪。一朝过我辞，试问其所以。庙堂新立法，为吏互迁徙。简书迫程期，信宿不容止。门当道途旁，所幸还乡里。闻之心惘然，别绪纷莫理。一杯送归鞯，一言赠吾子。人生重名节，不义深可耻。青云路虽高，欲致由践履。去去宜勉旃，好音行洗耳。"}