{"id":"684723","title":"酬王尊师仙游三首","dynasty":"明","author":"王英","text":"翠水三山路，微茫见十洲。月临珠斗迥，云度绛河流。露气生鳌背，箫声出凤楼。惭无学仙分，得伴赤松游。漠漠层霄外，寥寥太乙居。苍龙翊飞盖，白鹿挽行车。翡翠瑶台树，云霞玉洞书。何因蹑天路，探讨极玄虚。羽节飘摇转，霓旌汗漫游。红光飞赤鲤，紫气度青牛。月上芙蓉馆，风回莲叶舟。遥怜徐福辈，入海访瀛洲。"}