{"id":"150269","title":"舟子语·晁子被放逐","dynasty":"宋代","author":"晁说之","text":"晁子被放逐，四方何所止。随众到淮口，脱身乱兵里。长淮岁暮风，舟楫不得舣。因之狂雨来，青山白浪底。风雨与波浪，三者酷斗靡。北客怖未尝，波神得自喜。舟子言勿怖，此是冲风尔。前风冲後风，纵神杂横鬼。吼怒夜潮落，倏忽熟风起。冲风如小人，熟风若君子。明日复冲风，又非前之比。舟子言可贺，此风即当死。盛大不死者，从何睹神理。京贯黼攸辈，万货他手委。官知其然欤，几年干天纪。神降与人言，化酒幻桃李。上真怒中华，实锡羯胡祉。破我诸州镇，胡阵风从指。汉兵遂喜北，不走即降矣。风伯不佑我，岂独在兹水。舟子语可书，聊以视知己。"}