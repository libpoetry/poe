{"id":"253465","title":"题刘德文乐轩","dynasty":"金朝","author":"王寂","text":"君不见达官火色凌朝霞，传呼数里清堤沙。门人故吏听颐指，吹嘘一到枯生花。那知任重责亦重，朝服坐待晓鼓挝。撄鳞逆耳事可畏，四十未过两鬓华。又不见朱门钱痴豪且奢，氍毹按舞催筝琶。萍齑豆粥何足道，猩唇熊掌来咄嗟。那知中夜独不寐，百万计恐毫釐差。匹夫无罪死怀璧，何异犀象之角牙。人生快意在富贵，富贵尚尔馀何誇。刘君适意殆非此，其乐自谓真无涯。官閒事少忧患少，君恩饱暖及全家。寿亲馀沥沾宾友，教子尚有书五车。百年万事付杯酒，部伍鼓吹鸣池蛙。眼前识破两蛮触，胸次不置千褒斜。个中欢趣例如此，回首富贵谁能加。我今百指无定止，负舍却羡循墙蜗。思君清乐不可得，对此况味殊不佳。何时径往君家去，主孟莫厌煎盐茶。"}