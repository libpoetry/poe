{"id":"997064","title":"送范德孺知庆州","dynasty":"宋","author":"黄庭坚","text":"乃翁知国如知兵，塞垣草木识威名。敌人开户玩处女，掩耳不及惊雷霆。平生端有活国计，百不一试薶九京。阿兄两持庆州节，十年骐驎地上行。潭潭大度如卧虎，边头耕桑长儿女。折冲千里虽有馀，论道经邦正要渠。妙年出补父兄处，公自才力应时须。春风旌旗拥万夫，幕下诸将思草枯。智名勇功不入眼，可用折箠笞羌胡。"}