{"id":"947589","title":"黄景咏七十","dynasty":"宋","author":"陈藻","text":"我才弱冠出乡闾，日渐回头旧迹疏。惟有乡闾才德士，记在心胸如记书。老来乍作龙门客，臭味讶君多似渠。讲论前辈三数公，果然少壮皆群居。因话隆兴乾道事，恍惚此身栖故庐。乃知场屋非巨网，却放鲲鲸为逸鱼。不得浮名须得寿，人爵何如天爵有。谈禅会意一二言，遣兴成诗千百首。气清形瘦力不羸，缓步登临快如走。夕阳晓鸡神愈健，端坐纵谈谁解纠。今春七十休计年，此是神仙人识否。生平但看神仙手，何曾把钱弄升斗。"}