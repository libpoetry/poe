{"id":"72835","title":"伍拏罕元帅斩新李行","dynasty":"元代","author":"张宪","text":"中原恶少称新李，八尺长躯勇无比。铁枪丈二滚银龙，白面乌骓日千里。攻州劫县莫敢撄，乌羊浑脱缦胡缨。轻车壮士三十两，战则为陈屯为营。殿前将军不敢搏，羽林孤儿甘受缚。柳林道上剠宝车，独树堆边札毡幕。吐蕃老帅西南来，虎头不挂三珠牌。弊裘羸马失故态，宝刀绣涩盔生埃。步入中书谒师相，愿借长缨三百丈。生缚凶魁献至尊，不使朝廷乏名将。相臣入奏大明宫，玉音特赐天厩骢。亲军百骑备两翼，彩旗尽出东华东。硬弓二石力逾弩，长驱夜走涿城下。土冈无树着伏兵，两阵相当如怒虎。弯弯弓弰抱团月，点点枪尖飞急雪。神骓未随白羽仆，贼颅已逐青萍缺。一骑平原报捷归，天狗有声流作血。"}