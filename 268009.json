{"id":"268009","title":"渡江云·南昌夜起，客思悽然。赋寄内子岚屏","dynasty":"现代","author":"何振岱","text":"雨声停又续，催花却懒，爱近客愁边。锦衾宽半冷，梦绕春云，了不近香钿。离忧易老，况离愁、苦向人缠。道漫怨、江城多雨，无雨几曾眠。灯前。扉铃屧响，琐碎听来，绕栏干都遍。人倦矣、芳春易晚，巢燕依然。多情只是多离别，觅相思、海与云连。炉篆瘦，怎生学得枯禅。"}