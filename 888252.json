{"id":"888252","title":"向赵圣源请赋云壑诗会余东去西来匆匆不暇今追寄之","dynasty":"宋","author":"吴则礼","text":"王孙我辈人，著身一云壑。五斗炊官仓，糟丘初不恶。天公亦好奇，与著寻山屩。大笑杜陵翁，不嗔驴失脚。一来看都梁，几见胡雁泊。我昔边头归，淮南秋水落。白鱼能许肥，宿昔鲙叶薄。枨香已思侬，吴齑真可作。谁言会面初，晤语如有昨。丹青可尽年，此事要商略。"}