{"id":"819839","title":"戒坛卧龙松歌","dynasty":"清末近现代初","author":"陈曾寿","text":"戒坛之松天下奇，寻常所见皆十围。一松据台独下垂，横出十丈犹躨跜。健鹏探爪风在下，渴蛟饮涧鳞之而。缒幽欲引阴蛰出，承欹力负苍崖危。万钧压空不危殆，反走潜根疑过倍。涑雨洗干未濡足，眼底浑河犯高垲。云开穿枝落日黄，万里暮色浮孤觞。欲凭咫尺精灵意，贯入冥搜百怪肠。"}