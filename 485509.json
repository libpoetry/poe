{"id":"485509","title":"偕黄叔明王元吉钱伯云张梦辰金彦振元夕观灯会于萧塘隐居景元举酒属客曰七人四百九十岁为首句以灯字为韵予赋此时洪武乙丑也（洪武十八年）","dynasty":"明","author":"袁凯","text":"七人四百九十岁，吴家堂上看花灯。皓首庞眉方满坐，金杯玉碗出清冰。三寸黄柑浑似蜜，百壶春酒况如渑。今日相逢总知己，老夫欢喜欲飞腾。"}