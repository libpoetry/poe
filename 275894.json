{"id":"275894","title":"沁园春·秋夜病怀书感","dynasty":"清代","author":"李佩金","text":"清夜回肠，百绪纷纭，凄然泪零。觉天涯离恨，痴魂黯黯，宵深肺病，短梦惺惺。霜叶辞枝，寒蛩咽露，粉月玲珑上绮棂。孤光冷，偏照人庭院，别样分明。屏山瘦影伶俜。见背壁、残灯死复醒。叹身如年历，暗知凄节，心同刻漏，记尽长更。生小工愁，从来善哭，何况而今寥落情。无憀极，倩喘丝半缕，扶住黄昏。"}