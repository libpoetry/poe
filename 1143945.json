{"id":"1143945","title":"五月二十三日怀归二首","dynasty":"宋末元初","author":"方回","text":"拔茅犹在盍归休，何事清河日倚楼。百岁四分三已过，十朝九醉一无愁。独遗蕙帐容逋客，谁向瓜田识故侯。定是紫阳山下路，西风仙袂揖浮丘。生红一簇海榴枝，惭愧虚翁两鬓丝。久客湖山何足恋，□□父子自相知。江南江北千钟酒，身后身前万首诗。连□□霖忽开朗，人生亦有晚晴时。"}