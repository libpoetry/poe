{"id":"836546","title":"林先生祠","dynasty":"清末民国初","author":"陈肇兴","text":"先生不知何许人，人言逋仙之子孙。我道先生隐者徒，名且不计况利乎！名利于公两不有，手牵浊流地上走。白石齿齿水粼粼，灌溉良田万千亩。功成长揖辞东家，黄金白璧如泥沙。掉头一笑渺然去，溪上还种千桃花。花开花落自今古，先生一去花无主。唯有荒祠对白云，悠悠千载长行雨。"}