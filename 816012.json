{"id":"816012","title":"洞仙歌  艳集","dynasty":"清","author":"曹尔堪","text":"雨黏莎径，做新凉池馆。低唱频斟莫辞满。拥红衫乌鬓，倚暖偎香，称长短、各许玉环飞燕。灯前留意处，队队繁筝，急管轻圆络珠串。烛影动荷风、绕树流萤，才数点、偏照钿蝉金雁。但雕阑、画阁醉相寻，为粉黛消磨，壮心都减。悲凉屈宋，重过吴江道。小市鱼虾恼清晓。想蛟龙睡稳，千顷晴澜，风色好、霜后白蘋花老。角巾还故土，烟月谁争，一苇凌波胜蓬岛。茶灶笔床随意具，呼取樵青，芼莼丝、浊醪须倒。看双丸、寒暑织如梭，羡湖笛渔榔，白头翁媪。"}