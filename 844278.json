{"id":"844278","title":"和太岳韵二首","dynasty":"清末民国初","author":"林朝崧","text":"扶桑花发五云中，回望蓬莱思不穷。浮海尽头求大药，升天半路值罡风。劳劳未悔行藏误，啧啧从教毁誉丛。午夜闻鸡还起舞，欲擎红日出瀛东。归家金尽貂裘敝，二顷犹存耻说穷。游说不如天下士，躬耕聊慕古人风。时来鲲化沧溟上，运去鸾栖枳棘丛。却忆鸱夷变名姓，独携妻子隐江东。"}