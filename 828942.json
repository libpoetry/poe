{"id":"828942","title":"双双燕 哲园灯社以新燕命题，同人写新燕为灯。因题小词，并索诸君同赋","dynasty":"清末近现代初","author":"郭则沄","text":"旧帘剪断斜阳影，东风又窥朱户。春寒怨晚，山暝水昏慵度。飘梦雕阑未稳，蓦偷眼、梨云深处。新来瘦了垂杨，怎约流莺同住。私语。伶俜翠羽。楼望久、恩情忍抛芳缕。珊钩初挂，暗怯乱红争舞。勾起蘼芜倦绪。问别后、乌衣谁主。羞傍画檐，长日趁人来去。"}