{"id":"419879","title":"春风袅娜 柳花","dynasty":"近现代","author":"邓潜","text":"问珠尘谁碾，吹散禅天。香作屑，玉生烟。上妆楼、忍忆个人凝望，千条万绪，依样缠绵。一片春魂，三生情种，缕缕相思明镜前。荏苒空怜岁华去，清妍留咏雪痕乾。从此灵和旧种，星星鬓影，者时节染尽潘安。金缕曲，琐窗寒。萍踪待化，絮果难圆。系命游丝，那逢蟢子，沾泥恶梦，空咽啼鹃。何须羌笛，更年年埋怨，空花旧错，山上重山。"}