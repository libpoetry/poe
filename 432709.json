{"id":"432709","title":"戏作燕台朵颐曲数阕以博南都一笑","dynasty":"近现代","author":"林南强","text":"乌鱼结队下南天，家在黄河碣石边。九月定知冰未合，燕台斫鲙让君先。熊掌驼峰未易尝，燕京烧鸭客称扬。功名别有奇缘在，都尉何妨作烂羊。冬菜真堪淡煮羹，略加盐豉味尤清。百钱更买黄芽韭，不负诗家对雪情。名醋由来出浊流，也如绍酒万人求。细君食性多偏嗜，归日悬知载一舟。"}