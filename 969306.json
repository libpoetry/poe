{"id":"969306","title":"踏雪","dynasty":"宋","author":"赵汝燧","text":"玉壶一色天漫漫，乱雪飞春减却寒。屑琼筛瑰塞宇宙，柳絮如拳辊作团。却愁花木不禁冷，携筇问讯遍玉栏。老柯樛枝幸亡恙，红苞半吐怯牡丹。更怜脩竹压欲折，扶持敲撼声珊珊。似醉忽醒僵忽立，森然再植青琅玕。群儿幻出两狮子，顷刻堆削了不难。手持朱橘炯电眼，并刀巧剪金铃安。老夫童心也自爱，卷帘移坐忍冻看。一杯暖寒不可再，饥肠转雷未朝餐。"}