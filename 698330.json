{"id":"698330","title":"绋讴三叠","dynasty":"明","author":"倪谦","text":"燕然燕然高插天，上摩日月含云烟。屹如砥柱镇北鄙，残敌睥睨不敢前。具瞻方为人倚赖，一旦倾颓嗟变迁。呜呼讴兮讴声切，霜雪入树皆僵折。洋河洋河水潺潺，银汉下注来人间。润滋边地足生植，循山激石波回环。洪深正资人饮漱，奔流入海何由还。呜呼二讴兮讴益怆，貔貅百万精神丧。上谷上谷连朔漠，戍楼清切鸣鼓角。英威远振边尘空，天骄闻风尽胆落。皇天不吊心孔哀，将星夜殒何萧索。呜呼三讴兮讴已终，重城万里来悲风。"}