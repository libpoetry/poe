{"id":"589711","title":"厓门奇石歌","dynasty":"明","author":"许炯","text":"七星之水天上来，雪浪暗捲银山开。紫雾黄云蒸蜃气，天边七十二楼台。阳侯拜月东风起，潮头千丈苍茫里。电制雷轰下九天，长鲸却走蛟龙避。奇石亭亭戴巨鳌，海门独立障洪涛。川灵河伯不敢动，气势直与衡山高。海不扬波陵谷改，几见桑田换沧海。雨锁风昏看更奇，烟销日出依然在。两岸萧萧芦荻秋，寻常来往只沙鸥。蒲帆掩映云中转，桂楫夷犹天际浮。山川奇特乃如此，何况古来忠义士。世上风波十二时，独立狂澜终不倚。君不见，洛阳贾生天下希，汉庭恸哭伤明时。长沙谪去人皆惜，前席归来主独知。又不见，浙东王公天下力，手批龙鳞搏虎翼。昔年折槛识丹心，他日擎天看柱石。"}