{"id":"812780","title":"踏莎行 次韵答杜茶村社适行二","dynasty":"清","author":"吴绮","text":"雁送霜愁，蛩添雨思。苔生卧阁浑无事。柴桑处士正饥驱，白衣渐愧江州刺。句冷吴枫，题残永柿。杜家又让君行二。买山自是古人心，何须咄咄频书字。镜影平湖，裾腰芳草。一般春树西陵好。今年更自觉撩人，画船系处垂杨袅。那得身闲，空怜鬓老。沈郎清癯谁知道。拟将愁绪诉东风，东风又怕花枝恼。二水交环，一亭孤峙。飞鸿数尽斜阳里。蛾眉何处问残碑，金炉篆冷飘香地。豆架藤荒，瓜棚竹倚。闲行暂遣羁情耳。无端高处转生愁，归帆不把乡心寄。"}