{"id":"996475","title":"圣柬将寓于卫行乞食于齐有可怜之色再次韵感春五首赠之 其五","dynasty":"宋","author":"黄庭坚","text":"鲁公但食粥，百口常忧煎。金张席贵宠，奴隶乘朱轩。丈夫例寒饿，万世无后先。风霾天作恶，雷亦怒阗阗。俄顷花柳静，烟暖谷鸟喧。人事每如此，翻覆不常然。下流多谤议，高位又疾颠。空馀壮士志，不逐四时迁。"}