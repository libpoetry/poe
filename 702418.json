{"id":"702418","title":"和李太守宗仁二律","dynasty":"明","author":"程敏政","text":"宵旰忧勤仰圣躬，柏台花县此丹衷。桑村永日催吴茧，棠茇春风听郭公。南亩问农溪涨落，后堂延客市尘空。休言一日朱幡贵，四度民情达帝聪。亭上清风酒力微，亭前雨足菜根肥。枳鸾自合归鹓序，花鸟何能识豸衣。忽转大州承霈渥，便从幽谷扫寒威。相期预斲苍崖石，一代龚黄定可几。"}