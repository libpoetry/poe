{"id":"815544","title":"购得寄视书平，并媵以诗四首","dynasty":"清","author":"殷葆诚","text":"仙仙倩影认依稀，目态眉情是也非。湖上扁舟如范蠡，居然载得美人归。只觉庞儿似个侬，浑疑久别又相逢。日来试把真真唤，不恨蓬山路万重。镜中人亦意中人，仿佛离魂倩女身。莫笑桃僵须李代，双螺犹见昔年春。欢场回首几星霜，不道莲花又改妆。神女高唐如入梦，定然云雨误襄王。"}