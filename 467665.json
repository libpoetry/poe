{"id":"467665","title":"无题五首","dynasty":"当代","author":"崔荣江","text":"岁渐黄昏发渐疏，心田荒却忍轻锄。无凭竖亥量山海，且仗陈玄写陋书。鱼种方塘花种院，烛明长案月明居。杯中斟是闲情味，笑说陶公或不如。尘嚣趋避走偏隅，豪气元龙愧一辜。黄蜀笺铺青玉案，乌龙茶煮紫砂壶。征袍月浴真英杰，白袷风流也丈夫。未有长缨堪缚虎，董狐锋下试吞吴。照心一烛秉高贤，双翮迟生力不褰。入世功亏三尺水，持家潦倒五铢钱。纵开腹笥充香茝，无有胸膺汇海川。便束奚囊归竹舍，教儿翻弄五根弦。振衣不屑效凋桐，弯骨犹当慢引弓。豪赌冰心星月黯，趋量亥步海山雄。半壶酒兑江南雨，一袭衫翻古塞风。何必霜天伤白草，明年柳眼复青瞳。半世风华与岁飧，羸骀无力到云根。抽簪散发思斗酒，折剑磨锋改解豚。两眼白曚凭俗诟，百城书破任风翻。惟余瘦骨丢无处，还借操觚试一论。"}