{"id":"491554","title":"谭骧病目累日王以文进药愈之因诗柬谭仍以美王云","dynasty":"明","author":"刘崧","text":"城西谭骧诗最工，骨格瘦紧精神充。??六月暑竟夕，烧烛读书双眼红。迎风眵泪时簌簌，隔花烟雾方濛濛。科头颦蹙谢过客，十日枯坐幽房中。王君闻之惜英俊，走马来问为忧忡。探囊试药启羞涩，惧彼白翳侵其瞳。冷然沃以寒冰雪，眉睫洒洒生清风。朝行犹眩阶下蚁，暮出已辨天边鸿。只今豪吟饮大酒，青白顾盼何英雄。吁嗟王君习静者，精艺乃尔能神通。卜商张籍苦不遇，枉使千载称盲翁。速令沽酒市肥羜，往谢昔者开明功。谭骧谭骧慎尔明与聪，王君之德无终穷。"}