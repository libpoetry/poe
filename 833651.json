{"id":"833651","title":"塞垣春 其一 长夏无聊，午睡梦见洗象，起闻黄鹂在柳上鸣，率成此解","dynasty":"清末民国初","author":"樊增祥","text":"净扫池边地。小雨过、斜阳至。调冰雪藕，洗桐浇竹，多少幽事。甚无情、碧树新蝉起。侧耳处，琴声细。问冠緌、为何物，暑中真合抛弃。潇洒北窗人，羲皇上、一种高致。梦到玉河阴，看香象争洗。苦将人、好梦啼破，浑不解、柳边双莺意。笑谢夏畦客，乃公今倦矣。"}