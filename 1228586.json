{"id":"1228586","title":"和邵有初同饮熊氏小园","dynasty":"元","author":"刘诜","text":"客佳不必多，地近得频往。极知后花时，聊复纵心赏。树深路欲尽，林缺天忽敞。坐久飞雨来，黑云涌奇嶂。清风杂笑语，共作金石响。尚疑有馀韵，隐隐在蓬莽。豆觞稍狼藉，宾主各酣畅。安知墙外人，千载落埃坱。生时谅自谋，局促戒游荡。百营有丑妍，一尽无老壮。何为苦不饮，劳身入羁鞅。"}