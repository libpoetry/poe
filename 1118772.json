{"id":"1118772","title":"月照梨花 闺思","dynasty":"宋","author":"陆游","text":"霁景风软，烟江春涨。小阁无人，绣帘半上。花外姊妹相呼。约樗蒲。修蛾忘了章台样。细思一饷。感事添惆怅。胸酥臂玉消减，拟觅双鱼。倩传书。闷已萦损。那堪多病。几曲屏山，伴人昼静。梁燕催起犹慵。换熏笼。新愁旧恨何时尽。渐凋绿鬓。小雨知花信。芳笺寄与何处，绣阁珠栊。柳阴中。"}