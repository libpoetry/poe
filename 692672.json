{"id":"692672","title":"郡斋养疴呈醉樵内史二首","dynasty":"明","author":"杨基","text":"江云倏忽暝还收，五月犹寒著弊裘。芳草斜阳看易晚，绿荷疏雨听如秋。池塘空阔蜻蜓喜，帘幕萧条燕子愁。不是无言成独坐，暂将心事静中求。小轩新沐喜神清，短帻单衣觉渐轻。松下琴书晴亦润，竹西窗户晚犹明。愁来对酒心先醉，病后看花意懒行。却忆故山深处立，绿萝千树叫流莺。"}