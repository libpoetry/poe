{"id":"565343","title":"古像赞二百零五首 其三十三 孔子","dynasty":"明","author":"孙承恩","text":"道具太极，化行二气。统合群圣，参赞天地。删述垂宪，日星炳明。立我纲常，万世作程。天地非夫子，曷纬曷经。生民非夫子，曷范曷程。通天地人，为三才主。三才有终，夫子之道乃已。鲁用夫子，道亦小试。天用夫子，道济万世。鲁用非天，天用非鲁。卒老于行，天意可睹。"}