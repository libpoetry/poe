{"id":"496881","title":"三台 咏南都","dynasty":"明","author":"俞彦","text":"看山围故国如昨，女墙月来还去。吴楚分、地作镇龙盘，江海汇、天成虎踞。前朝事、燕子能相语。总不过、偏安割据。逞浮艳、子夜铜鞮，恣淫乐、后庭琼树。迤千年唐联五代，宋朝南渡尤误。画江守、苟活到钱塘，舍神皋、翻资胡虏。任潮打、空城晨暮。天留靳、绛节薇垣，待时到、都归真主。见储胥紫气簇拥，未央瑞云浓护。万斯年、重译亘梯航，千八百、共球欢舞。秦淮绕、御苑通仙澍。望翠烟、钟阜凝贮。玉衣举、铁马常趋，祀光辉、夜旋龙驭。"}