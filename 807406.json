{"id":"807406","title":"真珠帘  题宋牧仲枫香词次曹实庵韵","dynasty":"清","author":"陈维崧","text":"当时红杏尚书句。宋玉今朝风赋。萤火柳绵词，斗阳阿激楚。五色蛮笺螺子墨，渲染彀、微云疏雨。凄苦。满歌坊粉壁，舞巾纨素。一曲减字偷声，听小屏风后，玉箫潜度。低啭隔林莺，碎一庭花露。鹍鸡又砉关山调，似万马、凭秋而怒。相诉。我中年以后，冰弦怕鼓。"}