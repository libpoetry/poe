{"id":"571053","title":"呈扬宪副易之时奉撽从讨田贼驻兵武缘","dynasty":"明","author":"符锡","text":"人中有骥无与俱，风格嶷然凡马殊。腾骧云汉生超忽，回视□滓徒嗟吁。纷纷霜台肃具瞻，选兹文武畴克兼。不逢盘错别利器，青萍何谢铅刀铦。南征孰是扰天纪，谭笑千军随指使。邕流倒卷昆崙摧，几日收勋报天子。属士空惭里闬同，推诚略分恩过蒙。夷门虚左岂足慕，愿扳鸿翮追长风。"}