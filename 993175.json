{"id":"993175","title":"得陈天常屯田斑筇竹二枚","dynasty":"宋","author":"梅尧臣","text":"客初西蜀来，遗我双筇竹。上有红泪斑，断非湘娥哭。尝闻帝魂哀，嚎血滴草木。春露洒更鲜，殷痕侵粉绿。截为扶衰杖，万里出浴谷。今来入我手，君勤意有嘱。区区四十年，重趼生两足。冠丱三男子，且与诗书读。翁虽文章穷，尚以字遮目。忍弃不以教，携归事樵牧。故兹九节赠，用助老追逐。杨朱非为岐，贾谊非为鵩。及其悲恸时，岂不沾盈掬。挥之傥著物，无迹染林麓。因持此竹纹，勿叹前人独。"}