{"id":"844118","title":"哭董济亭夫子","dynasty":"清末民国初","author":"陈肇兴","text":"丧乱频年祸患并，脱身无计出围城；孔戡抗节还遭谤，龚胜忧时竟舍生。半世刚方空自矢，一时毁誉太无情。奇谋未遂含冤死，地下教谁诉不平。刀头剑首久消磨，平地添来几尺波。死为题名犹得祸，生知守志本无他。豺狼满地音书绝，狐鼠当途议论多。咫尺绛帷成万里，伤心空唱大招歌。"}