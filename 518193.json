{"id":"518193","title":"题百马图","dynasty":"明","author":"唐文凤","text":"戴君胸中著金马，拂拭生绢恣挥洒。雄姿百疋吐毫端，艺精肯在韩干下。骁腾八尺俄成龙，宛在同州沙苑中。丰草青青饭暖雨，长空漠漠嘶寒风。或怒交蹄如虎搏，或喜昂身同雀跃。低头已卸白玉鞍，逸气肯受黄金络。倦馀抢地衮轻尘，落花乱点雪满身。掠尾梳鬃浴江水，张唇浮鼻吞河津。方瞳烨烨紫电掣，远道奔驰汗凝血。有时揩树乌啄疮，危梢影动黄昏月。子母回顾恰有恩，搀先退后咸超群。十十五五工异态，出没隐见何纷纭。君不见八龙九逸难再得，白兔飞黄有谁识。遥怜教舞解衔杯，尚诧开元太平日。左骖右骖无复施，四闲五闲随所宜。渥洼异种不复有，千金市骨将奚为。当今圣朝逢至治，卫霍穷兵事边鄙。蒲萄苜蓿朔云深，按图一一献天子。"}