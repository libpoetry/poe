{"id":"653328","title":"纪事","dynasty":"明","author":"张宁","text":"成化壬辰秋七月，海涛腾风石塘决。桑田夜变陆成川，一望边沙烟火绝。青苗白屋随奔流，红颜皓首尸横丘。一身虽存六亲尽，至今乱骨无人收。己午年来岁云愈，乙未严寒冰雪冱。无端申酉魃为殃，两度风涛迅如许。河流作卤蝤蛑生，咸风著树枝条零。苗方秀实水将涸，丰稔不及荒年登。今年夏月久不雨，清昼耘苗夜车水。可怜枵腹不支劳，近海膏腴半枯死。虹蜺目断心焦劳，炎风吹云天宇高。谁知飓母肆狂虐，平地掇入钱塘潮。溪腾谷沸雨川迸，城坏堤摧风转盛。大家浥漏小家漂，不顾田畴顾身命。因思去岁初阳逢，雷轰电掣当严冬。如何六月忘溽暑，一雷不振翻为风。崇朝极夜力不息，潜启蓬窗看天色。东方欲白西未明，可是龙王听河伯。莫黑匪乌赤者孤，有子死父妻死夫。下车泣罪知何意，卿尹当思日月图。"}