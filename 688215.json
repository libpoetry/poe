{"id":"688215","title":"四时词","dynasty":"明","author":"朱诚泳","text":"东君着意净尘土，无限春藏旧花坞。风雷初动曲江头，鞭起苍龙夜喷吐。喷云作雨结微阴，红绿扶春上远林。秋千院落人如玉，一刻直抵千黄金。绿窗风暖语鹦鹉，香气薰人日亭午。海棠睡足倚雕阑，花罥游丝帘外舞。凤笙龙管金叵罗，乌衣能舞莺能歌。春光九十转头去，有酒不饮如诗何。长安炎蒸无地著，望望翠乾云扫岳。南来天上火龙飞，谁敢冲烟犯头角。宫院沈沈白昼长，槐阴满地蔷薇香。水晶帘动侍儿入，玉壶金碗供寒浆。碧池荷叶圆如镜，为折荷花断荷柄。捲来荐酒藉清香，满泛流霞飞逸兴。鬅鬙露坐日养慵，三庚惮暑难为容。乘酣直欲袖明月，飞上终南第一峰。金天凉冷金风急，万点金萤照宫掖。银床夜夜落梧桐，宫树朝来零露湿。乘闲试上来青楼，咫尺南山入远眸。阑干徙倚括奇观，诗成敲折珊瑚钩。东篱采采黄金蕊，远致南阳菊潭水。安排服食制颓龄，水味花香溅牙齿。酒满金罍秋月明，可人别去不胜情。短书欲寄何由达，万里长天一雁声。长安一夜酸风吼，雪片朝来大如手。红炉乍煖凤笙温，旋割羊羔荐春酒。金天肃杀春到迟，貂裘无奈冷相欺。小奴走报启扉入，梅花方著东南枝。雪霁怀人动清兴，剡溪灞上多奇胜。呼舟策蹇两相妨，区区富贵谩千乘。方阁护云颜渥丹，青绫纸帐薰沈檀。人间清夜不成寐，天上琼楼几许寒。"}