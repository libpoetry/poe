{"id":"432924","title":"车行浙赣道中得诗六章存二首","dynasty":"近现代","author":"施蛰存","text":"迢迢浙赣路，轻轨驶重车。一客据二席，卧起瓷欹斜。晶窗明远眺，红日开朝霞。平畴转黍秫，峻坂回桑麻。丛篁社公祠，茅屋野人家。丘坟放新特，篱落萦嘉瓜。越中佳丽地，天富国所誇。乾道忽变化，玄黄飞龙蛇。自非桃花源，旦夕惊虫沙。客从东海来，历劫私叹嗟。野塘秋水漫，荷尽悲枯笳。苏溪有好梨，残核不忍弃。义乌有好藕，白逾美人臂。行客盛奖赏，使吾动食指。探怀破悭囊，买食尽三四。方物虽足珍，未遽誇殊异。产饶值自贱，贸迁弗为得。吾意宁在口，得之念不易。今日从此过，再来何日事。馀甘留齿颊，回味托梦寐。"}