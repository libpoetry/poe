{"id":"692297","title":"胡学士在北京闻予病寄诗慰问次韵奉酬","dynasty":"明","author":"杨士奇","text":"玉堂新署绿阴凉，日想承宣近御床。班马雄词真特达，唐虞化日正舒长。平明阊阖九天开，玉佩趋朝百辟来。圣主正需调鼎用，诸公应荐和羹梅。盛世才华翰苑多，龙光星彩贯天河。自怜同在承恩地，不奈频年远别何。头白目昏过五十，不禁四体病交攻。君恩未有涓埃报，却怪书来感叹同。绣锦传来五色丝，翔鸾翥凤粲离离。知公头白丹心在，况是文章老不衰。朝回清坐广文毡，病起閒逃苏晋禅。了彻六尘成梦觉，迩来三月已无眠。尽恋长生养性灵，力求大药扣玄扃。庄生自有逍遥论，不道千龄胜百龄。"}