{"id":"1214657","title":"秦府旧人歌","dynasty":"元","author":"黄玠","text":"昔日秦王履帝位，府中旧人亦同升。一龙五蛇各变化，一蛇失所意不平。玄龄善谋晦善断，勇如褒鄂卫与英。鼠辈乃卖我，我岂乏尔能。相臣为之言，天子怜悲不自胜。斯人自薄命，更欲争天之功为已荣。赐官三品命始下，死骨已冷唤不应。嗟乎哉，嗟乎哉，几年人间无客星，胡不急去归农耕。龙姿之君好事者，焉汝不作严子陵，无名之名千载名。"}