{"id":"466974","title":"世态杂咏十三首","dynasty":"当代","author":"陈仁德","text":"下海经商正此时，街头处处总公司。怜他寂寞书呆子，也学蚩蚩布贸丝。武功都诩少林来，剑戟刀枪次第排。性感女郎三点式，笑随老衲共登台。不须夜识绿林豪，白昼流氓亦叫嚣。谁复挺身征腐恶，乾坤正气黯然销。博杀骇然战局危，萤屏血肉正横飞。大师只手生雷电，美女赤身出幕帷。谁家卖艺小儿郎，垢面蓬头过广场。吐火吞针还舞剑，无衣无袜渐天凉。阿炳长歌大路旁，吉他高奏电音箱。曲终但见人离去，几个先生肯解囊。巷尾街头斗雀牌，深宵赌局再三开。稚儿扶案旁观久，要与阿爷战一回。千金浪掷斗豪奢，狼犬当门大款家。为问寒儒终日苦，何如窗下一枝花。五千年史不须誇，要识当今刘德华。一曲情歌星族醉，呼声雷动泪交加。巨星迭出影横斜，唱彻清宵是卡拉。一自港台风靡后，乾嚎哀叫亦名家。庄生独觅藏舟壑，盛世遍装防盗门。渐恐歪风淩正气，居然闹市若荒村。大吕黄钟弃若尘，雷鸣瓦釜竟相珍。深宵处处闻摇滚，谁复高歌主义真。琼浆玉液满金樽，共道情深一口吞。醉唤美人歌舞去，红灯暗处最销魂。"}