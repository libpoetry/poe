{"id":"761466","title":"念奴娇 忆南湖旧游用朱小岑先生依真飘帛塘观荷韵","dynasty":"清","author":"况周颐","text":"长卿游倦，恰年时、画里都是愁中。湖上大堤堤上路，天涯见说能通。流水三生，淩波一霎，娇眄隔香红。垂杨踠地，那时亭北阑东。谁念芳字题残，红牙拍遍，换羽更移宫。目送横塘天样阔，香雾何事惺忪。一叶颦秋，万花妆晚，肠断到东风。鸳鸯在否，梦云犹带疏钟。"}