{"id":"740566","title":"嵩山汉柏图歌","dynasty":"清","author":"翁方刚","text":"我为莫生歌此柏，此柏影忽落我窗。郁然合抱四十尺，六六峰势来崆㟅。磊柯节目外臃肿，峻极元气中敦庞。雷火劈痕剩突怒，风雨时吼于空腔。三株一先神物化，万古对语洪涛撞。云自元封太初际，受爵曾驭云摐摐。三呼之声与应和，万灵环揖气为降。生年不知自何代，由周上溯于殷邦。于成于宣奠河洛，小共大共受骏厖。青龙苍光傥及见，其神夜或来幡幢。岳生还为岳藩卫，森然导从千矛鏦。我望伊川?泉水，石淙未得寻漎漎。二室遗闻访金石，万牛力那一笔扛。参摹混元叩天咫，滂澜浩浩吞涛江。目移神骇不敢睨，真到天阙凌石矼。嵩阳居士果何在，俄有青鸟飞来双。"}