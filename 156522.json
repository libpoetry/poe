{"id":"156522","title":"为举子时所用方砚小童涤之误伤其左角","dynasty":"宋代","author":"巩丰","text":"巾箱砚子何处得，溪翁用作待鱼石。博时不费杖头钱，遂入余家掌文墨。父祖相传晚畀予，自幼相随真莫逆。七星象斗隐约明，一口如池方寸窄。忆曾携入对集英，仅毕春秋二三策。后来随宦落江湖，同上武昌题赤壁。定交首尾三十所，晏子狐裘虞老屐。村童唐突岂偶然，一角微伤真可惜。大禹圭玺犹缺残，因损不妨成友益。灵光一殿亦偶存，小物本来甘弃掷。赞经禆史则已多，论议失中天赐谪。敬追子产谢叔同，息黥补劓全吾璧。"}