{"id":"684964","title":"塞上曲","dynasty":"明","author":"王称","text":"飞雪迥千里，春来草不生。晓辞骠骑幕，夜薄左贤营。性命酬恩宠，心魂恋苦旌。谁知麟阁上，青简贮芳名。中夜旄头跃，将军远戍边。碛昏旗影暗，水滑马蹄穿。剑拂秋霜冷，弓弯塞月圆。直须清大漠，万里勒燕然。代马风云色，吴驹霜雪明。三边传警候，万里事横行。拟促阴山骑，遥连瀚海兵。愿开沙漠北，持答泰阶平。远戍金微道，一上单于台。关门秋色断，羌笛夜声哀。少妇龙沙梦，长安鹤使回。祇今青海月，流影碧天来。"}