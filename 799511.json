{"id":"799511","title":"留水桥","dynasty":"清","author":"范当世","text":"留水桥边水，高船未得行。掀篷与天接，彻壁使波平。故榻纷凌乱，深舱且纵横。暂须迟日下，更与逆风丁。夕永愁空露，阴多怖远霆。艰难两程隔，寒燠一时轻。莫使悲秋气，惟应看月明。四围同一白，孤抱得双清。草树无多影，虫鱼有几声。走归非就逸，歌罢不逢惊。未必论金石，真当忆弟兄。首阳奚不好，北海亦能并。醉浅颜滋厚，狂深骨未砭。俊游徒病足，高戾况摧翎。坐隔亲堂梦，终虚故里情。镫华定无数，萧瑟望青冥。"}