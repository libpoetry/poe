{"id":"1130748","title":"探梅","dynasty":"宋","author":"韩淲","text":"探梅山路一杯亭，日澹风微远霭生。莫问古来寻古话，只知春近赏春情。几枝冷蕊吟方见，一点疏花画不成。我挟两儿同二友，老年酒外更何营。点检山前梅蕊痕，花虽未放已销魂。纵饶老干摧幽谷，也胜繁华倚市门。冷落不成欺岁晚，阳和且可待春温。清香一喷红梢满，却月凌风未易论。"}