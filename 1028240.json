{"id":"1028240","title":"题汪季路家藏吴彩鸾唐韵后","dynasty":"宋","author":"楼钥","text":"旧说仙人吴彩鸾，日书切韵归毫端。不应神速有如此，令人至今疑稗官。相传此事三百载，谁知真迹俨然在。笔精墨妙信入神，间以朱丹倍晶彩。法言初为此韵时，剩裒文字觉后知。宁知遂经谪仙手，讳字曾阙民与基。经生矻矻尽精力，摩以岁月或可得。动翰如飞犹恐迟，一日一挥出心画。神仙之说云渺茫，仙凡配耦尤荒唐。萧史弄玉乘凤去，蓝田空说容裴航。文箫之遇真是否，岂比虚名传不朽。五篇历历为全书，始信传闻是真有。当时所直才五缗，于今千金价未均。十年盖有数百本，未知几本传今人。惜哉字画太纤细，后日传之知几岁。祇今已有字不全，欲镌翠珉固非易。我踰七十方见之，暂借一观聊自怡。平生愿见心便足，何必更谋身后为。"}