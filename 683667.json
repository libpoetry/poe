{"id":"683667","title":"别于鳞子与子相明卿十绝","dynasty":"明","author":"王世贞","text":"十年为客问吴山，锦缆安流此日还。唯有故人歌一阕，行云不度似阳关。鸣鞭醉色傲幽州，饮马滹沱水乱流。明月独悬南北泪，黄云偏载古今愁。西风独许季鹰回，紫酒青莼亦快哉。八月吴江潮水发，挂帆天际雪山来。五子应从五岳来，钧天帝享动天台。相逢此地原非偶，散入中原岂乏才。日观峰高高插天，天门双辟俯苍烟。无人共拾金光草，拄杖行吟望斗边。扁舟八月向维扬，素魄含波欲似霜。北地翻传广陵散，故人天外意茫茫。徐卿抗疏拟烟霞，白笈青鞋兴未赊。我系渔舟问苕霅，玉箫吹破碧桃花。罗浮秋至重嶙峋，漳水寒流月色新。南北归来俱自好，不知裘马倦游人。褰裳去采汉江兰，日暮江深春水寒。欲寄一枝君自赏，傍人应作艾萧看。当年季子去归吴，缟带谁遗别思孤。十二国风论欲尽，大帆明月满姑苏。"}