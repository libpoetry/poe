{"id":"1084631","title":"白若遇水以小舟从石门渡势危甚因书数语示图南文卿时八月二日也","dynasty":"宋","author":"王十朋","text":"归途阻秋潦，溪涨不可涉。迂从石门渡，未见心已怯。壮哉龙伯宫，幽据雁山胁。岩如峙城壁，南北本相接。众流欲朝宗，天为开岌嶪。泓澄潭百尺，臲卼舟一叶。吾生何自轻，内顾无可挟。所赖二友生，千里同负笈。忠信傥可仗，免作飞鸢跕。来归从剡溪，山水颇涉猎。石齧天台舟，浪拍临海楫。可曾如此境，令我魂震慑。连年作行客，川涂但取捷。不因风雨暴，谁?远步屧。兹渡虽云恶，观览意亦惬。谩赋石门篇，添入剡游箧。"}