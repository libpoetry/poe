{"id":"1122100","title":"山房秋日即事","dynasty":"宋","author":"郑清之","text":"雨后鸣湍走碧溪，水声秋意恰相宜。窥蝉螳臂方衷甲，啄蚓鸡群竞济师。初月挂檐窗未觉，新凉入牖簟先知。西风早已催征棹，管领莼鲈入梦思。失惊墙外已飘黄，屈指秋来十日强。暑寇负顽犹出没，风师未壮且翱翔。橘包捧腹微藏叶，桂蕾呈身只欠香。扫尽暮天疑浴罢，半眉淡月画新妆。稻花经雨已脱白，枫叶未霜先借绯。入纻蚊牙千计巧，挂檐蛛腹十分肥。田翁看水携锄去，山妇临炊抱蔓归。唯有诗肠无一事，隔溪数尽暮鸦飞。"}