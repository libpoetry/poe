{"id":"757906","title":"凤凰台上忆吹箫 风雨连夕，对瓶中杏花作。","dynasty":"清","author":"苏穆","text":"几度东风，潇潇吹雨，作成春意阑珊。惜瘦影、无端憔悴，处处凭栏。谁道红消翠障，一枝正、画阁间闲。休重问、恨在别离，情在辛酸。呢喃。乍归社燕，又絮语、雕梁似话前欢。要留取、芸窗长伴，几案清妍。除是调脂弄粉，风神别、著手都难。伴今夕、偏嗅片片香残。"}