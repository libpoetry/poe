{"id":"481942","title":"醉歌行郑二广文西斋宴集（分得""一""字）","dynasty":"明","author":"高柄","text":"吾爱郑夫子，妙年振英声。读书不肯死章句，笑杀当时鲁两生。男儿何事空饥饿，角巾啸起东山卧。三奏《阳春》和者稀，立谈古人独知我。知我家无二顷田，几翻相见客中怜。开心写意不足惜，千金散尽还依然。广文高馆归来好，挝鼓谈经日应早。堂下诸生揖郑虔，门前食客谒平原。倾家禄米三百斗，一岁只供沽酒钱。西斋为余造瑶席，满堂尽是青云客。绮席金盘苏合香，银瓶绿酒玻璃色。昨夜东风天际来，桃花笑人历乱开。春光如此得几日，毋多酌我何为哉？山公不解倒骑马，习池春水空莓苔。我歌白云兴偏逸，君起挥毫夸第一。空名何用挂百年，剧饮唯须醉千日。郑夫子，听我歌。与君更进酒，但使朱颜酡。君不见陌头杨柳色青青，飞花昨日吹满城。又不见乐游原上咸阳道，汉阙秦陵几回好。昔时歌吹激浮云，今日残阳映衰草。不用悲歌空断肠，请君劝客勿停觞。古来唯有留宾驿，到处逢人说郑庄。"}