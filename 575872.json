{"id":"575872","title":"题黄万户德清罗浮图","dynasty":"明","author":"孙蕡","text":"将军昔年在东都，虎头铁面专城居。重营柳暗流苏帐，左掖花明金虎符。东都郊外多林壑，将军公馀事行乐。露冕旌幢隘北山，行厨宾从如东洛。紫云白云千万峰，罗浮更在二云东。古木千章排叠巘，飞泉百道泻晴虹。仙家洞天三十几，罗浮夐在沧洲里。紫极房栊倚日开，蕊珠楼观经天起。餐霞道士不知年，夜礼星辰诵内篇。龙种玉芝耕赤谷，鹤衔瑶草下青田。将军此时事幽讨，追攀极欲凌穹昊。扶桑缥缈徐福舟，辇路依稀汉陵道。别来倏忽几冬春，京洛相逢车马尘。石室琅函仙梦远，朱衣琼佩岁华新。新图谁为将军模，点染犹能记绵邈。雨过琪花定满坛，星沉宝气应连阁。我与将军总可怜，远游经岁复经年。罗浮清赏如堪载，同赋陶潜归去篇。"}