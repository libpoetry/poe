{"id":"496044","title":"沁园春 其十一 送叶本仁作教合肥","dynasty":"明","author":"夏言","text":"道院寒灯，儒宫夜榻，犹记髫年。念京第相逢，堪惊岁月，都亭分手，又隔风烟。乌帽新笼，白袍袍换，莫厌青青座上毡。庐江畔，有门墙可爱，桃李争妍。看君潘鬓依然。美腹笥、藏经不让边。叹少日云霄，霜蹄蹭蹬，暮年江海，云翮蹁跹。老我非才，际时何幸，多病偏蒙圣主怜。凤池里，正迟回恋阙，惆怅归田。"}