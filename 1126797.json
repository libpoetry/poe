{"id":"1126797","title":"浣溪沙","dynasty":"宋","author":"黄机","text":"绿锁窗前双凤奁。调朱匀粉玉纤纤。妆成谁解尽情看。柳转光风丝袅娜，花明晴日锦斓斑。一春心事在眉尖。流转春光又一年。春愁尽日两眉尖。草草幽欢能几许，已天边。会得音书生羽翼，免教魂梦役关山。帘卷落花千万点，雨如烟。日转雕栏午漏分。井梧落尽小窗明。宝床丝索懒关心。愁压春山应脉脉，困凝秋水想沈沈。低头时露一湾金。墨绿衫儿窄窄裁。翠荷斜亸领云堆。几时踪迹下阳台。歌罢樱桃和露小，舞馀杨柳趁风回。唤人休诉十分杯。著破春衫走路尘。子规啼断不禁闻。功名似我却羞人。象板且须歌皓齿，袅蹄何苦惜黄金。尊前休负此生身。"}