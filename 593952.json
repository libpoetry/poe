{"id":"593952","title":"答张元易扈驾还见过","dynasty":"明","author":"欧大任","text":"旧直东华省，西行扈从劳。供随周日膳，赐有汉宫袍。荐熟调陪俎，分麾傍建櫜。官推三署长，家出五陵豪。鼓吏名偏起，铙歌曲自高。扬旗归辇毂，腾吹下林皋。岂谓颜光禄，能寻谢法曹。双童装韎韐，一骑入蓬蒿。握管题新句，挥觥醉浊醪。知君工奏赋，游幸待王褒。"}