{"id":"484579","title":"吴趋行","dynasty":"明","author":"高启","text":"仆本吴乡士，请歌《吴趋行》。吴中实豪都，胜丽古所名。五湖汹巨泽，八门洞高城。飞观被山起，游舰沸川横。土物既繁雄，民风亦和平。泰伯德让在，言游文学成。长沙启伯基，异梦表休祯。旧阀凡几家，奕代产才英。遭时各建事，徇义或腾声。财赋甲南州，词华并西京。兹邦信多美，粗举难备称。愿君听此曲，此曲匪夸盈。"}