{"id":"301609","title":"金缕曲·寄桐城何莳圃、吴县曹醉庵，时赴京师","dynasty":"现代","author":"邹韬","text":"尘事知音少。喜秋深、申江把袂，相逢同调。献赋无端京国去，此别教人难料。望消息、鱼沉雁杳。远树空波千万里，梦魂儿、拦住何曾到。离恨积，黯怀抱。客中可有平安报。想津门、西风残柳，枫林斜照。燕赵纵称多杰俊，谁共吟边欢笑。恐还是、故乡居好。白首红颜思正切，劝君身、打点归来早。珍重意，寸心祷。"}