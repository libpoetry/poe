{"id":"1125651","title":"正纪用暮春韵见贻复和三章","dynasty":"宋","author":"郭印","text":"燕坐群魔伏，君心自晏然。神仙真可学，道术岂无缘。健比凌云鹤，清同饮露蝉。后天应不老，何必羡彭年。万形何苦役，两曜不曾停。世事风中絮，人生水上萍。久能忘蚁慕，聊自学熊经。功满他年后，虬龙定驾青。自得无为理，行藏异世人。片云尘外侣，流水洞中宾。思虑何劳遣，形神已觉亲。超然阅众甫，陵谷几回新。"}