{"id":"690751","title":"追往八首","dynasty":"明","author":"张煌言","text":"弃繻犹及到燕关，惨淡风云十载还。狼鬣自从当日舞，龙髯能得几人攀！汉陵弓剑存亡后，晋室衣冠兴废间。转眼书生成故老，惭无娲石补江山！六朝遗迹雨花台，旧识先皇草昧开。南渡尚留龙种在，东迁祗避犬戎来。却悲羯鼓荒原动，不见羊车复道回！国破何人犹抱膝，当年应有管、萧才。长驱胡骑几曾经，草木江南半带腥。肝脑总拚涂旧阙，须眉谁复叹新亭！椎飞博浪沙皆走，弩注钱塘潮亦停。回首河山空血战，只留风雨响青萍。王业分明记昔年，乾坤日月尚双悬。虹霓初亘牵牛际，雨露遥承附凤偏。握节可曾干斗象，持签时亦傍炉烟。繇来国脉难调久，自省原惭士雅鞭！浮生踪迹笑劳薪，倒挽天河又几春！细柳屯中称汉使，扶桑洲上避秦人。曾尝虎口身仍在，为历羊肠性已驯。窥镜每怜形影瘦，谁从百折饱风尘！几投珥笔几雕戈，屈指沧桑意若何！金狄岂愁王气尽，铜焦谁说死声多？五千甲盾收余烬，百二山河挽逝波。天梦到今疑未醒，沈吟转忆「采薇歌。」曾挂星槎沧海东，冠裳涕泪捧重瞳。禹余风物成离黍，越绝功名类转蓬。早岁频书惟羽檄，经年徒读是「檀弓！」无家况复鹃啼急，肠断江花烂漫红。危峰斜日照疏墩，往事苍凉那可论！司马名因方外贵，卧龙才合世间尊。一时市道看梁苑，千古交情问翟门。高踞绳床还睥睨，几回海沸与山奔！"}