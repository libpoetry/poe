{"id":"915372","title":"和周元吉左司东省培竹","dynasty":"宋","author":"杨万里","text":"鸡省有贞植，鹜行销昼烦。憎柳媚绿暗，伴梅耿黄昏。何须雪贸贸，始爱渠轩轩。坚守孤竹国，肯折先轸元。如何桃李时，笋短不出垣。周郎夜入直，挟策携酒尊。为渠问玄夫，乃遇震为坤。喜渠必蕃昌，吟到落金盆。晓唤郭橐驼，提耳细细言。汲水龙井泓，辇土天竺原。妙偷造化窟，仁及冰霜根。为赋淇奥诗，绝去笔墨痕。何时淮阴市，能报漂母恩。周郎顾之笑，吾自哀龙孙。"}