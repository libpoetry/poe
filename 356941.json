{"id":"356941","title":"贺新凉·赠阿素","dynasty":"清代","author":"黄人","text":"金粉腥膻气，总输他、薛家录事、樊家娇婢。又向嫦娥偷小字，荡得秋情无际。渐香入幽兰心里。名士倾城留本色，便扫眉不用江花替。尘万斛，眼波洗。年来潘鬓成丝矣。卅六天、从头忏悔，红情绿意。多感怜才才似锦，凤尾鸳心奇丽。都化作光明白地。四壁画禅卿合悟，是吾曹清盼谈诗例。携皓腕，验钤记。"}