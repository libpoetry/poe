{"id":"1107565","title":"水心即事六首兼谢吴民表宣义","dynasty":"宋","author":"叶适","text":"生姜门外山如染，山水娱人岁月长。净社倾城同禊饮，法明阖郭共烧香。我久无家今谩归，卖田买宅事交违。填高帮阔为深费，柱小檐低可厚非。虽有莲荷浸屋东，暑烦睡过一陂红。秋来人意稍苏醒，似惜霜前零乱风。拒霜旋插花疏疏，甘菊新移日晒枯。花草只今如此在，几时写作会昌图。听唱三更啰里论，白旁单桨水心村。潮回再入家家浦，月上还当处处门。吴翁肥遁逾七十，术老芝荒手自锄。惠我篇章成锦字，西邻得伴亦堪书。"}