{"id":"980744","title":"玉女摇仙佩","dynasty":"宋","author":"晁端礼","text":"宫梅弄粉，御柳摇金，又喜皇州春早。盛世生贤，真仙应运，当日来从三岛。车马喧青晓。看千钟赐饮，中人传诏。最好是、芝兰并砌，鸣佩腰金，彩衣相照。炉烟袅。高堂半卷珠帘，神仙缥缈。须信槐庭荫美，凤沼波澄，屈指十年三到。九叙重歌，元圭再锡，已把成功来告。四海瞻仪表。庆君臣会集，诗符天保。况自有、仙风道骨，玉函金篆，阴功须报。方知道。八千岁月椿难老。"}