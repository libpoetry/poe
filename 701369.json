{"id":"701369","title":"途中遣德","dynasty":"明","author":"黄廷用","text":"奔走空皮骨，六年万里馀。疏狂沾厚禄，倾覆带高车。喜得投簪日，还如结绶初。春风开竹径，夜雨长园蔬。谗人嗟罔极，所喜圣朝清。点璧殊无失，诬金安足明。林园暌几载，日夕欲兼程。春到生芳草，濡毫总有情。穷冬逢作客，落日易生愁。蝗后成年欺，冰来滞水流。驿楼荒里渡，朴舍远中求。菊酒斟盈斝，河鱼上小舟。"}