{"id":"744579","title":"题宋高宗中兴瑞应图","dynasty":"清","author":"觉罗桂芳","text":"嘉应祠前遮道哭，肃王一去康王独。太清图籍已飞灰，蜡诏还从发中读。此时决计果收京，进垒澶渊事可成。半夜旌旗应改色，一时将帅旧知名。大义孤忠不见用，十三连战真堪痛。灵武原同拥戴功，赤符翻借丹青重。萧郎画笔最称工，祇向凉堂洒墨浓。可解狂呼图铁象，那能痛饮绘黄龙。伤心句践兴亡地，花月茫茫天亦醉。郡壁才题誓愿诗，学宫已换忘仇字。中原狐兔尽何难，长弓大箭空据鞍。一鞭快渡夸冰合，半臂遥传任雪寒。云暗旧都不识路，黄袍梦醒浮江去。难为阿母祝棋心。苦恋前身射潮处。湖山如画已模糊，粉本偷传北地无。可惜茴香无瑞应，空教拾得中兴书。"}