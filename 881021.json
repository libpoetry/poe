{"id":"881021","title":"和酬张梅野","dynasty":"宋","author":"刘黻","text":"郭行载酒相挈提，蹑根探窟天津如。相逢何必皆亲知，天地许大犹吾庐。矫首梅涧迹若疏，舂容婉画妨清醵。诗如琴弦分疾徐，惊我一声聋聩初。萧萧白日金仙居，东西求仲时从之。静对夕阳搴红蕖，或听夜雨邻翠榈。国步孔棘须神医，纵有鹊醯谁信渠。风传西事方解围，愿君勿藏圯上书。"}