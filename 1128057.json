{"id":"1128057","title":"寒食上巳杂吟八章","dynasty":"宋","author":"程公许","text":"一百五日风雨过，二十七种鲑菜悭。三年客里作寒食，得似今年身暂閒。手斸蒿莱三亩园，红云一片小桃源。无端风雨连宵恶，检校残英有几存。碧桃花底小寒轻，绰约仙姿格外清。锦绣卷还春去了，蓝桥风露放云英。春寒十日意无憀，酒竭从教壁挂瓢。新火暖开晴色快，疾风吹尽积阴销。渺渺江村一掌平，春风何处不堪行。谁知方外有司马，更合江东称步兵。新栽杨柳舞风弱，老去海棠烘日残。且问笋根新茁几，护持留作钓鱼竿。雪糁酴醾压树香，松花蔌蔌堕轻黄。牛冈西路归来晚，时有乌鸢舞夕阳。万里弓旌喧特招，无能分合侣渔樵。论心幸有西邻老，拄杖敲门话寂寥。"}