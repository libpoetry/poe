{"id":"850534","title":"寻真观","dynasty":"宋","author":"孔武仲","text":"武皇车驾东南出，访道求仙希万一。屏风九叠云物清，意恐神仙藏此室。羽章之馆缔构新，坛场夜夜祈星辰。蓬莱缥缈不可到，桥山一闭逾千春。咏真之天在旁侧，白昼潭心飞霹雳。田收岁美龙亦閒，唯有济瀹照空碧。谁道寻真是女郎，朝餐松桂夜焚香。明眸绿鬓今何在，意已霞衣侍玉皇。"}