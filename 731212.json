{"id":"731212","title":"至圣庙古柏歌","dynasty":"清","author":"旻宁","text":"夫子堂前柏树古，苍龙夭矫丹凤舞。我来展拜仲春时，灵根翠黛心摩抚。千年益寿异天封，四时嘉荫超新甫。乔柯偃覆春复秋，霜皮磊落风还雨。晻霭烟云衬鼎彝，逾历星霜侪石鼓，青青不改有神功，滋荣得所谢斤斧。分行屹屹树丰碑，景仰宣圣鸿文垂。万世师表祖题额，孝弟忠信人伦基。昔年释奠曾奉命，今则讲学礼攸宜。为人臣暨为人子，曲衷不遂空怆之。凛承大位日兢惕，一勤莅政心孜孜。羡尔栋梁之材堪予辅，坚贞秀拔起遐思。"}