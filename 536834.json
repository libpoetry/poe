{"id":"536834","title":"读汪襄阳作顾季狂诗叙有感","dynasty":"明","author":"王世贞","text":"昔我游燕山，宗李中所私。高歌命白雪，片片纵横垂。醉醒华阳馆，坐见青天危。狂语两相厄，宁容世人知。顾生业游者，一再侍酒卮。风吹浮云散，信意南北驰。契阔几十年，闻颇豪于诗。矫矫汪襄阳，握手惠前绥。谓余旧有赠，迪功乃其师。左袒在中原，江左良见嗤。自余遘家祸，戢身一茅茨。名姓落人间，谁当齿颊之。寄语谢襄阳，勿令豪杰窥。吴门饶俊彦，诗卷日追随。莫言秦越人，为秦作儿医。"}