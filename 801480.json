{"id":"801480","title":"易水歌","dynasty":"清","author":"刘震","text":"田光一死今古难，荆轲入秦发冲冠。仓黄当日绕柱走，踞坐笑语神犹完。残忍惨刻贾人子，以信服物非齐桓。奈何轻欲学曹沫，可怜易水千秋寒。高渐离，臛其目。人击剑，我击筑。报仇更比漆身苦，两人后先得死所。血随易水流不止，荆高至今犹未死。君不见鲍鱼之臭不可闻，戍卒一叫骊山焚。"}