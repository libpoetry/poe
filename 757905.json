{"id":"757905","title":"大圣乐 落梅","dynasty":"清","author":"苏穆","text":"瘦骨亭亭，偏宜妆淡，共春争色。袅数枝帘外湘云，一片清波，谁惜天涯倾国。最恨扫红东风劲，送零乱、幽香随翠陌。无言处、谩凝立画阑，犹见遗迹。多情忍教抛掷。料双燕、归来难自识。算春光情钟，桃李那管，离愁狼藉。嫩柳搓黄含烟露，更呜咽长堤悲倦客。斜阳晚，怅空写、生绡盈尺。"}