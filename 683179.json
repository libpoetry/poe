{"id":"683179","title":"春兴","dynasty":"明","author":"王九思","text":"巴城寂寂带江楼，城下清江不断流。鸟道入云通白帝，渔歌终日起沧洲。英雄不废严颜庙，割据深知汉主忧。修竹早梅俱有意，少年春复与同游。忆在梁园诗兴发，康王城北见黄河。信陵公子萧条尽，白发侯生感慨多。落日酒酣提剑舞，中流风起扣舷歌。十年徒侣仍稀阔，袅袅行云奈尔何。文皇有意筑燕城，隔断祁连百万兵。宫阙九重悬象魏，河山千古奠神京。匈奴近入云中塞，大将谁屯细柳营。总制独推少司马，不知烽燧几时平。"}