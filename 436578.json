{"id":"436578","title":"哭僧义和二首","dynasty":"金末元初","author":"王寂","text":"瘦权平昔事风骚，痛矣吟魂不可招。庙里香炉从此去，杖头明月更谁挑。云披山顶浮螺髻，风鼓松声振海潮。他日东坡作真供，石泉槐火忆参寥。竹杖芒鞋上翠微，山川良是昔人非。无心野鹤穿云去，洗钵山童带月归。醉墨旧书云老壁，胜游常扣赞公扉。老人手种堂前柏，不见苍皮四十围。"}