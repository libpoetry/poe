{"id":"1049873","title":"中秋泛月至历阳访太守孙公素","dynasty":"宋","author":"郭祥正","text":"中秋挐轻舟，西泛采石月。初疑擢碎冰壶冰，又如飞度雪山雪。若非身世出尘寰，底事清光透毫发。袁宏谢尚久磨灭，含情欲就何人说。历阳太守孙公素，竹冒寒霜松屈铁。昔从赤县守仪真，再上天门请符节。紫皇诏长鸡笼仙，惠浃春阳威凛冽。开仓出粟赒民饥，夜户不扃无窃发。咄哉此事安足论，斯人自养班夔卨。且闻兵厨酝浓酒，桂子秋香月中有。请君置我三百杯，我为君吟一千首。垆锤七窍完混沌，能使颓龄遂长久。饥横镆铘鲙鲸肉，渴引明河倾北斗。凭谁为问陶渊明，胡为种菊仍栽柳。岂如永夜无纤云，江光月色铺黄银。唤取三千珠履客，陶然一饮情无垠。刘项输赢亦安在，笑杀今宵月下之醉人。"}