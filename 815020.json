{"id":"815020","title":"吊诸将相诗","dynasty":"清","author":"姚椿","text":"韩范威名塞外崇，晚年裴令保孤忠。九边动色思元老，四海同声哭相公。静默尚关天下计，安危真有古人风。留侯诚意阳明后，又见文成史册中。廿年节相望君门，手取舆图奉至尊。奢到汾阳难称德，死如新息竟招魂。任遭当道弹章忌，独拜中朝异数恩。外戚勋名藩镇罪，是非身后待谁论。筹笔筹边鬓有霜，酂侯勋伐在旂常。岷峨形胜三持节，戎马功名几战场。儒将军容须整暇，暮年家难太仓皇。孙宏东阁尘封后，谁下西州泣数行。江南封事意如何，同唱西来出塞歌。门户竟分牛李局，边庭终失邓钟和。全家朝右恩荣极，三帅蛮中瘴疠多。何幸武安犹免族，漫将朝露叹蹉跎。节镇重登上将坛，炎风病骨易摧残。国恩毕竟捐躯报，公论都嗟得谥难。百卷传书名寿世，万间广厦士忘寒。无干别有绥苗略，何止才人泪未乾。"}