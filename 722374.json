{"id":"722374","title":"将往琼南口占别司香者","dynasty":"明末清初","author":"屈大均","text":"收香么凤是前身，又作焚香小玉人。此去琼南众香国，水沉多买奉仙真。怜尔朝朝向绣床，只薰东莞女儿香。琼州为买奇南去，不惜天风接海长。花田昔作花农去，香市今成香估来。黎女定多油速好，金钱数数笑颜开。生本珠娘不爱珠，每将明月换香榆。绣成天女兼毛女，沉水多薰取自娱。多栽香子傍芙蓉，家有香田即素封。欲向东官金桔岭，尽将妻子作香农。"}