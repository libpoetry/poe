{"id":"1120427","title":"送毕之进状元二首","dynasty":"宋","author":"周行己","text":"春风不开花，吹云翳白日。天寒食不足，江头拾芋栗。我马不敢驱，畏此霜霰密。君行当奈何，开帆转飘忽。挽舟君且住，为君一洗拂。今日此良会，他时未可必。我生锄犁手，一饭愿已毕。官曹虽强汝，今汝心若失。扁舟行亦归，还我性旷逸。骑牛不骑马，鼓腹吞溟渤。他年作霖雨，勿污我蓬荜。毕髯奇男子，未识已心与。献策进英殿，脱略独豪举。二年襄阳幕，归舟岘山渚。同事三日留，时时作险语。隆准帝王孙，萧然好风度。诗书百万卷，胸中莽回互。平生苏惠州，气概颇自许。人生艰难际，政可观去处。二子经济才，用之则为虎。髯公且为客，王孙且为主。明朝各天涯，歌眉为谁妩。柁师挽舟去，回首空南浦。莫笑参军强，参军定强否。"}