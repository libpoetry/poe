{"id":"669048","title":"咏怀三十首 其二十八","dynasty":"明","author":"沈鍊","text":"孟轲本吾师，辅世游齐梁。谈辞霏玉屑，旷荡仁义场。一言已有馀，千言犹未央。借问此何为，杨墨充四方。邪说塞皇猷，诐行成梯航。禽兽食人肉，世道两以丧。君子心不忍，齿舌流否臧。为道立赤帜，照灼日月光。是非以析然，邪伪安所藏。多言鬼所嫉，无言安能详。"}