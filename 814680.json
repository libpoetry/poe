{"id":"814680","title":"者海铅厂三首","dynasty":"清","author":"郑珍","text":"我何适兹土，忽忽忘其方。如入裸人国，旧游文士场。奇怀想不到，异俗穷堪伤。久对翻疑梦，群山堕渺茫。无斯煎煆利，鬼亦掉头还。墨井人声底，炉场夕照间。百年无树影，众皱是灰山。谁识荒荒顶，飞鸿爪自閒。龟甬边炉宿，煤丁倚石炊。妻儿閒待养，乔罐死犹随。物力秪斯数，生涯能几时。年年南北运，不见穷山悲。"}