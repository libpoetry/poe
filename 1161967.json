{"id":"1161967","title":"省中春晚忽忆江南旧居戏书所怀因寄两浙亲故杂言","dynasty":"唐","author":"权德舆","text":"前年冠獬豸，戎府随宾介。去年簪进贤，赞导法宫前。今兹戴武弁，谬列金门彦。问我何所能，头冠忽三变。野性惯疏闲，晨趋兴暮还。花时限清禁，霁后爱南山。晚景支颐对尊酒，旧游忆在江湖久。庾楼柳寺共开襟，枫岸烟塘几携手。结庐常占练湖春，犹寄藜床与幅巾。疲羸只欲思三径，戆直那堪备七人。更想东南多竹箭，悬圃琅玕共葱茜。裁书且附双鲤鱼，偏恨相思未相见。"}