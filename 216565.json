{"id":"216565","title":"闻训狐·昔年因读昌黎文","dynasty":"宋代","author":"李觏","text":"昔年因读昌黎文，知有训狐犹未真。客堂昨夜灭烛后，一声窃发诚惊人。慈母入席匪虚语，据此麄暴谁敢闻。杀人之子养尔子，天地不管胡为仁。岂无鹰隼善搏击，去路昏黑难相亲。亦有弓矢可弹射，欲恐误中东西邻。我今独处虽无惧，聒不得睡宁不嗔。尝闻凤凰百鸟君，丹穴万里谁能言。"}