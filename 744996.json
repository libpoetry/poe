{"id":"744996","title":"题法时帆前辈五家诗龛图","dynasty":"清","author":"陶澍","text":"梧门居士金仙人，说法今现诗龛身。三车尽扫辟支果，拈花一笑诸天闻。众人耳诧胜义谛，谓此夙识无依因。岂知甘苦悉自得，十年面壁惟精勤。维摩丈室柳湾侧，翛然一榻辞俗氛。当其瓣香坐啸咏，栴檀薝卜交氤氲。睒睒双目但内视，须弥芥子俱微尘。辁量主客溯宗派，教化广大开觉门。遂令好事入图绘，山水布置争鲜新。小桥十里树一色，绿云围绕诗人村。五家写景各入妙，不同其貌同其神。诗耶画耶人斯在，镜花水月皆天真。此中三昧未易识，纵观吾亦聊云云。"}