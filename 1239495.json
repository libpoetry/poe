{"id":"1239495","title":"赠笔生王伯纯","dynasty":"元末明初","author":"谢应芳","text":"时方用武我业儒，王生卖笔来吾庐。生承世业霅溪上，制笔特与常人殊。宣城阻兵十三载，犹喜山中老㕙在。拔来秋颖带微霜，缚得铦锥含五彩。昔年草创供玉堂，玉堂仙人云锦裳。三缣一字不易得，笔价亦与时俱昂。莫怪年来弃如土，扫除风尘必斨斧。生今卖笔我卖文，何异适越资章甫。呼儿亟用买一束，为我写成怀古录。吾儿作字三叹赏，八法以之随意足。我有好音生可知，用笔将见文明时。诸公笔谏佐明主，老我笔耕笺古诗。逝将重作毛颖传，为记频年遭薄贱。牵联为生书姓名，字业不随陵谷变。中秋适逢酒禁开，椰瓢酌生新泼醅。酒酣仰视月中兔，长啸一声归去来。"}