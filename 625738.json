{"id":"625738","title":"为文草送葬歌","dynasty":"明","author":"谢元汴","text":"古人制器固不苟，虞陶殷梓以之久。有利之物寇必集，函以生人矢死人。火金既炽万物夭，鱼恶其网兽恶罠。夸父之足岂不趫，蛟吊于河山泣木。凤凰之声岂不美，葭穷于琯嶰穷竹。不自文字为先后，文字镵天天流血。圣人不作道丧世，诗书之间见妖孽。将以一笔与天争，鬼臂牵人阴相掣。尔书一出海水枯，当命陆吾截其舌。不然付之土与火，土为之母火为父。勿为相柳食九州，九首摇曳如猰貐。蚩尤之械化枫林，不可棺椁不可柱。贰负之尸梏疏属，囚锁千年无所睹。天地奇文不可舒，则聚数圣为大冢。君斧若鬣若堂皇，非自孔周始作俑。丧欲速贫死速朽，铭之终身不敢否。"}