{"id":"813272","title":"除夕雨","dynasty":"清","author":"张穆","text":"连宵寒雨莽江浔，镫火家家夜漏沈。心气渐同秋鹤悴，行歌懒复疾虫吟。解难强索盘中曲，弹不成声壁上琴。却莫浪言归去乐，峥嵘岁事缓相侵。荦落江南老客星，那堪别怨倚空舲。春风吹鬓花如梦，江月陵寒雨易成。天上閧传司命醉，人间剩有屈原醒。年年好语浑难信，又听朝来贺岁声。"}