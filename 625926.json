{"id":"625926","title":"恻恻行呈严伯玉太仆","dynasty":"明","author":"黎彭祖","text":"恻恻复恻恻，十年坐倏忽。君来少故人，眼中何潏潏。请君勿歌且舞，听我言中心之湫郁。在昔趋庭见龙章，高谈惊坐髯如张。侧闻此老非寻常，揽挥就德将翱翔。少读诗句在齿牙，浓圈墨汁非涂鸦。忽然王事各天涯，送君西去随风沙。吾翁亦出虎头城，绝裾忍爱晨宵征。鼓声乍死临欃枪，白头望子弟殉兄。只今章水露藏骨，每向西风泪沾臆。嗟我苟生胡不殛，忍存爱日供存夕。夕为负米朝待炊，一户桑枢避乱离。眷恩昔被明主知，感君章疏陈其词。羊舌能存故人子，忆君桂林三寄鲤。鲤鱼中有尺素字，远慰加餐重交谊。频年寓书皆浮沉，各言息迹栖山岑。买牛艺植西江浔，何以娱耳山水音。我兹聊复远城郭，耕凿丘园种藜藿。君来里巷全非昨，料应误觑晴眉阁。逢君况复雪飞时，感旧人稀一泪垂。强将笑语问畴昔，稍喜如前好颜色。闻君欲问江南津，将归遥慰倚闾人。鹿门卜隐将何处，流水滔滔独怆神。"}