{"id":"431061","title":"水调歌头 丙辰孟冬月五十自寿，作于金陵","dynasty":"近现代","author":"刘鹏年","text":"昨日去如驶，明日逐踪来。今朝百岁刚半，春入岭头梅。本是寥天仙鹤，飞下人间栖托，鸥鹭漫相猜。冉冉近迟暮，怀抱郁风雷。地三弓，楼百尺，劫余灰。几年浪迹，又携词笔到秦淮。长共鹿车贤侣，领略湖山清趣，未许鬓霜催。一笑呼儿女，齐进菊花杯。"}