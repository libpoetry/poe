{"id":"135468","title":"赋丹阳县治沧浪台","dynasty":"宋代","author":"邵彪","text":"秦凿断巘崿，晋圃亡町畦。事古迹茫昧，天高水渺瀰。缅怀褚季野，清坐行四时。仓黄挤兴公，无乃醉魂迷。不如颜中书，藻舟赋新诗。芜废今几年，黄鹄怨坏陂。今尹古循良，见利勇有为。如云拥万锸，矢矫出大堤。蛟龙鼓洪涛，鸥鹭舞寒漪。危台俯回渚，长怀旷遐睎。乃知高世心，宜与湖山期。下注万顷田，水田数斗泥。民乐我亦乐，兴觞淡忘归。"}