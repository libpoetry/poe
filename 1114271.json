{"id":"1114271","title":"游梅坡席上杂酬 其三","dynasty":"宋","author":"李弥逊","text":"酒面风生缬，纱巾日共斜。醉乡知路隐，不复问吾家。醉帽迎风落，春衣日径斜。花梢密藏路，隐约见山家。白玉千株暗，青云一径斜。从来少车马，恐是阿环家。花拥山头白，云翻日脚斜。银蟾已照路，游客莫思家。夜饮宁辞醉，春醒莫厌投。有人重载酒，后会不须谋。得路山方尽，如归馆暂投。春风供笑傲，一醉岂人谋。知章不怕酒如泉，莫遣花催蜡蠋烟。明日宿云生晓雾，一番风雨暗梅川。风约疏梅蘸石泉，山涵弱柳借厨烟。竹篱茅屋倾樽酒，坐看银钩上晚川。"}