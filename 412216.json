{"id":"412216","title":"夜归","dynasty":"近现代","author":"林散之","text":"星光不明露草深，夜半到家敲破门。老母仓皇儿失色，腹枵腕痛眼昏昏。母言别后事多苦，山松剪伐余其根。又言街头情更惨，穷饿之徒无一存。闻言怆恻不能睡，仰天长吁心乱烦。鸡鸣独去不择路，河汉倒影天一痕。西方有神东方鬼，时遇残骸野狗吞。砰砰訇訇又炮响，左右窜伏奔前村。呜呼人生胡如此，浩劫之成谁所使。君不见黄河水祸数百里，十口之家八九死。"}