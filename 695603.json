{"id":"695603","title":"送张元辉谳狱粤西","dynasty":"明","author":"林熙春","text":"世德繇来系释之，先生原是帝王师。仙郎采笔明光草，使者苍梧雨露枝。畏垒当年歌召父，褰帷今日见家儿。好生自是清朝意，到处逢人口作碑。百万军储转上方，淮阴阴德已汪洋。燕山特沛三春雨，象郡潜销六月霜。数载风尘谁解网，一尊天地对浮觞。知君不为光门户，报主情深属建章。"}