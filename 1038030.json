{"id":"1038030","title":"送知府给事赴阙","dynasty":"宋","author":"文彦博","text":"紞如惊晓鼓，仙旆戒晨兴。万臂攀朱毂，千兵拥绿縢。归途非杳邈，高步即严凝。竹马光前迹，蒲鞭掩旧称。睿襟思启沃，宸扆伫疑丞。舆论方盈耳，佥谋尽伏膺。公乎调大鼎，皇矣赉良肱。属吏垂三异，微才仅五能。梁园暂未至，燕馆愧先登。北海难充荐，西曹久见矜。顽金虽自况，巧冶欲谁凭。深结君轩恋，翻思附骥蝇。"}