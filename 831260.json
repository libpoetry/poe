{"id":"831260","title":"买陂塘 其一 连句录别","dynasty":"清末民国初","author":"程颂万","text":"乍连宵、风风雨雨，天公已把春葬。玉箫吹得湘魂醒，还为落红惆怅。帘一桁。逗万古春愁，织作真珠浪。清尊莫放。算酒变湘江，湘江变酒，都是泪痕酿。将身罥，万树桃花如网。个侬依旧无恙。尊前剩有何戡在，凭话旧时眉样。弦索响。听水阁潇潇，还似吴娘唱。桃根双桨。应许学当时，鸱夷一舸，烟水五湖上。"}