{"id":"1131836","title":"钱大受挽诗","dynasty":"宋","author":"蔡戡","text":"少年豪气已如虹，抵掌论兵一世雄。智略独超伦辈上，功名只在笑谈中。弄兵坐扫潢池盗，卖剑潜回渤海风。恢复未酬人奄忽，佳城那忍葬滕公。淝水功名取次休，空令遗恨满沧洲。禁中新赐黄金带，天上俄成白玉楼。京岘儿童应堕泪，江淮草木亦生愁。一朝双剑齐飞去，会见光芒射斗牛。"}