{"id":"299032","title":"过秦楼慢·花魂","dynasty":"清代","author":"袁绶","text":"梦短成烟，身轻逐絮，好倩晓风扶定。蜂须慢惹，蛛网潜穿，不怕妒花风劲。还向树底幽寻，埋玉泥香，瘗愁径冷。怨东皇何事，催将春去，付将悽哽。空记忆、艳夺朝霞，娇笼凉月，几费词人吟咏。珠帘望里，玉笛声中，飞过阑干无影。惆怅留仙，未能盼断珊珊，容消金镜。便重来有约，只恐莺盟难證。"}