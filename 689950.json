{"id":"689950","title":"和李府清园陈别驾归田咏六首录三首","dynasty":"明","author":"张天赋","text":"云歛长空月转闾，衡门如水梦安舒。边防猷壮周天老，竹马风高□□□。塞草可怜春捲绿，花村不见吏催租。江莼一旦兴归思，八邑号留动念无。未了乾坤一局棋，白云桑梓梦相糜。无情草木皆知德，千里豺狼已息威。世态自怜还自笑，道傍谁是更谁非。罗浮一点中天月，光送台前五马归。治郡功勋仰大成，古今王道揔平平。九天雨露更时润，千里桑麻尽力耕。和拂柳风春荏苒，清高梅月影斜横。高深德泽同山水，岭海何时歇颂声。"}