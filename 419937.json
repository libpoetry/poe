{"id":"419937","title":"齐天乐 乾龙洞和香宋","dynasty":"近现代","author":"邓潜","text":"乱山无缝荣州北，砑然洞天深广。乳滴云浆。苔铺地锦，幻作千龛佛像。枯藤自网。漏一线晴光，曙霞青绛。古定龙窠，石根处处有枯蚌。崖扉终古寂寞，倩灵猿导客，乘兴孤往。獠世形模，骊宫鼻息，时听暗泉声响。旁行曲上。动故里牟珠，梦中佳想。待种桃花，避秦人共赏。"}