{"id":"1117505","title":"次韵和潜亨雪","dynasty":"宋","author":"邹浩","text":"暖律稽迟太史占，风前犹复弄威严。不妨豪客成樽俎，重使斯民困米盐。但见青峰皆玉笋，岂知白屋是茆檐。何人隐入群羊去，应笑痴儿认角尖。朝来一色换纷华，眩眼端如醉后车。岂待三年方楮叶，虽非八月亦芦花。李边照曜河南日，柳外缤纷靖节家。欲上云岩访禅老，路迷空想举长叉。"}