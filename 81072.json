{"id":"81072","title":"寄黄龙升老","dynasty":"宋代","author":"陆游","text":"读书万卷裂儒衣，黄金可成弃不为。快哉天马不可羁，开口便呼临济儿。诸方蹴蹋莫支持，吾州一老偶得之。闭门夜付僧伽黎，明日声价羽檄驰。弟子不必不如师，黄龙所立尤瑰奇。空山鬼火号狐狸，筑屋千础食万缁。痴人不解公游嬉，嫉怒欲碎门前碑。世衰道丧士自欺，山林亦复践骇机。长谣寄公公试思，吾辈救此当何施？"}