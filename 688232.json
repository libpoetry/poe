{"id":"688232","title":"和郑山斋梅陇信宿叙怀二首","dynasty":"明","author":"朱浙","text":"振衣直向八壶颠，倦借梅花一榻眠。閒爱白云依静渚，清于独鹤唳琼田。百年勋业溪山是，千古文章日月悬。喜老可能无述作，新编骚雅又玄玄。御前新乞得归休，云水真邻结小丘。世事那堪供一笑，人生至此更何忧。偏怜梅陇宜明月，浩有诗怀敌素秋。回首古来多宦达，功成谁向赤松游。"}