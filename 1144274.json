{"id":"1144274","title":"借虚谷太博狂吟十诗韵书怀并呈太博","dynasty":"宋末元初","author":"杨公远","text":"钟鼎箪瓢信宿缘，且将閒逸度馀年。诗敲雪月风花夜，画捲江湖烟雨天。三尺焦桐方外友，一泓老砚郭边田。自惭野趣无拘束，敢和清吟一十篇。竹马才抛又是翁，年来自觉转疏慵。欲开竹下三三径，还借毫端六六峰。处世竟无非理事，对人那有可惭容。浮沈聊尔从吾好，却笑南阳说卧龙。幽事知谁可共论，烟浮清晓月黄昏。吟梅细味逋仙句，植蕙閒招楚客魂。暴富小池蛙奏乐，安贫陋室席为门。吾生幸自无荣辱，一任傍人笑作村。头颅搭飒一山翁，万事随宜敢讳穷。不结东华尘土梦，何干北海马牛风。半生踪迹从容里，一片襟期冷淡中。兀坐有时参世味，古今兴废转头空。失笑如何了此生，须教日日醉乌程。是非不较人情好，穷达休论世路平。钓月耕云何限乐，枕流漱石有馀清。近来转觉身强健，剩喜双瞳炯炯明。书剑谋生总不成，效渠东野以诗鸣。未知唐宋源流异，却喜江湖句法轻。肩耸每同臞鹤立，口吟端似冷蛩声。自怜绝少惊人句，生怕人传浪得名。一生不把两眉愁，厌听瓢声笑许由。愿荷锄来翻畎亩，懒携刺去谒公侯。酒倾明月清风夜，诗琢空山落木秋。坎止流行俱莫问，自然霜雪未蒙头。吾庐近野却依城，弹压风光藉酒兵。山色可供图画趣，泉流聊当管弦声。眼前无事方安逸，天下丰年即太平。权势从来难倚仗，祇宜孤立度浮生。身世悠悠岁月侵，儿时历练到如今。梅臞元禀冰霜操，松老犹坚铁石心。世道任从渠否泰，人情岂为我辰参。欲知卜隐在何处，寂寞荒村烟树深。径曲通村深复深，听莺吟歇听蝉吟。园林幽雅已成趣，朝市纷华岂到心。匣冷冯驩长铗剑，壁悬元亮不弦琴。故知忤世皆缘直，有口从今只合瘖。"}