{"id":"525176","title":"题许经历词所藏杂画册","dynasty":"明","author":"顾璘","text":"画山贵生气，画水如欲流。哲匠精思得神解，俗工乃向丹青求。僧繇以来到马夏，一变精工入萧洒。后来沿袭失本真，卷轴颠狂恣粗野。许君天机深，爱画得玄理。收摭满缃囊，笔力尽奇诡。层岩叠嶂通杳冥，草木生态俱含情。神游飘飘凌八极，紫芝宫阙芙蓉城。由来妙艺贵赏识，如君精鉴不易得。君不闻中郎不向柯亭宿，龙枝终然作枯竹。"}