{"id":"690273","title":"送钟狂客应荐北行","dynasty":"明","author":"张诩","text":"醉濡三斗墨淋漓，为写江亭送别诗。风雨闭门人病久，山花迎处马行迟。楚江万里来迢递，越曲三声唱别离。此日送君思往事，京华回首不胜悲。寒潮急雨上江楼，青草沙边舣一舟。人醉东风殊可画，鸟歌斜日又堪愁。阮生送客能青眼，元亮求官尚黑头。安得病躯生羽翼，陪君走马到皇州。"}