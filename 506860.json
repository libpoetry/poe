{"id":"506860","title":"存仁堂为孙太医题","dynasty":"明","author":"杨荣","text":"人为万物灵，具此恻隐心。存之有其要，勿为物欲侵。是心一云丧，不异兽与禽。孙氏世业医，利济恩惠深。施药不图报，恪守厥祖箴。以兹种阴德，芥视千黄金。春意妙流动，盎然满胸襟。杏花烂云日，橘叶敷繁阴。怀哉苏与董，此术无古今。愿言保终始，允矣人所钦。"}