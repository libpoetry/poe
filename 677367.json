{"id":"677367","title":"门有万里客 其一","dynasty":"明","author":"胡直","text":"门有万里客，鬓髭结冰霜。入闻南土音，讯知来故乡。果得旧里闾，共井复同裳。戒庖烹伏雌，延客叙温凉。借问邦族间，今昔几存亡。客起诉主人，闾里非故常。吴越盛兵戈，征输剧吾疆。畴日富旧谷，今者但空箱。空箱仍水盗，屋庐半荆荒。辞端未即竟，揽衣涕淋浪。收涕且劝客，强饮豁中肠。"}