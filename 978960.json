{"id":"978960","title":"送范道卿赴省试","dynasty":"宋","author":"晁公溯","text":"君之先世真文雄，异时奏赋蓬莱宫。谁传副墨过沙漠，至今犹称长啸公。芝兰不乏后来秀，谓将袖然为举首。至音澹泊识者寡，遂令声名落卢后。北风吹霜日隐山，綵鸾绣襦宁复寒。同车西归信可乐，得意自忘行路难。明年春风紫宸仗，遥对清光九天上。长安花尽君亦归，缓辔重来一相访。"}