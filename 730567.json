{"id":"730567","title":"登故蜀藩宫城","dynasty":"清","author":"毛澄","text":"劫火馀灰冷，高城独至今。石龙蟠柱础，铁马卧壕林。锁断宵扉敞，壶乾夕漏沈。宫花寒少色，苑树夏多阴。井浊人犹汲，池乾客独寻。败墙残画影，流水古琴音。锄菜挥金印，犁荒得玉簪。殿基铜瓦在，辇道甃苔侵。春鬼思罗袜，秋鸳梦绣衾。珠香青冢瘗，烟雨翠楼深。不化苌宏血，哀啼杜宇心。苍茫兴废感，斜日几登临。"}