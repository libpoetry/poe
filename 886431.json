{"id":"886431","title":"贺新郎 其一","dynasty":"宋","author":"严仁","text":"兰芷湘东国。正愁予、一江红叶，水程孤驿。欲写潇湘无限意，那得如椽彩笔。但满眼、西风萧瑟。我所思兮何处所，在镡津、津上沧湾侧。谁氏子，阆风客。阆风仙客才无敌。赋悲秋、抑扬顿挫，流离沈郁。百赋千诗朝复暮，解道波涛春力。忆共尔、乘槎吹笛。八表神游吾梦见，渺洞庭、青草烟波隔。空怅望，楚天碧。"}