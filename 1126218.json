{"id":"1126218","title":"和王有道二首","dynasty":"宋","author":"曹勋","text":"客里羁情厌九迁，相逢赖有故人贤。见贻劳苦平生句，如诵中和乐职篇。江左风流从昔著，日边事业向来传。祇应好语盈编简，并待秋风送锦笺。泉南幕府峻华迁，不涉铨曹已自贤。悟物颇闻才半偈，受知顾岂待三篇。青连山顶行行去，香度莲腮细细传。郊外高情想夷旷，诗成无惜襞云笺。"}