{"id":"775394","title":"惜字歌","dynasty":"清","author":"胡承珙","text":"吾侪足傲虞姬婿，识字非徒姓名记。伟哉仓圣万古功，一丁差胜两石弓。粪土何人恣狠籍，元经覆瓿不知惜。世人但詈秦始皇，焚馀犹胜为帣囊。何怪荒郊鬼夜哭，不如饱死蠹鱼腹。陈生海外守一毡，抱此区区殊可怜。斯冰骨朽数千载，掩骼埋胔赖生在。更怜近代多好奇，细书布满著色磁。一朝失手甑堕地，泥中恍惚成窑字。陈生见之辄攘臂，大石粗沙竞磨厉。此意堪为学子师，拜经瘗笔徒尔为。嗤他诗礼称儒者，袖有金椎祗控颐。"}