{"id":"996542","title":"戏用题元上人此君轩诗韵奉答周彦起予之作病眼空花句不及律书不成字","dynasty":"宋","author":"黄庭坚","text":"此道沈霾多历年，喜君占斗斸龙泉。我学渊明贫至骨，君岂有意师无弦。潇洒侯王非爵命，道人胸中有水镜。霜钟堂下明月前，枝枝雪压如悬磬。敝帚不扫舍人门，如愿不谒青洪君。来听道人写风竹，手弄霜钟看白云。平生窃闻公子旧，今日谁举贾生秀。未知束帛何当来，但有一筇相倚瘦。欲截老龙吟夜月，无人处为江山说。中郎解赏柯亭椽，玉局归时君为传。"}