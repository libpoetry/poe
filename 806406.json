{"id":"806406","title":"齐天乐五十首 其四十六","dynasty":"清","author":"端木埰","text":"岁华如水流难住，凋年又看行尽。做冷风酸，禁寒雨细，到耳凄然几阵。幽窗睡稳。爱纸帐虚明，素光萤粉。屋小于舟，添来竹瓦翠筠润。青灯如豆静对，喜观书老眼，细字堪近。时复相于，此闲领略，佳处醰醰随分。梅华数本。待持赠无由，祗通芳讯，独享惭余，愧君还自哂。"}