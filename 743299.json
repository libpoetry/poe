{"id":"743299","title":"祛惑","dynasty":"清","author":"戚学标","text":"文章出真性，忠孝为之原。置此而不讲，藻帨徒纷繁。临汝有才子，二十声腾骞。少年志易满，不惜逾短垣。一旦凤池夺，仍有当路援。出入芙蓉府，谢去州县烦。非吏亦非隐，车马填其门。园亭恣游宴，姬侍供盘飧。晚益自任诞，夥颐为大言。名教有乐地，渠欲一力翻。人品不足齿，诗文亦何论。况观所论著，无一究根源。胭脂遮俗眼，尽如古井眢。风一而劝百，不觉入其樊。欲举其人书，拉杂尽烧燔。一扫轻薄习，得见古道敦。淫邪义当辟，杨墨非有冤。"}