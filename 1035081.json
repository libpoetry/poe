{"id":"1035081","title":"重九后三日后圃黄华盛开坐客有论近世菊品日繁未经前人赋咏惟明道尝赋桃花菊外此无闻焉因相与第其品之稍显者各赋一品某探题得桃花菊","dynasty":"宋","author":"魏了翁","text":"南阳有佳人，被服长脩姱。黄中粲有章，秀外青无华。朝饮晋柴桑，夕餐楚长沙。惟与高人处，耻作流俗夸。玄都有俗士，品格固尔差。遗之以潘沐，强欲相涂搽。南阳笑谢遣，于此我何加。游女荡春风，渔人眩红霞。尔比予于是，岂欲相疵瑕。卿自用卿法，吾亦爱吾家。寄声谢程子，为我删此花。"}