{"id":"977352","title":"同官三人率庆裘元量司直于湖中有诗呈诸公","dynasty":"宋","author":"徐侨","text":"欲晴未晴还不雨，无日无风又无暑。烟薄微笼四岸山，空翠却向湖中聚。今日之游诚佳哉，湖山文字中衔杯。相为此约亦已久，天相其逢资追陪。吾侪官闲无一事，平生丘壑讵轻弃。相从于此合钟情，无奈同襟欲分袂。西风著意向芙蓉，绿柳未疏花正浓。劝君慢理江头楫，更作一日来从容。"}