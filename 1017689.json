{"id":"1017689","title":"送林荆州归蓬莱","dynasty":"宋","author":"释绍昙","text":"蓬莱山翁抱仙骨，稳跨长鲸游八极。玉壶深贮海山云，十载穷幽归未得。年来骨蜕壶倒空，长鲸又化为苍龙。了无一物可依倚，卷舒出没云无踪。而今返旆蓬莱去，直欲追寻赤松子。与渠击碎大还丹，为渠塞断长生路。示之肘后符，佛魔敛衽龙蛇趋。授之不传诀，珊瑚枝枝撑著月。阿呵呵，胸次风流知几何。我分岩扃饱黄独，佳音听取到烟萝。"}