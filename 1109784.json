{"id":"1109784","title":"和张无垢胡澹庵二先生清江亭记","dynasty":"宋","author":"刘黻","text":"一静心境融，飞跃昭上下。大道元不磨，人情自荣谢。两翁投遐荒，浩然独馀暇。悲此当道狐，羞彼立仗马。命义俯仰间，谁复论冬夏。一笑清江滨，瓦杯胜琼斝。丙子复丙辰，居然百载下。青山招我来，寒燠任更谢。寤寐古人心，处变亦如暇。纷纷艳孔张，翕翕啧贾马。世道长江流，何人屹中夏。漆室空兴嗟，且酌宜城斝。"}