{"id":"741448","title":"和菽原绿溪庄看海棠兼怀依云陕右","dynasty":"清","author":"祝哲","text":"健者去骚坛，闻金不闻鼓。君复动余兴，化晕猫睛午。雒诵海棠诗，怀人远鄠杜。循职不负丞，拯恤乐比户。秦关柳依依，百斛葡萄醑。缔好本朱陈，婚嫁迟儿女。昨过道南宅，香雾文窗煦。新绿亚竹梢，旧巢识燕侣。手栽尺已丈，开落廿年数。弃去传舍如，枨触鹈鴂苦。千丝万丝萦，昨日今日妩。幸托谢庭芳，枝繁映簪组。子弟兰玉珍，雅材一百五。无忘角弓篇，嘉树厚陪土。"}