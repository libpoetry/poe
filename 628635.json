{"id":"628635","title":"云间康季脩素豪于饮王大将军曾为作康山人拜酒歌顷从余饮乃不任涓滴戏有此赠","dynasty":"明","author":"李云龙","text":"君且尽金叵罗，我请为君歌。君不见粤王城南江瀰瀰，荡汉漂秦不知几。又不见呼銮道上风萧萧，春芳忽已辞秋条。人生欢会不常有，要使一卮长在手。闻君年少雅好奇，云间士龙人共知。凤凰桥上芳草合，半醉蹀躞黄金羁。朅来伏剑游帝都，驼背侧坐锦模糊。閒邀击筑发悲歌，饮停调笑陌上姝。当时志气淩青云，辕门长揖大将军。从征西缚乌蛮长，倚马曾宣露布文。生平习识军中乐，又逐楼船下南国。时清不用鲁连矢，日晏犹眠郗超幕。我本高阳旧酒徒，三时醉卧黄公垆。逢君一语酒中趣，袒跣大笑歌呜呜。珠江秋绿葡萄开，流霞飘入掌中杯。正须暂醉一千日，何为却惜玉山颓。对君寸心欲具陈，一言告君君莫嗔。君今有酒不肯饮，枉作当年拜酒人。"}