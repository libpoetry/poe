{"id":"920304","title":"二月十六日，与张、李二君游南溪，醉后，相与解衣濯足，因咏韩公《山石》之篇，慨然知其所以乐而忘其在数百年之外也。次其韵","dynasty":"宋","author":"苏轼","text":"终南太白横翠微，自我不见心南飞。行穿古县并山麓，野水清滑溪鱼肥。须臾渡溪踏乱石，山光渐近行人稀。穷探愈好去愈锐，意未满足枵如饥。忽闻奔泉响巨碓，隐隐百步摇窗扉。跳波溅沫不可向，散为白雾纷霏霏。醉中相与弃拘束，顾劝二子解带围。褰裳试入插两足，飞浪激起冲人衣。君看麋鹿隐丰草，岂羡玉勒黄金鞿。人生何以易此乐，天下谁肯从我归。"}