{"id":"431359","title":"采桑子","dynasty":"近现代","author":"王陆一","text":"心香迟汝今春闰，招手吟边。垂柳桥边。双桨摇春水一舷。人衣花气盈盈湿，含意前湾。何限溪湾。鹃语东南板荡年。采香泾畔花仍发，春雨吴趋。绿苇平堤。随意轻绡起试衣。蘼芜苒苒山塘路，压梦云低。涨泪波齐。绝世芳华响屧西。闲斟身世红裳最，花鉴芳卮。袅袅垂丝。有泪难名不醉时。凝眸各贮分明意，可惜胭脂。簇染春迟。梦里边城雪倒吹。严家池馆垂杨泊，依约春曛。掩抑娇云。前度秋词有坠魂。相逢却指红芙影，生怕重温。点袂啼痕。中岁心情怯受恩。少年词侣春星感，盼断中兴。盼断中兴。文字苍茫欲化云。随身羽箭傞傞在，迤逦行吟。迤逦行吟。不为梅花去住深。疏寒牢握空山手，霏雪东林。迟日园林。中有春城草木心。无端挽个红颜泣，吹笛谁音。袅袅繁音。绿萼香深海百寻。莫釐龙女遥相指，浩荡灵修。钟动波柔。缥缈峨眉月上头。春中记得初三酒，花满香篝。小令传筹。昨夜东风昨夜楼。"}