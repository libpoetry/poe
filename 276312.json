{"id":"276312","title":"死归生·死归生，舍生拼死来求名","dynasty":"清代","author":"李宪噩","text":"死归生，舍生拼死来求名。炎天日午烁冈阪，里门未出何曾经？况兼徒步少车马，中乾外强烦郁并。竟死道旁鲜弟兄，中野暴骸行人惊。昨夜山雨秋风晴，丧车载归牛铎鸣。生时与我不相识，殁归同宿晓同征。知君珠玉罗万斛，积未得吐目岂瞑？道左吊君慰君灵，我亦求试来齐城，一言未献返乡程。"}