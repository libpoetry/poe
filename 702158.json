{"id":"702158","title":"金陵八咏","dynasty":"明","author":"湛若水","text":"颇忆南观牛首山，献花天女佩珊珊。上方闻钟只欲到，返照入林犹未还。观音岩高临大流，杨子江深多睡虬。怪景千千如怵目，行人往往欲停舟。杉云窈窕作深洞，灵谷人传谷有灵。移带飞泉佛力大，可能说法鬼神听。白下一台留雨花，天花吹散万人家。长江不洗台城恨，纵有清修亦乱华。我昔与客登东山，谢墩王墩荒草间。无端更说争墩事，新法如何得解颜。清人爱杀梅花水，水弄梅花清杀人。我有清诗传不尽，更凭雪月写精神。清凉清凉吾爱之，直欲结托清心脾。救火事忙胜执热，兰膏自焚谁自悲。蒋山鸡埠跨城隅，双瞰成均汇后湖。忠节卞公同庙食，昭明文艺亦知无。"}