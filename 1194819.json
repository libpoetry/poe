{"id":"1194819","title":"奉和袭美怀华阳润卿博士三首","dynasty":"唐","author":"陆龟蒙","text":"几降真官授隐书，洛公曾到梦中无。眉间入静三辰影，肘后通灵五岳图。北洞树形如曲盖，东凹山色入薰炉。金墟福地能容否，愿作冈前蒋负刍。火景应难到洞宫，萧闲堂冷任天风。谈玄麈尾抛云底，服散龙胎在酒中。有路还将赤城接，无泉不共紫河通。奇编早晚教传授，免以神仙问葛洪。终日焚香礼洞云，更思琪树转劳神。曾寻下泊常经月，不到中峰又累春。仙道最高黄玉箓，暑天偏称白纶巾。清斋若见茅司命，乞取朱儿十二斤。"}