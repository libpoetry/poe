{"id":"418724","title":"望海潮","dynasty":"近现代","author":"顾随","text":"夕阳楼阁，无人院宇，天西一段明霞。阶下去来，阑边徙倚，似闻向日喧哗。夜半自分茶。忽潇潇飒飒，风雨横斜。不道凄凉，长杨声里又鸣笳。年来强半天涯。惯飘零湖海，辗转风沙。还记旧游，平湖夏夜。月华浮上莲华。回首暮云遮。问此间别后。有甚堪嗟。第一难忘今宵，风雨困榴花。"}