{"id":"823455","title":"寿楼春 次史梅溪韵","dynasty":"清末近现代初","author":"吴湖帆","text":"开春奁生芳。自玲珑暗许，曾伴西窗。浅照鬟偏秦镜，鬓松巫阳。含笑脸，倾衷肠。最怕人微言轻狂。忍金缕裙宽，银屏梦冷，无意换初妆。荷珠碎，莲丝长。怎閒吹凤笛，偷按鸾腔。未料横梯魂断，卷帘心伤。拚紫曲，沈殊乡。奈陌头、空辜萧郎。叹萍迹天涯，寻思画堂花蕊香。"}