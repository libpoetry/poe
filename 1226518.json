{"id":"1226518","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其九","dynasty":"元","author":"清珙","text":"竞利奔名何足誇，清閒独许野僧家。心田不长无明草，觉苑长开智慧花。黄土坡边多蕨笋，青苔地上少尘沙。我年三十馀来此，几度晴窗映落霞。"}