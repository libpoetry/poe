{"id":"195189","title":"春溪恶寄孙常川","dynasty":"宋代","author":"戴表元","text":"春溪恶，日日春风吹过客。千车万辙不相嫌，一客歌来吹倒却。旁人借问客为谁，咸淳朝士今布衣，声名欲隐人自知。君不闻孙兴公，逃乱走入黎州峰。子孙百世居峰下，往往翰墨余仙风。鹑衣藿食何足耻，头白河清吾亦俟。向来南面五马车，只饮西山一盂水。青牛处处迷行踪，白鹤归来余故宫。道逢樵客知去过错，迟君不来三日晚。溪水犹能作吴语，似续君家遂初赋。"}