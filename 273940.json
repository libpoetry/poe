{"id":"273940","title":"曲玉管·浦溆烟凝","dynasty":"现代","author":"汪东","text":"浦溆烟凝，河桥日冷，踟蹰野立忘归晚。极望征人天末，回首风前。两情悬。隐隐神洲，茫茫东海，别来几度沧波浅。信誓成虚，此后相会何年。恨绵绵。痛饮醇醪，把无限、伤心前事，写将数纸回文，其如远道难传。好春天。怎凄风寒雨，苦守恹恹长夜，一镫昏惨，蝙拂帘旌，独自閒眠。"}