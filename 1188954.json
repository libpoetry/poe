{"id":"1188954","title":"投翰长赵侍郎","dynasty":"唐","author":"黄滔","text":"禹门西面逐飘蓬，忽喜仙都得入踪。贾氏许频趋季虎，荀家因敢谒头龙。手扶日月重轮起，数是乾坤正气钟。五色笔驱神出没，八花塼接帝从容。诗酬御制风骚古，论似人情鼎鼐浓。岂有地能先凤掖，别无山更胜鳌峰。攀鸿日浅魂飞越，为鲤年深势噞喁。泽国雨荒三径草，秦关雪折一枝筇。吹成暖景犹葭律，引上纤萝在岳松。愿向明朝荐幽滞，免教号泣触登庸。"}