{"id":"812515","title":"和魏午庄方伯博格达山原韵四首","dynasty":"清","author":"严金清","text":"岩壑云深古木齐，轻装策马远盘跻。三边屏障资形胜，万姓田园赖涧溪。村落鸦归疏树冷，寺楼钟动夕阳低。知求民隐非行乐，父老壶浆夹道提。万家生佛使君来，百世封疆自是开。犬吠鸡鸣今雁塞，夕阳流水古龙堆。云兴衡岳为霖雨，春渡阳关发迅雷。问俗采风兼览胜，登临好举紫霞杯。烽销边靖戍旗残，木落霜飞野色寒。万壑松风洗耳热，一潭秋水印心宽。创开郡县劳千虑，绥抚疮痍计百端。岂仅文章经国事，指挥将士惯登坛。步遍岩峦憩小亭，藤萝如户石如屏。林泉幽僻人稀到，殿宇尊严佛自灵。吟罢烟霞携满袖，笑惊苍翠落空庭。诗情更在青山外，南去征鸿望渺冥。"}