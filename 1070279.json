{"id":"1070279","title":"初到书局以万七千钱得一老马盲右目戏作古句自嘲一首","dynasty":"宋","author":"程俱","text":"蹄间三寻汗流赭，九逵雷雹争飞洒。我穷那得骋追风，正拟虺尵行果下。平生畏途饱经历，夜半临深无驭者。故应造物巧相戏，却比盲人骑瞎马。李南知音当促步，广汉腾嘲不相假。执鞭良称塞翁儿，并辔聊从杜陵夏。庞然病颡岂其类，老矣问途那可舍。径烦一夫事刷秣，似桂新刍不盈把。向来伯厚亦安在，结驷鸡栖同土苴。他年东去把撩风，纵尔逍遥汴东野。"}