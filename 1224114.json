{"id":"1224114","title":"寄周御史二十韵","dynasty":"元","author":"杨载","text":"同游河北后，共抵浙西初。独倚知心旧，翻成会面疏。三年仍契阔，万里更吹嘘。小子无奇气，先生有过誉。见称司马赋，求授夏侯书。仓卒排归计，淹留著寓居。已非兴俊逸，犹是主痈疽。名士多亲我，诸公或请予。驾言将采芑，即事欲连茹。顾尔伤流矢，居然恨倚闾。惊心闻杜宇，过眼易蟾蜍。忽召抽金匮，俄徵论石渠。文章殊贾马，谋略匪严徐。薄技终难效，穷愁只自如。尚矜存弊履，不肯曳长裾。与作栖梁燕，宁为呼辙鱼。仪形长日想，怀抱几时摅。奏疏闻当宁，抽毫待直庐。乌台弦既改，鳌禁席仍虚。马首何由见，分光兴有馀。"}