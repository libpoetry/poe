{"id":"722184","title":"卖墨与砚不售感赋","dynasty":"明末清初","author":"屈大均","text":"旧墨方程不忍磨，估人持去恨如何。只应砚汁倾三斗，岂有挥金买一螺。胶漆绝愁天下少，钱刀空使故人多。顶烟欲尽分儿女，教写真书去换鹅。水岩真砚石膏腴，细夺仙人冰雪肤。报椟多年矜美玉，投人暗路愧明珠。愁非善价偏难售，枉说奇珍不易图。金错囊中羞涩甚，少陵长是一钱无。"}