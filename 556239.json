{"id":"556239","title":"古镜歌","dynasty":"明","author":"唐顺之","text":"美人昔日开匣时，两面含娇自矜戏。一朝委世抛珠玉，独殉此物不忍离。埋没土中几何年，大块为工再炉鞴。砂精永火日夜蒸，喷作丹朱满身痣。中凝一点秋露珠，宿世铜胎尽销弃。有如炼骨老臞仙，血肉都捐秪灵气。神物安能久藏匿，化作白蜺跃出地。银镂细细髲剃萦，瓜皮津津流水渍。山人何处得此宝，压孙远自夷门寄。良工为我重开辟，一钩剖出千龄閟。初时混沌蟠玄黄，倏忽晦明分面背。清辉逼人心髓寒，惊诧蟾蜍堕檐际。却忆朝朝镜里人，巳谓衰容止如是。今朝览镜咄自惊，短发丝丝见凋敝。湿灰余色转分明，皱縠新纹大髣髴。云台勋业巳如梦，名山著书安可冀。本欣始识真面目，回首壮心一憔悴。照罢还如未照时，好丑依然都不记。"}