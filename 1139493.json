{"id":"1139493","title":"重过西湖感事","dynasty":"宋末元初","author":"陈杰","text":"衣如飞鹑马如狗，二尺锦囊香宇宙。车如流水马如龙，濯龙桥边吹断蓬。诸公南渡亦不恶，百年西湖最行乐。师王园地号山庄，戚畹洞天标水乐。铜铺珠箔锦为茵，玉箫金管歌遏云。曲江三月势绝伦，此占四时长作春。岁月无情留不住，园上送官洞更主。当时一聚冶游尘，雨打风飘去安所。三间古屋馀老梅，千年放鹤归来暮。"}