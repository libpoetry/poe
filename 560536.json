{"id":"560536","title":"贺翁总戎生子","dynasty":"明","author":"徐庸","text":"春色鲜明花袅娜，画堂烟煖沉香火。半痕新月照悬孤，掌上明珠生两颗。明珠两颗殊凤麟，得此足为稀世珍。祖宗积庆信有□，簪笏相传多后人。香罗十字制成髻，红染茜花光彩异。金杯潋滟贮兰汤，玉果犀钱□次第。徐卿往昔誇两儿，浣花老翁曾赋诗。登筵我岂汤饼客，庆贺一笑倾金卮。"}