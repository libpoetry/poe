{"id":"116632","title":"读守道诗·仁宗之初公有声","dynasty":"宋代","author":"张耒","text":"仁宗之初公有声，一世懦者闻之惊。日行古义不顾俗，师事孙子传其经。扫堂捧杖供贱役，侍师之坐随师行。质疑问道无敢变，当世始知师与生。作为文章不徒发，讥切时事排公卿。俗儒毁誉无所出，乃取过行为讥评。过于仁义罪固小，矫弊自合违中行。人皆不及子独过，过者之罪谁为轻。开编偶诵子诗句，辞气磊落严以清。吟哦令我不能舍，想见眉宇寒峥嵘。高风一泯不可见，安得壮士能经营。惜哉朽骨不可作，徂徕废土知谁耕。"}