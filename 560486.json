{"id":"560486","title":"赠龟师龚先生","dynasty":"明","author":"徐庸","text":"元龟隆隆法天地，玄服被体色无二。甲虫三百寔为长，江海鼋鼍总凡类。两仪成象始开辟，神应玄武乃定位。子孙蕃衍累千万，藏匿变化各奇异。下潜松根致悠久，上巢莲叶亦容易。深居俯仰足导引，长生往往能服气。五总六眸古共称，生成十尾得千岁。夏禹治水存厥功，洛书一出数乃备。洪范九畴载大经，至宝相传有文字。成周金縢主穆卜，家国可以决大事。伟哉宣尼让文仲，鲁论居蔡固非智。圣贤功业仁义心，藻节藏室亦徒治。迨乎炎刘继兴日，太史作传系评议。孰云世远不可及，古人今人同一揆。中吴龚君德尚占，传自父祖畅灵秘。名扬四方不虚有，老自耆艾幼童稚。水沉香霭浮湘帘，座拥皋比广开肆。红炉炽炭融春阳，炉铸金鸟器尤利。七十二钻兆不穷，五乡六爻分次第。摩肩接踵问凶吉，应口随答合诚意。嗟余亦尝就君占，是非进退待指示。毫釐不敢相参差，庶乃完好无乖戾。岁月骎骎若流水，廿年遂尔成交契。金兰岂独多绸缪，世上人人重高艺。兼金拱璧愧乏酬，勉赋新诗表心志。"}