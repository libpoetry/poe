{"id":"798215","title":"沁园春","dynasty":"清","author":"俞樾","text":"傍小瀛洲，筑得精庐，烟水徜徉。算三春虽过，九秋正好，菊容未老，梅信先藏。旧梦模糊，新吟宛转，吟遍长桥九曲长。重提起，有沁园一阕，记在鄱阳。端详犹未全忘。又写满、云蓝纸一张。正使者星飞，飞来旧雨，美人石起，起伴襄王。一寄楼头，凭栏闲眺，爱此峰峦净似妆。还自幸，向先生分得，山色湖光。"}