{"id":"416154","title":"真珠帘  新都桂湖，为明升庵故居","dynasty":"近现代","author":"金天羽","text":"瑶华公子天西去。恁家门、列戟荷戈难驻。绝好名园，信宿还同羁旅。鹤怨芝愁三易世，剩水碧、池塘鸥语。携具。且烧枝煖酒，抚松题句。痛哭才人际遇。盼金鸡赦绝，老依残戍。锦字寄深情，累飞蓬怨女。金齿蛮荒金马国，式遗像、范金同铸。延伫。税征骖，直到桂香时序。"}