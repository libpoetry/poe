{"id":"727547","title":"赠黄崙发二十韵","dynasty":"清","author":"吴敬梓","text":"叔度不相见，因之鄙吝生。春花香水榭，暮雨暗江城。游屐五年共，行觞一座倾。掀髯唯笑傲，捧腹更从衡。渴骥临摹妙，捕蛇诗句清。解衣看盘礴，信手即经营。吹影空斋话，游丝小院晴。郤超真好客，许武果成名。忆昔方年壮，翱翔上帝京。每观三耦射，尝餍五侯鲭。瘦马投山店，扁舟问水程。燕吴悲异路，楚越又宵征。老忆家千里，愁形发数茎。言归呼酒伴，良友订诗盟。满贮红粱酝，新烹玉糁羹。虚堂宜说剑，曲室且鸣筝。炉几多萧散，门庭少送迎。悬弧当胜日，折简召耆英。座有金光草，人疑木帝精。狂夫来索醉，洗盏祝长庚。"}