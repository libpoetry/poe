{"id":"1186338","title":"奉送户部李郎中充晋国副节度出塞","dynasty":"唐","author":"钱起","text":"德佐调梅用，忠输击虏年。子房推庙略，汉主托兵权。受命荣中禁，分麾镇左贤。风生黑山道，星下紫微天。始愿文经国，俄看武定边。鬼方尧日远，幕府代云连。汗马将行矣，卢龙已肃然。关防驱使节，花月眷离筵。自忝知音遇，而今感义偏。泪闻横吹落，心逐去旌悬。帝念夔能政，时须说济川。劳还应即尔，朝暮玉墀前。"}