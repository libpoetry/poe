{"id":"959840","title":"代人送广州刘待制","dynasty":"宋","author":"金君卿","text":"元精生俊臣，其器疏以博。浑玉谢雕镌，古乐镇浮薄。文章发粹蕴，云汉相纷搏。轩昂仕路间，独立群鸡鹤。朝端耸风采，众听嘉蹇谔。缘饰吏事馀，中有名教乐。按狱祛烦苛，馈粮得丰约。邛蜀号险艰，静制犹扃钥。归来奏成绩，高议淩霄鹗。往釐东南计，讵足烦精略。中道发诏书，飞荣上天阁。抗旌出五岭，广府开巨幕。提封犬牙制，被海珠贝错。况当蛮獠冲，尚苦蜂虿蠚。日望公之来，坐见起民瘼。先声百粤外，猾寇千里却。行当静海隅，天步清且廓。栖栖外台吏，正困缰鍊缚。忻闻大旆过，一见如刮膜。下坐听语言，渴引醇酎酌。退嗟蝇虫痴，敢议骥尾托。愿公南辕还，四海霖雨作。嘻嘘和气行，瞬息群动跃。及此分寸苗，庶几秋有穫。"}