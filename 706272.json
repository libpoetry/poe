{"id":"706272","title":"避暑王恺六山庄会夕雨放歌","dynasty":"明末清初","author":"王夫之","text":"杨梅塞前杨梅熟，草覆溪流绕南麓。雷声昨夜破疏星，片片馀云留岳足。云留云去争新晴，蕉叶回风绿倒倾。吹灯相照两含情，良宵不负新凉生。我不能饮君不歌，华月出云光奈何。电漾金液雷颤牖，浮云上头悬北斗。放棹唯寻杜景贤，倚藤长爱支离叟。就君销夏借君闲，无归之客身阑珊。稻脚将圆子鱼长，高枕无心谋往还。"}