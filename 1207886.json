{"id":"1207886","title":"朱炼师洪崖丹井歌","dynasty":"元","author":"范梈","text":"城西山，相钩连，隔水照见蔚蓝天，中有芙蓉碧崭然。真人手持绿玉杖，瀛洲一去茫无边。谷岩历落挂飞斗，楼阁崔巍凌紫烟。古松当道石作根，松下寒濑萦潺湲。百花尽绕诸峰前，前有神龙藏九渊。赤鳞蜿蜒过千尺，四海丰登长晏眠。尧舜在上位，佐命皆惠宣。岂如秦汉主，烧丹学飞仙。白玉之牒黄金编，楼船美人去不旋。穷极耳目欲，思比赤松肩。焉知清静化，乃可与长年。"}