{"id":"1124769","title":"送王潜圣","dynasty":"宋","author":"徐积","text":"前日喜重来，今朝复送回。出门无仆马，为子走风埃。远客有诗赠，短亭无酒杯。南州虽得士，东观却遗才。一自渡江津，茫然不记春。船谙淮上月，马惯洛阳尘。可去问唐举，未须惭买臣。终令旧关吏，还似弃繻人。两翅慢如云，倦飞归故林。褐夫怀有玉，贫女叹无金。北阙报初罢，南陔情更深。升堂拜亲后，先看白头簪。南北倦游客，离家几问津。文随年共老，名与德俱新。射策谩稽古，抱关犹误亲。穷通只如此，宁愧断机人。"}