{"id":"608373","title":"赠宪府王公治水歌","dynasty":"明","author":"区大相","text":"黔漓奔腾灌牂牁，西倾万里扬洪波。寻常桂浦经过少，荡潏金沙似浊河。今年燕京四月风霾连朔漠，狐裘蒙茸雪花薄。诏书日恐时令乖，厥占大水飘城郭。经秋霪霖天欲漏，河伯望洋更东走。两涯不辨牛马群，万峰倒蹴蛟龙吼。双峡束流截奔马，崩涛怒号不得下。瀰漫但见苍梧云，溟泛那知洞庭野。洪荒之事谁能辨，眼底俄惊桑田变。市上渐见游釜鱼，幕中岂有归巢燕。激石穿堤未云已，冲波直捣孤城里。险极难论薪竹功，事急宁得芦灰止。是时城中万室命如丝，蚁穴恐溃千金陂。宪府行营苍水使，群僚亦秉玄夷麾。挥戈欲斩蛮云愁，投鞭东断沧波流。胼手胝足不言瘁，烈风淫雨有时休。转见越裳称海晏，知君才是济川舟。"}