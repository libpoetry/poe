{"id":"507732","title":"幽居","dynasty":"明","author":"李昌祺","text":"华亭当巽位，匪北与东南。新月纤悬夕，斜阳暝翳岚。秋声连地起，云影半空昙。红叶凋园柿，青林秀石楠。到门无吏迹，杂坐有农谈。茗椀惟孤啜，橙杯不独衔。芙蓉霜肃肃，杨柳露毵毵。晴雪鸥栖渚，腥风虎卧岩。耕夫朝就饷，过客暮停骖。孤夐天疑近，清高境不凡。谷深寒锁翠，溪阔暖浮蓝。养静闲情惬，居安逸兴耽。康强身懒杖，萧散发慵簪。暑退嫌藤簟，凉生怯葛衫。好书常在案，雄剑镇藏函。荣任他人取，幽宜我辈探。溪山聊寄傲，简牍贵研覃。名教真堪乐，禅机弗用参。虚心千个竹，直节数株杉。永夜长庚对，煌芒不可缄。"}