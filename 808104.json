{"id":"808104","title":"百字令 十三日夜月同春木兼山晴芬倬云步月广慧寺访僧镜彻七叠前韵","dynasty":"清","author":"杨芳灿","text":"携朋散步，爱多情皓月，照人衣上。逐队最嫌镫市闹，车马六街尘飏。十棒娇歌，千群戏鼓，何似钟鱼响。禅关试叩，佳哉此夕游赏。才是小据蒲团，同拈香偈，便作逃禅想。留客仲殊偏解事，蜜酒半罂刚酿。高下楼台，参差金碧，层叠翻银浪。花宫人静，泠泠仙梵犹唱。"}