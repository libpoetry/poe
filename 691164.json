{"id":"691164","title":"挽樊孟泰督学","dynasty":"明","author":"李孙宸","text":"水部为郎日，长安联署时。相过不作客，对饮或论诗。人望熊车远，书传鵩赋迟。归来空一水，音问杳难期。恩光豸绣重，儒望斗山尊。何事苍梧署，空开桃李门。不应为异物，定有未招魂。千古传灯地，真疑衣钵存。帝里承恩去，乡园殁后归。书缘道路阻，交岂死生违。遥忆鸰原恨，还怜凤穴非。此时应宿草，忍泣涕还挥。"}