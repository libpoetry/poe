{"id":"1124157","title":"次韵斯远二十七日道中见怀二首","dynasty":"宋","author":"赵蕃","text":"去冬黄公亭，咏诗看梅花。深行或山崦，纵步亦水涯。虽知追随乐，固有间阔嗟。词锋君莫当，锐甚如莫邪。我欲尾其后，志局道苦遐。千年定藏山，一世斯名家。我姿甚不敏，与俗仍倍殊。难贪太常酒，顾归陶令庐。山中亦何有，寂寞谁与娱。晤言阔无友，展卷聊得书。人生七十稀，我今半已馀。百里九十戒，踌躇重踌躇。"}