{"id":"798087","title":"小梅花  其一 感事括古语效贺东山体","dynasty":"清","author":"陈维崧","text":"君莫喜。羊叔子。何如铜雀台前伎。拍檀槽。横宝刀。屠门大嚼，亦足以自豪。人生有情泪沾臆。虽寿松乔竟何益。捋黄须。眺五湖。如此江山，应出孙伯符。伤心史。可怜子。卿复何为尔。大江东。一帆风。来往行人，閒坐说元宗。连昌宫中满宫竹。白项老乌暗上屋。穆提婆。萧摩诃。且自吾为楚舞、若楚歌。"}