{"id":"811249","title":"五叠前韵","dynasty":"清","author":"丘逢甲","text":"客怀难借越装酬，雁翅城荒海气秋。铃语颠风六榕塔，帘钩落日五层楼。雕青侠少鹌鹑会，拾翠佳人孔雀舟。消耗壮心无处著，十年閒作岭南游。珠江从古号繁华，都付斜阳万点鸦。霸主宫庭馀断柱，仙郎河汉歇浮槎。黄金铸橘公孙树，碧海栽桑子母沙。欲写美人香草恨，秋芜满地素馨斜。罗浮春酿慰南迁，小饮酥醪意兀然。水稻香疏栖夜鹤，木棉阴薄曳秋蝉。趁墟货集猺人出，过滘船迟蛋女牵。渐习土风思载笔，欲将盘古起编年。蛮夷大长亦工词，竟筑朝台望汉师。生为丈夫除帝制，死留奇女报佳诗。蛟精异代仍黄屋，龙气中天化白蜺。一笑南强成底事，看花空发美人思。漫将宫历纪楼罗，歌舞江山乐事多。石洞逢仙词恍惚，洛川置守事蹉跎。残图牛角红云宴，遗忏羊头白雨歌。留得镌年双铁塔，不教王梃共消磨。岂有奇云起马鞍，且收霸气入词翰。分来玫瑰传宗易，醉到芙蓉救劫难。蛮市银荒王面变，祖洲药秘鬼心宽。登高欲纵中原目，一发青山夕照寒。莫言词客例能哀，潦倒秋心唱越台。碧玉奇装颩短发，黄金淫祀荡飞灰。九牛欲起枭雄梦，二虎终需控禦才。那有仙山楼阁在，剧怜左股割蓬莱。时难年荒未罢兵，高秋骑马出佗城。白云寺古山容瘦，黄木湾深海气生。南雪挂松飘昨梦，西风吹荻战秋声。大江东去人西上，难遣茫茫百感情。"}