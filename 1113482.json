{"id":"1113482","title":"灵芝寺避暑因携茶具汎湖共成十绝","dynasty":"宋","author":"张镃","text":"城里今年热异常，出城萧寺未全凉。发毛吹尽人间暑，除是芙蕖十里香。佳处湖山昔纵游，繁华常恨过清幽。今朝莫入名园去，只向风蘋荡小舟。松竹孤山处士居，高风落落有谁如。南湖放鹤能迎客，景行先贤或未疏。西陵桥下最阴多，花外山明涌黛螺。开遍酒楼人未上，几声烟断采菱歌。临津台殿似蓬莱，柳色荒凉锁翠苔。萍港不知人事改，通船如望帝尧来。白发催愁酒量悭，软尘盈袂饮尤难。小童正对茶铛立，堪伴先生入画看。一色琉璃碧簟横，更无觞豆引飞蝇。从渠日气如汤烈，不碍盆中数尺冰。撑傍羹鱼宋媪家，绿荷裹饭荐匏瓜。玄真受用非随俗，尚欠风前雨笠斜。高峰南北两浮图，桂隐相看四载馀。休怪出关犹从我，有诗处处是侬居。别浦归时捲钓缗，蕉裳兰佩净无尘。水荭秋晚重来赏，只约舂锄不要人。"}