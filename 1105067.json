{"id":"1105067","title":"纪事","dynasty":"宋","author":"文天祥","text":"三宫九庙事方危，狼子心肠未可知。若使无人折狂虏，东南那个是男儿。春秋人物类能言，宗国常因口舌存。我亦濒危专对出，北风满野负乾坤。单骑堂堂诣虏营，古今祸福了如陈。北方相顾称男子，似谓江南尚有人。百色无厌不可支，甘心卖国问为谁。豺狼尚畏忠臣在，相戒勿令丞相知。慷慨轻身堕蒺藜，羝羊生乳是归期。岂无从史私袁盎，恨我从前少侍儿。英雄未肯死前休，风起云飞不自由。杀我混同江外去，岂无曹翰守幽州。"}