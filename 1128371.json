{"id":"1128371","title":"冬日山居好十首","dynasty":"宋","author":"舒岳祥","text":"冬日山居好，茅茨不漏风。山厨蒸芋栗，野径扫风蓬。嫩酒篘初白，寒灰拨暂红。编氓吾未免，杜老屡囊空。冬日山居好，谁能倚市门。从横鸦出郭，寂寞鹳归村。为念曲肱乐，因耽曝背温。此时新放饮，招我苦吟魂。冬日山居好，随家丰俭宜。果成猿种核，薪落鹤巢枝。梅见天机早，菊知霜信迟。读书年少事，任汝眼昏眵。冬日山居好，幽斋羃纸窗。温存檐鹊并，暖热竹鸠双。鹿下霜封堑，樵归雪印矼。从兹谢城府，吾志鹿门庞。冬日山居好，尤于老叟便。年衰催酿酒，骨冷早装绵。著帽来梅下，扶舆到雪边。兴来聊复尔，微倦自高眠。冬日山居好，农人告岁功。明朝输井税，深夜动机舂。木脱见山市，霜清闻涧钟。倘无饥冻迫，何必羡侯封。冬日山居好，先生猎较时。海陂寒网雁，岚市夜分麋。酒熟邻相聚，家贫盗不窥。偷生前进士，幸矣过耆颐。冬日山居好，能閒乐自全。米丰平酒价，蔬贱减鱼钱。偶尔思前事，依然是少年。下帘高枕卧，门外北风颠。冬日山居好，不知年又穷。老人六十七，破衲两三重。未要迎新岁，聊须驻旧冬。明堂知未议，安用聘申公。冬日山居好，能安始识閒。渔归溪口港，樵下屋头山。竹蛎含梅蕊，江鲈著玳斑。人生何所事，口腹最相关。"}