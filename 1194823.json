{"id":"1194823","title":"寄茅山何威仪二首","dynasty":"唐","author":"陆龟蒙","text":"大小三峰次九华，灵踪今尽属何家。汉时仙上云巅鹤，蜀地春开洞底花。闲傍积岚寻瀑眼，便凌残雪探芝芽。年来已奉黄庭教，夕鍊腥魂晓吸霞。曾向人间拜节旄，乍疑因梦到仙曹。身轻曳羽霞襟狭，髻耸峨烟鹿帻高。山暖不荤峰上薤，水寒仍落洞中桃。从闻此日搜奇话，转觉魂飞夜夜劳。"}