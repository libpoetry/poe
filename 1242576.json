{"id":"1242576","title":"送蔡孝廉回侍母","dynasty":"元末明初","author":"张昱","text":"暨阳有蔡宗盟府，能以力耕侍其母。怀橘之名早已传，分椹之心壮如故。我尝使驿至其家，有花有柳当门户。虽非郭泰可榆柳，且有茅容具鸡黍。暨阳之邑邻上虞，大舜遗风尚千古。蔡乎，蔡乎，清川既东不再西，白日过时不再午。扬雄爱日著新训，甘旨温凊不厌斁。人皆有母我独无，西望同安心更苦。汝归何以献高堂，遗汝瑶华慰迟暮。"}