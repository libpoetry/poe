{"id":"1127308","title":"赠毛彦谟二首","dynasty":"宋","author":"傅察","text":"相逢晚岁莫情疏，径欲连墙卜并居。苦学羡君诗有味，固穷怜我食无馀。从容杯酒频挥麈，斗薮尘埃喜振裾。闻道谈言过辅嗣，故应回首万浮虚。叹息朝廷记忆疏，未闻平子赋闲居。穷经岂但论糟粕，乐道宁能逐腐馀。已觉烟霞亲几杖，不教尘土污簪裾。客来强起谈名理，寂寞茅斋尽日虚。"}