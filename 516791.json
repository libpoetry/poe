{"id":"516791","title":"钱唐别友人","dynasty":"明","author":"刘琏","text":"辞家适京国，汎舟浙江湄。吴山一何高，湖水清涟漪。浮云从南来，感我怀乡思。于时春向深，草木好容姿。幽禽树间鸣，间关杂兜离。临岐别良友，中心能不悲。悽恻未忍分，慷慨终当辞。君家住金华，我居栝苍垂。同舟展良晤，浩瀚陈歌诗。人生无定踪，会合诚稀奇。君慕渥洼马，腾达康与逵。我羡青田鹤，山林自栖迟。操尚虽不同，意气深相知。所贵德业隆，守道识盈亏。相期各勉力，勿为俗子嗤。"}