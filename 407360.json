{"id":"407360","title":"百字令 题季吾和白石诗卷","dynasty":"近现代","author":"庞俊","text":"檐花索笑，坐高寒窗户，支颐慵起。残照关河商去住，酒醒埋忧无计。乔木言兵，空城吹角，何似淳熙世。悠然怀古，野云回望天际。惘惘梦里丹山，吟边绿鬓，一镜供蕉萃。良酝兵厨聊可恋，身自不关朝市。与泪为缘，将金掷牝，还理痴人事。箫声如怨，小红愁损眉翠。"}