{"id":"496040","title":"沁园春 其七 贺大宗伯介溪公六十","dynasty":"明","author":"夏言","text":"春月才圆，春花欲放，春宴初开。喜春省仙卿，高跻眉寿，春曹诸彦，共赋台莱。留赏春灯，醉酣春酒，一任春宵鼓角催。春堂上，蔼十分春色，光映三台。主人昔占春魁。有赞治、春官礼乐才。况雅量春融，清颜春盎，化行春雨，名震春雷。春殿宣麻，春宫定策，春日还看拜玉阶。春风里，好调和玉烛，照耀春台。"}