{"id":"1146138","title":"奉和喜雪应制","dynasty":"隋末唐初","author":"许敬宗","text":"嵰州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。"}