{"id":"1246047","title":"有柏一章为吴太常作","dynasty":"元末明初","author":"刘基","text":"有柏有柏，霜露灌之。□□不萎，霜露何其。有柏有柏，维叶冥冥。岁暮坚冰，不□□□。□彼北林，维榛维棘。玄云四涌，白日昼匿。有狼有狐，有□有乌。长彘睢盱，湩脑饭肤。有䫻其风，鳌揵于溟。五□□□，江河倒行。蛭矫于云，龙羸于沙。哀此下民，亦孔之嗟。赤堇之金，铸为干将。不刜犀兕，孰知其良。沙棠之舟，泛于广津。不遌阳候，孰知其神。踧彼周行，君子迹之。猗彼菉竹，君子植之。显允君子，邦家之纪。克崇厥履，施于孙子。严严君子，穆穆其犹。载其令德，贻厥孙谋。"}