{"id":"713790","title":"陈丈种花歌","dynasty":"明末清初","author":"屈大均","text":"丈人无事惟种花，花开红白如明霞。朝从花市得金错，暮向花田吸月华。花中一树绿萼梅，下有水仙数丛开。水仙乃自秣陵得，绿萼元从罗浮来。愿作罗浮大蝴蝶，与君朝朝食花叶。愿作罗浮五色禽，与君暮暮宿花林。清凉海棠大十围，吉祥古梅自六代。不及君家此园春，千葩万粟飞成茵。閒来只抱丈人瓮，隐去谁知渔父津。自结二亭小，稏兰花四绕。冬有芙蓉亦有桃，绝喜岭南霜雪少。花落争来酿酒人，花开早至收香鸟。往时朱叔贤，种花禺阳边。殷勤葬落花，处处成花阡。与花共生死，好花成神仙。君今落花弃不可，日日埽来尽与我。"}