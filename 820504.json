{"id":"820504","title":"齐天乐    和彊村老人","dynasty":"清末近现代初","author":"陈曾寿","text":"百年垂死当何世，因依更成轻别。费泪园亭，谙愁酒盏，历历前痕难觅。荒云万叠。剩缄梦凄迷，雁程天阔。拨尽寒灰，坠欢零落向谁说。蓬莱旧事漫忆，更罡风激荡，摇撼银阙。本愿香寒，孤光月隐，堪笑冤禽痴绝。枯枰坐阅。拚一往悲凉，烂柯残劫。自忏三生，佛前心字结。"}