{"id":"1198706","title":"拂舞歌诗三首 其二 独漉篇","dynasty":"魏晋","author":" 无名氏","text":"独漉独漉，水深泥浊。泥浊尚可，水深杀我。雍雍双雁，游戏田畔。我欲射雁，念子孤散。翩翩浮萍，得风摇轻。我心何合，与之同并。空床低帷，谁知无人。夜衣锦绣，谁别伪真。刀鸣削中，倚床无施。父冤不报，欲活何为。猛虎斑斑，游戏山间。虎欲齿人，不避豪贤。"}