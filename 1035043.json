{"id":"1035043","title":"南阁行","dynasty":"宋","author":"魏了翁","text":"北城之阳有南阁，李家石林丈人作。上有储皇资善颜，下有先世淳熙脚。前瞻平远后闉阇，左揖蟆颐右龙鹤。丙丁架上书衡从，甲乙槛前石参错。有时晨策披氤氲，九万帝青闯帘幕。有时夜几凭泬寥，海牛挂空月为箔。啾嘈市声不我即，淡沱春风无处着。斯干秩秩兄弟好，伐木丁丁友朋乐。我亦时为末至宾，尊前往往追酬酢。主人挽我观南山，南山分明在天角。岂不陪朝隮，浮云翳林薄。浮云白衣苍狗耳，须臾变态山自若。置之姑勿道，愿言细商略。试观天地之最中，坎北离南俨成列。人以一心位两间，取象为离岂徒设。譬如南方万物皆相见，又如日中纤微靡不炤，亭亭当当亦绰绰。远看鸢鱼近夫妇，仰观宇宙俯今昨。随事炯然存，旦昼敢金铄。主人闻此笑而兴，谓我此言亦观噱。次成古歌行，聊当南阁说。"}