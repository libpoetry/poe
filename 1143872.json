{"id":"1143872","title":"次韵宾旸斋中独坐五首","dynasty":"宋末元初","author":"方回","text":"舞燕歌莺子所无，不无灯照短檠书。酒来形影相酬酢，诗就烟霞共卷舒。八极渺茫供傲睨，一襟空洞极恢疏。世间底是英雄物，未许曹瞒笑本初。诗来似诉屈原醒，阿堵于公颇不庭。白水真人从断绝，丹元童子尚神灵。秋眠簟未捐桃竹，晚食齑应胜韭萍。肯美张苍肥若瓠，从来吟影只伶俜。蚁溃金堤薄俗颓，圣门谁与嗣云来。良难托讽追风雅，只可微辞纪定哀。有志向能穿虎石，无疑今始悟蛇杯。掀天气燄吾尝见，转首空成一聚埃。谁欤载笔掌丝纶，雾雨何伤隐豹文。绝望都俞参稷契，劣能损益记周殷。蠹残书册犹堪觑，草没阶除尽不耘。郑老襟期少陵解，从渠衮衮更纷纷。惯忍饥穷即圣贤，松心玉质未贞坚。苦无知己庸何憾，断不逢人便乞怜。龟鹤算高终老死，星辰位定有推迁。味公独坐诗中意，可惜侵寻绛县年。"}