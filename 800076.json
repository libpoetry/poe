{"id":"800076","title":"赠江南巡抚汤潜庵先生八章","dynasty":"清","author":"韩菼","text":"于皇启运，惟良应期。云出山川，灵雨乃施。于潜于跃，致身惟时。从容讲幄，道以言资。俾赞大政，谋谟孔嘉。帝瞻四方，念我民依。畴若绥怀，维汝予材。往奠南服，往抚朕师。时惟霜月，戒途惟吉。别殿宠行，大官赐食。何以衣之，温貂重袭。何以乘之，小环金厄。巽命以申，莫匪民极。顿首青蒲，臣职是力。臣学孔孟，羞管商术。毣毣之思，惠此南国。短车一乘，具少于车。敬谢供张，敢烦薪刍。我马既羸，我仆亦痡。莫或宁处，将此简书。吴侬迟公，自今有家。悄悄独营，揽辔踟蹰。螟蝥食禾，披根及心。飞鸮食葚，怀我好音。嗟尔司牧，下民是侵。素丝惟染，官阙谁箴？其则不远，公即砭针。无愧生平，敬影与衾。稽古扬州，田惟下下。矧我勾吴，文身而裸。有明战争，天降之祸。厥赋未贞，王道为颇。印给四方，日炙其輠。脂膏既竭，下民卒瘅。剜肉流血，敲骨及踝。千秋我公，哀此鳏寡。盍绘《流民》，盍谒灵琐？公诚动天，庶几报可。眷彼嘉谷，实生其莠。爰有止水，当门置韭。宿猾弗除，愿民谁牖？其众可容，其魁宜取。如木斯拔，如雏斯乳。仁者必勇，公维其有。烹鱼苦碎，治民苦烦。调急弦绝，汲多水浑。五方殊风，莫返黄轩。去其太甚，不在高论。钩距不设，鼠雀无喧。若其性天，起化之源。奕世歌思，厥有文襄。端毅宽静，忠介清刚。我公岳岳，为儒者宗。体立用行，攸兼其长。神动渊默，罔不在中。若尝膏之，岂惟我邦。伫公报政，倚公辩章。吴侬也私，以福万方。"}