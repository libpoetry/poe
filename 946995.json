{"id":"946995","title":"赠邕管察推陈仲辅 其一","dynasty":"宋","author":"陈鹏飞","text":"阑干一幅鹅溪绢，中有五箴排小篆。古字今文认未了，火剂针铓俱瞑眩。平生卷轴有膏肓，首尾年来逾错乱。剩储药物走医门，掉头呕冷不下咽。一落泥头千丈强，谢君欲拯非手援。银钩小变科斗文，挂我床头星斗烂。退之处士阳冰手，驱逐习气车轮转。光芒照耀肝胆醒，两眼频看泪如霰。门前恶草锄又生，我病七年行复玩。会须著意课儿童，日日床头诵千遍。"}