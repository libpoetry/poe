{"id":"583571","title":"放鳖行","dynasty":"明","author":"黄衷","text":"苍头沙市笑以呼，双鳖止费六青蚨。北人到死不知味，枉教枵腹如悬壶。庖丁拂刀古水白，腥涎染锷□苔滑。壳间闭眼立香脂，藏头疑怖持权客。君不见烹鼋召诸子，鼎前怏怏强臣指。国君嗜味且复然，况我平生佩兰士。卫河秋水昏朝雾，纵渠棹尾泥中去。顽形岂解识恩私，不似神龟能左顾。"}