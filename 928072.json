{"id":"928072","title":"次韵端夫闻江北水磨","dynasty":"宋","author":"邹浩","text":"万事根本初难明，声之所发由声声。不有智者抉其□，直如宝剑埋丰城。风生风济孰嘘吸，制作解成琴与筝。矧兹江汉泻荆楚，含桃初熟飞流莺。波涛暗逐岁月长，激激滩际春雷谹。白沙湖边更湍急，五磨因缘资养生。城中鞭驴喘欲死，亦或人劳僵自横。借令麦破面浮玉，青蝇遽集争营营。乃知此策最长利，朱墨岂复嗤南荣。天轮地轴骇昼夜，彷佛飓扇吹苍瀛。游江夫人俨然坐，蛟龙不动如石鲸。只应神物亦持护，我辈何妨双耳清。"}