{"id":"1029562","title":"云掩月 其一","dynasty":"宋","author":"詹初","text":"游云纷扰混太清，苍茫万里晦月明。岂是贞明能为改，却缘外面纵且横。纵横云霭尽能拨，一轮即见当天发。当天皎皎月照人，今古何曾人照月。千江万江月尽圆，千人万人谁知焉。李白江头捉月死，尽笑李白醉而颠。江中那有月可捉，举首独立空茫然。空茫然，月在天，古来祗有一心传。休教心外便便言，当时岂啻李白醉江边。"}