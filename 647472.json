{"id":"647472","title":"题徐希孟云林卷兼柬王之常","dynasty":"明","author":"王汝玉","text":"东吴山水郡，我家万山中。自从别猿鹤，振佩明光宫。云林结遐想，美人邈难从。之子山中来，都门忽相逢。我家南窗下，幽兰滋几丛。天寒露华陨，花叶应丰茸。路远莫能采，恐随萧艾同。送子凤城外，长江生西风。明将卧云林，五湖烟水东。我有所思者，同心复同宗。怀之不可见，使我心仲忡。因君为报谢，蕙帐非终空。"}