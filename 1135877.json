{"id":"1135877","title":"日长三十韵寄赵宾旸","dynasty":"宋末元初","author":"方回","text":"栗里渊明径，桤林子美堂。乱离容不死，穷乏果何伤。红粒炊籼饭，青薹煮菜汤。甲兵才偃息，城市转荒凉。最苦樵苏贵，曾微药饵良。频仍赊酒饮，卒急卖书偿。败絮熏还曝，粗絺洗更浆。炎蒸虽渐迫，寒冷尚宜防。瀹茗徵瓷盏，包梨集纸囊。头昏修菊枕，肤汗拭藤床。困倦成衰懦，疏慵欠激昂。厩空需马藁，碓净缺鸡糠。思虑徒迂阔，营求竟渺茫。忆儿观燕乳，怀友听莺吭。守分甘丘壑，逢时付庙廊。骨骸同朽腐，名字孰芬香。但握锄犁柄，终逃鈇钺铓。交游多竖褐，谈话止农桑。应俗循中道，颐生宝秘方。邻僧营藏字，侠士戏球场。角武焉能往，摛文或可当。病稀摩诘问，歌类接舆狂。举世嘲痴叔，何人识漫郎。北辕回朔漠，南棹辍沅湘。谊气知犹壮，颓龄惧不遑。六旬过眼电，万事满颐霜。静乐非无动，閒遨却似忙。连苔移巨石，带露数新篁。天地诗人少，山林夏日长。此心无别路，一武到羲黄。"}