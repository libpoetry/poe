{"id":"1119057","title":"敬酬智叔三赐之辱兼戏杨理曹二首","dynasty":"宋","author":"陈师道","text":"龙争虎据竟成尘，只有青楼与白门。令宰才高先得句，使君情重数开樽。江山故国难留鹤，科斗荒池可著鲲。直使颔须浑作白，未应投镊愧诸孙。险韵廋词费讨论，真持布鼓过雷门。更看九日台头句，未用三人月下樽。镜里黄花明白发，海边赤脚踏长鲲。从来相戒莫打鸭，可打鸳鸯最后孙。"}