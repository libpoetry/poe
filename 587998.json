{"id":"587998","title":"云谷谒白沙先生祠","dynasty":"明","author":"王渐逵","text":"山川本非异，有仙则以灵。形胜匪所钟，有贤则以名。兹山秀磅礴，屹立南海滨。乌利著玄迹，紫姑扬其声。崇祠敞以搆，于今见先生。倡道明东南，岭峤开人文。耳目去支离，灵根养元精。可以继往圣，岂与仙幻并。后学讵何幸，两梦通幽诚。启我以温颜，饮我以淳真。求之不可见，想像杳仪形。焚香肃再拜，长谢肆造恩。徘徊不能去，感此多良朋。欲卜此山阿，永言面阳春。"}