{"id":"684088","title":"琅琊王歌","dynasty":"明","author":"王世贞","text":"小女十四五，许嫁琅琊王。新婿呵殿来，旧婿趋道傍。女儿年十三，手种银杏树。银杏已结子，问母还女处。琅琊骑儿马，七尺银缠騣。不能上天去，对人呼作龙。十日教新声，呼瑟捧来筝。非无好颜色，难事琅琊王。三钱买屠刀，日日将杀猪。东家有宝剑，七世匣中居。种苗高山颠，下荫松柏树。大姊儿郎妾，妹是儿郎妇。要识琅琊门，前有石虎卧。黄金东西来，及门不得过。人是官家人，马是官家马。原不属女郎，安能不相舍。"}