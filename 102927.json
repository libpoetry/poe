{"id":"102927","title":"送王正仲长官","dynasty":"宋代","author":"梅尧臣","text":"汴渠泝复沿，自可见迟速。来时迟有粮，去恨速无谷。有粮安计程，无谷不遑宿。霜高万物枯，源水缩溪谷。黄流半泥沙，势浅见蹙澳。千里东归船，何日下清渎。澹澹风雨寒，长汀嚎鴈鹜。将投孤戍远，四顾危樯独。强语慰妻弩，多虞赖僮仆。到家秫已收，缀树橘始熟。折腰无惭陶，怀遗焉媿陆。我方羡子行，送望不移目。"}