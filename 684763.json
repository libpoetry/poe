{"id":"684763","title":"藤村旧游二首","dynasty":"明","author":"王彦泓","text":"重奠麻筵一束刍，往来曾此醉茱萸。未能默记书千箧，空忆通灵画一厨。座上琴亡悲子敬，家中砚去吊林逋。铜台泪眼犹西望，分得名香在也无。金锁横衔废苑门，水亭窗槛半沉沦。铜钉换醉供群竖，花桨为樵给四邻。碧甃晒余高凤麦，画廊堆遍买臣薪。羊昙哭罢无人问，泪墨难题满壁尘。"}