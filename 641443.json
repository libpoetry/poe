{"id":"641443","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 其五 河南","dynasty":"明","author":"殷奎","text":"古塘烟雨暮潮平，室远人深叠恨情。海上珊瑚曾倚钓，船头笭箵解全生。冥鸿刷羽秋孤奋，老骥垂头夜一鸣。前史近应重校勘，不教赵姓混秦嬴。"}