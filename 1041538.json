{"id":"1041538","title":"三瑞堂","dynasty":"宋","author":"刘敞","text":"甘露被草，朝阳易晞。池莲并蒂，及秋变衰。独有长松连理老益壮，十年百年仍附枝。昔来一物足为瑞，何况三异俱称奇。吴中衣冠不胜数，天意自与宁馨儿。露乾莲死不复见，正以青松并验之。凯风孝子尝悲思，三荆兄弟伤分离。此家遗风五十慕，物理推类谁能欺，到客为尔俱题诗。"}