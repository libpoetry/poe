{"id":"725940","title":"九日侍宴乐游苑应令诗","dynasty":"南北朝","author":"庾肩吾","text":"辙迹光周颂，巡游盛夏功。铭陈万骑转，阊阖九关通。秋晖逐行漏，朔气绕相风。献寿重阳节，回銮上苑中。疏山开辇道，间树出离宫。玉醴吹岩菊，银床落井桐。御梨寒更紫，仙桃秋转红。饮羽山西射，浮云冀北骢。尘飞金埒满，叶破柳条空。腾猿疑矫箭，惊雁避虚弓。彫材滥杞梓，花绶接鹓鸿。愧乏天庭藻，徒参文雅雄。"}