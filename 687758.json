{"id":"687758","title":"登定山和光岳","dynasty":"明","author":"庄昶","text":"万事人间偶唤醒，数椽我屋傍秋藤。醉眠老石三千丈，知在青天第几层。望外虚名何我敢，眼前门户是君撑。十年面壁收心坐，祇好平生去一矜。我山只有我乾坤，光岳今看乃谓尊。何更泰山何更华，是谁祖父是谁孙。源深岂觉人难到，溪晚聊知月可扪。几处只堪狂老子，年年牛背舞斜矄。"}