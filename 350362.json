{"id":"350362","title":"多丽·梦如烟","dynasty":"清代","author":"程颂万","text":"梦如烟。蘅皋客感依然。记销魂、扇飔阑角，笑香低障婵娟。剩飘零、青衫红粉，空误了、短鬓华颠。胆怯昏黄，衣怜惨绿，被秋扶梦到鸥边。画一带、相思恨影，波底夕阳天。凉飙起，蓼花深港，泊个渔船。熏酒思、琉璃初泛，晚屏飞浴明蟾。悄鸳鸯、一双儿睡，病杨柳、三两枝眠。妆妆虹波，舞闲江佩，水仙争掷洗儿钱。暗几度，就凉槐影，风叶不惊喧。来宵剩，稀星数点，分黯湘川。"}