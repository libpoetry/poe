{"id":"1149638","title":"有酒十章 其六","dynasty":"唐","author":"元稹","text":"有酒有酒歌且哀，江春例早多早梅。樱桃桃李相续开，间以木兰之秀香裴回。东风吹尽南风来，莺声渐涩花摧隤。四月清和艳残卉，芍药翻红蒲映水。夏龙痡毒雷雨多，蒲叶离披艳红死。红艳犹存榴树花，紫苞欲绽高笋牙。笋牙成竹冒霜雪，榴花落地还销歇。万古盈亏相逐行，君看夜夜当窗月。荣落亏盈可奈何，生成未遍霜霰过。霜霰过兮复奈何，灵芝夐绝荆棘多。荆棘多兮可奈何，可奈何兮终奈何。秦皇尧舜俱腐骨，我可奈何兮又进一杯歌复歌。"}