{"id":"1200737","title":"青山白云歌。思余嘉宾也，风尘澒洞，南北不通，音问隔绝，思而作之。嘉宾母梦吞云而生，小名云孙。","dynasty":"元","author":"胡天游","text":"青山之青无可名，有山以来无比青。白云之白白如羽，倏忽变化腾青冥。我本青山人，结庐白云间。白云长往来，青山淡无言。朝同白云出，暮共白云还。白云一旦舍我去，惟有青山相对间。人言白云好，我爱青山佳。青山何所有，细水泛桃花。白云何所之，金银宫阙天之涯。浮沈异世如尘泥，我思白云云不思。洒扫青山石，高歌白云诗。黄尘吹空暗江海，我但醉眠闻鼓鼙。愿随长风一息九千里，唤取白云还故庐。青山青山堪采芝，白云白云胡不归。商家霖雨久寂寞，卧龙不起畴其依。瑶姬老矣高台非，云兮云兮知不知。浮云万变果何益，不如深山抱石而幽栖。噫嗟归来兮，帝乡须好不可以久居。"}