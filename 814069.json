{"id":"814069","title":"辛巳重阳偕长彝亭少农过白云观早酌后独游陶然亭","dynasty":"清","author":"陈寅","text":"偶出城闉访上清，黄花红叶绚秋晴。登高肯负重阳约，纵饮能消万古情。文几年陪谢傅，穷愁何计慰虞卿。纷纷眼底缁尘满，独对沧浪想濯缨。客里佳辰几度过，看花聊以慰蹉跎。何尝富贵中年逼，已觉飞腾后辈多。秋水一方淹日月，斜阳满地怆关河。孤亭独上肠堪断，戏马呼鹰奈若何。"}