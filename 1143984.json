{"id":"1143984","title":"舟行青溪道中入歙十二首","dynasty":"宋末元初","author":"方回","text":"覆野春阴不肯晴，舟中无酒亦无饧。故教客子知寒食，时有梨花一树明。立岸儿童看客过，人烟近处放牛多。万株漫自栽桑柘，一缕何曾织绮罗。乘时盗贼起风尘，战血苔痕几度春。古庙仅能存大树，荒山犹自少行人。水杨梢上欲绵飞，犹觉春寒未解围。为怕江风吹客梦，船篷缺处塞蓑衣。晚风微劲喜新晴，夜半船窗漏月明。卧看孤篷摇水影，悠然枕上一诗成。夜寒如觉有猿吟，积翠重苍万壑深。下水轻舟弦脱箭，盘山细路线穿针。刺桐花发草如蓝，欲卸绵袍剪纻衫。一夜春霜忽如雪，江南天气不宜蚕。野桃篱落鹊双鸣，春晓微寒放嫩晴。汛扫松楸家已近，犹馀七日是清明。花间预想到家时，笋蕨堆盘荐酒卮。点检儿童参小学，招呼朋友说新诗。青溪元是歙东乡，吾祖于时肯宝黄。避地江南结庐处，同时邻舍有严光。蕨拳欲动茗抽芽，节近清明路近家。五日缓行三百里，夹溪随处有桃花。歙州民与睦州民，比似吴儿大较贫。为问山中有何好，山中剩有读书人。"}