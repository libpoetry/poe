{"id":"213256","title":"题郑氏义门","dynasty":"宋代","author":"方凤","text":"人爱渭水清，毕竟河流浑。不知黄虞世，何处觅旌门。旌门纵百世，岂能外彝伦。祗因风气漓，遂表为义民。麟溪有寒泉，西流类拖绅。泉声遍塞耳，乱却牝鸡晨。夜帐泼烟黑，秋缸吐火红。六世孝友家，元属书声中。烂银铺作榜，绰楔何崔崔。户神似相语，莫遣阿奴来。人心一遭蛊，五官皆作魔。不赓斯干诗，却听燃萁歌。兄弟本一气，为利分汝尔。借问嗜利人，千载得不死。鸱鸮巢满林，何地不感恻。若非慈乌啼，血泪收不得。我身亲乃有，况此身此物。世人果何思，肝胆每相贼。当年朱两轓，回首血在颐。争如义门鬼，千载不馁而。何人非杨椿，如椿能几我。只缘本心死，所以有缁磷。大树大十围，枝叶日敷蕃。愿培百尺土，庇此千岁根。"}