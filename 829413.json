{"id":"829413","title":"九日怀人四首 苕雪","dynasty":"清末近现代初","author":"陈曾寿","text":"文笔堂堂一世豪，养亲满意屈閒僚。秋来瘦菊灯前影，深巷谁过慰寂寥。寿酒年年泛菊花，依依嘉会忆君家。眼中旧梦都相似，只少刘郎手画叉。叔氏醰醰醉浊醪，仲兄落落爱题糕。遥知眉白思予季，一握秦云雁字高。佳节从来忆兄弟，中年恨事更相参。何生重倚斜街月，酒后论诗说木庵。"}