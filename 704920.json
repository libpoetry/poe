{"id":"704920","title":"立春和卢星野方伯韵杂兴","dynasty":"明","author":"霍与瑕","text":"野鸟唤关关，熹微岁腊残。陇梅新叶暗，棠棣旧枝寒。醒眼无多梦，繁忧有百端。沧江烟艇稳，便欲把渔竿。云雨暗山窗，残书乱竹床。倦游思稳睡，知止且深藏。风暖菜花烂，烟轻草树光。更堪供美馔，芹叶涧边长。新酿流连熟，吾生更曷求。招招清海侣，日日醉乡游。有亭名佚老，拄杖自寻幽。彼美今何处，相思西阁楼。寡合知无援，多言得屡憎。自嗤三已仕，深愧上乘僧。去国嗟年暮，持家尚夙兴。他时遗世谱，清白或壶冰。昔逐孤山伴，曾抄种树书。春来荒圃润，归去学畦蔬。带月便高笠，开云借小锄。挥金谁氏子，隔壁老陈馀。春来馀十日，日日雨霏霏。海上鲸波恶，天边雁信稀。入市黄花贱，回潮白蟮肥。浊醪还可醉，莫问羽书飞。吮舐嗟流俗，叔疑岂异哉。蝇声纷止棘，蛇影每侵杯。枸杞参差长，桃花次第开。春风如许趣，行乐且蒿莱。少负豪雄气，先贤谓易过。贾涕嗟太甚，廉饭恨空多。通塞谁知命，功名老作魔。祇今凭法水，一洒永清和。投老归村落，交游总旧知。春灯先打谜，社席更争谁。灌药分新水，编藤补破篱。老农仍老圃，聊得共生涯。前身谁照邻，标格足清真。郁水有馀乐，云庄无限春。诗篇都大雅，文字逼先秦。终似飞升去，水晶宫里人。春诗无次序，聊寄旧同袍。蚁吠声何巨，鹪飞翼更高。看花迷雾眼，掩镜有霜毛。落落长吟兴，除非借酒豪。立春今岁早，春色杳无边。忙办游春席，仍呼隔海船。村沽频续罍，酒债借征廛。骤雨新濠涨，西湾任急前。"}