{"id":"223335","title":"木兰花慢·龟峰深处隐","dynasty":"宋代","author":"张炎","text":"龟峰深处隐，岩壑静、万尘空。任一路白云，山童休扫，却似崆峒。只恐烂柯人到，怕光阴、不与世间同。旋采生枝带叶，微煎石鼎团龙。从容。吟啸百年翁。行乐少扶筇。向镜水传心，柴桑袖手，门掩清风。如何晋人去後，好林泉、都在夕阳中。禅外更无今古，醉归明月千松。"}