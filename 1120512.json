{"id":"1120512","title":"赠朱德裕宋安民以学诗如学仙为韵五首","dynasty":"宋","author":"周孚","text":"大儒夔踸踔，小儒鹤俛啄。二子虽楚产，独不困俗学。我见三叹息，渭清泾自浊。祝君但默坐，岳岳须折角。材俊千里驹，学问五总龟。前辈为青眼，多士推白眉。属我病作祟，浊醪不同持。山林有成约，捧盘盟此诗。卒卒不会面，死生两蟾蜍。相望一牛鸣，可忍自作疏。沥酒不醉我，徵诗又遗予。胶漆自为坚，愧我今不如。孰知诗穷人，而我乃妄学。殷勤平生友，馈我破瘕药。百年灯落炉，万事风陨雹。谁能强自苦，清坐亦差乐。佐饭止三韭，庇身唯尺椽。永绝富贵想，薄有香火缘。尚忧贪嗔痴，更著后者鞭。定倾与援溺，稽首西方仙。"}