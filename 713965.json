{"id":"713965","title":"沟壑行","dynasty":"明末清初","author":"屈大均","text":"岭南三月桐未华，柳才生发青鬖髿。緤布欲裁无棉絮，冷淘欲作无槐芽。雨多天乔皆烂死，一春花蘤失红紫。水潦不忧却忧旱，春雨未应逢甲子。农夫奔走争祈晴，吉贝豆苗伤已矣。已过清明十馀日，苦寒尚与龙荒似。餐眠谁问浣花翁，一日素书三四纸。抵死饥寒不忍言，甘心沟壑今如此。"}