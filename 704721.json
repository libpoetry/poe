{"id":"704721","title":"雪后至西郊二首","dynasty":"明","author":"薛瑄","text":"偶尔閒行出近郊，新年残腊气将交。苍茫远道风初定，寂寞平原雪半消。春色渐催山色动，天光浑逐水光摇。乾坤满目皆生意，何必清宵看斗杓。腊到新年才几日，四郊生意已欣然。高低雪色春融液，远近烟光水接连。已觉洪钧回大地，更看白日丽中天。岁华人事皆如昨，只有思亲意惘然。"}