{"id":"183530","title":"秀才石君予同年子也携书见投重之以歌诗意甚","dynasty":"宋代","author":"苏颂","text":"石生故人子，袖书远相过。趋翔有父风，步阔冠峨峨。自言少也孤，奉亲由江鄱。区区营甘旨，靡暇谋其他。三十未有成，无门托丝萝。求知走四方，慷慨成悲歌。顾我旧朝寀，谓能激馀波。多惭僻郡守，局趣如生何。空持赠我句，坐合长吟哦。方今绍唐虞，咏歌继卷阿。举世用经术，革去辞章讹。诏书起遗逸，草泽咸搜罗。高爵待俊杰，世砺钝以磨。君子务藏器，生其勤切磋。乘时挟才策，继世收贤科。壮怀无自忽，流年易蹉跎。"}