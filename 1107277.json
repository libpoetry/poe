{"id":"1107277","title":"送李才元待制二首","dynasty":"宋","author":"冯山","text":"直道崎岖出禁林，江湖长有爱君心。五年汉法更张际，千里潼江惠泽深。天下鹓鸿方得侣，道傍桃李正垂阴。邦人不用留行色，满旆薰风入舜琴。为掾初逢幕府开，便将清望属非才。重来门下经年后，始见天边促召回。况有平生馀事业，此行高步脱风埃。孤踪已作沟中断，休费工夫为剪裁。"}