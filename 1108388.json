{"id":"1108388","title":"挽王简卿侍郎三首","dynasty":"宋","author":"刘克庄","text":"先帝初更化，公曾以谏闻。身虽迁柱史，袖尚有弹文。晚境图成佛，它山预作坟。那知非变幻，止在石桥云。末著尤奇特，杯行忽坐亡。无香分侍女，有砚遗诸郎。长乐旌旗改，平泉竹石荒。公今呼不应，浮议果何伤。已矣孤知己，颜苍鬓发稀。虽曾参话柄，终未契禅机。尚欲扁舟访，俄传只履归。无因拜公墓，稽首忏前非。"}