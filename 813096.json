{"id":"813096","title":"甲午岁暮感事诗","dynasty":"清","author":"张洵佳","text":"频年变乱肇萌芽，箕子馀风未足誇。难以小邦支大敌，况兼封豕助长蛇。羝羊触处藩先破，鹬蚌持时网要加。任尔贪天为己力，得来还许送人家。怒马冲锋杀贼回，裹疮沥血尚登台。将军瞋目呼狂寇，烈士捐躯化劫灰。气作长虹应贯日，死含馀怒定闻雷。贺兰不救身先遁，万斩犹难恕罪魁。全军败衄少全营，犹假风雷纸上鸣。海外旌旂虚报捷，山头草木尽疑兵。西河坐听秦人取，东道从无郑伯迎。一溃奔驰四百里，怕他青史要传名。卫青不败妄谈兵，千里边墙一夕倾。篱落久依难奋迹，指挥若定亦虚名。鼓声堕地宁南死，星象经天太白明。不善将兵须将将，封侯未免愧西平。黎邱老魅惯施奸，壮士从来与抗颜。背水韩军知死战，争功番将耻生还。重轮激险飞如箭，浊浪排空立似山。大败居然成小胜，班超何幸返阳关。愤激沈渊事可哀，招魂湘水几时回。林逋未遂观梅去，邓艾枉教伐蜀来。腹葬江鱼多白骨，身随戎马付红埃。洪涛十丈鲸鲵尽，惨雾漫空郁不开。风急惊闻鹤唳声，羽书夜报失三城。忧时洒尽袁安泪，报怨喧传聂政名。诸道飞章争去就，百蛮裹甲看输赢。笑他先去为民望，衮衮诸公记不清。发祥云彩记芒砀，丰沛由来是故乡。裕国黄金挥已尽，连城白璧碎无光。头衔早驾陪都上，鼾息岂容卧榻旁。使气更怜程不识，算来不值一钱偿。军逢大敌故迁延，棋局输人下手先。四路鼓声惊动地，一封奏草尚瞒天。贺兰拥甲身先遁，仓葛呼庚釜尽悬。太息蛟螭光怪起，燃犀谁与照江边。帑金入海造艨艟，竟抵阿房一炬空。万里长城真坏汝，百年多寿转怜公。元戎肝脑虫沙化，宰相心肠铁石同。闻说君恩高厚甚，谤书满箧未开封。试将晚节细评论，不死何颜对至尊。百万兵粮为寇藉，八千子弟几人存。笳吹北地风声惨，腹坦东床笑语温。夹辅栋梁天锡命，宵来曾否记君恩。熙春容易上春台，兄弟登高亦快哉。簪笏连镳争要路，干戈禦侮尽庸材。惊心白刃从天降，太息黄粱入梦来。不遇罡风吹去路，一帆安稳到蓬莱。有才不用用非才，天下英才志尽灰。刘锜中兴称宿将，曹交九尺壮身材。全凭鼠党穿墉去，空见鸦军铩羽回。知尔私心满腔子，苍头谁起异军来。激昂杯酒发高歌，世事惊心可奈何。宵旰忧勤天子圣，封疆历练旧臣多。力回元气销兵革，整饬军容作鹳鹅。拭目承平早归去，不才含笑老岩阿。"}