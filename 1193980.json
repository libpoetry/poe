{"id":"1193980","title":"奉和鲁望樵人十咏 其二 樵家","dynasty":"唐","author":"皮日休","text":"空山最深处，太古两三家。云萝共夙世，猿鸟同生涯。衣服濯春泉，盘餐烹野花。居兹老复老，不解叹年华。野船渡樵客，来往平波中。纵横清飙吹，旦暮归期同。蘋光惹衣白，莲影涵薪红。吾当请封尔，直作镜湖公。山客地炉里，然薪如阳辉。松膏作?瀡，杉子为珠玑。响误击刺闹，燄疑彗孛飞。傍边煖白酒，不觉瀑冰垂。"}