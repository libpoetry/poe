{"id":"978459","title":"再次徐先辈二首 其二","dynasty":"宋","author":"敖陶孙","text":"身是韩康伯，名惭许子将。居然屯泽闭，何得巽风飏。忆昔求诗甚，端成刻烛忙。出喉真自苦，舞手或成狂。杨柳偏歌雨，蒲萄肯博凉。群儿哀齿旧，诸武让颜行。禹穴鱼龙陈，天门虎豹章。阴符空独佩，秘论未应亡。自筑扬雄宅，谁窥宋玉墙。乡英殊磊磊，俗物自茫茫。祓厉三精剑，宁神百蕴香。诺交那复社，取醉莫论场。高节看徐稚，妍词伏仲长。泥蟠虽汩汰，韝掣会飞扬。列屋多齐赵，华榱间璧珰。从渠誇富艳，试与校低昂。丘喙徒三尺，公才可百常。素交风雨尽，雪涕鲁灵光。"}