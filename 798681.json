{"id":"798681","title":"莺啼序 杨仑西花笑楼词四种","dynasty":"清","author":"陈步墀","text":"词源倒流三峡，有风尘物色。叹多少、沦落天涯，谁遇黄九秦七。论呕尽、才人心血。裒然当作金声掷。除非是、杨子名高，始能消得。拾翠洲边，织绡泉底，一卷花间集。好时光、笑傲园林，选歌传遍羊石。甚匆匆、闽南别去，尚归梦醒余追忆。正淋漓、金菊芙蓉，开篇初什。江湖载酒，岭海题糕，又挥毫泼墨。尚记取、月华如水，醉不胜寒，玉宇琼楼，青衫泪湿。英雄儿女，半生情种，更留长恨为君赋，把鸳鸯、谱出分飞翼。无端锦瑟，听来五十弦弹，哀音悽倒裙屐。诗楼读罢，四顾苍茫，独数行垂泣。我忽想、照霞盛子，说剑潘郎，鮀浦髯公，香山吟客。飘零老大，相怜同调，搓酥滴粉浑閒事，已及身、共许千秋日。笑余客邸青箱，珍重藏兹，堪夸拱璧。"}