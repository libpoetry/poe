{"id":"1246810","title":"题云山楼诗","dynasty":"元末明初","author":"唐桂芳","text":"将军构高楼，赑屃向溪口。好山千万重，浩浩白云走。朝云护檐阿，暮云宿窗牖。云去山独存，颜色青而黝。老校插弓刀，危立缚夘酉。过客肃容仪，目逆为之久。岂无书生狂，弃繻竟不取。紫髯真将军，武帐映疏柳。时时上楼头，文气荡南斗。平生陈三洲，翰墨不停手。为君记云山，声价等欧九。而我强题诗，两鬓秃于帚。何时许相从，邻家夜赊酒。鲤鱼活欲飞，前滩收敝笱。"}