{"id":"1111086","title":"入内考进士同考官唱和三首","dynasty":"宋","author":"毕仲游","text":"早岁成名地已尊，徘徊五十始乘轩。官同长孺宁居后，疏似王阳独上言。道气郁纡灊岭秀，词源浩瀚峡江浑。研朱共较公孙策，坐觉文风似建元。未得还家意不忙，日斜人散傍修廊。白头已向新吟懒，青眼相逢旧话长。高阁无声沉昼漏，侧门有路想天章。闻公自谓忘怀者，今日情怀岂易忘。明光寓直偶然同，八百儒衣度汉宫。下笔春雷从地起，举头帝座在天中。条陈不啻三千牍，品藻今惟六七公。况是篇章容易得，好令编集附唐风。"}