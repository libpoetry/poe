{"id":"1132654","title":"虏中作三首","dynasty":"宋末金初","author":"宇文虚中","text":"满腹诗书漫古今，频年流落易伤心。南冠终日囚车府，北雁何时到上林。开口摧颓空抱璞，胁肩奔走尚腰金。莫邪利剑今安在，不斩奸邪恨最深。遥夜沈沈满幕霜，有时归梦到家乡。传闻已筑西河馆，自许能肥北海羊。回首两朝俱草莽，驰心万里绝农桑。人生一死浑闲事，裂眦穿胸不汝忘。不堪垂老尚蹉跎，有口无辞可奈何。强食小儿犹解事，学妆娇女最怜他。故衾愧见沾秋雨，短褐宁忘拆海波。倚仗循环如可待，未愁来日苦无多。"}