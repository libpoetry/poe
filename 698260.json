{"id":"698260","title":"西涯杂题十二首为李宾之 西涯","dynasty":"明","author":"倪岳","text":"城北一西涯，城南一西涯。身外无穷地，相安即是家。积水千年在，寒潭一镜开。楼台渺烟雾，何处近蓬莱。君住西山下，时来却望君。不见山中树，只见山中云。楼阁云中出，丹青水面开。江南何事者，寂寞雨花台。汲水足饮马，索钱还济贫。可怜一掬地，于物复于人。高柳抱晴湾，疏篱匝烟渚。犹记泊枫桥，隔水闻吴语。桔槔在平林，辽辽怀汉阴。灌园者谁子，可解息机心。高楼严击柝，可怜更漏明。夜半人语绝，忽闻钟鼓声。奔涛鸣春雷，闸口疾如箭。怀哉百步洪，使我心胆战。夜色落长桥，片月波心净。不见影娥池，鱼龙自窥映。腐儒常苦饥，问籴竟如玉。僧田不自耕，终岁饭亦足。莲生失其地，羞与众芳伍。独笑采莲人，不识莲心苦。"}