{"id":"837826","title":"次南强同社病中却寄韵","dynasty":"清末民国初","author":"傅锡祺","text":"牢骚欲与帝天论，虎豹当关梗踵门。信国三纲都系命，巫阳何日下招魂。壁间犹自悬双剑，掌底休辞尽一樽。我是多年枯槁木，相逢惟有话寒温。羞候权门谒巨公，生成倔强少人同。偶传病肺惟高枕，自道吟诗可愈风。历劫暂居安乐国，游仙倘梦广寒宫。水清石白鱼肥美，且挟琴书理钓筒。"}