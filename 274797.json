{"id":"274797","title":"孔淑人诗·凤鸟有灵匹","dynasty":"清代","author":"李长霞","text":"凤鸟有灵匹，芝兰有灵根。有女欢薄祜，少小失二人。阿弟方弱龄，茕茕寡友昆。十年贞不字，抚弟多苦辛。诗书夙所好，礼仪夙所敦。馀事擅写生，妙笔追天真。高行人所羡，媒妁来殷勤。云有赞皇令，蒯氏为清门。遂缔百年好，鸣凤托高冈。玉帛安及时，佳耦世无双。结䙰行有日，群寇来抢攘。蒯侯恤民事，率众巡所疆。猝然与贼遇，万骑精且强。合围桑落镇，众寡莫相当。天狼不可射，威弧不可张。嗟哉忠义土，身死为国殇。佳运叹何迟，厄运来何促。忽闻消息来，心摧莫能哭。女子谓阿弟，我生亦何艰。二人谁则无，父母早见捐。伉俪谁则无，未嫁失所天。我命实不犹，皇灵无私恩。岂不重一死，身殉义得全。一日饥不食，二日饥不餐。光光烈女子，冥冥向重泉。合葬蒯氏茔，遂彼同穴言。高义世所重，有司以上闻。明明皇帝制，曰赠为淑人。借问淑人谁，宣圣之裔孙。"}