{"id":"827087","title":"忆旧游","dynasty":"清末近现代初","author":"刘永济","text":"正猿岩照雨，雁水生寒，秋近重阳。病叶辞柯去，露遥岑秀骨，堕影幽窗。胜情暗惜非故，尘帽怯风狂。漫万里荒台，百年浊酒，恼乱诗肠。名王，觅无处，记戏马登临，曾慨兴亡。底事长淮上，又迷人葵麦，摇漾秋光。断魂事影何限，渔唱没苍茫。便古峤新晴，飘零赋笔愁佩囊。"}