{"id":"684158","title":"游杨历岩","dynasty":"明","author":"王弘诲","text":"望入函关紫气浮，丹梯斜引翠岩幽。鸣泉不断四时雨，荐爽常含六月秋。闻法鸟归苍壁下，听经龙傍白云留。银河祇在藤萝外，槎泛犹拟逼斗牛。石洞云房袅四垂，群峰环拱路逶迤。侧身岩壑盘蜗近，骋目乾坤过鸟知。隐约楼台浮海市，霏微泉树泻天池。兴来不尽磨崖纪，高阁凭虚纵所思。"}