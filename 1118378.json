{"id":"1118378","title":"斋中杂题四首","dynasty":"宋","author":"陆游","text":"列屋蛾眉不足誇，可斋别自是生涯。闲将西蜀团窠锦，自背南唐落墨花。小醉微吟过一春，人间侬是最闲人。龟毛拂子长三尺，拈起风光处处新。棐几砚涵鸲鹆眼，古奁香斮鹧鸪斑。绝知造物殷勤意，成就衰翁到死闲。幽居厌见凡花草，红紫纷纷不复栽。自斸苍苔换黄土，南山移得玉芝来。"}