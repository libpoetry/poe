{"id":"1119584","title":"再次寄肯堂韵五首","dynasty":"宋","author":"陈造","text":"梦思游览慰衰迟，起耐阴寒不自持。捉笔把杯吾技痒，可堪袖手过花时。道人心地古为徒，野鹤昂藏白月孤。我亦生来世缘薄，回思昏宦叹非夫。枝筇过我海云边，空谷人声喜欲颠。更喜重逢各强健，未须悽惋话彫年。倦游祇有囊诗锦，试为高人一笑开。当日留题海山寺，旋闻石刻暗莓苔。精蓝端未下云居，况复僧中有后湖。理障禅那俱坐断，颇尝游戏到诗无。"}