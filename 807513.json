{"id":"807513","title":"念奴娇  送吴岂衍归宣城兼寄沈方邺梅耦长","dynasty":"清","author":"陈维崧","text":"淋漓顿挫，借杜陵长句，幻成波磔。兀奡苍凉盘瘦硬，郁若烟帆浪舶。巉削虚无，雕镌形状，万壑苍皮坼。李潮吾衍，古惟二子堪匹。叹息世态媕婀，人情淟涊，奇字谁曾识。只有敬亭山色好，镇日相看亦得。归卧烟霞，閒逢梅沈，定问余踪迹。豪情冶兴，为言都不如昔。"}