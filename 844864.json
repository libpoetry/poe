{"id":"844864","title":"中秋次渔洋山人和米紫来韵二首","dynasty":"清末民国初","author":"曹家达","text":"安得长桥飞上天，紫云法曲羽衣鲜。观涛枚叔还今夕，斫桂吴刚异昔年。神女西山动豪竹，小臣南郡起歌弦。江皋所向无空阔，驰马还忧足蹁跹。金粟香中感岁华，层层圆晕灿流霞。人间孀妾应含怨，世外文箫别有家。天迥难招司药兔，露寒惊起后栖鸦。更无汉使探星宿，寂寞秋来海上槎。"}