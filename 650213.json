{"id":"650213","title":"赠钟观伯司训新淦邑庠","dynasty":"明","author":"金幼孜","text":"为士贵立志，志立名乃成。所以贤圣徒，尚志尤兢兢。维子我同里，祖父实相知。弱冠志己殊，昼夜穷书诗。春秋绍家学，讲究探玄微。明经夙抱负，应聘来京畿。金门特召试，辞藻何陆离。裒然居上第，侪辈咸相推。翩翩持教铎，去作淦庠师。清晨来告别，执手聊蹰踟。骊驹且未动，尽此黄金卮。大河日东注，白云正南驰。朝经直沽北，暮驻长淮西。钟山屹相望，庐阜雄且奇。九江既浩荡，南浦何逶迤。洪都集冠盖，车马纷往来。弥楫剑江涘，舣棹萧水湄。金川对玉笥，佳气含朝晖。诸生集衿佩，瞻拜盛容仪。舍菜谨趋谒，揖让生光辉。升堂闻丝竹，宴会及兹时。优游敷文教，作育怀切偲。士风振颓靡，俗化厚民彝。末学惩剽窃，弥文戒夸毗。由兹兴治理，简拔有所资。勖哉志道德，永矢期勿隳。"}