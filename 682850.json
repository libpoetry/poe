{"id":"682850","title":"论诗","dynasty":"明","author":"区越","text":"对客挥毫易百篇，今人尚论古谁贤。乱投野雀焉知璧，渴饮清江岂辩泉。文忌十联穷石鼎，时来万选中青钱。尚忧三十年来事，且共闲吟耸瘦肩。几度将迎却又前，三年七步总称贤。狂吟若也同搜句，苦思何当避涌泉。采石高楼堪醉白，湘灵短梦独神钱。早知诗道难精进，未老尘途共息肩。"}