{"id":"420309","title":"渡江云 荆南春感","dynasty":"近现代","author":"王陆一","text":"天空明碧海，夜浓花雾，山冷隔云裳。西陵深峡外，粉蝶千帆，细柳卖鱼乡。青春按部，有行边、郡国微茫。便已见、三年征战，春月拥旗章。寻常。高堂宝瑟，慷慨传觞。更随阡越陌，都辨取、鸳鸯瓦字，凄丽无双。情真少日狂何恙，向此时、早定心香。青骢起，一川远阵堂堂。"}