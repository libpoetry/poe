{"id":"691669","title":"酬赠阁老刘公四首","dynasty":"明","author":"李梦阳","text":"雷奋龙犹卧，云俱鹤自闲。一杯莘野月，双屐谢公山。贵客常辞避，田夫数往还。桂庭秋偃蹇，公醉拉谁攀。大号更嘉靖，明公会古稀。老惊诗律健，闲爱醉游归。庭户罗花竹，儿孙导綵衣。向非千仞览，那见太平辉。寿席秋能半，宾庭月故圆。前身金粟佛，今代玉堂仙。兔巧元供药，龟灵岂算年。蝇头灯下字，犹注紫霞编。野绿情真逸，山香望独高。酒嫌裴相浅，诗掩乐天豪。公实当三老，吾虚受二毛。人遐室幸迩，音惠莫言劳。"}