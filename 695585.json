{"id":"695585","title":"东巡纪事十一首 其六 宝抵道中盛雪","dynasty":"明","author":"林熙春","text":"瑞雪纷纷下，玄冬淑景移。屋将银作瓦，树以玉为枝。舆自天中度，马从江上驰。阳春应不远，岐麦报君知。有宝真如坻，何为可露奇。沿途柳作户，到处苇编篱。不见萑苻警，焉知鼠雀窥。因思榆社急，风俗辨淳漓。漫言东辅最为贫，东辅冬来气象珍。大地既云多砌玉，中天何以尽飞银。柳条未叶冰肌冷，梨树先花月影新。帝德祇今同造化，繇来白雪兆阳春。顺州冯翊拱朝阳，西望神京百里长。牛洞北蟠云水润，龙泉南峙寺烟翔。河从白马关粮运，镇自黄花控虏防。最是近来徵派急，不堪云锦牣天房。自从胡骑扰三韩，此邑那邀一日安。敢谓灵泉能漱玉，谁云圣水可流丹。十方援卒惊鸡犬，濒岁供边竭肺肝。天地风尘何日净，东人翘首解征鞍。金台向重千金赏，数马临沟独怆然。老骥已看高骨瘦，新驹未见嫩蹄坚。青衿执役真堪涕，墨绶陈情最可怜。但愿辽阳征战罢，驽骀何以控雄边。曾读水经识水源，浑河即是古桑乾。频年迁徙分南北，此日安环若带鞶。东海霜寒攒玉垒，西山云蔼拥金銮。但祈浑水澄清永，归马华阳系可汗。傲雪凌寒兴不禁，广陵群牧集缨簪。登台雅负千金价，命驾应知万里心。满路乘黄皆骏足，一堂披赤尽鸾音。明朝话别求民瘼，珍重相期作傅霖。"}