{"id":"431488","title":"埽花游 玉蝶梅","dynasty":"近现代","author":"邓潜","text":"几枝绽雪，又彩翅翩翩，带将春到。蕊仙影俏。正罗浮梦醒，翠禽啼早。一队游蜂，未许寒香暗抱。水边照。认腰瘦玉奴，惟妙惟肖。烟景三月好。记小扇双携，扑来芳草。粉痕淡埽。任惊飞不去，伴人妆晓。蠹尽罗裙，尚想巡檐索笑。化身渺。问滕王甚时临稿。早梅破萼，糁冻雨如尘，绣帘黏遍。雪香小院。漫葭灰布地，试他琼管。竞说春来，为底寻春不见。景仍短。只愁绪引长，添上宫线。寒夜间怎遣。检夏正残篇，欲笺还懒。酒浇玉盏。怕沁入冬心，泪珠红变。旧梦书云，醒又星移物换。晓风煖。万花魂暗中吹返。"}