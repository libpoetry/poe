{"id":"918336","title":"上李侯","dynasty":"宋","author":"汪炎昶","text":"贡以土作，法奠于禹。篚纩与丝，青兖暨豫。制有常经，无斯焉取。世降土蹙，德不远柔。或九州赋，萃于一州。贸无为有，薄人于尤。维皇启运，蠲我疾苦。视青兖豫，不物而估。上便下安，踵以为故。虺蜮肆欺，矇人瞭己。几创茧丝，涂我赤子。我侯曰嘻，害无我始。蕴隆挥汗，义动省闱。万钧回斡，民以恬熙。匪人实难，孰心疲羸。维此陋邦，桑稀田瘠。苟重以此，其何能息。自今寸缕，皆服侯德。弭蝗固德，今兹之康。此而非侯，篚贡是常。吏因以蝗，厥祸弥长。"}