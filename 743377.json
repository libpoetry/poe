{"id":"743377","title":"发叶尔羌","dynasty":"清","author":"成书","text":"河汤汤，沙茫茫，鸟飞不到胡天长。秋风未起气先肃，胡桐叶淡天雨霜。仆夫早起车载牵，相与踊跃营归装。窜逐穷荒二万里，膻腥乳酪成馨香。久与儿孙作死别，五年不复梦故乡。今日生还的有据，驱车转觉心徬徨。毡裘君长抱马足，译语略通神惨怆。汉使如天比父母，使君弃我何苍黄。异类有情相处久，别之亦觉情内伤。无德与汝愧远送，片语相赠休遗忘。罽宾生灵百万户，女丝男谷勤耕桑。汝门忠孝著奕世，好为圣主修边疆。但使休和薄税敛，自然巩固如金汤。老夫不复更来此，精诚与汝遥相望。"}