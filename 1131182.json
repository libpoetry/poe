{"id":"1131182","title":"颜侍郎挽词","dynasty":"宋","author":"楼钥","text":"宴坐勿庵上，睎颜亦是颜。平心真似水，立说信如山。屡拥皇华节，盍登清禁班。始终无玷阙，风裁许谁攀。禄养嗟无及，朝朝饭一僧。移忠躬蹇蹇，锡类日烝烝。赋政优吴郡，知贤仰阜陵。清忠与公恕，馀庆启昆仍。赘倅丹丘日，眼看康济泉。同朝叨奖予，侍坐得周旋。妙画多传宝，遗文合细编。典刑今已矣，西望涕潸然。"}