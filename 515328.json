{"id":"515328","title":"次佩之汝彝登齐云岩联句诗韵","dynasty":"明","author":"程敏政","text":"倚天青孱颜，万古一幻化。斗参将可扪，雷雨或在下。龙潭深叵测，虬木怪相亚。两崖神斧断，危壑鬼工驾。峰笋拔地出，石髓袅空泻。名争武当胜，德可祝融娅。剑锋秋发铏，宝气夕腾价。真祠故起宋，禹迹漏书夏。帝游双凤骖，仙来五羊跨。心悭孙绰赋，目窘李成画。云深鸡戒晨，风急虎司夜。磅礴奠兹土，阴晴悯予稼。延生丹几熟，保境旗载祃。凭虚疑蜕骨，逃暑如拜赦。舆论小吴粤，谁诗敌衡华。我病惭二疏，君才薄三谢。共此乐溪山，陋彼事田舍。争席从雅俗，掉鞅笑荼蔗。文旆惊忽淹，朝簪久同卸。登陟吾屡尝，厌饫子今乍。倚徙诚多奇，应接恐难暇。守洞沙鹿嬉，献果野?迓。便当随所之，那复俟休假。醉招独鹤俱，吟遣六丁诧。作铭镌薤书，削壁补苔罅。千里渺双瞩，万窍同一唶。留宿分雾幌，归袖揖风榭。喜有黄庭坚，鸡坛正堪藉。"}