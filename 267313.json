{"id":"267313","title":"齐天乐·独游龙树寺，有怀半塘、次珊","dynasty":"现代","author":"朱祖谋","text":"高林叶叶无留意，长安顿惊秋少。泪掩疏襟，愁呼断角，新结伤高怀抱。归艎路渺。对摇落沧洲，梦痕千绕。立尽斜阳，故人不共雁程到。清游经乱更减，旧时嵌壁句，空委烟草。故国骖鸾，飞仙拥鹤，消息微闻江表。离心悄悄。付一笛黄昏，水风残调。寄语南云，茂陵人渐老。"}