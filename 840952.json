{"id":"840952","title":"谒王文成公祠二十韵","dynasty":"清末民国初","author":"金武祥","text":"有用方为学，经纶仰大儒。良知贤圣绍，伟绩古今无。策早筹边展，忠因抗疏诬。谪迁珰祸烈，教化峒苗孚。章贡新开镇，萑苻迅比诛。诘奸编保甲，选士立兵符。剧盗都绥靖，强藩又觊觎。仓皇联义旅，慷慨奋前驱。入蔡擒元济，□□从亚夫。窟先燔狡兔，阵果获雄狐。威武犹悬印，危疑竟献俘。君心能上格，民困赖重苏。懋赏封还靳，平蛮志更劬。浮言群小谤，尽瘁荩臣躯。功业文章并，勋名智勇俱。韬钤迈韩范，宗旨异程朱。祠宇留前代，风云想壮图。千秋昭信史，一束荐生刍。旷世谁堪媲，书生岂遂迂。当年诸葛相，志事两无殊。"}