{"id":"128905","title":"放龟·城中有四灵","dynasty":"宋代","author":"郑伯英","text":"城中有四灵，麟凤神龙龟。凤翔兮千仞，麟兮不可羁。天用莫如龙，在在风云随。拙哉老督邮，何时列於斯。浪言莲上巢，甘作床下支。床支木为辱，刳剔良可悲。陂塘溢春水，爬沙闯晴羲。渔师舍网罟，掇取如拾遗。解甲伏碪砆，哀鸣极鸣咿。卜师更安忍，鑽灼无完肌。有身不自灵，昔闻今见之。百金出敝楮，骈首还清漪。千岁善保汝，左顾非我期。愿言贻日者，吉凶访藂蓍。"}