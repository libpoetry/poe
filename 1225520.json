{"id":"1225520","title":"山中留夜宿明日以风雨对床眠为韵赋诗","dynasty":"元","author":"李存","text":"雅性厌喧隘，结庐林野中。林中果何有，势利罕相从。异哉四子心，春江溯孤篷。洒洒竹方雨，泠泠松欲风。贫家百无为，蔬食随所供。但于文义间，稍愿相磨砻。顾此有馀乐，言旋胡匆匆。人生难定期，往往如萍蓬。岂不易分别，谈谐谁与同。尚怀秋花前，兴满山园东。豆寒始能荚，韭润亦已丛。傥或不遐弃，清游应可重。"}