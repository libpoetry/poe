{"id":"623025","title":"景帝","dynasty":"明","author":"郭之奇","text":"君如汉景真残矣，幸承文绪资前美。吴楚深机谁故挑，晁周为国同诛死。赐几初销反侧心，争博翻教逆萌始。家令峭直而刻深，以刻逢君应自抵。刘氏未安晁氏危，智囊此日愚谁似。当年事急倚何人，坚壁轻骑夷叛垒。漫持侯约阻非功，岂知鞅鞅还相訾。可怜父子并殊勋，同相同侯同系累。安刘惟勃将惟夫，刘氏既安周氏毁。父得絮提缘主存，子终欧血因梁委。君不见传弟从容繇易言，疏婴刺盎几嚣烦。本谋何必尽羊孙，田叔烧辞乃坐飧。"}