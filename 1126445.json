{"id":"1126445","title":"叶大卿挽词","dynasty":"宋","author":"梅尧臣","text":"位列名卿重，年跻赐几尊。臧孙宜有后，定国已高门。旧族声华远，名藩治行存。秋风箫吹咽，陇隧起云根。自古贤才少，滔滔岂足云。善人安得见，清誉久来闻。器陨龙文鼎，魂归马鬣坟。丰碑几当立，籍甚著遗芬。终始为全德，生荣没亦荣。里人悲画翣，郡吏拜铭旌。石马天麟肖，松枝国栋成。更看追孝意，捧土作新茔。"}