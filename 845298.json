{"id":"845298","title":"虞美人 题二十四番花信风笺纸","dynasty":"清末民国初","author":"樊增祥","text":"东风次第来无尽。盼煞红桥信。崔娘梦里自呼名。越是有头无尾越分明。阑干十二花枝午。数了还重数。海棠睡后说魂消。安得年年二月闰花朝。十三行写真珠字。尺一聊相寄。头番数到末番花。刚比云和瑟柱一弦差。巫山十二云如锦。倒影清江影。相思豆掷玉盆中。看取玲珑六字尽绯红。群花若仿云台例。减却珠躔四。封姨十八管花枝。尚有双红四美待扶持。彩毫谁把胭脂染。八倍湘东管。柳桃含带雨和烟。拾得六言绝句写香笺。年年岁岁修花史。例自龙门起。春光转盻尾拖蓝。过了观灯十五禊初三。秋风倘报秋花信。重九中秋并。玉人纤指算佳期。也抵立春数到大寒时。相思债负知多少。彼此平分了。横塘七十二鸳鸯。但使三分得一总成双。消寒图里寻梅瓣。三九三朝欠。恰从上九盼初三。赖是月逢小建早纤纤。水仙六出梅花五。豆蔻香苞吐。六宫齐抱紫檀槽。约略朱弦拨动几多条。盈盈碧玉瓜初破。八字添些个。韦娘双陆六双心。记得两场打罢到如今。髹奁十二双红豆。嵌得相思透。玉屏风上记花名。写遍金鹅两面忒多情。一斤有半兰陵酒。赏得春光彀。西湖花事六桥头。毕竟玉箫明月逊扬州。锦鳞六六瑶函寄。留取三分二。直须看到楝花开。分付花神十二要重来。春光九十娇无那。分配难停妥。去年百二十韶华。恰好东风五日一催花。窗红倚睡春人美。见梦双蛛喜。镜菱来照皱罗衣。久坐绣帘风飏小花飞。飞花小飏风帘绣。坐久衣罗绉。照来菱镜喜蛛双。梦见美人春睡倚红窗。龙团小瀹香瓯白。唤起松鬟碧。亸云垂露一枝莲。赠我七玲珑眼藕丝连。连丝藕眼玲珑七。我赠莲枝一。露垂云亸碧鬟松。起唤白瓯香瀹小团龙。"}