{"id":"1117836","title":"东窗遣兴三首","dynasty":"宋","author":"陆游","text":"巷陌过从少，园林景物新。群鱼时戏藻，驯雉每依人。映户槐阴密，堆盘麦饵珍。残春又陈迹，抚事一伤神。巾屦长闲客，帘栊薄暑天。巢空重乳燕，叶密未鸣蝉。壶箭看多算，图书理断编。悠然已日夕，却上采菱船。夏浅清阴满，村深白日长。言多思寂默，酒醒悔猖狂。老马漫知路，钝锥宁出囊。此翁真耄矣，懒放亦何伤。"}