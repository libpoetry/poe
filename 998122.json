{"id":"998122","title":"送梵才大师归天台","dynasty":"宋","author":"黄鉴","text":"城阙厌纷华，山泉乐清适。瞥然浮杯归，远思浩无极。珍篇蔼昼评，净义留泰译。平生雾霞衣，倏变兰蒲色。美号宠弥天，端居馆香积。孤踪共鸟还，情愔避高弋。烟波一叶舟，风雨两镮锡。佛垄有幽栖，鹰房多善识。把尘话空无，百虑从此息。回瞻辇寺居，不及莓苔石。"}