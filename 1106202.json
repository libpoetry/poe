{"id":"1106202","title":"南乡子","dynasty":"宋","author":"王安石","text":"嗟见世间人。但有纤毫即是尘。不住旧时无相貌，沈沦。祗为从来认识神。作么有疏亲。我自降魔转法轮。不是摄心除妄想，求真。幻化空身即法身。自古帝王州。郁郁葱葱佳气浮。四百年来成一梦，堪愁。晋代衣冠成古丘。绕水恣行游。上尽层城更上楼。往事悠悠君莫问，回头。槛外长江空自流。"}