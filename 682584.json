{"id":"682584","title":"续刺谗诗","dynasty":"明","author":"区大相","text":"天监下民，正直是与。孰任奸慝，而司世矩。周周之族，亦衔其羽。乃如之人，不恤其侣。缉缉谗夫，实善中人。中藏憸贼，外示密亲。如虿斯螫，如犬斯狺。皇天祸淫，孰逃尔身。施施谗夫，胡言之厚。甘言谀辞，亦孔之丑。君子攸行，遭汝疾诟。邦家之覆，亦在利口。毁玉为珉，诬舜为蹠。云胡不造，负此谗慝。在昔有训，顽谗是堲。奈何邦家，长此蟊贼。俨斯恪斯，我仪孔嘉。惕斯勤斯，我德靡瑕。爰敕我躬，日闲我家。庶几夙夜，以保靡他。天之方蹶，良士祚之。民之多艰，良士阜之。四国有难，良士辅之。祁祁良士，谗人恶之。道之丧矣，谗人是命。俗之讹矣，谗言是听。夫惟仁人，去谗远佞。放之流之，四国是正。嗟余小子，不早是图。傲此正直，玩彼奸谀。毁防延盗，世谓之愚。比之匪人，不亦伤乎。高林致风，盛德来毁。云胡否德，而蒙谤诽。我仲我季，正直是履。恶佞嫉邪，为端是轨。昔在公车，偕我仲季。邂逅三汪，声同气契。剖文析义，其言孔惠。久要不忘，眷尔离袂。有鸟在梁，亦曰在原。煌煌哲兄，急难斯存。彼美汪生，汝亦昌言。谁谓友朋，不如弟昆。"}