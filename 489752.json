{"id":"489752","title":"芝云堂夜集分韵得相字","dynasty":"明","author":"袁华","text":"今夕复何夕，张燕芝云堂。西风度江汉，仰见征鸿翔。坐中仙释侣，学道攻文章。飘飘鸾鹄姿，皎皎金玉相。上客貌苍古，乃是李伯阳。忆别昆丘颠，十见木叶黄。相逢玉山里，语旧热中肠。促席更秉烛，深杯送瑶浆。酒阑登雪巢，取琴弦清商。一弹别鹤操，再鼓凤求凰。人生会合难，引满重举觞。与子各尽醉，忧乐俱两忘。"}