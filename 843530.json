{"id":"843530","title":"满庭芳 题吴小荷娟镜楼图","dynasty":"清末民国初","author":"梁鼎芬","text":"新泪如潮，芳情若缕，旧事说著销魂。婵娟千里，空复望闺门。楼上纤尘不到，点点见、粉印脂痕。沈吟处、鸾鸣欲绝，暗月照黄昏。殷勤。也长自、开奁见梦，抽屉怀恩。笑频看何意，相对忘言。料得今生难合，凝睇久、还念夫君。无人会、铲除便可，清影在乾坤。"}