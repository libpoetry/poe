{"id":"488802","title":"和陈宗伯九鲤湖韵","dynasty":"明","author":"佘翔","text":"襄城问道意无穷，杖屦逍遥洞壑中。汉主虚开游猎馆，秦庭何重望仙宫。披云独往窥丹灶，观瀑相携坐玉豅。鸾凤声从苏岭下，桑麻路与武陵通。霞明乱叶秋光晚，月浸澄湖夜色空。挥麈谈时星历历，衔杯藉甚草茸茸。诗成笑倚三珠树，笔落雄生五彩虹。骑鹤浮丘应有待，飞凫叶县未能同。文园渴矣怀餐露，郑圃泠然快御风。读罢淮南招隐赋，溪山吾欲缩壶公。"}