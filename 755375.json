{"id":"755375","title":"读阮云台先生西洋米到纪事诗有感","dynasty":"清","author":"张印","text":"浚河要溯源，种木当护根。源窒流不畅，根伤叶不繁。我读文达诗，慨然生愁烦。以茶易外米，意在民食屯。虽云通有无，彼利难具陈。况乃减彼税，悬禁苦吾民。我荒彼鼓舞，我丰彼逡巡。价值贵贱间，操纵权在人。何异教子弟，跬步限家门。又不绝其交，奸徒滋攀援。父兄年日迈，子弟智在昏。一旦有不讳，人将倾我囷。会须辟田亩，努力事耕耘。岂容束手坐，终岁乞诸邻。区区执政者，瞢腾我无论。如何一代贤，亦复口津津。阃言不外出，谁为达天阍。"}