{"id":"1181000","title":"题弘顗三藏院","dynasty":"唐","author":"贯休","text":"仪清态淡雕琼瑰，捲帘潇洒无尘埃。岳茶如乳庭花开，信心弟子时时来。灌顶坛严伸㽬塞，三十年功苦拘束。梵僧梦里授微言，雪岭白牛力深得。水精一索香一炉，红莲花舌生醍醐。初听喉音宝楼阁，如闻魔王宫殿拉金瓦落。次听妙音大随求，更觉人间万事深悠悠。四音俱作清且柔，爱河浊浪却倒流。却倒流兮无处去，碧海含空日初曙。"}