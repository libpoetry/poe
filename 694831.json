{"id":"694831","title":"句曲道中值雨时赴子与之约二首","dynasty":"明","author":"宗臣","text":"垂杨孤骑出江门，西望钟山帝极尊。万里浮云摧短剑，千峰秋色起中原。及时风雨一何急，入夜蛟龙任自翻。不分南州徐孺子，华阳三日独开樽。少文自昔耽卧游，徐卿东来何所求。穿云漱石不知暑，碧草青萝今始秋。大风欲拔众山去，骤雨如决千江流。明日峰头弄笛者，高歌能不生我愁。"}