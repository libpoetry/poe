{"id":"1067774","title":"奉酬湖阴韦深道","dynasty":"宋","author":"李彭","text":"淮南废沐浴，望汉三十秋。丞相发蒙耳，卫青奴虏俦。终藉汲长孺，毅然寝阴谋。正人国之纪，进退系戚休。鹗立耸朝著，深藏耀岩幽。湖阴有真隐，趣尚协沧洲。奇胸饱风霜，大笔森戈矛。急贤甚渔猎，网罗英隽收。终南与少室，朝暮拔其尤。胡为卧江津，尚阻瞻冕旒。顾令茧栗犊，升禋荐圜丘。开轩榜独乐，高躅追前修。志士遗草泽，馀波及汤流。益使山林尊，豪夺不可求。但恐赴陇书，未能逃大蒐。嗟余牛马走，鬓斑年亦遒。烟霞入种艺，松桂助飕飗。书来挟妙句，眷言颇绸缪。乃知气先感，臭味还相侔。诗成月生岭，回溪上明楼。"}