{"id":"518498","title":"蒙庵诗","dynasty":"明","author":"张吉","text":"周王自东迁，龙虎争啖噬。万国交锋铦，流血奔川逝。皇天为低昂，四海看轩轾。强嬴下崤函，骈首就烹殪。是时智谋士，举策无遗秘。投足重于山，奋舌长如臂。败亡竟无救，何贵称材技。掩卷忽长嗟，扬汤难止沸。士苟丁其间，医国抱宏志。若复甘弃捐，苍生何所恃。请焚诸方书，拜领名庵意。"}