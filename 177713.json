{"id":"177713","title":"吾志·吾生非不辰","dynasty":"宋代","author":"王禹偁","text":"吾生非不辰，吾志复不卑。致君望尧舜，学业根孔姬。自为志得行，功业如臯夔。既登俊秀科，又在清切司。谏纸无直言，纶诰多愧辞。黾勉为何事，亲老与妻儿。一旦命执法，嫉恶寄所施。丹笔方肆直，皇情已见疑。斥逐深山中，穷辱何羸羸。于张及不得，安用此生为。"}