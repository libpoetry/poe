{"id":"1213570","title":"阳罗堡歌","dynasty":"元","author":"陈孚","text":"阳罗残堡高巑岏，乱山势如秋蛇蟠。长江西来五千里，雪涛怒溅秋风寒。忆昔王师驻江上，旌旗百万腾龙鸾。江神俛首不敢喘，镜平河碧无惊湍。乾坤一统自此始，坐见北极朝衣冠。我来蕲黄望夏口，彷佛但认烟波竿。渔鼓数声起何处，白鸟飞尽青天宽。鲩公盈尺不论价，翛然一笑生清欢。兴亡往事谁复问，矶头石老苍苔乾。津鼓急催渡江去，又见晓日浮晴峦。"}