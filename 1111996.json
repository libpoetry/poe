{"id":"1111996","title":"登延庆佛阁用出郊韵三首","dynasty":"宋","author":"吴潜","text":"东西南北幸同官，休作班荆解后看。一笑喜逢粳秫贱，相攀莫待菊茱残。沙鸥点点投波没，檐鹊声声带日乾。美景良辰同赏乐，四并谁道古来难。高阁都将万象收，凭栏睇望兴何悠。张郎遁世谁家谷，孙子成仙何处洲。风雨喜无临九日，江山幸有答三秋。年丰市井多欢笑，老子婆婆亦可不。远峰近嶂似环连，拥翠排青到面前。可圣可贤桑落酒，不寒不暖菊花天。吐吞湖海酎金兕，批判烟云挥玉蝉。此客坐中应不欠，逢场何惜一跫然。"}