{"id":"895644","title":"喜迁莺慢/喜迁莺 鹿鸣宴作","dynasty":"宋","author":"张元干","text":"雁塔题名，宝津朌宴，盛事簪绅常说。文物昭融，圣代搜罗，千里争趋丹阙。元侯劝驾，乡老献书，发轫龟前列。山川秀，圜冠众多，无如闽越豪杰。姓标红纸，帖报泥金，喜信归来俱捷。骄马芦鞭醉垂，蓝绶吹雪。芳月素娥情厚，桂华一任郎君折。须满引，南台又是，合沙时节。"}