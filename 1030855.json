{"id":"1030855","title":"病中纪事","dynasty":"宋","author":"蔡戡","text":"我生天地间，甲子倏一周。岁与命相迫，灾衅非人谋。抱病卧漳浦，荏苒久不瘳。伛偻腰欲折，偃仰筋如抽。痛楚彻心膂，呻吟损咽喉。浃背汗淋沥，环膝寒飕飗。晨兴服絺绤，夜卧重衾裯。垢腻生虮虱，爬搔变疮疣。寝食殆俱废，起处宁自由。跬步远千里，窘局如拘囚。艾火既妄灼，药剂还轻投。以此千金躯，寄命庸医流。展转几十旬，初夏俄清秋。去死一间耳，自叹如浮沤。有身即有患，无生乃无忧。彭殇齐寿夭，蝼蚁同王侯。四大非我有，外物何劳求。委心以待尽，死生任浮休。"}