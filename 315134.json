{"id":"315134","title":"小梅花·掣鲸手","dynasty":"现代","author":"龙榆生","text":"掣鲸手。谈龙口。白云悠悠看归岫。枣花帘。晚风恬。寒泉一盏著得些儿盐。紫金山顶斜阳暮。老虎桥边吼狮子。渺飞烟。箭离弦。八道湾中一榻自萧然。苦茶味。鼎中沸。谁为明前致龙焙。定中僧。对青灯。前身遑问北秀与南能。蓬莱早结神仙侣。笑指乘鸾去何许。继玄奘。发幽光。坐爱壶中日月似天长。"}