{"id":"1079833","title":"双庙","dynasty":"宋","author":"吕本中","text":"唐四叶孙德下衰，久厌坐稳思奔驰。外由骄胡内艳妻，杨李气燄相夺移。太宗之业甚整齐，尔曹忽来撞㨋之。旁人为之掩涕悲，处之甚安渠不疑。贼风忽来吹白陂，翠舆走避弯弓追。倒立却视千熊罴，猛将不解河北围。睢阳失守东南危，城中月馀析骨炊。两公奋髯死不回，鼎镬在前惟恐迟。蜀中消息未可期，此辈未易折箠笞。念公不量势力微，本自不辱国士知。大厦又非一木支，何必感慨如此为。往时开元全盛时，公胡不念鲈鱼归，亦不往吊湘江累。死后声名何足奇，商山老人吾所归。"}