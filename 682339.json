{"id":"682339","title":"寄友胡舜咨九首","dynasty":"明","author":"乌斯道","text":"独客春江上，怀人清夜阑。昔日钱塘月，今夕照灵山。吾恐灵山飞，送君西湖湾。我有弦上音，寄君托清风。一曲邈高怀，于以写幽衷。明月在流水，閒云飞碧空。我有窗前草，采采持赠君。君心一何苦，答以山中云。片片有五色，盈盈如锦纹。鸳鸯好文綵，悠悠汎清漪。清漪照见影，自喜还自悲。不敢高飞去，鹰鹯满天飞。清风鸣树间，凉月照东壁。我有同心人，朗朗读周易。当问庖牺氏，一画何从得。山中何所有，文书可数车。一月不出户，窗前落松花。草玄云已毕，传者有侯芭。昨夜有吉梦，共君空中行。既见凤鸟出，又见黄河清。黄河洗双耳，坐听凤凰鸣。君不能试剑，我不能驰马。干戈正如此，于何慰天下。但愿天衢通，献策如董贾。古人重结交，偃蹇百年间。对面不为欢，远人力追攀。咄咄何为尔，知心良独难。"}