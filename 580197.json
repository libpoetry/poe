{"id":"580197","title":"夏夜燕集联句并序","dynasty":"明","author":"江源","text":"今夕是何夕，吾侪此合欢。剧谈偿契阔，促席共盘桓。南北睽违久，东西会合难。桂椒供夜酌，肴核助春盘。玉糁思坡老，羊羹忆太官。滑酥餐马乳，香雾饮龙团。入箸蔬凝绿，堆盘荔剥丹。兔沉杯底月，烟袅鼎中峦。稚子频更烛，庖人屡继餐。兴狂更觉短，情浃量加宽。醉忘乌纱侧，凉欺白葛单。候虫喧壁脚，宵马闹帘端。径竹凉飙起，庭槐夜气乾。纸穿窗月白，瓜沁井花寒。灯影妨栖燕，萧声咽舞鸾。客涂悲断梗，宦海沸狂澜。击筑增豪旷，凭诗写肺肝。树云方仰杜，山斗更瞻韩。此日叨持宪，何年拟挂冠。正堪兼吏隐，何至作儒酸。执手还疑梦，论心遽忍谩。拊缶长耳热，入杜恨眉攒。世事棋千变，光阴指一弹。病腰殊似沈，老鬓忽如潘。羞鼓侯门铗，宁甘陋巷箪。舞兮思郭秃，步也叹邯郸。台阁君先贵，山林我苟安。且须随散诞，讵可叹衰残。马奋霜蹄疾，鹏翻健翮抟。有鞭须早着，无禄岂堪干。鱼莫临渊羡，天胡坐井观。神欢体自适，言强舌当扪。慷慨仍思蔺，奸雄每鄙瞒。邻翁嗔夜闹，候仆报更阑。未觉山颓玉，先将马饬繁。出门成一叹，扶醉上雕鞍。"}