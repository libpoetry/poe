{"id":"1107874","title":"伤春词寄紫元","dynasty":"宋","author":"白玉蟾","text":"幽人抱膝掩柴门，八九渔家烟水村。坐对青山两无语，春风春雨送黄昏。幽人何事苦伤春，春雨无端愁杀人。不但幽人独愁怨，江头多少柳眉颦。孤村古馆雨凄凄，客里愁闻乌夜啼。枕冷衾寒才闭目，春风吹转梦魂迷。望眼生花泪已枯，青衣也合递归书。客情无奈春风雨，更问春空有雁无。"}