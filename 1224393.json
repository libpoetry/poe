{"id":"1224393","title":"题陈所翁双龙图","dynasty":"元","author":"揭傒斯","text":"爱龙画擘玄渊开，万物颠倒随云雷。龙公被发向空下，身是真龙非画者。铁作须鬣玉作鳞，电出两目云绕身。偶然会合此何处？仰面向天天不嗔。世间眩转空形影，倏忽变化那能省。高僧说法夜来听，谁道相逢非梦境。牛斗苍苍风雨暮，泉阿岂识延平路。当时纵无雷焕与张华，未必终藏不飞去。"}