{"id":"740265","title":"金莲花歌","dynasty":"清","author":"靳荣藩","text":"龙门边外缘陂陀，芙蓉菡萏交枝柯。妍如重台滴早露，洁如百子凌清波。脆如并头晓日映，正如千叶春风和。却看黄中通理吉，才知不是寻常荷。忆昔金源绍耶律，行宫帐殿俱嵯峨。肇锡嘉名曷里改，金枝玉叶原非讹。莲曲新翻白羽起，莲杯既醉朱颜酡。遂令此花得所遇，史臣载笔为编摩。五百年来岸谷异，祇随塞草缘山阿。退之无繇咏玉井，子安不复谣黄螺。夙闻五台此花盛，裕之游赏曾吟哦。曷为塞垣竟寂寞，春风秋雨长蹉跎。讵比为镫送子直，奚知作烛随东坡。名花如旧世代远，田父樵子相诋诃。我谓赏花纪史册，已留名字辉羲娥。汗青缃绿自可贵，纷纷赋颂何足多。愿以此诗为花慰，见者应复来游歌。名花闻之似解语，风前摇曳常娑娑。"}