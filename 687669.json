{"id":"687669","title":"墨竹九首","dynasty":"明","author":"孙蕡","text":"洞庭春尽水溶溶，锦瑟轻寒起卧龙。行客欲投苍水佩，乱云遮断九疑峰。谁拈秃笔写凄迷，乱石横江碧玉低。犹记画船初泊岸，落花时节郭公啼。虹光云影绿参差，赤壁艅艎晚更移。春雨乍晴烧玉版，鲥鱼上水鳜鱼肥。阳云台下曲江头，一径笙箫万顷秋。莫向晚凉歌白纻，碧丛深处有钩辀。秋寒万玉倚云青，青入君山白凤翎。偷得云和千载曲，夜深吹与老龙听。昨夜春雷震楚山，箨龙惊觉锦斑斑。蛾眉老客禅心在，应化横江老鹤还。岩上烟消见日光，歌声遥隔水云乡。渔翁莫汲清湘绿，留取高枝宿凤凰。澧水春阴午未消，寒梢低护木兰桡。天涯风物馀空翠，应是英皇泪点飘。葳蕤万玉晓撑风，应是清溪野水东。更画接篱颠倒着，嫩凉添我绿阴中。"}