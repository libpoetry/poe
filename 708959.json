{"id":"708959","title":"探春慢  立夏日看汪园莺粟","dynasty":"明末清初","author":"曹溶","text":"湖雨斜收，锦帆脉脉，閒游一任疏散。弄酒台荒，买歌金尽，白发难教且缓。闻道临风处，剩无数、腰肢香软。愁红怨绿平分，韶光还放轻暖。细数隔年花信，过老圃商量，翠靥重剪。乳燕来时，杜鹃啼后，别占谁家池馆。不向东君笑，似失路、琵琶天远。客里怜伊，凭栏唤将春转。"}