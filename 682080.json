{"id":"682080","title":"塞上二首","dynasty":"明","author":"肃靖王","text":"天山青控戍楼中，画角呜呜咽晚空。沙碛雨颓逢箭镞，战场风急转河蓬。李陵望国台犹在，蔡琰悲笳怨未穷。猎骑遥遥入霜雾，鸊鹈泉外夕阳红。黄云白草出关多，飒飒风吹积石河。少妇愁添闺里思，征人泪落《陇头歌》。受降城外单于猎，温宿营边汉使过。强欲从军事鞍马，冯唐已老复如何。"}