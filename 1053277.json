{"id":"1053277","title":"寄济明","dynasty":"宋","author":"释道潜","text":"茫乎一气同浑沦，瀰漫六合无边垠。吁哉破散几千载，被在万物含其真。清轻为天浊为地，一一厚薄理自匀。驽骀骐骥不并厩，夜光鱼目难相亲。钱郎少年禀清裔，英姿绰欲挥等伦。忠言谠论蹑根本，行义修笃无缁磷。是家严君抱劲烈，直笔曾预螭头臣。我昔浮游霅溪侧，倾盖遇子情弥欣。炎云烧空五六月，漾舟南郭吟青蘋。溪流宽围野桥碧，溪树静啸凉飙新。奇探险取得佳句，欲压柳恽江南春。瓶盂属我暂行役，乐事一跌成参辰。使君旋亦报西去，纷纷万变难重陈。南山暮冬厚积雪，刚茂不死期松筠。"}