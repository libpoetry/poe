{"id":"906959","title":"冬日","dynasty":"宋","author":"李复","text":"日出东南隅，转侧下西陆。不经中天行，但惊六龙速。愁寒馀月阴，云重欲压屋。霰雪飞不断，凝冰介万木。怒风中夜起，呼号鬼神哭。鼓荡溟渤倾，势欲翻坤轴。十日未肯回，冻埋蛟龙缩。城市百贾闭，衾裯换斗粟。萧条触事艰，更觉生意促。安得青帝回，爱景变邹谷。气温筋骸舒，负暄一饭足。岂愿北邻富，甲第厌粱肉。"}