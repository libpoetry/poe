{"id":"571925","title":"方子公自真州入燕客死清源诗以哭之","dynasty":"明","author":"袁宏道","text":"贫死何足悲，所悲为贫死。奄奄一息身，奔驰二千里。泣辞钟山云，梦渡吕梁水。百死到凊源，闻歌犹蹶起。新诗四五帙，函封寄杨子。蛇蚓不成书，获麟止于此。世相簿屡空，冥官岂相礼。气类自呼召，往见东野鬼。赢博即故乡，首丘端可已。肥马轻裘魂，谅非君所喜。"}