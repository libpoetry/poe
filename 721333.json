{"id":"721333","title":"江行杂咏十首 江星","dynasty":"明末清初","author":"陈恭尹","text":"象纬看犹是，玑衡莫可窥。颇疑天未定，终叹逝如斯。影阔迷分野，江空失两仪。民劳今幸息，摇动更何为。舵楼沉夕照，戍鼓戒黄昏。几处犹灯火，谁家未闭门。晕凝平野雾，红落一江痕。朗诵宣城句，终宵耿梦魂。兰桡枢与纽，相激自成音。直到长鸣处，方知用力深。晓风行客耳，落日榜人吟。虽复非吾乐，平生江海心。东江何太急，朝夕暗生潮。宿叶浮沙岸，新萍上石桥。到山人倍缓，归海浪非遥。明日还增长，连天雨未消。利钝皆吾分，篙师只自馋。溯流行百丈，破雨羡孤帆。远影浓云断，轻舻白浪衔。岂能长得逸，一是湿征衫。已识终成弃，何如早自休。昔人嗟竭泽，汉法漏吞舟。疏处青天见，闲时白浪收。高张空复乐，斜日满林丘。渐狭溪中路，渔樵共此汀。山盘烟缕直，天压荻苗青。夏麦炊新熟，春畬火尚荧。舟行无一事，汲水验茶经。孤屿能高下，长江与吐吞。小如园囿物，深作海潮门。雷电生晴昼，鱼龙聚石根。往来舟不泊，心怯怒涛奔。一棹清宵迥，双悬白板明。胧胧移月色，激激作潮声。水族何能跃，劳生每易惊。先王鱼网设，机诈岂其情。山谷春恒冷，农功晚未妨。计时秋易待，几日绿成行。老幼骑秧马，鸡豚拜谷王。炎州无恶岁，九熟不忧粮。"}