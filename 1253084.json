{"id":"1253084","title":"游览杂赋","dynasty":"元末明初","author":"宋濂","text":"轻舟疾于马，荡此修渚麋。但见山西行，不知舟东移。汀花叠相迎，欲折隔涟漪。亭亭思美人，泯泯忘世机。多情有白鸟，先后掠人飞。别后不见山，比昔山如长。林阴没鸟影，岩声答人响。藓色青染足，药花大如掌。蛇径已盘百，石扉始开两。独笑睨层旻，古今一俯仰。幽厓不知日，湿气晴犹重。苔列无文钱，随阴贯寒洞。发啸破玄霭，万象争迎送。磴危石欲舞，云走山如动。思招幽鸟下，惊飞戛新弄。"}