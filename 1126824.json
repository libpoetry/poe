{"id":"1126824","title":"韩献肃公挽词三首","dynasty":"宋","author":"黄庭坚","text":"郁郁高阳里，生才世不孤。八龙归月旦，三凤继天衢。梁坏吾安仰，人亡道固癯。空令湖海士，愁绝奠生刍。物产原希世，风流更折冲。决疑京兆尹，富国大司农。远业终三事，仁声达九宗。方祈酌周斗，何意辍秦舂。泪尽才难日，斯人遽陨倾。冰枝忧木稼，食昴恨长庚。名与具茨重，心如颍水清。堂堂万夫表，直作闭佳城。"}