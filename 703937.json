{"id":"703937","title":"夏日园居","dynasty":"明","author":"韩日缵","text":"埃郁炎天露叶乾，风檐淡寂独凭栏。一园水竹堪长往，万室干戈喜暂安。野簌今烹林笋嫩，天厨旧赐蔗浆寒。北窗自拟羲皇上，卧对山云入画看。绿树阴浓径未荒，郁蒸炎夏景初长。骊峰旭日含朝彩，象岭归云起夕凉。幽鸟窥帘留逸韵，荷花隔浦送幽香。葛衫筠簟寻常有，稳卧茅斋不拟忙。莫惜春归乐事稀，夏来端不让芳菲。嫩黄岸柳新添黛，浅绿庭榴已赐绯。种得蒲葵裁作扇，采将荷芰缉为衣。高车自昔多忧畏，为向园中早息机。飕飕风雨竹间声，亭午高楼暑亦清。衣湿尚留蕉叶气，冠欹一任箨皮轻。爱閒尽日看山坐，乘醉有时绕径行。移得胡床依石畔，英英几处白云生。涨后新晴积翠堆，群峰面面送青来。披襟正喜南薰入，欹枕偏宜北户开。莫遣柳眠留作荫，侦将竹醉好移栽。林间岸帻消閒日，问字谁能破绿苔。居然城韨亦孤村，万壑千峰独掩门。长有山云侵砚席，不妨野客对琴尊。鸟啼蝉聒翻嫌闹，草是花非细与论。荷锸荒畦应阅遍，露葵已老竹生孙。"}