{"id":"991703","title":"送宋端明知成都","dynasty":"宋","author":"梅尧臣","text":"伯仲俱邦栋，朝廷倚以隆。出为周九牧，入是汉三公。岁易星辰转，天均雨露同。威声满河北，事业出山东。赋压临邛马，文高益部雄。英灵当自伏，教化已先通。彀骑花川隘，壶浆锦里空。道途来笮马，都邑贵郫筒。刀梦殊祥后，锋车急占中。春江须爱赏，花凤在梧桐。"}