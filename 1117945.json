{"id":"1117945","title":"冬晴闲步东村由故塘还舍作二首","dynasty":"宋","author":"陆游","text":"故园三径可婆娑，遇兴遵涂负杖歌。霜重天寒山色淡，草枯野旷猎徒多。解刀尚可谋黄犊，挥帖无由致白鹅。自计长闲何所恨，一生心事在烟波。红藤拄杖独相羊，路绕东村小岭傍。水落枯萍黏蟹椵，云开寒日上鱼梁。洛阳二顷言良是，光范三书计本狂。历尽危机识天意，要令闲健返耕桑。"}