{"id":"814143","title":"念奴娇  题徐晋遗表弟所画牡丹图并以志悼","dynasty":"清","author":"陈维崧","text":"璧人年少，记临风侧帽，姿尤清绝。曾在沈香亭畔醉，偷谱清平三阕。更取名花，图成粉本，惹杀狂蜂蝶。盈盈著纸，误人几度攀折。今日画可羞花，花偏入画，一样无分别。可惜空山埋玉树，此恨只和花说。纵有丹青，也应尘土，拌了娇红色。花前一叹，胭脂乱扑成雪。流苏袅袅，看姚黄魏紫、春风都揭。恰值催妆新月上，天际一钩罗袜。桂魄新弯，春酥才晕，浸得冰肌彻。人间天上，相逢夫嫁时节。莫待绣阁春深，秦楼月满，浪逐蜂和蝶。总有幽辉窥宝镜，也料他人攀折。芍药亭前，慈恩寺里，往事休重说。十年一梦，可怜辜负花月。"}