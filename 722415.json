{"id":"722415","title":"小孤","dynasty":"明末清初","author":"屈大均","text":"九江东下水汤汤，石笋中天出水长。山水繇来皆有偶，小姑相对是彭郎。岳影飞来乍有无，南风不得渡鄱湖。裁诗屡欲投神女，人道山名是小孤。山似瑶篸千仞出，巉岩上有小姑祠。南风十日留词客，细细云中见玉姿。宫亭不肯一分风，故遣江妃笑道穷。山水有情怜赋客，明年还至蠡湖东。"}