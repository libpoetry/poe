{"id":"1127045","title":"次韵道辅双岭见寄三叠","dynasty":"宋","author":"黄庭坚","text":"明如九井璜，美如三危露。贞观魏公孙，今来功名误。儿时汉南柳，摇落伤岁暮。时不与我谋，羲和促天步。生涯鱼吹沫，文彩豹藏雾。人言壶公老，渠但未得趣。饮酒入壶中，茫然失巾屦。时不与我谋，今君向何处。莲塘倒箭靫，桂影凉霜兔。平生知音地，地下无尺素。十夜九作梦，虏乘惊沙度。时不与我谋，征西枕戈去。"}