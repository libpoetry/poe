{"id":"814864","title":"踏莎行 咏雁","dynasty":"清","author":"俞士彪","text":"呖呖哀鸣，翛翛倦羽。经年也学人羁旅。烟汀沙渚恐无凭，不曾寄得书儿去。上苑荒凉，衡阳间阻。有人独倚阑干数。楼头过尽万千行，残霞落照秋江暮。不道轻离，竟成久别。因循过了花时节。青衫红袖泪痕多，英雄儿女伤心血。裘敝囊空，鱼沉雁绝。近来愈觉思家切。若言归梦总无凭，只须问取三更月。"}