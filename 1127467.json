{"id":"1127467","title":"东流道遇伯兄西归寄二篇 其二","dynasty":"宋","author":"彭汝砺","text":"久雨泥涂恶，春风草木花。相逢一笑乐，欲去百咨嗟。何日定行役，此时应到家。平居倾望意，汗漫正无涯。君栖京国我天涯，病眼相望泪满衣。邂逅得为千里会，仓皇不及一言归。穷通固属时之遇，取舍犹惭议者非。未得宠光荣里落，久行犹足慰庭闱。"}