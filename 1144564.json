{"id":"1144564","title":"次答熊去非七夕遇雨见候","dynasty":"宋末元初","author":"陈普","text":"志士千载心，烂烂如斜河。道路坦且修，况复阴雨多。女騃不可说，牛痴无柰何。连珠复合璧，叹息复何年。颠连多疾苦，道术极乖偏。嫠妇不恤纬，杞国常忧天。五鬼不害道，含沙非杀身。大和一巨毒，西方无人伦。三圣不复作，谁亨万世屯。太玄矿故在，原道涂犹迷。一朝无渣滓，仙派起濂溪。未能及鳏寡，不虚五纬奎。空言未深切，聊可烛朦胧。好辩若无益，庶以雷群聋。群仙去已久，吾侪当嗣功。"}