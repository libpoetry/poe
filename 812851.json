{"id":"812851","title":"游郑邸山林","dynasty":"清","author":"吴鼒","text":"初识名园路，秋光导我行。亭虚含石气，径邃远车声。花竹欢相得，江湖兴忽生。流泉何处发，喷瀑已纵横。蹑级垂清斋，高楼三面开。竹阴先客到，山色兴诗来。挂壁惊云物，临池想笔才。青霄肯将去，斜日更徘徊。客说盘山胜，相邀蜡屐行。胸中千仞在，眼底万端轻。好景吾生负，秋容此地清。他时丘壑置，有梦与将迎。"}