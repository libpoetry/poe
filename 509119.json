{"id":"509119","title":"忆秋谷柬其高徒陈绍祯","dynasty":"明","author":"韩雍","text":"昔游中吴第一山，主山都纪张秋谷。开门迎我车骑进，扫榻坐我林间屋。我观秋谷心休休，仙风道骨非凡流。出岫孤云袅晴昼，倚天长剑凌清秋。笑怀顿觉高怀放，瀹茗焚香与酬唱。时出瑶琴弹古音，旋开碧瓮浮春酿。酒阑便与秋谷辞，弟子罗拜皆仙姿。就中独见陈绍祯，风骨彷佛同其师。别来十载今重访，秋谷仙踪已长往。苍松老桂尚依然，抚景令人动遐想。乘鸾乘鲤未可知，蜕形想似陈希夷。还须夜夜望云表，恐有化鹤归来时。"}