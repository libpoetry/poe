{"id":"920972","title":"中秋月寄子由三首 其二","dynasty":"宋","author":"苏轼","text":"六年逢此月，五年照离别。歌君别时曲，满座为凄咽。留都信繁丽，此会岂轻掷。镕银百顷湖，挂镜千寻阙。三更歌吹罢，人影乱清樾。归来北堂下，寒光翻露叶。唤酒与妇饮，念我向儿说。岂知衰病后，空盏对梨栗。但见古河东，荞麦花铺雪。欲和去年曲，复恐心断绝。"}