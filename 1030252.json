{"id":"1030252","title":"水龙吟 其二 夷陵雪作","dynasty":"宋","author":"管鉴","text":"晓来密雪如筛，望中莹彻还如洗。梅花过了，东风未放，满城桃李。碎剪琼英，高林低树，巧装匀缀。更江山秀发，田畴清润，满眼是、丰年意。谁念危楼独倚。共飘零、茫茫天外。毫端句涩，杯中酒减，欢情难寄。天为凄凉，暂时遮尽，黄茅白苇。但神州目断，珠宫玉阙，缈三千里。"}