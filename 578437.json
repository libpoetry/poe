{"id":"578437","title":"挽张给事母","dynasty":"明","author":"罗亨信","text":"繄惟张氏母，淑行畴能同。夙抱贞静德，作配归名宗。相夫敬而顺，睦族和以雍。礿祀与蒸尝，蘋藻尤洁丰。积庆生令子，玉树双玲珑。断机示慈训，和胆资专攻。昆仲业益励，同攀丹桂丛。各典大邑教，桃李蕃春风。惟长膺荐剡，给事近九重。献纳懋厥绩，简注在宸衷。蒙恩赐锦敕，母实承褒封。光耀被壶帷，仪范何尊崇。政兹享禄养，百岁期令终。云胡振琼佩，奄违尘世踪。讣音来京华，走吊皆名公。临风发哀些，我亦为悲悰。"}