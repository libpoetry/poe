{"id":"1217861","title":"赠写竹齐伯玉","dynasty":"元","author":"陈镒","text":"少微躔下有佳客，紫髯漆发双瞳碧。前年骑鹤游广陵，傲睨江涛弄明月。雄才荦荦天马驹，清标炯炯冰玉壶。满襟英气敛不住，却与竹君传画图。酒酣肝胆露芒角，雪壁淋漓翻墨汁。兴豪一扫数百竿，立玉排空森列戟。苍烟漠漠横高秋，虚堂昼静闻萧飕。知君用心亦良苦，落笔妙觑文洋州。我渐飘泊大江北，岁晚交情冷如铁。欲留此画共结三友盟，只恐一夕通灵化梭壁。"}