{"id":"688935","title":"李豫石常吉得旨归养赋赠","dynasty":"明","author":"何吾驺","text":"石磴悬崖苦竹根，春风为爱长儿孙。琅玕百尺淩空上，归赋南山尽主恩。旂常屈指古名臣，母在难酬报国身。从此邱樊酣住世，知君何意借垂纶。一经万里著金门，归拥朱衣尚泪痕。愿祝千龄衔舜日，徵书将母起輶轩。前贤谱里定盘针，我母觞馀更问心。但念慈乌须返哺，不知八表已为霖。"}