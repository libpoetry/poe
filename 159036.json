{"id":"159036","title":"送上元勾簿吴昌卿","dynasty":"宋代","author":"宋庠","text":"长安鼕鼓喧，里舍隙尘晓。有客驻歌骊，归途指江徼。晨庖爨苏冷，穷巷乡舆少。乃肯顾我庐，欢言复悲啸。悲啸诚易知，夫君韵经奇。才高洛阳贾，赋动楚湘累。平昔应贤诏，览德扬英蕤。孚尹倾宝肆，沛艾络仙羁。献书北阙下，对策东堂垂。逢吉旦兼暮，谐音埙且箎。天官选初筮，黄绶聊藏器。三釜乐及亲，尺檄甘为吏。迩来预冬集，再调郁奇意。群公亟为言，力命乃相戾。奏牍辄报闻，官书责勤{上艹下泣}。簿领百里佐，风烟六朝地。销魂南浦行，拄颊西山气。君子永来誉，胜襟无累欷。行矣勿载譁，乡枌方省家。春桡碎溪月，晓帆弄江霞。长洲纷藉草，故树杂生花。予心若为处，岁晏伫疏麻。"}