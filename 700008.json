{"id":"700008","title":"三月三十日费安中山长告别走赋六首 送安中","dynasty":"明","author":"陶安","text":"春融璧海讲帷开，有客携经万里来。天下名人半知己，芹边冷席独淹才。东湖时雨沾膏壤，北斗文星贯上台。回望当年旧游地，苍茫烟树隔金台。去年见客问相知，射目如何却中眉。安定教条西浙盛，尧夫易学后人疑。水晶宫里风烟爽，琥珀杯中岁月驰。谁念姚江未归客，萧萧诗鬓忽成丝。南浔镇里新文学，姑孰湖阳旧世家。兄弟从戎多武备，师儒掌教盛才华。林峦胜处春携屐，风雨声中夜煮茶。去岁相逢便相别，故人千里寄渔槎。霅水雨中曾共饮，钱塘秋半又相逢。可怜过眼日五色，还欲扣阍天九重。才似祢衡当荐鹗，识如太史更登龙。偶因人去传消息，见说盈门士子从。我本江东一布衣，十年较艺到京畿。欲从彭泽寻归路，且学严陵坐钓矶。山月度墙窥冷榻，海潮带雨过晨扉。天台客至因留话，一笑挥杯兴欲飞。来自东郊曾远迎，今朝有意惜君行。落花风里一杯酒，芳草天涯几日程。正欲园林娱赏兴，又教莺燕动离情。临岐预约相逢处，信到梅梢白玉英。"}