{"id":"1236514","title":"是年五月扈从上京宫学纪事绝句二十首","dynasty":"元","author":"周伯琦","text":"东华西华南御天，三门相望凤池连。煌煌大乙临寰宇，殷亳周丰未敢先。层甍复阁接青冥，金色浮图七宝楹。当日熙春今避暑，滦河不比汉昆明。五色灵芝宝鼎中，珠幢翠盖舞双龙。玉衣高设皆神御，功德巍巍说祖宗。镂花香案错琳璆，金瓮蒲萄大白浮。群玉诸山环御榻，瑶池只在殿西头。彤庭两壁画燕山，绛阙金城晻霭间。争指乘舆来往路，秋风计日遂南还。睿思阁下琐窗幽，百宝明珠络翠裘。内署传宣来准备，大廷盛宴先初秋。玫瑰芍药相间开，宝阑十二拥瑶台。春风日日行天上，人道东皇六月来。数树青榆延阁东，云窗霞户绮玲珑。上林文鹿高于马，时引黄麛碧草中。榜题仁寿睿思东，星列钩陈绣阁重。中使三时羞玉食，地凉不用暑衣供。颇黎瓶中白马酒，酌以碧玉莲花杯。帝觞馀沥得沾丐，洪禧殿上因裴回。冰华雪翼眩西东，玉座生寒八面风。巧思曾经修月手，通明元在五云中。鹧斑百和作坚材，翥凤翔龙四壁开。宝地晓张香积界，始知天子是如来。幄殿重檐藻帟低，花阴柳色御阶迷。?毹铺地香风度，碧鉴清冰白昼凄。延阁图书取次陈，讲帷日日集儒臣。墨池云合天光绚，东壁由来近北辰。黉舍重开大殿西，牙符给事籍金闺。吾伊日课翻青简，挥染还看写赫蹄。紫燕交飞夏日长，虎门风动撼仓琅。小侯饱泳诗书泽，共儗皋夔佐庙堂。金银铸佛坐琉璃，玉树珍筵供净仪。殿殿西僧鸣梵呗，福田亿万巩皇基。宝花千树影扶疏，曲槛回垣碧草腴。内竖饭牛开北苑，玉瓯日日进醍醐。天闲八骏络金羁，仙仗排空立赤墀。中有日磾勤剪剔，昼开翠幔障炎曦。北阙岧峣号穆清，北山迢递绕金城。四时物色图丹壁，翠辇时临喜太平。"}