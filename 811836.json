{"id":"811836","title":"村居秋怀即事","dynasty":"清","author":"刘逢源","text":"空山寂寞野人家，巷古溪深静不哗。屋角老槐飞败叶，庭中寒蔓引秋瓜。霏微菊畔茶烟冷，宛转桥头竹径斜。晚有邻翁鸡黍约，一尊溪上醉秋霞。无端华发满秋簪，四壁云山响素琴。何处寒花矜晚节，几年风雨老文心。香来始觉兰当户，月到方知鹤在林。杖履荒原觅天地，一溪松影隔云岑。"}