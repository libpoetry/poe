{"id":"140130","title":"送苏大著知吉州分韵得章字","dynasty":"宋代","author":"魏了翁","text":"平生苏太史，清姿秀球琅。异时玉堂对，历历汉兴亡。直作根本虑，不怀弃捐伤。修名望蓬岛，轶轨抹扶桑。中道忽回薄，饮马以相羊。昔为同年友，今为同舍郎。不肯三日别，况各天一方。我乞汉嘉绶，君怀庐陵章。我无百何阙，君亦千里翔。怀贤慨时事，百忧结中肠。原言保嘉猷，不愧欧公乡。"}