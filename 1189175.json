{"id":"1189175","title":"贻阎处士防卜居终南","dynasty":"唐","author":"储光羲","text":"春风摇杂树，言别还江汜。坚冰生绿潭，又客三千里。兆梦唯颜色，悬情乃文史。涤耳贵清言，披欢迟玉趾。秦城疑旧庐，伫立问焉如。稚子跪而说，还山将隐居。竹林既深远，松宇复清虚。迹迥事多逸，心安趣有馀。石门动高韵，草堂新著书。骞飞久超绝，蹇足空踌躇。犹有昔时意，望君当照车。驱车当六国，何以须潜默。圣主常徵贤，群公每举德。此时方独往，身志将何欲。愿谢山中人，回车首归躅。"}