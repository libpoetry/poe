{"id":"77911","title":"黄鸦吟·嗟哉黄鸦一何陋","dynasty":"宋代","author":"陆游","text":"嗟哉黄鸦一何陋！性喜隐翳藏荒囿。烟深翅重飞不起，鸣声谷谷知雨候。夜与妖鵩群，又似恶白昼。羽毛不足辱弹射，滋味不足登俎豆。捕之既无用，鬻之又不售。譬之人以支离而全，木以拥肿而寿。若予者智不能知农圃，学不能举孝秀，名不哗世，动得嘲诟，是亦天下不材之尤，尚何议乎汝後！"}