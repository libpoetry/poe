{"id":"922923","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其八","dynasty":"宋","author":"苏颂","text":"推治无期任猛宽，苛留累月尚盘桓。风霜几日经摧挫，案牍逾旬未省观。失势我如鱼在网，操权吏甚虎而冠。南班小吏犹知礼，朝夕时来一问安。"}