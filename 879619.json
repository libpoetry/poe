{"id":"879619","title":"廞庭自三山送荔枝分韵得缃字","dynasty":"宋","author":"刘学箕","text":"炎精孕秀储气详，荔枝结实魁群芳。我有犹子客南服，千里眷念情不忘。星驰走寄一千颗，伏暑火炽劳取将。筠篮初开气芬溢，稍觉四座浮清香。骊珠灿烂光夺目，雕盘饤饾罗满堂。先庙未献不敢嗅，色味虽鲜那敢尝。少须祀毕分送似，宾友拉至纷攫攘。绛囊初剥拆霞缕，玉脸旋绽流天浆。手持奈此水晶粒，地积更诧云锦裳。海乡因记少日好，绕树食啖高价偿。婆娑碧绿拥平野，丹苞縠皱晖朝阳。初惊星火争耀熠，久讶彩凤争翱翔。薰风吹开碧云叶，绿水宛类翻赪鲂。只今老大将底用，食此感激意故长。君不见方红陈紫列绀缃，三十二品裁中郎。丁香核小味甘洁，何似钗头十八娘。天生美实限南北，长安路远价愈强。只今生食享至味，不数家渍盐蒸方。又不见宣靖文物全盛时，贡输不减开元唐。輶车纵横绣衣使，海内骚动封纸黄。妙品人家那可得，置以走辙加浮航。似闻供上祗纤悉，往往尽入公侯王。骊山往事不古鉴，艮岳驯致烽烟狂。祇今故老尚能说，空使悲愤萦肝肠。书生不负医国手，赋成何日奏明光。不如且唤吴姬辈，笑擘轻红入醉乡。"}