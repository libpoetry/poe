{"id":"773926","title":"次韵和幼春内弟岁暮感怀","dynasty":"清","author":"吕敦礼","text":"浩浩烟尘未有涯，蹉跎身世两堪嗟。栖迟我喜容蜗角，形胜人争错犬牙。半载篱边交傲菊，三春海上泛归槎。号寒更比虫吟苦，怕听城头动暮笳。自作萧萧天籁鸣，伤时有语使人惊。俱焚玉石昆岗火，尽化沙虫穆满兵。马渡河流冰未合，乌啼城角月分明。遗民旧主恩情在，北望幽燕百感生。著书经世忝非才，且舞斑衣学老莱。亲在客心寒似水，家贫酒债避无台。马牛随处供呼应，鸥鹭忘机任去来。骨肉情深时态薄，漫将人事费量猜。书剑平生快远游，携家昔日别林邱。兵戈客动思乡感，驽马才无壮志酬。山水鲤城千里梦，风波鲲海一身愁。沧桑事变归来后，寄傲郊坰屋似舟。痴客遨游意气横，论交四海弟兼兄。情怀艳屈同芳宋，词藻研都又鍊京。老去名山携笠屐，归来小隐笑公卿。逋仙梅鹤孤山畔，吟罢新诗课种粳。不群鸣鹤与翔鸾，年少雄才抵海宽。感事泪多盈把下，消寒吟苦拥衾单。五常时下声名擅，二阮林中唱和难。我本论婚同卫霍，阳春听罢未能弹。"}