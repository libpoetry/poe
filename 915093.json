{"id":"915093","title":"予因集杜句跋杜诗呈监试谢昌国察院谢丈复集杜句见赠予以百家衣报之","dynasty":"宋","author":"杨万里","text":"棘围深锁武成宫，华裾织翠青如葱。谢公文章如虎豹，林间一啸四山风。天下几人学杜甫，千江隔兮万山阻。画地为饼未必似，更觉良工心独苦。谁登李杜坛，浩如海波翻。奄有二子成三人，古风萧萧笔追还。我诗如曹郐，拆东补西裳作带。令人还忆谢玄晖，昆崙虞泉入马蹄。我愿四方上下逐东野，只有相逢无别离。"}