{"id":"1022309","title":"赠诗僧保暹师","dynasty":"宋","author":"释智圆","text":"天文悬日月，地文丽山川。人文粲六经，四术诗其先。仲尼既云删，炳然列风雅。厥旨幽且微，受之唯子夏。邈矣千百年，时有知诗者。卓尔保暹师，生于宋天下。内明卜商道，外减骚人价。凿彼淳粹源，清辞竞流泻。放意尚幽远，立言忌妖虫。旨哉天目集，四海争传写。上以裨王化，下以正人伦。驱邪俾归正，驱浇使还淳。天未丧斯文，清风千古振。"}