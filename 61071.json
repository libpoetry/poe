{"id":"61071","title":"行部迤东轺中杂述","dynasty":"明代","author":"邓渼","text":"楚楚山下茨，移种托庭隅。色泽纷跼蔓，绿阴互相逾。秋虫鸣其根，黄雀欣所居。势盛易侵轶，兰叶日夜枯。我行适见之，拔剑芟其芜。抽棘动伤手，流血忍至肤。强争造化权，傍人嗤我愚。东陵有佚盗，西山余饿夫。独秀靡不摧，百足自相扶。捷径先启行，贤者犹兢趋。《下里》多和音，焉为辨笙竽。空言误人国，黑白同一涂。萌蘖初甚微，终嗟蔓难图。"}