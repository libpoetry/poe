{"id":"699511","title":"苏潜夫侍御买燕姬为赋合欢诗","dynasty":"明","author":"袁宏道","text":"黛螺香里惠文冠，消尽青霜铁面寒。恰似江南花鸟手，画将树棘傍兰兰。夜深犹未解明珰，争奈呻吟老孟光。兰火渐昏衣渐缓，袖花微带橘陈香。灯前小语背流苏，偷看封章就也无。花外日高屏扇掩，府中未省有啼乌。西台御史气如云，白简霜飞海外闻。归去海棠花下语，却妨鹦鹉作弹文。"}