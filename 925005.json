{"id":"925005","title":"答孔武仲","dynasty":"宋","author":"苏辙","text":"飞霜委中林，不废长松绿。惊风振川野，未省劲草伏。我贫客去尽，君来常不速。愧君赠桃李，永愿报琼玉。我性本山林，苦学笔空秃。骅骝塞康庄，病足顾难逐。锦文衒华藻，敝褐非所续。家有五车书，恨不十年读。济南昔相遇，我齿三十六。谈谐倾盖间，还往白首熟。从君饮浊酒，过我饭脱粟。西湖多菼薍，白昼下鸿鹄。城西野人居，柴门拥修竹。后车载鸱夷，下马泻醽醁。醉眠卧荒草，空洞笑便腹。疏狂一如此，岂望世收录。别来今几何，归期已屡卜。西南有薄田，茅舍清溪曲。耕耘三男子，伏腊当自足。君能远相寻，布衣巾一幅。"}