{"id":"1047712","title":"石角山","dynasty":"宋","author":"沈辽","text":"步屐出东津，遥跂石角山。山回道亦转，卓荦烟云间。何人峻重阁，三休直孱颜。吾想造化功，为此肃神奸。嵌岩或中穴，特立气甚顽。此角谁可折，宁当混尘寰。游士何足知，但剥苔藓斑。西首望城闉，群山合如环。下临有鼻道，落日行人还。枫叶秋欲丹，芜江逗潺潺。重游何用戒，蓬户初无关。"}