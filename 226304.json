{"id":"226304","title":"久旱得雨连阴弥旬农者云复宜得数日晴作二龙","dynasty":"宋代","author":"黎廷瑞","text":"赤龙推车出暘谷，欲将烛光烧却珊瑚屋。黑龙奋怒起天池，欲倒海水浸却扶桑枝。黔黎代为黑龙诉，帝命赤龙且回驭。已欣膏泽沃焦尘，复畏连阴起寒雾。地裂不补难望秋，天漏不补亦可忧。我愿二龙行天各一日，水火停齐万宝毕。"}