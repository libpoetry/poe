{"id":"232258","title":"客观余孝经传感而有作","dynasty":"宋代","author":"张九成","text":"古人文莹理，后人工作文。文工理愈暗，纸札何纷纷。君看六艺学，天葩吐奇芬。诗书分体制，礼乐造乾坤。千歧更万辙，要以一理存。如何臻至理，当从践履论。跋涉经险阻，冲冒恤寒温。孝弟作选锋，道德严中军。仰观精俯察，万象入见闻。不劳施斧凿，笔下生烟云。高以君尧舜，下以觉斯民。君如不我鄙，时来对炉熏。"}