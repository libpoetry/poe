{"id":"810730","title":"都门怀古","dynasty":"清","author":"毛澄","text":"芦叶萍花映白沟，百年塘泺两朝秋。天长马放滹南碛，霜落乌啼代北州。衰草独寻磨剑石，凉云不散洗妆楼。珠冠只博梁园醉，兄弟烽烟万里愁。海上晴云射晚霞，燕台风雪洛阳花。三秋艮岳催移石，四月温汤敕进瓜。南渡有人先马迹，北归无雁过龙沙。钿车一样青城路，五国城荒是旧家。昌平山水剩寒藤，木脱千崖见石棱。当跸绿残烧后石，守陵红点雨中镫。花宫梵漏催银箭，椒殿星河落玉绳。夜冷琼华孤岛上，铜仙铅泪几行冰。翁仲秋苔衣只孙，枭鸣起辇峪黄昏。幔城此日荒银海，幄殿当时驻铁门。禦酒西风花尽落，清歌南内水犹浑。蟠龙贴地穹庐月，一舞天魔有泪痕。"}