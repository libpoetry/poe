{"id":"1253315","title":"盆梅乃林希玄寄惠","dynasty":"元末明初","author":"蓝仁","text":"罗浮唤醒雪霜魂，知是孤山几代孙。冷蕊疏枝低作干，苍苔翠藓近移根。未论大用调金鼎，已许平生老瓦盆。岁暮徜徉三友在，寒松瘦竹共柴门。托根盆盎似藏身，五蕊三花小试春。水月影随灯火转，山林迹共市廛亲。陇头不为行人折，湖上空怀处士邻。最念平生清白操，偶抛霜雪傍光尘。"}