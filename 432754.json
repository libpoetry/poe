{"id":"432754","title":"前题  并序","dynasty":"近现代","author":"范天烈","text":"烽火仓皇竟弃城，金戈铁马大江声。能绳祖武真贤嗣，不殉封疆负圣明。有诏生禽收印绶，何颜苟活见公卿。一帆高挂归沧海，那管东南再用兵。鼙鼓无声下太行，疆臣受命倍苍凉。三军全变知援绝，一死宁甘替国亡。莽莽神京捐右臂，涔涔血泪染征裳。不堪回首并州道，无数寒鸦噪夕阳。保身容易保民难，首鼠终羞持两端。一夜江淮新棨戟，十年君国旧衣冠。能知时务真豪杰，更造乾坤定壮观。此老平生多快举，旁人莫笑少心肝。"}