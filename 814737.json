{"id":"814737","title":"卜居觉林寺漫兴二首","dynasty":"清","author":"金科豫","text":"王事遄征六月间，风尘假此暂停骖。卜居正喜禅关静，览胜亲从禹穴探。绕槛烟光清人座，当楼山色远拖岚。晨昏多少林峦趣，拟共高人促膝谈。绿树阴森荫佛庐，尘襟涤尽旅怀舒。临风梵韵朝宣课，隔院梆声昼饲鱼。曲径云深花放后，小亭舟上客来初。就中赢得閒无数，未许凭栏赋索居。"}