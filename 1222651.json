{"id":"1222651","title":"奉詶戴帅初架阁见赠二首 其一","dynasty":"元","author":"赵孟頫","text":"仙人海上来，遗我珊瑚钩。晶光夺凡目，奇采耀九州。自吾得此宝，昼玩夜不休。生世勿恨晚，及与斯人俦。惜哉无琼玖，可以结绸缪。世德日下衰，古风向谁求。蛾眉亦何有，空受众女仇。适俗固所愿，违己良足忧。感子赠言意，再拜涕泗流。安得骑骐驎，从子以远游。"}