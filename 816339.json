{"id":"816339","title":"初闻京师义和团事感赋","dynasty":"清","author":"黄遵宪","text":"无端桴鼓扰京师，犹记昌陵鼎盛时。今日黄天传角道，非徒赤子弄潢池。冠缨且教宫人战，绣镼还充司隶仪。昼夜金吾曾不禁，未知盗首定何谁？九百《虞初》小说流，神施鬼设诩兵谋。明知篝火均狐党，翻使衣冠习狗偷。养盗原由十常侍，诘奸惟赖外诸侯。竹筐麻瓣书团字，痛哭谁陈恤纬尤？博带峨冠对旧臣，三年缄口讳维新。仅将儿戏尘羹事，付与尸居木偶人。绍述政行皆铁案，党人狱起又黄巾。即今刚赵来宣抚，犹信投戈是义民。"}