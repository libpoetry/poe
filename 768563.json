{"id":"768563","title":"酹江月 乙卯除夕，宿顿丘杨葵斋署中，同钱道耕夜话","dynasty":"清","author":"沈岸登","text":"金堤万柳，傍高城斜抹、一竿烟色。马上行吟人易老，况是颓阳衔壁。九曲流泉，五军寒翠，寻过都陈迹。新愁还和，夜来残雪同积。差喜官阁明灯，故人抵掌，取醉留今夕。小篆残碑无觅处，漫说蛟龙筋力。金虎台荒，铜仙泪尽，能禁苔痕蚀。英雄小技，千秋凭吊犹惜。"}