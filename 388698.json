{"id":"388698","title":"送淡公·师得天文章","dynasty":"唐代","author":"孟郊","text":"师得天文章，所以相知怀。数年伊雒同，一旦江湖乖。江湖有故庄，小女啼喈喈。我忧未相识，乳养难和谐。幸以片佛衣，诱之令看斋。斋中百福言，催促西归来。伊洛气味薄，江湖文章多。坐缘江湖岸，意识鲜明波。铜斗短蓑行，新章其奈何。兹焉激切句，非是等闲歌。制之附驿回，勿使余风讹。都城第一寺，昭成屹嵯峨。为师书广壁，仰咏时经过。徘徊相思心，老泪双滂沱。江南邑中寺，平地生胜山。开元吴语僧，律韵高且闲。妙药溪岸平，桂榜往复还。树石相斗生，红绿各异颜。风味我遥忆，新奇师独攀。"}