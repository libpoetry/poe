{"id":"1248742","title":"梁父吟","dynasty":"元末明初","author":"张宪","text":"伏龙隐南阳，高卧久未起。不肯渡长江，焉能涉漳水。炎炎火绝卯金刀，巍巍土王当涂高。种瓜儿子不力战，织履郎君无地逃。伏龙一起捍坤轴，雄据西南成鼎足。十年汗血战玄黄，五出王师争九六。万人之敌两熊虎，百战辛勤事行伍。河南河北谩称雄，不得袁曹一丸土。伏龙才起帝业新，千古君臣鱼水亲。遂使真龙全羽翼，风云成就二将军。"}