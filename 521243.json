{"id":"521243","title":"杨启祥金兰","dynasty":"明","author":"顾清","text":"煮胶和金金作泥，捣蓝染楮光砑脂。杨郎醉把离骚词，幽意已在沅湘湄。须臾光风荡朝曦，林隈水曲皆春姿。丛石卧羊低竹枝，紫茎绿叶芳菲菲。佳人远游春不归，蘼芜绿满孤帆迟。愁来罢琴抚瑶徽，临图更觉同心稀。愿采芳香遥寄之，江湖阔远波浪危，空梁落月渺予思。"}