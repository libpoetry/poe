{"id":"378236","title":"念奴娇·洞箫吹罢","dynasty":"清代","author":"蒋敦复","text":"洞箫吹罢，记前身明月、今生才子。何物能销愁万古，大抵情之一字。花底闻声，尊前对影，商略浑无计。东风昨夜，画桥杨柳眠起。我自倦旅江湖，但少年飘荡，中年蕉萃。画壁双鬟词一卷，赢得狂名而已。海水天风，琼楼玉宇，绝调君能继。碧云日暮，山中同采兰芷。"}