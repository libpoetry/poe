{"id":"677432","title":"春野唫","dynasty":"明","author":"胡直","text":"大皞应节条风回，冲气韶光遍九垓。青云霈泽素冰开，燕娇南徂鸿北来。眷春阳之可乐兮，嘉平畴之于耜。桑蔼蔼以娱蚕，麦芃芃而覆雉。群花艳而莺繁，碧藻萦而鱼丽。伟佳人之独抱，饮醇和而并熙。襭皋兰以为佩，缀江蘅以自嬉。偕三五兮良俦，登京冈兮夷犹。舞惠风兮仙仙，歌伐木兮悠悠。循芳谷以薖轴，抚流水而浮游。汰梓泽之靡冶，荡牛山之沈愁。将安排以齐化，系长绳于煦日。纵予心于区外，侣东皇之太一。"}