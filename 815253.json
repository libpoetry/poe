{"id":"815253","title":"盆中白莲","dynasty":"清","author":"胡承珙","text":"何必峰头十丈悬，一枝风物便鲜妍。沧溟万里休嫌阔，归去堪乘太乙船。汲井埋盆笑学韩，经旬未得一花看。输他老卒探骊手，唤出冯夷捧玉盘。已是淤泥不染身，肯教脂粉涴天真。有情无恨才能尔，未许龟蒙作解人。饯腊迎凉竟未休，无端诗思动沧洲。年光付与花光送，准拟觥船恣拍浮。"}