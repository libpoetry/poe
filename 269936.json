{"id":"269936","title":"红楼慢·次吴北湖韵","dynasty":"现代","author":"吴湖帆","text":"渔笛悠悠，鹭约拳拳，棹歌还唱西塞。凭将十里黄金缕，结得香罗双带。绿绕裙拖翠羽，青锁山凝螺黛。有谁家、人倚高楼，长相思花外。其奈轻惜钿钗盟，怀雾迥红窗，风流春旆。情深才悟消色相，索解胡然天帝。小院芙蓉露下，初日池头生意。曾惊鸿掠影，翩翩舞空际。"}