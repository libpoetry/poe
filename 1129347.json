{"id":"1129347","title":"诸禅人散灰 其二","dynasty":"宋","author":"释怀深","text":"俗寿五十有三，出家一十八夏。平生行脚游方，多在盐城兴化。最好不曾参禅，免见钻龟打瓦。今朝子细看来，也好一场诘霸。才公才公莫要怕，焦山布施你，一转古人话。净裸裸，赤洒洒，南北东西没可把。忽然撞著阎罗王，拈起拂子蓦口打。迢迢万里别西川，要学诸方五味禅。昨日焦山山下死，剑门关上月重圆。既是焦山山下死，因什么却向剑门关上月重圆。究竟光明终一体，任他寒影落千江。严兄严兄，善为道路。从今换骨洗肠，更莫和泥合土。熟处放教生，生处不要住。扬子江头浪拍天，莫教湿却娘生裤。宣州隆上人，丛林游历遍。一入焦山门，便下延寿院。终朝何辘辘，吃药都无验。火后一茎茅，众人皆总见。"}