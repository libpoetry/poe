{"id":"1037012","title":"刘泾收得子鸾字帖云是右军余恐是陈子鸾薛绍彭亦云六朝书又得像余时在涟漪答以诗云","dynasty":"宋","author":"米芾","text":"刘郎收画早甚卑，折枝花草首徐熙。十年之后始闻道，取吾韩戴为神奇。迩来白首进道奥，学者信有髓与皮。始知什袭但遮壁，牛马便可裹敝帷。峨峨太平老寺主，白纱帽首无冠蕤。武士后列肃大剑，宫女旁侍颦脩眉。神清眸子知寡欲，齿露唇反法定饥。世人见服似摩诘，不知六朝居士衣。后人勿辄乱唐突，梁人笔法了可知。道子见之必再拜，曹卢何物望藩篱。本当第一品天下，却缘顾笔在涟漪。"}