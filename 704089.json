{"id":"704089","title":"梅坳题石","dynasty":"明","author":"简耀","text":"曾醉荷筒泛绿潮，吴姬歌舞笑相邀。风飘轻袂香初冷，雨褪残妆魂未招。潭比薛涛花作岸，坡连苏小玉为桥。猿啼巫峡青青冢，裘马王孙不惮遥。河汉桥成怅别离，萦怀到处忆蛾眉。舞疑蝶粉翻花径，曲似莺簧唤柳枝。妆匣半留新翡翠，镜台犹冷旧胭脂。可怜艳骨埋香土，莫惜黄金买篆碑。"}