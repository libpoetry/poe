{"id":"283868","title":"安公子·舟泊枫桥，游重建寒山寺，怀张懿孙","dynasty":"现代","author":"姜胎石","text":"打桨烟云里，白公堤下孤舟倚。点点萍花，流不尽真娘珠泪。懒去寻秋，没个南朝寺。君莫笑，海外神仙吏。乘海风吹到，访遍寒山故址。结构今何似，亏他摹写诗中意。渔火江枫，谁省识当年愁思。一样钟声，搅破离人睡。过夜半，夜色阑珊矣。祈满天霜月，今古都成韵事。"}