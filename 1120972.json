{"id":"1120972","title":"赋张参政四老堂","dynasty":"宋","author":"周麟之","text":"散策相从倚玉鸠，不须更伴赤松游。林塘在眼供舒啸，花鸟催诗好劝酬。一座几盈三百岁，四翁宜寿八千秋。堂前风物如伊洛，尚欠香山与石楼。西望斜川烟霭低，荆溪东下泛清漪。夜来风雨秋怀共，春草池塘昼梦迟。江左便传花萼集，曲中休奏紫芝词。安车不日联镳至，银角桃枝上玉墀。"}