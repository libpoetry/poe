{"id":"245731","title":"金缕曲·次韵璞翁题艳爣词册","dynasty":"现代","author":"王韶生","text":"醉赏簪花格。喜词仙、流传丽句，殷勤求索。暂息屠龙怀绝技，吾爱吾庐多窄。问俗士、可殊裈虱。美誉空华同水月，笑纷纷、世论徒坚白。能御万，宜持一。琼楼宴罢无消息。想当年、赏麟怨凤，我亦狂客。崔灏题诗谁继唱，搁了缤纷词笔。恨苦雨、残英狼藉。日上枝头春睡足，写新声、恰为娇娆忆。多少事，付寒汐。"}