{"id":"726714","title":"建除诗","dynasty":"南北朝","author":"沈炯","text":"建章连凤阙，蔼蔼入云烟。除庭发槐柳，冠剑似神仙。满衢飞玉轪，夹道跃金鞭。平明尘雾合，薄暮风云骞。定交太学里，射策云台边。执事一朝谬，朝市忽崩迁。破家徒徇国，力弱不扶颠。危机空履虎，击恶岂如鹯。成师凿门去，败绩裹尸旋。收魂不入斗，抱景问穹玄。开颜何所说，空忆平生前。闭门穷巷里，静扫咏归田。"}