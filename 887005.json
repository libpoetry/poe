{"id":"887005","title":"两监同舍出游和吴监丞韵","dynasty":"宋","author":"何澹","text":"我本麋鹿姿，牵来入京阙。举动违真性，驱驰了岁月。自惭西湖水，照见种种发。乘兴陪诸公，放舟烟浪窟。小雨裛风埃，轻霾翳林樾。春深桃李竞，路滑车马歇。已办登山屐，不羡凌波袜。沿堤逐树阴，傍寺访禅衲。杯行知已深，欢意殊未竭。日暮碧云横，两山高突兀。"}