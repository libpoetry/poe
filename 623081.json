{"id":"623081","title":"仁宗","dynasty":"明","author":"郭之奇","text":"仁宗之仁仁果全，明良相遇岂非然。范韩文富时当轴，欧蔡唐余各后先。迩英将相俱闻讲，崇政经书日侍筵。寒心破胆军中有，主北防西政府专。长使天章陈笔札，每教辅弼立经权。鬼怪成诗真坏事，女奴飞语促行边。众皆难事忠孤许，一不肖人羞四贤。贬直聊烦中使护，知名久绝宦官缘。四纪徽猷难尽述，偶拈轶美亦堪传。三百五十芝草异，二十八千蛤蜊钱。丰年为瑞贤臣宝，万费应从一语捐。白璧微瑕休浪议，金陵教主自心怜。瑶华别宅无偏袒，乐府相酬问几篇。爪痕销尽新辞出，千载悽凉被管弦。"}