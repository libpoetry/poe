{"id":"208158","title":"游西湖·西湖招提三百六","dynasty":"宋代","author":"释绍嵩","text":"西湖招提三百六，佳处如春有眉目。一番雨过吞青空，万顷无波鸭头绿。望湖楼阁独自登，烟霏向背攒寒玉。想见襄阳孟浩然，此中有句不容续。道人长坐西山河，骨清气明韵出俗。久居京阙厌尘土，一夕归心俊如鹄。明窗为君研破砚，落笔转头风雨速。龙山深处如定居，就彼结邻容我卜。"}