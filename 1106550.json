{"id":"1106550","title":"送虞丞相孙运干诗三首","dynasty":"宋","author":"王质","text":"祖予尚闭户，景文当入山。未能黄绮外，姑在尚彭间。眼到风尘暗，头依树石斑。曹溪有正路，飞倦要知还。尚象子生子，高风新又新。昔看三桧戏，今见一槐春。父祖有家法，典型如老人。傍观应自肯，自肯乃方亲。曲肱真事业，袖手大文章。想子归家急，如吾舍世忙。何时见丞相，几日上瞿唐。见问宜多说，不言君亦忘。"}