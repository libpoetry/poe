{"id":"508494","title":"双桂轩为侯给事臣赋","dynasty":"明","author":"倪谦","text":"君家轩前双桂株，何年移植来庭隅。深丛劲干互盘错，凌云欲碍西飞乌。秋高木落万山瘦，不与凡卉同凋枯。鲜飙轻逗翠云捲，漙露微渍丹霞敷。朝来海色在庭户，照眼宛似柔桑扶。又疑没水走象罔，同根绾出青珊瑚。借问此种尘世无，云曾步月飞双凫。霓裳笑舞绿阴下，珠宫贝阙开银铺。吴刚假斧竞斫取，灏气夜肃砭肌肤。素娥敛袂不暇惜，但剩一片冰轮孤。奇葩秾郁良可娱，归路夐绝非人途。共言持此献阊阖，扪参直上天阍呼。天颜一见喜曰都，腾芳挺秀无纤污。敕培艺圃近槐棘，作我梁栋知非诬。红光争射斗牛粲，逸气并吐虹蜺粗。仙标沐尽凤池雨，天香泻入龙涎炉。世人仰望起歆慕，似隔弱水瞻蓬壶。我闻此语吁嗟乎，冷然恍若馀醒苏。始知在人不在物，乃比连枝二丈夫。郤林燕山世已徂，百年佳声犹合符。大噱绝倒惊奚奴，大噱绝倒惊奚奴。"}