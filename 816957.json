{"id":"816957","title":"台湾近咏十首呈巡使黄玉圃先生","dynasty":"清","author":"蓝鼎元","text":"东宁大海荒，从古无人至。明末群盗窠，岛夷互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙缩非长计。所当顺自然，疆理以时议。勿因去岁乱，畏噎却饭喜。去岁群丑张，揭竿三十万。我旅一东征，倒戈云见晛。七日复全台，壶箪匝地献。可知帝德深，望云争革面。馀孽虽时有，死灰谋欲煽。旋起即扑除，夫谁与为叛。当兹振遒铎，教化不容缓。民心原犹水，东西流乍变。弃之铤而走，理之忠以劝。台俗敝豪奢，乱后风犹昨。宴会中人产，衣裘贵戚愕。农惰士弗勤，逐末趋骄恶。嚣陵多健讼，空际见楼阁。无贱复无贵，相将事摴博。所当禁制严，威信同锋锷。勿谓我言迂，中心细忖度。为火莫为水，救时之良药。闽学追鲁邹，东宁昧如障。当为延名儒，来兹开绛帐。俾知道在迩，尊君与亲上。子孝及父慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当醯酱。制义本儒先，理明气欲王。洗伐去皮毛，大雅是宗匠。此地文风靡，起衰亦所望。台地一年耕，可馀七年食。寇乱继风灾，民间更萧索。今岁大有秋，仓储补云亟。谷贵虑民饥，谷贱农亦恻。厉禁久不弛，乃利于奸墨。徒有遏籴名，其实竟何益。估客既空归，裹足此寥寂。何如撙节之，一艘一百石。穷年移不尽，农商惠我德。幸与诸当途，从长一筹画。累累何为者，西来偷渡人。锒铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚乃至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁。台邑最褊小，徵粮视凤诸。土狭赋独重，民困曷以纾。台湾田一甲，内地十亩馀。甲租八九石，亩银一钱输。将银来比粟，相去竟何如。纳粟弊多端，斗斛交相瘉。折色比时价，加倍复何居。凤诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈轻三邑俱。徵收同内地，含哺乐只且。郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆蓁。此地田土饶，山木利斧斤。移民迁产宅，兵之亦龂龂。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇。诸罗千里县，内地一省同。万山倚天险，诸港大海通。广野浑无际，民番各喁喁。上呼下则应，往返弥月终。不为分县理，其患将无穷。南划虎尾溪，北踞大鸡笼。设令居半线，更添游守戎。健卒足一千，分汛扼要冲。台北不空虚，全郡势自雄。晏海此上策，犹豫误乃公。台湾虽绝岛，半壁为籓篱。沿海六七省，口岸密相依。台安一方乐，台动天下疑。未雨不绸缪，侮予适噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何畏此繁蚩。政教消颇僻，千年拱京师。"}