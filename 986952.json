{"id":"986952","title":"答癯庵致糟蟹","dynasty":"宋","author":"高似孙","text":"秋入丹枫声怒号，吴儿得志飞轻舠。纬以万竹澜寒涛，有法如兵勇于鏊。彼蟹甚武殊驿骚，一霜二霜如此膏。物生固忌风味高，最以风味无一逃。葬之酒乡泣醨糟，一醉竟死俱陶陶。了我一身凡几醪，死生大矣惟所遭。饮中诸公人中豪，左手酒杯右手螯。醉魂浩荡不可招，为君以酒博葡卜。世间万事真牛毛，一醉一死俱蓬蒿。恭惟不杀心忉忉，视民如蟹呜呼饕。"}