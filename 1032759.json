{"id":"1032759","title":"和米芾李公炤家二王以前帖宜倾囊购取寄诗","dynasty":"宋","author":"薛绍彭","text":"圣草神踪手自持，心潜模范识前规。惜哉法书垂世久，妙帖堂堂或见遗。宝章大轴首尾俱，破古欺世完使离。当时鉴目独子著，有如痼病工难医。至今所收上卷五，流传未免识者嗤。世间无论有晋魏，几人解得真唐隋。文皇鉴定号得士，河南精识能穷微。即今未必无褚獠，宁馨动俗千金赀。古囊织褾可复得，白玉为躞黄金题。"}