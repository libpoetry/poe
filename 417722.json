{"id":"417722","title":"贺新郎 为广州诗社一周年作","dynasty":"近现代","author":"朱帆","text":"又是端阳近。遍天涯、龙舟催发，鼓声初震。千古骚人谪戍地，岭表风流未尽。更萃荟、南疆才隽。往日同抛忧国泪，到如今，化作诗泉喷。四美具，二难并。一年花事凭谁问。自羊城木棉开后，再传芳讯。红透园林三万树，乱入笺围笔阵。浑忘却，星星霜鬓。留得少年狂气在，对夕阳、笑把深杯引。呼旧雨，和新韵。"}