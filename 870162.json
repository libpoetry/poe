{"id":"870162","title":"送张太博知岳州","dynasty":"宋","author":"司马光","text":"严风秀木折为薪，得罪由来为出群。粥粥黄鸡憎鹤介，芄芄青蔓掩兰薰。天资谗嫉多端巧，人极精明不易分。饮水岂言吴刺史，谤书翻似马将军。波涛汹涌动寒野，楼阁嶕峣压暮云。红叶寺深秋暖见，苍山钟迥夜清闻。何妨绝境聊为中，正恐中朝亟用君。身外百愁俱掷置，放歌沈饮且醺醺。"}