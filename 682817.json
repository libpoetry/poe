{"id":"682817","title":"六月六日嘉会代柬","dynasty":"明","author":"区越","text":"野屏东北老松多，又种西偏竹数坡。梦断八重天更远，坐消三伏暑如何。幽栖岂有贤名在，荒径从劳长者过。莫惜新诗题满壁，茅柴呼取共君歌。不受山阴父老钱，还山亦似出山年。新诗赋就客盈座，白酒来时赪满肩。麋鹿动惊西华枕，凫鹥不上鉴湖船。岂知刘白赓歌日，绿野堂中几伴仙。"}