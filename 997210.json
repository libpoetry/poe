{"id":"997210","title":"答王道济寺丞观许道宁山水图","dynasty":"宋","author":"黄庭坚","text":"往逢醉许在长安，蛮溪大砚磨松烟。忽呼绢素翻砚水，久不下笔或经年。一日踏门撼门钮，巾帽攲斜犹索酒。举杯意气欲翻盆，倒卧虚樽将八九。醉拈枯笔尝墨色，势若山崩不停手。数尺江山万里遥，满堂风物冷萧萧。山僧归寺童子后，渔伯欲渡行人招。先君笑指溪上宅，鸬鹚白鹭如相识。许生再拜谢不能，乃是天机非笔力。自陈精力初未衰，八幅生绢作四时。蚤师李成最得意，什袭自藏人已知。贵人取去弃墙角，流落几姓知今谁。大梁画肆阅水墨，四图宛然当物色。自言早过许史门，常卖一声偶然得。雨雪涔涔满寺庭，四图泠落让丹青。往来睥睨谁比数，十万酬之观者惊。客还次第阅春夏，坐见岁序寒峥嵘。王丞来观叹唧唧，亦如我昔初见日。新诗雌黄多得实，信知君家有摩诘。我持此图二十年，眼见绿发皆华颠。许生缩手入黄泉，众史弄笔摩青天。君家枯松出老翟，颇似破屏有骨骼。一时所弃愿爱惜，不诬方将有人识。"}