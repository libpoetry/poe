{"id":"754001","title":"论诗","dynasty":"清","author":"李含章","text":"好诗如佳人，嫣然媚幽独。铅华屏不御，葆此无瑕玉。巧笑流瑳那，蛾眉腾曼绿。一顾失倾城，何必炫奇服。又如闻好鸟，应节喧百族。引吭扬天和，喁于叶弦乐。春花仓庚歌，夜月杜鹃哭。微物讵有知，听者感衷曲。始知心之声，不在斗繁缛。笑啼根至性，风萧任枨触。勿使天籁乖，要令老妪觉。神充貌自腴，至味乃蕴蓄。自从齐梁来，藻缋眩凡目。土木饰金貂，珷玞荐文椟。旁观岂不好，所苦真意斫。兰苕集翡翠，无由起遐瞩。嗟余少耽吟，月露困雕琢。牢笼及光景，镂刻到草木。迩来喜平淡，绮语久阁束。悲欢不自禁，涉笔或累辐。色黜剪彩艳，声异叩缶俗。妇人职中馈，岂事勤著录。讵知风人志，性灵藉陶淑。发情止礼义，本自三百牍。至音谐宫商，六义有正鹄。吾言或非迂，试取反覆读。"}