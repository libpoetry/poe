{"id":"439369","title":"东楼雨中七诗","dynasty":"金","author":"王元粹","text":"水边人去燕争泥，风动绿荷香满溪。高树绕楼遮望眼，独看山色过墙西。倚楼人看水东流，桥上行人却望楼。零落故宫无觅处，萧萧禾黍满城秋。多年苍柏拂檐枝，燕子飞来语向谁。枕簟不妨留客住，满楼风雨下帘时。雨入溪楼不见山，雨晴依旧数峰閒。韦郎诗句王维画，好在幽人指顾间。庭中野蔓走青蛇，窗外萱葵乱彩霞。云漏斜阳雷渐远，东边飞雨到琼华。好风吹袖觉凉生，雨后东溪水面平。无数荷莲看正好，却嫌波底乱蛙鸣。沟水清泠树影圆，下楼閒步上楼眠。夜来梦里惊风雨，元是松声到枕边。"}