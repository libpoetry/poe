{"id":"808125","title":"瑶台第一层 芙蓉山馆销寒第三集分题吴彩鸾写韵图","dynasty":"清","author":"杨芳灿","text":"写出蕊珠，仙子展、银光点素毫。娇鬟低亚，八千韵字，纤指能钞。灵书留秘籍，想簪花、绝世丰标。痴憨甚，从旁袖手，却笑文箫。萧条。佣书生计，便神仙、也觉无憀。笔床尘冷，砚池波涸，情障难销。上清沦谪久，倩青禽、传语蓝桥。盼三霄。怅眠蚕字灭，跨虎人遥。"}