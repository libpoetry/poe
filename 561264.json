{"id":"561264","title":"费氏横林孝友堂诗为学士钟石赋","dynasty":"明","author":"严嵩","text":"地擅溪山美，乡称德义门。衣冠先泽远，诗礼古风存。瓜蔓绵相引，槐阴绿正繁。傍岩开甲第，绕砌树芳荪。叠嶂芙蓉峙，飞流玉练奔。赭亭春秀茗，绩石夜闻猿。萝幌摊书静，萍池洗墨浑。钓游仍旧里，腾翥并天阍。黄阁崇师保，中朝伟弟昆。朝回珂满路，燕集醴盈尊。遗范元无改，殊恩讵可论。秪应传五桂，名比窦家村。"}