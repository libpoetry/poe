{"id":"487475","title":"听曲篇","dynasty":"明","author":"张元凯","text":"绿窗窈窕通明月，朱弦奏罢何疏越。燕姬艳舞方具陈，郑女清歌相对发。玲珑宛转绕翠屏，梁尘飒飒花冥冥。师传翻使惊恊律，心妙直欲追秦青。已听泠然振林木，复闻馀响流空谷。将无哀乐动人心，苏门之啸秦庭哭。当筵但见春融融，无限玉树摇东风。周郎欲顾曾无误，延年女弟徒称工。新声能令旧声变，贯珠不断危如线。偶觉凄清拂黛蛾，时为掩抑看团扇。画栋轻云夜不飞，凤凰肯逐箫声归。但怜白雪知音少，岂是红妆绝代稀。云鬟零乱歌才阕，东方欲明银烛灭。淳于一石自沉酣，不使冠缨座中绝。"}