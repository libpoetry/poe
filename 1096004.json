{"id":"1096004","title":"谢江东丘少卿漕使","dynasty":"宋","author":"释居简","text":"宣城阡陌连当涂，山田瘦瘠圬田腴。筑塍作圬九十四，频年风水圬为湖。圬中饥氓水入户，私迫公催猛如虎。三分更索水花苗，名色创闻氓不谕。流移转徙道边泣，并日不能谋一食。有生谁弗惜天年，望望谁宽倒悬急。江东使者愁上眉，惄然轸怀若调饥。疾呼官吏访田里，蠲租除赋苏颠隮。劝粜开仓赈寒饿，氓命垂垂出汤火。贪残俗吏漫窥窬，狡狯猾胥成㦬懡。家家祷公愿公寿，千亿子孙天地久。宣城彰教住山人，斐然相此歌谣声。"}