{"id":"702925","title":"怀古再用前韵三首","dynasty":"明","author":"谢元汴","text":"韩山高崱屶，烂斧我荛刍。开凿五丁手，艰虞九坂途。君为云汉锦，我作衣裳襦。譬若花开落，任其茵与污。孤山与梁益，晦显亦何殊。梅鹤非忘世，马牛可运租。冬青谁麦饭，汉贼费吁谟。心迹隆中并，高风处士逋。若论文章事，小巫或大巫。吟诗贾岛瘦，咏树庾山枯。潋潋河流缓，离离竹影敷。白烟空一抹，藜莠弥平芜。"}