{"id":"1230947","title":"送赵季文之湖州知事二首 其二","dynasty":"元","author":"胡助","text":"骏马行翩翩，青丝络锦鞯。美人向何处？言往苕之壖。苕溪绕城春水发，楼阁重重花漠漠。酾酒哦诗掀紫髯，水精宫里芙蓉幕。弁山如龙天际来，七十二朵青莲开。小娃双歌荡舟剧，沤波滉漾青于苔。君不见王孙宅，百年乔木高千尺。愿君种德及湖民，会见高文勒贞石。"}