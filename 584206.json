{"id":"584206","title":"韶阳诸山和唐士絅","dynasty":"明","author":"黄衷","text":"端居有素赏，适远无可欲。忽见韶阳山，徙倚负初旭。临胜辄改容，缓带不遑束。乃知石丈奇，遐心委幽独。楚人誇九疑，越客谈天目。胡为混尘埃，吾方怨亭毒。宛尔鸾鹄翔，瞥若熊豹伏。又如矢心人，附耳相申告。谁能荫芳茅，勿使风雨触。何必桃花源，胡麻此中熟。"}