{"id":"813419","title":"秋日杂兴五首选三","dynasty":"清","author":"李宪噩","text":"日入庭户暗，蟋蟀鸣前楹。初月含冷光，星汉皎互明。微风生树闲，始觉单衣轻。沈沈万籁静，忽忽念有生。弱冠耽书史，摧折期所成。壮岁不自立，日月忽已更。短韵何寂寥，聊以寄我情。当世不见知，安用身后名？既云拙进取，复不事生产。厌厌在世中，岁月供偃蹇。亲戚或相诮，妻孥亦愤懑。一编聊自娱，浩歌秋已晚。文字期永世，所托良非远。新晴气象分，天高片云卷。流盼悦时景，冲襟得萧散。如何倦游子，劳劳不顾返。清露被原隰，湛宇垂高秋。日夕陟南冈，平野圹悠悠。四顾但萧条，慨然思远游。振衣眺极浦，逝当理轻舟。借问欲何之？酆镐古幽州。崤陵峙其左，渭水西北流。自昔列圣宅，余迹今尚留。涉涂未及半，雨雪阻我求。还归衡茅下，怅望怀隐忧。"}