{"id":"11268","title":"同兖州张秀才过王侍御参谋宅赋十韵","dynasty":"唐代","author":"戴叔伦","text":"十年官不进，敛迹无怨咎。漂荡海内游，淹留楚乡久。因参戎幕下，寄宅湘川口。翦竹开广庭，瞻山敞虚牖。闲门早春至，陋巷新晴后。覆地落残梅，和风袅轻柳。逢迎车马客，邀结风尘友。意惬时会文，夜长聊饮酒。秉心转孤直，沉照随可否。岂学屈大夫，忧惭对渔叟。"}