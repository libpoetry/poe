{"id":"699901","title":"送王大参同年南还二首","dynasty":"明","author":"郭谏臣","text":"当年邂逅大江滨，策马看花上苑春。宦辙从来途路险，故乡归去岁华新。东风旧宅仍栽柳，细雨芳洲更采莼。别酒莫辞频劝饮，与君俱是倦游人。江城送客日西斜，一片孤帆去永嘉。泽国舟中无薏苡，官桥雪后有梅花。故人惜别重携手，游子先春拟到家。钟鼎山林俱梦幻，好将诗酒弄烟霞。"}