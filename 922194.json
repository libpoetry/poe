{"id":"922194","title":"小圃五咏 其四 甘菊","dynasty":"宋","author":"苏轼","text":"越山春始寒，霜菊晚愈好。朝来出细粟，稍觉芳岁老。孤根荫长松，独秀无众草。晨光虽照耀，秋雨半摧倒。先生卧不出，黄叶纷可扫。无人送酒壶，空腹嚼珠宝。香风入牙颊，楚些发天藻。新荑蔚已满，宿根寒不槁。扬扬弄芳蝶，生死何足道。颇讶昌黎翁，恨尔生不早。"}