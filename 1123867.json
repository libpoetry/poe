{"id":"1123867","title":"寄怀畏知二首","dynasty":"宋","author":"赵蕃","text":"忆昨题诗岁且更，路长谁与附书行。登楼见说同王粲，为赋悬知似贾生。杜老性非真傲诞，元龙气自旧峥嵘。天寒万物皆收敛，惟有孤松独向荣。驰檄传闻思一来，溪头几立望樯桅。黄花又作霜前槁，白酒空留秋后醅。早岁交游今孰在，暮年林壑要深陪。世间名宦岂不好，只恐势移成溺灰。"}