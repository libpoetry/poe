{"id":"733803","title":"凤岭","dynasty":"清","author":"王士禛","text":"南岐地何高，凤岭踞其右。路绝无钩梯，直上若悬溜。日月互蔽亏，光明错昏昼。云雾四荡潏，雷车中杂糅。飞龙何衙衙，夭矫出岩窦。俯瞰两当水，奔流下腾凑。转石类抟撠，画沙成篆籀。初疑饥蛟蟠，更作外蛇斗。闻昔周文王，盛德及灵囿。凤鸟此来集，世远事悠谬。末季重边防，戎马几驰骤。秋风吹散关，一夕惊老瘦。"}