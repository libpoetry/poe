{"id":"1070727","title":"海南有五色雀土人呼为小凤罕有见者苏子瞻谪居此郡绍圣庚辰冬再见之常作诗记其事公实以是年北归癸酉冬予亦两见之今二年矣乙亥八月二十二日会客陈氏园飞鸣庭下回翔久之众客惊叹创见因赋是诗","dynasty":"宋","author":"李光","text":"海南有珍禽，厥服具五色。绛者为之长，飞鸣随止息。佳哉陈氏园，形制存古迹。我游秀野堂，森木荫华席。群飞为我来，驯扰如夙昔。鸱枭既远遁，乌鸢俱辟易。邦人号小凤，隐见异凡翼。姬公叹不闻，尼父未之识。嗟予戆且愚，疾恶不量力。叱杞诮希烈，流窜至南极。神物知吾忠，天公怜我直。吉凶有先兆，告我将返北。苏公不吾欺，流咏冠今昔。斯言傥有徵，便可具接淅。"}