{"id":"245407","title":"马筱潭报雨","dynasty":"宋代","author":"陈襄","text":"皇佑岁庚寅，阴阳久郁堙。二时愆雨泽，百物悯膏屯。谷价方翔踴，民言备苦辛。原畴无播种，道路有饥贫。县令忧忘食，斋房退省身。朝归占甲子，暮出看星辰。野祀曾徼福，雩坛示礼神。祈求观古法，询访得龙津。遣吏苹蘩洁，斋书肺腑阵。灵泉汲坎{上穴下臼}，仙仗下嶙刚。雷斧潜嗔树，天波忽洒尘。音官沈鼓吹，市户湿衣巾。隆应声何速，盘旋志未伸。经纶惟四日，滂沛即逾旬。万谷山源发，三农水利均。趋田多耒耨，入里少刍薪。苗稼晨争插，坊庸夜不巡。讴谣兴父老，燕喜集宾亲。捐瘠苏中壑，生成赋大钧。邑人勿忘报，世世荷深仁。"}