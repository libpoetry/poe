{"id":"941290","title":"郊祀庆成诗","dynasty":"宋","author":"陈宗远","text":"宝历登三祀，觚坛类两仪。居歆修大报，肇祀述前规。景迓初阳吉，斋严一月期。采章循节俭，缊豫屏纷离。辂象停方贡，兵骖却道驰。殊庭崇祝告，太室款灵娭。黄道晴曦丽，青郊湛露滋。龙常腾旎旖，蜺羽胜葳蕤。列戟森宾卫，严更警禁帷。苍圆尊上帝，黄粹见方祇。馥郁阳宫燎，芬芳帝籍粢。非烟浮羽籥，叶气冒尊彝。济济锵圆玉，峨峨会采?。云裙纷下逮，月璧粲昭垂。合奏谐纯绎，登歌美缉熙。贰觞勤俟献，虚次迄亲祠。翊翊灵施佑，禳禳嘏致祠。招摇回左翿，阊阖敞南离。侍仗朝绅拥，升楼禁跸随。胪驩皆岳抃，驿赦霈皇慈。都号登瑶册，追思遗宝龟。燕谋端有自，鸿祉浩无私。肃穆东朝贺，登闳宣室釐。庆绵千岁统，欢奉万年卮。盛事辉三古，庞恩被八维。至诚深可卜，满假务深思。兢业传家法，盈成保庆基。万方严表正，九篑戒功亏。帝寿齐南极，边尘静北陲。具臣怀美报，成命绎周诗。"}