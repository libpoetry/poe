{"id":"703313","title":"过飞来寺","dynasty":"明","author":"释今无","text":"何代飞来壮此山，却令兵燹委尘寰。一回又见成今古，百岁那堪几往还。观水亦知禅定好，闻钟未许客愁删。金函探意原无着，惭愧秋空镇日閒。旧迹犹来可暂登，高栖我意别崚嶒。人情阅遍伤流水，鹤梦难寻愧老僧。绝巘猿声深佛宇，半江鼍雾逗渔灯。关情最是幽悽景，却被身忙总未曾。碧波深绕树丛青，画栋朱甍出化城。千古竟谁知静理，一时行客动閒情。玉环归洞虚持捉，锦缆盘江讶重轻。举世劳劳何事好，吟残微雨月微明。"}