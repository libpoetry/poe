{"id":"1119689","title":"次姜尧章赠诗卷中韵","dynasty":"宋","author":"陈造","text":"徐郎巢已焚，庭竹亦无在。太仓五升米，举室枵腹待。云何鲑菜供，日与长翁对。世有作金术，闾里颇猜怪。丘嫂剪髻馀，旧质叠新债。诗传侯王家，翰墨到省寺。姜郎粲然文，群蜚见孔翠。论交辱见予，卢马果同异。念君聚百指，一饱仰台馈。我亦多病过，忍口严酒戒。终胜柳柳州，吐水赋解祟。壮年志在行，皇皇困无君。老矣此念灰，去住如闲云。诗坛二三子，一见胜百闻。徐郎吴下蒙，绚丽工语言。滔天自滥觞，昔人求其源。隐几有妙领，未觉市声喧。自甘谢祖风，屑屑扫一室。准拟高史来，函丈置三席。声名绝辈行，文字追古昔。黄白马上郎，觌面不相挹。眼青节食事，日耐饥雷吼。兹幸陪众后，酒卮甫到口。不离寂寞滨，径造无何有。问津归有期，尚许寻盟否。"}