{"id":"471125","title":"和形影神三首陶苏皆言日月灯影余兼言水镜影 其三","dynasty":"明","author":"唐时升","text":"我居四大中，正如衣中著。我岂好往来，衣当有新故。道家贵久生，谓当长相附。竺乾大导师，广说无生语。亦知海有岸，不识津梁处。遂与二子偕，万劫每同住。如在百戏场，好丑安可数。贤愚贵贱间，头面无不具。工拙我为之，令子蒙毁誉。毁誉亦非真，会当随子去。苟悟万缘空，夫何忧何惧。一醉能几时，何以消百虑。"}