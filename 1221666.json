{"id":"1221666","title":"顾定之墨竹","dynasty":"元","author":"凌云翰","text":"淮南善画竹，其世宗虎头。前身萧恊律，后身文湖州。浓墨逼景献，健毫从澹游。清如李息齐，劲若柯丹丘。子昂固莫及，仲敏或可侔。素得金错法，向背分刚柔。兴来秪一扫，挥处踰双钩。两叶已笼夏，风枝仍报秋。遂令爱竹者，不必穿林幽。尝闻维摩像，神光烛遐陬。何如君子容，苍颜照清流。胸中有渭川，湛水同悠悠。载歌瞻菉咏，吾其企前脩。"}