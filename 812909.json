{"id":"812909","title":"满江红三首","dynasty":"清","author":"宋琬","text":"木末亭边，听山鬼、啾啾宵哭。阳九厄、衣冠道尽，伤哉臣仆！七国肯因晃错解，先生祸比温舒酷。讶当年、碧血溅蘼芜，今无绿。鱼服泣，君主逐，瓜蔓杀，门生族。叹诗书种绝，何人能续？简牍空馀南史恨，松杉已见长陵秃。酹荒祠、灯火尚青荧，金瓯覆。谁赋芜城，到今日、堪悲鲍照。凋瘵后、急须和扁，刀圭立效。禦马善称东野毕，投巫人羡西门豹。有淮南、父老诧河清，如公笑。书下考，仍长啸，辞五斗，从吾好。忽九宵丹凤，衔来温诏。旷曲河阳容借冠，提封古驿原名邵。问悬鱼、挂壁尚依然，庖丁道。白晰虬髯，论标格、鸡群之鹤。堪想像、虎头椽笔，解衣盘礡。剧孟差堪为伯仲，幼舆暂许栖丘壑。怪新来、金甲绿沉枪，浑抛却。桥上叟，曾相约，囊底智，今何若？任花眠柳醉，风嘲月谑。方外求羊随杖履，禁中颇牧思韬略。看他年、长剑倚崆峒，图麟阁。"}