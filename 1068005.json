{"id":"1068005","title":"包虎行","dynasty":"宋","author":"李彭","text":"画师老包气如虹，解衣醉倒尘泥中。急呼生绡卧展转，笔追造化分奇功。须臾奋袂于菟出，绝壑阴崖啸风月。悬著高堂烟雾深，观者胆寒俱辟易。谁为彪子与虥孙，宛陵后叶诸仍昆。顾视雄姿亦遒紧，小犊茧栗何劳吞。通玄论成驮贝叶，大空小穴随老衲。何暇与汝同条生，玄豹丰狐要弹压。"}