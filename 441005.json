{"id":"441005","title":"甲申上元感赋怀胡僧并呈留社诸公二十韵","dynasty":"当代","author":"秦鸿","text":"喧阒知更漏，平居理剩釭。画帘炱幂历，心乐响琤瑽。巉隐楼侵夜，清寒月浸窗。念遥思对酒，援翰起飞泷。肝胆时孤照，瞿昙世岂双。衣冠轻磊落，气骨贵丰厖。一叶舟犹泊，千钧鼎已扛。恢恢公领骥，跃跃我从駹。捬捭例扪舌，追攀忽绝谾。意宁逢魍魉，身既类蝚蛖。徒说胾爓腍，幡疑语沸哤。图擒摩黡虥，将渡探潜矼。击壤安乎命，如弦不欤憃。鸠形多短褐，肉食踞高庞。亭下谁敲唾，中流未誓江。风烟仍饱眼，涕泗欲盈腔。罅夜生红日，冲波采绿茳。篇成缀鞔鞳，句就锻矛鏦。道阻空长啸，山深岂独跫。明朝春又蛰，檐滴汇漎漎。"}