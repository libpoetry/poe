{"id":"432840","title":"里门歇夏杂句","dynasty":"近现代","author":"俞长源","text":"里门夏月自清嘉，凉簟疏帘朴不华。客去还余斜照在，閒阶饱看凤仙花。屋后墙沿地半湾，芦竿结处满藤攀。清凉世界吾家有，便在阴阴豆架间。庭前半亩地初耕，嘉木新裁绿未成。多谢邻蝉情意重，因风时送隔墙声。雨后新晴夕照开，庭除如洗足徘徊。墙阴一幅无题画，都是青苔造出来。满天星似满天钉，谜语同猜兴未停。邻笛忽吹新月上，一家人沐素辉听。满街争卖白瓤瓜，好事相逢口福夸。都道今年瓜价贱，不知梅望在贫家。饭余长日怎安排，北郭湖游友好偕。白布凉棚六柱舫，去来都泛小秦淮。"}