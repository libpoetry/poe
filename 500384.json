{"id":"500384","title":"仲春雅集分韵得染字","dynasty":"明","author":"陶安","text":"出自行春门，山明烟雾敛。平湖芳草生，野水绿如染。园亭桃李花，相映杯潋滟。乘风登白纻，石路不巇险。大江远漫漫，浮云闲冉冉。绝顶尊俎列，微酡入腮脸。山僧煮茗迎，松下门半掩。穿林叩仙洞，琼章借披检。钓台更留酌，真乐意无慊。因嗟久城市，不觉时荏苒。今日良宴集，兰亭视何忝。同行皆俊彦，冠佩罗整俨。临溪咏而归，悠然忆曾点。"}