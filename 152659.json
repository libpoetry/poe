{"id":"152659","title":"沁园春·宫烛分烟","dynasty":"宋代","author":"贺铸","text":"宫烛分烟，禁池开钥，凤城暮春。向落花香里，澄波影外，笙歌迟日，罗绮芳尘。载酒追游，联镳归晚，灯火平康寻梦云。逢迎处，最多才自负，巧笑相亲。离群。客浣漳滨。但惊见、来鸿归燕频。念日边消耗，天涯怅望，楼台清晓，帘暮黄昏。无限悲凉，不胜憔悴，断尽危肠销尽魂。方年少，恨浮名误我，乐事输人。"}