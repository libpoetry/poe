{"id":"1247206","title":"海上行送舒文质之京赴危大参之招","dynasty":"元末明初","author":"蓝仁","text":"海门五月南风高，龙骧万斛如鸿毛。蓬莱方丈渺何许，但见吞天沃日之洪涛。龙光蜃气迷咫尺，夜看星辰朝看日。居庸如天入海青，玉楼十二通仙灵。仙人楼居龙衮明，二十八宿风云生。山人曾驾辽东鹤，秋入瀛洲采灵药。归来尘土三十年，至今梦想钧天乐。十月北风鸿燕翔，羽人遗我云锦裳。纷纷霪雨暗八荒，子胡不归白玉堂。山人笑与青山别，夜鹤秋猿意悽恻。有书伏阙救疮痍，江南小臣如蚁虱。吾闻东海百谷王，有如宸居朝四方。江淮道路日流血，海若率职能令海道成康庄。吴樯楚柁千艘入，白粲红陈万仓积。近传渤海罢干戈，复道涂山来玉帛。我歌海上行，送子万里情。匣中双吴钩，忽作蛟龙鸣。安得持之献天子，一扫六合风尘清。"}