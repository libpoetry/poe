{"id":"868951","title":"满庭芳 其一 三月十七日雨后极目亭寄示张敏叔、程致道","dynasty":"宋","author":"叶梦得","text":"麦陇如云，清风吹破，夜来疏雨才晴。满川烟草，残照落微明。缥缈危栏曲槛，遥天尽、日脚初平。青林外，参差暝霭，萦带远山横。孤城。春雨过，绿阴是处，时有莺声。问落絮游丝，毕竟何成。信步苍苔绕遍，真堪付、闲客闲行。微吟罢，重回皓首，江海渺遗情。"}