{"id":"623223","title":"初八夜微雨初九晨夕丝丝不断","dynasty":"明","author":"郭之奇","text":"细雨浥韶光，丝丝天外飏。抽添生意急，点注化工忙。入夜无声远，行春有脚长。晓风扶气力，云岫几苍茫。烟渍还流碧，寒深欲坠霜。遥从他树杪，飞入我庭廊。润草开微嫩，经花出暗芳。因依多袅娜，潇洒异轻狂。慰帖幽人意，牵连久客肠。洗心依淡泊，谁肯赋凄凉。"}