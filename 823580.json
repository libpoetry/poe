{"id":"823580","title":"倦寻芳 次王元泽韵","dynasty":"清末近现代初","author":"吴湖帆","text":"燕来认户，莺入窥帘，挽住春昼。岁闰重三，争艳万花如绣。展青茵，飘红袖。点酥滴粉怜香透。倚阑干，渐黄昏近也，销魂时候。凭佳丽、殷勤剪烛，美酒亲携，柔素纤手。会向蓬山小隐，弱波微皱。一刻春宵沉醉后。十分芳绪添情旧。惹相思，怕从今带围因瘦。"}