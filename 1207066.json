{"id":"1207066","title":"沁园春","dynasty":"元","author":"程文海","text":"天上仙人，只爱楼居，真成故常。自五云深处，乘风冉冉，三神山畔，弭节阳阳。醉里乾坤，闲中岁月，兴到谢家春草塘。凭高望，看尘间万事，翻覆苍黄。好留此意要荒。想坡老、风流肯独当。况日边红杏，空迷蝶梦，眼前绿树，娇啭莺簧。明媚时光，温柔地气，傥可栖迟老是乡。花神诉，怨春归阆苑，自有天香。"}