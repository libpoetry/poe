{"id":"100906","title":"袁公济和刘景文登介亭诗复次韵答之","dynasty":"宋代","author":"苏轼","text":"昏昏堕醉梦，奈此六月溽。君诗如清风，吹我朝睡足。登临得佳句，江白照湖渌。袖手独不言，默稿已在腹。是时风雨过，蔼蔼云归麓。疏星带微月，金火争见伏。惜哉此清景，变灭不可逐。归来读君诗，耿耿犹在目。却思少年日，声价争场屋。文如翻水成，赋作叉手速。秋风起鸿雁，我亦继华躅。那知君蹭蹬，独泣荆山玉。相见南新道，青衫垂破幅。早知事大缪，恨不十年读。莫嫌冯唐老，终胜贾谊哭。今年复为僚，旧好许重续。升沉何足道，等是蛮与触。共为湖山主，出入穷涧谷。众驰君不争，人弃我所欲。何时神武门，相约挂冠服。"}