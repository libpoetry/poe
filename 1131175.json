{"id":"1131175","title":"端明殿学士汪公挽词","dynasty":"宋","author":"楼钥","text":"制阃诗书帅，公朝侍从臣。身能全进退，人可得疏亲。曳履声犹在，持衡迹遂陈。从今几百载，更复见斯人。蚤岁声名大，婆娑始遇时。难兄屏隔坐，令子桂芳枝。人望还为用，天胡不慭遗。成蹊堪喻大，堕泪不须碑。道学不尽试，功名祇绪馀。立朝惟正色，荐士有遗书。百赎嗟无及，九京谁与居。莫酬推毂意，衰涕湿巾裾。"}