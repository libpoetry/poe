{"id":"698603","title":"补庵三度惠酒而此番所惠参酒者绝清冽可人虽味甚浓厚而置之杯中淡若无色可谓嘉品因剧饮至醉遂成口号奉谢三首","dynasty":"明","author":"唐顺之","text":"磁杯写尽只疑空，秋月寒潭意颇同。隐几偶然成独酌，夜凉白露满庭中。每甘樗散惟须酒，欲补虚赢却藉参。瘵疾陶生兼好饮，举杯深见故人心。绝无色相倾明水，只有馨香藉白茅。此夕饮醇?一醉，恰如把臂与公交。"}