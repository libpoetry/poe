{"id":"1235679","title":"观物","dynasty":"元","author":"许衡","text":"行路纷如缕，间关权与数。翻成拙者谋，一往竟不悟。我始窥其端，居宽尚盘桓。盘桓非怯尔，后事当无难。万物备吾身，身贫道未贫。观时见物理，主静得天真。心爽星辰夜，情欣草木春。自怜离乱后，能作太平人。事物形虽同，中间势各异。推迁无宁期，倏忽已易位。智者识机微，安焉处平易。人生贵无私，莫使闻见累。"}