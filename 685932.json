{"id":"685932","title":"感遇三首","dynasty":"明","author":"卢龙云","text":"世情纷忌直，宦态转为工。触事情偏感，趋时愿不同。是非庄蝶梦，得失楚人弓。汝力虽难致，欣看论已公。百里今司牧，俦非保障哉。食须怜弱肉，吹或借寒灰。直道凭谁主，狂澜未可回。逢时应百感，何止七堪哀。澹泊明吾志，孤贞谢世嚣。蛾眉妒任老，鸡肋毁防销。未拟三休去，真成独酌谣。自公多暇日，堪自慰蓬飘。"}