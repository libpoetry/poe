{"id":"825509","title":"汤蛰仙求作明遗老朱舜水诗","dynasty":"清末近现代初","author":"郑孝胥","text":"后乐园中好树石，海波吞天滞魂魄。九原想与夷齐游，徙倚祠门长太息。当年东邻重忠义，潘侯倒屣迎宾客。驹笼私第址堪寻，龙麓高坟碑未泐。我游江户尝凭吊，窃敬此翁世莫识。忽闻学社噪杭州，归骨建祠争甚力。斯人辟世虽不返，故国旧君心匪易。纷纷正欲废大伦，谬托同心定何益。策名委质义难背，自许英灵照肝膈。善学柳下有不可，妄附紫阳渠所斥。"}