{"id":"310952","title":"台城路·送杨次典太史旋播","dynasty":"现代","author":"邓潜","text":"计程梦已随君远，千山万山黔路。赠缟新欢，大罗前梦，几个铜驼街聚。萍蓬旧侣。正团雪翻时，乱云迷处。唳鹤声声，望乡心挂夕阳树。情知离合不免，奈非时燕雁，相背飞去。北里传杯，西窗剪烛，忍话巴山残雨。留君不住。算归及秋气，菊花为主。感我无家，锦官愁杜宇。"}