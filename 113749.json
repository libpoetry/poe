{"id":"113749","title":"赠李彦深·琼枝虽疗渴","dynasty":"宋代","author":"黄庭坚","text":"琼枝虽疗渴，萱草忘人忧。李君气萧萧，翠竹摇清秋。步竹来过门，日色在帘钩。开云睹白雉，临水对虚舟。言少常造极，色夷似无求。醉尉厅索寞，寒泉沃茶瓯。四坐愁水厄，并缾犹屡投。斮锡碎玉札，闲荐当众羞。微物不足贵，且延君少留。行役阻相见，心如旆悠悠。春鱼出清涔，社酒欲胜篘。时来得晤语，呼客尽更筹。"}