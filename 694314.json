{"id":"694314","title":"次韵张侍御叔亨至白沙","dynasty":"明","author":"陈献章","text":"生死遭逢未可知，两生名氏至今疑。自陈多病甘为退，肯与閒愁博得衰。冷雨侵人呼酒数，瘦藤扶老看花迟。绣衣未笑茅根秃，来请延陵十字碑。旧事追惟喜复悲，一生羸马著鞭迟。春来花鸟偏留赏，老去膏肓更莫医。苏子瞻家真一酒，邵尧夫样打乖诗。同歌同醉同今夕，绝胜长安别后思。"}