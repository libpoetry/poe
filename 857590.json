{"id":"857590","title":"摸鱼儿","dynasty":"宋","author":"王同祖","text":"记年时、荔枝香里，深红一片成阵。迎风浴露精神爽，谁似阿娇丰韵。黄昏近。望翠幕玳席，粉面云鬟映。娇波微瞬。向烛影交相，歌声闲绕，私语画阑并。佳期事，好处天还悭吝。莺啼燕语无定。一轮明月人千里，空梦云温雨润。萧郎病。恨天阔鸿稀，杳杳沈芳讯。日长人静。但时把好山，学他媚妩，偷就眉峰印。"}