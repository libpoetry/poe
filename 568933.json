{"id":"568933","title":"遇故将军袁泽知其为太常柳庄先生裔也因出洪武永乐中诸贤所贻先生诗文示之且赠以五言长体一章","dynasty":"明","author":"王世贞","text":"汝家老天纲，逆旅识马周。鸢肩复火色，腾上不久留。人主狎片言，车前呵八驺。耳孙曰庭玉，间行至幽州。文皇薄朱邸，钓奇出旁搜。环卫十二介，一一雄貔貅。中有天人姿，胡髯挺如虬。太华压千岩，海王朝万流。再拜献祯符，契若钵水投。老官太常丞，不爱鸣雌侯。象贤如客师，宛尔绍箕裘。邂逅睹之子，倜傥非常流。自云少衿裾，亦晓攻坟丘。献书光范门，十上九不酬。是以飘然去，立挟南夷酋。金印垂入腰，弃之若蜉蝣。落魄宇宙间，耻与鸟鼠俦。晚知太常裔，令我慨前休。示汝卷一编，汝当思聿修。七尺长彪躯，燕颔仍虎头。未审投笔时，亦曾揽镜否。吾闻公侯始，其后必见收。七叶鸣珂巷，带砺等河丘。往往靖难勋，昔受若祖谋。勿孤人相编，貂蝉在兜鍪。"}