{"id":"603594","title":"寄弟","dynasty":"明","author":"杨起元","text":"我年四十一，亦知四十非。双亲家万里，梦寐常依依。尚幸我弟贤，夙夜侍庭帏。我无补衮功，只以窃禄违。自从七月来，三命清切司。首展经筵书，再篡曹工题。复令知制诰，代草明光扉。备员立螭蚴，何异立仗骑。天子本圣明，忠臣要防微。秦陇旱为雪，东南潦是饥。委非亲民职，内计诚无奇。肉食每自愧，几欲抽簪归。尚抱献纳心，终欲有所施。不然望旧山，归来慰严慈。春初种松竹，想已含绿滋。未种应为种，勿过青春时。"}