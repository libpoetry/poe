{"id":"298661","title":"沁园春·落花","dynasty":"清代","author":"华长发","text":"红雨满园，情难自禁，此际伤春。恨迟来杜牧，空寻旧约，重过崔护，题向谁门。暖策青骢，鸣鞭嘶去，散作吴宫锦绣纹。招寻去，讶莺啼渐老，绿荫方新。依稀倩女离魂。纵入梦悠扬也化云。恐女郎挈伴，疑非旧路，牧童遥指，又失前村。百里锦江，千年玉洞，洗尽胭脂过雨痕。夜游也，须高烧银烛，莫空金樽。"}