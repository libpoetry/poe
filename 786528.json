{"id":"786528","title":"题近人所作「桃源问答游叙文」后","dynasty":"清","author":"洪繻","text":"传说桃源时避秦，千年一到武陵人。鸡犬鲜逢山外物，桑麻未识世间春。兵燹徵徭是何事，问津逝者葛天民。源里遗民纷纷说，秦时苛政如火热。六国子孙多系累，天下儒生半坑杀。男儿负剑到长城，妇女纫针入南越。我闻斯语犹未终，秦民怒发冲冠中。秦时纲纪虽近暴，惨惨犹存华夏风。百年礼乐未崩坏，三代车书尚遵同。以暴衡暴祇百一，秦罪已是邱山崇。岂似我今□化外，非法横施来自郐。刀锯日日供牺牲，鞭扑朝朝催课最。无丝、无苗亦税科，有丁、有户皆头会。俎豆古风弃弁髦，衣服新制留蛮襘。神山千里尽沦胥，文物一朝随芜秽。穷奇食人口有牙，蚩尤为兽翅生背。相逢不作同等看，胡髡越裸丑周冠。颠倒天行无历纪，邱虚郡县有戈干。饥饿夷、齐失薇蕨，艰难黄绮在商山。秦时容得桃源在，桃源经今亦迁改。忽荒净土与仙津，阨窄五洲兼四海。秦人今更去遥遥，惆怅渔郎不相待！"}