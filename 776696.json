{"id":"776696","title":"秋感","dynasty":"清","author":"陈锡金","text":"频年漂泊滞江湖，慷慨悲歌碎唾壶。名士由来羞画饼，丈夫自古志悬弧。诚知天地方龙战，不信人才出狗屠。沧海茫茫豪气在，私将明镜照头颅。大江东去日西斜，身世无聊百感加。两鬓不堪成白雪，一年容易又黄花。人争驱逐中原鹿，我独优游下泽车。萧瑟秋风怕凭吊，六朝金粉剩寒鸦。"}