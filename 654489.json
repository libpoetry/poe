{"id":"654489","title":"送朱方伯","dynasty":"明","author":"何乔新","text":"春郊雨初霁，绿树含华滋。使君驾言迈，双旆风披披。崤函渺何许，去路正倭迟。且罄同袍欢，饮饯江之湄。开樽酌芳醑，授简哦新词。宾从劝且酬，不觉驶景移。念兹长安道，年来困创痍。穷边吼豺虎，孤戍屯熊罴。君行殿藩服，一展胸中奇。露檄谕疏勒，挥戈斩屠耆。坐令三边士，卖刀事锄犁。功成奏丹扆，峻擢拥旌麾。君车日已远，会晤当何时。愿言树嘉绩，慰我渴与饥。"}