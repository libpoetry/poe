{"id":"1119699","title":"次韵张秀才题汪叔量挹秀亭","dynasty":"宋","author":"陈造","text":"清江如玦山如环，主人胸次自江山。寰中秀气困豪取，著亭杳霭空濛间。碧浪明边帆影远，暖风香里林花晚。市声隐地了不闻，贪看霏烟抹层巘。青山隐吏须已霜，带宽未用怜东阳。每来亭上小箕踞，傲睨山色挹江光。一樽从君多暇日，更诵清诗绿人发。绝胜九衢尘雾中，金印累累客牢石。清游如省隔世环，身系组绶心溪山。此亭攫踞山水上，羡君脱屣尘埃间。不应室迩嗟人远，时上风烟慰衰晚。恍如坐我天姥傍，长啸持杯揖云巘。张侯清吟句挟霜，肯因闻笛赋山阳。空青染袂醉颓玉，笑人簿领阅流光。诛茅结邻约他日，会映轩窗晞秃发。径从两君赋归来，何须官满六百石。"}