{"id":"1076871","title":"大宋中兴雅","dynasty":"宋","author":"李正民","text":"炎正中微，泰极而否。边陲云扰，中原糜沸。靖康之元，逼我京师。金汤弛备，兵缠紫微。天方佑宋，帝在济阳。貔貅十万，左右陈行。旌旗蔽野，戈鋋彗云。八神警跸，七萃骏奔。移师商丘，亿兆乐推。讴歌狱讼，竭蹶咸归。爰登宝位，爰绍丕基。兢兢业业，一日万机。既巡淮甸，乃涖浙江。遣使聘问，原隰相望。两宫未复，夙夜靡遑。经之营之，十有馀年。戊午之秋，使车来旋。谓彼邻国，远达温言。欲讲盟好，厥志已坚。使在淮浦，众言盈庭。如蜩如螗，如沸如羹。更唱迭和，万口狺狺。帝若不闻，默与神谋。圣志先定，惟相是诹。轺车戾止，和好是求。复我河南，旧县与州。疆界方交，左贤被罪。谋臣既歼，信誓中悔。古贤继之，矜其勇鸷。氛尘冥冥，侵我淮泗。帝赫斯怒，张我皇威。乃敕六将，建尔鼓旗。追奔逐北，于淮之湄。师入陈许，亦反濉涣。两都震惧，人心冰泮。元戎駃马，往告于金。群情愕眙，罔敢来侵。皇天悔祸，殊邻革心。按兵于境，旧盟是寻。锡以金帛，稛载方舟。皇华络绎，典礼具修。载书孔明，戎车遄迈。质于鬼神，万世永赖。龙楯来归，兆庶雨泣。圣心孺慕，哀恫罔极。百神毕会，缵禹之迹。永祐后昆，山川叶吉。长乐就养，袆衣褕翟。万寿称觞，怡心顺色。晨羞既进，夕膳载加。天子之孝，修于邦家。归马散牛，句戈束矢。大将释师，军政咸理。淮滨之民，夜眠晏起。秉尔耒耜，或耘或宣，惟仲山甫。爱莫助之，民鲜克举。我宋之隆，君臣会通。咸有一德，协于尹躬。中兴之功，薰灼夷夏。臣作是诗，以继周雅。"}