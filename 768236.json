{"id":"768236","title":"摸鱼子 莼","dynasty":"清","author":"龚翔麟","text":"动西风、季鹰归兴，江乡夜雨初霁。锦宫夜促冰蚕织，漂出鱼须烟际。秋奁里。看荡桨吴娃、手撷青丝腻。鹭浮鸥起。爱拍拍随波，连钱惯惹，点点雪翎缀。红盐洒，蟹眼嫩汤初沸。橙齑相伴鲈鲙。鹅儿酒暖流匙滑，纤手劝郎同醉。尊前觑。是苏小当年，曾绾同心结。而今须记。待谱就吴歈，香羹碧涧，不数井芹美。"}