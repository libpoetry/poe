{"id":"700885","title":"病中得长儿潜书至自北京喜而赋此因便书示潜凡","dynasty":"明","author":"梁兰","text":"潇然卧病室南隅，赖有诸孙问起居。原自闾阎踪迹少，转于朋旧笑谈疏。馀年止饮瓢应弃，近日粗安药未除。底事老怀能慰藉，叩门人送北京书。书来万里报平安，抱病胸怀取次宽。首报远方俱入贡，中期老父倍加餐。新分马乳偏能饮，旧赐貂裘不怕寒。兼说冷官多述作，赋成早晚寄来看。"}