{"id":"761522","title":"紫萸香慢 丙辰重九","dynasty":"清","author":"况周颐","text":"又匆匆、一回重九，菊萸总随愁新。恁悲哉秋气，惯萧瑟、隔年人。最是无风无雨，费遥山眉翠，镇日合颦。念东篱、俊约迹往越成尘。渺过雁、几重冷云。黄昏。忍对清尊。持薄酒，与谁温。甚青娥皓齿，檀痕掐损，毕竟声吞。总然夕阳如醉，算多事、怨浓氛。强登临、自怜衰鬓，故人不见，寥落客里佳辰，霜重闭门。"}