{"id":"829688","title":"马通伯属题姚惜抱刘石庵行楷卷子 姚卷","dynasty":"清末近现代初","author":"郑孝胥","text":"明人尚阁帖，香光始一变。国朝竞学董，阉然似乡愿。梦楼尤侧媚，腼作吴姬面。姬传稍劲秀，董鬼终入腕。后来有南园，纵笔绝傲岸。纷纷女郎耳，此士真好汉。安吴论书家，欲下石如拜。邓书殊非雅，恶札岂可耐。石庵号蕴藉，堆墨作狡狯。未若何道州，斫陈不挂铠。何笔晚苦骄，嵬騀近俗态。出林喻飞鸟，我意在无碍。"}