{"id":"697246","title":"送汪明府之兰溪二首","dynasty":"明","author":"胡应麟","text":"双凫迢递出枫宸，驷马喧阗拥画轮。邑宰成都衣锦客，关逢函谷授繻人。春风水驿栽花遍，夕照山衙扫叶频。回首御屏书第一，循良何事问州民。河梁初日照栖鸦，玉舄高凌大海霞。射策中朝新上第，传经南国旧名家。香飞桃李盈山郭，秀撷兰苕傍水涯。屈指黄金徵汉殿，漫将离色赋蒹葭。"}