{"id":"690359","title":"次来韵复杨应宁中舍","dynasty":"明","author":"张弼","text":"婉娈青袍早策勋，明光宫里拜明君。丹山雏凤声和律，濯水神驹足绝群。三策又誇金榜捷，一生都擅玉堂文。狂夫曾赏高轩过，今日空瞻日莫云。曾记垂髫谒于勋，青霞衣袂紫阳君。笔锋卓尔谁能及，诗思飘然自不群。北海风涛鹍变化，南山雾雨豹成文。张翰醉卧三江月，何处飞来五朵云。"}