{"id":"822523","title":"燕山亭 丁巳元日车过金鳌玉蝀桥，圆殿琼㠀，参差盈望，岁华转换，风景不殊，怆然动念，因调此解","dynasty":"清末近现代初","author":"周岸登","text":"椒酒迎曦，梅萼破寒，丽日千门光烂。琼㠀镜空，太液冰澌，回合望中圆殿。岁首年芳，抵多少、羁人心眼。谁管。嗟旧雪犹凝，旧尘轻换。轻换。离梦重重，问天上人閒，赋情何限。金勒竞飞，绣幰齐开，争夸早莺新燕。旧扫巢痕，是高处、寒多春远。归晚。和泪饮、冻醪杯浅。"}