{"id":"863750","title":"投柴殿院","dynasty":"宋","author":"王禹称","text":"南面修文德，东吴纳土疆。苍生思抚育，丹诏择循良。乌府官新转，龙头桂旧香。渡江骢马瘦，垂地绣衣长。纶阁材知屈，苏台俗必康。恩流一车雨，威凛柏台霜。休假寻山寺，行春泊野塘。白公是前政，鲁望有维桑。求瘼心虽切，颐神道岂妨。煎茶虎丘井，捣药木兰堂。笋蕨供家馔，园林著道装。击筇教鹤舞，收橘待僧尝。迎使朝衣稳，娱宾绮席张。犬声销巷陌，莺舌动笙簧。冷句题秋叶，孤琴贮夜囊。歌楼寒月白，饮舫晚波凉。官业除苛法，家风袭雅章。豸冠危肃物，象简醉横床。熊轼淹宁久，鳌头誉转芳。南园休命侣，北阙即徵黄。清贵容谁见，遭逢合自强。字人叨属邑，畏德每循墙。名品知悬隔，孤危俟荐扬。折腰休太息，青眼异寻常。岱岳容拳石，沧溟纳滥觞。扶摇如借便，羽翼必高翔。从事员多阙，徒劳迹可伤。金台虽载筑，珠履未成行。始隗前言在，依刘后进光。免教青史上，徒美一燕王。"}