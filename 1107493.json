{"id":"1107493","title":"浣溪沙 其三","dynasty":"宋","author":"史浩","text":"湿翠湖山收晚烟。月华如练水如天。兴来催上钓鱼船。青箬一尊汀草畔，霜筠数曲渚花边。更于何处觅神仙。梁武憨痴达摩呆。个中消息岂容猜。九年面壁口慵开。双履却寻归路止，一花原不是君栽。这回枉了一遭来。索得玄珠也是呆。人人有分莫胡猜。顶门一眼镇长开。路断玉关无辙迹，雪埋葱岭没根栽。始称达摩不曾来。胜概朱楹俯碧湖。萧萧风月一尘无。只堪绿蚁满尊浮。况是小春天正爽，杖藜相与探梅初。半皴枝上未成珠。远岫数堆苍玉髻。平湖千顷碧琉璃。笙歌催我上船时。载月有如浮玉鉴，采莲还复拥燕脂。更于何处觅瑶池。"}