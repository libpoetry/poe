{"id":"594747","title":"题曾孝廉醉隐楼","dynasty":"明","author":"欧大任","text":"避世君深隐，高楼颂酒星。浮名逃白堕，长啸落青冥。大宛蒲萄熟，乌程竹叶泠。蟹螯持斝共，鱼脍就船停。痛饮差为适，酣歌不愿醒。陆应沉曼倩，关可闭刘伶。马乳谁沾赐，鸱夷每系瓶。竟留千石酿，曾上九江舲。夜月帘犹捲，秋风户尚扃。黄公旧垆在，回辔敢重经。"}