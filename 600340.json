{"id":"600340","title":"仲秋有事园陵同任白甫咏","dynasty":"明","author":"王弘诲","text":"城市厌烦嚣，兹游惬吾素。平明辞国门，迥抱沧洲趣。林幽朝暾薄，野旷晴云护。维时秋气中，金飙散轻雾。驾言将安从，遥企陵园路。佳气正郁葱，王程戒朝暮。启处诚不遑，心赏讵云负。况兹同声侣，托乘相欢晤。壶觞时共适，鱼鸟一回顾。缅想尘外踪，于焉探隹句。登高愧大夫，搦管何当赋。"}