{"id":"480826","title":"题郑迪画","dynasty":"明","author":"刘溥","text":"阖闾城北阳城湖，一碧万顷涵太虚。玉山虞山迭襟带，林屋矗矗当前袪。君家还在河之北，乔木森然围大宅。长风卷浪送高帆，一日行程才顷刻。我因瓜葛长往来，南汀西渚芙蓉开。尊翁平生好怀抱，长日与我衔金杯。一朝我应征书起，高步天门拜天子。献策惭无一万言，归梦常飞四千里。四千里路何悠悠，暮云春树难为愁。忽报尊翁已沦没，使我恸哭无时休。今年省侍还乡遇，访旧还来旧游处。却将愁思改欢容，二子森然如玉树。旧书增多新宅高，萱堂日日堆蟠桃。里中长老说佳子，邑里官吏称贤豪。伯也从容性非懒，仲也谦恭我东坦。从来孝友出故家，读书出仕亦未晚。"}