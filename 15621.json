{"id":"15621","title":"罪松·虽为青松姿","dynasty":"唐代","author":"孟郊","text":"虽为青松姿，霜风何所宜。二月天下树，绿于青松枝。勿谓贤者喻，勿谓愚者规。伊吕代封爵，夷齐终身饥。彼曲既在斯，我正实在兹。泾流合渭流，清浊各自持。天令设四时，荣衰有常期。荣合随时荣，衰合随时衰。天令既不从，甚不敬天时。松乃不臣木，青青独何为。"}