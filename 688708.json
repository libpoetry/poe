{"id":"688708","title":"寄赠槎溪王翁","dynasty":"明","author":"严嵩","text":"问讯金陵河上居，别来风景复何如。群鸥自占溪翁席，驷马能停省客车。云树江东频入梦，塞鸿天北漫题书。极知泉石身间乐，不向中朝羡佩鱼。远别无因问起居，开函初喜得双鱼。镜中华发年何似，湖上扁舟晚自如。身健底须求大药，眼明犹复理残书。近闻欲返槎溪棹，故里云山乐有馀。"}