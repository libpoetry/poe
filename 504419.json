{"id":"504419","title":"题蜀山图五十四韵","dynasty":"明","author":"李昱","text":"蚕丛开迹处，追旧已茫然。霸业依天险，王图度地偏。蜀乡繁景物，秦塞迥人烟。邛笮名非一，褒斜路几千。尧封终未遍，禹贡岂应全。不尽山环绕，无穷水接连。岷峨相互属，沱汉共洄沿。飞鹤犹难过，哀猿尚可缘。扪参还历井，入地忽登天。峻坂青泥滑，嵌岩碧树圆。一吟三叹息，十步九欹颠。行路难如此，伤时益勉旃。良工曾夙契，绘事至今传。路始蚕崖入，人於鸟道旋。锦江元自阔，玉垒为谁坚。迤?瞻眉曲，苍茫忆磬川。犍为藏小县，宣化瞰层巅。僧寺随高下，商帆或后先。盘涡宜鹭浴，枉渚称鸥眠。锁水通旁港，泸州带野壖。涪翁亭共仰，堡子塞堪怜。南定楼云矗，嘉陵石黛妍。平林方蓊郁，远嶂复联翩。黔水明沙溆，酆山夹市廛。载经夔子国，多羡武侯贤。八阵躬耕后，三分未出前。北来愁魏武，东下骇孙权。猿鸟今萧瑟，风云亦渺悬。空馀滩漠漠，惟有月娟娟。工部人千古，成都屋数椽。云安尝伏枕，涪万不闻鹃。屡过瞿唐峡，须乘滟滪船。垂堂能弗戒，上濑却劳牵。捩柂凭三老，摊钱问长年。壮游虽去邑，故隐必归田。步履西郊外，移家二崦边。白盐疑雪积，赤甲与霞褰。所值干戈地，皆成锦绣篇。江花供句好，汀草映袍鲜。一老俱云已，群公抑有焉。凝神搜僻壤，游思究残编。高祖炎基肇，文翁美化专。喧腾长卿檄，寂寞子云玄。跃马城难恃，鸣蛙井易穿。赤符重烜赫，白帝谩迁延。莫哂姜维阁，休誇邓艾毡。英雄基始创，庸闇祚难绵。中土名犹正，边夷僣罔悛。晋唐初改辙，李孟又摩肩。守固宁修德，乘危乃慕膻。浮云驰往誉，流水逐前愆。草阁秋风老，花溪夜雨悬。纷纷看崒嵂，历历数潺湲。咫尺登临罢，挥毫染素笺。"}