{"id":"805902","title":"八宝玉交枝","dynasty":"清","author":"奕绘","text":"雨泪栏干，云容澹宕，春色不关桃李。昨日海棠花最好，今日梨花开矣。无人庭院，矇眬墙角黄昏，娟娟林下非耶是。是否前生明月，后身秋水。遥忆南谷泉甘，东风力足，山梨万树相倚。餐灏气、蝶翻霞翅。冒冷雾、蜂偷金蕊。又远胜、玉华宫里。团圆结果香无比。拈取一枝看，千红万紫皆羞死。"}