{"id":"700911","title":"秋日游蒲涧赠丁戊山人","dynasty":"明","author":"梁有誉","text":"紫岩曲曲隐晴天，万壑凉生珠箔前。访古时扳偃蹇树，谈虚独饮清泠泉。迹缘遁世寻三秀，心为逃名得四禅。一自白鸾飞去后，到来应是几千年。涧道秋生松桂风，泉声飞下绿云中。何时天外招黄鹄，此日岩前看白虹。露湿野坛丹井合，苔昏荒径菊湖空。兴来负笈归何处，五岳迢遥路不穷。"}