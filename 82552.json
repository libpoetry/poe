{"id":"82552","title":"小葺村居·昔我作屋时","dynasty":"宋代","author":"陆游","text":"昔我作屋时，趣欲庇风雨。茆茨寒自刈，条枚细相拄。庳湿生蚍蚽，得暖森翅羽，摧挠自栋梁，朽败连柱础。邻父为我言：努力谋安处，土坚瓦可陶，步近木易取。岂知七十翁，沈痼久未愈，身世如浮沤，家舍真逆旅，一床居易足，十岁敢自许。且当复其初，浩歌卧环堵。"}