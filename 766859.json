{"id":"766859","title":"双双燕 其二 客兖州寻梅花不遇","dynasty":"清","author":"俞士彪","text":"渐春到了，叹屡负佳期，经年久客。拟将梅蕊，寄与故园消息。踏雪相寻南陌，浑不见、枝头春色。想应笑我羁愁，故故收香藏白。犹忆。小楼欢适。正斜亸香肩，玉纤轻摘。而今憔悴，花也共人岑寂。淡月暗笼窗槅，但梦想、年时妆额。空恨驿使难逢，强奏一声羌笛。"}