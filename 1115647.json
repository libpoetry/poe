{"id":"1115647","title":"初入淮河四绝句","dynasty":"宋","author":"杨万里","text":"船离洪泽岸头沙，入到淮河意不佳。何必桑乾方是远，中流以北即天涯。刘岳张韩宣国威，赵张二相筑皇基。长淮咫尺分南北，泪湿秋风欲怨谁。两岸舟船各背驰，波痕交涉亦难为。只馀鸥鹭无拘管，北去南来自在飞。中原父老莫空谈，逢著王人诉不堪。却是归鸿不能语，一年一度到江南。"}