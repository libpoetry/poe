{"id":"698565","title":"囊痈卧病作三首","dynasty":"明","author":"唐顺之","text":"节候经春日日阴，寒衿独拥闭门深。终朝炼液非仙气，几岁悬疣是雨淫。焦火凝冰镌瘦骨，儿痴女长试灰心。总缘病里悲歌意，不为离乡也越吟。春半忽惊狗马疾，年来似是龙蛇辰。谢医少钱长却药，暖骨累裀聊借人。味为补虚一试肉，事求如意屡生嗔。正愁未了形骸外，生老病苦只此身。频年丧我几堪隐，到处逢人争任争。疣赘勿嫌能侈性，支离番笑足全生。野蔬入口胜甘脆，病骨先时卜雨晴。苦讶道人长好懒，如今懒病果相成。"}