{"id":"1125546","title":"和程泰之阁学咏雪十二题 看雪","dynasty":"宋","author":"袁说友","text":"僵卧谁怜此意真，开门羞见玉为尘。休穿东郭先生履，要踏蜂巢满地银。春芽初趁六花光，嫩火新烹唤客尝。政藉琼浆浮点乳，浪云胜雪诧馀香。相看景物又年华，淅淅投窗意转嘉。冷落不堪春信晚，稍留六出待梅花。阳春有脚时难驻，见睍初消意已先。我亦鬓蓬飞雪满，与君相遇约年年。凛节清姿老更坚，不须藏雪待炎天。明年归拜颁冰宠，吉甫清风在舜弦。一别瑶池辄去思，明年农事要先知。天风夜半幡旂动，便欲欺梅更压枝。洒窗犹作故人来，声到楼头画角猜。闻罢更须凭目力，个中时欲认真梅。饮冰受命元非僻，齧雪充饥岂是狂。何似催班仙仗里，一堂均宴近臣觞。庭柯风动还筛玉，稍稍柔条醉欲持。刚道琼瑶未轻扫，晚鸦栖处已摇枝。浪走娇儿意却痴，长安饿客最忧时。尤怜甲士寒侵骨，十万边兵政有辞。天与骚人景物宜，风流嘲戏恰相知。长安道上吟诗罢，笑里骑驴缓勒羁。一庭冰柱初融湿，满阵飞沙又压檐。夺得琼花消息早，扬州十里上珠帘。"}