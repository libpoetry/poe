{"id":"829018","title":"稷山南庄吟六首","dynasty":"清末近现代初","author":"王恩汾","text":"白蛇港贯运横河，舟楫交通便利多。长短板桥前后架，行人疏落两三过。稷山屴崱峙天空，山下陂田辟几弓。山芋芊绵山径曲，山隈时驻牧牛童。经商逐利总赢馀，贩了耕牛又贩猪。南北东西常跋涉，敢因劳瘁滞家居。环村住户百馀家，纯朴成风力戒奢。耕读常留先世泽，閒来聚处话桑麻。村中望族合推吴，曰蒋曰黄德不孤。声应气求融芥蒂，同舟共济赖相扶。甃石为墙似铁坚，民居高枕尽安眠。一般惯作穿箭者，莫事蒙庄胠箧篇。"}