{"id":"687421","title":"送浦畅斋赴松溪尹用曩岁赠韵二首","dynasty":"明","author":"孙承恩","text":"一笑惊看别后容，草堂复此晤言同。须知禄仕君恩重，莫问蹉跎吾道穷。路指松源山郭里，帆开潞水夕阳中。即看寒谷冰霜后，须见阳和次第融。莫叹霜华两鬓生，一官初喜拜承明。诗书好达循良政，才杰宁须甲第名。夜月幽斋看剑坐，春风沃野省农耕。蓬窗烧烛当年事，送子能无故旧情。"}