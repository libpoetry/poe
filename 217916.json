{"id":"217916","title":"寿家君克堂先生","dynasty":"宋代","author":"包恢","text":"良月四之日，景物何多奇。露洗宇四静，月抹天一涯。景星助月夜，光入清溪湄。奎星照江南，人文良在兹。昔为西长庚，梦与斯人期。今为南极老，微云淡庞眉。际此小春日，胜彼芳春时。桃梅妙生意，微吐三五枝。野垂黄金穟，人饱白玉粢。芙容花成城，拔然凌霜姿。暮开红菡萏，朝发白蜀葵。菊见正中色，潇然疎竹篱。不共众芳竞，独与晚岁宜。时异物孤特，人生复何疑。我翁在物表，清吟彻骨肌。不以世间利，容易得涴伊。今年七十二，浩然元不衰。孤坐小阁上，台融融熙熙。布衾纸帐间，莹若冰雪姿。自从知止后，何思复保为。但原主益圣，比肩皆皋夔。东南盛仁气，不战屈四夷。丰穰岁相似，赤子无啼饥。得老太平世，仁帮非吾私。负暄娱爱日，煮芹甘如饴。无妄漫微疾，勿药喜自随。近谈小命者，尝以行年推。盛言天河水，一气木主治。后来年尚多，康强被春祺。儿曹心自喜，何幸如君词。只今介翁寿，数尚逾期颐。一百三四十，太古常不离。拜手稽首原，永庇儿辈痴。"}