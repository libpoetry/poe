{"id":"279279","title":"摸鱼儿·和简庵青云谱之作","dynasty":"现代","author":"周岸登","text":"背高城、小车迎路，苕苕铃语初断。畦塍渐入神仙境，花度陌尘香软。秋意满。是桂苑分枝，招隐留经院。风幡自转。问故宅栖梅，王孙梦草，应怪我来晚。呼吟伴。暂豁凭高倦眼。归云沙鸟明暗。羽衣霓葆都冥漠，怀古悼今情懒。人世换。恨强半丹成，犹有黄金叹。扪苔步藓。怅辟谷无灵，餐芝未许，酒醒梦归远。"}