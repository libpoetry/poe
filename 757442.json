{"id":"757442","title":"百字令 题琴清阁小影","dynasty":"清","author":"顾翎","text":"桐阴淡凝，试轻衫小坐，绿窗琴静。弹瘦湘花双袖薄，风约晴丝碧影。指冷调冰，弦清叩玉，眼底秋星近。茶烟扶梦，夜凉松雨催醒。倦轸乍抚还停，织抛幽素，可许知音听。我忆天涯人似玉，渺渺云波芳讯。襟浣疏香，眉残浅黛，鹤背声凄警。描将吟思，粉笺红泪微映。"}