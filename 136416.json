{"id":"136416","title":"永州花月楼","dynasty":"宋代","author":"白玉蟾","text":"春风夜飞招月檄，檄月司花月供职。月落千娇百媚丛，诸花为月妍为容。楼东月照楼西皎，楼西月向楼东笑。月与花戏天中流，花与月浴江中浮。月皆不管春风怒，花为月歌为月舞。舞者媚绿歌娇红，争怜妒宠惊春风。出有入无多变异，花竟不晓月之意。江花恼天天花愁，东楼月掩西楼羞。花亦自睡花自醉，月倦欲归归未至。却缘晓钟呼月回，月回花醒花不知。"}