{"id":"319257","title":"六州歌头·拿破仑墓","dynasty":"现代","author":"顾毓琇","text":"重瞳项羽，功业败垂成。乌江渡，虞歌裹，楚歌声，黯伤神。壮志灭秦嬴，历战争，结同盟。邯郸役，鸿门宴，并光明。力拔山兮，盖世英雄梦，豪气纵横。看拿翁继武，欧陆起风云。茄鼓争鸣，一洲惊。问莱茵水，阿峰雪，经离乱，几飘零。时徒失，心犹壮，犯膻腥，作长征。黑海边头白，天寒冷，苦穷兵。烽火灭，疮痍满，恨难平。凭吊巍峨故墓，名王像，想见旗旌。怎黄沙白骨，空有泪如倾，劫后伤情。"}