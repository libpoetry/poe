{"id":"835755","title":"竹马子","dynasty":"清末民国初","author":"陈锐","text":"看残霭、纵横长芦散乱，冷鸥依渚。叹神京去远，斜川别久，催人寒暑。最忆城北胡衕，分题对酒，上林莺序。驱马送君行，问尘埋张绪，风流何处。自此成幽阻。朝华倏谢，夜萤空聚。江南岁岁延伫。谁抚韩陵私语。剩得庾信哀时，一篇枯树，临水伤迟暮。重帘画烛，待话秋魂去。"}