{"id":"1062559","title":"龙沙词五叠赠清逸先生","dynasty":"宋","author":"谢逸","text":"雁云蜚兮鲤沉，高者可弋兮下可罾。龙沙之上足以忘机兮，于以观鱼鸟之情。修眉浮空兮，鉴寒濑之澄凝，茹紫芝兮濯缨。逍遥乎龙沙之上兮，可乐者山水之情。草芊芊兮垂柳阴阴，黄落兮霜寒露零。龙沙之上足以忘怀兮，于以观草木之情。秋风兮月明，吹我衣裳兮照吾曲肱。逍遥乎龙沙之上兮，可乐者风月之情。百夫逐鹿兮，失得之营心。有鹿兮虽竭蹶其何悲。向知鹿不吾得兮，曾不如其已。不吾得则已兮，又何有于龙沙之君子也。"}