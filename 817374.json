{"id":"817374","title":"题画册八首 梅花书屋","dynasty":"清","author":"戴亨","text":"生来未到梅花坞，此日西溪画里看。羡杀竹林携屐过，一门晴雪照人寒。风清水阁芰荷香，卓午鸣蝉日正长。何处兰桡喧笑语，飞来七十二鸳鸯。参差楼阁玉为梁，来往仙姝蹑凤凰。百尺丹梯容我上，吹笙亲乞杜兰香。混迹尘寰说饼师，江南人物系相思。柳湖松岛三更月，丁卯桥头许浑诗。霜林彷佛似苕川，水漾空明映碧天。隔岸炊烟生一缕，荻芦深处泊渔船。剑铓山色割愁难，风紧秋林玉臂寒。閒却空庭金鸭火，为谁长袖倚琅玕。峻岭危峰斧劈痕，崖悬古木倒生根。诗人爱说蚕丛路，秋雨骑驴过剑门。濈濈来思亦写真，平坡如簟草如茵。眼中臧谷都儿戏，不见山前叱石人。"}