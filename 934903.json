{"id":"934903","title":"农事休小葺东园十韵","dynasty":"宋","author":"陆游","text":"归老心常逸，新寒体亦康。幸当农事隙，稍治旧园荒。剪辟西山出，萦回北径长。作栏扶弱蔓，换土植孤芳。霜霰筼筜碧，风烟薜荔苍。蝶来翻小翅，鸟下啭幽吭。疏剔岩泉集，耘锄药草香。溪藤裁酒榼，番锦制诗囊。坐久云生石，归迟月满廊。人间胡不乐，拔宅笑君房。"}