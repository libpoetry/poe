{"id":"573620","title":"和休邑唐明府哭弟韵","dynasty":"明","author":"朱升","text":"执手忆长路，托体悲高原。何论手足恩，常情可忍言。公家此令弟，高怀寄林园。文章丽以则，善庆子又孙。元方人所钦，清流想同源。帷巾所讲贯，华藻相翩翻。人生会有归，橐钥吐复吞。修短一间耳，古来谁独存。不忘谓之寿，可与通人论。开导其嗣息，天理培灵根。啼乌夜欲旦，飞蚊日将昏。勖哉崇美德，忧喜在一门。"}