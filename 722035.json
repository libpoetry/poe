{"id":"722035","title":"吴阊卧病有作","dynasty":"明末清初","author":"屈大均","text":"天山南畔对秋空，此日金阊寂寞同。苏武饥寒甘啮雪，要离细小畏迎风。思将爪发为神剑，未有精诚与白虹。蒲伏不妨长乞食，霸王遗烈在吴中。桐叶萧萧掩市门，秋光虽好易黄昏。人怜白喜方同病，帝命巫阳更予魂。杨柳东西朱户映，芙蓉七十白波吞。人间未有琅玕实，饥凤啾啾好自存。三秋萧瑟虎丘西，山鸟多情为客啼。季札悲愁新丧子，梁鸿清苦早同妻。红莲稻美春应熟，锦带花多采不迷。林屋洞边风物好，何时得共夏黄栖。"}