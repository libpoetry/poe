{"id":"806250","title":"一萼红二首 其一","dynasty":"清","author":"李慈铭","text":"记年时。试凌波步屧，常自惜春迟。雁去西风，猿啼夜月，幽恨传遍江蓠。渐开到、红兰碧芷，费几许、花叶琢新诗。露白空舟，峰青雾拥，那解相思。肠断懊侬重唱，只潇湘意浅，不系蘋丝。绿树寒帘，黄金解佩，心事都怕人知。忍偷换、珍珠密约，便缄泪、何处更通辞。剩有菱花镜中，画取空枝。"}