{"id":"501126","title":"重登凤凰台献歌奉进时岁丙午剪除群凶殆尽喜而有作","dynasty":"明","author":"陶安","text":"已捣狐兔窟，重登凤凰台。凤凰台上圣人作，净扫六合无纤埃。白日出，青天开。烟霏无留痕，旷荡尽九垓。但见紫金之山高崔巍，长江万里奔驶朝宗来。朝宗来，皇图恢。握乾镇坤，妙斡璇枢回。大哉造化仁，浡浡雨露滋。枯槁总苏醒，烝黎乐雍熙。乐雍熙，咸梯航。圣人升大宝，端冕莅四方，神基永固天同长。地同久，天同长，圣人万寿延无疆，高台览德来凤凰。"}