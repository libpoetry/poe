{"id":"814182","title":"赠友七首 曾印若","dynasty":"清","author":"陈熙治","text":"枢垣寂无事，红药当阶翻。舍人儤直归，长揖忘寒暄。文体厌卑靡，导河寻其源。空山调玉琴，一洗筝琶暄。我闻戴安道，对使能破琴。奴隶视王侯，豁达开胸襟。天寒雪欲落，浮云常阴阴。安得剡溪舟，与之谈素心。忆昔初入都，有客衣冠随。吾师为我言，汝当师视之。暇日通一刺，饫我言如饴。不怨别君速，徒嗟识君迟。留侯方少年，状貌何魁梧。慷慨思见用，一击中副车。骐骥不受柙，威凤岂在笯。功成访赤松，行将与子俱。次公颇好饮，终日常醺醺。还将问字酒，觞之草玄亭。世情鲁酒薄，君独醇醪醇。知君醉非醉，众中还独醒。太阿初出匣，光景难逼视。入水刳蛟龙，在陆剸犀兕。世无雷焕知，空向丰城委。姑为什袭藏，留待及锋试。丹山两灵鸟，同游凤池头。秋风飒然来，一去复一留。留者鸣虞廷，去者安所求。天渊何足论，咫呎判沈浮。"}