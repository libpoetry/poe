{"id":"797468","title":"贺新凉 闻雁","dynasty":"清","author":"陆蓉佩","text":"书幌灯初灭。听孤鸿、几声嘹唳，柔肠已结。苦恨流光如水过，漂泊而今谁惜。又欲下、寒塘还歇。极目萧条风露冷，最堪怜、旧侣浑无迹。多少恨，从何说。苍茫身世长为客。恨迢迢、故乡路远，欲归未得。我本闲愁千万缕，入耳偏关情切。叹寄迹、天涯何益。镇日云间频作字，料难将、悲怨都书绝。月欲坠，霜天白。"}