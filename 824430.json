{"id":"824430","title":"满江红 东京寓楼偶读岳武穆作，感步原韵","dynasty":"清末近现代初","author":"高旭","text":"板荡中原，三百载、文明消歇。最心痛、岳爷死后，无人争烈。精卫恨填东海湿，胡兵醉踏中华月。笛声来、一曲念家山，思归切。孤臣操，冰与雪。沧桑感，谁能灭。忆当时愤把，唾壶敲缺。炸弹轰残豺虎窟，河山染遍鲸鲵血。庆重生、再见汉衣冠，唐宫阙。"}