{"id":"1127567","title":"次友人韵","dynasty":"宋","author":"彭汝砺","text":"朝车暮马走尘埃，眼疾昏眵洗不开。门外柳阴清似水，十分留著待公来。丁宁风伯莫相催，莫放船头容易开。更语水边鱼与雁，不妨日日寄书来。新诗清劲何所似，祇似金鎞刮眼开。流水上同知者乐，好风知是故人来。不但离肠夜九回，眉头十日不曾开。田园愈更不胜说，忆赋渊明归去来。"}