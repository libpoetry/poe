{"id":"474959","title":"昔时行赠王亮卿下第之松江谒刘侯","dynasty":"明","author":"皇甫汸","text":"昔时邂逅长安道，下马通名何草草。今来会晤阖城傍，把剑语故俱茫茫。问君何来西出秦，拂君衣上洛阳尘。颜凋但使友人识，金尽徒令妻嫂嗔。君不见吴王官阙荒芜久，世事何如饮醇酒。新月正照鹿台花，离心欲赠华亭柳。男儿快意须目前，安用余名润身后。蒲鞭为郡有刘君，骢马风流迥不群。江上鲈鱼逢正美，客中鹤唳更堪闻。莫嗟失路无知己，行见张华荐陆云。"}