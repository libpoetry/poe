{"id":"1058572","title":"湖南运使柯少卿寿","dynasty":"宋","author":"华镇","text":"星杓旋指始回寅，迟日烘天欲再旬。安寝熊罴通吉梦，高门弧矢见成人。江山孕美宽为量，奎壁腾芒秀入神。学苑远穷三箧富，辞林荣占一枝春。分麾闽越閒馀刃，赐笔中台播逸尘。棘寺入陪鹓列久，湘源来著绣衣新。笑谈已集金粮最，眄睐无遗玉石真。不惮高才亲远使，更将和气裕斯民。华资分合归无已，眉寿阴须付有仁。幕下晚生欣庇德，强歌精意指灵椿。"}