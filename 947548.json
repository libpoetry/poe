{"id":"947548","title":"叔达及第书走笔答之","dynasty":"宋","author":"陈藻","text":"君在临安落第时，我从融水寄君诗。君归莆阳为荐首，我到渔溪饯君酒。龙飞唱第才俊多，健笔如君非甲科。终然学问有知己，姓名不记今卑矣。人灵世上如豺虎，我行厄运遭其侮。白头胶膝变须臾，一面那知深肺腑。书报青山七月还，开书已觉开愁颜。何时七月听君话，话我年来路转艰。"}