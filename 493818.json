{"id":"493818","title":"赠何木山需选南还","dynasty":"明","author":"庞嵩","text":"一元淑气回磅礴，阳光布暖先旸壑。群材长养年复年，大可栋梁小榱桷。明王治举开明堂，偏遣求材罗四方。寸长寸短亦兼取，千山万卉无留良。古来效用均为贵，低昂岂必分洪细。方虔斫削固自天，莫怨工师与匠艺。君不见孔氏师，乘田委吏何曾卑。又不见赵中令，始从记室匡时政。君行三载期有为，功成巨室原同归。"}