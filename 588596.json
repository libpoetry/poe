{"id":"588596","title":"豫章行赠陈西愚方伯","dynasty":"明","author":"黄佐","text":"豫章城下春江水，江头蜚阁临山起。流丹灼灼青云上，积翠重重绿波里。波里云光拥座前，登高送远列琼筵。雁声彭蠡随燕日，龙气丰城烛楚天。楚南燕北川途远，可叹流光易回转。柏台傲吏昔倾盖，薇省游轩频露冕。露冕行春桂水遥，十年离梦结烟霄。西山邂逅依琼树，南浦分携折柳条。此时鼓枻金陵路，此别何时复相顾。愿闻勋业上麒麟，愿有贞心比兰杜。幽兰芳杜自相亲，世态偏随木槿新。君看陈公曾下榻，至今芳耀垂千春。"}