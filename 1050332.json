{"id":"1050332","title":"三亡诗","dynasty":"宋","author":"郭祥正","text":"荣翁苦于学，腹实五车书。尤明礼乐事，画就百幅图。献之神宗朝，不报还旧庐。白头著青衫，老愤犹欲舒。佐邑曾未赴，瞑目忽已殂。何子稍家富，恬不为利拘。执笔工词章，科第学有馀。终遭有司黜，才命诚难俱。今闻亦长往，令我勤悲吁。二家各有子，素业传门闾。登科既同籍，奔丧又同途。李君出世胄，轩轩佩琼琚。计偕冠多士，场屋喧名誉。晚乃乐高隐，卖药荒村墟。愈贫愈自信，纯洁不可污。天胡夺其龄，否极泰则无。斯人皆旧游，想望空踟蹰。顾我虽未死，目眊霜盈须。近酒已先恶，趋时迹尤疏。飞章乞残骸，轻舟下重湖。将投永安泊，访旧相欢娱。那知死生隔，三秀同时枯。欲为招魂篇，悲风涕沾濡。"}