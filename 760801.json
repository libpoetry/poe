{"id":"760801","title":"饮香江酒楼，即席作","dynasty":"清","author":"丘逢甲","text":"惘惘尊前唤奈何，春风杨柳客闻歌。谁知丝竹中年感，更比新亭涕泪多。未许华灯照箭瘢，当筵酒令莽如山。不妨帐下犹歌舞，射虎将军已放闲。浮海将为万里游，情禅梦侠小勾留。好春十日九风雨，人醉杏花深处楼。劳送天河使客槎，华妆围坐灿云霞。英雄儿女平生愿，要看维多利亚花。"}