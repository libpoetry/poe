{"id":"1206433","title":"大酺 和玉湖饯春","dynasty":"元","author":"胡炳文","text":"我欲笺天，天无语，渺渺谁司喉舌。回看山色好，有清池似玉，一觞堪洁。却笑几载京华，娇花媚柳，搅动风情如热。何如槃阿里，自川原昼锦，石矼晴雪。更醉里赓酬，花边吟啸，妙词称绝。友莺声切切，歌伐木、怎赋骚中鴂。最好是、静中佳兴，眼底繁英，四时春在那曾别。笑杀渠痴，晓钟未动，眼无交睫。赏心处、长娱悦。花开有谢，休问先天康节。画梁燕应解说。"}