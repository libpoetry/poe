{"id":"1070125","title":"蔡州叶翰林寄示近诗次韵八首 诸葛莱","dynasty":"宋","author":"程俱","text":"三雄未辨谁朱紫，祇有群狙聊作使。卧龙偃蹇正躬耕，一饱但知藜藿美。平生习气故难尽，品藻芜菁传锦里。投醪饮河真有味，置薤留根何足比。要知茹草可终身，肯作染羹摇食指。公今啸诺坐堂上，方丈盈前宁少此。戏持微草调诸伧，笔势滔滔下南纪。云亭漫吏食不足，几欲送穷烦郁垒。拔毛蒸瓠当家鹜，漱石枕流徒厉齿。因公始识武侯鲭，盖地何当似芣苢。"}