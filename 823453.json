{"id":"823453","title":"锁阳台 次周清真韵","dynasty":"清末近现代初","author":"吴湖帆","text":"三十三年，离情回绕，偃眠时值朝昏。悠然一语，流水过华村。轻误侵晨浅约，和泪转腰损青裙。匆匆里、无言忍别，一去渺声闻。惊魂。重忆起、依依往事，漠漠梨尘。怅千金空赋，谁买长门。凝思蓝桥路迥，难道是、云隔天孙。缘凭了、湘灵佩解，消尽梦中春。"}