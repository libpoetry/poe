{"id":"1005752","title":"分龙吟","dynasty":"宋","author":"舒岳祥","text":"五月二十分龙雨，今日霏微如下土。前日何日何霖霪，正是分龙乃如许。有馀不足相乘除，天道人事元非疏。何龙分得此乡雨，问龙先日何处居。我昔游三江五湖，江湖处处皆龙潴。我老归农卧海曲，与龙为邻无猜虞。一盂饱饭龙所与，一片閒云龙所嘘。百年地主属老夫，龙来龙去识我无。神龙饮食与人异，布席欲荐寒泉蔬。我知雨从龙身落，有时雨过堕虾鱼。昔年海上亲眼见，龙出沧溟腾碧虚。蜿蜒百丈露爪尾，黑水精灵光彻躯。龙兮只在人头上，人不语龙谁语乎。我有一寸愚，愿龙听区区。一村南北异时雨，天公用意何偏枯。愿龙溥泽均八极，东海苍生诚可吁。"}