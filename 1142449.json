{"id":"1142449","title":"感兴二十七首 其二十","dynasty":"宋末元初","author":"方一夔","text":"著籍占杜曲，别业在临淄。鸡号夜铎静，汗血逐膏脂。纵横一握算，颠倒逢笑嬉。举俗以为妙，纷纷尽愚痴。不见朱公子，千里来相师。偶然得我策，沼吴航妖姬。秘此枕中术，若有千岁期。大化常不偶，日与人事移。人事多乖忤，汝计不得施。君看货殖传，刀间有衰时。"}