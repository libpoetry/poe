{"id":"830925","title":"小楼连苑 人日","dynasty":"清末民国初","author":"程颂万","text":"可怜人日天涯，年年春梦花前冷。丝丝细雨，愔愔薄雾，草堂芳訉。中酒心情，试灯天气，峭寒偏忍。倩疏帘放了，阑干四面，遮不住梅花影。醉里凭肩悄问。问东风、乍催芳信。十分僝僽，三分成梦，七分成病。燕剪娇黄，苔纹恨碧，个侬香径。掩窗纱六扇，银鹦多事，唤愁人醒。"}