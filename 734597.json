{"id":"734597","title":"淮阳道中","dynasty":"清","author":"劳之辨","text":"东南财赋区，江淮实渊薮。挽粟输神京，贡琛会九有。河伯效厥灵，恪如奉官守。如何神尧世，降割灾畎亩。我来经兹土，不忍重回首。四望尽洪流，莫分培与塿。鹳鹤失低巢，鼋鼍窟高阜。狼籍纷鱼虾，颠连殃鸡狗。萧萧芦荻花，其下惟井臼。茅屋或露尖，稻陇多悬罶。舟行改故道，蒲帆任风走。行旅但张目，长年亦袖手。嗟此一方民，几得耕千耦。筑塞兴大役，愁夫复愁柳。蠲赈荷皇恩，严纶戒箕斗。勖哉奉行者，人事思引咎。"}