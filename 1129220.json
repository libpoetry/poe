{"id":"1129220","title":"师自作真赞","dynasty":"宋","author":"释守卓","text":"锥扎不入，顽皮太煞。自无一文，随方买卖。淮田神州，酬还宿债。溃散百骸从龌龊，一长灵物熟知音。银蟾不落清江里，坐对黄花秋已深。镜中电影急观瞻，水底灯毬休把捉。忘言要辨此时机，万里清秋看一鹗。南海之滨，兔生两角。幕阜之顶，硗硗确确。从十年游，脚跟皴剥。讨甚机锋，七错八错。铁牛奔入玉麟队，自古无双今一对。脱体堂堂呈似伊，有眼无口如何会。曾戴花冠入东鲁，又携角杖到西乾。恶嫌黄檗无多子，笑许韶阳烂漫禅。"}