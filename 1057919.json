{"id":"1057919","title":"费家风次韵二首 其二","dynasty":"宋","author":"刘跂","text":"风雷助神物，兹理古不空。邂逅一夕事，知有费家风。洛桥诵书女，泾川牧羊童。不知费氏子，业力与谁同。便能役蜚廉，颇复鼓丰隆。坐令城郭人，在尔动用中。剑出延平水，竹化葛陂翁。况尔得人趣，变现岂易穷。时时要雨泽，袢暑殊未终。勿逢金翅王，非尔能长雄。"}