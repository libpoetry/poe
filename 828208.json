{"id":"828208","title":"题五月骑驴入华山图","dynasty":"清末近现代初","author":"陈曾寿","text":"华山之高孰可攀，青崖白谷非人间。天生芳臭不并世，待时敛翼归名山。山中师友足磋砺，读书被褐方悠然。大云舒卷一千里，三峰屹立凝苍颜。僭窃当涂迄典午，避秦见志渊明贤。草付风云偶会合，犹可牵连三十年。千年一清圣人在，河流到海何时还。六朝五季并乱世，持校今日犹非艰。五岳峥嵘在天地，渺然人物空云烟。渔洋山人际盛世，赋诗送远摹高骞。戴生务旃画笔好，奇气还仗诗人传。我事丹青易升斗，日储月敛惟忧煎。聊图故事寄愧慕，嵯峨寤寐长周旋。何时真人定六合，坠驴绝倒希夷仙。"}