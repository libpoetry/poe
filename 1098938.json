{"id":"1098938","title":"十月二十四夜雪霰用苏文忠和赵虢令韵","dynasty":"宋","author":"张侃","text":"营居在西关，鍊句谁能和。水深舟已行，雨骤云无奈。残花蝶倦栖，弱柳鸟惊堕。桥杆挂稻头，小定事舂簸。带湿芒尽除，易破粒渐瑳。世路久羊肠，人情随蚁磨。每祈天雨宝，非是心好货。力行毋自画，浮言空相挫。因閒到农家，暂憩同客坐。别港野凫归，断篱瘠牛卧。老翁语殷勤，今岁多坎坷。望晴眼力枯，护田衣袂涴。政恐官税亏，不顾茅屋破。老翁勿预愁，太守兼劝课。丘明纪大饥，孟子悯人饿。瑞花舞绥绥，来秋真可贺。"}