{"id":"355451","title":"惜黄花慢·咏晚菊","dynasty":"清代","author":"邹祗谟","text":"月佩烟裳。伴窗纱犹识，半面徐娘。翠华嘉节，来迟洛浦，紫云新苑，宠殿昭阳。芳妍不逐秋风嫁，涂娇晕、自整慵妆。老是乡。兰膏照彻，倒尽瑶觞。亭亭傲雨欺霜。更艳凌枫赤，秀夺松黄。避风台上，欲随风舞，辟寒帐畔，偏透寒香。消魂帘捲人争瘦，阿娇去、金屋悲凉。莫断肠。花神独许清狂。"}