{"id":"91791","title":"代贺郊祀庆成·圣主勤民岁自丰","dynasty":"宋代","author":"杨万里","text":"圣主勤民岁自丰，德威怀远塞尘空。郁金祼鬯周茅屋，瑄玉亲郊汉竹宫。已剌六经新作制，却追三代与同风。鸡竿更霈如天泽，殿柳宸梅雪正融。天为君王幸泰禋，飞雵疏雨净香尘。金波玉李浮苍璧，风马云车降紫旻。万宝丰年真上瑞，八方和气蔼成春。受厘未肯专宣室，鸿号还将寿两亲。"}