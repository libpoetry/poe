{"id":"1154016","title":"秋中野望寄舍弟绶兼令呈上西川尚书舅","dynasty":"唐","author":"卢纶","text":"忧来思远望，高处殊非惬。夜露湿苍山，秋陂满黄叶。人随雁迢遰，栈与云重叠。骨肉暂分离，形神遂疲薾。红旌渭阳骑，几日劳登涉。蜀道蔼松筠，巴江盛舟楫。小生即何限，简诲偏盈箧。旧恨尚填膺，新悲复萦睫。因求种瓜利，自喜归耕捷。井臼赖依邻，儿童亦胜汲。尘容不在照，雪鬓那堪镊。唯有餐霞心，知夫与天接。"}