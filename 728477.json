{"id":"728477","title":"江南春  本意和倪云林原韵","dynasty":"清","author":"陈维崧","text":"风光三月连樱笋。美人踌躇白日静。小屏空翠飐东风，不见其馀见衫影。无端料峭春闺冷。忽忆青骢别乡井。长将妾泪黦红巾。愿作征夫车畔尘。人归迟，春去急。雨丝满院流光湿。锦书道远嗟奚及。坐守吴山一春碧。何日功成还马邑。双倚枇杷花树立。夕阳飞絮化为萍。揽之不得徒营营。"}