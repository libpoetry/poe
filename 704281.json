{"id":"704281","title":"冬夜漫兴二首","dynasty":"明","author":"潘希曾","text":"一灯深坐不知寒，分阃天涯岁又残。部曲夜閒刁斗静，衙门地僻簿书宽。曾闻樽俎能全胜，敢谓干戈可久安。独苦此心谁共语，每凭封事达朝端。岭畔冬深亦乍寒，江风吹雨夜阑珊。不闻雁信来千里，空愧麟符绊一官。睡少正须茶破闷，病馀那用酒为欢。古槐衰柳方摇落，时复萧萧打画栏。"}