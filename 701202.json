{"id":"701202","title":"旅馆秋日怀旧隐","dynasty":"明","author":"萧端蒙","text":"青山真与故人违，万里相思共落晖。忽见飙风生客幌，遥知秋色度柴扉。江云岭树情无限，翠壁丹梯事已非。南望征鸿凭寄语，张翰应是未能归。此日东篱菊放时，故人怀我正裁诗。玄晖疑有春池梦，潘岳应多秋兴词。汐落沧洲鲳鳜晚，霜寒梅岭橘橙迟。遥思清夜山阳会，玉笛声残月未移。"}