{"id":"468373","title":"辛亥冬十月九日从余兄原礼及陆好问刘主敬同登萝岩倚圣屏憩禅庵饮清凉池临筀竹湾谒龙湫玩仙李遂宿绝顶看月明日南俯大小车岩望东西二岭还北崖瞰石龟石笋复游眺久之乃下山所得奇胜赋长句五首 其一","dynasty":"明","author":"谢肃","text":"虞丘东北有萝山，千丈月梯半日攀。磐石醉眠天籁发，孤松笑抚我心闲。海澄采药仙舟外，云暗藏书禹穴间。且就草堂留一宿，东峰和月弄潺湲。"}