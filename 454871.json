{"id":"454871","title":"谒余靖墓","dynasty":"当代","author":"张海鸥","text":"衰周兴秦穆，始余出渭原。汉唐居八闽，五季复西迁。岭表江山秀，文曲降庾关。瑶岭风华古，曲江士气端。浈武矜才隽，丹霞育大贤。天水尊文士，希古壮朝班。仁庙夸国士，朝野美四贤。穆穆清司谏，恂恂右正言。忠直匡世运，至语动朝端。两黜三番起，通人不自嫌。谋猷裨帝右，从容辽夏间。持节方靖北，平虏又经南。英声晏两广，岭海复肃然。文韬兼武略，安道亦安边。尚书殒中道，忠襄耀人寰。臣节四十载，芳泽万古传。武溪馨卷帙，风采蔚韶关。"}