{"id":"1193861","title":"池鹤二首","dynasty":"唐","author":"白居易","text":"高竹笼前无伴侣，乱鸡群里有风标。低头乍恐丹砂落，晒翅常疑白雪消。转觉鸬鹚毛色下，苦嫌鹦鹉语声娇。临风一唳思何事，怅望青田云水遥。池中此鹤鹤中稀，恐是辽东老令威。带雪松枝翘膝胫，放花菱片缀毛衣。低回且向林间宿，奋迅终须天外飞。若问故巢知处在，主人相恋未能归。"}