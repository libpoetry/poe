{"id":"832215","title":"瑞鹤仙 辛亥五月晦，感旧园拜张砚秋生日，呈梁节老","dynasty":"清末民国初","author":"陈洵","text":"江城吹玉断。问春明旧事，梦痕深浅。西州又开馆。想羊昙归后，泪扉寻遍。荷衣未换。把天上、良辰教看。只金仙、不管人间，剩与酒杯消遣。应见。流莺故在，断雨疏烟，岁华凄怨。流尘漫转。画屏外，烛光短。待黄昏饮散，阑干一霎，路比蓬山更远。正夜廊、无月沉沉，谢家别院。"}