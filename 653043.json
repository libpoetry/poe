{"id":"653043","title":"题画为范孟迪赋兼简金尚素","dynasty":"明","author":"谢晋","text":"吴中近代几人画山水，黄鹤山人仙去丹林逝。后来作者不无人，名重于今能有几。忆昨少年时，嗜画复眈诗。到今两无成，白首空嗟咨。范翁余忝丝萝戚，索我写图常未得。今年作客来金陵，复和衡门需路笔。蹇余疾苦萦，怀抱况非昔。感翁意谊久殷勤，何辞眼翳心茅塞。吮豪为作山居图，彷佛翁家移座隅。清风林壑气分爽，落日禽鸟户喧呼。松根茅屋矮，涧底草亭孤。神随云出没，兴与墨模糊。图成颇自清心目，翁意趑趄仍未足。明明须求尚素君，挥洒淋漓成二幅。"}