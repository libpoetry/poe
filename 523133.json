{"id":"523133","title":"玄明宫行","dynasty":"明","author":"李梦阳","text":"今冬有人自京至，向我道说玄明宫。木土侈丽谁办此，乃今遗臭京城东。割夺面势创巀嶪，出入日月开帡幪。矫托敢与天子竞，立观忍将双阙向。前矻石柱双蟠龙，飞梁逶迤三彩虹。宝构合沓殿其后，俨如山岳翔天中。金银为堂玉布地，千门万户森相通。光景闪烁倏忽异，云烟鬼怪芃杳濛。以东金榜祠更侈，树之松槚双梧桐。溟池岛屿鰋鲤跃，孔雀翡翠兼罴熊。那知势极有消歇，前日虎豹今沙虫。窗扉自开卫不守，人时游玩摇玲珑。陛隅龙兽折其角，近有盗换香炉铜。青苔生泥獍面锁，野鸽哺子雕花栊。忆昔此阉握乾柄，帝推赤心阉罔忠。威刑霹雳缙绅毒，自尊奴仆侯与公。变更累朝意叵测，掊克四海真困穷。长安夺第塞巷陌，心复艳此阉何蒙。构结拟绝天下巧，搜剔遂尽输倕工。神厂择木内苑竭，官坑选石西山空。夷坟伐屋白日黑，挥汗如两斤成风。转身唾骂阉得知，退朝督劳何匆匆。人心嗟怨入骨髓，鬼也孰复安高崇。峨碑照耀颂何事，或有送男充道童。闻言怆恻黯无答，私痛圣祖开疆功。渠干威福开者谁，法典虽严柰怙终。锦衣玉食巳叨窃，琳宫宝宇将安雄。何宫不镌护敕碑，来者但看玄明宫。"}