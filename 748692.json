{"id":"748692","title":"渡永定河口号","dynasty":"清","author":"边浴礼","text":"茫茫桑乾河，晓日浴其内。长风鼓洪波，涌作征人泪。层冰当路如断山，冰棱齿齿衔空船。搪撑邪许百夫力，失势惧陷蛟龙渊。河名无定良有因，奔流欻忽愁煞人。东西一发阅来往，那不束马悬车轮。桑乾河，流不歇。我来正值十一月，马蹄砰訇响寒铁。黄沙糁空吹作雪，肌肤冻皲衣带结。役夫争先矜利涉，肩脊相摩毂相齧。船头唱歌兴超越，更无人念箜篌妾。"}