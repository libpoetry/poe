{"id":"400073","title":"水龙吟 为无怠题叶南雪李香君小像","dynasty":"民国末当代初","author":"朱庸斋","text":"南朝艳迹无多，閒愁应满淮水。楼台烟雨，笙歌金粉，几更人世。香骨愁花，倩妆却月，芳盟空委。算如今犹剩，娇桃万点，都化作、当时泪。一曲琵琶未已，引兵尘、蓦然惊起。旧家桃叶，多时梦绝，征衫千里。宝马重来，故阶应有，玉钗潜坠。向碧城望断，前欢后约，倩行云寄。"}