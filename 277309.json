{"id":"277309","title":"恭送景皇帝梓宫奉移梁格庄述德抒哀","dynasty":"现代","author":"汪荣宝","text":"谟烈垂千祀，讴思动八纮。攀鳞乖永望，述德有微情。龙气钟潜邸，龟符协大横。祥非当璧拜，礼有奉軨迎。周德孙绳祖，殷宗弟续兄。皇根绵玉叶，帝表挺珠衡。桂寝承欢谨，蒿宫典学精。冠仪元凤举，婚礼永和成。绂冕初亲政，梯航毕贺正。恭逢皇极建，愿睹泰阶平。玄菟颓云压，东鳀骇浪并。宸衷廑救越，庙议决惩荆。横海空陏舰，临辽折汉旌。春潮凄勃碣，秋雨黯台澎。启圣资多难，优贤利汇征。霸才求范蠡，儒效责孙卿。顾问唐承旨，论思宋迩英。翻书通绝国，纳谏逮编氓。甲令规闳远，纶言极恳诚。四邻观奋发，九县想澄清。蓂序催摇落，薰弦促改更。圣怀几避席，众口欲烧城。始颂蟠龙贵，终占牝马贞。即时新法罢，从此厉阶生。甘露祥宁验，前星曜忽呈。郑闉蛇入未，毫社鸟先鸣。制梃驱都市，传烽迫禁营。稿街齐设垒，稗海尽鏖兵。容易金城陷，仓黄翠辇行。晋祠屯武帐，秦岭戒严程。傥使玑衡正，何缘匕鬯惊。吾君洵可恃，此举竟无名。鼎沸民方殆，钧旋运庶亨。元凶戮梼杌，赤眚洗欃枪。木铎频宣诏，珠槃再缔盟。禹汤惟罪己，郭李幸收京。返旆三辰焕，櫜弓六合晴。物情思复子，天意阻由庚。养晦知冲挹，思艰恐愤盈。絺衣常泪渍，黄屋本心轻。坐感尧肌腊，犹瞻舜目明。日车终不返，天柱遽长倾。晓晕凝铜雀，凉波咽石鲸。山川俱异色，衢巷有吞声。大孝今谁及，奇穷古未撄。含仁能济世，积瘁竟凋荣。薤露晞仙仗，松飙肃旅楹。寒林鹤罢语，灵隧象知耕。哀诔穷文藻，遗徽在史宬。侧闻谈绍述，门户傥休争。"}