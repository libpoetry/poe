{"id":"779509","title":"金缕曲 题《行有恒堂词集》","dynasty":"清","author":"顾太清","text":"镂月裁云手。好文章、天衣无缝，神针刺绣。写景言情无不切，一串骊珠穿就。应不数、豪苏腻柳。脱尽人间烟火气，问前身、金粟如来否。餐妙句，淳如酒。神龙变化云出岫。笔生花、篇篇珠玉，锦心绣口。文彩风流谁得似，明月梅花为偶。比修竹、孤高清瘦。岂止新词惊人眼，行有恒、事事存心厚。三复读，味长久。"}