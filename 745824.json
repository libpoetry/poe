{"id":"745824","title":"将至韶州沿江一带石壁奇甚","dynasty":"清","author":"江之纪","text":"海风翻云半空黑，大鹏南游堕双翮。千年老蠃横九亩，蹲岸怒与蛟龙敌。不然定是贯月查，牛渚撑回舣山侧。舟人指点初不信，世间那有此奇石。惟奇故险险故妙，突兀纵横累千百。若使生当江浙间，肯数太湖与灵壁。可怜弃置天南头，猿鸟惊疑人不识。"}