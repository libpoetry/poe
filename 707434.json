{"id":"707434","title":"贺新郎 上巳前一日雪","dynasty":"明末清初","author":"王夫之","text":"春自无愁耳。笑无端、一枝浅绛，半林新翠。便拟东风相宠惜，暗约柳丝萦系。乔相赚、落霞片紫。斜日烟笼沈海底，早蛟风、乱剪云皴碎。鲛泪冷，弥天坠。寒凘渐结流觞滞。便拚得、兰亭休赏，龙门堪醉。糁径不遮春草绿，略染西峰螺髻。删不了、朗清天气。乍与碧桃争粉素，柰铅华、俄顷成流水。今视昔，应如是。"}