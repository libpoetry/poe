{"id":"743979","title":"山游","dynasty":"清","author":"蒋湘培","text":"高山如梯空，突兀露脊背。下临小坡阜，波涛浩破碎。姽婳多余妍，奇怪或分外。青苍虽一气，俯仰各殊态。攀萝陟层巅，跨险入幽霭。天工信好事，乘酣作狡狯。当其抒壮藻，往往得奇概。上有幽人居，似保清净退。偃月作岩屏，裁云出松盖。颇疑苏门徒，青眼非我辈。余亦栖迟人，清辉澹相对。逍遥久忘归，终焉谢尘壒。"}