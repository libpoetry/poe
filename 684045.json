{"id":"684045","title":"四歌","dynasty":"明","author":"王世贞","text":"季方少我才十龄，事事我觉难为兄。前年卧病辞清卿，我更失足金陵城。连枝一枯仅一荣，悔不晚耦鹿门耕。呜呼汝今已足垂千秋，鸰原血泪何时收。吾家群从兄有四，两者是兄两者弟。少者奕奕负奇气，更复温良得吾意。一倾十斗不辞醉，至竟此酒为身累。呜呼衰年得归亦不恶，谁与衔杯共欢谑。妹年三十弃我去，不能哭汝哭我父。我今六十仍加五，汝骨恐作虞山土。柔徽令则可指数，痛无彤管为挥吐。呜呼崦嵫之日不可留，人生寿夭同一丘。我有三雏弟加一，汝更翩翩白眉侄。孝友温文鲜伦匹，鸡骨支床更奇疾。三十沉沉弃白日，下从龙舒万事毕。呜呼归来庭玉俱峥嵘，忽不见汝心魂惊。"}