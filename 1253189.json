{"id":"1253189","title":"奉仲脩同知","dynasty":"元末明初","author":"唐桂芳","text":"病夫怅望楚天低，一个文星夜向西。花自上林曾遍赏，凤经阿阁欲深栖。百壶官酒心尝醉，五色蛮笺手自题。老大品量吾岂敢，当年李杜许名齐。剔尽韩檠二尺低，应知家学出关西。荒村月苦人将静，老树霜寒鹤未栖。文字已传千里远，姓名方自九天题。维舟早晚鄱阳郡，湖水初生柳叶齐。白头杜老遭离乱，几度移家住瀼西。自喜文章称怪怪，谁怜踪迹返栖栖。袖长肯向筵前舞，橘熟应须霜后题。见说省中多暇日，一帘红药雨声齐。"}