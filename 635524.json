{"id":"635524","title":"答连山李礼山明府见寄","dynasty":"明","author":"成鹫","text":"美人为政心如水，百尺澄潭清彻底。洪纤灵蠢总包荒，游泳潜沦胥托体。阳春有脚不留行，大道为公无彼此。邃初槃瓠长儿孙，伏莽负嵎均赤子。自从单父静鸣弦，猺獠苗蛮争侧耳。八排六峒风气开，昔时顽梗今廉耻。罢琴隐几看青山，宦情摄入诗情里。目送蜚鸿远兴生，一路吟诗赴郡城。秋风过我松寮下，话别林间片月明。重来有约理归棹，公事曾迂几日程。挂帆夜渡珠江浦，海潮有信风无情。我时西望发长啸，几欲寄书迟雁征。腊尽冰消春水长，烟雨濛濛荡双桨。何来远札款荆扉，拂袖清风快幽赏。开缄三复一沉吟，劳君千里虚提奖。自笑不如鲁仲连，坐看东海成桑田。天下车书归正统，借地开池种白莲。自笑不如夷与叔，普天何地非周粟。北俱卢洲长粳米，饱食无瞋亦无欲。自笑不如缠涧民，怀沙未是解空人。一片蒲团趺两膝，寂莫东风过耳轮。置书怀袖中，奚啻什袭珍。索居非所惜，古处通精神。山中莫问松年纪，惟问桃花几度春。"}