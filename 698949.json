{"id":"698949","title":"郭恕先为富人子作风鸢图偿平生酒肉之饷富人子以其谩巳谢绝之意其图必立遭毁裂为蝴蝶化去久矣予慕而拟作之噫童子知羡乌获之鼎不知其不可扛也虽然来丹计粒而食乃其报黑卵必请宵练快自握亦取其意之所趋而巳矣每一图必随景悲歌一首并张打油叫街语也亦取其意而巳矣","dynasty":"明","author":"徐渭","text":"柳条搓线絮搓绵，搓够千寻放纸鸢。消得春风多少力，带将儿辈上青天。春风语燕泼堤翻，晚笛归牛稳背眠。此际不伦慈母线，明朝孤负放鸢天。鸢于儿辈何相关，苦要风高九万抟。无限片帆当此际，钱塘江上雪如山。我亦曾经放鹞嬉，今来不道老如斯。那能更驻游春马，閒看儿童断线时。缚竹糊腔作鸟飞，崩风坠雨烂成泥。明朝又是清明节，斗买饧糖柳市西。江北江南纸鹞齐，线长线短迥高低。春风自古无凭据，一任骑牛弄笛儿。煎楮披篁重几分，横天直去搅风云。风云去搅犹言可，误杀低头看鸭人。纸鸢一块去飘绵，不及三朝飏木鸢。更有大风君信不，能翻磨扇上高天。我惊南海飓风年，屋瓦飞空搅蝶眠。试取纸鸢当此际，可能背去负青天。风微欲上不可上，风紧求低不得低。渡海一凭侬自渡，可怜带杀弄饧儿。剡藤湘篾一片雪，彷佛孤飞野鹤云。画取此图酬酒债，未为轻薄有钱人。村庄儿女竞鸢嬉，凭仗风高我怕谁。自古有风休尽使，竹腔麻缕不堪吹。高高山上鹞儿飞，山下都是刺棠梨。只顾鹞飞不顾脚，踏著棠梨才得知。筝儿个个竞低高，线断筝飞打一交。若个红靴不破绽，若人红袄不鏖糟。偷放风鸢不在家，先生差伴没寻拿。有人指点春郊外，雪下红衫便是他。一方纸鹞一丝提，四个金刚四块泥。我亦谁家红顶搭，一天风雨看鹏飞。爱看钻天鹞子高，不知前后只知跑。风吹昨夜棠梨折，卧刺如针伏板桥。只因一线引鸢孤，跑过村乡第几都。小可儿郎三五辈，坏将多少绿蘼芜。春来偏与老人雠，腰膂如弓项领柔。看鹞观灯都好景，正难高处去抬头。百丈牵风假鹞飞，不知断去寸难持。若留五尺残麻在，还好渔翁撚钓丝。鹞材料取剩糊窗，却嚇天鹅扑地降。到得爷娘查线脚，折他鞋袜两三双。不向书堂讲课勤，糊藤拗竹觅风云。庭前几叶潇湘色，禁得儿们几斧斤。风吹鸢线搅成团，挂在梨花带燕还。此日儿郎浑已尽，记来嘉靖八年间。娇生娇养娇性情，鹞儿高别两三层。春郊十里饴糖尽，买奉他家小主人。初生犊子鼻如油，有索难穿百自由。才见春郊鸢事歇，又搓弹子打黄头。"}