{"id":"845739","title":"水调歌头 寿刘枢甥十月廿九","dynasty":"宋","author":"无名氏","text":"今日小春月，后日是周正。瑞蔼挹仙堂上，崧岳喜生申。文物师垣宅相，诗礼枢庭世胄，冰骨玉精神。浩气凌牛斗，胸次夐凡尘。郭中书，广成子，李长庚。勋业词章福寿，直上等三人。松菊亭前诗酒，梅竹园中翰墨，时复萃嘉宾。人指屏山下，双桂一灵椿。"}