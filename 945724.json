{"id":"945724","title":"赋楼提干古桧因赠其之官","dynasty":"宋","author":"陈著","text":"我行昼锦坊，老桧欺眼碧。樛枝巧相扶，众星拱月璧。人力固有待，面势本天则。爱益雨露深，风霜莫能贼。维黄扬州公，好此如好德。千金买归家，与德共封植。秀出攻愧斋，管领无愧色。立朝大节成，有诗见胸臆。三世传到君，培养当益力。不坠先正心，是乃子孙职。君今西入官，此树留乡国。看君德日进，此树日滋息。他日成名归，相对两奇特。"}