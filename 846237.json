{"id":"846237","title":"沁园春 寿刘提干","dynasty":"宋","author":"无名氏","text":"学富总龟，英蜚漕鹗，正当少年。向山阴发轫，从容莲幕，结知当路，翠剡争先。万斛龙骧，湖襄飞饷，赏秩新纶来日边。重重庆，又金鱼新渥，玉树芝兰。今朝好语欢传。正南极真人生世天。是紫囊阴骘，朱幡美德，平山钟秀，崧岳生贤。事业惊人，行魁胪唱，展庆公庭云母间。称觞祝，对今宵明月，千古团圆。"}