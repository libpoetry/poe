{"id":"1129882","title":"颂古八首","dynasty":"宋","author":"释深","text":"厖眉策起貌棱层，见佛元来却不曾。南岳天台相撞著，被人唤作捉斋侩。庞公倒地，灵照扶起。至今几百年，清风犹未已。犹未已，东海鲤鱼千尺觜。大家在里许，南山焦尾虎。牙爪利如锋，日轮正当午。一人背手抽金镞，一人反身控角弓。南北东西竞头看，果然一雁落寒空。狗子无佛性，劝君不用举。欲透万重关，须是千钧弩。行喝也打，礼拜也打。临济大师，可知礼也。昨夜三更转向西，明眼宗师为指迷。若于话下寻端的，未免泥中又洗泥。不点自行，不拨自转。伎俩天然，机轮如箭。如今分付当行家，百岁光阴已不多。若能直下猛提取，天上人间争奈何。"}