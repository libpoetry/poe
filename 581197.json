{"id":"581197","title":"厓山二首 其一","dynasty":"明","author":"张诩","text":"超然孤屿沧海上，奇石东南屹相向。浪拍厓门两扇开，中间潮汐暗消长。鲸波四面如连环，无风白浪高于山。形胜岂惟衣带地，风波未许天险攀。德祐当年国步失，四海腥尘蔽云日。孤儿寡妇共浮溟，奔走正当乱离日。旋作行朝山海间，结为草市数十间。经帏劝讲失缓急，镇江铁石非机关。卫王龆龀缵皇图，太妃垂帘口称奴。筹策兵戎惟世杰，润色皇猷独秀夫。北船乐作师未出，笑杀南军兵失律。子母同为鱼鳖腥，君臣俱葬蛟龙窟。回首厓山云雾深，英雄目击泪盈襟。只今来往任樵采，芳草一陵何处寻。"}