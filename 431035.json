{"id":"431035","title":"琐窗寒 题明张丽人二乔莲香集","dynasty":"近现代","author":"刘鹏年","text":"绿绮鸣哀，红绡剪泪，写兰人去。香尘盼断，剩展画中眉妩。翳孤坟、寒芜乱烟，白云山下梅千树。怅南园翠箔，西陵油壁，坠欢如絮。风雨。鹃声暮。尽海涨桑田，恨萦故宇。江皋燕子，应忆酒边歌舞。喜红妆、长映汗青，凤笺艳迹珍片羽。对亭亭、水佩风裳，宛共芳魂语。"}