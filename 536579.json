{"id":"536579","title":"季生夜猎不获一鲜赋此嘲之","dynasty":"明","author":"王世贞","text":"翩翩季公子，被服何轻蹻。骑从若浮云，行猎至我郊。是时冬始仲，日暮黄云高。罝网布原坻，左右建重茅。暝立负玄霜，令严寂不嚣。老狐饶先知，狡兔远伏逃。虽欲纵群骁，争先安所操。俄从灌莽间，稍辨东方鼌。人马无光辉，饥犬顾我号。东邻少年儿，竿杪置黏胶。戢身一指顾，百羽遂充庖。日入胡姬馆，灸鲜奏醇醪。公子诚豪鸷，兹役不得骄。"}