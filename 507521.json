{"id":"507521","title":"题夹竹桃花图","dynasty":"明","author":"李昌祺","text":"修竹傲冬雪，崇桃媚春阳。刚柔既殊性，艳冶宁联芳。画工未必知物理，强写清标伴妍美。气味原来自不同，枝柯讵肯轻相倚。翛然凤尾静且幽，下视靡蔓皆庸流。贞姿岂作俗花友，直节终非凡卉俦。回首韶华易枯槁，雨折风飘委泥潦。憔悴空怜曩日荣，妖娆宁复前时好。此君依旧挺长竿，四季皆宜夏更寒。万紫千红零落尽，青青还与报平安。"}