{"id":"1042881","title":"寄题萧山岁寒堂直己亭","dynasty":"宋","author":"刘攽","text":"我兄昔高第，时论推捷敏。由也政事科，五人实亲近。古者邦诸侯，今之县令尹。试材非不难，善政知所蕴。投虚刃若新，利刜钟已泯。遂驰能者声，肯作俗士窘。高堂久颓挫，往者尝隐忍。即事新栋梁，开轩凌隐嶙。后凋拔天材，破的见标准。山川濯襟尘，药饵纡客轸。呜呼九州间，胜事岂有尽。向观松桧姿，稍欲死蒿堇。始知岩穴士，自古须汲引。愿赋嘉树诗，为公广招隐。"}