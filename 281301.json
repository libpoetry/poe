{"id":"281301","title":"戏作醉中哭笑歌","dynasty":"现代","author":"林朝崧","text":"哭莫哀于嗣宗，笑莫善于士龙。千秋哭笑推二公，我窃其技逃酒中。酒中世界无纤尘，苍天为室地为茵。日月为煊烛，云霞为衣巾。风伯吹我垢，雨师沐我身，昆崙玄圃栖我神。浑浑噩噩，厥境幽独，俯视人寰，可笑可哭。佩锵锵，冠峨贩。筋骨束，性真磨。修饰边幅，顾影自豪。拜跪俯仰，有如桔槔。黄标紫标，一心贪恋。狗苟蝇营，至死不变。名利如钓，痴人入钓。察其情形，可发一笑！富家大贾，玉楼金屋。婢仆厌文绣，犬马厌梁肉。谁怜饥寒人？枕藉死山谷。厝大积薪，人谓不然。大声疾呼，反怒其颠。古风变改，世事危殆。悲天而悯人，一哭动山海。一哭哭不已，一笑笑不止。哭声与笑声，喧聒旁人耳。旁人耳聒旁人嗤，我聒旁人我不知。曹腾又入酒中地，不使旁人知我哭笑意。"}