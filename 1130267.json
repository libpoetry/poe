{"id":"1130267","title":"次韵方夏日五首时渠在禹溪余乃居福严","dynasty":"宋","author":"释德洪","text":"残书半摺立风檐，欲步还慵睡未忺。忽忆故人谈笑处，擘莲尝芡禦炎炎。声华籍甚浙东西，胸次玲珑绝坎蹊。那料南来遭白眼，强颜腰作偃松低。山县萧条早放衙，莲塘无主自开花。三叉路口炊烟起，白瓦青旗一两家。水阁风微快葛衣，沙村返照淡馀晖。数声楚些无情思，不似吴中缓缓归。我忆西湖山水清，君诗说尽欲归情。何时京口同烟艇，柔橹咿哑短作程。"}