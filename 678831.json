{"id":"678831","title":"送赵雍训武定州","dynasty":"明","author":"陈炜","text":"都门雨初霁，碧草飘初香。故人别我去，执手上河梁。君本吾乡彦，学海驾孤航。沉酣三传奥，落纸烟云苍。悦如九苞凤，灿灿五彩章。楚人不见信，置在山鸡行。索莫难自陈，九天屡回翔。何处揽德辉，孔门道弥光。念昔君未遇，桃李已门墙。我家有同气，几年托芬芳。深情一斗酒，沃君离别肠。酒尽君当发，仰视云茫茫。好饱琅玕食，高冈待鸣阳。"}