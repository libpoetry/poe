{"id":"822538","title":"惜余春慢 丰台芍药","dynasty":"清末近现代初","author":"周岸登","text":"暖玉屏围，绿珠娇重，绣陌钿车雷转。衣簪竞妩，步屧交枝，影弄背城郊甸。曾记寻春廿年，金谷千姝，隔花人面。任凡桃俗李，东风争嫁，倩魂初返。空自惜、凤翼将离，龙盆邀醉，怕里翠云轻剪。啼鬟露湿，婪尾香深，碧沁舞裙红变。还似妆催曼殊，芳酒朝酣，薄铅宵浣。便重台许赠，犹恨扬州梦远。"}