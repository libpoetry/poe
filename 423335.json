{"id":"423335","title":"灌园两首示黄永雩 其二","dynasty":"近现代","author":"李洸","text":"寒月冷在隅，层轩照独迥。良友既怀归，祗此形与影。零梦挂江湖，中宵尚耿耿。入户曾怅惘，槎枒及胸领。人生木无情，情生在俄顷。以彼皎皎姿，适兴扰扰并。物固无臧否，爱憎逼异境。爱积足销骨，去慢憎自省。何如游寸衷，直置万仞顶。芳风动远音，所得惟寂静。"}