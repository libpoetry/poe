{"id":"298314","title":"满庭芳·秋日寄怀凝晖大姊","dynasty":"清代","author":"庄盘珠","text":"钟送窗明，霜欺灯小，醒来冷压重衾。况今回数，闺阁几知音。绣帐春前尚共，拈钿叶、鸦髻分簪。谁曾料、玉梅树下，一别到而今。天涯芳草外，云来雁去，事事关心。记当年，闲说门对遥岑。偏我梦魂无据，邻鸡唱、几度难寻。知何日，双眉翠暖，绿酒与同斟。"}