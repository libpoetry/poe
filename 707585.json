{"id":"707585","title":"满江红　　题画寿总宪龚芝麓  蒜山怀古","dynasty":"明末清初","author":"吴伟业","text":"沽酒南徐，听夜雨、江声千尺。记当年、阿童东下，佛狸深入。白面书生成底用，萧郎裙屐偏轻敌。笑风流、北府好谭兵，参军客。人事改，寒云白。旧垒废，神鸦集。尽沙沈浪洗，断戈残戟。落日楼船鸣铁锁，西风吹尽王侯宅。任黄芦苦竹，打荒潮，渔樵笛。"}