{"id":"704814","title":"喜雨杂咏简院长诸公八首","dynasty":"明","author":"薛瑄","text":"圣明端拱太平时，好雨当春细若丝。应是柏台添气象，旋滋花柳更催诗。正是阳和溥万方，知时好雨润群芳。趣朝共睹天颜悦，应喜斯民乐泰康。霏霏朝雨润彤庭，恭逐鹓行谒圣明。白玉桥边鸣佩过，御沟春水一时生。御沟新柳湿鹅黄，佩马朝回雨露香。柏府文书春日静，相过唯觉和诗忙。柏台春静昼厌厌，好雨如丝不捲帘。最是东君能借力，閒庭草色一时添。雨过西山翠欲流，葱葱佳气满神州。书生莫笑今霜鬓，骏马看花已偿游。圣主龙飞第一春，天垂雨露万方匀。苍生坐见跻仁寿，自昔赓歌有舜臣。万国同心奉至尊，斯民重见饮衢樽。欲知和气薰天地，只在三春雨露恩。"}