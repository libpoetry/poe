{"id":"1143582","title":"和子野四首","dynasty":"宋末元初","author":"仇远","text":"旅食无生计，卑栖奈若何。饭惟供脱粟，衣未补香莎。户外履常满，床头金不多。老为文学掾，一似旧恩科。穷冬霜霰集，行路古今难。举眼看浮世，何人耐岁寒。弃瓢将止酒，脱冕拟休官。一室能容膝，吾生亦易安。亨涂即畏涂，暮境欲何如。索米多贫士，钞诗欠小胥。自缘乡梦熟，顿与世情疏。会约逃名者，山间倒跨驴。诡遇非吾事，支离笑我身。文章宁可拙，仕宦岂宜贫。乡故多新鬼，年荒少佚民。休嗟华黍废，阳谷易回春。"}