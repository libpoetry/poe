{"id":"1048069","title":"游层岩","dynasty":"宋","author":"张绶","text":"群峰耸回环，一径上萦曲。顾瞻得层岩，庨豁凿山腹。片云雨雹飞，勺水蛟龙缩。惟昔乘兴游，颇叹归鞍促。念方困簿领，敢不勤栉沐。四时各有趣，一赏岂能足。朅来俯二纪，经行遍四渎。每怀佳山水，澜僻聚燕蝠。高才兹南来，胜赏欣所欲。披寻到幽秘，徘徊或信宿。忘归须众同，寓意乃余独。泉声惬幽听，翠色明远目。夕鸟归且鸣，牧牛骇而触。此行固有得，何用论祸福。应同丁家兴，肯效穷涂哭。堂下食张仪，绨袍哀范叔。大任或感发，一饭奚省录。邮筒奉佳篇，兀坐聊踯躅。勉率继高韵，愿同刊涧澳。"}