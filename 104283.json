{"id":"104283","title":"勉致仕李秘监","dynasty":"宋代","author":"梅尧臣","text":"渊明归柴桑，家贫食不足。当其勇去时，不待秫稻熟。借问何以然，实耻暂屈辱。公常为近臣，曾不辄媚曲。一缘府舍灾，遂使还秩禄。禄仕四十年，内乏釜锺粟。归来托四邻，恓恓无片屋。去就异前人，其义已介独。譬之食嗟来，应自甘退缩。当营负郭田，渐可事水竹。"}