{"id":"562317","title":"丙辰立春日大雪二十韵在凤阳作","dynasty":"明","author":"贝琼","text":"正月淮南雪，空花五叶纤。随风成唾王，平地出形盐。重拆鸳鸯瓦，轻穿翡翠帘。色迷云外鹤，光掩月中蟾。河水冰犹合，昆冈火复炎。方圆如有道，先后亦无嫌。岁旱今方剧，春寒更觉添。夜深声淅沥，天近气清严。鲛女愁停杼，鸡人误报签。一时延胜赏，万里入遐瞻。路失羊肠曲，山呈马耳尖。炊烟空近市，急溜断虚檐。林鹊饥争啄，川鱼畏却潜。往来听杖屦，歌舞起闾阎。研冻诗重赋，瓶存酒试拈。节高贫士卧，时信老农占。独树危能立，枯黄润总沾。宫妆梅粲粲，野秀麦蔪蔪。白首歌谁和，朱门味可兼。谩思全帐客，痛饮正厌厌。"}