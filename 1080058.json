{"id":"1080058","title":"会稽石道叟教授南剑兵火抢攘之馀兴治郡学尺椽片瓦皆其所自经营也未期月而学成远近赖之又祠前辈贤者以风励多士使游其间者望之而心化由是而入尧舜之道不难也古之教者盖多术矣五帝宪三王有乞言宪贤于乞言也道叟知之矣吕本中为作诗叙本末云","dynasty":"宋","author":"吕本中","text":"圣远道则微，世久学欲绝。区区续微言，未易胜邪说。石侯东南秀，睹此心欲折。分教南剑州，意在补亡缺。欻令兵火后，复见俎豆设。庙貌甚尊严，上下有区别。先生默无语，风化动闽粤。斯文自明白，如仰见日月。坐令穿凿误，不待汤沃雪。不知旁祠谁，今代古豪杰。孰能与之齐，共此岁寒节。入门日在望，未返意已竭。由来正心术，不在费颊舌。乃知薰陶功，自与闻见别。曾鲁颜不愚，亦岂有优劣。此理倘可求，万古同一辙。"}