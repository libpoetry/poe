{"id":"829188","title":"御街行","dynasty":"清末近现代初","author":"吴湖帆","text":"玉盘滴滴真珠露。宛转伤春暮。小阑红板太撩人，满径碧苔芳树。画楼深锁，翠帘低卷，合是相思处。春风吹向谁家住。疑入桃源路。似曾相识旧巢痕，新燕有时来去。流霞共酌，飞花千点，休被斜阳误。一帘肠断风吹絮。几度城南路。半泓流水恰相宜，掩映绮窗深户。翠禽啼唤，晴烟缭绕，冉冉吴宫树。酒阑携手同归去。紫陌经花雨。万丝柔袅绿杨斜，犹记玉骢曾驻。画船移缓，诗襟题遍，尽是魂销处。"}