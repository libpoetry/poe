{"id":"883738","title":"送魏君致远之吴兴兼寄祝修中","dynasty":"宋","author":"朱长文","text":"庠中今多材，灿若荆岫玉。琢磨观粹美，尤爱魏与祝。二子幼相友，共学横山麓。抱书来泮宫，美质异碌碌。文辞堪适用，光瑩轻缣幅。前年掇高选，丽赋人争录。吴兴太守贤，好善下白屋。贻书勤聘礼，扫榻待英躅。伯乐过冀北，所顾皆骥騄。翩翩告别去，舟泛苕溪渌。南陔急亲养，聊以奉水菽。愧我不能留，嗈嗈想鸿鹄。良辰振六翮，一举耸群目。云汉期高翔，稻粱非所欲。"}