{"id":"683967","title":"送舍弟敬美北上","dynasty":"明","author":"王世贞","text":"嘉运开骏招，轮帛四交驰。之子起自厉，为报当及时。杯酒指河梁，悢悢不能持。十载虽茕独，与子不相离。仰见晨风鸟，矫吭鸣何悲。脩翼摩劲飙，一举绝天池。岂不快所往，念此卑林栖。舒卷无违性，动静各有宜。努力爱景光，千载以自期。方舟遵枉渚，落日上征衣。离筵启方序，吾弟感仳离。愚哲虽异规，畴不慕昌期。哲者任其劳，愚者食其贻。上有晨昏奉，下有伏腊资。偃仰恒一编，耕钓不失时。子其宁尔怀，余处良以怡。春星罗广陌，熹微依徵传。雄鸡无停号，炯尔天地旦。浮阴忽来滋，焉能长清汉。脩条未易材，微萌无难蔓。送客各自媚，谁当发浩叹。仕宦恒苦晚，行乐恒苦短。所以邴生秩，往往不待满。窃有和氏璧，皎洁如秋月。当其未辞璞，忧在长埋没。初日奏秦庭，精光荧然发。美人粲玉齿，九宾为惊绝。在执苟不虔，能无中玷缺。子其爱连城，完归用将别。"}