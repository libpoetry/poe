{"id":"689287","title":"秦淮一览阁二首","dynasty":"明","author":"何瑭","text":"好景应怜画不如，小楼非止为观鱼。坐邀吟客频登赏，时有仙人共起居。春水泛红花落后，晚山增翠雪消馀。荔枝卢橘非真有，却笑前贤赋子虚。画阁临流想像题，倚栏翘首觉天低。名花无数侵帘入，好鸟多情傍户啼。近水迢迢经雨绿，遥山隐隐拂云齐。从来吏隐难兼得，城市还惊似涧溪。"}