{"id":"1077594","title":"泗上瞻礼僧伽塔","dynasty":"宋","author":"李纲","text":"汤汤淮泗滨，实为至人居。至人骨已冷，灵响初不渝。巍然窣堵波，金碧耀云衢。突兀三百尺，势欲凌霄虚。乃知天人师，宜有神明扶。忆昔岁乙未，奉亲由此途。开关瞻晬容，端相不可诬。清秋日当午，为现摩尼珠。蝉联宝铎间，悬缀如流苏。万目共瞻睹，稚耋驩惊呼。重来念旧事，感叹涕潸如。再拜礼双足，如师真丈夫。"}