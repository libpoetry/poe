{"id":"1042916","title":"和陆子履鱼胶亦名阿胶可以羽箭又宜妇人贴花钿","dynasty":"宋","author":"刘攽","text":"汉家金缯抚绝域，远夷畏威亦怀德。南琛北珍不自惜，译官贾人多未识。此胶出从辽水鱼，居人钓鱼取专车。秋风时节候可折，白羽铺缀随呵嘘。赤车使者来穹庐，并鞶玉玦通函书。黄河之清那可俟，美人红袖应时须。丈夫辛勤万里外，少妇深闺苦凝待。京兆眉怃传长安，翠钿彩饰令人爱。凤凰得髓麟取角，将来续弦弦不觉。更嗟珍物空传名，欲倩张骞问方朔。"}