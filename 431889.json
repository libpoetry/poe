{"id":"431889","title":"壶中天 留别漱岚","dynasty":"近现代","author":"许宝蘅","text":"相逢何处，记满城风雨，去年重九。蜡屐东山邀胜侣，饷我双螯斗酒。秋梦如烟，冬郎欲老，不禁重回首。无端飘泊，送行又折杨柳。人生几度悲欢，几回离合，赢向天涯走。一棹独催江上月，方是销凝时候。桂子天香，枝头春闹，换得相思否。西窗剪烛，试听鹃泪啼瘦。春光老矣，向离筵小醉，多情黄九。红袖青衫同落拓，到处阻风中酒。一样东山，苍生丝竹，令我真低首。几多愁绪，岸头饯出烟柳。与君揽胜登楼，看野田高下，风云奔走。天亦怜人离别意，乍雨乍晴时候。如此风光，何当重见，能不相思否。师师丰韵，腰围应为卿瘦。"}