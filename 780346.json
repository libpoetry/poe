{"id":"780346","title":"金缕曲 芙初残腊抵京，况味寂寥，次韵赋赠","dynasty":"清","author":"周之琦","text":"玉斝春风暖。尽宵深、炉香飘尽，烛花烧短。店月桥霜经行处，缕缕梦魂谁管。向竹里、今番重款。别泪青衫痕犹凝，料琵琶、听彻歌声软。闲细数，雁程缓。征尘写入江南怨。自沈吟、紫箫非旧，翠衾空展。燕麦元都无人问，况是素弦声断。更休诉、京华游倦。鸥鹭江湖还漂泊，甚闲云、容易随舒卷。回首处，晋陵远。"}