{"id":"558827","title":"九日同袁中夫看菊寄谢主人","dynasty":"明","author":"李贽","text":"去年花比今年蚤，今年人比去年老。尽道人老不如旧，谁信旧人老亦好。秋菊总开旧岁花，人今但把新人夸。不见旧日龙山帽，至今犹共说孟嘉。去年我犹在阴山，今年尔复在江南。傍人错指前身是，一是文殊一瞿昙。花开于我复何有，人世那堪逢重九。举头望见钟山高，出门便欲跨牛首。袁生袁生携我手，欲往何之仍掣肘。虽有谢公墩，朝朝长在门。虽有阶前塔，高高未出云。褰裳缓步且相随，一任秋光更设施。天生我辈必有奇，感加雅意来相期。入门秋色上高堂，烹茶为具呼儿郎。欢来不用登高去，扑鼻迎风尊酒香。子美空吟白发诗，渊明采采亦徒疲。何如今日逢故知，菊花共看未开时。"}