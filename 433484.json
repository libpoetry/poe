{"id":"433484","title":"云水洞二首","dynasty":"近现代","author":"黄浚","text":"东坨翘摘星，西坨迥望海。青青藏岝峉，淩晓作晁彩。登峰复下阪，心怍屦每殆。忽焉入幽径，万绿被葳隗。无穷出清夐，泉语乱珠琲。况闻碎叶声，戛戛踏磊磈。是间近洞府，云水气故在。萧森通地天，阴壑秀千载。已令疲应接，叹息颂真宰。郦经夸石穴，隋志称玉堂。天馀千年幽，使我穷青苍。灵峰吐谽谺，其藏备万方。爇炬逐前导，蛇进十步强。稍得办璀璨，窅窊疑芝房。又疑丁东院，触处皆铿锵。昏井下匍匐，溜壁扪徬徨。雄龙既已驱，仙鼠复已亡。石尽意必水，孰能赍一杭。琐琐记乳状，吾宁摹石仓。"}