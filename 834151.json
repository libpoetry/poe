{"id":"834151","title":"玲珑四犯 题冰如四兄秋隐图","dynasty":"清末民国初","author":"易顺鼎","text":"人海苍茫，算桥霜店月，容易催老。剩水残山，何苦费些鸿爪。不如紧靠柴扉，要看尽古来斜照。向青山黄叶中间，寻出秋心多少。红衣偶把溪边钓。却不道枫人来早。渔樵野局西风里，便是天然之稿。画工多事传真，反恐暗尘飞到。且共寻诗梦，补几笔西堂草。"}