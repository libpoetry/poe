{"id":"807237","title":"满江红  赠史远公五十即用学士原韵","dynasty":"清","author":"陈维崧","text":"画苑词场，数侪辈、君才横出。论戈法、韭花虿尾，尽推遒密。九殿争传鹦鹉赋，重瞳亲奖龙蛇笔。更岐王、含笑看挥完，绫千匹。熬不熟，仙家漆。黏不住，天边日。叹篱还采菊，里仍呼栗。醉斫月中一片桂，闲收雨后三峰术。尽清狂、舍此问成仙，无他术。"}