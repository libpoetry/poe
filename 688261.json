{"id":"688261","title":"侯山别墅视穫赠乐渠黄公","dynasty":"明","author":"朱浙","text":"薄田在何许，蔚彼山之阿。瘠土何硗确，五侯空嵯峨。盛夏霖潦集，溪涧成江河。圩岸善崩塌，修筑为力多。力多不足惜，岁晏其如何。良田亩十金，坂田贱易得。不虑井税多，功倍寡所获。早禾随波涛，晚禾苦螟螣。瓶盌未可期，十口聊塞责。耕也馁在中，先圣有遗则。高秋收穫时，星言向田墅。童稚俱在田，牛羊牧烟渚。四顾但荒山，澹泊寡俦侣。悠悠空自知，落落竟谁许。不有黄石公，谁可与共语。君既辞朝簪，我亦谢城阙。石田不可耕，谋生何太拙。垄上多白云，松间足明月。岂可充朝饥，聊以自娱悦。遥遥千载心，长沮与桀溺。"}