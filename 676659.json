{"id":"676659","title":"分得滕王阁送卢驾部师陈","dynasty":"明","author":"王宠","text":"江汉纪南服，衡庐奠朱方。河山阻襟带，表里望荆湘。列雉郁参错，树羽尽飞扬。风清彭蠡濑，云起昭丘阳。帝子握龙节，磐石荒楚疆。中天抗瑶榭，倒景垂虹梁。鸣銮谢千载，遗构想灵光。夫君勚王事，流览恣方羊。霜凄百卉素，日落千山苍。悼古志惝恍，遭时气腾骧。北首睇辰极，东指穷扶桑。伏槛藐寰宇，观风歌吉祥。言归报明主，端笏拱岩廊。"}