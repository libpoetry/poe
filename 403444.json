{"id":"403444","title":"琐窗寒 灯魂","dynasty":"近现代末当代初","author":"刘蘅","text":"乍上光柔，初挑焰小，酿寒偏易。秋深白袷，早带许多凄意。恁依依、夜阑未销，暗分倩影罗帏里。爱傍人闲炙，飘帘无力，趁风摇曳。凝睇。屏山外。似有约炉烟，共盘心字。欲旋又转，自护嫣红双蕊。待招回、蝶憨梦中，玉缸背影支倦翠。恁抛人、斜月残钟，冉冉离窗纸。"}