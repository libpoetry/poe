{"id":"535988","title":"却东西行","dynasty":"明","author":"王世贞","text":"黄鹄从东来，饮啄且裴徊。不知将何意，延颈向我啼。渺渺行役子，三载客东沂。将托千仞风，及我万里归。耸身从之去，扶摇不支持。一举决云汉，再举历天池。敛翼下置我，乃在弱水西。弱水浩茫茫，终古日月迷。愿迩更成遥，为恩亦何施。不愿故乡归，不愿黄鹄来。但愿得美酒，日进百千卮。"}