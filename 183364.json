{"id":"183364","title":"送赵君权中归福唐兼呈陈季中","dynasty":"宋代","author":"苏颂","text":"赵子抱经术，儒林挺孤秀。策足入上庠，高谊诸生右。秋闱再程文，怀宝不见售。京师首善地，翘然俊贤囿。朝廷举新诏，多士四方走。主司搜择艰，有如羿张彀。小善或不遗，宁当舍良茂。岂非绳准高，刀尺下难就。得丧不在己，自信非我疚。岁穷感亲心，倚门方远候。都亭谢知己，飘飘拂归袖。乐彼闽中幽，里中贤友旧。且复从其游，行义益充厚。道存贵有用，独善古所陋。明时无滞才，子行当勉懋。"}