{"id":"207838","title":"帅相泛巨舟东下水浅不可进盘旋三日仅至菱黄","dynasty":"宋代","author":"曹彦约","text":"半日冬冬离岸鼓，万斛龙骧发南浦。戈鋋照日牙纛明，百丈咿哑更双橹。眼前突兀胜华屋，前厅中堂后圊浴。主人燕坐拥歌舞，昼捧金樽夜银烛。吴人馀皇那可比，汉家楼船聊尔耳。有时但可济舟师，无事只堪横野水。太平州县边无哗，行所朝夕如居家。恩光草际碧弄色，心事柳梢黄茁芽。我亦同时浮一叶，葭苇作篙蒲作楫。坐久欠身头触篷，卧我辗转衣成摺。旁瞻画鹢如飞动，绝似茅茨望梁栋。春光娇面秋月眉，争妍不到书生梦。谁知浅水鸡笼山，顺风不下留惊滩。津人用尽如神力，长年三老忘朝餐。呜呼材具各有用，秔稻不生穜稑种。涸辙聊濡鲋鱼沫，大壑方观巨鳞纵。我生简便非惮烦，坐观燕蝠争晨昏。瞥然便转子猷棹，明朝直到章江门。"}