{"id":"817277","title":"自题画诗","dynasty":"清","author":"戴本孝","text":"丛薄何蓊藏，乔木无余阴。斧斤向天地，悲风摧我心。不知时荣者，何以答高深。燔柴今已废，岳灵杳何托。白云来洗崖，有额为谁斫。涛声听松崩，响逐龙湫落。何处无深山，但恐俗难免。一心溯真源，千载不卷转。扁舟弄桃花，此兴自不浅。草木亦争荣，攀援与依附。凌霄桑寄生，滋蔓尚可惧。惜哉不防微，良材化枯树。坐爱柴扉外，林阴满钓竿。葭昏烟棹湿，溪落水舂残。不是沧波客，前津问好难。"}