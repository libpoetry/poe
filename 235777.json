{"id":"235777","title":"鄱阳湖观打鱼","dynasty":"宋代","author":"杨时","text":"秋高水初落，鳞介满沙脊。浩如太仓粟，宁复数以粒。纷纷渔舟子，疑若挽可拾。横湖沉密网，脱漏百无十。虫虾杂鲂鲤，骈首吐微湿。小人利口实，刀机污鳞鬣。鲲鲸亦狼狈，风雨移窟宅。玉渊有神祠，变化在嘘吸。胡宁饱羶香，忍视万鱼急。幽潜不足恃，感叹百忧集。寄谢漆园吏，于计未为得。"}