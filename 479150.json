{"id":"479150","title":"海虾图","dynasty":"明","author":"王鏊","text":"茫茫大海浮穹壤，日月升沉鳌背上。其间物怪何所无，海马天吴大如象。有鱼如屋鲎如帆，虾最细微犹十丈。鬇鬡怒气须如戟，力战洪涛欲飞出。江湖鱼蟹总蜉蝣，畜眼平生未曾识。画工何处写汝真，梦中曾到长须国。黑风吹海浪如山，鱼龙变化须臾间。从龙愿作先驱去，去上青天生羽翰。"}