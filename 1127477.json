{"id":"1127477","title":"春阴呈兄长","dynasty":"宋","author":"彭汝砺","text":"春阴祇欲睡，世事固相寻。簿领粗官意，尘埃故国心。风吹花点点，雨压柳阴阴。几日城头步，乾坤共醉吟。春容猛狼藉，暑意已侵寻。寂寞悲时事，凄凉上客心。莺飞啼野色，蝶戏落花阴。喜有城隅望，乘风听苦吟。花开初熟醉，月上夜微吟。志节伤时序，诗书爱寸阴。未忘他日意，无用此时心。更约藏舟步，馀芳尚可寻。"}