{"id":"1002128","title":"今日何夕","dynasty":"宋","author":"曾丰","text":"今夕何夕，粲者如许。日在于参，心在于户。心与火俱，火为心主。老人在南，盖得其所。今夕何夕，粲者如许。其月蕤宾，其日甲午。午与火俱，火为午主。老臣在南，盖得其侣。今夕何夕，绵雨其零。于昨之日，维蜩始鸣。有祥其声，我国无英，我公挺生。今夕何夕，景风其飏。于明之朝，维月既望。有祯其象，我后无相，我公直上。今夕何夕，袢暑其蒸。于后之旦，维槿始荣。有绰其声，我后中兴。我公协成，有功有能。我后显旌，不伐不矜。我氓盛称，我氓盛称，我公长生。"}