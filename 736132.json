{"id":"736132","title":"晚登正气歌阁旁有李文定公孝源望乡台石后则文定弟僧一超塔也","dynasty":"清","author":"陈王猷","text":"杰阁双林开，余辉薄天树。炯炯含元精，巍巍托飞步。缅惟经始时，西台泪空注。遥招柴市魂，近息崖门怒。物议滋狐疑，孤怀阻犹豫。正直髯将军，一气群贤聚。遂以忠臣心，永作法王护。下眺望乡台，夷齐旧隐处。在昔辟蚕丛，至今剩铁墓。四山何苍苍，惆怅夕阳暮。"}