{"id":"1104775","title":"代饯行","dynasty":"宋","author":"卫宗武","text":"比来长掾宰如君，退食时惟儒士亲。编简香中犹得味，簿书丛底不沾尘。乍交祇恨过从浅，每到须蒙问劳频。多少清风留鹤国，不堪折柳向西津。下车人已诵廉平，三载松江著令名。敏则有功无滞事，惠而为政及疲氓。班班可纪郡曹美，去去先驰台掾声。腾实蜚英闻北阙，伫看紫诏趣亨程。"}