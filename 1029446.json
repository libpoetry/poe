{"id":"1029446","title":"次伯量赠别诗韵","dynasty":"宋","author":"裘万顷","text":"我生既驽下，且复寡见闻。时时警其愚，姻党赖有君。自惭将且疲，不足张此军。君乃不我弃，欢然与同群。愿学如之何，此志亦已勤。正坐未知方，所得不足云。人生所好杂，其力用是分。词章末技耳，安能媲皇坟。而况字书学，兀兀纂说文。曷若鞭吾心，或有汗马勋。请益恨未能，别君大江濆。长吟昌黎诗，安得身登云。"}