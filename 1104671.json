{"id":"1104671","title":"绍兴以后蜡祭四十二首 西方百神降神用《熙安》。","dynasty":"宋","author":"郊庙朝会歌辞","text":"玄冬肇祀，始于伊耆。岁事聿成，庸答蕃釐。眷言西顾，匪神司之。归功尔神，翩其下来。魄生自西，照望太阳。下暨诸神，贶施万方。节适风雨，富我囷箱。共承嘉祀，惟以迪尝。神罔小大，奠方兹土。祭列坊庸，礼迨猫虎。有功斯民，祀乃其所。非稷馨香，厥福周溥。丰年穰穰，美芳职职。笾豆方圆，其仪孔硕。风马在御，云车载饬。来顾来飨，维俟休德。"}