{"id":"666519","title":"希夷先生墨竹歌","dynasty":"明","author":"薛蕙","text":"水墨淋漓数茎竹，琅玕不羡多成束。飞白玲珑一片石，夜光休誇大盈尺。云何此画价无敌，乃是希夷之真迹。列仙籍中多品流，先生况是神仙伯。宣靖仙材亦不群，寻师遥入华山云。解颜一盼不易得，敢望挥毫遗此君。画首题诗兼姓字，凤翥龙蟠三十四。丁宁举似一转语，截断世间无限事。领略真仙上上机，参同古佛空空义。古来画史虽无数，争似仙人得天趣。笔势翩翩入三昧，玄旨明明标一句。梵经合受天人礼，仙迹那无鬼神护。五百年来如电过，一幅霜缣完未破。湍水东流鹤不归，峨眉西逝龙犹卧。故乡之子慕神仙，偶收图画如有缘。锦囊新装绿玉轴，彤管更赋青霞篇。安得至宝不磨灭，期与好事相流传。先生闻此应大笑，水中捉月真可怜。"}