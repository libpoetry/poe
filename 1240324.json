{"id":"1240324","title":"海安","dynasty":"元末明初","author":"陈基","text":"淮海水为利，转运有常程。积渠如积金，守防如守城。近闻渠堤坏，水决剧建瓴。我军赖神速，戮力障颓倾。旧防幸已复，新备亦宜兴。古人重举众，日费千金并。尅敌务因粮，足边资力耕。矧兹淮甸间，沃野富吴荆。草莱日加辟，馈饟岁弥增。勿使土遗力，坐令储偫赢。东南力可舒，根本计非轻。欲弘中兴业，斯事力当行。陋儒无长算，触物有深情。冉冉趋畏涂，戚戚慎宵征。"}