{"id":"614586","title":"社中观餐霞王叟塑佛赋赠","dynasty":"明","author":"李之世","text":"观世尽虚假，痴人妄认真。偶然拈一土，捏作大圣神。金碧与丹艧，涂抹及污漫。体魄俨然具，姿容眇若新。观者诧奇绝，悲仰极欢忻。回看一块土，丹垩众具陈。土木何情者，胡然忽现身。凭君双手眼，变幻殊绝伦。千人千手眼，观者如一人。君岂普眼佛，能摄众眼根。君岂兜罗手，而转大法轮。天地一幻师，万类属陶甄。君巧侔造物，玄玄众妙门。工技信无匹，风期亦可亲。瘿钵樛藤杖，青袍白帻巾。矫矫云中鹤，飘飘岭上云。长揖归匡庐，五老斗嶙峋。"}