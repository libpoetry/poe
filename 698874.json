{"id":"698874","title":"闻里中有买得扶桑花者","dynasty":"明","author":"徐渭","text":"忆别汤江五十霜，蛮花长忆烂扶桑。陆郎第尔知何等，赵尉㘽侬定几行。蜀魄啼?乾夜夜，猩魂搏血湿苍苍。狂香结态堪谁比，个是憨儿醉后妆。炎花冷蕊逐时开，当取当垆著处陪。海女缠头虽绛帕，江枫落叶亦殷腮。千金知向何番买，一朵分簪破帽来。夺取胭脂等閒事，只愁儿女太安排。箧茜奁螺取次将，长红大翠尽蛮娘。阑干笑语腮堪译，浣火衫裙焰未凉。白浪有缘陪贾客，江潮无伴醉槟榔。吾乡恶热连年更，带得蒲葵上海航。鹤林寺里别袈裟，又幻扶桑到若耶。溪女惜香还菡萏，海人浇醉歇枇杷。似闻此地春犹雪，悔上孤帆晓载霞。腊社少年貂帽上，簪红莫忘遍茶花。"}