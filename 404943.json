{"id":"404943","title":"桂枝香·榆关怀古","dynasty":"近现代末当代初","author":"王韶生","text":"金风铁雨。正塞外胡尘，震荡东陆。一片膏腴断送，远山如簇。苍头特异孤军起，要横戈、高悬大纛。擐甲执兵，策勋饮至，誓图恢复。念千古、兴亡角逐。叹锁钥北门，惊心怵目。虎帐雄师十万，误此棋局。熊襄遗事何堪说，剩残峰、废垒斜矗。至今豪侠，时时经过，骋骅骝足。"}