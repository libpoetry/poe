{"id":"1116026","title":"明堂侍祠十绝","dynasty":"宋","author":"杨简","text":"礼行肆类又称禋，喜见承平景铄信。堪笑汉人誇肸蚃，何如明德远精纯。先皇鸿烈冠重兴，庙社依然总燕宁。今日孝思严陟配，必知深妥在天灵。玉轪才驰霁色开，都人欢呼殷如雷。曰旸曰雨元无定，都自吾皇一念来。唱彻严更凤钥开，侍祠济济列崇陔。小臣亦忝廊西献，惟秉温恭对越来。玉佩珊珊出禁扉，金莲分炬散芳菲。祠班咫尺临黄道，惹得天香满袖归。登歌奏罢乐初成，懿懿芬芬荐德馨。好是天心彰信顺，故教华月吐青冥。合宫深敞匝脩廊，万烛煇煇粲奉璋。自有质文昭俭度，不须扬厉述齐房。左个明堂是集英，鹄袍曾此接文明。馂馀款听钧天奏，疑是吾伊雅颂声。千官移仗拱端门，一日鸡竿万里春。汤网本疏民自格，要知家法在深仁。肸蚃丰融富媪釐，班回长乐奉愉怡。休嘉最易生安逸，翼翼当如未祼时。"}