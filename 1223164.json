{"id":"1223164","title":"送文著作往鄂州谕南使","dynasty":"元","author":"马祖常","text":"大化均天施，黄图象岳宁。宣风依日月，发号布雷霆。貔虎严分镇，鹓鸾蔚在廷。芝茎联孔庙，蓂叶茂尧庭。珠米圆圆白，楼桑个个青。讴吟兴陇亩，游衍及郊坰。楚俗那三户，滇童信六经。已知含煦育，复此仰仪刑。使得皇华美，歌应湛露听。赐衣裁锦段，官酝应瑶瓶。上国崇怀服，熙朝尚德馨。鱼书閒粉蠹，鸡卜枉轺星。鄂渚翔鹦鹉，燕台念鹡鸰。归途回四牡，枫树失江汀。"}