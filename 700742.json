{"id":"700742","title":"别粤中诸公","dynasty":"明","author":"戚继光","text":"万里归心系别船，高情直与九霄联。望迷北斗知天远，水尽南邮见地偏。帆逐晚云随去住，鸥浮春雨任蹁跹。圣朝不薄庾关外，新拜元戎已出燕。瘴海氛多晓亦寒，维舟更识主恩宽。放怀到处青山外，幽梦那知白日残？别酒闻歌还障袂，除书拭目听弹冠。人间薏苡容身易，天汉风波把舵难！"}