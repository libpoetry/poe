{"id":"1253265","title":"和张宾旸西畴汎舟韵二首","dynasty":"元末明初","author":"陶宗仪","text":"平畴积水欲成湖，未有良工写作图。晴日曈昽收宿霭，暖风和畅拂春芜。绿杨红杏韶华丽，白舫青帘主客娱。老子放怀成痛饮，醉循归路日西晡。潦水茫茫接淀湖，人家如在辋川图。日明练色涵青嶂，风细鳞纹漾绿芜。打鼓踏车农事冗，放船携酒客情娱。饮阑同叩邻姬户，啜茗听讴直至晡。"}