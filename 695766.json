{"id":"695766","title":"雪中斋居和黄君庆朱可大二寅长韵二首","dynasty":"明","author":"欧大任","text":"葭灰将动一阳微，向夕斋心坐未归。银烛双燃开阁待，玉麟千片傍檐飞。梁园赋后歌能几，郢曲从来和者稀。最是仙郎工丽藻，同时三署有光辉。西曹斋事已三回，几得华堂对雪开。珠树鹤留青玉槛，瑶池花送紫霞杯。礼逢一代观周日，诗似诸臣入邺才。闻道君王书殿里，閟寒谁奏颂章来。"}