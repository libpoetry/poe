{"id":"183247","title":"寄信州交代钱德循","dynasty":"宋代","author":"孔武仲","text":"处君以西轩之爽气，赠君以仙府之名花。名花芬敷随晓日，爽气萧飒凌朝霞。山川从此增秀色，尘埃不复留君家。羡君年少气力锐，况有长才可经世。驰声京邑盖有年，作幕山州不得意。漫寻幽景养天真，积明不学陶潜醉。钱夫子，我今去指湘江边，洞庭波澜阔如海，与君似隔东南天。饶州亦有木犀种，真骨来从武夷洞。自有清香百步闻，烦君为买双株送。勿云千里移致难，从古物轻人意重。但将木李对琼瑶，余物区区且安用。"}