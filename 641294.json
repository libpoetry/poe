{"id":"641294","title":"苏武慢 八首 其八","dynasty":"明","author":"林鸿","text":"万古凭高，一声长啸，勘破古人公案。让本陶唐，征于汤武，不过授贤治乱。姬运东衰，夷氛北涨，赤子可嗟涂炭。善桓文、烈烈轰轰，倾厦赖乎支干。争奈何、战国纷纷，嬴秦扰扰，元气等閒飘散。谦让未遑，诗书安事，吾道厄于炎汉。陋矣河汾，贤哉濂洛，再整残编断简。倘若非、奎壁光辉，长夜几时能旦。"}