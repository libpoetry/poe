{"id":"509746","title":"和刘柴桑寄袁道见怀一峰之意","dynasty":"明","author":"陈献章","text":"当年台城会，执手多踟蹰。四海一为别，寒暑逝不居。远意属罗浮，举头望匡庐。胡然金牛谷，奄忽成丘墟。蜕骨归复土，灵衿存为畬。庶几百代下，攀驾以忘劬。袁侯西江英，好德眼中无。尺素每欲近，十年不作疏。磨剑患不快，快则随所须。永愿磨此心，恢恢快剑如。"}