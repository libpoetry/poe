{"id":"1144229","title":"四用韵","dynasty":"宋末元初","author":"牟巘","text":"寄食于人苦未佳，从来逆旅便为家。四时长是瓶无粟，一夜偶然灯有花。雪夜又寒谁复料，物中惟老不堪誇。卷书危坐时相望，不觉西南各一涯。五十年前三尺雪，匆匆捩柁下荆门。坐惊荏苒吴枫换，长忆轮囷蜀芋蹲。覆局还如一日事，劫灰能有几人存。新诗读罢令人感，转瞬看看又岁元。"}