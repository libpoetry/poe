{"id":"815156","title":"舟中感怀二首","dynasty":"清","author":"洪锡爵","text":"风雨关河一苇中，雪泥春水感飘蓬。亲年已老官无俸，天意怜才籍未通。华鬓但愁鸾镜改，壮心不让马群空。揽衣独听鸡鸣起，看剑宵深烛影红。扁舟冬去复春临，两字双鱼未有音。千里青山留过眼，一溪碧水动归心。神鸦祠绕朝还暮，官柳烟浓昼亦阴。枕畔涛声听不得，何堪渔笛起江浔。"}