{"id":"40552","title":"答客诗","dynasty":"南北朝","author":"鲍照","text":"幽居属有念。含意未连词。会客从外来。问君何所思。澄神自惆怅。嘿虑久回疑。谓宾少安席。方为子陈之。我以筚门士。负学谢前基。爱赏好徧越。放纵少矜持。专求遂性乐。不计缉名期。欢至独斟酒。忧来辄赋诗。声交稍希歇。此意更坚滋。浮生急驰电。物道险弦丝。深忧寡情谬。进伏两暌时。愿赐卜身要。得免后贤嗤。"}