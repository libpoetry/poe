{"id":"1224978","title":"过仙霞岭","dynasty":"元","author":"贡师泰","text":"连山界瓯闽，兹岭亦峻极。杰观奠方陲，高标丽圜则。淋漓割元气，黯澹带古色。绵亘姑蔑墟，苍翠欲四塞。仙霞高烛天，五采绚赫赩。万仞耸峥嵘，百里见孤特。棱角露毫芒，缕脉界缝緎。我行任纲纪，逾月来自北。道途多艰虞，况乃事登陟。初缘复磴危，渐转重关侧。攒峰与叠巘，尽日走崱屴。连冈蹑衙衙，绝壑瞰冒冒。远岫忽已违，近陇复相逼。跻攀苦分寸，跬步辄止疑。砉然造层颠，轩豁始有得。或列若屏幛，或限若户阈。或偃若覆釜，或俯若鼎釴。或恭若执圭，或竦若凭轼。或尊若受朝，或卑若就职。或若孤鹤驾，或若万马勒。或若华盖张，或若芙蓉植。或净若新沐，或靓若初饰。或争先若驰，或严整若饬。或若进而拱，或若退而劾。或伛若将趍，或颠若将踣。或坚若长城，或错若列国。或联若串珠，或牵若徽纆。或搏若熊罴，或射若虺蜮。或冕若华旒，或屦若赤繶。或颙颙若昂，或踽踽若抑。或轩轩若举，或悄悄若默。或欣欣若喜，或慊慊若戚。或騃若惷愚，或颖若岐嶷。或穷若龟曝，或直若隼革。或差若颉?，或比若稫稄。或倚若弓剑，或罗若罟罭。或锐若戈矛，或卓若橛杙。或渥焉若丹，或黝焉若墨。或离焉若愁，或俛焉若衋。或俨焉若思，或惨焉若忆。或谽谺若噬，或镵削若剋。崎岖历万状，意态转惶惑。矫首劳胫脰，举膝撑胸臆。仆夫尽劬瘁，负担屡蒲伏。健骇猿猱势，快羡飞鸟翼。长风度林薄，草树纷偃仄。云归寲窦昏，润滴嵌岩泐。涓流乍逶迤，悬溜竟湢㳁。豫章间楩楠，榛莽翳柞棫。野草结山果，琐碎多不识。烂熳锦机翻，离披翠羽织。竹籁笙凤鸣，藤雨渊珠滴。浓淡各异态，不丰亦不啬。根露兽斗攲，株朽人立直。幽谷嗥怪禽，坳塘落鸂鶒。古柴蔓草荒，废井苔藓蚀。茅屋列二三，乱石罗万亿。水耕杂粳稌，火种饶黍稷。寒泉浸蹲鸱，饥食同稼穑。凭高谩徘徊，得荫暂休息。掬水涤烦襟，坐爱清湜湜。仰看高空青，俯视深潭黑。其上浩无际，其下深莫测。岂惟龙蛇都，实乃虎豹域。前瞻已出险，后顾犹未即。我行既已远，我志敢不力。仓皇问前途，日挂半岩昃。峻坂注迢迢，忧心动恻恻。自从黄巢乱，近复多盗贼。败屋虽仅存，居者间逃匿。窗牖旋遮护，几案忙拂拭。颓然就床枕，强起具蔬食。新醅荐茅柴，晚饭饤芦菔。岂不念驰驱，王事亦孔棘。江东战未已，闽南病尤亟。所当效微忠，孰敢怠晷刻。吾道岂无补，宪度亦有式。民风转移间，要在尽悃愊。岂徒慰凋疲，庶将别淑慝。追踪古闻人，上以报皇德。"}