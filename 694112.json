{"id":"694112","title":"东江夜泛用谢康乐诗句十韵","dynasty":"明","author":"陈烓","text":"东江头，秋月下，碧树金风更潇洒。沧浪之曲歌未终，孤雁一曲落平野。泛金尊，乘白舫，仙客主翁争倜傥。碧波倒浸玉芙蓉，醉坐江天爱平旷。棹头月，江上花，花影遥连月影斜。渔翁醉卧泊江渚，犹把长竿插钓沙。秋水清，清且焕，月色当空似平旦。扁舟着我两三人，唱和风前醉巾岸。"}