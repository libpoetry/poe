{"id":"105380","title":"新秋普明院竹林小饮得高树早凉归","dynasty":"宋代","author":"梅尧臣","text":"翻然思何苦，昨夜秋风高。良友念将别，幅巾邀此遨。清梵隔寒流，乱蝉鸣古树。谁知林下游，复得杯中趣。池上暑风收，竹间秋气早。回塘莫苦留，已变王孙草。未坠高梧叶，初生玉井凉。愁心异潘岳，独自向河阳。不减阮家会，所嗟当北归。厌厌敢辞醉，明发此欢非。"}