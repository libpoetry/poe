{"id":"644619","title":"又送叔贞之成都","dynasty":"明","author":"方孝孺","text":"空名诳当世，自误还劳人。郑子复为谁，跋涉穷冬春。去年赴上国，风雪迷江津。徒步从我行，面黑手足皴。今玆有徵命，欲往志靡伸。子复之成都，代余陈所因。念子远游学，三年别慈亲。敝衣犯缁垢，断裂莫为纫。蜀道幸坦平，王化甚惠仁。历览快心目，庶足忘苦辛。诸葛政犹在，少陵诗有神。浩荡观大江，穹秀瞻峨岷。心胸蕴奇伟，抚事气益振。丈夫平生怀，岂惟安其身。况可广咨访，大邦多缙绅。恨我不得俱，惟恐孤主恩。见王再三谢，念此疏远臣。"}