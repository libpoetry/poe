{"id":"431559","title":"浪淘沙 书丘逢甲岭云海日楼集后，时述庭将随陈公洽长官赴台湾，即送其行","dynasty":"近现代","author":"卢前","text":"梦寐海中山。何限凋残。岭云大句最辛酸。四百万人同一哭，别矣台湾。点将昔登坛。苦战乡关。一朝割弃恨无端。五十年前游钓地，今始能还。赤手斩长鲸。岂愧延平。英雄传里竟无名。怅望东南天半壁，已负平生。内渡只吞声。天地无情。麻鞋独自谒明陵。未信全输成定局，何计亏盈。家祭愿无忘。遗语心伤。中原北定复南疆。地下有知翁应喜，一统炎黄。天际海苍苍。白日辉煌。灵旗黑虎尚飞扬。建座祠堂招毅魄，来享烝尝。屴崱记登临。石鼓山阴。白头共我两沉吟。隔海相望何所见，峡树森林。霹雳涌潮音。万象更新。经营终仗老成人。定使华严楼阁现，嘉惠台民。"}