{"id":"829063","title":"望江南八首","dynasty":"清末近现代初","author":"吕碧城","text":"瀛州好，知是甚星寰。冠盖都非如隔世，晨昏相背不同天。尘梦委香烟。瀛州好，应悔问迷津。蟾影盈亏知汉历，桃源清浅误秦人。去住两含颦。瀛州好，春意闹湖边。小白长红花作市，肥环瘦燕水为奁。三月丽人天。瀛州好，重贺太平时。远近铙歌传彩帜，万千嫠帷泣缁衣。哀乐太参差。瀛州好，衣履样新翻。橡屧无声行避雨，鲛衫飞影步生烟。春冷忆吴棉。瀛州好，辟谷饵仙方。净白凝香调犊酪，嫩黄和露剥蕉穰。薄膳称柔肠。瀛州好，笔砚久抛荒。不见霜毫鸲眼璨，惟调翠沈蟹行长。绕指有柔钢。瀛州好，小谪住楼台。身似落花常近水，月临繁电不生辉。顽艳有馀哀。"}