{"id":"566194","title":"送郡守李公调建昌一首","dynasty":"明","author":"黄省曾","text":"锡壤观南教，宣风动古声。旭星临国政，明电秉王成。拔□惩强族，持苇煦赤婴。邓攸惟饮水，汲黯不求名。缉扰欢谣起，蠲苛美化清。瑞凰辉见集，惠露湛其零。近下陈公榻，常攀谢子琼。好贤安罄折，咨理乐挥盈。吴苑方渐泽，旴江遽改征。德花离郡早，廉石在舟轻。治以循良贵，劳宜秩爵旌。兰荪留不可，长息送专城。"}