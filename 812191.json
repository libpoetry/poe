{"id":"812191","title":"澹堪杂诗 其三","dynasty":"清","author":"成多禄","text":"潇洒诸葛君，澹泊以明志。我无古人学，而师古人意。当年守一麾，偶以官为戏。拂衣归去来，甘为世所弃。闭门老著书，松鳞落幽翠。寄语热中人，吾僎与子异。我生何所求，与物本无竞。得庐便已足，况复极幽靓。檐树咽晚蝉，窗月飞孤镜。人语出幽丛，小院绿菭净。何必期长生，安居自却病。珠柱怡我情，玉杯悦我性。乌刺古江山，风物秀而野。忠毅与富察，其人皆健者。赐第成瓜田，荒祠剩颓瓦。陵谷一变迁，侯王亦已假。何如高节义，声名震天下。所以胡澹庵，千古皆其亚。"}