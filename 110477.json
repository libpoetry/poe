{"id":"110477","title":"送台倅赵叔明趋朝","dynasty":"宋代","author":"高文虎","text":"羲轮正弭节，别驾忽扬鞭。游从亦雨暑，朋盍知何年。欲叙情缱绻，难得形周旋。谱系玉为牒，辉华珠在渊。汉家子骏才，今世德麟贤。扆倅丹丘地，平分刺史天。婉画迈前辈，阴功培后缘。人或得其一，君亦几於全。微凉起天末，独热趋日边。石桥礼尊者，琼台访遗仙。高张天姥盖，稳泛雪溪船。稽山万塍稻，镜湖千顷莲。行庖击小鲜，触境乱鸣蝉。应酬图画中，怀想冕旒前。早渡月千里，晴帆风一川。清都郁佳气，绛阙锁祥烟。放朝上合后，反谒岩廊先。诸公竞罗致，百辟会班联。托契荷倾盖，为僚因赘员。犹凭六六鱼，寄问我沈绵。"}