{"id":"1121542","title":"读史","dynasty":"宋","author":"罗公升","text":"祖龙吞八荒，功名再开辟。方贪蓬山金，肯信滈池璧。平生焚椒兰，死得鲍鱼力。长城空巍巍，千古表汉域。季龙紾兄臂，晚以兵自强。笑看华林花，谓与天地长。岂知肘腋间，豚犬皆豺狼。多须既滥死，朽骨污清漳。隋文伟姿相，谈笑取周鼎。俘陈朝突厥，四海绝纤警。奈何枭獍祸，老不保腰领。不如临春人，到此醉不醒。德光起龙沙，忽拔汴水帜。赭袍拜千官，始识皇帝贵。饮冰一何愚，剖腹有馀秽。可怜无知石，犹纪会同岁。"}