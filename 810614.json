{"id":"810614","title":"伊江杂诗","dynasty":"清","author":"方士淦","text":"浩浩伊江水，春来浪拍天。南山插云里，北岸近城边。沃土原宜谷，疏流可溉田。岂烦权子母，多费水衡钱。义烈媲睢阳，英风镇异方。三朝膺铁券，两代沥忠肠。碧血山河壮，丹霄日月光。辉煌天语渥，读罢泪沾裳。雪海冰山路，开疆赖伏波。鹰声偏善引，马骨却怜多。唯有天垂险，能教地不颇。南方资保障，改道究如何？承平五十载，耕凿六千家。回纥常栖寺，汾阳此建牙。独将苛政去，尤沐圣恩加。绳武推英嗣，勋名讵有涯。草泽浩无边，山环大海圆。驻师李广利，留碣汉张骞。路可移瓜戍，川敷引马泉。巡防两无碍，经画仰前贤。有鸟能知气，飞从两地分。冬来同白雪，春至似乌云。星月还栖树，风霜自乐群。防边依圣世，真不愧鸦军。恶湿偏宜燥，孤高性独成。托根从石骨，结缕挂雕楹。野烧不须畏，春风应有情。爰居下流者，污辱总偷生。尔岂通黄教，偏将祸福兴。圆身工宛转，捷足任骞腾。爱极称如父，清修或偶僧。关门未许入，砂碛竟何能。安得赵充国，边屯尽力筹。稼通秋塞迥，水引雪山流。烽燧虽云息，仓箱尚可忧。荒垣多旷土，使者亟须谋。"}