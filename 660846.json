{"id":"660846","title":"送少宗伯杨先生考满赴京","dynasty":"明","author":"罗钦顺","text":"堂堂建安公，四朝蔼嘉绩。公姓何振振，振振岂天锡。渊源良有开，才华况无敌。一举凌天衢，未脱劬书癖。藻鉴清秋悬，全牛片时析。几微慎周防，中外屡扬历。留都礼乐存，遗文赖参绎。声色初不烦，神人乃胥怿。兹当述职期，凉风满襟掖。离亭一杯酒，永怀自今夕。台省须仁贤，如闻有虚席。文旆倘重来，慰我长亲炙。"}