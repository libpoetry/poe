{"id":"654564","title":"题郑氏齐寿堂分韵得彩字","dynasty":"明","author":"何乔新","text":"三神之山渺何在，员峤方壶峙瀛海。华堂谁筑山之巅，云气连蜷浮瑞彩。堂中偕老地行仙，双颊如丹双鬓皠。懿行真为百世师，灵宗况出前朝宰。平生酷慕王儒仲，偕隐山中知几载。石田烟暖茁琼芽，琪树春深结珠蕾。祗今遐算踰七旬，合乐张筵庆嘉会。潋滟霞觞玉作流，芳鲜雕俎龙为醢。蟠桃花下共称觞，载咏周诗歌寿恺。贤郎元是蟾宫仙，剪得春云供戏綵。愿祝双亲偕百龄，烱烱方瞳神观倍。丹成不必跨黄班，鸾鹤翔空正相待。"}