{"id":"42563","title":"游金山寺用苏轼韵兼效其体","dynasty":"清代","author":"乾隆","text":"平生不戒游览兴，西浮于洛东观海，轻舟风利过维扬，此间初识有江在。巾流嵽嶫如补陀，八功德水澄无波，精蓝信宿可留憩，层楼阿阁何须多。青雀黄龙尽收楫，笳吹笙歌送西日，帆樯远近挂红灯，照入江天星点赤。髯翁醉醒风雅魄，奇句孤吟深夜黑，信耶非耶漫强明，律中要使鬼神惊。六百年来人莫识，我偶拈庚答风物。滥觞远忆巴岷山，土鼓云门拳石顽，清赏凭高兴未已，烹茶更试中泠水。"}