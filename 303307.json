{"id":"303307","title":"霜花腴·重阳前一日，适值休沐，偕游北渚，用梦窗韵","dynasty":"现代","author":"黄侃","text":"素秋纵目，算紫萸明朝又满危冠。红藕香残，白蘋风动，伤高念远应难。暮天尽宽。共放清歌酌花前。怅斜阳渐落汀洲，断桥流水景荒寒。京国朋游堪记，记才酬怨鴂，更和凉蝉。哀乐中年，阴晴尘世，还劳倦客题笺。再无画船，对败荷相望娟娟。趁归途剩有销凝，远山扶醉看。"}