{"id":"830482","title":"鸿嗷叹 其一","dynasty":"清末民国初","author":"俞明震","text":"洪涛穴蛙黾，岸圮江流横。落日散寒乌，泊舟心转惊。吹荻爇残火，四望无人行。老翁七十馀，茕茕草底生。道昔乾嘉时，舳舻控襄荆。民富堤质坚，商吏同经营。自遭粤匪乱，江岸无完城。生聚十馀年，稍稍理农耕。泥淤河身高，土薄地利轻。前月忽昼晦，堤决沙水并。天地战寒涛，土木蛟龙争。颓垣掩白骨，冷灶灰烬平。仓皇语未竟，四野闻哭声。幼儿初学舌，向客乞残羹。随身无饼饵，对此难为情。酸风飒然来，坏木啼仓庚。"}