{"id":"688966","title":"读邵文庄公诸集寄题二泉书院四首","dynasty":"明","author":"何吾驺","text":"天地立人乎，人立天地间。两仪几空桶，道义塞中边。蔚彼二泉流，昼夜何廉纤。挺起邵文庄，绝学夐尘寰。读书求日格，端笔经史删。周孔良不远，点易匪丹铅。大道曷荆榛，瓦釜肆詹詹。日出开氛翳，中流砥百川。仲尼训诸贤，惓惓宰政事。学问匪徒然，良为世道负。惟公洙泗心，爱人与训士。守许馀提携，白鹿指涯涘。纪纲外与中，精诚勤顾諟。圣主方鉴知，为母乞身矣。既隐图报恩，一泓惠泉水。何当超然堂，与公话骨髓。愿为真士夫，毋为假道学。一语足千秋，大道炳先觉。粤自假者趋，门墙生剥啄。夫子恶似非，乱苗良可惜。士苟得于中，乌用勤郛郭。俯仰百年间，谁为无愧怍。长歌点易诗，悠然会冲漠。静清何深处，无心是道籥。神龙不可豢，澄江不可挠。忍谓道委蛇，权阉屈矫矫。苦心漕政书，大笑出门了。戴笠自林丘，舞斑以终老。粹然證圣宗，舆论归皓皓。俎豆虚几筵，清风来荇藻。君子弗可谖，民秉终同好。一朝豺虎屏，青青易台草。"}