{"id":"820703","title":"莺啼序 柬步曾都门","dynasty":"清末近现代初","author":"王易","text":"臞仙故人足下，念别来未久。相思苦、罄笔难书，向北遥望翘首。自客月、由都出发，相偕数友旋归后。遂匆匆、历过炎辉，景况如旧。兹际秋初，暑气渐减，既归装整就。不多日、略理诸端，挈家南返江右。谅吾君、今冬事毕，可共我、故园携手。则与君，煮酒谈诗，尔时乐否。前来雅作，为稍修词，不自知故陋。然我辈、操觚之日，即合思及，历岁虽遥，尚期不朽。摛词琢句，俱求离俗，琼瑶为体冰为骨，使后人击节称无有。蠡知管见，审君从善如流，尚希恕其狂谬。归江以后，城市山林，正暂难预究。惟恃此、笔耕墨溉，老我儒冠，或有馀资，薄田堪购。文章诗酒，家人妇子，天伦之乐原可味，毕其生、无誉而无咎。临池意往神驰，便欲吟祺，晓湘仅奏。"}