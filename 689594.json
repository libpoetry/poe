{"id":"689594","title":"己酉新春二首","dynasty":"明","author":"吴梦旸","text":"自拟今春怀抱开，林扉时复扫荒苔。沙头鸥鸟休飞去，野外梅花许折来。多少误人空识字，从容留客不衔杯。题书遍问诸名胜，肯入庐山般若台。百年何负草堂灵，讵使寻常问客星。不种公田仍减产，尚无饥色喜添丁。人间安用屠龙技，方外曾携相鹤经。空手出门风雨至，也须蓑笠问樵青。"}