{"id":"1143931","title":"送天目吴君实馆越","dynasty":"宋末元初","author":"方回","text":"天目山人客鉴湖，请言近世两鸿儒。洪平斋集亲抄否，陆放翁诗背诵无。绿芡紫莼乘月采，黄精白朮入云锄。土毛未负将军腹，万卷撑肠定不枯。试问推潮鬼定知，几吴几越几西施。八千又见阴陵散，十九终存曲水之。我辈不当争外物，如君可用要人诗。勉哉往学南山豹，端复深藏雾雨姿。"}