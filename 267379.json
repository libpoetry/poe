{"id":"267379","title":"瑞龙吟·市桥面","dynasty":"现代","author":"朱祖谋","text":"市桥面。还是卧柳吹绵，去波明练。芳尘帘阁愔愔，黄昏细雨，游丝自转。漏催箭。容易曼歌消酒，旧襟须溅。乌衣也怯残寒，谢堂梦醒，春阴絮晚。抛尽芳华前事，过江人老，行云天远。鶗鴂未休衰兰，歧路零乱。蔫红病绿，今夕愁无岸。不辞到、西窗烛烬，南邻钟断。坐阅狂香卷。误人睡里，清歌渐散。欢绪东风懒。空付与、吴娘哀筝弹怨。后期最惜，横塘帆片。"}