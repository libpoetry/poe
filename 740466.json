{"id":"740466","title":"题孙颐谷侍御柳阴勘书图遗照","dynasty":"清","author":"梁同书","text":"乌府先生返涧阿，豸冠脱却头常科。柳阴一适在思误，风床卷轴如星罗。异哉短视江休复，著纸岩电光飞梭。经疾史恙辨豪发，笔针墨炙穷缺讹。政如养由射拟的，虮蚤大逾车轴轲。兰陵将军遭按剑，地下有口不敢诃。六书点画校尤细，单行夹注蚕头多。人间善本不易觏，插架手自编排过。曩者我友玉川子，永日兀兀丹铅磨。与君往复或辨难，一句一义纷缕覼。抱经仙去久宿草，君亦身世催义娥。独我不学愧视肉，炳烛无几头空皤。不堪重过勘书处，老柳飒拉吹庭柯。披图坐对三叹息，树犹如此人柰何。"}