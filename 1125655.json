{"id":"1125655","title":"七月二十八日蒲大受仲明举偶来会宿三首","dynasty":"宋","author":"郭印","text":"别袂无多日，愁肠已屡回。未便新舍稳，先喜故人来。忧国空千虑，忘怀但一杯。相看情意好，归辔不须催。少城能款曲，敝馆辱留连。未搅秋风思，还同夜雨眠。烟尘惊绝塞，草木验流年。斗酒君须醉，新诗看百篇。秋风今夕好，一笑偶然同。时事艰难际，交情会合中。青云浑作梦，白发也应公。拟卜栖山计，应为邻舍翁。"}