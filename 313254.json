{"id":"313254","title":"玲珑四犯·夜读白石道人文章信美知何用","dynasty":"现代","author":"潘飞声","text":"酒祓客愁，花消豪兴，潜移时序何许。敝裘辜意气，击剑伤千古。天涯罢吟别赋，记前年、送君珠浦。笛里关山，帆边潮汐，早识远游苦。风尘共嗟行路。只故乡皓月，寒入楼户。待寻归燕子，寄我离怀去。为言琴筑无知己，有诗卷、销磨羁旅。问甚日鸥盟，话江湖倦侣。"}