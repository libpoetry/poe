{"id":"703311","title":"送姚梅长游江左兼寄令弟六康明府","dynasty":"明","author":"释今无","text":"万里云涛起大关，柳条折得送人间。法门昆仲吾尤拙，宦海埙篪尔独閒。一剑自然寒绿水，七言真可咏青山。举头若见苏堤月，可着貂裘醉里还。壮游那复问王程，是处江城有笛声。五岳尚为婚嫁累，千金已觉水云轻。孤帆斜挂滩头日，细雨寒生旅夜情。千古江湖谁着眼，高鶱真欲羡鸿冥。三载怀人客梦劳，皖公山下碧桃高。名园负瓮虚良月，大邑弹琴起夜涛。官酒可浇行路色，家书亲拆阿兄袍。丹砂纵有知何用，乐事应看变二毛。"}