{"id":"56299","title":"为陈仲孚题薛公远墨竹","dynasty":"明代","author":"九皋声公","text":"前朝画竹谁第一，尚书高公妙无敌。近世多宗李集贤，房山真迹那能得。澹围学李殊逼真，柳州半刺题衔新。鹅山之虚况多竹，画品近来应入神。东皋溪傍草堂小，罗池庙前春雨早。三千里外见似人，玉立长身照枯稿。石湖今有太丘陈，孤竹春阴生子孙。清风高节在封植，知有王猷来款门。"}