{"id":"7382","title":"阆州东楼筵奉送十一舅往青城县得昏字","dynasty":"唐代","author":"杜甫","text":"曾城有高楼，制古丹雘存。迢迢百余尺，豁达开四门。虽有车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休，霜露在草根。今我送舅氏，万感集清尊。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。"}