{"id":"1164920","title":"范公丛竹歌","dynasty":"唐","author":"岑参","text":"世人见竹不解爱，知君种竹府城内。此君托根幸得地，种来几时闻已大。盛暑翛翛丛色寒，闲宵槭槭叶声乾。能清案牍帘下见，宜对琴书窗外看。为君成阴将蔽日，迸笋穿阶踏还出。守节偏凌御史霜，虚心愿比郎官笔。君莫爱南山松树枝，竹色四时也不移。寒天草木黄落尽，犹自青青君始知。"}