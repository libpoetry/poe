{"id":"433239","title":"海河逭暑九首","dynasty":"近现代","author":"寇梦碧","text":"释迦枉作狮子吼，尼父徒为木铎鸣。我发微声震天地，但从人外叩焦螟。七不堪中何处去，逋逃薮在大河滨。谁知月黑灯昏后，老树狰狞来攫人。河干三子自成世，今夕江山属我曹。连壁恐教成市虎，一花一叶费推敲。憔悴难为泽畔吟，听秋聊复叩希音。水灯密处虫如雨，来说空山太古心。虞罗遍野将焉用，两两鸳鸯夜比肩。我自推敲君缱绻，不妨苦乐各从天。林梢碧意渐昏茫，竟体依然似沃汤。一线炎光红未敛，不辞坚坐送斜阳。彼苍自是丹青手，总觉诗人领略差。夜色故应明月写，浓装芳树淡装花。坐久凉萤欲上衣，不辞吟到夜钟稀。云为车驾风为马，十万红珠照我归。两间渐入大宵宅，一榻还留小有天。只待西风吹客散，疏花短烛抱秋眠。"}