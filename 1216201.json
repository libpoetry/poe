{"id":"1216201","title":"题平阳彭氏云松亭","dynasty":"元","author":"李士瞻","text":"彭孝子，情何悲，中心一念人谁知。白日思亲中夜随，梦中犹欲笞其儿。儿啼不胜亲抱之，遽尔一见寻别离，觉后但觉心歔欷。心歔欷，亦何有，朝见鹏山之云自往来，暮见梅原之松郁巍巍。从问尔，山中云，恐亲心所怡。又复尔，云中松，恐是吾亲手自移。今虽不见吾亲颜色，幸得睹此为我永慕之容媒。松常青青云楚楚，云不能言兮松不能语。彭孝子，有衣弗君著，有杯弗君举。见君之容，闻君之音心已苦。相游亭上暮即归，归来惟有睡与痴。彭孝子，忠心一念人谁知。"}