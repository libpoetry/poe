{"id":"278051","title":"五日雨·汨罗江流劲如弩","dynasty":"清代","author":"李振钧","text":"汨罗江流劲如弩。碧血喷薄飞作雨。江头争集吊左徒，荆楚岁时记月午。裂缯剪綵模真龙，画舸婆娑竞箫鼓。晴景水滨多丽人，艳妆照水明霞舞。大风捲地雨忽来，墨云浓压青蒲浦。跳珠溅湿红罗襦，委钿遗簪不胜数。是谁好事倡遨嬉，名曰竞渡义奚取。吁嗟灵均生不辰，鱼腹曾无一抔土。举世温蠖那可蒙，蝉蜕浊秽浩气吐。为箕为尾为虹霓，駴走罔象敢予侮。五丝九粽投深渊，正恐幽怪笑人鲁。况以凭吊恣欢娱，蒲酒枭羹长命缕。即使招魂歌楚些，不谅丹心心更苦。离骚一卷多离忧，非怨君王疾谗蛊。思公子兮怀美人，涕泣冀回天听俯。誓将白水明独清，不恨身歼恨无补。奈何误解风人辞，胥江怒潮竟同伍。孤忠自喻知者难，鼓枻沧浪彼渔父。贾生赋鵩同死生，子长若失惭论古。我知今雨亦偶然，未必怀沙尚馀怒。"}