{"id":"601812","title":"登广州郡城","dynasty":"明","author":"郑学醇","text":"百谷汇天池，五岭甸南服。秦尉披荆榛，炎荒肇黄屋。五季竞霸图，蛟蜃肆荼毒。玉玺陨厓山，华风染胡俗。神圣御寰区，泰阶爰清淑。九译来梯航，献琛萃川陆。灵气人所钟，河山迥回复。谯楼俯郊闉，层晖展遐瞩。悠然往古心，畅哉千里目。肉食鄙藿谋，祸机多隐伏。欲纡南顾忧，绥柔在良牧。"}