{"id":"1122655","title":"新秋药名","dynasty":"宋","author":"洪咨夔","text":"老色苍苍耳向聋，秋声欺得白头翁。已甘草诏元无分，只苦耽诗久欠功。引兴从容风月足，放怀浪宕水云空。雨馀凉意生庭户，夜半天河鹊信通。两眼旋花雪点须，钻头故纸枉工夫。倦怀懒附子公椟，闲性熟谙摩诘图。枝拂云香行到桂，叶随风舞又催梧。乘槎欲到空青问，织女牵牛事有无。"}