{"id":"845572","title":"虞主回京四首 十二时 其三 警场内","dynasty":"宋","author":"无名氏","text":"望嵩邙。永昭陵畔，王气压龙冈。巩洛灵光。郁郁起嘉祥。虚彩帟，转哀仗，閟幽堂。叹仙乡路长。景霞飞松上。珠襦宵掩，细扇晨归，昆阆茫茫。满目东郊好，红葩斗芳。韶景空骀荡。对春色、倍凄凉。最情伤。从辇嫔嫱。指瑶津路，泪雨泣千行。翠珥明珰。曾忆荐琼觞。春又至，人何往。事难忘。向斜阳断肠。听钧天嘹亮。清都风细，朱栏花满，谁奏清商。紫幄重帘外，时飘宝香。环佩珊珊响。问何日、反雕房。"}