{"id":"1125418","title":"次韵邢敦夫秋怀十首","dynasty":"宋","author":"秦观","text":"驱车陟高丘，却望大梁圻。驰道入双阙，勾陈连太微。夷门壮下属，清洛相因依。美哉吾党士，皋卨良可希。暮有二客至，俱以能禅闻。一枝惠林出，一派智海分。言各不相可，往来剧丝棼。谢客姑舍是，妨余醉看云。昔者曾中书，门户实难瞰。笔势如长淮，初源可觞滥。经营终入海，欲语焉能暂。斯人今则亡，悲歌风惨澹。渤海有巨鳌，其颠冠嵯峨。宿昔尝小抃，八弦相荡摩。忽遭龙伯人，一举空潮波。取皮煎作胶，清此昆崙河。蝮蛇初螫手，壮士断其腕。岂不悲毁伤，所恤在躯干。西羌沙卤地，置戍或烦汉。鸡肋不足云，阿瞒妙思算。汤汤辟廱流，中有学子居。但说若稽古，言犹三万馀。来者转相祖，词林日凋疏。稍喜绩溪令，入校天禄书。匠氏构明堂，百材入斤斧。傥非豫章栋，冗长亦焉取。英英范与苏，器识兼文武。胡为先一州，不用作霖雨。憬彼高句丽，来脩裔夷职。天都富如海，劳汝送涓滴。舳舻尾相衔，远近困供亿。止沸当绝薪，扬汤百无益。祖宗举贤良，充赋多名儒。执事恶言者，此科为之无。虽有仲舒错，或横江潭鱼。果欲鸣凤至，还当种椅梧。邢侯秋卧痾，挥毫见深衷。赓者二三子，翕然笙磬同。不为儿女姿，颇形四方风。属有山水念，因之丝与桐。"}