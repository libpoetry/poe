{"id":"771901","title":"山阴余慎斋先生性长厚，幕游东瀛数十载，予师事之。别后至甲寅夏，闻复奉命抵郡。方拟趋谒，而先生已捐馆十日矣。呜呼。何一见之悭也。因挽以诗","dynasty":"清","author":"林占梅","text":"函丈追倍已廿年，何期此日遽登仙。身游莲幕公门久，家与兰亭胜地连。金石交情能慎重，斗山学业叹精专。望风犹想仪型在，触目遗容总怆然。"}