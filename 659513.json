{"id":"659513","title":"寿董颐斋郡伯宫谕中峰之叔","dynasty":"明","author":"林俊","text":"忆昔伯仲称通家，朝回台马催公衙。驰道相随各醒眼，洒洒意气凌青霞。别后分符各南服，民恫吏蠹时更仆。才名留滞翁若悭，膝下天酬清胜玉。龆年诗格惊入神，丹箓己注黄扉人。拂拭尘衣赋归去，看起虞凤游周麟。小江江前东山下，水石烟花重无价。镜湖白老不待乞，蜡屐谢公许相惜。蔷薇洞里开隙光，文史亦作閒中忙。辟谷赤松问年纪，种菊五柳空醉乡。八旬己过领殊福，草堂更致南飞鹤。当年鉴识翁得知，要共中峰开独乐。"}