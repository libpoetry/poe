{"id":"833963","title":"戚氏","dynasty":"清末民国初","author":"易顺鼎","text":"嫩寒天。钿箫吹起凤城烟。拂柳穿花，舞台惊蝶，影翩翩。芳筵。镇留连。飘零赢得伴婵娟。紫骝乌帽轻俊，歌尘一道碍香鞯。鸾帕题句，貂裘换酒，离愁忽堕尊边。怪银屏按曲，谁写别调，搀入湘弦。示我图画清妍。仙阙缥缈，云外笑香悬。琼楼迥，雕阑枕水，翠槛骑山。有温泉，当日妃子，华清浴罢，腻染冰莲。敲残羯鼓，舞破霓裳，遗恨天上人间。往事都成梦，离宫系马，废苑鸣蝉。春冷万花深处，把红心点点付啼鹃。君看树密攒钿，波圆拭镜，黛映眉峰敛。怕隔花人比天涯远。又斜阳、孤骑黔关。漫等闲，湿尽青衫。听玉骢、嘶别更悽然。且兰□去，也应回首，画里长安。"}