{"id":"695545","title":"丁酉元旦","dynasty":"明","author":"林弼","text":"海气苍茫曙色低，扶桑枝上听天鸡。光摇旗旐龙蛇动，班簇衣冠鹓鹭齐。重译来庭通桂海，中兴有颂勒浯溪。老翁喜见丰年兆，自典春衣酒满携。斗杓入夜指东寅，雨脚凌晨洒瘴尘。北阙天高先见日，南州地煖早知春。独怜丹屿思归客，曾是琼林锡宴人。江海此身强健在，何妨鱼鸟日相亲。"}