{"id":"703218","title":"塞下三首","dynasty":"明","author":"谢榛","text":"满天秋气动，木叶下居庸。笳堕征夫泪，沙交战马踪。乱云连万垒，孤雁度千峰。回合关城路，驰驱尘土容。山横边色断，日没野阴重。朔吹翻旗影，寒霜上剑锋。几年频出塞，百战苦妨农。庙略今长画，军储日远供。檄书飞涿鹿，候火照卢龙。会见旄头落，何人勒景钟。青山行不断，独马去迟迟。宿雾开军垒，寒城见酒旗。沙连天尽处，霜重日高时。惨淡兵戈气，萧条榆柳枝。乾坤疲战伐，将相系安危。寄语筹边者，功名当自知。路出古云州，风沙吹不休。乌鸢下空碛，驼马渡寒流。地旷边声动，天高朔气浮。霜连穷海夕，月照大荒秋。击鼓番王醉，吹笳汉女愁。龙城若复取，侠士几封侯。"}