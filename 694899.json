{"id":"694899","title":"听雨遣怀二首","dynasty":"明","author":"居节","text":"琴樽几杖静柴门，抱瓮忘机老灌园。不遇曾闻七十说，出关空著五千言。高云暮色霜前雁，独树孤烟原上村。零落楚兰愁未采，一江风雨泣秋魂。一番秋事老芙蕖，萧飒寒生暮雨余。村巷犬声如吠豹，邻家灯影有归渔。重阳酒熟萸初紫，五柳霜清叶未疏。卖赋虚名吾岂有，向来多病似相如。"}