{"id":"698858","title":"寿潘承天七十兼贺得孙四首","dynasty":"明","author":"徐渭","text":"国胶三老重，乡齿七龄尊。写照须眉漆，酣宾笑语温。犊留辞沔邸，螭额满荆门。更喜诸知己，浮觞贺得孙。宦辙经三徙，俱歌蔽芾章。归来头未白，眉上气先黄。伯子原千里，新孙必二郎。霅西霞一段，佳景在斜阳。若个不游宦，惟君盛宦游。飞龙乡露冕，有蟹处监州。含饴弄孙子，祭酒客诸侯。唾手天边月，看圆百二秋。为郡美风猷，郊行减导驺。治民问牧马，望气候骑牛。孔释送今夕，莼鲈归几秋。如闻灵寿杖，新刻一鸣鸠。"}