{"id":"1196645","title":"自过节辰又逢连假既闭关而不出但攲枕以闲眠交朋顿少见过杯酒又难独饮若无吟咏何适性情一唱一酬亦足以解端忧而散滞思也吾弟则调高思逸诚为百胜之师劣兄则年老气羸甘取数奔之诮恭依来韵更次五章以自喜身无事为首","dynasty":"唐末宋初","author":"李昉","text":"自喜身无事，闲吟适性情。欲依芳树歇，更傍小栏行。地僻疏还往，年高倦送迎。临轩瞑目坐，神思当时清。自喜身无事，因行过寺墙。闲题僧舍壁，静爇佛家香。竹户蜘蛛挂，莎阶蟋蟀藏。唱酬聊取乐，不觉又盈箱。自喜身无事，论才拙复疏。五年陪稷禼，二纪接严徐。本是渔樵客，终惭邹鲁儒。温衣饱食外，何必待盈馀。自喜身无事，门庭草色连。前轩满床月，后院一林烟。策杖困还歇，枕书慵更眠。称家随分过，何用苦忙然。自喜身无事，乘春但种花。时时游野墅，往往宿僧家。入竹新寻笋，燃铛旋煮茶。趋朝十里路，来往不嫌赊。"}