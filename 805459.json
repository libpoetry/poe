{"id":"805459","title":"刘芙初招访高子水居","dynasty":"清","author":"施晋","text":"刘吼隔宿折简呼，引我幽梦落五湖。梦中峨峨双艖发，凌风窅然入太虚。四围峭茜千嶂列，当心皎镜一月孤。银台金阙仿佛见，羽衣翠葆纷纶趋。七十二峰忽破碎，黑螭喷雾龙藏珠。云中危楼插天半，中有一老清而臞。人言此是高尚书，忠魂万古恋水居。此中读书良是可，所惜禾黍连邱墟。魂悲骨慄抚枕吁，酒肠夜半鸣辘轳。廉颇老矣尚健饭，其奈腹疾如何鱼。眼前清境到不得，得勿悔作高阳徒。鸬鹚一杓鸬鹚卮，我行出入与尔俱，而今崇我胡为乎？晚来解酲进一斗，翻身跳入壶公壶，湖中之乐乐何如。"}