{"id":"727198","title":"梁雅乐歌五首 应王受图曲","dynasty":"南北朝","author":"张率","text":"应王受图，荷天革命。乐曰功成，礼云治定。恩弘庇臣，念昭率性。乃眷三才，以宣八政。愧无则哲，临渊自镜。或戒面从，永隆福庆。孝义相化，礼让为风。当官无媚，嗣民必公。谦谦君子，謇謇匪躬。谅而不讦，和而不同。诫之诫之，去骄思冲。弘兹大雅，是曰至忠。积恶在人，犹酖处腹。酖成形亡，恶积身覆。殷辛再离，温舒五族。责必及嗣，财岂润屋。斯川既往，逝命不复。镜兹馀殃，幸修多福。惟德是辅，皇天无亲。抱狱归舜，舍财去邠。豚鱼怀信，行苇留仁。先世有作，馀庆方因。鸣玉承家，锡圭于民。连城非重，积善为珍。记称成礼，诗咏饱德。卜昼有典，厌夜不忒。彝酒作民，乐饮亏则。腐腹遗丧，濡首亡国。哲彼六马，去兹三惑。占言孔昭，以求温克。"}