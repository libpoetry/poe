{"id":"745126","title":"月午楼歌","dynasty":"清","author":"孙原湘","text":"明月出海先上楼，我楼况在高山头。开窗放出白云去，风帘尽控双银钩。一丸才过高松顶，屏风乱泻虬龙影。摊书不用青藜然，碧空自有明珠悬。黄高峰头云浪涌，金鳌峰背沧波动。山下万顷云海铺，天心一丝云气无。清光愈高读愈苦，月照书丛月色古。仙巢惊起老鹤舞，窗中不知月已午。露珠瑟瑟风泠泠，屋角余挂三四星。冰轮欲西还倒行。似怜读书声好听。冷光一线射人面，射月眼光亦如电。明月不落读不厌，水滴蟾蜍欲穿砚。"}