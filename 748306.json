{"id":"748306","title":"书朱皋亭家传后","dynasty":"清","author":"曾国藩","text":"韩公曾作《董生行》，坡老亦咏姚氏堂。末世文人苦孱陋，虽有行谊无由彰。徽州太守万夫特，承明一出腰银黄。政声今邻赵张右，名翰昔在崔蔡行。忆昨石渠同讨论，释引先德何琅琅。考亭绝学半庭训，佩韦奕叶仍作堂。孝经五龄育在口，内则半编时相将。一朝老亲蒙雾露，医不能力巫难禳。妙年诚心破金石，午夜刲臂和羹汤。探丸何曾让耆域，卧冰殆欲嗤王祥。谁言昊穹阔且远，小叩大应如宫商。阿耶道躬既纯固，阿儿行义宜袖扬。汉家本来重孝友，薄俗尤应式厖凉。岂谓虚舟藏大壑，空教幽狱埋寒铓。独留孤儿好头角，神驹堕地不可当。逸足腾踏蓬岛路，八载与我同趋跄。昨年一麾出歙浦，南饥北渴永相望。白塔觚棱晨漠漠，黄山烟霭暮苍苍。怀人却寄相思字，念社仍徵述德章。前人艰危事栽种，后人但识嘉荫长。即今楩楠贡天府，莫忘老干在冰霜。"}