{"id":"826541","title":"国香慢·赵子固水仙长卷，曹君直藏","dynasty":"清末近现代初","author":"张尔田","text":"露浥烟融。是玉盘迸泪，染出春工。亭亭佩环无语，太液西东。阅尽苍凉天水，殢人想、颦绿羞红。王孙旧身世，乱剪冰绡，弹满鲛宫。白头簪未许，甚遗芳卷里，倾国偏逢。翠销陈浅，微步难认仙蓬。夜夜思君北渚，伴月明、还绕湘丛。江南断肠后，梦落空洲，一笛蘋风。"}