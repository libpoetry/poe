{"id":"465005","title":"迈陂塘 题北郭秧针图","dynasty":"当代","author":"廖仲恺","text":"傍城根，倩痕纤影，亭亭初擢清渌。针芒如许禁磨折，风雨晦明相属。青簇簇。便燕蹴莺翻，也衬松篁绿。春浓野沃，想宝汉茶寮，北国酒肆，有客泛醽醁。田间路。到处疏篱断续。依山邻结茅屋。斜阳芳草无聊赖，静悄觑人耕读。堪避俗。祗燕子，殷勤归傍檐前宿。生涯自足。趁茗灶烟销，瓮窗日暖，一枕昼眠熟。"}