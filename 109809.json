{"id":"109809","title":"木兰花慢·请诸君著眼","dynasty":"宋代","author":"廖莹中","text":"请诸君著眼，来看我、福华编。记江上秋风，鲸嫠涨雪，雁徼迷烟。一时多人物，只我公、只手护山川。争睹阶符瑞象，又扶红日中天。因怀下走奉橐鞬。磨盾夜无眠。知重开宇宙，活人万万，合寿千千。凫鹥太平世也，要东还、赴上是何年。消得清时钟鼓，不妨平地神仙。"}