{"id":"1113570","title":"金陵怀古二首","dynasty":"宋","author":"李之仪","text":"焰燧何劳鼓万牛，聊将一带付幽流。才闻浮鹢来波上，已见牵羊出石头。旧穴依然披信汐，古祠谁为荐时羞。功名到了成何事，扰扰空移夜壑舟。霜天日晚独沈吟，潮上风来别是音。恃险战争休想旧，凭高临眺且论今。数声雁蹙千年恨，一片帆惊万里心。不是江山解磨折，却应人物自升沈。"}