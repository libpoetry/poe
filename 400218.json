{"id":"400218","title":"高阳台 戊申上元，有客被酒见过，抚时感事，不觉长言","dynasty":"民国末当代初","author":"朱庸斋","text":"垂老吟笺，困人杯酒，相逢暂抵生平。禁暖馀寒，愔愔犹滞帘旌。寻常门巷苔空满，怕前巢、客燕还惊。怎消他、一度花风，一度沈冥。无端细雨烧灯后，尽薰梅染柳，分付愁生。翠管嬉春，从教换了新声。醉来忍问闲消息，况芳时、次第阴晴。料明朝、才听雏莺，又恋残英。"}