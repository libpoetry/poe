{"id":"261505","title":"自鹤壁游善应洹山","dynasty":"金朝","author":"郦权","text":"清晨发鹤山，瘦马陵峻岭。春风吹雪谷，朝雾湿云影。羊肠抱倾崖，绝壑如下井。硖关山却立，老眼入绝境。人家跨清溪，桑柘郁数顷。西行复几里，嵓谷栖短景。穷溪水源清，溜溜如细绠。下流泉满山，势合久方骋。滩光落镜明，岚气霏雨冷。何年凿青壁，两佛入禅定。残僧久零落，遗塔寄烟瞑。荒凉布金地，杂遝樵牧径。同游成六逸，轰饮助高兴。留连更坐卧，谈笑发嘲咏。感物复叹嗟，醉语忽径廷。青山不爱宝，岁岁出矾矿。公场沸千夫，利井供百鼎。谁开争夺源，败此丘壑胜。颇思呼有力，掷入万里迥。天神定笑我，痴绝谩生瘿。长怀古畸人，飞梦绕箕颍。"}