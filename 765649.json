{"id":"765649","title":"齐天乐 其一","dynasty":"清","author":"黄钧宰","text":"生平惯作牢骚语，今朝自知过矣。对酒当歌，登高作赋，何处不堪游戏。童心未已，况胜侣良朋，豪情乐意，散作春风，普天花鸟大欢喜。鲰生尤多私计，要元坛老将，青眸垂契。钓渭功名，封汾福泽，我辈还加倍蓰。推来星纪，愿此似彭铿，年还胜几，万斛闲愁，从今收拾起。"}