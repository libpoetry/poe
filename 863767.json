{"id":"863767","title":"寄主客安员外十韵","dynasty":"宋","author":"王禹称","text":"罢郡归兰省，还愁到帝乡。趋朝骑瘦马，赁宅住闲坊。命服纡春草，吟髭镊夜霜。有心忆云水，无语狎班行。药债经年欠，文编满箧藏。教儿诵诗赋，倩客卖囊装。寻寺谁同步，留僧自拂床。举公投卷轴，时相觅文章。穷达君虽了，沉沦我亦伤。何当升大用，吾道始辉光。"}