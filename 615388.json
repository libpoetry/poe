{"id":"615388","title":"冬日同何似公伍国开有开暨仁伯弟定国安国侄驼山寻梅赋","dynasty":"明","author":"李孙宸","text":"昔曾京国看梅树，盘里疏条映雪清。一枝两枝移近案，四筵宾客酒同倾。尔时作客空相忆，梦魂几越驼山侧。驿使迢遥书寄稀，罗浮月冷无消息。自从休沐返林邱，赏心还逐旧同游。同游多住梅花畔，千花万花开陇头。地无冻雪香风暖，近腊冲寒枝乱抽。与君携斗酒，日暮访山门。命酌梅花下，繁香扑酒尊。花神莫笑归来客，芳尊无恙对芳园。年年花事看仍好，及此同游人未老。少壮几何已及强，宁得看花还草草。已愁飘落晚风欺，莫更前溪长笛吹。"}