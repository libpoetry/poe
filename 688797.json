{"id":"688797","title":"挽鲍黄门辉词","dynasty":"明","author":"何乔新","text":"万里从龙狩北荒，尘沙猎猎塞云黄。自挥宝剑长驱虎，忍向穹庐学射獐。清血凄凄成碧草，精忠耿耿凛秋霜。九原若遇冯长乐，应愧当年拜德光。落日风吹战血腥，黑云惨澹压边城。祗知大义千钧重，直视微躯一羽轻。死去无惭周富子，生还不似汉苏卿。英魂不共阴飙散，愿化欃枪堕敌营。"}