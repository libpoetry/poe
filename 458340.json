{"id":"458340","title":"凤凰沱江侧夜宵摊上观众客放河灯，醉爪随书于《边城》卷尾","dynasty":"当代","author":"卢青山","text":"夜色凉于水，水面浮群星。摇摇似有托，炫炫难为名。此是谁家愿，许放天河滨；灏流遥以下，过此沱江平。我坐江之侧，杯酒正盈盈。向我能摇曳，辞我亦回萦。或为轻舟载，或幻莲花形。探手试一摘，为我桌头灯。持灯亦何用，照我徒幽清。放手使之去，江水何青青。青青接天宇，元气横窈冥。嗟我尘中子，安得与偕行。"}