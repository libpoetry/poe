{"id":"524938","title":"邻叟见过","dynasty":"明","author":"顾璘","text":"场雀惊且飞，篱犬隔树嘷。开门见田父，饷我携浊醪。寒暄甫及席，首陈入城劳。继云太庙灾，策免数大僚。京兆岁大比，荐拔多英豪。请君望泰阶，清平在崇朝。闻言谢田父，野语胡大谬。我袖恨不长，无以掩君口。进退国大政，柄在相与后。挥霍如云雷，小民但奔走。尔我服稼穑，所忧唯百亩。出位而妄言，它人恐相诟。山厨蒸藜熟，与君酌君酒。明月生东山，移床就衰柳。"}