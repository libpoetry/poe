{"id":"1200699","title":"黄陵庙","dynasty":"元","author":"胡天游","text":"黄陵祠边春草齐，黄陵庙下春波肥。鹧鸪飞飞宫树绿，日落未落湘云低。祠中帝子重华妃，明妆窈窕芙蓉衣。哀弦五十泪如雨，此恨只有江山知。飞龙之车无定栖，乘风倏忽苍梧西。吹箫酌酒心自苦，云屏霞帐归何时。茜裙娇小谁家儿，未识人间生别离。轻舟相呼采莲女，来看祠前斑竹枝。"}