{"id":"264605","title":"持庵丈自临川来视尊兄再云先生赋怀奉简","dynasty":"现代","author":"王易","text":"巾车偶淩尘，城市稀识面。羡公垂老年，兄弟得相见。一丘心所期，八口力已倦。风檐接对问，万语归一叹。平居味昔言，识字始忧患。温训故相宽，学问出屯难。时方际阳九，大野看龙战。篝狐惊夕枕，椎埋讶朝畔。沟壑填罢癃，民命一何贱。偷息幸吾侪，经画得再饭。出门惮搔首，返棹已嫌缓。蒙方养毛羽，公其守文献。髭白日以添，观河自知变。相思苦公遥，相逢喜公健。斯世惜馀黎，时愁诵云汉。"}