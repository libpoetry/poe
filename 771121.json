{"id":"771121","title":"庆宫春二首 其二","dynasty":"清","author":"蒋敦复","text":"觞浅斟离，箫轻吹恨，画船不系春波。私语绵绵，芳心脉脉，教人无奈愁何。一声金缕，怕肠断、红儿罢歌。玲珑斜月，流影绣帘，欲晕纤蛾。梨云梦醒琼柯。微验深情，袖帕红罗。愿作鸳鸯，化为蝴蝶，可怜花底春多。岁华误也，忍抛掷、金丸翠梭。东风人去，南浦水流，落絮关河。"}