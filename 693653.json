{"id":"693653","title":"和三唐人惠山诗","dynasty":"明","author":"邹迪光","text":"金商薄秋麓，桂树凌青苍。绪风叩元壑，爽籁奔虚堂。俯听山虫鸣，仰视林雁翔。方塘逗玉液，粼粼浮清光。鉴貌烛毛发，漱齿流芳香。买山未可得，招隐焉能忘。金仙栖石龛，珠宫结灵樾。黄叶樵路深，绿苔人履绝。岩花见空色，山云悟生灭。客来啸远风，僧行踏凉月。香灯十地明，宝铎四天发。已是都率宫，讵想襄城辙。"}