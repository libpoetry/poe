{"id":"897640","title":"同鲁直无咎游启圣","dynasty":"宋","author":"张耒","text":"西方金仙千岁身，天上伐木役天人。阎浮檀光照世界，作此无量胜妙因。九龙宝地赤精宅，涌出宫殿压风轮。化人南来为守护，震动六种走鬼神。锦幪老人常住世，燕坐说法无冬春。故人萧公作尘土，白莲花叶光如新。妙道无边世眼窄，真心遍通人智贫。可怜端居弊宇宙，几见疑惑谈伪真。檐牙森森铁凤啄，殿颜眈眈金兽蹲。官冷何妨近香火，时容绝胜洗埃尘。"}