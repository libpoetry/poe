{"id":"1130301","title":"颖皋楚山堂秋景两图绝妙二首","dynasty":"宋","author":"释德洪","text":"一鸥低飞落平湖，一鸥惊顾行烱如。红衣脱尽莲蓬绿，翠盖凋残荷柄枯。更有数蓬癯已老，无人折之欲倾倒。陌上残红空自好，为谁点缀湖边草。溪边两鸭自夫妇，生而能言似相语。妇先浮波喜转顾，夫欲随之竟先去。水际清蘋各占丛，风撼荷花已退红。不见清香云锦段，空馀霜叶伴枯蓬。"}