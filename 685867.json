{"id":"685867","title":"送何宗舜西粤省乃翁完斋二首","dynasty":"明","author":"卢宁","text":"江上朔风潮欲生，白云飞动双眸明。玉杯锦席高秋饯，斑管青帷贵从行。百粤薇垣开左府，陆郎橘井浚东城。寿康过去苍梧路，合爱天然父子情。江上一杯云浪晴，赤裘黄卷拥朱舲。棹移岛屿三洲丽，秋入楼台八桂青。勿药不妨前戏彩，执经何得比趋庭。承颜为进南征算，仗钺军中早震霆。"}