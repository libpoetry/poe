{"id":"1038859","title":"和韩三谒欧阳九之作","dynasty":"宋","author":"苏舜钦","text":"予方居忧艰，胸怀积疮刺。昏明走月月，惨惨绝生意。杜门厌过从，掩耳避时事。韩子我所佳，招我勤有谓。城南访永叔，共可豁蒙蔽。是时穷阴久，泥淖没马鼻。区区不惮远，饥渴奔高谊。永叔闻我来，解榻颜色喜。殷勤排清樽，甘酸饤果饵。图书堆满床，措论极根柢。伊余昏迷中，忽若出梦寐。划然毛骨开，精神四边至。既归尚泠然，数日饱滋味。韩子叹不足，作诗畅情义。烂如珊瑚钩，光艳不可闭。迫余使之和，庶以同气类。自顾屯钝极，出语少姿媚。抉剔虽强成，徒使肠胃沸。永叔经术深，烂熳不可既。虽得终日谈，百未出一二。仓皇逼行役，萧飒包素志。不日便乖拆，安能讫精粹。他年老门墙，君子无我弃。"}