{"id":"1142235","title":"生日戏歌","dynasty":"宋末元初","author":"方回","text":"予生宝庆之三岁，五月十一日己未。五十有八甲申年，其日己未亦复然。天支地干标六秀，四柱得一文且寿。阳火在天为太阳，阴火为月受日光。将望之前四日夕，十分圆光已八七。常闻人生不满百，何幸七十且八十。文章学问七八分，亦胜愚夫老无闻。古之五月而生者，后有胡广前田文。予贱不敢望汉相，贫亦不能孟尝君。借使时人不比数，自有诗名照千古。垂弧之月至于今，适逢前五仍后五。稚女簪榴花，小儿著艾虎。宿酲困不解，依旧醉起舞。不妨一年两度作生朝，更造菖蒲酒，饮过闰端午。"}