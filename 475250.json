{"id":"475250","title":"画虎行","dynasty":"明","author":"陆粲","text":"山人视我画虎图，邀我为作《画虎行》。我生城郭不识虎，向来浪说真无凭。自从谪居傍夷落，时惊夜啸风生壑。似闻行旅遭搏食，往往白骨撑丛薄。朝来击鼓驱猎徒，于菟中箭人欢呼。儿童奔走我亦俱，近前谛视摩其须。初观据地疑未死，金睛荧荧吻血紫。却归更与展图看，意态狰狞宛相似。画手尔何人，谁遣为此笔。丹青浅事何足问，物理试思堪太息。我闻太平世，野兽恒避人。吁嗟猛虎今为群，渡河无复逢刘昆。黄公赤刀伥鬼窃，裴旻李广俱澌灭。书生徒手无寸铁，对画空令双眦裂。还君画，为君歌，道上虎迹今转多。"}