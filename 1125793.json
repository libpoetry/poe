{"id":"1125793","title":"闻陈伯育结綵舟行乐游湖戏寄三首","dynasty":"宋","author":"郭祥正","text":"湖波渺渺浸残春，东郭开筵迥不群。闻结綵舟撑碧落，更携箫鼓度青春。自怜玉海终无敌，却忆琼浆竟未分。珠履难陪空怅望，且凭诗句张吾军。东陈风义旧传闻，雕鹗鸾凰果逸群。青竹题诗才倚马，画船槌鼓气凌云。赏心自向明时得，乐事应容下客分。敌饮会须翻玉海，背河决胜看齐军。临漳多士冠南闽，况复高才更出群。笔下文章翻锦绣，坐中谈笑领风云。美名合预青钱选，邪党今从白眼分。闻欲高亭张雅宴，寂寥应悯旧将军。"}