{"id":"400195","title":"齐天乐 春尽有怀","dynasty":"民国末当代初","author":"朱庸斋","text":"画栏欹到春归后，薰风又吹愁醒。涴地红稀，迷津绿暗，悄换芳韶一镜。疏帘昼永，费沈炷重添，葛巾闲整。尽日呢喃，画梁应是燕巢定。双鸳惆怅望断，叹蘼芜踪迹，空掩幽径。贴水荷娇，飞绵柳老，此际相思谁并。欢悰漫省。又微雨黄昏，酒边人静。桥下春波，断鸿羞照影。"}