{"id":"765476","title":"瑶华 题丁保庵十三楼吹笛图即次其自题韵","dynasty":"清","author":"杜文澜","text":"花边絮梦，柳外徵愁，又飘零寒食。层楼在否？空记有、小燕归来相识。旧时月冷，恐湘竹、都含凄碧。自夜窗、开瘦梅枝，断了玉人消息。孤云闲寄天涯，问落拓征衫，归计何日。烟芜径晚，算此恨、杜宇那曾知得。阑干重倚，忍回看、隔江山色。听壁间、宝铗宵鸣，付与醉歌狂掷。"}