{"id":"1075604","title":"周秀实陈庭藻携酒见过徜徉湖山间甚款明日秀实有诗乃次韵","dynasty":"宋","author":"周紫芝","text":"少年怀二妙，一日如三秋。岂料京洛间，岁暮方从游。空疏坐晚缪，清楚知前脩。周郎古名士，功以一战收。太丘亦贤者，盛德令人羞。周旋奉谈笑，领略开羁囚。有如我辈人，夫岂公等俦。窈窕寻远壑，共赋临清流。青山傥在眼，白发从满头。西湖如西子，好句岂易酬。不敢妄作语，恐有不下鸥。微君妙篇章，何以写我忧。人生每如此，万户不足侯。斯盟傥未寒，小艇尚可浮。"}