{"id":"1139076","title":"送黄子高常熟教授","dynasty":"宋末元初","author":"陆文圭","text":"儒科一废四十年，甲寅诏下初兴贤。鸡窗夜半同起舞，竟让祖生先著鞭。去乘騄駬首燕路，归骑赤鲤游琴川。川中疑有古文学，子游故里今依然。采芹思乐弦且歌，官况虽清奈冷何。省台衮衮岂足羡，燕雀喧啾入网罗。残春积雨困花柳，天气昏昏如中酒。怕逢北客问新事，更恨东人夺佳友。暮年离别意鲜欢，追思得失空长叹。诗成写寄掩关卧，梦逐飞絮黏征鞍。"}