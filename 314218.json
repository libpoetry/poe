{"id":"314218","title":"念奴娇·梧桐秋老","dynasty":"清代","author":"高士奇","text":"梧桐秋老，正西风吹动，川原初萧。露冷天空乡思远，惆怅故园松菊。箬泽鱼肥，乌程酒美，手破新橙绿。扁舟草履，何妨杂处樵牧。几载待漏东华，凤凰池上，应制诗频促。此去晓风杨柳岸，别是一篇题目。水满横塘，云连翠崦，处处供游目。城南相送，为君引满击筑。"}