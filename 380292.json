{"id":"380292","title":"绕佛阁·题雷约轩“莲社图”","dynasty":"清代","author":"赵芬","text":"鹤林净土。香界结社，裙屐吟侣。三□东浒。欲疑遁迹、庐岑远公住。粥鱼虾鼓。金粟影里，尘劫重数。瑶盏频注。笑它爱酒，柴桑唤难去。忆昔弁峰顶，舌涌青莲留法炬。闻说俊游、携筇曾久伫。想约践嬉春，来几新雨。世闻今古。问白业因缘，残衲能诉。更浮图、一铃幽语。"}