{"id":"514303","title":"旧春斋居闻诸君子用东坡韵有作甚盛今冬祈雪仆方至自江南预宿此房附骥一首录呈寅长鼎仪","dynasty":"明","author":"程敏政","text":"斋居无尘足清暇，明月满城如雪夜。情知露祷圣心劳，对榻不眠听漏下。火冷初惊沉末灭，杯香已觉松涛泻。诸公玉山相照人，著我蒹葭岂流亚。年华忍与双毂争，时政谁当一筹借。愁闻饥鼠去复来，屡见灯花结还谢。萧萧树影欲过墙，隐隐棋声疑隔舍。诗盟且喜随孟韩，世态何须问荼蔗。莫虞久坐吏人苦，曾发高歌山鬼怕。前身疑是刁斗公，不直一钱从怒骂。"}