{"id":"141375","title":"齐天乐·送童瓮天兵后归杭","dynasty":"宋代","author":"詹玉","text":"相逢唤醒京华梦，吴尘暗斑吟发。倚担评花，认旗沽酒，历历行歌奇迹。吹香弄碧，有坡柳风情，逋梅月色。画鼓红船，满湖春水断桥客。当时何限俊侣，甚花天月地，人被云隔。却载苍烟，更招白鹭，一醉修江又别。今回记得。再折柳穿鱼，赏梅催雪。如此湖山，忍教人更说。"}