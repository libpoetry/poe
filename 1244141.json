{"id":"1244141","title":"明妃曲与宜春龙旂馀杭吴植真定魏岩分题并赋","dynasty":"元末明初","author":"郭钰","text":"女无妍丑，入宫见妒。纵使色倾城，不如嫁乡土。承恩初驾七香车，岂知今日马上弹琵琶。毡车飞白雪，茸帽吹黄沙。不恨君王弃我天之涯，却恨父母嫁我天王家。自入宫门一回首，蔷薇香消缕金袖。泪痕长伴守宫红，误人何待毛延寿。将心寄语后代人，贫贱关天不系身。陇头万一无青草，埋没风沙空苦辛。"}