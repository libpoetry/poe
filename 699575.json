{"id":"699575","title":"大醉后率尔三首","dynasty":"明","author":"袁凯","text":"白头儒生何所作，独把尘编海边坐。上书格君事已晚，杀贼救民力尤懦。四十无闻五十来，不如牛马空长大。身是江南儒家子，十五学经二十史。低回欲得圣贤心，浩荡更觅先儒旨。当时自谓才可重，岂料中年人不用。白头总得溪上田，手脚生疏不能种。腐儒学经经不明，腐儒欲耕无地耕。读书耕田两无成，不如相随剧孟辈，博钱吃酒洛阳城。"}