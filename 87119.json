{"id":"87119","title":"发临川·始予卯角来","dynasty":"宋代","author":"刘克庄","text":"始予卯角来，家君绾铜墨。县斋多休暇，县圃足戏剧。虽云嗜梨栗，亦颇窥简册。弟妹俱孩幼，亲发方如漆。后予捧檄至，轩盖候广陌。于时志气锐，门户况烜赫。郡花照席红，湖柳拂鞍碧。耆老互问讯，酒饩纷狼籍。今予挑包过，城郭宛如昔。高年凋落尽，满眼少朋识。管子仕瘴烟，屈叟掩泉穸。荜门访旧师，目暗面黧黑。买醪与之酌，往事话历历。既生异县感，遂起故乡忆。吾翁墓草深，高堂已斑白。贫居滫髓空，远游温清隔。二季官海滨，女子各有适。曾不如何奴，碌碌在母侧。回思盛壮时，去矣复难得。因成临川吟，吟罢泪横臆。"}