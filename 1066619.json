{"id":"1066619","title":"杨泰初权县丞数寄示诗文作诗纪谢","dynasty":"宋","author":"葛胜仲","text":"关西家世东都相，褫褐十年今始壮。一官栖栖百僚底，众制翘翘万夫上。忆昔曲台尸列卿，谬厕春闱惭哲匠。英俊下沉势欲拔，文章横流期少障。榜中上第溷元结，堂下一言惊叔向。频蒙古锦倒清篇，更枉长须问无恙。详观叹赏欲投笔，退恧粗疏堪覆酱。吾衰文意已蹉跎，凤阁当求舍人样。"}