{"id":"1189938","title":"寄渚宫遗民弘里生","dynasty":"唐","author":"温庭筠","text":"柳弱湖堤曲，篱疏水巷深。酒阑初促席，歌罢欲分襟。波月欺华烛，汀云润故琴。镜清花并蒂，床冷簟连心。荷叠平桥暗，萍稀败舫沈。城头五通鼓，窗外万家砧。异县鱼投浪，当年鸟共林。八行香未灭，千里梦难寻。未肯暌良愿，空期嗣好音。他时因咏作，犹得比南金。"}