{"id":"685721","title":"青螺山色图二首为何先生志一赋","dynasty":"明","author":"邓林","text":"青螺涌出海之隅，又逐丹青上画图。万壑晴光浓欲滴，一痕秋意淡疑无。下窥溟渤波涛壮，东望罗浮岛屿孤。我有满怀游览兴，可堪弱水隔蓬壶。狂澜赴海势滔滔，倒障青螺出浪高。日照千崖生紫翠，雨来万壑泻波涛。拾遗价重名逾重，水部文豪兴亦豪。泉石知音非偶尔，题诗寄贺此山曹。"}