{"id":"198840","title":"之南丰道上寄介甫","dynasty":"宋代","author":"曾巩","text":"应逮冒烦暑，驱驰山水间。泥泉沃渴肺，沙风吹汗颜。疲骖喘沫白，殆仆负肩殷。仰嗟旱云高，俯爱芳陂潺。空邮降尘榻，净馆排霞关。城隍壮形势，冈谷来回回环。红芰姹相照，翠树郁可攀。野苗杂青黄，雨露施尚悭。巫觋谒群望，箫鼓鸣空山。忧农非吾职，望岁窃所叹。憩当午日烈，行瞻月初弯。星斗弄光彩，罗络灶火斑。跋履虽云倦，桑梓得暂还。林僧授馆舍，田客攀鞍镮。吾心本皎皎，彼诟徒{左口右颜}{左口右颜}。方投定鉴照，即使征马班。相期林兰楫，荡漾穷川湾。"}