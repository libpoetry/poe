{"id":"1186763","title":"朝上清歌","dynasty":"唐","author":"顾况","text":"洁眼朝上清，绿景开紫霞。皇皇紫微君，左右皆灵娥。曼声流睇，和清歌些。至阳无谖，其乐多些。旌盖飒沓，箫鼓和些。金凤玉麟，郁骈罗些。反风名香，香气遐些。琼田瑶草，寿无涯些。君着玉衣，升玉车些。欲降琼宫，玉女家些。其桃千年，始着花些。萧寥天清而灭云，目琼琼兮情感。佩随香兮夜闻，肃肃兮愔愔。启天和兮洞灵心，和为丹兮云为马。君乘之觞于瑶池之上兮，三光罗列而在下。"}