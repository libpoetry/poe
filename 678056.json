{"id":"678056","title":"鸿门宴","dynasty":"明","author":"陈伯康","text":"鲍鱼吹腥秦失鹿，大蛇中断神媪哭。函谷泥丸一旦开，轵道降人帝车覆。江东子弟空八千，入关有约如王言。三章约法慰父老，鸿门一宴聊殷勤。项庄酒酣拔剑舞，屠狗壮士怒裂眦。腰间宝玦空三回，君王不忍徒为尔。夜游霸上杯不胜，几踏虎尾行春冰。孰知大运终四百，事有天定非人能。咸阳宫殿火三月，玉斗无声楚歌歇。霸业萧条王业成，楚汉兴亡两分辙。"}