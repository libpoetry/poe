{"id":"1117469","title":"秋怀三十六首","dynasty":"宋","author":"邵雍","text":"七月夜初长，星斗争煌煌。庭除经小雨，枕簟生微凉。照物无遁形，虚鉴自有光。照事无遁情，虚心自有常。晴窗日初曛，幽庭雨乍洗。红兰静自披，绿竹闲相倚。荣利若浮云，情怀淡如水。身非天外人，意从天外起。明月生海心，凉风起天末。物象自呈露，襟怀骤披豁。悟尽周孔道，解开仁义结。礼法本防奸，岂为吾曹设。疏雨滴高梧，微风挼弱柳。此景岁岁同，世人自白首。俗虑易萦仍，尘襟难抖擞。浮生已梦中，其间强为有。清湍文鸳鸯，寒潭绣鸂䳵。长天净如水，不废秋江碧。男子一寸心，壮士万夫敌。菡萏香风中，扁舟会相忆。昨日思沃浆，今日思去扇。岂止人戈矛，炎凉自交战。利害生乎情，好尚存乎见。欲人为善人，必须自为善。甘瓜青如蓝，红桃鲜若血。不忍以手拈，而况用齿齧。其色已可爱，其味又更绝。食此无珍言，哀哉口与舌。国命在乎民，民命在乎食。圣人虽复生，斯言固不易。虚惠岂足尚，教人以姑息。虚名岂足高，教人以缘饰。周诗云娶妻，周易云归妹。七夕世俗情，乞巧儿女态。日暮云雨过，人谓牛女会。云雨本无踪，牛女岂相配。清风无人兼，自可入吾手。明月无人并，自可入吾牖。中心既已平，外物何尝诱。馀事岂足论，但恐樽无酒。青蕉叶披敷，碧芦枝偃亚。风雨萧萧天，更漏沉沉夜。彼物固无嫌，此情又何讶。但念征路人，天涯尚留挂。淡烟羃疏林，轻风袅寒雨。日暮人已归，群鸡犹啄黍。此心固不动，此事极难处。一言以蔽之，尚恐费言语。八月炎凉均，气味亦自好。临虚乔木低，远望行人小。有迹事皆妄，无心物都了。何须更问辛，愿君自食蓼。黄黍秋正熟，黄鸡秋正肥。此物剧易致，古人多重之。可以迓宾友，可以奉亲闱。有褐能卒岁，此外何足为。稻稌天所生，曲蘖人所制。酿之命为酒，饮之可成醉。刚者使之柔，懦者使之毅。善移造物权，其功亦不细。秋色日渐深，老心日益懒。倦即下阶行，闲来弄书卷。广陌多风尘，见说难开眼。侯门已是深，帝阍又复远。塞鸿犹未来，梁燕已辞去。云山千万重，相逢在何处。岌嶪都城门，缭绕长亭路。风土败人衣，才新又成故。断续蝉声外，稀疏雁下前。年光空去也，人事益萧然。洗竹留新笋，翻书得旧编。谁知养心者，肯与世争权。中秋光景好，中州烟水奇。天重初寒候，人便半醉时。榻缘明月扫，襟待好风吹。一点胸中事，人间都不知。良月满高楼，高楼仍中秋。午夜冷露下，千里寒光流。何人将此鉴，拂拭新磨休。照破万古心，白尽万古头。寒露缀衰草，凄风摇晚林。鸟声上复下，天气晴还阴。节改一时事，人怀千古心。谁云子期死，举世无知音。风柳散如梳，霜云淡如扫。高楼破危空，低烟袅寒草。此际兴不尽，何以战秋老。止可将酒瓶，同向西风倒。池荷日取败，篱菊日就荣。其于品汇间，自与节气争。盛衰不同时，贤愚难并行。安得松桂心，四时长青青。人老秋更老，山深水复深。高木已就脱，慧禽空好音。筋骸非曩日，道德负初心。赖有馀编在，时时尚可寻。九月气乍肃，衰柳犹有蝉。霜外疏钟断，风馀清籁传。千山乱远月，一鹗摩高天。自非出世人，而敢危行言。饱霜梨多红，久雨榴自罅。此果世称珍，厥味是可诧。地有百物备，天无一言挂。我患尚有言，不得同造化。惟南有美橘，惟北有美栗。厥包或颇同，厥味信不一。天地岂无情，草木皆有实。物本不负人，人自负于物。蛱蝶绕寒菊，蟋蟀鸣空阶。门前有犬卧，尽日无客来。清波静中流，白云闲处堆。何以发天和，时饮酒一杯。红叶战西风，黄花笑寒日。天道有消长，人事无固必。静胜得遗味，梦去知馀失。利害不相沿，是非然后出。九日登高会，寻幽讲雅欢。俗风追故事，天气荐轻寒。白酒连醅饮，黄花带露观。消沉浮世事，何足重汍澜。山横暮霭中，鸟逝孤烟外。残菊忧霜摧，幽兰惧风败。患难人不喜，富贵人所爱。我心自不有，爱憎岂能卖。水寒潭见心，木落山露骨。始信天无涯，万里不隔物。脱衣挂扶桑，引手探月窟。不负仁义心，区区五十一。草绿露沾衣，草衰风切肌。物情非作异，人意强生疑。岐动杨朱泣，丝添墨子悲。知之何太晚，徒自泪淋漓。万里晴天外，一片霜上月。长松挺青葱，群卉入消歇。有齿日益衰，有发日益脱。获罪固已多，此公难屑屑。草枯山川贫，木落天地瘦。土口风大行，云罅日微漏。既往不复追，未来尚可救。馀事不忍言，言之必成咎。饮酒不甚多，数杯醺心颜。未醺不可止，既醺劝亦难。谁云万物广，岂出天地关。谁云万事广，岂出人情间。"}