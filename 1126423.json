{"id":"1126423","title":"胥山庙","dynasty":"宋","author":"曹既明","text":"贯弓执矢一亡臣，未洗昭关客路尘。道上乞飧逢漂女，江边款渡得渔人。致君岂谓初无术，卖国由来别有因。文种墓空山胁冷，怒潮朝夕怨江滨。间关欲雪父兄雠，底用平生锡盖侯。冤骨未沈吴月晓，征魂初返楚云秋。西施正倚承恩貌，范蠡将移去国舟。尚向松陵亲却敌，藁砧依旧在层楼。堂堂武烈与文英，引剑呼天气未平。身后端知司祸福，生前直欲就功名。胥山未尽吴侬意，郢水犹伤楚客情。井里满前灵宇壮，长江千古带高情。"}