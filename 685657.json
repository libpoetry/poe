{"id":"685657","title":"偶读东坡海外寄人书云某到贬所半年百凡粗遣更不能细说大约似灵隐天竺和尚退院后却住一个小村院于折足铛中糙罨米饭吃便过一生也得令人绝倒戏成三绝以效希调","dynasty":"明","author":"邓云霄","text":"海外仙人兴不孤，烟波东去即蓬壶。青童能供胡麻饭，肯问铛中米有无。野鹤横江化羽人，德云元说是前身。人闲一谪无长物，最爱先生彻底贫。小吏红尘耻折腰，王乔葛令待相招。偶看海外谈天竺，自笑莱无甑尚饶。"}