{"id":"722072","title":"和刘六茹登华","dynasty":"明末清初","author":"屈大均","text":"天边双华郁嵯峨，万仞丹梯挂女萝。太乙池中浮皎月，仙人掌上泻黄河。心悲角里芝华少，泪洒宗周麦秀多。席捲三秦非此日，留侯画策已蹉跎。浩荡松声满太虚，凌峰一把羽人裾。轩辕台迥风飘笛，玉女窗寒露滴书。秦地山河明月在，汉家宫阙白云馀。苏耽未肯乘鸾鹤，有母衡阳日倚闾。"}