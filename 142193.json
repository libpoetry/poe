{"id":"142193","title":"追和牙坡喜雪用王觌韵","dynasty":"宋代","author":"王之道","text":"长安一夜雪，酒价涌朝市。何人独耐寒，翛然立庭砌。盈盈竹间梅，靓妆欲谁媚。冰肌与玉骨，似不胜风袂。丰年贵三日，麟凤敢称瑞。要令舆论协，庶遂我心慰。春回在朝夕，枯荄动和气。尤怜麦盖锦，秀发功必倍。忧葵亦何为，度日同度岁。不如拥百城，陶然六经醉。"}