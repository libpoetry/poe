{"id":"271713","title":"游资州宁国寺古殿歌","dynasty":"现代","author":"宋辅仁","text":"烟光凝空暮山紫，丛芦飞雪霜花死。游啸清秋野路长，残照山阿白云里。沉沉荒寺隐疏林，尽日清凉无俗音。满地幽苔没行迹，蛛丝昼锁岩蒿深。破瓦鳞鳞窜苍鼠，阴房铜仙宝华古。空庭丹桂老无花，正殿炉烟绕柱斜。白首贫僧叹零落，日暮西风啼老鸦。"}