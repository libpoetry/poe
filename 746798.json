{"id":"746798","title":"读香山送愁还闹处移老入间中句深有味乎其言因赋此诗","dynasty":"清","author":"徐大镛","text":"愁本生于闹，老须偿以间。不难移以入，所赖送之还。为此诗者其知道，我今读之恨不早。可以大欢喜，无地著烦恼。可作小神仙，有生博寿考。君不见市上红尘热于火，炙手焚身无处躲。山中白云懒欲眠，栖松巢鹤皆千年。"}