{"id":"1252313","title":"述言","dynasty":"元末明初","author":"刘仁本","text":"黄河失故道，横流奔四驰。楮币更新法，世乱不可支。承平日既久，弛张教乃堕。变故始有作，虽多亦奚为。是用干戈起，民生未可期。胶柱难鼓瑟，甚者当解弦。造车不合辙，出门行莫前。弦更紊古调，车徒反旧辕。姚虞世既远，雅奏不复宣。姬公指南作，矩度谁能传。波颓四海沸，势危天下竞。大夫拥专城，陪臣干国政。布衣操刃梃，亦执生杀柄。边将总兵戎，朝廷孰号令。何日能底平，拯溺跻民命。桓桓杨将军，落落真英杰。亹亹却红巾，凛凛持金节。保障东南区，边疆靡蹉跌。大功曾未成，身名遽磨灭。谁令养虓虎，逾圈乃自啮。东南有壮士，矫激如飞鸿。手持三尺铁，腰悬两石弓。去年曾射海，今年能杀红。归来在麾下，主将不论功。吁气为我言，世道何由隆。吕秦御大柄，国富兵亦强。耽耽为虎视，黔首愚莫当。一夫忽作难，鹿走中原场。云胡万年业，乃止二世亡。王纲尽崩裂，狂羁乌能长。经营百尺构，抡才须豫章。驱驰万里道，驾驭必乘黄。君看樗枥姿，壅肿诚匪良。驽骀但刍秣，不可以服箱。工师与从御，取舍当审将。"}