{"id":"773740","title":"癸未1763岁秋八月公俸满西渡予作五古一篇上之","dynasty":"清","author":"朱仕玠","text":"于越古奥区，千岩竞苍翠。郁烝干青冥，光涵瑚琏器。大雅溯根原，寔为名家裔。贯穿七略书，摛藻春葩丽。廿年官刑曹，时切平允志。持议无敢挠，屹若山岳锐。每岁上谳书，屡荷天颜霁。曰兹大小狱，是臣称职司。遂令天下民，咸受协中治。继命守瓯闽，清霜肃瘴疠。量移沧海东，经纶出腹笥。欲颂驺虞仁，弥厉鹰鹯鸷。化裁葛亮严，神明郑侨惠。听断胜燃犀，魑魅潜逋避。浩荡千里间，卧狗足生毳。黠胥无完裾，憔悴涕濡鼻。民番轻丰收，狼藉攒遗穟。制府释焦劳，永无东顾累。兹将航溟涨，筮日整行骑。煌煌贤能名，早已御屏记。恐留官神京，轩车难再至。斯须乞居停，慰我民番思。"}