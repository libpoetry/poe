{"id":"1075368","title":"二月四日大火吾庐独免","dynasty":"宋","author":"周紫芝","text":"颠风尽日恶，顽云吹不开。行人对面不相识，千岭万岭沉风霾。不知谁纵一炬火，坐遣万屋成飞灰。我闻人火曰火，天火曰灾，茫然不复知从来。但见通衢半瓦砾，男呻女泣声酸哀。避胡十年常作客，几见连甍变荆棘。此生忧火复忧兵，一事不成头雪白。学禅灵运本忘家，好赋子云终有宅。向来穷巷冷如冰，今作权门手堪炙。惊魂可招烟欲消，茅茨犹在书脱厄。心知造物可怜生，留与云窗看山色。"}