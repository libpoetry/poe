{"id":"1071732","title":"次韵黑毡歌","dynasty":"宋","author":"韩驹","text":"黝奴生长西南夷，朅来中国蒙公知。提携十年行万里，宠爱肯为新人移。但愿结发为玄妻，不愿能歌名雪儿。夜寒僮仆尽僵缩，我独妩媚呈馀姿。只惭家世不可考，辩舌推源烦惠施。苦言泸水异京水，生女那复白如脂。或疑乌几定乃祖，又言黑貂为姆师。托身似与青女约，荐枕常须黄妳随。长伸两脚得安卧，莫作杜老怜腰支。他年老朽幸勿弃，从来弱质不自持。贤哉翁诗善名我，不须更换昆崙诗。"}