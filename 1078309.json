{"id":"1078309","title":"余行次衡阳弹压曹成七万馀人出湖南境移师衡山降步谅二万众既入长沙次日即遣师降王进三千人于湘乡县七星寨复破王俊三千馀人于邵州其馀群盗以次讨定凡五万馀选择精锐得万二千人分隶诸将境内遂安流移归业上章复丐宫祠未报间闻有旨废宣抚司及以言者罢去有感二首 其一","dynasty":"宋","author":"李纲","text":"起废无因许退藏，报恩欲效短中长。固知吉甫无张仲，犹冀文侯知乐羊。破贼功名嗟寂寞，吞燕志气已凄凉。春鸿秋燕空来往，昭氏成亏可两忘。"}