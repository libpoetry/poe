{"id":"691936","title":"窦滔妻诗一章（凡七首）","dynasty":"明","author":"李懋","text":"深闺有思妇，惨凄亦何为。容华不自惜，独理流黄机。昔者成匹帛，多裁游子衣。衣新忽变故，恩爱从此衰。以兹殷勤意，翻作长恨辞。兰?被幽畹，桃李媚春阳。新婚结绸缪，鞶衿散芬芳。弃置父母欢，婉婉君子旁。白日丽鲜服，朗月澄清光。矢心以自固，愿为鸳与鸯。高居拥旌旆，辉映汉江曲。富贵一朝异，窈窕辞别屋。含笑落日迟，浩歌湘水绿。山川不可逾，安得遥相逐。佳丽诚足珍，凉薄难见录。滔滔江汉流，到海不复返。千里得所归，中复厌婉婉。在昔枉绥授，驾言不辞远。谁知三周御，却道羊肠坂。芬芳空自持，白日忽已晚。昧旦不能寐，揽衣起徬徨。织缣与织素，谁复知短长。咫尺组幽思，回还遂成章。缄之戒童御，欲以寄远方。宛转达苦志，敢期昔所伉。"}