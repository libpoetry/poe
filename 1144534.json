{"id":"1144534","title":"咏史 荀彧","dynasty":"宋末元初","author":"陈普","text":"乱离拣得一枝栖，得道争知却是迷。曹操若逢诸葛亮，暮年当作汉征西。河济太山犹是汉，匆匆把作贼关中。久知天下无刘氏，不料人间有孔融。谁作留侯帷幄中，杀贤可独罪曹公。拂衣慷慨无文举，添得杨彪伴孔融。河岱诸人无一贤，鄄城战格与云连。云长翼德如文若，玄德翱翔早十年。"}