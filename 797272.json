{"id":"797272","title":"高阳台 自题“绿窗听雨图”","dynasty":"清","author":"陆茜","text":"径竹敲寒，庭梧滴翠，六时幽梦难成。烛泪横流，照来瘦影娉婷。芙蓉镜褪红潮晕，耐这般、凄楚寒更。最无聊，铃语檐前，也自泠泠。无端几夜秋风雨，听遥遥雁橹，送到秋声。倚著窗儿，怎教挑尽银灯。新愁旧恨何时了，算多愁、总为多情。尽销魂，一寸眉梢，悄惹轻颦。"}