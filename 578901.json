{"id":"578901","title":"君马黄","dynasty":"明","author":"王佐（汝学","text":"君马黄，我马苍，二马色异德俱良。一马出自渥洼水，一马来自天氐房。一日千里未足云，刷燕抹越看寻常。吁嗟世上无孙阳，二马荣辱成乖张。一马驾君车，和鸾听锵锵。右徵角兮左宫商，龙舆之前荷宠光。又时立仗食三品料饱肚肠。一马服盐车，峻阪高太行。汗血流珠首不昂，鞭策随之情可伤。又时还厩中，伏枥刍秣荒。人生遭遇亦如此，聊为一歌君马黄。"}