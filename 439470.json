{"id":"439470","title":"游郤家泺二首","dynasty":"金","author":"赵秉文","text":"山崦人家半夕阳，倚墙争看骑红妆。野泉自入他州界，古碣犹存旧姓乡。蛇出庙壖神古柳，牛寻沙泺憩柔桑。蝉声抵死催归骑，辜负亭阴一枕凉。水际林间杖屦香，纶巾野服道家妆。妇姑䌟纩欣同社，翁仲扶筇不出乡。拜跪使君嗟老大，逢迎地主问耕桑。今秋一饱天难必，且快新苗雨后凉。"}