{"id":"813091","title":"再续伤春词四首","dynasty":"清","author":"张洵佳","text":"一杯鲁酒带愁倾，往事从头细细衡。早岁文章曾阨命，中年丝竹更伤情。连枝易断怀荆树，病翮迟飞叹脊令。不尽苍茫身世感，如何死别又逢卿。银河高迥片云收，有客凄凉怕倚楼。天上月圆能几夜，人间花落到中秋。渡江何苦迎双楫，铸铁谁教聚六州。无限悲欢无限恨，一齐收拾在心头。事当无奈且吟诗，莫以缠绵笑我痴。秋蟀迎凉时泣露，春蚕到老尚抽丝。茫茫碧海心常繫，寂寂黄茄诉已迟。此去九原如念我，也应来诵断肠词。敦厚温柔见性情，和平方许以诗鸣。如何平子多愁思，致等荆卿变徵声。生死自关天气数，去来常照月光明。欢场聚散寻常事，莫再哀吟叩玉京。"}