{"id":"70901","title":"木兰花慢·望郝奉使墓","dynasty":"元代","author":"王恽","text":"洒西风老泪，又马上，望郎山。对红露秋香，芙蓉城阙，依旧雄藩。碧云故人何在，忆扶摇、九万看鹏搏。赋就凤凰楼晚，星沉鹦鹉洲寒。一丘宿草锁苍烟。零落复何言。似燕许才名，风云际会，自古天悭。皇皇使华南下，爱丹衷、拟缔两朝欢。恨煞奸回秋壑，月明愁满江干。"}