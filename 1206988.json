{"id":"1206988","title":"西岘峰","dynasty":"元","author":"黄溍","text":"层云抱春岑，急濑泄嵌窦。修蹊入窈窕，众绿蔚以茂。名亭标水乐，柱折荒碑仆。幽寻得缁庐，乱石扶结构。青精午堪饭，碧涧寒可漱。平生慕真赏，及此成邂逅。冥探指绝顶，有路忽通透。缘萝度蒙密，翠气湿衣袖。寄身泬寥内，下睨人寰陋。清讴杂风竹，大啸落岩狖。东峰在眉睫，可望不可就。同游却何时，瑶草春已秀。"}