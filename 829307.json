{"id":"829307","title":"浣溪沙","dynasty":"清末近现代初","author":"沈尹默","text":"荷叶香清露气浓。赤阑桥畔倚微风。不知身在帝城中。记得年时湖上路，扁舟花里偶相逢。晓妆临水对芙蓉。雨过犹闻隐隐雷。乍凉天气好池台。荷花自在向人开。但恨花无人耐久，此时堪赏莫停杯。人生何事待秋来。晓日槐阴露未乾。夜来新雨更宜蝉。声声不断警人眠。罗袂凉时思兰叶，小屏红处见湘莲。惹人寻思早秋天。"}