{"id":"836043","title":"疏影 八月十七夜韵芳见过，共饮同作","dynasty":"清末民国初","author":"郑元昭","text":"晴空夜澈。洗片云影净，千里如雪。几度商量，招取幽人，开帘共伫明月。何期觌面黄昏后，竟一笑、花前相挈。引壶觞、劝与深斟，且倚嫩寒瑶闼。偏是才情款款，素娥也解意，光满忘缺。漏永香沉，唤起茶声，为和冰弦清绝。人生几得闲吟侣，那小聚、晓窗还别。约与君、携手霜晨，看菊东篱重说。"}