{"id":"925697","title":"水调歌头 其三 淳熙己亥，自湖北漕移湖南，总领王、赵守置酒南楼，席上留别","dynasty":"宋","author":"辛弃疾","text":"折尽武昌柳，挂席上潇湘。二年鱼鸟江上，笑我往来忙。富贵何时休问，离别中年堪恨，憔悴鬓成霜。丝竹陶写耳，急羽且飞觞。序兰亭，歌赤壁，绣衣香。使君千骑鼓吹，风采汉侯王。莫把骊驹频唱，可惜南楼佳处，风月已凄凉。在家贫亦好，此语试平章。"}