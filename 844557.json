{"id":"844557","title":"壬申十二月四日陶社消寒第一集分呈众览二十首 缘起","dynasty":"清末民国初","author":"祝廷华","text":"严寒风雪成高会，千古江山萃秀灵。往事重提同幻梦，旧游今聚几晨星。大苏入社头俱白，小阮窥人眼自青。江上题襟盛裙屐，儗将佳什写云屏。虞庠敬老首乡耆，八秩华龄共祝釐。齿德俱尊今柱石，清高无比古宗彝。宦途扬历才惊世，泮水重游行可师。循吏儒林应合传，此邦祭酒复奚辞。昔年乘兴屡联吟，阔别多时感慨深。芳草乍曾经雨洗，垂杨渐有向春心。再看庾亮楼头月，重理成连海上琴。惠我锦屏犹在笥，感君珍重锡南金。乡邦文献最关心，小品琅琅屡盥吟。剑出丰城含锐气，琴调太古有清音。者番鸡黍迎王粲，他日龙头属华歆。郭璞题诗赠温峤，异苔毕竟是同岑。理学名孺泽孔长，濂溪氏族盛江乡。逵鸿振羽仪宾馆，海燕和鸣入射堂。才识到今推艺苑，文章自昔重胶庠。西郊十里寻芳草，出郭先闻翰墨香。故纸钻研夜复晨，隆冬两度剧伤神。敢誇造凤空前哲，常恐穷鱼累故人。南郭开襟愁露肘，西园著集健吟身。过庭诗礼趋承久，愿假珍闻侑众宾。海上栖迟快朵颐，入林把臂日酣嬉。前程未展鲲鹏志，幽愤难教鹈鴂知。一舸鸱夷载西子，几人萍聚听南词。沙鸥最是多情侣，与尔联盟共赋诗。绿蚁红泥集胜流，只鸡斗酒复何求。苍髯耆硕千龄聚，碧海珊瑚一网收。铭菊颂椒工艺事，撒盐飞絮豁吟眸。大家风范天然具，学识都高更不侔。徵文考献愿弥奢，骨董穷搜谢傅家。黑夜寒江生脱险，秋坟枯树死开花。鬼神有意酬殊绩，桑梓何修灿墨华。最佩目光朗如炬，采风都取正而葩。八斗鸿名海上驰，罗胸美富等蟠螭。昔年曾入红莲幕，今日尤工白纻词。乱世文章贱金石，后雕松柏證襟期。闻君岁暮将归里，再与荒伧醉一卮。绝世聪明百艺精，隽才美质玉壶清。故人久寂西窗话，大集犹驰南雅名。古锦盱衡追庾鲍，元音品藻儗韶韺。最钦公暇临池后，金满床头敝屣轻。风雪长途赋载驰，迟君别馆话心期。竹林兴好呼朋候，客舍人稀瀹茗时。乐到忘机真有味，梦回欹枕最相思。天寒日暮围炉醉，白酒黄鸡合有诗。焚香扫径迓高轩，又喜冲寒莅小园。社稿欲刊商再正，文徵待梓儗重论。旧交寥落风云冷，今雨联翩笑语温。堪羡瑶斋多韵事，十年醉墨展秋痕。使君对酒爱豪吟，莫放杯空不断斟。百尺楼台高士梦，卅年缟纻故人心。豫园花草加培植，陋室芳馨自古今。江涘寒多拌一醉，啸歌随意豁胸襟。珍藏遗著卜灵蓍，终有刊时弗憾迟。绳武未赓麟趾什，正襟那羡虎头痴。善人食报由天锡，名士多穷不我欺。世有儿生花甲后，八旬犹见毓孙枝。勿谈往事乱人思，穷达嚣嚣善自持。鲭冷侯门甘淡泊，马空冀野枉奔驰。请缨未遂纵横志，提笔能书绝妙辞。不合时宜惟守旧，肚皮满贮古今诗。武肃云礽是也非，射潮门第仰巍巍。功名旷代存遐想，富贵何心任化机。逸致每同嵇叔夜，清吟常和谢元晖。感君朝暮疲精力，无限勤劳不可几。合浦雄才荫耳孙，青年饶有古风存。本无徐福求仙意，姑作蘧瑗寡过论。世界惊心罹浩劫，鬼神随处显灵魂。吾侪设局刊诗后，叠有奇徵未可言。故家乔木老盘根，苍翠离离庇后昆。自是勺轩有贤嗣，不徒延庆得文孙。祖宗种德源流远，子弟联芳道义敦。伫看润园荣草木，再游佳胜倒清樽。双丸如驶等閒过，虚掷韶光可奈何。乍往还惊朝露逝，稍蹉跎讶落花多。百年身世同樵牧，吾党因缘结啸歌。行乐及时休放过，愿随诸老醉颜酡。"}