{"id":"160704","title":"用元韵答李郎中","dynasty":"宋代","author":"王炎","text":"何人唤得滕六应，遗我通宵银海明。起来无以助清兴，铜瓶煮茗松风鸣。恍疑拔脚尘寰外，玉田万顷无疆界。苍官青士亦改容，高下瑶林相映带。骑鲸人在日华东，晓踏天街无软红。雪车冰柱堪著语，何止争雄郊岛中。翩翩鹤氅凌风际，得句摇毫心自喜。从渠春笋捧金荷，醉倒氍毹贪睡美。"}