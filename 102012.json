{"id":"102012","title":"众乐亭·尝闻众乐亭","dynasty":"宋代","author":"冯浩","text":"尝闻众乐亭，未窥众乐景。今蒙贶新诗，若得暂观省。万象盈纸来，孤风随笔骋。丹青惭近功，造化与遥领。因识主人怀，殆非郡侯政。所寄嬉游中，期欢众庶竞。无俾一夫愁，将和四时盛。此而推是心，况乎持大柄。青山绿水佳，百草千花胜。吾将因宦游，异日细谣咏。"}