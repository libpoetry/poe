{"id":"1135905","title":"生日病腹疾书事","dynasty":"宋末元初","author":"方回","text":"今年六十二，弃官八年矣。生世业已休，来日凛无几。孰谓尝作郡，旦暮窘薪米。少时颇豪宕，晚乃穷如此。此事非所忧，所忧学业圮。孤卧仅一榻，疾读动千纸。积迷如望洋，顿悟不违咫。深井朱夏寒，自汲洗手水。心更洁于手，时以理趣洗。平生大缪误，岂不习经史。搜览浪该博，著述堕浮靡。诗虽稍得名，往往语多绮。夙愆奚庸追，旧嗜差可止。回车遵大路，千圣同一轨。兹晨记吾降，益复感发齿。忽虚苦下泄，乍实结中痞。道在果何惧，朝闻夕可死。朋友挟壶酒，卒爵强告旨。敦笃谢亲姻，辑睦赖邻里。人情不容拒，羔雁间豆篚。酢宾有故常，勿药姑少俟。清庖作汤饼，沾丐儿女子。菲馔彻馂馀，稍亦及仆使。老夫且伏枕，万事莫挂耳。处约犹处乐，可不省诸己。俗竞徒朵颐，退脩宁贲趾。幼者日以长，衰迈斯可揣。要令百祀后，知有老居士。"}