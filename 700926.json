{"id":"700926","title":"九日寄大崙衡南二山人","dynasty":"明","author":"梁有誉","text":"抱病独吟霜树根，乱馀风物倍惊魂。清秋远道豺狼过，落日浮云海岳昏。餐菊可堪骚客怨，佩萸犹忆汉宫恩。沧江岁晏清枫冷，烟艇鱼竿许共论。一别高楼烟月空，可怜尺素滞孤鸿。潮平人隔秋云外，日落山明海气中。三径萧条应自往，五噫感慨复谁同。重阳独酌真无赖，愁绝高台落帽风。"}