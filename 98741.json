{"id":"98741","title":"仙岩道间·兹岩如许深","dynasty":"宋代","author":"赵蕃","text":"兹岩如许深，中乃一物无。非仙莫能幻，故即岩之呼。何代有禅衲，孑焉寄褐蒲。名字不可考，种松今欲枯。我来值雪后，阴崖尽成晡。茶罢摄衣起，巾车问前途。前冈云气敷，后岭两脚暗。宵安礼贤枕，蚤赴天心饭。奔驰亦云极，憇息宁恤蹔。自犹厌登车，况乃躬负担。行年甫三十，道里遍千万。怀哉坐一饥，使我历诸患。长卿病故多，次山仕真漫。盍整旧时书，归欤老山涧。"}