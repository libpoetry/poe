{"id":"691865","title":"题画二首","dynasty":"明","author":"李梦阳","text":"雪城阴阴气萧瑟，郑生提画来相访。面颜戚促意不乐，告我欲买南行舫。览画指点色惆怅，雨倒江翻拔层浪。君不见江上蓑笠翁，归迟水逆忧天风。江寒雨急莽无路，渔人撒网乘烟雾。鱼虾琐细不直钱，汝休轻触蛟龙怒。展画见此心中悲，犯崄觅利古所卑。只今风浪无晨暮，为问安流归者谁。"}