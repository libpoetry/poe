{"id":"1011914","title":"摩尼歌","dynasty":"宋","author":"释印肃","text":"一颗摩尼非玉贝，不动随机方便快。无边无表实先天，亘古迄今无覆盖。六和同，心不在，放荡汪洋尘世外。个中无可表真如，不灭不生谁不爱。卓顽空，立世界，非界非空有谁解。返己回观一物无，光大圆融含百怪。珠体坚，吉怪坏，幻化元空灵本在。三十年看水牯牛，祇个沩山实奇最。华林子，通非内，蹋倒净瓶绝待对。天上天下独玄灵，直至如今少人会。老南泉，逞见解，提起猫儿人不买。一刀两断不曾分，主伴重重元不背。了非言，闻妙海，钻火逢烟莫放退。忽然杲日烁冰霜，不立微尘谁受罪。天网恢，非结解，遍布弥漫这三昧。堪笑衡阳没量人，弥勒光中拖布袋。"}