{"id":"815909","title":"龚公招登孝侯台次杜于皇韵","dynasty":"清","author":"顾景星","text":"石头东畔凤城隈，草色年年周处台。欲下江山邹湛泪，况缘尊酒谢公开。秋声是处疑横笛，明月窥人数引杯。千载登临只如此，古人不见又重来。青丝双挈楚州红，走马传邀过竹东。摇落园林多受日，断行鸿雁故排风。伤心故国高楼夜，对语寒花蔓草中。莫唱隔江商女曲，暮烟何处六朝宫。"}