{"id":"1131827","title":"游归来园追想主人高风恨不及见因赋二诗","dynasty":"宋","author":"蔡戡","text":"相门戚畹昔无邻，令代衣冠不乏人。怪底山林成独往，从渠钟鼎漫横陈。居官政自风流在，教子空馀翰墨新。蕙帐寂寥人不见，几多花鸟怨青春。几年奔走困尘埃，愧仰高风得得来。乔木参天应手种，好花夹路为谁开。芳辰不惜终朝醉，晚色何堪恶雨催。极目青林无限意，归鞍欲去更徘徊。"}