{"id":"704881","title":"杂诗","dynasty":"明","author":"薛蕙","text":"植草会成蔓，种木当为株。休咎岂虚生，景响不相踰。吕生钓奇货，苏子挟阴符。六国假相印，万户割名都。一朝计不售，仓卒蒙罪辜。狙诈适自困，倾巧定焉如。生时谅非荣，既没辱有馀。达人安贫贱，贵欲弭祸枢。富贵使心惑，嗜欲致行妨。宴安损性灵，美疢生膏肓。吾观古来士，高躅互相望。首路或暂同，中道更苍黄。班生嗣前烈，马融遁遐方。藉梁奄为累，附窦终自戕。通人识尚尔，咄咄可悲伤。小人难久要，君子贵其常。草木有贞心，岁晚盛芬芳。玉以采自斲，丹以泽自销。高才耀当时，荼毒竟相招。傅子感飞蛾，张公喻鹪鹩。思患岂不微，履险果焉逃。千金惮垂堂，胥靡易登高。愿随方外士，杖策归蓬蒿。神龙徙鱼笱，灵凤违兔罝。至性炳几先，忧患宁相加。在昔有明哲，引身蹈幽遐。岂无当世心，岐路多网罗。于陵励清操，接舆肆狂歌。寂寥以为侣，自然以为家。纷华非不荣，反覆将如何。伊昔学干禄，忝窃造中朝。时来岂自期，奋迹阶云霄。秉笔属西署，改服厕东曹。公卿竞推引，贤俊慕游遨。微满近倾覆，中心忧且劳。兴言命旋驾，偃息就林皋。浮沈各有宜，趣舍实相辽。谅非高门士，聊欲恣逍遥。"}