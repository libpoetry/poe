{"id":"711841","title":"进帆石门怀古","dynasty":"明末清初","author":"陈恭尹","text":"春至景渐暄，舟行日堪玩。矧抱昔人心，而怀斯世叹。平陂互倚伏，今古如宵旦。石门虽夙游，风物亦殊观。积峡启奔流，平沙衍高岸。帆回断飙急，棹去馀萍散。融融出渚云，役役将归雁。卷舒宁自期，寒暑为谁换。浮生贵不朽，金石有销烂。仰羡楼船人，英声烜西汉。"}