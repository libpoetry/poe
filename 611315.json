{"id":"611315","title":"雪月双清篇","dynasty":"明","author":"邓云霄","text":"寒风忽霁千山雪，晴云忽吐三更月。清姿皓魄共澄鲜，双献空门斗奇绝。空门雪月最清嘉，总为高僧转法华。皎皎毫光开晓镜，盈盈宝雨散天花。天花晓镜寒相妒，白沙千顷眠蟾兔。喜看身世在琉璃，何用西方寻净土。有客凭栏眺望高，金波潋滟化银涛。翻惊下界浑铺练，欲向嫦娥乞剪刀。静听空外冰轮响，忽讶王恭行雪上。六花风起白龙飞，又似唐皇步月归。曾闻玉杵敲灵药，何事琼尘满空落。平田种璧正芳春，只恐偏逢砍桂人。寥寥方籁中宵静，贝阙冰壶濯孤影。赋就挥觞发浩歌，霓裳天乐还相应。曙钟初动叫天鸡，遥指银河作剡溪。月华浮动莲花舫，问讯仙郎沅水西。"}