{"id":"777507","title":"龟山屿歌","dynasty":"清","author":"屠文照","text":"台阳北路三貂艰，转行东下临深湾。忽逢海岛如屏环，孤峰耸立苍石顽。询之父老名龟山，招同舟子相跻攀。果然形色龟一般，四足绵亘千波间。首尾崚嶒苔藓斑，天公厌若坚甲擐。霹雳一声流血殷，惊走生番驰无还。吁嗟乎，甲虫三百汝为长，水族之中巨灵掌。不期石头宛肖像，波涛掀天风鼓荡。渔舟到此难下网，但见奔腾万马响。狂澜回潭深万丈，飘泊海艘如鱼鲞。向闻樵采有人上，虎穴幽深作蝄蜽。五总十朋常来往，气吞鲸浪呼吸爽。蛟龙过此敢纵放，鼋鼍同类但瞻仰。年年滋生如卵养，变化无穷神通广。又闻每岁临中秋，当空皓魄月夜幽。花啼文角蹲犀牛，此山挟之海面浮。两角分开水不流，双目如珠夜光投。忽作海市飞蜃楼，风波顷刻翻不休。我今橐笔来高游，鳄鱼何用韩公谋。制伏神怪如楚囚，生民乐利沧海收。"}