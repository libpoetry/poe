{"id":"1143884","title":"雪中忆昔五首","dynasty":"宋末元初","author":"方回","text":"忆昔浮蛆醉玉醅，天寒一日饮千杯。危楼拥妓临晴雪，联马呼僧认野梅。岂料暮年纫败絮，尚容永夜画残灰。间关幸脱干戈死，落魄佯狂自可哀。忆昔繁华侣俊游，宁知后死挂閒愁。无人复唱鱼儿曲，何处重寻燕子楼。张敞空思前汉尹，邵平谁识故秦侯。定应冥漠犹遗恨，蔗节瓜犀启夜丘。忆昔华年气似云，雪湖终日醉醺醺。室家未有儿和女，宾主相忘我与君。岂信乱离生白发，犹思歌笑调红裙。扁舟一问桃源路，治乱当时自此分。忆昔凌晨泛雪湖，明天净地一尘无。略闻倩盼歌金缕，尽耸清扬倒玉壶。屡造庙朝终摈逐，偶登名第自囚拘。即今忍索梅花笑，死徙流离足叹吁。忆昔湖天雪最奇，画船朝出暮归迟。忍寒赏竹怜高节，踏湿寻梅致好枝。熟醉何尝知病酒，狂吟所至动成诗。缡褷冻雀今相似，心欲高飞翅已垂。"}