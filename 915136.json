{"id":"915136","title":"古风送刘季游试艺南宫","dynasty":"宋","author":"杨万里","text":"西溪先生刘夫子，个是国士天下士。家庭孝友春里风，义气高寒秋后水。艮斋荐书叫九关，重华表闾上半天。人冤有德却无位，天报芝兰满阶砌。诸孙个个九凤雏，此郎轩轩千里驹。槐花再登乡老书，桃花一跳化龙鱼。堂上双亲黑头在，日唤子孙倚门待。绿衣归上千岁觞，还我西溪读书债。"}