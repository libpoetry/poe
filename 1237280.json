{"id":"1237280","title":"宿青阳云松台","dynasty":"元","author":"萨都剌","text":"九老排云独擅尊，众山拱戴似儿孙。石房仙去神光现，洞府龙归雨气昏。上古几年埋地轴，至今九柱插天根。何时身在层峰顶，手把丹书扣帝阍。县门遥接九华山，日日天开图画看。云气晓连铜篆湿，翠光晴锁砚池寒。人间官府红尘马，天上神仙白玉盘。高卧云松定何日，仰攀北斗夜阑干。"}