{"id":"824611","title":"水调歌头 痴萍邀饮，赋赠","dynasty":"清末近现代初","author":"傅熊湘","text":"且莫悲秋去，尝试踏歌来。眼前屈子余子，坛坫几骚才。都付大江东去，剩有青山无语，劫换六朝灰。楚泽尚今古，谁上问天台。烹肥羜，沽美酒，酌金罍。浮云人世富贵，春梦一场回。未若登山临水，还与唱予和汝，笑口向人开。我语惟卿解，欢饮快吾杯。"}