{"id":"675575","title":"望君山和二山中丞韵","dynasty":"明","author":"陈洪谟","text":"棹歌动云表，波光荡斜阳。一碧馀万顷，心目共徜徉。浮萍露水面，远睇萦寸肠。丛林集重翳，兰芷扬馀芳。路疑蓬岛隔，地引银河长。古祠委丘莽，瓣香无由将。翠华去不返，涕痕留疏篁。此念贯今古，麟囿兼凤冈。亨嘉本难再，人事多䲭张。眷言忧乐怀，哲士空自伤。春深树影合，绿叶繁桄榔。临风更兴叹，浮世非真忘。"}