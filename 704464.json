{"id":"704464","title":"送邝中伯北上二首","dynasty":"明","author":"黎民表","text":"扶南有奇士，雅志无与俦。班荆翳环堵，被褐卧林丘。手掇青琅玕，引领睇神州。美人驰目成，逝将远行游。阊阖启鸿运，缨弁宣灵猷。舍我蓬门衣，披君紫绮裘。挈壶有馀智，挥刃无全牛。轩车岂云晚，邪径安足留。居人易生思，客子常苦忧。跂尔涉要路，知余怀阻修。征车何皇皇，念子如騑服。严霜被中野，大气凄以肃。我守衡门雌，子骋高衢足。望望登君门，悠悠渐平陆。献赋争光辉，夹毂相驰逐。朝同楼护游，暮就主父宿。时俗徇异同，明月袭鱼目。去矣慎所投，慰我忘薖轴。"}