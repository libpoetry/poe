{"id":"728560","title":"摸鱼儿","dynasty":"清","author":"陈维崧","text":"是谁家、本师绝艺，檀槽搯得如许。半弯逻逤无情物，惹我伤今吊古。君何苦。君不见、青衫已是人迟暮。江东烟树。纵不听琵琶，也应难觅，珠泪曾乾处。凄然也，恰似秋宵掩泣。灯前一队儿女。忽然凉瓦飒然飞，千岁老狐人语。浑无据。君不见、澄心结绮皆尘土。两家后主。为一两三声，也曾听得，撇却家山去。"}