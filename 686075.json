{"id":"686075","title":"答佘宗汉明府二首","dynasty":"明","author":"卢龙云","text":"喜见双凫下赤霄，夜凉孤月挂山腰。游馀五岳来禽庆，腹有群书羡孝标。短棹风涛曾遍阅，初衣尘壒已全消。浮云万态皆苍狗，何处名山不可樵。早辞荣禄傲烟霞，到处禅林伴法华。彭泽已繁新种柳，河阳犹记旧栽花。云晴对客山中月，秋至怀人水上葭。何必勋名俱竹帛，桐江千古重皇家。"}