{"id":"813394","title":"送周荇农北上","dynasty":"清","author":"李杭","text":"抵节休歌《行路难》，出门一笑向长安。天回八极风云壮，江走孤篷雨雪寒。韫玉旧曾伤卞璞，断犀今合淬吴干。嘲啾燕雀浑间事，独立苍茫振羽翰。穷边回首莽神州，浊酒难销壮士忧。沧海鲸钟铿碧浪，大江鼍鼓动高秋。怀才世已思安石，献策君真过马周。休笑书生无骨相，请缨从此觅封侯。"}