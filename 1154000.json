{"id":"1154000","title":"太白西峰偶宿车祝二尊师石室晨登前巘凭眺书怀即事寄呈凤翔齐员外张侍御","dynasty":"唐","author":"卢纶","text":"弱龄诚昧鄙，遇胜惟求止。如何羁滞中，得步青冥里。青冥有桂丛，冰雪两仙翁。毛节未归海，丹梯闲倚空。逍遥拟上清，洞府不知名。醮罢雨雷至，客辞山忽明。山明鸟声乐，日气生嵓壑。嵓壑树脩脩，白云如水流。白云消散尽，陇塞俨然秋。积阻关河固，绵联烽戍稠。五营承庙略，四野失边愁。吁嗟系尘役，又负灵仙迹。芝朮自芳香，泥沙几沈溺。书此欲沾衣，平生事每违。烟霄不可仰，鸾鹤自追随。"}