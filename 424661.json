{"id":"424661","title":"一寸金 代人作","dynasty":"近现代","author":"张采庵","text":"婀娜孖舲，满载枯愁横水渡。看碧波双桨，也如桃叶。绿烟一抹，可怜春渚。还是花田路，又还是驿桥官树。怎忘得小雨疏灯，欲别牵衣送郎处。鬼卦无灵，仙眉失妩。芳韶恁轻负。问梁间燕子，定闻长叹。楼头雁使，不传幽素。甚事留人住？眼白白、楝花风去，便重逢、未必他生里，已悔今生误。"}