{"id":"436244","title":"寿家弟诚之二首 其一","dynasty":"金末元初","author":"段克己","text":"赠君以湘山桃竹之杖，酌君以昆邱玉液之泉。泉以益肺腑之清气，杖以扶贞节于暮年。乃命童子敬设几筵。抽中山秋兔之豪，舒浣花五色之笺。涤端溪彘肝之研，磨伊川老松之烟。遂含情而抒思，写棣萼之新篇。请君听我歌，歌声咽塞而不传。玉堂金马在何处，姑山汾水空连绵。世人所后我所先。此生安得不屯邅。但能道义追渊骞。何妨坐客寒无毡。鸟栖深林鱼泳渊。膏以其明还自煎。文字点勘费丹铅。朝夕胡为粥与饘。百年飘忽如流川。今日已觉昨日贤。青州从事殊可怜。径须呼至黄花前。一酌入口百忧捐。与君曝背同醉眠。"}