{"id":"427692","title":"贺新郎 予转徙岭南，情怀牢落，适得双照楼主二月二十七日书云，将转地疗养，且殷殷以三百年来词选为询。二十一日，先生舟经香港，不克趋前握别，赋此寄之","dynasty":"近现代","author":"龙榆生","text":"恰似南飞鹊。莽天涯、尘狂雾重，绕枝焉托。短翼差池将安住，是处危巢燕幕。但慕想、高翔寥廓。猜意鹓雏缘腐鼠，看斜阳、渐向崦嵫薄。笳管动，助萧索。推排几辈匡时略。问何如、幼安辽左，且专丘壑。浩荡鸥波乘风去，好引醇醪自酌。更孰采、芳洲杜若。心力枉抛寻常事，慰骚怀、肯忘年时约。珍重语，寄梅萼。"}