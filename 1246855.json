{"id":"1246855","title":"代送汪彦文幛语二首 其二","dynasty":"元末明初","author":"唐桂芳","text":"夫君早岁游采石，醉吸玻瓈弄明月。有时单舸访谪仙，青山无言怒涛发。蛟龙捷出如人长，悲风萧萧吹短发。贤明贾侯欣识之，胸中抱负如此奇。金科玉律亦烂熟，毫端烟雨常淋漓。嗟哉巡吏虮虱小，有才磊砢不一施。朅来乔迁紫阳里，白云古县风俗美。几回封印待长官，瘦马凌兢踏寒雨。而翁积德在后人，诸弟俊气郁眉宇。只今翁调向东阳，令弟荐剡飞秋霜。文也细满膺府檄，声华千里相辉光。共说汪家兄弟好，明年荣书上上考。"}