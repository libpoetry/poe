{"id":"410617","title":"前七夕夏正五月二十九日当公历七月七日，敌军芦沟桥始发难","dynasty":"近现代","author":"金天羽","text":"天上别多欢会少，牛女相逢苦不早。南风急转波粼粼，浮槎误着桑乾津。桑乾河上月色苦，宛平城头夜打鼓。牛郎改行师战神，当暑横布火牛军。将军惯看仇人面，猛士如云骄不战。轻车一夕渡芦沟，始信银河水清浅。河流激箭会有时，灵槎系折扶桑枝。"}