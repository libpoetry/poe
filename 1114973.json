{"id":"1114973","title":"季允用韵各赋两章予亦再赋四首","dynasty":"宋","author":"李壁","text":"新阡泪叶记霜馀，早见春风万壑俱。姱节当时谁鹗立，故人今日半鹏图。清谈我不如平子，下策君元笑阿奴。此地对床先有约，莫教风雨隔重湖。碧瓦城中一万间，溜渠无处不潺潺。凫眠落日沙留篆，鱼蹙轻冰玉破环。细草争春空满路，孤云未雨莫归山。寓言聊以忘忧耳，进德渠教一刻閒。囊空那复冀赢馀，但有巍楼百尺俱。匣镜频开聊自玩，庭芜不扫欲何图。少缘多病辞欢伯，长更贪眠谢酪奴。生世所资能几许，一竿好在石鱼湖。春至题诗满竹间，晚风窗影漾潺潺。水花未放红千叶，岸柳先教绿四环。陶令当年惟北牖，谢公早日便东山。古来豪杰非无意，尽把功名付等閒。"}