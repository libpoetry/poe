{"id":"742130","title":"读元遗山送李参军诗因寄铁崖","dynasty":"清","author":"苗令琮","text":"女莫作王明君，男莫作班定远。尊为阏氏贵封侯，一去边廷竟不返。铁崖赵侯古侠者，平生足迹半天下。吊古欲射钱塘潮，依人又跃燕山马。击筑长安里，买醉章华街。缠头十万锦，穷愁安在哉。西风易水酒徒散，酣歌走上黄金台。隐居深闭太行足，杨柳门前几回绿。四时空失慈母欢，一朝难得八州督。我昔南行七阅月，归来亲鬓有华发。空空两手登高堂，我母见之若饥渴。因忆逢君林屋西，君言失意今当归。故山春色又周岁，白头望断莱子衣。衣如鹑兮马如狗，跋涉三年竟何有。请君三复遗山诗，扼狐岭上应回首。"}