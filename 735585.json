{"id":"735585","title":"水车","dynasty":"清","author":"潘耒","text":"世间大巧不自用，用物之力因自然。力大无过风与水，驱使有道天无权。帆樯辐毂皆圣作，水车奇妙尤无前。筑防壅水令湍悍，冲波蹴踏车轮旋。轮广丈余贯以轴，编筒其上巧在偏。仰则吸水俯吐水，如瓶倾泻檐溜悬。刳木为槽受其吐，驾空行远归于田。神龙卷波谢迅疾，霖雨注地输连绵。昼翻夜运不暂息，无人守视常转圜。溪丁作碓舂米谷，山僧修笕行清泉。一家一户自便利，岂如普润泽不专。汉阴丈人戒机事，此非私智天机全。于人无争物无损，其器可守法可传。吴淞水平不可激，夔蚿相视休相怜。但安桔槔守拙钝，勤苦亦自邀丰年。"}