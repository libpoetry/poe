{"id":"674385","title":"燕泉为子元何少宰作次厓翁韵","dynasty":"明","author":"鲁铎","text":"出堂古书带新注，时时传向人间去。山中有水名燕泉，护绕山人注书处。堂前洗砚动回塘，墨沈涓涓欲滥觞。积流到海变海色，河伯天吴惊大方。山人为霖蹑台省，手挹天瓢入虚洞。稿枯萎薾足沾濡，困暍沈痾快凉冷。忽忆泉头书满家，莲开鱼泳近横槎。眼前用世功已就，镜里流年鬓未华。试问登崇何岁月，童年文击南宫节。今古勋庸校蚤迟，燕泉大与磻溪别。"}