{"id":"1061681","title":"和吴显道","dynasty":"宋","author":"慕容彦逢","text":"泽国破秋仲，景物兆冬索。回飙卷林尾，宿雾泛寥廓。泮水还阛阇，层峦瞰篱落。启牖挹茜葱，开径徒参错。齑盐虽寂寥，文史欣博约。论古到鸿荒，谈经愧穿凿。逸志想鸿冥，腼颜羞雉啄。于焉得真趣，豁若解其缚。环窗惟载籍，一视等糟粕。了了见本来，端如契圆觉。冲襟游汗漫，高步趋广莫。同心有名儒，摄官在戎幕。学识造渊醇，词章臻炳铄。良骥服盐车，白驹絷场藿。念昔始倾盖，考正于狐貉。韵宇凛可钦，标致湛无著。觞豆陪馀欢，翰墨时间作。晨嬉风力劲，夜语霜威虐。屈指两炎凉，流年信回薄。九重跻帝德，四海绝民瘼。南征奠蛮侮，西戍弭戎掠。吾道斯为亨，君才顾何怍。行当坐天禄，看书资笔削。不然冥成均，阐教助飞跃。冠绶追英游，林泉谢远诺。胡为怀故乡，逝将依负郭。古都富城市，比屋丽金雘。甲第临江壖，胜槩夺云壑。曲沟环渌塍，激涧度危彴。升高或扪萝，厉急辄遗屩。驯禽栖几席，幽花堕杯杓。渔樵频问讯，童稚杂欢噱。寻步陟兰屿，选胜望菌阁。此虽美无度，乌知乖所学。待时既韫玉，税驾宜振铎。忠告冀毋忽，投分匪轻托。野芹称美献，行潦资远酌。眷言效悃愊，岂止事嘲谑。知君须多暇，过我当如昨。茗饮无俗情，疏餐有真乐。论文穷九畴，议武贯三略。谁主复谁宾，此意良不恶。"}