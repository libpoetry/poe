{"id":"252084","title":"满江红·题国声集寄唐玉虬成都","dynasty":"现代","author":"邵祖平","text":"春水方生，兰舟动，一江消雪。正两岸，清猿引响，蒲帆风发。三户亡秦荆楚奋，连城诳赵相如直。我东方，今有暴嬴邻，同仇切。台庄胜，长沙捷。书卷起，壶敲缺。共闻鸡起舞，磨牙吮血。毫素雄涵巫峡雨，襟怀朗映峨嵋月。诵国声，万遍壮心飞，头难白。"}