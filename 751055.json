{"id":"751055","title":"塞上秋热用王荆公韵 其二","dynasty":"清","author":"张佩纶","text":"客心豫为秋风摧，与狐谋裘苏病骸。独贪避暑胜河朔，入握阴泉珠一枚。炎官恐我不耐冷，余威直到单于台。边人嘲是带来热，吾养其内心死灰，素琴自理那成操，谁和万壑松风哀。清宵独立感皓月，虚鉴偶著埃雾埋。大寒盛景谅难久，清商劲气将邅回。阙地置冰亦何取，方床八尺琉璃开。跫然无音绝褦襶，笑问蝇蚋从何来。"}