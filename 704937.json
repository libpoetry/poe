{"id":"704937","title":"和友竹见寄兼致谢怀","dynasty":"明","author":"霍与瑕","text":"秋尽南郊阵阵风，微凉微暖万方同。招邀喜有高贤伴，掩霭何妨细雨濛。绿野天低阑槛外，朱楼人在画图中。清尊且罄瓶还续，夜半狂吟意未穷。急韵长篇字字微，八旬老子世间稀。九河远泻龙门水，三岛遥披鹤羽衣。入眼明珠何灿灿，挥毫和玉故依依。行春骢马春行乐，还许纶巾坐钓矶。"}