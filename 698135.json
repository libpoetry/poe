{"id":"698135","title":"贺太守徐心溪公寿","dynasty":"明","author":"饶与龄","text":"分符潮郡自神京，三载春风满十城。共戴黄堂瞻玉节，重逢华诞降昴精。千秋椿色凌霜雪，閤郡霞觞舞凤笙。海屋筹添从此始，直班姬召佐承明。遐陬父老举金罍，拜手同讴出郡才。瘴海祲消灵鳄逝，丹霄瑞应彩鸾来。景逢万宝丰登际，节近中秋寿域开。愧我未随珠履后，作朋遥祝到三台。"}