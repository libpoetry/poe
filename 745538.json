{"id":"745538","title":"梅龙抱孙歌","dynasty":"清","author":"齐彦槐","text":"江山灵气无不钟，两株夭矫梅中龙。故老相传六朝物，虬枝压倒黄山松。尾凌青霄首潜硖，翠藓苍苔作鳞甲。空江浩淼一枝横，晴昊迷离万花插。江烟江雨日氤氲，自然嘘气成香云。化作真龙飞不去，破山出火雷公焚。落角摧牙人尽惜，焦山自此无颜色。岂知根到九泉深，地老天荒枯不得。骅骝又生污血驹，龙种自与寻常殊。海风吹长头上角，江月悬来颔下珠。商柏周槐尝听说，梅龙抱孙更奇绝。左拿右攫走蛟螭，可似当年意雄杰。残冬到山蕊已含，迟我一月花初酣。梅乎梅乎故不凡，为祝焦仙弥勒好呵护，使尔千古万古魁江南。"}