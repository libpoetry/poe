{"id":"1089321","title":"曾主管由宜春道中得遗弃小儿属予收养道间寄诗纪实次韵奉酬","dynasty":"宋","author":"许及之","text":"日月被八极，覆盆自无明。阳春妪万物，孤翰有悲鸣。所以圣明治，要烛幽隐情。一旱出料外，谁与填饥坑。豪家亦何心，闭籴门忍横。指囷宽嗷嗷，凛若临大兵。雨馀百忧洗，痛定犹忡怔。今代子曾子，赞画外台清。高轩昨过我，绝尘不容瞠。归途出城闉，岸许闻啼婴。下车非内交，一念千金轻。摩挲脱九死，感慨恩更生。抱持涉数舍，见我托此?。再拜敢有渝，鞠养专厢荣。嗟予何为者，世故亦饱更。识君千万间，胸次久已成。所饥非一儿，公乎勉功名。"}