{"id":"459274","title":"群峰语","dynasty":"当代","author":"卢青山","text":"群峰稽首对余言：“朝见先生前峰前，暮见先生后峰颠。先生何人亦何意，而与我辈穷周旋？将非世所遗弃无用者，来寻无何有乡不材之木遮羞惭？风霜如犁沟面额，尘影如墨涂衣肩，且行且顾意洒然。时时扯笔挥云烟，似是诗人气飞湍。造物精神亦有限，词搜句夺无太贪。前宵闻子今日至，我辈商量心先寒。将闭美景在深远，呵斥嵯峨与阻拦。不知子态贱如此，愈艰难处愈无厌。恚怒欲落石相惩，其奈见子吾怀欢。颇闻山外繁华地，高楼并日丘垒钱。我意欲往恨无足，日日惆怅望穹天；子果大才胡不写，来诵僻远开吾颜？竟在山中踯躅空盛年”。"}