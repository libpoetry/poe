{"id":"1104696","title":"熙宁皇太后册宝三首 出入用《正安》。","dynasty":"宋","author":"郊庙朝会歌辞","text":"煌煌凤字，玉气宛延。天门崛岉，飞骖后先。龙簨四合，奏鼓渊渊。母仪天下，何千万年。峨峨绣扆，旋佩以登。如彼杲日，凌天而升。玉色下照，亹亹绳绳。猗欤大孝，四海其承。皇帝降席，流云四开。尧趋舜步，下蹑天阶。恭授宝册，翠旄裴回。明明纯孝，鸿釐大来。"}