{"id":"752527","title":"梦湘肯堂叠前韵复我因顺和之","dynasty":"清","author":"江云龙","text":"大儒盗诗书，大官盗庾廪。颜稷遇殊途，惠蹠生异禀。豺虎欺岁凶，螟螣贼岁稔。鹪{冥鸟}稳睫巢，鼹鼠饱河饮。鸡犬舐剩丹，蝇蚋拾馀沈。凡此芸芸生，实难一一品。中疑辞或枝，色厉内多荏。离朱视必明，师旷听必审。渊明圣之徒，有解不求甚。昌黎诡于文，天孙织云锦。大风扬秕糠，长河走砂碜。奈何一蹉跌，只足怜夔踸。嗟余才力薄，六马朽索懔。坐井蛙不旋，竭泽鱼初淰。先生好六经，日日鸠醉椹。更得主人贤，向趾请席衽。河马行负图，宝龟应卜朕。定{古见}文运昌，后学争来谂，换骨予大药，咽气谢凡饪。江左起王谢，眼中无刘沈。颇闻大憝诛，四裔兵革寝。且图眠食安，肝鬲息雕锓。吾舌固尚在，愿学寒蝉噤。约作梦中游，得趣同忘枕。"}