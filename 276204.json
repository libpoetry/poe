{"id":"276204","title":"文选楼·梁祚几何时","dynasty":"清代","author":"李经垓","text":"梁祚几何时，斯楼独存久。痴哉大法王，舍身如敝帚。可怜太子统，痛心独搔首。国事日已非，才华空八斗。使之践帝位，不至台城丑。著意在诗书，满腹苍龙吼。小事谬而死，贤不永其寿。文快贤士心，楼播词人口。今古重斯文，遗像垂孝友。瞻礼尽同人，相看自不朽。"}