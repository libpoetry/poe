{"id":"815149","title":"出都行涿州道中见芃麦遍野慨然有田庐之思因作田家诗二十首寄意并寄芮光照杨毓舒两布衣","dynasty":"清","author":"洪亮吉","text":"朝耕山上田，颇苦赤日酷。雨气来北山，蜻蜓满空谷。家遥糇粮具，释耒坐石屋。日晚牵犊归，下山泥没足。山村十余家，古木自回互。笋穿来东邻，果熟落北户。居邻结姻娅，鸡犬互相顾。出门望原田，高低百余步。仲夏天气晴，凉风集高树。茶瓜供过客，留话惬幽素。日晚童樵归，问名均不误。穷乡寡文学，颇爱土俗淳。茅檐八九家，五世相与邻。儿童读书归，行处拾堕薪。偶逢大父行，拱立识所亲。日晚饷北皋，牵衣渡横津。心忆朝诵书，沿途讽逡巡。门前隙地稀，屋后半亩绿。桃李皆丰年，云兹佐嘉谷。高曾手栽树，均作出檐木。日午荫北窗，茅檐静堪托。溪风一回荡，山果枝上熟。童稚不识争，探怀已均足。力耕心志纯，外物不得动。虽经百寒暑，寝息无一梦。妻孥习辛勤，百世常与共。秋成共欣慰，春至即播种。年丰赛神毕，腊酒互相送。尚嗔邻家翁，年衰腰足痛。村鸡一两声，持镰待天晓。出门不知途，沿林警栖鸟。宿雨零衣裳，原头刈新草。牛饥我心急，况复犊难抱。八口尝苦饥，饲牛尝苦饱。山泉奔曲涧，涧曲使鱼肥。板屋临溪水，当窗白鹭飞。高枝晒渔网，圆牖挂蓑衣。莫讶轩窗陋，黄尘入户稀。朔风吹南山，黄叶满一屋。扫之向墙隅，然薪一冬足。田畴虽不广，常满瓮头粟。闭户无所营，时还把书读。种松连高冈，云有先世坟。一岁增尺土，巍然竟成原。寒食飞纸钱，盈阡拜曾元。但苦朴陋乡，讳字已不传。日晚祭扫归，野花红如然。"}