{"id":"267488","title":"氐州第一·瞻园前辈见示酒边新作，半塘和之，蒙复继声。用清真韵","dynasty":"现代","author":"朱祖谋","text":"轻薄筝尘，零乱钿粉，当筵恨压眉小。密绪连环，清吭掩扇，凄隔秦天缥缈。蕃马屏风，有暗月、窥人偷照。玉杵深盟，金钱浅掷，顿催欢老。八九惊乌依树少。定输与、羁雌鸣绕。毳幕恩新，珠田梦远，蓦并归愁抱。惹花前、閒泪落，停杯处、相看一笑。谁打鸳鸯，锦塘空、孤眠到晓。"}