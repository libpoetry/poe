{"id":"164322","title":"水龙吟·少年管领良宵","dynasty":"宋代","author":"李曾伯","text":"少年管领良宵，直须醉待东方白。而今老去，何忧何乐，不空不色。桐影横斜，桂香摇落，仙凡奚隔。怅银桥梦断，玉啸声杳，人如往、楚天北。冷眼乾坤阵迹。笑英雄、等为行役。庾楼袁舫，浩歌长啸，壮游曾历。万里瑶台，乘风归去，不知何夕。对冰轮孤负，欠千锺酒，与三弄笛。"}