{"id":"1236401","title":"次韵答松学诸友二首","dynasty":"元","author":"陈镒","text":"门掩苍苔人寂寂，树深幽鸟自鸣酬。溪云带雨来池上，林叶随风下屋头。万卷有馀儿解读，一瓢自乐我何求。山空岁晚梅将发，寒夜茶炉肯共不。不嫌官舍毡长冷，酒熟诗温可献酬。剩有禅谈来白足，更无俗事委苍头。观鱼真乐惟心会，识马天机不色求。我愿买田为隐计，未知造物肯从不。"}