{"id":"816129","title":"送汇亭何夫子由明府擢淡司马升任潮州太守代","dynasty":"清","author":"章甫","text":"琴堂月印海天东，鹤梦清携两袖风。学本扬州誇水部，治如蜀郡化文翁。珊瑚网起连江碧，桃李花开满县红。药笼采来芝桂品，惭将溲勃附其中。春风碧水使君舟，载出双龙五马游。半刺乍临台北上，一麾遥接岭南头。潮民何幸瞻韩至，海国空怀借寇留。此去贤良二千石，的应进秩觐神州。"}