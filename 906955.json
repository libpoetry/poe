{"id":"906955","title":"乐章五曲 其四 乐神","dynasty":"宋","author":"李复","text":"刻花圆楹青玉趺，高堂䡾䡾云锦舒。两阶纳陛先登巫，近前神喜巫歌呼。扬桴兮拊鼓，金鸣兮竹语。长丝哀怨雁移步，堂上声歌堂下舞。工祝濯柳洒庭户，神君功多人有主。风清气微散时雨，上无螟蛉下无鼠。川满粳兮陆满黍，少妇窗间弄机杼。乡人相劝醉场圃，敬拜神君芘吾土。"}