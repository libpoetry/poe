{"id":"1126393","title":"祷雨阳山","dynasty":"宋","author":"曹彦约","text":"暮投突兀净为坊，早踏崎岖翠作冈。露气失凉风带暑，岚阴欺晓日韬光。不忧时事禽空语，可怪凶年草更芳。欲问行人祈祷意，日来钲鼓渐凄凉。所以登山不惮烦，为藏云气达泉源。多峰岂炫千岩秀，一线才通万壑奔。其在兹乎须出岫，此时何不早翻盆。名高已到岩瞻地，只有为霖可养尊。"}