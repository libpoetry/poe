{"id":"699500","title":"黄昭质宪使得铜雀败瓦割而为三一以寄乃兄平倩其二遗余及小修弟","dynasty":"明","author":"袁宏道","text":"雕题蔽日楯连云，曾见英雄话使君。近日骚坛谁鼎足，眼中依旧是三分。土蚀霜凋字半涂，云霞千古润肌肤。丰城狱底浑閒物，供得张华用也无。池波为墨笔为坟，争似卿家老右军。我是汉朝金日磾，粗毫焉可试罗文。卯君囊却上公车，梵宇毗邪应满庐。白笑蒙庄老弟子，南华又作一通书。"}