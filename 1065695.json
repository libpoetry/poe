{"id":"1065695","title":"与范箕叟避暑西湖","dynasty":"宋","author":"苏过","text":"快哉楚王风，庶人安得共。西陂浩无价，不计吾侪用。永日不可暮，穷居厌尘鬨。出门有佳诣，咫尺窥潭洞。危楼俯木杪，大厦森高栋。户牖交梧楸，蒲荷接蘋葑。闲持枕簟往，遽起江湖梦。醒然凉肺肝，习习吹衣动。世间贱易得，清风谁与重。劳生不自觉，至乐那容众。北窗与君享，世网念少纵。肉食固肥甘，轻尘没飞鞚。"}