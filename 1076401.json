{"id":"1076401","title":"传朋为作游丝小轴报以长句","dynasty":"宋","author":"周紫芝","text":"竟陵老守尚书郎，平生墨妙窥钟王。会令夜鬼助奇崛，更与游丝争短长。游丝忽从天际落，洗眼熟视无毫芒。痴儿著意吹不起，春风无力难飞扬。草虽号圣亦可到，此品入神谁复强。使君怜我颇知好，五十六珠投夜光。溪藤捣纸滑胜玉，古锦缝囊牢秘藏。要遣张颠与醉素，不敢与公分雁行。"}