{"id":"51669","title":"送郑见素游江东","dynasty":"明代","author":"汤显祖","text":"艳艳春墀发花朵，寂寂春寒试灯火。人日何人清夜沈，玉茗堂前风月可。向昔登高平远间，满目沧浪无土山。就中有人郑君美，学富文清幽意闲。信美闲游动千里，如花揽结金陵子。但闻春草为春生，几见情人为情死。采葛成衣秋奈何，看朱成碧春又过。冉香亭下神姑酒，忽忽江皋离恨多。"}