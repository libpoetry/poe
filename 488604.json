{"id":"488604","title":"赠别驾陈观甫之金陵","dynasty":"明","author":"佘翔","text":"别驾陈公性喜酒，结交佘生良不偶。南粤相逢情更亲，时时釂我以大斗。鸿鹄胡为困网罗，功高不赏谤偏多。北走长安列冤状，功名毕竟悲蹉跎。归去温陵混鹿豕，万事悠悠长掩耳。草衣自分乐忘忧，蔬食安知怨没齿。年来采药驻红颜，杖藜往往遍名山。予亦寻真随所适，扁舟共泛武夷湾。明朝踪迹分吴楚，担簦蹑屩俱逆旅。沽来浊酒且为欢，后会不知复何所。金陵佳丽帝王州，燕子凤皇足胜游。白云一片三山下，万里长江九派流。别驾红颜还采药，翩翩骑著扬州鹤。丹成白日上青天，肯令狂生长寂寞。"}