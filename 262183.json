{"id":"262183","title":"玲珑玉·阿尔伯士雪山游者多乘雪橇飞越高山","dynasty":"现代","author":"吕碧城","text":"谁斗寒姿，正青素、乍试轻盈。飞云溜屧，朔风回舞流霙。羞拟临波步弱，任长空奔电，恣汝纵横。峥嵘。诧瑶峰、时自送迎。望及山河羃缟，警梅魂初返，鹤梦频惊。俏碾银沙，只飞琼、惯屧坚冰。休愁人间险途，有仙掌、为调玉髓，逶迤填平。怅晚归，又谯楼、红灿冻檠。"}