{"id":"1247218","title":"题清江碧嶂集追怀清碧杜先生","dynasty":"元末明初","author":"蓝仁","text":"山中之人号云壑，落日题诗寄溪阁。示我清江碧嶂诗，开卷清风满寥廓。忆昨先生林下居，黄花翠竹临阶除。平生不受天子禄，老向名山空著书。十年死别如朝暮，一望孤坟泪如雨。往事悠悠叹逝川，遗编零落俱尘土。江湖耆旧晚更稀，此卷乃出幽人为。细书深刻不易得，短咏长歌劳我思。虞杨范揭名当代，犹敬先生师法在。祇今馀子徒纷纷，敢以涓流敌沧海。清庙之瑟朱丝弦，九皋鹤唳声清圆。波涛万顷注三峡，魑魅九鼎传千年。吁嗟古人多泯没，一字流传风渐歇。高情古调人莫知，夜久长松转霜月。"}