{"id":"881464","title":"慰吴吉甫县尉","dynasty":"宋","author":"华岳","text":"子针如京师，一室膏鼎脔。兄室虽被戕，一妻犹可免。伯奢事行役，八子俱蹂践。兄家祸虽剧，一女特婉娈。女死固可伤，殊未敌冠冕。妻在固全躯，丧女忧莫遣。大厦既灰飞，丰储皆席卷。鹡鸰起叹嗟，鸾凰徒展转。我昔以难勤，荷兄垂劝勉。兄今以难告，倍觉泪淟涊。泛观天之理，祸福尝相反。有难既不死，他时非浅浅。去兄一牛鸣，为地良非远。不能见兄慰，面目实有腼。自料吾与兄，气量及者鲜。胡为苍者天，与子独羁蹇。"}