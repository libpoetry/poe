{"id":"1050208","title":"赠陈师道判官","dynasty":"宋","author":"郭祥正","text":"自从梅老死，诗言失平淡。我欲回众航，力弱不可缆。栖迟二十年，时时漫孤啖。忽逢陈夫子，两目海水湛。为我聊一吟，粹芳超俗艳。又如赵氏璧，毫发绝瑕玷。愈多愈精好，璀璀摘骊颔。借令李杜在，决敌未应敢。低头亟趋降，吞声就诛贬。招来君尚谦，且曰吾与点。穷朝把樽酒，金斝红浪飐。胡为眷幕府，半百尚壈坎。幽兰没萧艾，明珠混野芡。何当叩相阁，斯人愿收敛。置之翰林中，万丈看光焰。"}