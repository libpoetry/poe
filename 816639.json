{"id":"816639","title":"力子来","dynasty":"清","author":"游智开","text":"公堂录囚罢，猝然见行李。佥称力子来，芒鞋踏阶戺。长跪报平安，未启书先喜。有篚广且深，有箧方尺咫。次第列长筵，乡味多且旨。所嗟路迢迢，辛苦三千里。冢妇奉我枣，介妇奉我姜。黄柑双复双，摩挲双手香。书言儿种柑，在耶出门后。摘柑寄西川，耶苦居官久。告儿及明春，斗酒听鸣莺。闻儿又生孙，归哉怡我情。"}