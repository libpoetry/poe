{"id":"700699","title":"闻化女湘灵为祥云洞侍香仙子志喜六首","dynasty":"明","author":"屠隆","text":"冉冉飙车驾彩虹，只闻耳畔响罡风。人间那识祥云洞，幸有天边鹤使通。仙宫玉盏酌流霞，千岁冰桃四照花。蚤解虚皇金册召，不将清泪送鸾车。只道埋香事可怜，谁知独鹤控遥天。上元垂发麻姑爪，宿世原来骨是仙。手启琅函喜欲狂，东来消息大非常。偶然题作留香草，洞府新衔号侍香。西王案下旧琼华，宅在清都第几家？好寄云笺慰慈母，日从溪口认胡麻。阿翁学道已多年，翻使湘灵先著鞭。为种绛桃三万树，迟予蚤晚洞门前。"}