{"id":"556783","title":"张园同高伯宗诸君饯别朱主客子价得山字","dynasty":"明","author":"宗臣","text":"君握瑶华来天关，天关夹龙振金环。抓髯大呼夹龙走，星辰乱落供奉班。金茎拔倒仙人掌，零落吹乱玉女鬟。手持北斗叫阊阖，走踏银河弄潺湲。河边白榆不敢发，海上青乌那得闲。君乎胡为忽归去，胡霜日夜雕朱颜。唯有明月可赠君，随君直到江门山。江门之山千万峰，春风吹出百草斑。百草那比青桂枝，千秋万载谁能攀。君乎君乎何时还，至今方朔游人间。"}