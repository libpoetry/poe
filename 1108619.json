{"id":"1108619","title":"和黄户曹投赠二首","dynasty":"宋","author":"刘克庄","text":"羞问胡奴乞米炊，君恩朴断老儋祠。蚤赓殿阁微凉作，晚课田园杂兴诗。洛下共游无在者，岩头末句欲传谁。天公别有相裨补，素发星星两鬓垂。巫医末技有师生，古道今人鲜复行。受子云玄谁卒业，附韩公传不埋名。虱犹可以箭锋贯，蝇岂能增秤尾轻。颇欲他时观续集，定将苍老换朱荣。"}