{"id":"599321","title":"赠练台子","dynasty":"明","author":"霍与瑕","text":"淡淡素秋云，冷冷碧江水。悠悠末世交，无情尽如此。卓彼练台子，高谊独洵美。鸡窗廿载前，贞心誓如矢。萍逢廿载后，久要殊未弛。道及骨肉亲，悽酸不堪比。子亲未归藏，予怀当何似。买山不用钱，赙子青葱畤。百岁归其宅，千秋永不毁。厚泽苏枯朽，高怀消吝鄙。挺然百川中，立此狂澜砥。神听且和平，民瞻具仰止。奕奕此景行，芳声谁为纪。叹息复叹息，操觚备诗史。"}