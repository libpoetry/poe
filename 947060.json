{"id":"947060","title":"望海潮二调 其一 寄别浔郡鲁教谕子振、李训道宗深","dynasty":"宋","author":"陈德武","text":"南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。长安古道长亭。叹马蹄不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹昆崙，有时吹作凤凰鸣。"}