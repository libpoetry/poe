{"id":"684034","title":"题朱上林所赠钱舜举太白观瀑图后即还上林","dynasty":"明","author":"王世贞","text":"匡庐万古瀑，太白千秋才。两奇偶相值，后人何有哉。及展舜举图，恍登文殊台。立起青莲枯，来听万壑雷。始知丹青力，可以回寒荄。昔余赏朱生，飒爽埒李白。喉间白龙挂，宛若瀑布直。此图传李神，即呼朱亦得。急还其家儿，置汝高斋壁。好待寒月来，悠然想颜色。"}