{"id":"963833","title":"小雪前三日钟冠之约余侍老人行山舟发后洪入杜坞自郑盖庵过阆山趋翔凤山菁山遍览杨坟秀园遂至何山道场山乘兴薄吴兴访玉湖书院水晶境界而归自戊子至庚子阴晴相半胜处辄徘徊赋诗饮酒伟哉观也数诗见后 道场山","dynasty":"宋","author":"洪咨夔","text":"何山如幽人，道场如大家。穰穰衲子脚，剌剌骚翁牙。挟隽控寒飙，搜光蹑晨霞。危颠矫窣堵，平畴略污邪。岩泉跑虎涌，径松髯龙拿。钟梵破深寂，金碧开纷葩。脩廊步屐峻，杰阁望眼赊。山势佩玦矗，湖光镜奁谺。清苕杳霭入，古弁空濛遮。列翠不可唾，群籁无敢哗。坐我旃檀林，酌之枪旗茶。宇定岫出云，语妙天雨华。吾生久堕甑，昔游惯乘槎。夷犹庐阜阳，宿留岷江涯。高曾凌峤栈，卑或搜崖洼。昨梦难历省，此行足雄誇。老亲八十健，闲俦二三嘉。拍浮一叶眇，收揽万景奢。富贵上蔡犬，贫贱东陵瓜。未须笑落铎，谁能苦觰沙。候门占噪鹊，旋桡趁归鸦。奇事恐没没，举诗属僧伽。"}