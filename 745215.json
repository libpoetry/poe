{"id":"745215","title":"孤柞叹","dynasty":"清","author":"蒋湘垣","text":"龙鳞犀甲云垂地，百尺搀天入天际。斩以斤斧引以绳，谷倒岩摧倏憔悴。森然古色据当路，故老不知几年岁。孤根裂下劫灰余，铁干排空走元气。屈曲惭非梁栋材，支离委绝亦可哀。土人言此无所用，杀代不异草与莱。吾闻物以不材老，惜其自养到合抱。乍可萧条凌雪霜，忍看埋没随百草。翻思物理岂有极，汉宫五柞亦萧瑟。垂杨袅袅不自持，太息风前尔何物。"}