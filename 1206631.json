{"id":"1206631","title":"玉女摇仙佩","dynasty":"元","author":"姬翼","text":"先天有物，未始难名，彷佛氤氲元气。太极形生，鸡黄乍判，散作万殊千异。总被形囚累。恣营营念虑，多方百计。竞声利，扬波鼓浪，唯是无穷，四事而已。空胶扰人间，贩骨番腾，终成何济。谁信火传弃旧，物禅迎新，弄我真同儿戏。勘破摇头，伸眉一笑，照彻多生凝滞。妄构闲非是。总休论枉玷，林泉风味。秋静夜，云收空界，纤尘不动，月明如水。人长在。碧桃影里醺醺醉。"}