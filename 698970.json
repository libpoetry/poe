{"id":"698970","title":"海上曲","dynasty":"明","author":"徐渭","text":"雪隐城月高，使君梯楼坐。县绠讯谍士，但自苦城破。问贼一何多，数百馀七个。长矛三十六，虚弓七无笴。腰刀八无馀，徒牛相右左。转战路千里，百涉一无舸。发卒三千人，将吏密如果。贼来如无人，猝至使君下。暇日弃筹策，卒卒相束手。四疆险何限，但阻孤城守。旷野独匪民，弃之如弃草。城市有一夫，谁不如木偶。长立睥睨问，尽日不得溲。朝餐雪没胫，夜卧风吹肘。彼亦何人斯，炙肉方进酒。"}