{"id":"757484","title":"迈陂塘 题薛可庵莲景图","dynasty":"清","author":"孙荪意","text":"渺临流、翩然一叶，载将凉意如许。湖波十里澄于镜，翠盖亭亭无数。须小住。怕狼藉、红衣鱼浪吹香去。嫣然欲语。正晓雨初收，清风徐拂，棹入最深处。漫容与，何必寻盟鸥鹭。携来弄玉佳侣。冰纱雾縠清无暑，恰称凌波微步。看屡误。试照影、明流人与花同妩。新词待谱。更添写双鬟，横吹短笛，唱彻闹红句。"}