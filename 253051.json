{"id":"253051","title":"满江红·庚寅正月廿五雪夜读马凯心声集志感用岳鹏举韵","dynasty":"现代","author":"金鉴才","text":"暮雪钱塘，茫茫里、众籁俱歇。佳山水、几多风韵，几多英烈。愧我流光穿似箭，知君肝胆清如月。听心声、一卷诉衷肠，情何切。家国耻，终须雪。书生志，岂甘灭。看星驰鞭影，赴危趋缺。裂地曾挥豪士泪，冰天还沸男儿血。待功成、歌舞话苍生，舒眉阙。"}