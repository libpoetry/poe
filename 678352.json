{"id":"678352","title":"河间府瀛海驿写竹遂成长句","dynasty":"明","author":"金湜","text":"我本东南瀛海客，乘兴来登瀛海堂。堂中开帘分广席，四壁拂拭如秋霜。老夫见此发长啸，便觉清风满穹昊。呼童捉笔破水墨，胸中恍惚窥天造。何须巧作铁钩锁，何须苦效金错刀。大竿小挺恣挥洒，千枝万叶分秋毫。何须坐对湘江雨，何须去踏淇园春。清泉白石漱寒玉，琅玕翡翠排青云。云气淋漓墨犹湿，隔窗似听湘娥泣。兔翻鹘落魉魅愁，一夜轰雷破春蛰。蛰龙振起风怒号，苍烟翠雾翻波涛。鲸鲵带雨走平陆，鼋鼍跋浪声嗷嗷。从来造化不可测，呼吸阴阳在顷刻。筼当谷口冥烟开，白日龙来作人立。黄堂太守人中英，慇勤置酒当前庭。大觥小觥迭相举，宾僚进退如诸生。我亦平生好奇绝，为作长歌歌一阕。楼头羌管落天风，笔底惊蛇走冰雪。歌罢出门呼驿吏，叮咛窗户须常闭。只恐天工有使来，一朝捲入空中去。"}