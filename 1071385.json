{"id":"1071385","title":"次韵董禹川饷墨","dynasty":"宋","author":"汪藻","text":"徂徕老松蔽百牛，输膏败乳来中州。何人夜半捣寒碧，用心独与神明俦。范成秋天翔紫凤，裁作古虚悬苍球。匹夫被褐知者少，江都老相千金收。养之怀袖作叹息，平生长物胡为留。分张好事亦及我，摩挲未语心先谋。明光起草正须子，一挥坐遣千人休。嗟予老矣安用此，谁能细字书蝇头。"}