{"id":"1114005","title":"冬日登小阁有感呈子美提举奉议","dynasty":"宋","author":"李纲","text":"霜落风高万里枯，孤鸿窅窅下平湖。行藏谁会倚栏意，啸咏聊为终老娱。寒日溪山相掩蔼，暮云楼阁半虚无。何人妙解丹青事，画作辋川烟霭图。绕舍松林寒不枯，烟霞深处见澄湖。萦青缭白知谁赏，把酒裁诗可自娱。剡曲幸非千里远，同云又复一冬无。会当半夜溪山白，乘兴真为访戴图。"}