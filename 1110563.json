{"id":"1110563","title":"寄题洪巨济中大鄱阳园亭四咏 协趣亭","dynasty":"宋","author":"孙觌","text":"一邱破天巧，万壑回春姿。使君载酒地，不著鼓吹随。翛然一幅巾，自与幽人期。水浅欲平杯，风细不满旗。疏疏残雨里，独理钓鱼丝。千岩紫翠中，缥缈浮画栋。屏风十二叠，坦坦见空洞。攒青照坐寒，老翠湿衣重。度曲挽云留，举杯邀月共。乐矣殊未央，正作南柯梦。津树正青青，水拍两岸平。千章云外合，一勺烟中横。叶密翳鸟语，波清见鱼行。湾埼雨初乾，陂露雪正晴。谁来听山公，著屐过桥声。高人擅一壑，青山独当门。拄笏坐终日，似与若人言。微云抱巘出，细溜触石喧。绝壁挂夜斗，曾甍上朝暾。更探东篱菊，共尽北海尊。"}