{"id":"1246052","title":"山有乔木一首赠王子章","dynasty":"元末明初","author":"刘基","text":"山有乔木，有条有柯。人无兄弟，云如之何？寤寐怀思，忧心实多。翩翩者鸿，行彼幽草。人有兄弟，如城如堡。寤寐怀思，战兢以保。惟彼兄弟，一本而枝。同气殊心，则各有思。造次弗念，参商以离。莫矜匪父，莫哀匪母。岂羔之先，孰羜之后。忧饥悼疾，中心如炎。维此哲人，秉心不回。夙夜寝兴，二人是怀。如彼駏蛩，死生以偕。维彼愚人，弗念厥绍。利火中焚，谗兵外挑。豆羹不平，干戈是挢。温温恭人，如桐如丝。宫鸣角应，羽振商随。翕翕雍雍，融融恰恰。我尊既陈，我俎有践。言念兄弟，中心弗殄。敬慎威仪，以谨嬿婉。有鸟有鸟，喈喈其音。拂彼丛薄，扬于中林。宜尔子孙，式昭厥心。"}