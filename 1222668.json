{"id":"1222668","title":"谢鲜于伯几惠震馀琴云是许旌阳手植桐所斲","dynasty":"元","author":"赵孟頫","text":"仙人巳归白云中，空馀手植青枝桐。根柯盘郁如蛟龙，一朝辟历驱雷公，烈火半爇随狂风。箕子之裔多髯翁，才气迈俗惊愚蒙。抱持来归寻国工，斲为二琴含商宫。我来自北欣相逢，持一赠我为我容。自吾得此不敢寐，终夜起坐弹孤鸿。下弦清泠上黄钟，转弦更张涕满胸。黄虞巳远将无同，恨君不识牙与钟。恨我不识瞽与矇，《周南》《大雅》当谁从。"}