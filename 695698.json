{"id":"695698","title":"和丘计部谦之吾兼亭成追忆李献吉郑继之四首","dynasty":"明","author":"欧大任","text":"兰省开文苑，看君起草成。青山容吏隐，白雪让才名。窗快支颐兴，杯深抱膝情。相如犹侍从，咫尺望金茎。陆沉堪卜隐，寄傲意悠哉。积藓侵书帙，新桐覆奕台。卷帘池月过，叠石苑云来。宾戏宁劳答，清尊且为开。潜心俱大业，当代几称诗。著作看前辈，风流又一时。高驼人已远，中驷世堪疑。佩结江蓠在，秋来欲寄谁。汉署为郎日，冥心海岳遥。缁尘衣自拂，磊块酒频浇。行色滋清閟，松声送泬寥。浣花溪上客，曾在紫宸朝。"}