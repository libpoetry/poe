{"id":"743691","title":"种榕","dynasty":"清","author":"黎简","text":"岭海多大榕，大者逾十亩。下疑云雷屯，上有日月古。菩提得根柯，社栎资液乳。不祥与其寿，有畏莫予侮。鬼庭黑张幔，丛祠冷燃炬。神鸦暮查查，望云叫风雨。风雨夜窈冥，以膏此乡土。往往原上屋，中夕咤田父。浩然山海灵，集以烟雾语。晓来邈无迹，但见青膴膴。南俗好奇怪，曰是神洞府。沈沈幂烟霭，吰吰隐钟鼓。今年于庙瓦，西指斮一股。村人目瞠瞠，怖畏舌为吐。明晨猿猴杙，倒插我溪浒。十日雨霖霢，小甲初破黍。十年水深黑，大庇若县寓。春村二三月，流花澹容与。垂阴赋樛木，拾翠有游女。清夏宜老夫，肺病枕风渚。调调听竽籁，泼泼得鲂鱮。无由附魑魅，足以障炎暑。忽忆壅肿友，香山老主簿。嗜石昔米黻，爱竹今郑簠。主簿之衙斋，榕根作门户。"}