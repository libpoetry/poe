{"id":"1097890","title":"题江心寺","dynasty":"宋","author":"释元肇","text":"晏岁着脚来东瓯，始觉坤轴东南浮。百川同归无异味，有如天子朝诸侯。何年飞落两巨石，孤撑肮脏分江流。初疑鍊失女娲手，又恐鳌脱任公钩。冯夷海若不敢有，涌出精舍中连洲。楼高百尺蜃吐气，塔耸双角龙昂头。蒲牢撞撞鼍坎坎，潮声衮衮风飕飕。妙高峰顶德云住，海门山上焦公留。长淮在望铁瓮近，大浪不洗英雄愁。孰知隶古百粤地，今为礼乐衣冠州。池塘春草年年绿，谢公胜事遗江楼。蓝田无颣蟾驾夜，黄金作颗人家秋。客帆渺茫拂辰极，渔舠散漫同凫鸥。丽天红日记初浴，五云扶上烟氛收。孤臣涕泗如此水，恨不从帝崆峒游。"}