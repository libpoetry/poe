{"id":"1136284","title":"送家自昭慈湖山长","dynasty":"宋末元初","author":"方回","text":"我身即此庵，要识一个自。自心为庵主，太阳了不二。太阳本常明，天半隔以地。朝红正昼白，暮夜黄黑异。其明未尝减，西没复东出。此心亦如此，外物为之累。去蔽实在我，岂可自壅閟。日能自用力，疾鞭扶桑辔。心可自用心，明德永弗坠。节饮自少醉，寡欲自少寐。自己有此宝，碎璧肯自弃。慈湖言本心，似亦无可议。未发缺存养，所见恐未粹。子往拜其祠，于焉设讲肆。长短审取舍，予夺谨废置。天日揭义理，慎勿徇私意。厚土埋金乌，吾说可一彗。大明晓常升，难眯万目视。老禅骂祖法，不妨略一试。"}