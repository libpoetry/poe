{"id":"431647","title":"采桑子","dynasty":"近现代","author":"乔大壮","text":"晚来雨过云开处，凉月如钩。罗袂清秋。定子当筵荐酒筹。三更唱罢登车去，烛泪难收。从此西楼。十二回阑四面愁。天教人伴衡阳雁，岁岁南征。病羽孤程。冷宿沙洲夜五更。眼前若遇琵琶手，写入新声。雁过人行。弹与天涯掩泪听。青溪十里閒明镜，小妹祠边。雾鬓风鬟。词女经过感易安。邮亭直北人来路，金鼓关山。客里哀弹。濩索声声日未残。"}