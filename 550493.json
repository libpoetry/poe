{"id":"550493","title":"分得黄金台送屠田叔转运使赴京","dynasty":"明","author":"徐熥","text":"燕山日落悲风起，百尺高台留故址。满地狐踪丘陇间，千金马骨荆榛里。至今行客说燕昭，爱士高风久寂寥。侵阶碧草空留色，翳土黄金已尽销。我家定鼎都燕蓟，正是黄金台上地。万里星槎上汉来，诸侯露冕朝天至。台前贤士集如云，拄笏弹冠谒圣君。阳气自生吹黍谷，英雄岂说乐将军。屠君拥传辞闽海，自有高才轻郭隗。休叹盐车上太行，何须吊古登寒垒。至尊侧席正求才，太室明堂日日开。白璧虞卿先拜赐，黄金宁用筑空台。"}