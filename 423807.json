{"id":"423807","title":"金缕曲·元韵酬黄介民赐和五九初度此词","dynasty":"近现代","author":"王用宾","text":"我辈虚生耳。把终身、功名误尽，问经研字。大戟长枪都不屑，枯槁自甘穷士。真学问、安人修己。天下兴亡原本分，遇非常、奋袂先鞭起。蓬矢发，四方志。千山万壑经砻砥。剩如今、元龙风概，尚遭时忌。纵有词章惊海内，莫挽狂澜颓势。劳故旧、嘉言宠异。一事无成怜坐废，怎流光、不舍还催替。深自儆，敢忘识。"}