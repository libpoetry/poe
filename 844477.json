{"id":"844477","title":"金缕曲","dynasty":"清末民国初","author":"冒广生","text":"半剪吴淞水。尽教人肠回魄荡，浅深同醉。认得谢家楼阁影，软煞夕阳红里。倩垂柳斑骓轻系。长记枇杷花下立，乍相逢蓦地惊回避。犹祇是，憨憨地。宵凉背坐银缸底。拨檀槽凄然为诉，杨枝身世。我亦伤心同白傅，打叠为卿憔悴。卿试看京尘衣袂。落尽樱桃春已去，算飘零一样天涯泪。歌当哭，唾壶碎。入手惊鸿影。喜真真修眉秀靥，唤来疑应。始笑汉皋人解袂，犹是寻常投赠。又故把檀奴偷问。明日郎从天竺去，甚西湖可似西施靓。还不信，对妆镜。频年踪迹同蓬梗。惯青楼伤心寻梦，带围宽尽。罗绮因缘脂粉福，都是春人愁恨。怜取是渠侬芳姓。旧日王郎天壤语，蓦酒阑为尔重回省。禁不住，泪珠莹。"}