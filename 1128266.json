{"id":"1128266","title":"周宪之用余送赵子雍诗韵作属德祖及余同作二首","dynasty":"宋","author":"程俱","text":"嗟我涉世路，有如陆推舟。寻常不可冀，况乃万里流。安能逐骊騄，超忽十二州。虽然晚闻道，浅瞢如孙休。往者谢五斗，种瓜从故侯。家山三亩宅，白首遂首丘。一为饥所驱，复作漫浪游。曲意泯圭角，终然足人尤。焉知大隐地，亦复怀百忧。大云吴中士，妙学兼般舟。笔下走三峡，胸中包九流。考古自坟典，探玄极方州。别来十五年，邂逅一笑休。作书不求闻，取重惟桓侯。尚北宫独冷，尘埃忘蹠丘。尔者稍荐贤，蒲轮遂西游。会当君相间，作诗继何尤。遥知市门子，人不堪其忧。"}