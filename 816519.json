{"id":"816519","title":"和李亦元春寒四首","dynasty":"清","author":"曾习经","text":"怀远伤高一往深，碧云回合自愔愔。他乡翠柳供愁断，别馆朱楼隔雨沉。歌舞渐阑嫌酒恶，风幡不动恼禅心。衰迟亦有閒花草，未中思量且不任。梦雨灵风尽日吹，义山哀怨有微词。相逢旅雁酬佳节，惆怅吴蚕拾后期。颇念漳滨新卧病，漫劳中禁费寻思。客嘲宾戏都无奈，二月苔痕断履綦。渐乱春愁不可胜，萧条花药共畦塍。酒醒车马迷踪迹，别后池台有废兴。前阁雨帘闻啄木，晓窗风幔暗飘灯。近旬无月临寒食，一碗斋糜冷似冰。畹畹年芳一半休，嫩苔生阁走端忧。宁知沉饮非荒宴，可惜逢春只远游。灵鞠才名随士宦，嵇康懒性负山邱。白桐花发郊扉静，不遣东风放紫骝。"}