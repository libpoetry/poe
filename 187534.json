{"id":"187534","title":"赠九华程兄·君家九华山","dynasty":"宋代","author":"刘宰","text":"君家九华山，山翠常在目。鸡犬声相闻，山腰几邻曲。本固枝叶蕃，无若君之族。当年紫橐翁，一念要亲睦。俸馀不自有，卖田偏豀谷。计口给之食，昏旦常陆续。吉凶更资助，常使有馀畜。只今大江南，盛事君家独。君归广此意，胜处新卜築。周遭植名花，中间敞家塾。少长驱之学，毋间亲疏属。庶几子又孙，更衍无穷福。亦使紫橐翁，百世清流馥。"}