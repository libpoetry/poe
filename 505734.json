{"id":"505734","title":"黄杨冠歌酬洪子宜见惠","dynasty":"明","author":"李昱","text":"有树有树名黄杨，膏沐雨露何苍苍。平生虽遭厄闰苦，年深乃复知材良。其材中冠冕，其质如圭璋。奴桑隶柘超众木，居然正色含中央。紫镔之刀截鹅肪，纷纷金屑随风扬。中刳外雕夺天巧，意匠经营邹鲁乡。斯须一笑出古制，晶瑩滑泽见未尝。苍蝇侧足不敢立，弹来照手蜡色光。进贤惠文空自贵，鹿皮椰子安可方。洪君得之远遗我，束我头上半白之秋霜。小冠子夏俱二寸，俗样岌岌徒轩昂。有时醉后或懒著，挂在清溪石上万古之松傍。洪君求我歌，歌罢喜我狂。乌纱小巾宛相称，丹崛翠壑同徜徉。"}