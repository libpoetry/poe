{"id":"733602","title":"松村访傅青主先生","dynasty":"清","author":"刘体仁","text":"城外好风日，骑驴投谷口。双塔出深松，历村翻在后。既涉石子溪，乃望岩间牖。柴门过樵牧，试问在家否。野色照须眉，下阶笑执手。生平良内愧，出言犹色忸。泪睫述家门，呼儿具杯酒。泛爱答夙心，所言皆师友。移情纵谈谐，遂忘风尘久。日暮徒依依，中心亦何有。"}