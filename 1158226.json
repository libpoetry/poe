{"id":"1158226","title":"正乐府十篇 其五 路臣恨","dynasty":"唐","author":"皮日休","text":"路臣何方来，去马真如龙。行骄不动尘，满辔金珑璁。有人自天来，将避荆棘丛。狞呼不觉止，推下苍黄中。十夫掣鞭策，御之如惊鸿。日行六七邮，瞥若鹰无踪。路臣慎勿愬，愬则刑尔躬。军期方似雨，天命正如风。七雄战争时，宾旅犹自通。如何太平世，动步却途穷。"}