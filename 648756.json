{"id":"648756","title":"题竹寄艮侄","dynasty":"明","author":"杨士奇","text":"嗣宗与兄子，俱是竹林人。远道念阿咸，平生心所亲。去乡越三纪，还乡甫四旬。契阔未及展，缱绻未获伸。南风吹大江，官船发江滨。尔从五云来，追饯螺川津。相违甫旬浃，相思渺烟云。上堂侍慈亲，致养供晨昏。下堂饬诸子，力学追前闻。先茔布坰野，能不怀深恩。春秋雨露零，洒扫无惮勤。爱尔刚直资，殷勤赠霜筠。常固清贞节，用以谢尘氛。"}