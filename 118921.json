{"id":"118921","title":"还颍川·昔贤仕不遇","dynasty":"宋代","author":"苏辙","text":"昔贤仕不遇，避世游金马。嗟我独何为，不容在田野。欹区寄汝南，落泊反长社。东西俱畏人，何适可安者。故庐已荆榛，遗迹但松檟。颓龄迫衰暮，旧物一已舍。安能为妻孥，辛苦问田舍。平生事瞿昙，心外知皆假。归休得溟渤，坐受百川泻。何人实造物，未听相陶冶。"}