{"id":"695329","title":"谷隐寺二首","dynasty":"明","author":"林光","text":"晨装怯度鹿门津，谷隐西寻物色新。江水悬帆飞过客，莺花几树笑迎人。山藏洞口春随地，寺占盘窝草胜茵。醉倒松根眠枕石，懒将生灭说缘因。晚雨肩舆入翠屏，鹿门形胜肖丹青。高低山抱春和气，上下泉通地脉灵。道眼何曾离笠影，瑞岩常自问翁惺。也知佳境偏难到，天与康强更几龄。"}