{"id":"1111751","title":"挽李季文二首","dynasty":"宋","author":"吴芾","text":"世趋捷径蹈危机，公独安恬度岁时。但见谦谦卑自牧，不为赫赫急人知。政成名已闻丹扆，官满身将上赤墀。岂料一朝成奄忽，空传南国去思碑。吴郡为僚记少时，别来光景迅如飞。江头我始怀章去，岭外君才解组归。正望故人时见过，回思往事遽成非。死生契阔无穷恨，极目高原泪满衣。"}