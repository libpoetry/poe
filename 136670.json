{"id":"136670","title":"倪昭卿赋赠叶神童","dynasty":"宋代","author":"白玉蟾","text":"神童之貌清且奇，神童之道传希夷。入室三年丹已熟，肌肤绰约光离离。结缯自覆有余乐，晔晔紫芝堪疗饥。跳入壶中人莫见，朝游五岳暮瑶池。有时混世来尘境，短发鬅鬙满面垂。顷刻龙蛇生笔下，为将高兴寄新诗。我疑虚静乐山水，来归旧隐挂冠緌。愿策浮云飞碧落，致身绛阙长相随。"}