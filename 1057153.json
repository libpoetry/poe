{"id":"1057153","title":"送郓州杨子安教授由京归洛","dynasty":"宋","author":"毕仲游","text":"好去嵩阳客，清河稳放船。东州新学校，南郭富林泉。悟道先生敏，为文子弟传。乌皮常隐几，黄绢动成篇。太尉风流在，裴休理性玄。老松生干直，大海得珠圆。肆笔君房好，论才贾傅传。尚书行给札，博士久虚员。献策诸公喜，谈经众手编。长鲸鳞鬣就，仪凤羽毛鲜。小子甘环堵，穷途懒著鞭。家贫门外辙，酒价杖头钱。官冷虽知命，身閒学问禅。功名看异日，交契懒同年。明月行梁苑，凉风度颍川。叫阍宜上疏，负郭莫归田。散饮杯投地，更阑斗挂天。离怀吟不足，弹断古琴弦。"}