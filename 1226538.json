{"id":"1226538","title":"至正廿二年冬十二月予访云海禅师于龙渊山中握手叙契阔欢甚且观其殿楼竹树宛然如全盛时因念东南幢刹率为兵燹而朋旧多沦替所历有沧桑之叹而禅师之交义之愿力有如此者遂作诗以纪之云","dynasty":"元","author":"至仁","text":"钓艇加沙度晓晴，浮图倒影若门迎。碧潭波冷白龙卧，翠竹云深丹凤鸣。乱后楼台符愿力，岁寒松柏见交情。欲从池上结荷屋，天地干戈尚战争。"}