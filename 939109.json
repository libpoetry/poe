{"id":"939109","title":"以花枝好处安详折酒盏满时撋就持为韵赠徐子融","dynasty":"宋","author":"陈文蔚","text":"春来凡草木，开处总成花。东皇本无心，世人徒尔夸。我爱花中王，矫矫出群姿。非不爱桃李，桃李多繁枝。寄语折花人，半开花正好。折到离披时，翻成被花恼。花不在色香，全在精神处。不惯识花人，未肯轻分付。一夜无风雨，花枝报平安。折花须惜枝，容易莫伤残。兰薰可以佩，幽人撷其芳。红紫时所竞，安得细推详。白面谁家郎，逢花便攀折。言会折花枝，折花人更别。曲糵有工夫，气味独醇厚。欲酿胸中春，岂可樽无酒。座上尝春风，客来同把盏。妙处我独知，醺然面生暖。浅深存斟酌，杯行不须满。既满须持之，不持惧招损。香液喷瓮面，红光浮满卮。此为最佳处，亦是极难时。杯深不可把，俯身为渠撋。淋浪莫沾衣，操纵得其权。有客太诗狂，斗酒约相就。那识半醺时，春风满怀袖。我有酒一壶，酝酿颇得宜。饮之痊沈痾，赠子聊以持。"}