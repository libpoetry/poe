{"id":"926448","title":"吕望非熊","dynasty":"宋","author":"邵定翁","text":"吕望非熊，□□□伯与太公。千千岁，无此逢。使伯蚤而出猎兮，公方沽酒之匆匆。使伯迟而出猎兮，公已埋骨乎东海之东。潦倒龙钟，齿豁头童。谁知而韬略胸，谁知而干戈功。邂逅一笑芦花中，未语肝膈先玲珑。望杀我家白头翁，我车辘辘公我同，盍归乎来造我丰。公亦当哀人命穷，霜髯一掀许之从。毕郢宰木悲我风，嗟嗟往事随飞鸿。宇宙飘忽未有终，波涛汹涌愁拍空。鸥边多少閒英雄，黄馘著书钓夕红。夜半梦起搥蛟龙，岂不欲往烟雾重，西山日断无来踪。伯之来兮民之福，伯不来兮公何哭。鲈鱼肥，莼菜熟。"}