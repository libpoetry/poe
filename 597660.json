{"id":"597660","title":"岁在戊寅予适返自鑩溪屏居简出念百年已过半惴修名之不立讵意我生之辰乃辱里中父老搢绅先生之徒俨然造焉愧莫为谢也诗以代柬","dynasty":"明","author":"林大春","text":"行年过伯玉，荏苒成五六。四十年来事，是非付流壑。我生值仲冬，一阳正初复。雪意已含梅，清霜犹在菊。闭门谢高轩，澄心坐林麓。云胡栗里亲，壶觞竞相属。祝我好容颜，勉我加饘粥。或期以渭滨，或歌以淇澳。此事在皇天，予敢居然卜。但愿共升平，谈笑无拘束。无论彭与殇，焉知宠与辱。题诗寄中怀，聊因代赤牍。"}