{"id":"566511","title":"送祁郎中致和使朝鲜","dynasty":"明","author":"谢一夔","text":"圣皇盛德符穹昊，前星烨烨增辉耀。皇储茂建位青宫，诞告万方颁紫诏。朝鲜远在辽阳东，祁君奉使何英雄。天诏晓衔辞紫禁，星轺夕驾驰青骢。君家住在古南越，蚤向彤墀同射策。拜官粉署竭忠诚，操凛冰霜声赫赫。祖筵盛设官道傍，骊歌唱彻仆夫忙。作别乍惊蓬岛远，驱驰不惮关山长。朝鲜到日人争睹，驺从祗迎纷满路。煌煌龙节蔼祥烟，隐隐霓旌卷轻雾。麒麟作服金横腰，彷佛云軿下九霄。北岳风高鹏翮健，汉城日暖马蹄娇。金函诏出双龙御，玉笥衣颁宫锦丽。遐方拜受尽倾心，舞蹈嵩呼声振地。大张绮席款王臣，跽奏拜献何殷勤。讶鼓险竿呈百戏，豹胎熊掌罗兼珍。归来夜坐天使馆，豪吟字字皆冠冕。铿然音律谐宫商，天上斗星应错乱。晓瞻双阙心怦怦，归程宁肯迟迟行。看取明春花似锦，彤庭敷奏承恩荣。"}