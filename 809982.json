{"id":"809982","title":"水调歌头 题何纤影夫人山水纨扇","dynasty":"清","author":"刘炳照","text":"人生忽今古，含笑有青山。晴云一片低护，浓翠湿螺鬟。著得一双桐屐，携得一枝筇杖，随处可跻攀。扰扰红尘内，我自笑缘悭。树盘互，峰突兀，水弯环。江南无限好景，却现画图閒。凭仗灵心妙腕，绘出疏林远岫，点缀更清妍。挥手清风至，明月共团栾。"}