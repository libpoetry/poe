{"id":"702075","title":"同胡藩参蔡宪使集永嘉江心寺","dynasty":"明","author":"温纯","text":"绀宇空悬面面低，观风聊此一攀跻。閒横双眼扶桑尽，细话三生弱水迷。独立潮头天上下，平临塔影月东西。经行处处堪垂泪，敢道波澄静鼓鼙。异地金焦江上齐，又如滟滪起招提。水云乱锁青莲合，天地双瞻北斗迷。尽日皈依留幻境，逢人耕敛问遗黎。相看谁是东南柱，谩向中流握管题。"}