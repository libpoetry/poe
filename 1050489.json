{"id":"1050489","title":"将至历阳先寄王纯父贤守","dynasty":"宋","author":"郭祥正","text":"竹马交游早，星轺会遇难。行年均坎坷，抚己共悲酸。凤去钟山暝，龙沉洛水寒。朝廷新日月，风俗旧衣冠。佳郡分符印，修途振羽翰。樽醪千蚁汎，楼瓦万鳞蟠。直节坚逾柏，忠心赤夺丹。才华佥论著，功业鼎铭刊。贱子初投阱，收身即弃官。生涯添鬓雪，岁序走江湍。造膝思陈榻，论诗愧杜坛。鹪鹩信微物，聊假一枝宽。"}