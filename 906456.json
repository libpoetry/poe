{"id":"906456","title":"念奴娇 坐上次王伯开韵","dynasty":"宋","author":"李弥逊","text":"风帘弄影，正闲堂永昼，香销人寂。轧轧邻机芳思乱，愁入回文新织。燕蹴巢泥，莺喧庭柳，好梦无踪迹。那堪春事，背人何计留得。谁似爱酒南邻，岸巾坦腹，醉踏西山碧。彩笔阳春传雁足，催我飞觞浮白。老去情怀，凭君试看，鬓上秋霜色。故园千里，月华空照相忆。"}