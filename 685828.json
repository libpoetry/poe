{"id":"685828","title":"五十篇","dynasty":"明","author":"冯梦祯","text":"五十忽焉至，颓龄始自兹。县弧眷秋辰，称觞来故知。予本淡者流，夙好敦书诗。得性在丘樊，随禄暂阶墀。鲁郊享异鸟，徒以钟鼓怡。梁国吓鹓雏，宁为腐鼠縻。四见钟阜春，洵美吾土非。吾土饶山水，卜筑面清池。清池曲且广，高杨夹路垂。层楼贮图史，密室藏姜姬。出门即湖山，兴到惟所之。偶然值兰交，谈谑或忘归。人生行乐耳，须富贵何时。富贵仍多忧，贫贱未足卑。灵龟恋泥中，雄鸡惮为牺。李斯具五刑，牵犬一何悲。陆机西入洛，听鹤乃无期。无才足完身，功高迹反危。所以贤达人，未老先拂衣。拂衣谢尘氛，静侣时相追。披素咏新赏，开帙涣所疑。岂不恋圭组，天爵无磷淄。岂不念子孙，清白自可诒。观民计已极，从道安可蚩。申毫著斯文，聊以从吾私。"}