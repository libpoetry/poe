{"id":"987086","title":"齐天乐 其二 菊","dynasty":"宋","author":"高观国","text":"丛幽一笑东篱晓，霜华又随香冷。晕色黄娇，低枝翠婉，来趁登高佳景。谁偏管领。是彭泽归来，未荒三径。最惬清觞，道家标致自风韵。南山依旧翠倚，采花无限思，西风吹醒。万蕊金寒，三秋梦好，曾记餐英清咏。斓斑泪沁。怕节去蜂愁，雨荒烟暝。明日重阳，为谁簪短鬓。"}