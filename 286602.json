{"id":"286602","title":"绛都春·题述庵师鞠宴词","dynasty":"现代","author":"唐圭璋","text":"愁痕一线。念彩笔尽题，江南归晏。细雨夜窗，相映孤灯应肠断。西园竟日飞莺燕。奈一霎、芳菲都变。佩兰餐菊，沧江自卧，白头吟倦。难见。投荒万里，四年共负却、秦淮春晚。泛棹媚香，买醉吴宫，风流散。红阑俊语承平惯。怅此际、乌丝泪满。高楼凝望依依，暮云寄远。"}