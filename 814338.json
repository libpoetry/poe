{"id":"814338","title":"尚阳堡即事口号二首","dynasty":"清","author":"季开生","text":"新烧悬崖净积莎，远随甲骑渡柴河。虎头在客休投笔，鸡肋从军漫荷戈。骨肉书传辽塞少，林泉话入故园多。边城老将秋霜下，夜半闻笳起自歌。五云长绕旧皇畿，万里孤臣寄翠微。极塞有山皆北向，重边无水不西归。鸡鸣梦讶参朝晚，乌哺心伤进膳违。宁惜茕茕沙雁影，阳回未得入关飞。"}