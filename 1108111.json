{"id":"1108111","title":"次韵无言兄卜筑二首","dynasty":"宋","author":"刘一止","text":"求田问舍岂徒为，晚悟前言不我欺。地占玉杯初应卜，门临苕水宛分枝。乡关怪客归何早，圣主思贤降不迟。磊落胸中三万字，不应无意拯时危。石枕方床绿浪藤，清谈散带似怀冰。蔬盘尚杂水中蟹，羽翣莫挥瓜上蝇。五斗为贫真世业，一廛归隐岂人能。冥鸿万里今何慕，应笑饥飞侧翅鹰。"}