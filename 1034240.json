{"id":"1034240","title":"送翁灵舒赴越帅分韵得欲字","dynasty":"宋","author":"戴栩","text":"越峰罗四围，越水镜相烛。我昔扁舟来，十日看不足。天垂禹祠旁，海入秦望曲。荒寒暝色归，牛背下鸲鹆。兴亡百粤乡，俛仰千载俗。恨我劣风骚，眼到笔不属。君今挟此游，万象困搜斸。有类古趫将，敌勍乃所欲。市驱羲献军，降竖元贺纛。策勋六义右，正始渺丝粟。秋风吹虫声，桂菊渐结束。京华万种身，聚散棋着局。吾徒日夕偕，文字当杯醁。奈何夺此翁，为我谢州督。"}