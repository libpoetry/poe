{"id":"1105515","title":"故参政李公挽诗三首","dynasty":"宋","author":"王十朋","text":"一代高明学，三朝骨鲠臣。淮南惮长孺，楚国忌灵均。死尚忧王室，生宁问大钧。姜山同岘首，千古泪行人。方面功尤著，朝端气最刚。身能缚元济，城不陷睢阳。思奋少连笏，耻同袁盎堂。永嘉瞻五马，遗爱可能忘。公在南荒日，迹危名愈尊。芝兰坐奇祸，瓜葛酝谗言。斥去权臣力，生还圣主恩。卫公精爽在，何用些招魂。"}