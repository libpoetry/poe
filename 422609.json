{"id":"422609","title":"曲游春    癸丑初春宫悬来穗杯酒相酬流连二日旋复别去越数日感春赋此寄赠宫悬并柬何磊任平","dynasty":"近现代","author":"邓桐芬","text":"咫尺湖湾路，算疏梅凝澹，春事犹隔。燕子来时，绕东风庭院，屡窥帘隙。浅草连香陌，迷望眼、远峰云幂。渺寒空、马达喧阗，风里来去银翼。寂寂，清秋如织。记月底尊前，诗梦堪忆。待寄芳音，怕天高浪阔，鸿鳞难觅，细雨花狼藉。知甚日、细倾春碧。传怨写、掩抑声声，谁家短笛。"}