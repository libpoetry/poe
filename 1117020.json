{"id":"1117020","title":"木山引水二首","dynasty":"宋","author":"苏辙","text":"引水穿墙接竹梢，谷藏峰底大容瓢。将流旋滴庐山瀑，已尽还来海上潮。乱点落池惊睡觉，半山含润沃心焦。瓦盆一斛何胜满，溢去犹能浸菊苗。檐下枯槎拂荻梢，山川迤逦费公瓢。幽泉细细流岩鼻，盆水瀰瀰涨海潮。但爱坚如湖上石，谁怜收自灶中焦。苍崖寒溜须佳荫，尚少冬青石茧苗。"}