{"id":"707950","title":"念奴娇 其二十一 寄阳羡史蝶庵","dynasty":"明末清初","author":"梁清标","text":"萧然远寄，向荆南、抱膝无荣无辱。罨画烟云耽坐啸，闭户澹如秋菊。溪上垂竿，阑边斗鸭，占尽山林福。青鞋白帢，浑忘貂锦名族。畴昔蒋径羊求，金门弭笔，谁更同幽独。甫里风流岑寂久，今日重看皮陆。湘管时拈，衍波细写，闲谱花间曲。尘中老眼，闻声频眺空谷。"}