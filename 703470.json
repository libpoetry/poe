{"id":"703470","title":"生日四首","dynasty":"明","author":"释函可","text":"忆当论死际，又过两年期。白日存吾分，寒风任尔吹。到边仍说法，有客尚投诗。且自欢兹会，明冬不可知。未了黄沙债，偿他止一身。便从今日死，已是旧朝人。乞食真惭粟，看书若有神。无端思故事，数点泪沾巾。四十未为老，颠危自古稀。虚生成底事，到死不知非。弟妹徒相忆，家乡那得归。从来无片纸，辜负雁南飞。百岁已将半，为僧十二年。残躯委冰雪，双眼借人天。只有心方寸，还馀诗几篇。时时吾笑我，不改旧时颠。"}