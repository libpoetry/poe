{"id":"1065987","title":"成正仲水乡秋兴寄王履道惠然见示以此谢之","dynasty":"宋","author":"许景衡","text":"九河赴沧溟，奔放日汹汹。霖霪作秋潦，散漫失邱垄。孤城临绝岛，狂澜惊四拥。凫鸥散凌乱，蛟鳄似矜宠。微茫天势平，荡摇坤轴动。田家栽一麦，秋稼泥沙壅。何能忧卒岁，迫此朝夕恐。孤生寄卑湿，五斗安阘茸。饱闻达人观，未作穷途恸。稍令裨危堤，运土纷接踵。河伯聊戏剧，尔辈嗟倥偬。成侯北方秀，笔力千钧重。新诗试模写，气夺洪涛涌。英英幕下郎，仡仡山西种。何当一交锋，我亦愿助勇。"}