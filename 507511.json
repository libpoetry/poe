{"id":"507511","title":"钟山樵隐歌为陈徵士致广作","dynasty":"明","author":"李昌祺","text":"金镛坠簴知何日，化作圆峰翠堪挹。就中闻有束薪人，绝似飘飘晋王质。行歌伐木窥云泉，遇着围棋世外仙。倚树傍观未终局，斧柯腰下烂多年。划然更作苏门啸，奇响铿轰生众窍。恍疑霜夜泊枫桥，百八鲸音震岩峤。不识人间利与名，优游胜处乐馀生。烟霞放浪忘情久，笑杀骄妻会稽守。"}