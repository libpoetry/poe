{"id":"704374","title":"太岳仙宫七咏 太和","dynasty":"明","author":"黎民表","text":"山势盘盘压厚坤，宸居奕奕位大门。龙蟠近接三秦胜，鳌负遥连五岳尊。丹磴参差悬铁锁，玉京璀璨涌金轮。乘麟散发游何处，直以升平报紫元。紫盖峰前下鹤群，羽衣遥挹御炉熏。云呈瑞像双鬟玉，帝赐霞裾五色纹。星乱石枰当涧隐，风回金磬隔山闻。蛰龙一去无消息，怅望经台日又曛。七十名区卫紫宫，南岩幽胜若为通。亭亭仙掌漙清露，叶叶灵衣御晓风。山下烟霞常覆鼎，壁间文字半垂虹。欹厓可卜无人买，洗钵焚香事远公。轸翼光芒夜夜垂，洞霄峰势入云危。窗间下辨金银气，地底潜通日月池。玄水当年非禹迹，赤松今日是尧师。祇应上界无人到，输与祠官种紫芝。目断仙山岂易逢，紫岩回首有苔封。三株暗结黄金粟，九渡深盘白玉淙。蕙帐别来惊夜鹤，琅璈归去御时龙。茂陵自是秋风客，肠断青骡海上踪。手把丹书侍玉宸，紫髯萧洒出风尘。青羊化后犹存石，白鹤归来尚幻身。药市当年曾隐姓，花源今日正迷津。可怜物色先朝事，应为苍生访隐沦。绮寮珠缀冠丹丘，翳凤骖鸾在上头。窗外月明秦树迥，槛前风急楚江流。天门险涩疑无路，地籁凄清直似秋。不是文皇亲指画，湘樊安得翠华游。"}