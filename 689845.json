{"id":"689845","title":"逢客二首","dynasty":"明","author":"张元凯","text":"青山同是负明时，留滞唯耽酒一卮。镜里落花长叹息，曲中杨柳剧相思。亦知楚国人皆醉，敢谓王家掾不痴。裘马秖今凋敝尽，岂堪重见五陵儿。醉里春风思转狂，相逢屈指少年场。当垆若肯留司马，投箧由他谤乐羊。玄草误人成皓首，青袍玩世一空囊。长安三月花如锦，曾记连镳共采芳。"}