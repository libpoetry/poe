{"id":"817320","title":"雨后鱼溪","dynasty":"清","author":"戴亨","text":"昨苦泥途滑，今来霁景分。诗情随笠屐，林壑绝埃氛。白石蒸残雨，青天补漏云。往还行径熟，鸥鸟久为群。兴来无早暮，放步即邱林。拥鼻从人笑，探幽且自吟。烟云工变态，鱼鸟识閒心。眷恋斜阳下，遥山入望深。万汇晴光里，微躯物色俱。澄怀亲水石，观化会虚无。绿藻鱼遗子，微风燕引雏。真机随处得，相赏有吾徒。沽酒延清赏，攀荆坐绿丛。溪云停宿雨，沙鸟落轻风。避俗身耽寂，看山兴不穷。疏狂成痼癖，此意复谁同。但有开襟处，相将兴不阑。路从渔父得，山许野人看。素尚虽难遂，幽寻亦自欢。乾坤容我放，未肯信衰残。"}