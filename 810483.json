{"id":"810483","title":"题凯亭写意十二册 鱼","dynasty":"清","author":"敦敏","text":"不画渔竿与钓矶，清溪萍藻自霏微。我非鱼却知鱼乐，相对悠悠两忘机。肯将颜色属东风，一种清姿入画工。毕竟萧疏是君子，不须强比六郎同。健茟崚嶒神俊姿，风霜素练倍离奇。高飞应有云霄路，托足何劳借一枝？才题菊便说渊明，风韵陶家未便争。何似凯亭多高致，自将晚节谱秋英。浴水霜毛风格清，秋塘烟雨自和鸣。爱他蓼岸沙汀立，不向烟波险处行。馋口无端见一枝，筠圆几簇荫披离。金丸嬴得琼浆味，忆杀江南五月时。苍岩簇簇水潾潾，风味江乡入梦频。欲倩香嶙老居士，再添一个捕鱼人。清流细响独依依，不羡临渊问钓矶。坐对寒泉不知晚，满山苍翠扑人衣。斗酒双柑逸兴深，春游携得一张琴。应知花鸟声歌里，谱出高山流水心。傍水临岩结草庐，白云经阙自迂疏。山深小涧无人迹，閒倚南窗读道书。断岩回碇自嶙峋，小寨秋原流水滨。莫讶吟鞭频指顾，宵来有约看山人。昔陶仙会化飞凫，今见君容画更殊。羡杀峭岩苍翠里，有人閒对自跏趺。"}