{"id":"1125079","title":"次韵两苏公讲筵唱和四首","dynasty":"宋","author":"晁补之","text":"白发归联侍从荣，未应江海叹飘零。禽鱼不与钧天观，想见群龙舞洞庭。李公素誉压朝端，曾溯龙门鬣未乾。虽愧彭宣惟赐食，未惭贡禹亦弹冠。缵服忧勤未有言，诸儒经术侍彤轩。九畴咸叙今天锡，三画何人昔梦吞。金玉谁人咏德音，太平无象属人心。日高初散露门讲，天上五云宫殿深。"}