{"id":"753101","title":"舟中望罗浮","dynasty":"清","author":"郭传昌","text":"上不见到惠州，下不见到广州。彼何山哉罗与浮。吾闻罗浮之山，古称第七洞天三十一福地，葛洪于此神仙求。神仙羽化衣亦化，洞中胡蝶盈千头。又闻赵师雄，天寒日暮山中留。淡装素服见彼美化身，果是梅精不二山合离风雨会，四百馀峰奇景难具搜。通人畸士绝罕至，大苏以外空千秋。吾今忝为罗浮长，此福谅自前生修。不然浮沈宦海岁十稔，敢望名山境内为诸侯。山中梅花正透发，可惜匆匆未暇开心眸。忽如山灵招手语，今者不乐逝者休。簿书兀兀事鞅掌，物外那得閒身抽。吾狂掉头固弗信，一官未必如累囚。平生足迹半天下，岂其兹山咫尺悭敖游。但蕲从公黾勉政多暇，四方无事民无偷。就难竟著谢公屐，亦宜轻舁占城兜。摩崖大书勒文字，往来毋作名山羞。"}