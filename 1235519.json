{"id":"1235519","title":"荆溪棹歌四首","dynasty":"元","author":"吕诚","text":"荆溪溪上晚山稠，沙棠港口木兰舟。裹头女子唱歌去，水色山光总是愁。大男凿山衣尽红，中男操舟惯张篷。独山门外北风恶，白浪如天怖杀侬。溪上雪消春水高，鹅黄新柳暗长桥。桥头人家好春酒，无情长与驻兰桡。双舟来往奈愁何，日日溪中听棹歌。溪水西流流不断，海门东去作风波。"}