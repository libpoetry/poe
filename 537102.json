{"id":"537102","title":"大中丞济南谷公家近沧海因署别号见志寻圣聪简眷开府吴越东南诸海复在四履故吏王生尝辱公国士之知乃属吴人钱叔宝为图而歌之","dynasty":"明","author":"王世贞","text":"海为百谷王，苍然带燕齐。烛龙张眸七曜夺，巨鳌頫首三山低。回风叠浪恒萧瑟，错落珠玑闪蛟室。蜃气晴嘘析木云，鸡声夜唤扶桑日。万古长容天地输，九秋不动鱼龙都。明公弱冠傍海屋，已下铁网钩珊瑚。偶得浮槎名贯月，直汎银河叩星阙。帝女坛前五白茅，天公诏底双黄钺。可但宗悫乘长风，东南自此戍烟空。三千犀毗水组练，五百鱼丽云艨艟。昨者明州大计吏，楼船捧觞伏波跽。已传淮水缚长鲸，复道越裳来白雉。如逢召写汉麒麟，中国须归有圣人。借问谁谋渤海对，王生元是一波臣。"}