{"id":"1207208","title":"苏武慢","dynasty":"元","author":"虞集","text":"扫尽风云，绰开尘土，落得半丘藏拙。青松为盖，白石为床，一切物情休歇。几度蓬莱，布袍长剑，闲对海波澄澈。是谁家、酒熟仙瓢，邀我共看明月。归去也、玉宇寥寥，银河耿耿，铁笛一声山裂。三花高拥，九气弥罗，缥缈泰清瑶阙。手把芙蓉，凌空飞步，今夜几人朝谒。便翻身、北斗为杓，遍散紫瓯香雪。"}