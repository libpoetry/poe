{"id":"677693","title":"留别刘贡士汝弼","dynasty":"明","author":"魏观","text":"镏兄我知己，待我终不薄。荣辱由外来，相看一如昨。兹诚古人度，亦固君子学。明珠媚深渊，芳兰华幽壑。瑜然天地间，立志迥超卓。斯文论骨肉，缓急真可托。自我来水西，顾问每勤恪。报谢终未遑，夕息还早作。心驰迹拘缀，竟尔成阙略。苟以人事言，简慢深有怍。所恃惟久要，胸次多豁落。临风重沾衣，缄情送归鹤。"}