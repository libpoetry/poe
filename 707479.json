{"id":"707479","title":"望梅 忆旧","dynasty":"明末清初","author":"王夫之","text":"如今风味，在东风微劣，片红初坠。早已知、疏柳垂丝，绾不住春光，斜阳烟际。漫倩游丝，邀取定巢燕子。更空梁泥落，竹影梢空，才栖还起。阑干带愁重倚，又蛱蝶粘衣，粉痕深渍。拨不开、也似难忘，柰暝色催人，孤镫结蕊。梦锁寒帷，数尽题愁锦字。当年酝就，万斛送春残泪。"}