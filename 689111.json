{"id":"689111","title":"游飞来寺","dynasty":"明","author":"何维柏","text":"寺古老于树，云深鸟道微。钟鸣群兽走，风送片帆飞。拄杖青崖抹，丹心白日驰。登台千载思，双鬓任风吹。曲涧泻春泉，寒松带晚烟。半云侵客座，斜日落渔船。风细岩花静，月明山色鲜。酣歌迷去路，倚榻欲栖禅。白发閒无事，招携峡上游。友生千古意，吾道一孤舟。云静僧归洞，山空月满楼。探幽情不极，随处是丹邱。"}