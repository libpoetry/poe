{"id":"1112955","title":"菩萨蛮 回文","dynasty":"宋","author":"张孝祥","text":"落霞残照横西阁。阁西横照残霞落。波浅戏鱼多。多鱼戏浅波。手携行客酒。酒客行携手。肠断九歌长。长歌九断肠。渚莲红乱风翻雨。雨翻风乱红莲渚。深处宿幽禽。禽幽宿处深。澹妆秋水鉴。鉴水秋妆澹。明月思情人。情人思月明。晚花残雨风帘卷。卷帘风雨残花晚。双燕语虚窗。窗虚语燕双。睡醒风惬意。意惬风醒睡。谁与话情诗。诗情话与谁。白头人笑花间客。客间花笑人头白。年去似流川。川流似去年。老羞何事好。好事何羞老。红袖舞香风。风香舞袖红。"}