{"id":"429375","title":"花朝前一夕雨寄众异","dynasty":"近现代","author":"黄浚","text":"连晴蓟陌忧尘土，快意空阶听春雨。江湖水生吴船暮，念远裁诗唯寄汝。君行先到青溪畔，蒋山属想相眉妩。淞冰乍坼见奁玉，邓尉残梅寻几许。掠天俊鹘令人羡，斜字新笺忽邮予。自言初蹋江南路，十年悔不娴吴语。春申珠履那足道，楼夜飘灯定谁侣。开函一笑旋自失，身欲奋飞山川阻。此时西子妆初靓，娭光料迓鸥边橹。二堤烟柳殢愁意，六通山茶发新乳。茅庵佳处尽商略，翠尊更著盈盈女。应缘秀句惊湖侬，二月莺花勤付与。可怜癯儒守京国，但逐群盲疲仰俯。残棋争劫已堪羞，寒恋重衾梦何苦。庭除点滴渐凄清，碎我离心坠风渚。"}