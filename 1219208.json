{"id":"1219208","title":"送聪首座游升","dynasty":"元","author":"郑元祐","text":"昔年龙河帝作宫，万础搆出金芙蓉。祝釐至命黑衣相，董役乃是乌台公。帝乘云去师示寂，瓦砾依然化金碧。搥钟吹螺震天地，游从每振东南锡。聪也金鳌背上人，金翅擘海驱波神。典座南屏万峰上，高阁瞪睨青嶙峋。来吴欲作凤台去，词锋欲写秦淮树。业材参天必豫章，匠石何尝后梁柱？渺渺长江无尽流，诗成为寄波间鸥。自昔六朝帝王州，老夫每欲东南游。白下江山暮云合，乌衣巷陌斜阳愁。古人销亡景物在，著我一赋商声讴。"}