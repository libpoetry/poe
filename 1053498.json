{"id":"1053498","title":"赠潜照月师","dynasty":"宋","author":"释道潜","text":"吴兴上人心志苦，笔研十年耕学圃。形癯骨瘦神独清，耿若霜鸥立秋浦。锦囊新诗殊汗漫，妙语间发犹稽古。铢锄冗长更磨揉，激浊疏清导灵府。自然韵胜遗岛可，远跂渊明追步武。瓶盂劝子适四方，莫学匏瓜甘堕窳。崇山广泽遍游览，始信凭高极天宇。蓺成技进蔚文采，楚楚华身竟何补。茫乎三界同传舍，而我与君俱逆旅。不如回首依老褐，妙精明心求许与。鸣蝉委蜕藁壤馀，脱略秋风即高举。"}