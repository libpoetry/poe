{"id":"1118757","title":"秋思四首","dynasty":"宋","author":"陆游","text":"湖边一夜霜，庭树无秋声。懒不近笔砚，何以纾幽情。但有一睡耳，展转无由成。起拥地炉暖，坐待天窗明。弊衣但故絮，粝食惟黄齑。馀年如登山，步步勤攀跻。从子念寂寞，千里致鹿麑。秋风石帆下，伴我扶青藜。稽山九十翁，病起无气力。拥杖牧鸡豚，乃是老人职。一杯芋糁羹，孙子唤翁食。既饱负朝阳，自愧尔何德。今日鹊噪檐，邢赵别我西。老怀易感慨，近别亦惨凄。自我卧孤村，海内无轮蹄。垂虹秋愈佳，不得同装赍。"}