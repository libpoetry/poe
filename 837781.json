{"id":"837781","title":"湘月·题海盐徐古春贻砚图","dynasty":"清末民国初","author":"邹韬","text":"重闱萱悴。守零丁孤鹤，期延华脉。撤手人天千万里，衣德书香谁述。药圃将雏，糠灯翼卵，一发千钧责。鹃啼霜冷，几多心事难白。却喜秀挺孙枝，留贻片石，交付知珍惜。记取传家承赐砚，莫负先灵凭式。海月销金，溪云割玉，铭蚀苔花碧。范乔遗典，令人回首萧瑟。"}