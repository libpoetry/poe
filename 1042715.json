{"id":"1042715","title":"题常宁黄令洒然堂","dynasty":"宋","author":"刘攽","text":"叔度万顷陂，清浊谁能料。割鸡用牛刀，吾亦寄一笑。示我林下诗，笔力勇奔峭。故知才者心，玩好必同调。岑岑青玉竿，千百壮非少。清风扫埃尘，日影金色照。环墀发寒泉，霜剑初脱鞘。枕流不枕石，俯仰穷听眺。上堂梵呗声，空寂总众妙。兹亦忘言徒，领理会其要。翔禽竟来集，狐猿远相啸。不作问鵩翁，刻意湘累吊。"}