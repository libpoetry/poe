{"id":"703418","title":"栖贤寺寄怀顿修诃衍","dynasty":"明","author":"释今严","text":"尝疑别赋销魂语，道是江淹好过情。千日离思惟有梦，十年怀抱始相应。每从天际窥帆影，想见虚廊忆履声。吴越江山不可问，那堪重与话三生。迟日空山感易生，依稀犹记别时情。梧桐一叶罗浮寺，砧杵千家雁翅城。高树远峰寒月影，暗虫疏雨夜钟声。此时拟赋思君咏，直至召集始得成。"}