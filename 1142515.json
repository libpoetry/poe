{"id":"1142515","title":"次韵稼隐告归","dynasty":"宋末元初","author":"方一夔","text":"我观大瀛海，天水二清廓。谁麾海若来，乐斗万蛟鳄。风涛拍屯门，溃作无底壑。鬐鬣竖旂幡，牙角利椎凿。血人不肯吐，安得留残啄。茫茫溯云槎，日夜失栖泊。归涂三月粮，囊底馀圭勺。平生崒嵂气，磨淬去隅角。案空萤已乾，匣闭龙不跃。故衣粘蜃气，未洗瘴雾恶。尔来出白云，奔走乱车铎。有来證奇字，时扣草玄阁。高棋固饶人，欲学苦无脚。惟君桑梓英，遇合长落落。申旦首胥溪，险韵当离酌。勿为松菊挽，来占秋堂幕。"}