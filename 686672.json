{"id":"686672","title":"和泛池三首","dynasty":"明","author":"边贡","text":"窈窕回塘西郭边，濯缨人上采莲船。鸟鸣花放一尊酒，云白山青万里天。昼锦堂前真宰相，蓬莱顶上旧神仙。极知匡辅平生力，骨鲠原来不是偏。闻结茅亭傍水边，几时同泛钓鱼船。酒宾诗主东南美，霁月光风上下天。白雪可须推郢调，黄州真屡梦坡仙。休嫌小隐邻城市，心远由来地自偏。辍耕常在水云边，困即横肱饱放船。梦里羽裳来白鹤，醉中帘幕是青天。归湖范老真忘世，辟谷留侯假学仙。为问芙蕖最深处，几回吟对月华偏。"}