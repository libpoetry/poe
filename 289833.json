{"id":"289833","title":"水龙吟·挽孟劬","dynasty":"现代","author":"郭则沄","text":"招魂如隔重城，伤心翻雨吴鸿至。寒林日落，衰兰春谢，山河凄异。史稿沧桑，词名湖海，并时谁嗣。叹长安残劫，危枰未了，胡不忍，须臾俟。早悟浮云身世。恋京尘、欲归无计。花阴醉盏，药烟病榻，看君憔悴。古调消沈，当歌万感，抚琴孤涕。更伤高愁眼，斜阳处处，是消春地。"}