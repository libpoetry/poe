{"id":"263586","title":"广东节署新建学海堂","dynasty":"清代","author":"孔璐华","text":"主人羊城节钺久，案牍终朝不释手。馀暇偶登越秀峰，择得一峰辟数亩。略加修筑有堂台，海阔天空眼乍开。夏木千章梅百树，登临遥望兴悠哉。紫澜翠岛摇清目，雨过风生凉满竹。四面窗纱日影微，云树相连满天绿。非为閒游设此堂，为传学业课文章。从今佳士多新作，万卷收来翰墨香。主人素爱研经史，欲美民风莫如此。更助香膏催读书，岭南他日留遗址。吾家尼山虽最高，无此海天好山水。"}