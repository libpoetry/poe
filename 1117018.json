{"id":"1117018","title":"次韵子瞻秋雪见寄二首","dynasty":"宋","author":"苏辙","text":"秋气萧骚仍见雪，客愁缭绕动萦心。幽吟北户窗声细，归梦函关马迹深。疏树飞花轻蔌蔌，衰荷留柄乱簪簪。遥闻诗酒皆推胜，社客何人近纳琛。平时出处常联袂，文翰叨陪旧服膺。自信老兄怜弱弟，岂关天下少良朋。何时杯酒看浮白，清夜肴蔬粗满登。离思隔年诗不尽，秦梁虽远速须应。"}