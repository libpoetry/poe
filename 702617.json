{"id":"702617","title":"送李长蘅北上二首","dynasty":"明","author":"程嘉燧","text":"送子复行役，前期登北固。焦岭宜终宵，江光洗月露。挹彼万里流，话此两歧路。郡郭未可越，圆景已盈度。虎山亦清绝，心赏谐远慕。离从自少欢，陈迹况多故。昔游矜红颜，双领俄被素。悠悠百年间，徒为俗所误。援毫心常慵，临诀意弥永。吾所欲赠子，不语各自领。间兹南北居，谁能不怲怲。夸人毗荣名，达士劝深省。凿方吾自量，輹壮子当骋。康路方多虞，窘步亦思整。与子尚有心，胡能置形影。"}