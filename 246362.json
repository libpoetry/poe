{"id":"246362","title":"倦寻芳·庚午上巳前一日西沽看桃花","dynasty":"现代","author":"王蛰堪","text":"露凝秀靥，雨饰啼妆，寒滞春早。夙约新盟，前度刘郎重到。万树摇风香雪乱，一堤炫眼绯云闹。对繁英，怅旧津何处，武陵人杳。算犹是、东风未老。只恐宵深，笼烛还照。那便年年，人与此花长好。锦浪聊能平远恨，烂霞差可温孤抱。漫销魂，问明朝、落红谁扫。"}