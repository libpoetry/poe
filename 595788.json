{"id":"595788","title":"若耶溪泛舟","dynasty":"明","author":"李时行","text":"溪头碧树挂晴霞，一带溪流映落花。落花渺渺随流去，荡漾春光未有涯。沿溪错杂莓苔色，尚有西施浣纱石。溪边儿女踏歌来，坐见莓苔空叹息。泛泛兰桡得自由，少年春日恣遨游。鸾箫凤笛遥相和，共倒金樽醉不休。此时风物真堪羡，过眼韶光疾于电。明朝携酒拟重来，莫遣杨花乱如霰。"}