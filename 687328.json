{"id":"687328","title":"邸中思家四首","dynasty":"明","author":"孙承恩","text":"寂寂书斋夜，悠悠对短檠。异乡千里梦，故国一家情。岁晚风偏劲，天空月正明。孤吟愁不寐，戍鼓递高城。白发亲龄暮，青山客路长。经年千里信，一读九回肠。最喜犹强饭，深期早促装。不知何岁月，花底进霞觞。不见伯兄久，荆花静晚风。平生敦手足，此日任西东。万里看鸿鹄，三冬困蛰龙。不知今夜烛，谁与一尊同。静夜长如岁，羁愁冷似灰。缪通京国籍，虚负故园梅。不寐闻寒柝，多情减壮怀。无端寥落意，一一上心来。"}