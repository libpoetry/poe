{"id":"160388","title":"和子华许昌道中诗有隐逸之思","dynasty":"宋代","author":"韩维","text":"悲风中夜兴，寒气入我室。颓然揽衣坐，中怀百忧溢。我生乏壮图，少小事刀笔。窥古得微尚，趋时寡良术。野性不受羁，尘事忧见桎。况兹罗大艰，哀号重衰疾。生意且萧瑟，何必慕禄秩。风俗日以恶，险诈路百出。素昧防闲术，睹此实怖慄。鸡豚燕嘉辰，鱼钓乐暇日。读书取知道，白首穷经一。甘从野儒事，庶保幽人吉。咄哉轩冕徒，校此孰劳佚。"}