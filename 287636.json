{"id":"287636","title":"水龙吟·和李庵南归感事","dynasty":"现代","author":"孙玄常","text":"南朝几度繁华，兴亡总在斜阳里。鸡笼礼乐，临春绮宴，都归铁骑。恸哭新亭，围棋赌墅，祇存诗意。看今朝伟业，长虹十里，腾碧浪，穿云起。未老壮游来此。有词人，才华无际。鸾笺彩笔，纵横疏宕，豪情自喜。酹酒倾杯，迎风长啸，平章青史。惟姮娥踏月，夜深入户，见胸中秘。"}