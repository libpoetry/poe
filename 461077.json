{"id":"461077","title":"宴清都 西历新岁","dynasty":"当代","author":"汪洋","text":"夜重歌尘悄。疏星炯、淡云归去人杳。冰蟾影乱，虚栏铎冷，寄身浮岛。灯松欲牵襟袖，却小市、深门溢笑。剩指隙、一点红情，无聊倦看烟袅。明朝便是他年，支离世事，依旧昏晓。街鸣败叶，霜围老屋，总添凄抱。瓶梅暗锁春心，待梦里、随风渐老。近教堂、忽起钟声，听人颂祷。"}