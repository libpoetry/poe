{"id":"906649","title":"夜坐瓶忽成韵作诗记之","dynasty":"宋","author":"李若水","text":"虚堂夜坐灯微明，家无婢子谁学笙。徐而得之笑绝倒，数杴炉火围短罂。君势炎炎方得计，缘底不平为此鸣。诗人耳冷教坊乐，虫歌蛙吹聊娱情。天公有意慰酸冷，勺水便成鸾凤声。抽牵狂绪挽不断，呼儿漉酒飞银觥。须臾火尽竟何有，枕书酣卧衰颜赪。尚疑魂梦带馀想，齁齁鼻息旁人惊。"}