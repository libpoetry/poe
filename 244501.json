{"id":"244501","title":"摸鱼儿·绕西园","dynasty":"宋代","author":"李昴英","text":"绕西园、粉笼千雉，镜池屏石天造。主人意匠工收拾，华屋落成闻早。轮奂巧。望缥缈、五云深处移蓬岛。油幢羽葆。指貔虎长驱，鲸鲲网取，电走捷旗报。铙吹发，回庑连屯饮犒。海山波静烟扫。纶巾萧散环珠履，春满绿杨芳草。人境好。是握穗五翁，福地无尘到。芝书在道。便整顿乾坤，经营万宇，栋国要元老。"}