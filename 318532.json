{"id":"318532","title":"三姝媚·笼街幽树好","dynasty":"现代","author":"庞俊","text":"笼街幽树好。映花前单衣，酒痕多少。步屧随芳，渐堕红无地，缀枝梅小。坐暝灯帘，惊顾影、倾城妖娆。拥髻何心，犹记旗亭，冶春残稿。香絮天涯飞早。看拆到鞦韆，簸钱声悄。柳下房栊，怕晓莺啼处，倦魂偏绕。梦湿行云，吹几度、汀州烟草。怅望东阑娇雪，清明过了。"}