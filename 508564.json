{"id":"508564","title":"题月夜鸣琴图为庄知州赋","dynasty":"明","author":"倪谦","text":"空山无人秋夜凉，银河荧荧流月光。苍龙百尺落松影，松梢露滴沾衣裳。幽人中夜耿不寐，起抱丝桐幽思长。坐据苔石不知泠，横膝对月调宫商。山高水深趣未已，谁其知者同徜徉。七弦不尽太古意，下听独有仙娥嫦。调高馀响振山谷，啼鸟惊起争飞翔。夜深欲鼓广陵散，斜月半落山苍苍。呼童抱琴且归去，净扫白云眠石床。"}