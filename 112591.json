{"id":"112591","title":"留题郫县西禅院古调诗","dynasty":"宋代","author":"严中和","text":"郫县七十寺，碁布于郊坰。景德当道衢，宝塔腾青冥。其间西禅院，地胜景物灵。何以使索然，中有大藏经。自从没官来，卷帙何零丁。府民纳其直，将迁离梵庭。奇哉陈氏子，睹此而涕零。谓寺无九部，何以重佛僧。如人去五臟，何以主神形。舍财百万余，赎之俾安宁。兰若皆修饰，贝叶重芬馨。签函列金玉，堂殿挥丹青。永以镇福地，实可壮禅扃。命僧开宝藏，煌煌如日星。读诵香院里，音响何冷冷。闻者与见者，如醉而得醒。岂不护洪福，深远於沧溟。凡人富金帛，安能延百龄。唯有好善道，声誉喧雷霆。高吟二百言，长使郫民听。"}