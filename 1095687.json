{"id":"1095687","title":"读岳鄂王传","dynasty":"宋","author":"释居简","text":"百钧不挽射羿弓，朔望酹酒马鬣封。从来知子莫若父，许以徇国输精忠。相州去谒大元帅，是时元帅方潜龙。华风忽与庆云遇，千载一德明良同。南薰门外众制寡，铁路步上雌决雄。浮屠连墙望尘靡，拐子如山随手空。伪齐可绐不可杀，兀朮可间毋庸攻。寇连诸道解如瓦，气吐千丈长于虹。声先到处皆春风，桀骜怙很摧枯蓬。中原跂踵戴旧德，萧墙稔祸基元凶。当时剑握不倒置，直北马首无由东。全尺寸地有馀刃，半九十里隳奇功。老罴既陷百尺阱，长城遂摧千丈墉。群奸尾摇蜂虿毒，一蟆吻纳蟾蜍宫。强胡妄冀脱虎口，残喘忽重苏犬戎。难平者事有成算，可投之机无再逢。乡来望诸报燕惠，无怨无怒方雍容。其谁掩卷辄恸哭，主父偃与齐蒯通。黄金台圮置勿论，问之胡不达四聪。昔人已矣不可作，后来更复将焉从。审如机括发必中，诚与日月昭而融。将军碧电摇百步，跨灶英勇尤折冲。乾坤不朽忠义骨，光腾抔土方朣朣。春秋不书六月雪，是日集霰回泠风。杞传百世子配食，天定胜人还至公。乱臣贼子生看好，遗臭不老均翾虫。坐令三光五岳气，百岁左衽昏濛濛。周南滞留奋椽笔，折奸全直传无穷。浯溪大字倘可法，燕然苍藓知谁砻。开禧之事如昨日，清淮洒血连天红。动逾二纪不解甲，残虏尚锐蕲黄锋。噬脐太息复太息，遗恨黯黯齐崆峒。至今奸血泽遗类，忠愤郁郁填人胸。向使二子及见此，恸哭岂止喧旻穹。古愁连环不可解，除是帝舜开重瞳。"}