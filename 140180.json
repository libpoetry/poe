{"id":"140180","title":"翠蛟亭和巩丰韵","dynasty":"宋代","author":"赵汝谈","text":"幽亭枕苍峡，云窦通曲水。百折如建瓴，虢虢鸣不止。客来一抽钥，白雾噀岩底。欻翕千丈蛟，拿空翠涛起。天开混沌竅，日洗盘古髓。谅匪畜池鳞，多应化雷尾。冯陵气易壮，怖荡辞难侈。日假金洞光，景逾瑶池泚。谁云游方外，巧异缁尘里。坡仙颇年数，觌面犹尺咫。采句贵自然，巩言良是已。璇题豁灵界，篆出蕃君里。物生亦倚数，有形必有靡。道人亦多事，浮念何时死。余生嗜泉薮，痼习牵研几。太息动静机，于何寄真理。醉倒和沧浪，烦君更详此。"}