{"id":"691647","title":"繁台书院同边子三首","dynasty":"明","author":"李梦阳","text":"壶觞聊首夏，文史更孤台。地主更来几，登临每复陪。径兰迎节秀，岩鸽扑骢回。落日凭轩外，苍苍四岳开。驻赏林红减，登吟野绿围。故人率尔遇，时序暗中违。气突芒砀断，云低孟泽飞。昔贤谁复此，无羡酒酣归。兴剧攀巍坐，翛然俯日斜。亭扶盘石树，崖缀殿春花。薜服宾游幰，青衿闪钓槎。绸缪不欲别，风野暮鸣笳。"}