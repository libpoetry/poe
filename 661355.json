{"id":"661355","title":"一鹳鸟篇","dynasty":"明","author":"史鉴","text":"鹳生雏，在祠宇。雄飞为求食，雌鸣相煦妪。群雏日云长，离离半生羽。客子升屋危，攀探巢雏去。鹳亡雏，鸣声悲。飞上复飞下，似诉监州知。监州民父母，仁民当见推。闻声为咨询，知是宕子为。立命笞宕子，送雏还故栖。鹳还雏，飞且惊。引领复呼群，旋绕监州庭。上感监州恩，下全父子情。监州有惠政，外严中则仁。遇物且能然，临民斯尽心。诛彼暴恶徒，全此蚩蚩氓。岂独鹳还雏，洋洋多颂声。"}