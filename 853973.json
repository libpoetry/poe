{"id":"853973","title":"扫蜜","dynasty":"宋","author":"方岳","text":"须蜜之人去其国，尽以族行无敢逸。缀如垂瘤大如囊，低压山墙于我室。秦人逐客真少恩，客来须看春正酣。咄嗟已办四山壁，正对桃李开茅庵。苍头奴解与之语，拥彗招邀聿来宇。相攸新邑经始忙，先作高台奉盟主。沈沈夥涉之为王，独无摇毒之虿芒。熙熙登台坐垂拱，花底退衙春昼长。"}