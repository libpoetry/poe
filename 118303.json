{"id":"118303","title":"寄梅仙观杨智远道士","dynasty":"宋代","author":"苏辙","text":"道师近在真人峰，欲往见之路无従。去年许我入城市，尘埃暗天待不至。莫往莫来劳我心，道书寄我千黄金。茧衣肉食思虑短，文字满前看不见。口传指授要有时，脱去罗网当见之。梅翁汉朝南昌尉，手摩龙鳞言世事。一朝拂衣去不还，身骑白驎翳红鸾。我今虽复堕尘土，道师何不与我语。他年策足投名山，相逢拍手一破颜。"}