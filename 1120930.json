{"id":"1120930","title":"秦少保生日诗三首","dynasty":"宋","author":"周紫芝","text":"岁当作噩律始催，杓携龙角星纪回。祥云下覆穷九垓，帝车御极云旗排。夜色清润明三台，昴精叱驭天上来。上帝欲遣清风埃，汉家双阙高崔嵬。日趋龙尾朝蓬莱，父师有鼎调盐梅。公赞庙画众允谐，龙颜一笑天欢咍。虎皮蒙甲卷不开，白玉彫俎尊有雷。五风十雨无烟霾，爟火夜上通天台。礼成一代谁可偕，功高欲报帝所怀。大用永配德与才，寿庙祝之言可该，拍肩俱愿齐洪崖。跨鳌昔上环州山，恍如梦见非人间。黄金作屋碧玉椽，灵芝仙草香流泉。琅函玉轴架插天，神龙守钥秘不传。天书错落御墨鲜，泥金描凤宝带缠。中有紫府遐龄仙，主张东壁宗众贤。天风猎猎吹广寒，霞浆酌客春昼暄。蕊珠琴心久精妍，灵根坚固玉鍊颜。三官四辅谁可迁，看公衮绣当帝前，拾尘算劫不计年。右文天子朝明光，汉陛晓列千官行。罢朝不归按霓裳，黄门群袭御殿香。翠盖趣驾黄微张，日高宫树遮回廊。侍臣进册俨在旁，香罗覆帕牙签长。前规尧舜后三王，六维龟鉴策最良。圣心自约昔未堂，日有所就月有将。公书万卷胸中藏，海涵地负谁可当。官粗住下百报忙，独留真儒传紫皇。茶瓯拜赐近御床，天颜咫尺瞻龙章。金叶旧事不足方，人如褚马才亦常。说定惟服宁可忘，设施行当见庙堂。可使风俗还轩黄，有时问道崆峒乡。广成之师寿百昌，千有三百岁未央。"}