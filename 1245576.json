{"id":"1245576","title":"赋得刘伶台送丁掾之淮安","dynasty":"元末明初","author":"徐贲","text":"刘伶沛国人，独以好饮名。每乘苍鹿车，出入携瓶罂。结交嵇阮徒，陶然过平生。妻言不足听，自谓能忘情。常使荷锸随，已觉累尔形。如何饮酒台，却在淮阴城。千年土花白，尚疑垒曲成。至今台下草，春风吹不醒。君行戒晨装，淮泗千里程。登台勿酹酒，当诵周觞铭。"}