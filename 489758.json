{"id":"489758","title":"次韵顾玉山感怀","dynasty":"明","author":"袁华","text":"金粟老秃翁，丧女及二妇。情钟政我辈，况尔中年后。值兹世浊恶，喧呶互纷揉。达观了死生，放浪无何有。汎览经律论，一室仅如斗。蒲团竹匡床，趺坐各双肘。心如大圆镜，触处靡不受。荣辱既俱忘，恒欲烹走狗。独怜孙与甥，哀哀失慈母。谁能断嗔爱，毗耶有无垢。所谈不二法，究竟唯濡首。宿业想未偿，惊心血屡呕。深秋天气暄，桑柘叶黝黝。念子筑杭城，土石躬自负。城高石易尽，鞭箠无所取。书来知近况，黧面龟两手。新谷幸登场，日夜操杵臼。悉供役夫养，老稚曷糊口。安得海宇清，关塞忘战守。归耕对儿女，畜鸡豢肥牡。侧闻王师出，铁马渡河久。中军霍嫖姚，报国忠肝剖。鼓行捣虎穴，若拉枯共朽。捷书尚未至，西风又衰柳。思之转郁陶，浇愁唯有酒。兴亡信有数，蛇断秦鹿走。荷锸死使埋，四郊多培塿。"}