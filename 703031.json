{"id":"703031","title":"哭雪湖四首","dynasty":"明","author":"谢迁","text":"烟霞归去恨公先，八十年来骨已仙。清白宪台真世美，渊源礼乐胜家传。遗安蚤计辞官禄，思孝临终泣墓田。白发旧游零落尽，望门号恸泪如泉。恻恻吞声叹白头，两湖何处觅同游。高山流水凭谁赏，细柳新蒲总是愁。箕帚未閒悲倚玉，烟波如旧负盟鸥。邮筒残简俱陈迹，一度哀吟一泪流。西江桃李满门墙，香社归来鬓未霜。雅志可能随俗改，閒情祗为作诗忙。苦吟身与春光去，惇德门延世泽长。也欲招魂歌楚些，临风呜咽不成章。衰年行乐更谁同，夜鹤声高穗帐空。云树望穷双泪眼，湖山恨满几诗筒。断肠生怕山阳笛，乘兴犹怀剡水蓬。兀坐书斋正愁绝，落花飞絮乱随风。"}