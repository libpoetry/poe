{"id":"659188","title":"寿徐少傅","dynasty":"明","author":"王鏊","text":"今日是何日，六日中元过未久。人言此际每生贤，莱公在前公在后。不知麒麟天上有种无，抱送千年还姓徐。天生贤俊固有意，风骨自与凡人殊。宛如明月出海底，侧射万顷澄波湖。木天瀛海人莫到，十年读尽中秘书。朝承密旨暮赐宴，一时恩宠谁能如。经筵手持五色线，要补山龙华虫黼黻之华裾。今日刍荛有语烦听取，愿公一日登台辅。汉丙魏，唐房杜，宋司马欧韩范富。愿公事业与此数公者争先驱，然后归作睢阳五老图。"}