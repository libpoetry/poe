{"id":"527666","title":"李大夫行","dynasty":"明","author":"何景明","text":"君不见大梁李进士，年未三十官大夫。金钟翠釜识国器，汗血飞黄看过都。昨来走马长安道，一日声名尽倾倒。墨卿学士兢迎致，摇笔登坛为挥扫。卢前王后不足论，曹刘沈谢升堂早。我方避世金门前，君独时时问草玄。金声一掷天台赋，凤沼常留春草篇。忆年二十当弱冠，结交四海皆豪彦。文章天上借吹嘘，杯酒人中回顾盼。十年流落失边李，词场寂寞希篇翰。自从去岁得李薛，令我倡叹增颜色。对坐相看两凤毛，破围实藉千军力。安阳崔史文绝伦，意气颇与二子亲。苏台徐卿爱才者，曲卷往往停车轮。斯文在天未坠地，我辈努力追前人。波颓澜倒挽一发，鲸翻鳖掷争嶙峋。薛生归钓黄河岸，君亦遥维沔川缆。霄汉终还五马车，江湖暂解双龙剑。古来丈夫或未偶，畏途轗轲无不有。李广羞过灞上亭，贾生愁醉长沙酒。倘遇冯唐老见君，一言更荐云中守。"}