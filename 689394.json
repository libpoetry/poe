{"id":"689394","title":"金陵曲四首赠大司马吴公","dynasty":"明","author":"佘翔","text":"秣陵宫阙旧长安，车骑如云拥汉官。司马勋名深帝眷，貔貅千万独登坛。石头虎踞壮金城，江左仍屯七校兵。樽俎从容多妙略，楼船十万净长鲸。郁郁钟山王气高，长江天堑北通漕。吴公身系干城寄，钟鼎何论汗马劳。秦淮水接海门潮，北望燕山似九霄。文武东南功第一，尚方剑履赐趋朝。"}