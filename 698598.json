{"id":"698598","title":"偶感十一首","dynasty":"明","author":"唐顺之","text":"盖屋曾无一把茅，姑苏城外尽荒郊。行人欲识邮亭处，问是军烧是贼烧。贼来窥户正临妆，虏得吴娃似孟姜。箫鼓满船催送酒，大王今夜作新郎。毒药本能攻毒病，病瘳药发更堪论。借问苗兵谁驾御，远观元季近桃源。胜败于今自可明，不调琴瑟也须更。满地髑髅多祝发，糿纷犹尚说僧兵。讵道狼兵能贾勇，浑身裹铁怯如何。不似江东轻俊子，袒衣黄帽去挥戈。袒衣黄帽去揇戈，一溃奔腾涌血河。满目更无刀箭孔，背心攒簇似蜂窠。诸城连接控吴中，群贼无知枉见攻。谁识主人多胜算，关门闭得不通风。匹夫亦足关轻重，好共军门仔细论。吴楚不知收剧孟，夏人还解□□□。欲验藏钱用水浇，挖开钱谷地无毛。首揰片旗红的的，乡人一一去挑包。眉目粗顽发指冠，乡人权作大王看。铁烧醋灌俱尝尽，笑杀无须是宦官。奸细纷纷遍群国，丹阳奸细获偏多。舟人鱼子应回避，贾客胡商孰敢过。"}