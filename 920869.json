{"id":"920869","title":"次韵子由与颜长道同游百步洪，相地筑亭种柳","dynasty":"宋","author":"苏轼","text":"平明坐衙不暖席，归来闭阁闲终日。卧闻客至倒屣迎，两眼蒙笼馀睡色。城东泗水步可到，路转河洪翻雪白。安得青丝络骏马，蹙踏飞波柳阴下。奋身三丈两蹄间，振鬣长鸣声自乾。少年狂兴久已谢，但忆嘉陵绕剑关。剑关大道车方轨，君自不去归何难。山中故人应大笑，筑室种柳何时还。"}