{"id":"273243","title":"消夏杂诗·夙昔村居日","dynasty":"现代","author":"李洸","text":"夙昔村居日，归如鸟投林。放意在水石，逭暑适层阴。狂歌破冥寂，有酒自酌斟。绕门水周堂，翩然巾影深。忽忽逾十稔，迢迢游子吟。追凉池边树，谈玄物外心。亲旧几零落，尘鞅递升沉。丈夫贵自适，结交恐不任。腐鼠宁相嚇，刎颈古所钦。卓哉钟子期，千载有知音。"}