{"id":"113219","title":"次韵子瞻与舒尧文祷雪雾猪泉唱和","dynasty":"宋代","author":"黄庭坚","text":"老农年饥望人腹，想见四溟森雨足。林回投璧负婴儿，岂闻烹儿翁不哭。未论万户无炊烟，蛛丝蜗涎经杼轴。使君闵雪无肉味，煮饼青蒿下盐菽。岂云剪爪宜侵肌，霜不杀草仍故绿。幽灵奰贔西山雾，牲肥酒香神未渎。得微往从董父餐，宁当罪系葛陂渊。卜择祠官齐博士，暴露致告苍崖颠。请天行泽不汲汲，尔亦枯鱼过河泣。生鹅斩颈血未乾，风马云车坐相及。百里旌旗洒玉花，使君义动龙蛇蛰。老农欢喜有春事，呼儿饭牛理蓑笠。博士勿叹从公疲，明年麦饭滑流匙。"}