{"id":"1112320","title":"东园池上书所见五首","dynasty":"宋","author":"宋庠","text":"茅栋山楹抱曲池，孤怀终日此忘归。生平方寸无机械，庭下群鸥且莫飞。春馀池圃似郊村，吏散斜晖半府门。燕雀不知争底事，啁啾言语到黄昏。堂下溅溅水欲周，水清烟底见游鯈。主人不是无芳饵，此意从来信直钩。静岸无风敛夕霏，田田香叶满空地。戏鱼未必能知我，我自知鱼最乐时。雨洗神嵩绀黛凝，中天鸾鹤恣飞腾。更怜晚翠知人意，并入东楼第一层。"}