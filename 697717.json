{"id":"697717","title":"题龚竹乡手卷诗七首","dynasty":"明","author":"胡俨","text":"当年捧檄佐湖湘，莲幕风清化日长。从此飞腾霄汉近，羽仪光采姓名香。郎官花县鸣琴日，御史兰台袖简时。雕甍绣闼心如水，白日青天事不欺。五马庭前列绣鞍，桃花流水兴漫漫。林间甘露同谁采，松下芝英只独看。敌将南来国事休，钱唐王气一时收。英雄多少风尘隔，岂独文山志不酬。万里间关赴行在，天官聊复拜崖山。当时空有虞渊志，龙去沧溟竟不还。黄杨山深风露凉，徒步归来问草堂。闭门读书人事绝，澹远阁中荷芰香。华表苍烟锁墓田，竹乡乔木尚依然。承家幸有贤孙子，翰墨流传过百年。"}