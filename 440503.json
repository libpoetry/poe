{"id":"440503","title":"铁鹤舞琴赞兼呈郭师、培宏先生","dynasty":"当代","author":"张文胜","text":"王乔控鹤举，缑岭唳高寒。雷门击巨鼓，声震邙洛间。一旦斫破灵羽逝，千年奇响阒尘寰。我生尚古久沉吟，搜求天地访妙音。可能华表有归日，好从焦山起胎禽。今夏适北溟，道还历下城。大明湖畔隐高士，向与我师称友生。清心古貌脱荣利，妙手斫桐驰逸名。初年司空土木动，隳堕儒庙剩梁栋。有明以上通神材，衰老不堪昭代用。先生购以数金归，摩挲日夜候天机。自春徂秋数琴出，重使礼乐生光辉。历下七十二名泉，洗净尘烦声琅然。或如秋霄动环佩，或如春风过碧涟。当时三琴最卓荦，曰龙曰凤曰铁鹤。龙赠我师凤远翔，独留铁鹤悬轩阁。我来正与灵物遇，请下琼壁试一鼓。铿然金声久回旋，恰若玄鹤临轩舞。大幸先生能割舍，千里携归青山下。我所居兮仙鹤门，与此故是有缘者。三月以内殷勤弹，乐以忘忧兼忘餐。我师南溟去两载，老龙久应寂寞叹。江山逢迎夫子还，请叙离阔平生欢。洗耳重听龙吟曲，高天烟霭水漫漫。铁鹤待追陪，四海渺难攀。振翮力或有不至，愿言蹑景碧云端。"}