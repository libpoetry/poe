{"id":"1127496","title":"和范学士韵","dynasty":"宋","author":"彭汝砺","text":"大府池台能近郭，邻家花木巧当颜。丛篁著雨初成径，巨石浮烟恰是山。御气即能驰碧落，战文谁敢敌黄间。乐天自得三无愠，易地何殊五不还。先生亡子众推贤，号慕今犹似恸颜。西竺尝言空是色，南华亦笑泽藏山。由来世事无穷处，毕竟人生在几间。看著江流长泛泛，可言逝水不知还。日华苒苒在波澜，水色依依照面颜。汉上仙槎浮八月，海中金阙隐三山。芙蓉开席成阴处，杨柳维舟倒影间。景物向人情不浅，频将风月送公还。清香一炷意超然，万事无缘更动颜。野鸟衔花来丈室，烟萝招月出遥山。居方不碍游方内，住世还如出世间。却笑晚年贪著事，野边湖外夜忘还。南阳五月饱偷安，报政无闻祇汗颜。平日髡钳盈狴犴，丰年盗贼出丘山。簿书细碎晨昏事，弦诵寂寥庠序间。但见颍川多凤集，仍知合浦有珠还。岂有微功答谬恩，尚思荣禄慰慈颜。心诚似水知宗海，事责如蚊欲负山。资性仅同中以下，行能未及二之间。木桃每屈言为赠，祇恐琼瑶未足还。南阳虽好远江干，襄沔归来失病颜。雨霁远浮清汉水，云归深见上方山。伤心蜀主君臣际，回首庞公父子间。薄暮楼头待明月，笛声时见钓舟还。起照青铜已鬓斑，早衰不似旧容颜。尘埃苒苒行其野，霜雪纷纷陟彼山。稍忆辍耕栖垄上，不堪待罪久行间。阳台自笑云无定，华表应疑鹤未还。风雨先催十月寒，顾瞻言迈祇悲颜。二天旧泽流淮水，五色新文照楚山。我病欲归虏使重，君行合在侍臣间。颍川莫厌次公去，宣室方思贾谊还。"}