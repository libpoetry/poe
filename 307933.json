{"id":"307933","title":"念奴娇·闰七夕","dynasty":"现代","author":"贾景德","text":"一年一度盼佳期，此恨绵绵无绝。报到鹊桥填就了，又促牛车齐发。好梦重温，坠欢再拾，今夕兮何夕。销魂前度，算来刚届弥月。应是推步畴人，怜侬薄命，添渡河时节。倘更遵行皇汉，腊三怕、明朝初八。万事荒唐，千秋惆怅，神话从头说。天阶卧看，新凉如水夜色。"}