{"id":"1125289","title":"元日词 内廷","dynasty":"宋","author":"晏殊","text":"玉殿初晨淑气和，璧池冰解水生波。龟台圣母增年历，万寿无疆积庆多。献寿椒花泛渌醪，迎祥朱户怙仙桃。彤庭玉殿炉烟起，霭霭卿云瑞日高。池冰初解雪初消，十二重城晓日高。飒飒和风绕珠树，千年春色在蟠桃。三百六旬初一日，四时嘉序太平年。霓衣绛节修真箓，步武祥云奉九天。"}