{"id":"814783","title":"宾兴宴赋诗二首","dynasty":"清","author":"金朝觐","text":"槐花争趁桂花黄，簌簌青芬拂客裳。有子读书真乐事，看君挟策上名场。秋风展骥嘶长路，春雨听莺到建章。今日堂前将进酒，江南司马一称觞。从事丹铅孰后先，棘闱几度际蟾圆。万年嘉会开恩榜，八月崇阳预庆筵。华国文章争气运，逢时利器尚钻研。我今伫听檐前鹊，知有佳音特地传。"}