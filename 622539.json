{"id":"622539","title":"中秋日送尔韬报最同舟至铺前溪泛月言别","dynasty":"明","author":"郭之奇","text":"每旦情不惬，无那秋光嬲。忽闻长铗歌，归去当兹晓。溯流从一方，荷风穆清醥。漫将郭泰舟，一向冯车绕。苍蒹拂暮潮，层阴度轻鸟。余来君意舒，君去余心悄。何期百载心，暂折秋林杪。餐鱼厌鳄溪，望鸿思云表。云表有天逵，金台堪远眺。忆自金台来，旭日当空皦。陋彼燕宫筑，独与虞门绍。嗟予忝骏骨，况君真騕袅。行矣慎驱驰，勋节咸兹肇。使君宰天下，亦如烹鲜小。鸣琴不下堂，百里开纷纠。逐寇扫千妖，赈饥生万殍。凡此特两端，口碑垂亿兆。岂知至化源，所贵能无扰。黄山日巍峨，玉水时深窈。颜色留水山，胸期在缥缈。苦调托长吟，离月今宵皎。"}