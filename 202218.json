{"id":"202218","title":"澄江静如·缪蹈江海迹","dynasty":"宋代","author":"李廌","text":"缪蹈江海迹，吾生靡怀居。役车窘阴雨，蒸腐败衣袽。晨昏雷声中，我怀何时舒。秋阳出顽云，杲杲照我裾。言登秋风阁，乘兴安可徐。猗纡下铜鞮，缥缈凌紫虚。锦叶眩林表，金包垂霜余。栖苴寄榛莽，潦痕在菰蒲。我游获所适，况乃弗为鱼。放意宇宙间，所至皆吾庐。"}