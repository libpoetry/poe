{"id":"724794","title":"宋章庙乐舞歌十五首 其十五 休成乐","dynasty":"南北朝","author":"殷淡","text":"酾醴具登，嘉俎咸荐。飨洽诚陈，礼周乐遍。祝辞罢裸，序容辍县。跸动端庭，銮回严殿。神仪驻景，华汉亭虚。八灵案卫，三祗解途。翠盖耀澄，罼奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。"}