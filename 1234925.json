{"id":"1234925","title":"赠友人","dynasty":"元","author":"邓牧心","text":"我在越，君在吴，携书邀我游西湖。我还吴，君适越，遥忆三江共明月。明月可望，佳人参差。与君携手西湖上，相思空诵停云诗。知君去扫严陵墓，祗把清樽酹黄土。浮云茫茫江水深，感慨空劳吊今古。孤山山下见陈实，连骑东来踏春色。湖边千树花正繁，莫持春风吹雪白。有酒如渑，有肉如陵。鼓赵瑟，弹秦筝。与君长醉不用醒，何如千秋万岁名。"}