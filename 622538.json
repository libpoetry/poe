{"id":"622538","title":"送澄海令吴斯椒北观斯椒专以文章诱士不任刑政作三十韵诗宠之且以劝之","dynasty":"明","author":"郭之奇","text":"古人不可见，循吏亦已远。试为左右容，阿墨何相反。陵迟叔季日，毁誉俱混混。岂不贵循良，谁甘露愊悃。岁计或有馀，背憎多朝噂。是以巧宦情，趋末不趋本。时心日竞驰，之子气深稳。自从海邦来，怀抱终恳恳。厌操新发硎，时出旧琨琬。开襟向澄流，须眉明淡婉。绿水照琴书，春风动襫蓘。每痛鹰鹯语，惟求损又损。顑颔事上官，亦未甘肥遁。携彼仁心质，时垂冰雪幰。论文款柴扉，耽幽宿蕙畹。清谈废早衙，苦讽忘昏饭。枳棘虽暂栖，荪蘅堪偃蹇。人每颂金锡，尔毋逊赫咺。吴祐在胶东，冰夫从风偃。闭阁每自思，布衣终却返。今人不古如，古意凭今挽。我畏滔汶流，恃尔为堤堰。我思恬漠乡，恃尔能终恳。勖哉之子怀，他心独予忖。携持共千秋，岂惟时世键。我闻密令名，非为华貌烜。行已在清浊，所记胡矛盾。已浊清何存，去华名未晚。文翁教可成，太丘声亦焜。谁道南宫台，不附褒德衮。"}