{"id":"409039","title":"终南圆明寺题壁 其四","dynasty":"近现代","author":"严雁峰","text":"大壑青茫茫，云失琉璃殿。客路蓼藤中，夕阳目瞑眩。何年巨灵怒，鬼斧指挥斩。胶戾陀钩梯，岗岔起人面。仰攀羲驭行，俯从俞骑转。逆折巘窊隆，倒穿树葱茜。天乐忽当头，彩虹夹日炫。仙人五色队，飘飘去如箭。东林有肉芝，殷红贵于弁。咫尺欲采之，回身遂不见。"}