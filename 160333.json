{"id":"160333","title":"和刘郎浴观音予置酒见贻","dynasty":"宋代","author":"韩维","text":"禅关严城侧，深靓辟华构。方吾挟书来，值子出杅后。欣然出浊酒，谈笑坐清昼。三四同来人，颇喜出邂逅。牵衣起相酌，曾不烦劝侑。纷披索潜逃，顾壁恨无窦。不谓一樽乐，有逾万金寿。瓶罍忽已竭，余兴不自收。走登故人堂，拜叙十年旧。夜深跃马归，不畏妾妇诟。"}