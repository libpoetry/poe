{"id":"1128099","title":"月珠寺明月楼","dynasty":"宋","author":"程少逸","text":"秀爽盘空翠不收，阴晴俱好更宜秋。沧江也爱楼头月，故抱青山月样流。楼面环开紫翠屏，峨眉瓦屋共前楹。莫嫌鸥鹭时来去，正要微云滓太清。江上群峰泼黛浓，水村烟渚夕阳红。一声啼鸟催耕去，何处龙归急雨中。风菜差差午暑清，眼明茶碗打花轻。蒲团小歇谁惊起，簌簌楠花落雨声。饮罢茶瓯未有言，各归窗底默参禅。僧房睡息齁齁起，倒著绳床我亦眠。秀壑阴崖列翠微，光风瑶草日晖晖。林深不放棋声出，怕触归云作雨飞。"}