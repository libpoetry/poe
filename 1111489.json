{"id":"1111489","title":"寄夹谷书隐","dynasty":"宋","author":"何梦桂","text":"巅崖一落费攀跻，汲绠千寻重挈提。往事雪中鸿印迹，旧恩堂上燕衔泥。钱塘东去江涛远，银汉西流斗柄低。天地秋风黄叶老，年年春在故桃溪。当年曾忆赋高唐，回首邯郸事渺茫。黄阁故人千里月，青山老我半头霜。交情脉脉园中柳，忧思悠悠陌上桑。吹断参差天欲暮，薄言兰芷寄衡湘。"}