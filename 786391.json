{"id":"786391","title":"王君友竹索题简端","dynasty":"清","author":"洪繻","text":"相闻不相识，日日望新城。每逢北人至，辄询君姓名。君家在何处？迢迢新竹路。忆昔承平年，驱车城外度。可惜迟闻君，彼时未回顾！一自丧乱初，始得君素书。知君诗学好，展卷再欷歔！灰烬兵燹中，播土扬琼琚！伤心各悽恻，将诗慰离索。卷里起秋声，中有胡笳拍。陆公昔乱离，哀音鸣郁噫。至今呼望帝，千载有馀悲。杜陵不可作，愿君长咏诗！"}