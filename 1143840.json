{"id":"1143840","title":"次韵谢李寅之鄂渚见寄","dynasty":"宋末元初","author":"方回","text":"龙沙象徼各行役，汉树江云频寄诗。政尔一天心不隔，其如两地梦相思。投簪得谢今无事，命驾寻盟会有时。未爱镜湖矜敕赐，更能宣室对神釐。叩户惊传千里使，开缄快睹七言诗。古希年迫公犹健，不仕风高我所思。儿大知书聊慰意，家贫食粥亦随时。迩来稍喜休兵革，赛社秋场醊祭釐。"}