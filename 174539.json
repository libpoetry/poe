{"id":"174539","title":"望灵山·岳镇古所录","dynasty":"宋代","author":"韩元吉","text":"岳镇古所录，兹山谅其遗。忆从西江来，恍惚欣见之。初疑春雨晴，云物出怪奇。稍稍对岩壁，森森面岭奇。纷纭类列障，散漫如连帷。磅礴千里间，众景皆奔驰。颇讶地轴涌，未觉天柱亏。不让昆仑高，遂使泰华移。诸峰七十二，磊砢略可推。骈观拥佛髻，远睇凝蛾眉。大或覆钟鼎，细亦铦刀锥。石櫃一何高，梯天此为墀。崩腾铁马群，中有大将旗。身居万石贵，气压累卵危。雄杰亦莫床，清深亦余姿。蛟螭护绝磴，草木忘四时。岂知水晶宫，閟藏神所司。阴崖彼何灵，颈断不敢悲。"}