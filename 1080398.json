{"id":"1080398","title":"和汪教授","dynasty":"宋","author":"吕本中","text":"羡君须作缘坡竹，饱饭我诗声彻屋。闭门不出动经旬，坐看禅房花柳簇。却记冰霜动地时，半夜小园风折木。一尊相对任浊清，三径闲行漫松菊。长篇短句动盈轴，想像清香有馀馥。问君何以得此妙，未润只缘山有玉。我穷犹敢和君诗，不留和气满脐腹。搜寻险韵少工夫，敢与诸公斗迟速。"}