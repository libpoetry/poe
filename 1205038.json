{"id":"1205038","title":"沁园春 题画骷髅","dynasty":"元","author":"吴镇","text":"漏泄元阳，爷娘搬贩，至今未休。吐百种乡音，千般扭扮，一生人我，几许机谋。有限光阴，无穷活计，汲汲忙忙作马牛。何时了，觉来枕上，试听更筹。古今多少风流。想蝇利蜗名谁到头。看昨日他非，今朝我是。三回拜相，两度封侯。采菊篱边，种瓜园内，都只到邙山土一邱。惺惺汉，皮囊扯破，便是骷髅。"}