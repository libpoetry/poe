{"id":"177700","title":"故殿中侍御史荥阳郑公","dynasty":"宋代","author":"王禹偁","text":"柱史有名迹，清才自天纵。构思庆云合，落笔醴泉涌。歌诗与文赋，铮铮人口讽。扬袂入泽宫，鹄心一箭中。恃才善戏谑，负气好侮弄。大志有谁知，细行乖自讼。小谏事世宗，惕惕佩光宠。太祖方历试，握兵权已重。上书范鲁公，先见不能用。历数不在周，讴谣卒归宋。汗漫失屠龙，接舆遂歌凤。行荷伯伦锸，高卧毕卓瓮。神德不为嫌，优待台谏俸。晚求万泉令，吏隐官资冗。一旦随朝露，识者弥哀痛。无子嗣家声，身世若一梦。文编多散失，人口时传诵。空持一器酒，何处浇孤冢。"}