{"id":"697828","title":"春日书情","dynasty":"明","author":"胡奎","text":"雨晴山径净无苔，犹有閒人作伴来。满抱离情浓似酒，春风吹上小桃腮。鹧鸪啼处雨初收，贪看青山不下楼。纵使山高千万丈，也应不隔异乡愁。诗瘦非关病折磨，野棠花落奈愁何。沅陵江水深如海，不似徐卿别思多。思家千里日如年，借得禅房静处眠。灵鹊有声催梦醒，敲门人送买船钱。"}