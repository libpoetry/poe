{"id":"1104917","title":"月三章","dynasty":"宋","author":"孔平仲","text":"夜如何其月在隅，问行何为乃踌躇，海波压轮不得驱。中庭有客心不乐，欲挽玉兔鞭蟾蜍。夜如何其月正美，起视万物如明水，山魈避人鬼火死。中庭有客立不移，何暇眼力看箕尾。夜如何其月落愁，光辉奄奄星益稠，白云拥汉波不流。中庭有客心不乐，放志万里谁能收。"}