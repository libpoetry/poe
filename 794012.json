{"id":"794012","title":"咏史三十一首 其十九","dynasty":"清","author":"黄毓祺","text":"晋室胡然东，起于镇建业。露次躬甲胄，遍移四方檄。稽留斩督运，北征期刻日。推心司马导，每事必咨决。江河既云异，神州宜戮力。何至作楚囚，言之殊激烈。究竟君臣间，复雠不甚切。初无大机用，小小自树立。接士则以谦，足用则以啬。政事以清净，主谋技粗毕。尔时有心人，吾敬祖生逖。纠合谱骁健，言于安东曰。戎胡毒中土，遗民苦残贼。人皆思自奋，命将出师急。诚使如逖者，部署相统率。望风争响应，岂患无豪杰。渡江抵中流，慷慨歌击楫。誓必清中原，不信如皦日。先是两主簿，司州同寝息。此声非恶声，起舞自中夕。良马轻著鞭，果先刘越石。尝闻伐猃狁，诗人美尹吉。所以能成功，张仲在君侧。然则士雅军，岂非茂宏责。当其初遣时，应请聊塞白。簿具千人廪，布止三千疋。起冶自铸兵，铠仗曾不给。迄夫驻雍邱，甘苦共士卒。约已务施予，新附勤抚纳。经略河以南，荡焉剪荆棘。练兵仍积谷，指顾取河北。国将有内难，王刘方搆隙。大功知不遂，怏怏抱病殁。江左遽偏安，不思进咫尺。谁料王丞相，衰飒至此极。其心爱一隅，用之恐并失。幽冥逢镇西，可能无愧色。即今寰海沸，龙蛇正杂遝。咿喔邻鸡鸣，时贤酣枕席。我此一瓣香，敬为豫州爇。"}