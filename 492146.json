{"id":"492146","title":"题刘善初草意亭十二韵","dynasty":"明","author":"刘崧","text":"庶草含生意，高人秉性灵。十全推药物，千古重图经。畦掩霜芽绀，林团雾叶青。苍根蟠石罅，柔蔓络岩扃。煖火时蒸术，长镵亦斲苓。香浮苏井橘，甘绝楚江萍。饮圣谙殊味，传奇识异形。远应探北岳，幽合泛南溟。辽曼同三岛，芳鲜自一庭。悬壶花底市，捣臼竹间棂。瞑眩怀祛疾，从容冀引龄。早苏民瘵剧，兼慰客愁醒。"}