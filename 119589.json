{"id":"119589","title":"题六么后·爱爱少日淫奔女","dynasty":"宋代","author":"陈造","text":"爱爱少日淫奔女，爱爱死作贞烈妇。东隅一跌收桑榆，竟得作名传乐府。男子处死正自难，此女励志雪柏寒。至今挺挺在人自，诗翁作诗生东刊。谁翻此诗入宫羽，檀唇缓歌细腰舞。直掩霓裳羽衣曲，更问离魂馈浆女。且玩此舞空金卮，莫奏此曲增悲凄。兰摧蕙枯昆玉碎，不如人家嫁狗随狗鸡随鸡。百年佳丽终枯骴，汝名芬芳无已时。舍生狥义渠安之，而我更用兴悲为。我悲所悲人不识，抚事怀人悼今昔。翻云覆雨行路难，君不见买臣之妻彦升客。"}