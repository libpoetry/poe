{"id":"309917","title":"水龙吟·小楼夜坐盈耳秋声感赋长调","dynasty":"现代","author":"邓桐芬","text":"碧天如海沉沉，倚楼愁对残宵迥。浮云万态，边鸿凄唳，忧怀难摒。撼瓦惊雷，鸣檐急雨，悚然倾听。待长空满目，临街又怯，斜栏外，秋风劲。太息漂萍断梗，况明朝、阴晴无定。乌啼月落，帘深梦浅，灯摇魂冷。紫陌迷尘，晓阴入望，坠瓶沉井。任重门自掩，沧江老卧，过时光永。"}