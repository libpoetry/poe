{"id":"483146","title":"题王金吾所藏徐熙秋荷鸳鸯翡翠图","dynasty":"明","author":"揭轨","text":"江南画史谁第一，徐熙写生妙无敌。宝轴多藏卫霍家，香奁尽贮金张室。忆昨华清水殿西，夜深轻辇随风移。清香冉冉落歌佩，秀色娟娟侵舞衣。晓来宫阙秋风起，翠倒红欹玉池里。不禁摇落恨无穷，惊叹年华逝流水。芙蓉小苑曲江头，烟景萧疏异昔游。披香露冷鸳鸯怯，太液波寒翡翠愁。将军留客多幽暇，清簟疏帘时看画。就中宋玉最多情，秋思都将彩毫写。"}