{"id":"766961","title":"二郎神 冬夜","dynasty":"清","author":"俞士彪","text":"数声银箭，又历过、云山千里。叹好梦难凭，幽欢无据，赢得一番憔悴。起向纱窗恹恹坐，独自个、没些閒事。便熏暖衾窝，依然再睡，也无滋味。犹记。年时欢聚，倚娇佯醉。把翠钿轻卸，玉梅笑撚，问道閤门关未。惆怅别来，年华如瞬，又是淹淹残岁。无限恨，空有灯前剩酒，枕边清泪。"}