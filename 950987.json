{"id":"950987","title":"米元章临谢安八月帖赞","dynasty":"宋","author":"岳珂","text":"八月一帖，无为宝晋之刻，则其初也。兵燬而后重取而镌，遗其精而得其粗也。京口供军之碑，绍兴所传，芾之书也。此帖亦其同时，同出于尚方之储也。芾之嗜帖，所谓麻纸十万，足以验其平生之工夫也。字与跋皆不同，盖所临虽出一手，而其所得之时日则殊也。供军帖字之所以寡，出于率意之真，而此二帖则皆临而非摹也。京口海岳，芾所居也。两临本之并传，尚可以见其人之绪馀也。"}