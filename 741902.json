{"id":"741902","title":"汪刺史守愚修元遗山先生墓诗以纪之","dynasty":"清","author":"伊朝栋","text":"金源有诗人，文采兼亮节。瓣香绍坡谷，夕秀启虞揭。同时李与辛，俯首敢颃颉。孤臣念君国，白雪盈华发。青城阅古今，日望蔡州泣。国亡不复仕，著书自怡悦。遗墓傍五花，七字表荒碣。阅世五百年，白杨风凄咽。残碑牛砺角，华表采樵折。耕稼魏公庄，后嗣谁抚恤。忻州值贤牧，异代吊往哲。新营文献祠，杞菊荐蠲洁。五读中州诗，仰止先生切。剩欲驱车游，遗像晋拜谒。振衣野史亭，凭眺延山月。怅望寄千秋，此愿空蕴结。"}