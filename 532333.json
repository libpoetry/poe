{"id":"532333","title":"寄竹坡施先生昆玉","dynasty":"明","author":"朱浙","text":"尤川古邑佳山水，双峰㠝屼水清泚。地远民风淑且闲，渔钓还多隐君子。薄游已作廿年期，只今魂梦长依依。扁舟欲往关山阻，一雁不来音信稀。极目溪云拥溪树，君游是我曾游处。漫题短句送君行，直把愁心向君去。地主竹坡好弟兄，论交结识旧有情。班荆坐爱苍苔煖，携手时闻寒玉鸣。一从放逐更多病，寂寞郊扉掩芳径。摧落平生四海心，真如絷骥气空横。君到尤中见故人，为余传语寄情亲。木兰烟水壶公月，短发蓬松一角巾。"}