{"id":"281471","title":"琐窗寒·再和豁轩","dynasty":"现代","author":"林朝崧","text":"未惯生离，那堪死别？隔重泉远。欲寻去处，妙子稠桑难唤。乍新巢双栖未安，叹伊福薄侬缘浅。忆廿年流落，牛衣鸿案，苦俱尝遍。长短，前因恋。纵早替量珠，未成孤雁。知音会意，争似倩魂难返。对灯前春风画图，绿窗鬓影长梦见。忏情痴便欲灰心，去乞伊蒲饭。"}