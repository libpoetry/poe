{"id":"830734","title":"郑所南画兰卷樊山所藏元明题者三十余人末有张文襄题诗樊山自题七言长篇一绝句八皆丁未都中作也","dynasty":"清末民国初","author":"沈曾植","text":"硾光闇脱由拳纸，小字凋残丁子尾。尖豪破墨不破水，元是孤臣泪铅泚。昔为王者九畹香，今扫僧残一锥矣。图中两花间九叶，左方长短参差七。六陵云黯一星移，白雁声催北风急。右方二叶短复短，心在零丁海洋畔。可知正统远仍存，块肉犹延丙丁算。国香零落天之涯，国殇毅魄怀王知。南翁傥有南公语，本穴嗟当木坏时。呕血总为天水碧，啼魂常抱冻青枝。当门翻恨无摧折，祭鬼何妨入炼持。遗事郑陈韩各写，精爽何分在朝墅。刳心史已瘗承天，代舞灵应依亳社。沧桑几度红羊换，长卷珍留清閟玩。题诗原是太平年，黄閤紫枢眉寿愿。十年我辈草间存，一老不遗箕尾远。酒阑坐客重披看，若有人兮泪如霰。呜呼舜禹之事盗蹠章，昔为狄灭今梁亡。西州华屋渺龙荒，马策余泪秋淋浪。我无桥亭之砚端筴知阴阳，亦无西台竹如意。朱鸟有噣空彷徨，《春秋》不作《骚》不光。萧艾变化兰无芳，提笔掷笔歌慨慷。人间谁要埋忧地，一往牢愁天上寄。"}