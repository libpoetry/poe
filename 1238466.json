{"id":"1238466","title":"白苧舞词","dynasty":"元末明初","author":"张宪","text":"吴宫美人青犊刀，自裁白苧制舞袍。轻云冉冉白胜雪，《激楚》一曲回风高。九雏凤钗篸紫玉，长裾窄腰莲步促。翩翻素袖启朱樱，金笼鹦鹉飞来熟。馆娃楼阁摇春晖，台城少年醉忘归。璚窗绮户锁风色，桃树日长蝴蝶飞。倾城独立世希有，罢吟《绿水》停《杨柳》。急管繁弦莫苦催，真珠剩买乌程酒。"}