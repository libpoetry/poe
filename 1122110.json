{"id":"1122110","title":"家园即事十三首","dynasty":"宋","author":"郑清之","text":"水满横塘占晓凉，莲腮霞举叶云生。鱼儿富贵真难比，翠盖红妆拥队行。新竹地肥方怒长，幽花晚发自欣荣。飞来野蝶多情思，不逐蜻蜓点水轻。池荷岸竹閟寒清，肱枕攲眠梦欲成。珍重西邻知好事，隔河送过读书声。千岩万壑自秋春，静处观山能几人。叠得假山人竞看，世间宜假不宜真。绿阴乐静未号蝉，藕叶扶娇汎水眠。输杀蜂屯深闭壁，峙粮宿饱蜜中边。侏儒饱愧东方朔，妪母呼回郭舍人。博局由来更胜负，雉卢那复较疏亲。早作南风午北风，暄凉翻手雨无踪。田翁举似霖霪日，脚踏鸣车笑杀侬。书带环生缭岸青，叶间虫篆学阳冰。墨池文冢非难化，芝菌从教子厚蒸。树底鸣鸠相唯诺，花间飞蝶自绸缪。二虫得失聊堪笑，鸿鹄谁能问弈秋。游鱼绕石日千里，反舌鸣声已百能。老鹤易饥增廪稍，乳鸡勤哺领孙曾。客有可人君子竹，书无同至大王风。此风此竹堪谁共，着得茶经桑苧翁。人心似铁炉犹在，世事如棋路不移。闲著目光牛背上，英雄千古竟儿嬉。老红拟佔春光住，嫩绿枝头更娇妒。随风宛转未肯落，犹作霓裳羽衣舞。"}