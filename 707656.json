{"id":"707656","title":"拗歌","dynasty":"明末清初","author":"卢若腾","text":"拗叟性拗好必天，天可必乎恐未然；若道天终不可必，何以今年异去年。去年争构连云宅，去年争置膏腴田；去年二八娉婷女，明珠争买不论钱。得陇望蜀意未足，营谋最巧祸最先；良田广宅皆易主，娉婷伴宿阿谁边！狐死兔悲亦何益，后视今犹今视前；此翁留得记性在，虽无急性总无偏。转祸为福固有道，惟应刻刻念好还；人敢欺天天必怒，人解畏天天自怜。听我长歌泄天秘，莫笑拗叟拗而颠！"}