{"id":"1130080","title":"庐山杂兴","dynasty":"宋","author":"释道潜","text":"溪石斑斑舞碎光，岩花冉冉馥幽香。当时吴猛逢山处，金阙横开在上方。隔崖垂蔓蔚苍苍，隐见莓苔旧石床。定有飞仙集其下，月明时复度笙篁。高松夹道夕阳明，抱叶风蝉引细声。劝尔行人聊驻足，出山无物更能清。星渚江边月已生，石桥归路夜峥嵘。西风散入松千树，翻覆银河秋浪声。"}