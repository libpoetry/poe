{"id":"693366","title":"春日病中遣怀呈陈宪长二首","dynasty":"明","author":"苏葵","text":"春深花发柳将齐，无限韶光候品题。载酒未过杨子宅，寻诗谁泛杜陵溪。穿林蛱蝶看将舞，出谷苍庚想未啼。记取兰亭修褉日，浴沂童冠正堪携。荏苒韶华半已过，浴沂消息又如何。浣花溪上多黄鸟，濯锦桥边尽碧波。几日杖藜惭跛鳖，谁家箫鼓闹鸣鼍。花开花落悰情在，弄月吟风战病魔。"}