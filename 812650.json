{"id":"812650","title":"临江仙","dynasty":"清","author":"况周颐","text":"老去相如犹作客，天涯跌宕琴尊。上阶难得旧苔痕。帘深春梦浅，香冷夕阳温。拾翠心情消歇尽，东风不度兰荪。言愁天亦欲黄昏。断魂芳草外，何止忆王孙。一桁湘帘尘不到，除非燕子归来。吴天畅好碧于苔。月娥琼驾出，流照软金杯。明日阴晴君莫问，回灯又见花开。非花非雾即蓬莱。邻娃工度曲，弦管未须哀。约略琵琶商妇怨，春花秋月蹉跎。貂裘换后峭寒多。江山欹枕梦，风雨缺壶歌。明镜晓霜羞短发，负他云髻峨峨。相逢切莫误横波。雍门成旧曲，无计惜韩娥。杨柳楼台花世界，嘶骢只在铜街。金荃兰畹惜荒莱。无多双鬓绿，禁得几低徊。暖不成晴寒又雨，昏昏过却黄梅。愁边万一损风怀。雁筝犹有字，蜡炬未成灰。往事秦淮流不尽，棹歌悽断吴舲。揭天风色带潮青。斜阳非故国，名士又新亭。乞与相思红豆子，消磨记曲银屏。云阶月地各漂零。扶花成醉缬，仗酒破愁扃。画舫重温罗绮梦，捲波风急谁知。江南大好惜年时。水香山媚妩，花靥柳腰肢。可有青衫供换泪，故人消息还疑。倚阑心事绝悽其。长亭霜后叶，辛苦又辞枝。西北楼高云海阔，啸歌犹是狂生。閒愁莫误酒杯行。多情应笑我，皱水底干卿。过眼莺花成昨梦，梦回省识飘零。痴龙作雨亦悭晴。吹寒清角怨，何况带潮听。危坐促弦弦转急，新愁旧恨难论。秭归啼血到吴根。有楼皆蜃市，无地著桃源。劫外琴书须位置，要他相守心魂。少留清气在乾坤。珍珠休换字，金粉易成尘。"}