{"id":"197951","title":"送人赴雅州任","dynasty":"宋代","author":"李复","text":"去年送君走边州，今年送君入蜀道。上官南北不自知，风卷孤云离海峤。场屋争飞二十年，垂翼空归叹潦倒。绿衣晚出外家来，一命初忻慰枯槁。忆昨当途数论荐，谓君逸足须腾趠。故为羁絷尚淹蟠，区区课额量登耗。辞尊有义不辞卑，屈身斗禄贫亲老。蒙峰正在岷山西，新月残时行始到。连江地暖春无雪，天际春来气常早。君今此去春已尽，江山绿满花枝少。人生离别难为情，莫恋异乡风景好。杜鹃忽傍耳边啼，回首秦川泪斑草。"}