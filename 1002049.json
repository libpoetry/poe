{"id":"1002049","title":"续南有嘉鱼","dynasty":"宋","author":"曾丰","text":"维离之方，维丙之穴。谁幽尔宅，自濡自沫。惟性是适，与汩俱入。莫厝其罬，亦孔之黠。维夏之时，维孟之月。谁浪尔迹，于哺于歠。惟物是訹，与潏俱出。莫税其罼，亦孔之拙。天予之骨，其鲠如鲮。道与之肉，其糜如鯹。非美人口，可昌我龄。奈何薄味，从尔休声。曲氏倾意，人动情。虽彼相欺以机械，亦由自暴其神灵。彼名有累兮彼生，吾生奚用兮吾名。"}