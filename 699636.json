{"id":"699636","title":"金陵雪月仲春夜坐邀我不寐也冰几韵之","dynasty":"明","author":"郭之奇","text":"六朝金粉色，强半入冰壶。素岂为春绚，清宜向客癯。应知魂共濯，独有气相扶。羞杀千红紫，巧容出世沽。光非从素借，澹乃得明先。疑合还珠浦，微分种玉田。雒神初出水，虢国始朝天。一洗娇繁态，三春不敢怜。积水环庭瀰，舒华入幕窥。寒威春不恕，光泽夜初追。号召神仍漠，吸呼类若私。销沉清漏刻，幽韵窅相迟。常言春候悦，及此凛生威。碧汉收空肃，疏星拱极微。月能怀己洁，雪亦感知希。声臭两俱寂，精华五夜飞。万物交于气，惟兹召以神。漫邀春作主，反教夜为臣。得一清宁见，与参化育陈。吾将心共洗，此际问天人。天与幽人候，寤言矢勿谖。浅深河汉影，明灭斗星痕。嚣落孤存伴，澄馀别有根。阳春留郢调，炉火问寒温。"}