{"id":"684891","title":"送同年郭鹤野还朝四首","dynasty":"明","author":"王禹声","text":"仙郎新领度支章，儤直应含汉署香。十道徵求今太急，好将词赋托长扬。清灯寒夜共围炉，春月关情酒百壶。君去我留岑寂甚，独看灯月影犹孤。十年踪迹两浮沉，此日逢君潞水浔。无奈相逢又相送，临岐回首共沾襟。离筵三唱渭城春，君去莺花入夏新。身似潞河堤畔柳，频将青眼送行人。"}