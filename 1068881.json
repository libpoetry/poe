{"id":"1068881","title":"伯寓给事筑漫吾亭却寄","dynasty":"宋","author":"张扩","text":"漫郎昔为补衮客，面如严霜心如石。手披逆鳞不作难，肯为俗人借颜色。十年收身渺江湖，胸中了然一事无。焚香默坐已忘我，酌酒赋诗聊漫吾。秋风藕花开十丈，新筑危亭枕其上。客来口噤不得语，晚节自爱恐招谤。别君惝恍不记年，笈中谏纸尚几番。笭箵寄隐亦暂耳，漫乎漫乎谁谓然。"}