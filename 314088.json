{"id":"314088","title":"贺新郎·之何阜舟中作","dynasty":"清代","author":"陆震","text":"赋命羁人耳。笑还家、无多几日，轻装又理。天似催人孤艇发，特与西风甚利。挂一幅、蒲帆如驶。虽则离乡多感慨，恰舟行、安稳差堪喜。晚一碧，天光霁。阴晴更变须臾事。乍湖中、奔浑骤雨，杳冥无际。芦荻洲边风更逆，急缆船头须避。且愁向、篷窗沉睡。世路险夷俄顷判，叹人间、万事都如此。哀与乐，原相倚。"}