{"id":"693218","title":"渡江","dynasty":"明","author":"沈鍊","text":"江上春风暖复轻，春云淡淡碧波平。海门日涌蛟龙动，城上山连剑戟明。飞鹭巧迎帆影疾，鸣鼍遥答棹歌清。中流独有中原志，莫遣勋名愧祖生。一卧江东已十年，重听笳鼓泛楼船。春潮声细江流稳，夜雨痕多柳色鲜。佛寺午钟惊鹤起，神州远岫见龙缠。䧺图王气俱堪赋，酾酒临风思渺然。"}