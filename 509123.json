{"id":"509123","title":"同年王参议孟育从事军中久矣今升左参政予与总镇两广太监陈公总兵官平江伯陈公重其为人而惜其去载酒饯行诗以华之","dynasty":"明","author":"韩雍","text":"壬戌之春金榜开，百五十人同日喜。三十年来渐凋谢，落落晨星不多矣。怜君素有冰蘖操，作官久淹甘自已。方今用贤尚恬退，忽报乔迁向南鄙。我闻滇南古夷地，皇明抚有非昔比。君能治理如中州，风俗应须变淳美。瘴烟初消天日明，碧水丹山照金紫。青油幕下行装发，囊箧萧条只图史。府僚诸老尚含情，况我情怀曷能止。江亭一杯聊叙别，浩浩长风布帆起。到时若上五华山，东望传书慰知己。"}