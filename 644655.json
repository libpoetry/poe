{"id":"644655","title":"应教恭赋静妙轩","dynasty":"明","author":"方孝孺","text":"世故役群动，方寸如旋蓬。孰知神妙理，乃在玄默中。至人本无为，清明常在躬。百念寂不起，湛然与天通。庶政或前陈，听断每从容。化原有馀地，善应无留踪。斋居乐康时，炉熏飏微风。忘言对缥帙，端拱师黄农。玆惟文献邦，富庶古莫同。载敷嘉靖治，会见跻时雍。"}