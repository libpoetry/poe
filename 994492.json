{"id":"994492","title":"西湖月 其一 自度商调","dynasty":"宋","author":"黄子行","text":"湖光冷浸玻璃，荡一饷薰风，小舟如叶。藕花十丈，云梳雾洗，翠娇红怯。壶觞围坐处，正酒醁吹波红映颊。尚记得、玉臂生凉，不放汗香轻浃。殢人小摘墙榴，为碎掐猩红，细认裙褶。旧游如梦，新愁似织，泪珠盈睫。秋娘风味在，怎得对银釭生笑靥。消瘦沈约诗腰，彷佛堪捻。"}