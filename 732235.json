{"id":"732235","title":"若耶溪望对岸云门诸峰云中有三十六湾溪流宛转会日暮无人至路口而返","dynasty":"清","author":"徐波","text":"秋溪如月上，转泛无终穷。微波出城路，几树迎船风。众虑一洒濯，远色久玲珑。峰影半水面，秦望标其空。人间仰苍翠，山中闭洪濛。思乘青竹筏，周流元气中。日落松柏里，先夜水仙宫。风云多气势，独立怵余躬。灵境遂相失，分手但西东。"}