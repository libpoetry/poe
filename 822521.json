{"id":"822521","title":"摸鱼子 其一 用遗山芳华怨填","dynasty":"清末近现代初","author":"周岸登","text":"问人间、画工谁画，娃儿十八眉妩。仙人玉骨来天上，娇踏雁沙金缕。春是主。又可奈、朝云一片难成雨。辞枝坠羽。听轧轧东华，香车送出，都是断肠语。芳华误。亦有通侯戚膴。金鞯貂帽何许。相如四壁堪偕老，奚事白头轻赋。花也妒。莫更向、琵琶弹作离鸾谱。零歌剩舞。怕蝶恼蜂迷，珠啼翠怨，飞絮委尘土。"}