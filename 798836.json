{"id":"798836","title":"西子妆 端午夕对月，和蕙石","dynasty":"清","author":"杨玉衔","text":"孤影伴愁，短歌送节，举目天涯愁满。秦关尘涨楚江昏，吊湘累、芷兰哀怨。归帆似箭。更谁管、潮痕暗换。殢乡关，问晓风残月，凭谁能劝。连村晚。浴鹭春波，一水匀寒暖。时新眉样费商量，话西窗、青灯黄卷。风尘阅遍。享家帚、千金同玩。合我成三，月照琴楼酒盏。"}