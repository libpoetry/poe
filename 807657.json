{"id":"807657","title":"喜迁莺  华汉章招饮听苏昆生度曲","dynasty":"清","author":"陈维崧","text":"风帘霜院。有一派晴秋，暗萦窗练。酒辣侵唇，菊香扑鼻，黄雀紫螯初荐。正值客心悽处，那禁夜乌啼断。绛蜡底，恰白头贺老，江潭重见。离怨。言不尽，水市灯昏，试取檀槽按。宛雒家乡，武昌楼橹，往事暮云分散。愁似长空飏絮，泪比真珠脱线。君休唱，惹青衫湿了，再无人管。"}