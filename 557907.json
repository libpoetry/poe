{"id":"557907","title":"红梅赠萧文明进士","dynasty":"明","author":"张弼","text":"昔年梦踏西湖月，湖边万树胭脂雪。谁是东风第一流，格韵繁华更高洁。飞琼玉面醉霞浆，姑射罗裙淬新血。冷落浦仙招不来，白鹤无声翠禽咽。朅来骑马踏京尘，恰遇曲江红杏春。天上玉音传赐宴，绿袍乌帽探花人。醉中彷佛西湖梦，笑倩王郎为写真。王郎健笔间造化，领将红紫一番新。"}