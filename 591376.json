{"id":"591376","title":"赠邓绍先生","dynasty":"明","author":"欧大任","text":"吴楚幽人少，先生鹤氅翁。考槃章水曲，卜筑庾关东。五世长桑术，千秋禦寇风。道全心更逸，虑澹物俱空。隐几逍遥得，虚舟浩渺同。农经翻药荈，轩问察疲癃。内景篇犹在，先天画未穷。深居瑶草长，微咏綵毫工。曾遇壶中叟，更寻河上公。烟霞双敝屩，天地一冥鸿。白日金光满，青山石髓丰。柳垂陶舍绿，杏出董林红。贤妇齐眉客，曾孙置膝童。三生长寿域，九转大还功。岭接梅花国，湖连孺子宫。西江高士传，名在玉函中。"}