{"id":"813756","title":"夏日闲居杂咏","dynasty":"清","author":"汪缙","text":"吴趋盛豪华，阊门最繁剧。每苦炎夏蒸，烟火万家窄。曰余在戊辰，曾此设讲席。咿唔阛阓间，名利共物役。本性爱萧疏，时欲蜡幽屐。赖有羽人家，相望在咫尺。地古却炎晖，仙居世氛隔。幡高引远飔，下有对弈客。予心已欣然，藉草坐坛石。日色川上媚，烟光草际重。横塘夹修竹，十里蝉声中。我来古渡头，岁月多行踪。行踪一何多，言瞻墓上松。墓在塘之西，家住塘之东。时节须祭扫，悠悠一水通。秋林静虚白，春山霭空濛。气候良自佳，泛舟每从容。炎夏少经过，安知野趣浓。野趣浓如此，欣赏情何穷。"}