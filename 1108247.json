{"id":"1108247","title":"贺和仲移居","dynasty":"宋","author":"刘才邵","text":"狻猊群戏画难工，木梢翚飞面势雄。壮气定知如杜固，凿池肯复效燕公。好穿松竹跻云磴，别敞檐楹看碧空。更愿他年开北第，却留踪迹付隆中。苍官涌翠千株直，石栈斜飞一径通。爽垲真能明远目，嚣尘不动但清风。卜邻岂免烦王翰，相宅应兼出魏公。终使里名不虚设，先栽岩桂与分丛。"}