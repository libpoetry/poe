{"id":"1161119","title":"和左卫武仓曹卫中对雨创韵赠右卫李骑曹","dynasty":"唐","author":"孙逖","text":"林父同官意，宣尼久敬交。文场刊玉篆，武事掌金铙。道合宜连茹，时清岂系匏。克勤居簿领，多暇屏欢譊。美酒怀公宴，玄谈俟客嘲。薄云生北阙，飞雨自西郊。院暑便清旷，庭芜觉渐苞。高门关讵闭，逸韵柱难胶。枳棘鸾无叹，椅梧凤必巢。忽闻徵并作，观海愧堂坳。"}