{"id":"1077632","title":"晚出南康游庐山","dynasty":"宋","author":"李纲","text":"舍舟星子渚，遂作庐山游。空濛杳霭间，十里松桂秋。草木吐香润，泉石交横流。乃知山中物，一一皆其尤。岚逼空翠湿，峰高紫烟浮。心闲云出岭，眼净龙还湫。月壑夜窈窕，风林晚飕飗。稍闻钟磬声，迥觉梵宇幽。平昔念清赏，孰云今乃酬。似非人间境，须向物外求。顾揖虽不暇，吟哦浩难收。聊将诗纪行，一洗他年愁。"}