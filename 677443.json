{"id":"677443","title":"赋得淡泉歌赠张君","dynasty":"明","author":"胡直","text":"里内张君生绰约，雅抱似欲翔寥廓。家学早传张仲景，前身应是孙思邈。曾饮长桑上池水，视脉还如睹三膜。投剂几回死转生，救人何啻饥连渴。不将蓬蔂异高门，当关百唤百不诺。吾衰归卧衡庐交，反关谢客门罗雀。三径荒芜竹树新，惟君来往穿林薄。借问张君何所嗜，生爱清泉恬自乐。神方不藉九转丹，淡尽凡情即仙药。"}