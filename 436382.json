{"id":"436382","title":"暇日意行姑射山下奉借遁庵先生山堂听雨韵简诗社诸君","dynasty":"金末元初","author":"段成己","text":"散策步幽岩，所遇良可喜。恋恋蝶绕衣，涓涓泉入耳。俯仰天地閒，一物莫非已。暄妍坐阅春事芳，飘飘思与春风长。呼童置酒饮花下，风来满袖携花香。白白红红纷涧谷，恍然身世如河阳。东风吹落山头雨，山鸟催归共人语。拂苔便欲枕流卧，却恐傍人笑孙楚。眼看六合尘土满，归袂翩翩去何所。乘风更拟淩清空，人閒无处寻方蓬。"}