{"id":"528841","title":"南宫北郭踏雪","dynasty":"明","author":"陆深","text":"前夜维扬玩寒月，今朝燕冀寒踏雪。百年快事能几回，谁料兹行两奇绝。漠漠郊原一掌平，纷纷珠贝缀难成。玉堂瑶圃随行上，缟带银杯逐步生。复有软舆和盖重，何似渔翁一蓑冻。白马翩翩千里骄，红旗闪闪长亭送。臂鹰走狗谁家儿，颇忆东原年少时。双飞一箭穿云下，九尾千年匝地驰。壮气老来馀白首，熊裘貂帽鹅黄酒。扫竹寻梅何事无，柳絮梨花随处有。东方又动朝日红，耀色流光四望通。矮屋欲埋孤出栋，遥山先映最高峰。试问天公资发育，前须巽二后滕六。苍生赤腹望丰年，黄扉紫阁尤惊目。谁持坚白攻异同，燮理调和唯至公。不见狻猊巧抟换，消得东皇一夜风。"}