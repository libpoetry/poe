{"id":"786369","title":"叛将献船纪事","dynasty":"清","author":"洪繻","text":"国家倾帑藏，百万具一船。上置穿山炮，下置激火轮。熬波出巨浪，蒸气成黑云。海上习攻战，拟扫狂鲸氛。寄之不得人，如山强负蚊。今春威海卫，十船成一群。将者丁汝昌，巾帼而从军。怯懦不成夫，反侧以事君。求降附敌人，颜厚徒逡巡。十重如铁甲，岂谓铁军门！平生事横行，一旦竖降幡。北洋为夺气，此罪海难论！其人服毒死，狗贱何足闻！不行连坐律，国法何由均！尾闾狂波泻，沧溟白日昏。峨峨海上舟，竟使巨鱼吞。地上称利器，铁车登昆崙。海上称利器，铁船荡乾坤。覆辙乃如此，无人器奚云！枉自开船厂，万亿掷金银。四海竭脂膏，仓卒付沈沦。枢府皆屏息，忧惧动至尊。我谓无海战，陆守势仍存。割地势乃坏，痛哉海沄沄！"}