{"id":"806453","title":"酹江月五首 其一","dynasty":"清","author":"蒋士铨","text":"推篷一笑，喜十年重见，庐山面目。问讯匡君无恙否？五老须眉如夙。日照香炉，云生鹤观，雪挂康王谷。银河倒卷，青天乱酒飞瀑。我欲左拍徐凝，右携李渤，共跨先生鹿。小载玉渊潭上酒，料理百钱青竹。松下吟诗，云中倚剑，坐看黄冠局。掉头一问，山灵可有缘不？"}