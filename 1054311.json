{"id":"1054311","title":"和萧十六人名 其四","dynasty":"宋","author":"孔平仲","text":"为怜城郭太留滞，知子思家方闷睡。故停车马良久住，相顾雍容情益至。楼高适意同一登，目极四周堪远视。野田横望绕天涯，梅朵开齐映江涘。冬温庭筠尚抽笋，僧房乔木阴铺地。丘樊嘉遁素有心，萧萧思话山中事。清杨俊迈君自许，鲁国渊源吾不坠。与君诗战奈何休，抑扬雄思聊书志。"}