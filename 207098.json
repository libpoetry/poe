{"id":"207098","title":"题李君亮义概堂","dynasty":"宋代","author":"叶适","text":"分飧人所能，多至逾万亿。一朝可趣具，寒暑三十易。古之轑釜者，其始盖未惜。怀哉西方士，义重见寡特。招呼几州氓，岁岁青黄食。雷声匕筹动，动涌床座窄。昔我手行粥，今也愆膂力。忆汝身自孩，又抱儿子吃。岂有不足叹，幸无嗟来色。天为产厥孙，文射最高策。劳君太史令，乞彼峨眉伯。出处善知时，教训陶美泽。筑堂事遗像，雅颂镌众墨。我歌则后矣，猗歟缀周什。"}