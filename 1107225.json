{"id":"1107225","title":"秋夜","dynasty":"宋","author":"丘葵","text":"缺月黄昏照短垣，一灯明灭尚留残。衰颓但觉风霜苦，忧患不知天地宽。坐想兴亡成感慨，起瞻星象倍辛酸。冻琴弦断书帷冷，槭槭庭梧半夜寒。纷纷败叶已辞林，四顾凄凉夜色深。月伴征人惊梦枕，风摇戌妇捣衣砧。失群孤雁千山影，无数寒虫四壁音。满目乾坤都是恨，头毛白尽更愁吟。"}