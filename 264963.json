{"id":"264963","title":"百字令·和永嘉夏承焘兄长安见赠韵","dynasty":"现代","author":"王陆一","text":"江山摇落，似宋玉悲余，微辞容冶。不误孤军天下力，往事心头犹画。草檄研冰，移军没雪，笳鼓飘零乍。大风乡里，一时豪意非寡。便数成毁难期，风华自惜，寂寂君休讶。都送故人生死去，不到哀弦陶写。北梦如荒，东林何事，相与樽前话。西窗暗雨，数声清角吹下。"}