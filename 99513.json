{"id":"99513","title":"云龙山观烧得云字","dynasty":"宋代","author":"苏轼","text":"丁女真水妃，寒山便火耘。陨霜知已杀，坯户听初焚。束缊方熠燿，敲石俄氤氲。落点甘泉烽，横烟楚塞氛。穷蛇上乔木，潜蛟蹑浮云。惊飞堕伤雁，狂走迷痴麏。谷蛰起蜩燕，山妖窜夔羵。野竹爆哀声，幽桂飘冤芬。悲同秋照蟹，快若夏燎蚊。火牛入燕垒，燧象奔吴军。崩腾井陉口，万马皆朱幩。摇曳骊山阴，诸姨烂红裙。方随长风卷，忽值绝涧分。我本山中人，习见匪独闻。偶従二三子，来访张隐君。君家亦何有，物象移朝曛。把酒看飞烬，空庭落缤纷。行观农事起，畦垅如缬纹。细雨发春颖，严霜倒秋蕡。始知一炬力，洗尽狐兔群。"}