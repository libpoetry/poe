{"id":"838481","title":"邱仙根工部付书王伯嵩索画梅，适余将之任徐闻，倚装作画应之，并题此诗","dynasty":"清末民国初","author":"许南英","text":"皇皇依岭表，终年局吏事。此乡宝玉多，独我怜憔悴。烈士伤暮年，譬如伏枥骥。山中素心人，时时萦梦寐。门前剥啄声，客从鮀江至。为余总角交，因贫出为吏。岂曰为时出，丈夫不得志！发箧贻我书，喜见故人字。大笔何淋漓，墨渍家山泪。一纸长相思，穷通见交谊。少时弄柔翰，馀事作游戏。为君写纸帐，梅花伴清睡。沧桑历劫尘，君亦不忍弃。云是『神呵护』，神无此雅致。从古天生才，原为造物忌。槃槃如故人，久拥皋比位。东野以诗鸣，原非东野意。常欲问彼苍，如何作位置？我今绾墨绶，远在徐闻地。海滨民未驯，自昔称难治。而以袜线才，美锦使一试。恐贻桑梓羞，亦抱衾影愧。我思古君子，爱人以礼义。况君罗万卷，便便五经笥。治民原有谱，一一烦相示！何以端士习？何以开民智？我当尽我心，瘠苦不敢避。别来已三秋，聚会良不易。临行作此图，望风遥相寄。不改岁寒心，论交还有几？"}