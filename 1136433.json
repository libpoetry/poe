{"id":"1136433","title":"题郑提学孔明敬斋","dynasty":"宋末元初","author":"方回","text":"恭惟方寸心，表里无将迎。妍丑物不逃，宇宙大明镜。时开复时阖，静定动亦定。孰为磨且奁，尘垢敢吾竞。徐步冲牙和，俨立章甫正。威严修德容，戒惧毓景行。典谟冠百王，首言钦恭敬。慎寅与祗让，惴惴远机阱。怠慢惟不敢，兹其所以圣。三畏四勿传，孔颜曾思孟。洛学至正叔，主一肃正命。乾淳朱逮张，铭箴互规咏。奥室鬼神临，寐枕雷霆迸。凛若对庙祭，严于听军令。古君子必尔，持身以莅政。保家云仍长，理国彊以靓。繄予幼不学，乃有东家郑。一谨禦万邪，道涯自孤泳。何当跻公堂，幽话听犀柄。师授分所闻，庶尽人己性。"}