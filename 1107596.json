{"id":"1107596","title":"东园草堂新成二首","dynasty":"宋","author":"叶梦得","text":"官舍如何有草堂，野人熟处是难忘。池开月映千山迥，槛静风生六月凉。幽径也从穿别圃，小舟还似过横塘。深知幕府文书省，尽付甘眠亦未妨。密覆荒茅已数重，中开别户更相容。苦无公事妨人乐，多有清闲借客慵。南浦潮平分剩水，北山路近得青松。怪翁归意何能缓，新筑高台见卧龙。"}