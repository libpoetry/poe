{"id":"1105471","title":"泊钓台","dynasty":"宋","author":"毛幵","text":"衮衣但决妖邪谶，茅土先封不义臣。须信俛随鸡鹜食，岂如湖海一闲身。白鹤千秋去不归，山川萧瑟閟光辉。孙郎祖墓今无主，不及先生一钓矶。汉业中兴彼一时，先生名与日星垂。南阳遗庙今荒草，何似桐江百世祠。洲渚寒云薄暮天，萧萧灯火落帆边。严陵滩下孤舟远，一夜归心听雨眠。"}