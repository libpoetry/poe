{"id":"741786","title":"山中久雨邻人招饮比夜复还所居","dynasty":"清","author":"刘应陛","text":"东山五日行复宿，溪上秋风破茅屋。野人更邀西涧行，骑马沿缘穿水竹。平田粳稻临柴门，秋蛩向夕鸣篱根。残镫酌罢卧山牖，一夜风雨孤村昏。空林飒飒高雾湿，四山无人溪水急。邻家酒熟呼我尝，冒险冲泥下广隰。秋天漠漠雨如织，归向前村正昏黑。床沾屋漏不得眠，穷谷深山感何极。男儿悠悠江海人，胡为久卧山中身。明朝雨晴驱马去，回首云磴空嶙峋。"}