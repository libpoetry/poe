{"id":"773180","title":"长歌送吴山辉还浙","dynasty":"清","author":"张湄","text":"十年游迹半海内，山高泽大目匪夷。未知涨海以外更何物，梦飞不到身亲之。君也岂浪游，吾宁为饥驱。自开辟以来，环瀛绝岛居人稀。章步未经，禹迹所遗。蛟龙云霁于此晦塞而■蚭。吾与君，奚以驾鲎帆。乘鹏风，历水程，十有一更而南为。即今海涛长吼秋宵迟，枕上荐雷生客思。虽然斯地不霜雪，奈何盈颠白发惨淡偏如丝。朝来手君录别句，羁愁离绪不可支。君行有日先我驰，我则谁为苦絷维。曰归不得归，揽袂相咨嗟。且复进君酒，酒酣赠以诗。重洋四望皆渺瀰，慎勿轻潮狎浪矜吴儿。忠信波涛纵易涉，愿君且待水天如鉴，月静风恬时。"}