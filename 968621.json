{"id":"968621","title":"满江红 其四 丙辰中秋定王台即席饯富次律","dynasty":"宋","author":"赵师侠","text":"凉入三湘，秋气爽、江澄沙白。人欲去、离愁黯黯，莫留行色。盍在中朝陪鹓鹭，暂来南楚分风月。与元枢、鹗荐共扶摇，朝天阙。皇华使，和戎策。西府赞，中兴业。有缁衣同美，武公勋烈。樯燕已知添别意，骊驹谁为歌新阕。恨此情、如月过中秋，圆还缺。"}