{"id":"959093","title":"灵隐慧上人惠诗为古风以赠","dynasty":"宋","author":"郑清之","text":"贯休齐己唐诗人，当时逸气凌簪绅。声名亹亹逼甫白，幽兰直与梅争春。谁知北面石霜老，服勤杖屦皆终身。二公所得当盖世，英词杰句风中尘。至今传者以诗重，妙处反为诗所湮。弄翰戏墨虽佛事，炊沙作糗成饥嗔。不欲诗工与字巧，绪馀能夺道之真。心宗一了万法具，辩才飞转陶家轮。君不见阿难多闻及辩慧，咒语要敌摩伽神。"}