{"id":"760965","title":"庆宫春 重登西楼月下闻雁寄怀湘潭王壬老","dynasty":"清","author":"郑文焯","text":"衰草虫天，断云鱼浪，去帆望转湘碧。秋影初鸿，江蓠罢采，月明空怨遥夕。翠疏红冷，记曾占、西楼赋笔。雕阑仍在，愁倚黄昏，水风残笛。楚兰一曲伤心，恨魄难招，雾萝烟薜。江山文藻，登临老泪，故国何堪陈迹。绮疏芳卷，定寄我、寒梅水驿。行云歌尽，白眼青天，旧狂谁识。"}