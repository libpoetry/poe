{"id":"292256","title":"丹凤吟·余与眉孙闻服有素，屡荷赐章，兼示近影。小春梅发，感忆题寄","dynasty":"现代","author":"张尔田","text":"倚断惊尘楼望，旧雨沈蓬，兰襟疏隔。镜床残响，凄切乱蛩如织。伤心此际，暗嗟羁侣，彩笔哀时，秋檠为客。自结红情赠远，陇驿梅开，相思谁在江国。最是索居况味，闭门更惜音问寂。溅泪繁华去，便凋年能遣，须寄欢适。流波还鼓，乍觉海天无极。慰我南枝迟暮想，要花前同忆。对歌对酒，看取双鬓白。"}