{"id":"1237288","title":"病中杂咏","dynasty":"元","author":"萨都剌","text":"十日九风雨，深秋独闭门。积阴须自散，倚杖望朝暾。为客家千里，思归月满楼。木犀开欲尽，病里过中秋。门系青骢马，多应问病人。小官好疏散，莫讶懒衣巾。病形如瘦鹤，照影向清池。自有冲霄志，游鱼莫见疑。风叶高下落，秋砧远近闻。天涯多病客，倚杖看孤云。陶令贫无酒，郎言菊也无。家僮烧柿叶，邻舍送茱萸。多病东厅客，深秋出幕迟。芙蓉开也未，叶上好题诗。"}