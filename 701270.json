{"id":"701270","title":"己未九日乌山登高次刘静常郑藏庵东庵韵 次静常韵","dynasty":"明","author":"黄仲昭","text":"白露凝霜催短景，黄花泛酒续良游。山横翠黛云开处，雁带斜阳天尽头。百岁功名成画饼，几人姓字覆金瓯。题糕且尽生前乐，洒泪何劳身后忧。谁能燮理顺阴阳，偶为登高一感伤。多稼盈畴怜就槁，三农终岁叹徒忙。且呼绿醑互酬酢，聊挽春和归肺肠。老得兹游良亦幸，浮生丰约底须量。浮云漠漠拥遥岑，不解为霖空自阴。人事忽看今日改，菊花还作去年簪。庙堂谁是忧民者，畎亩空怀爱国心。万斛闲愁何处遣，盈尊春酒不辞斟。"}