{"id":"1143615","title":"游天竺二首","dynasty":"宋末元初","author":"仇远","text":"行遍山巅又水涯，尚无红叶与黄花。长松夹道六七里，小墅通村十数家。竺国云深僧寂寞，草堂洞古石嵯牙。野翁共醉官垆酒，扶醉归来已暮鸦。登览欣逢胜日闲，苍松九里费跻攀。行过绿水尽头路，步入白云生处山。猿鸟尚能知异境，仙凡原不隔重关。几时拂袖逃尘网，野衲村樵共往还。"}