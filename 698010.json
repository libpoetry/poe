{"id":"698010","title":"用韵书怀三首","dynasty":"明","author":"赵完璧","text":"红尘回首笑牵丝，正尔烟霞放浪时。碧水青山如有待，好风良月属相知。侯封姜望今非望，寿拟安期那可期。陶意琴尊从白首，不将熊鸟作颠颐。高节桐江慕一丝，壮心苦惜暮年时。随珠夜掷多相讶，楚璞烟涵几见知。碧柳自栽栖靖节，朱弦欲奏失钟期。危楼惟有沧溟月，弄向清风一解颐。冥搜太苦绎蛛丝，得意酣歌向暮时。花鸟閒情惟我适，松篁雅操更谁知。名虚蝴蝶须臾梦，身寄蜉蝣浩漫期。事变古今堪大笑，悲丝何必泪交颐。"}