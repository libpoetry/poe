{"id":"816744","title":"过涧歇 过三十九涧，逾襄王岭，入罗岕","dynasty":"清","author":"董元恺","text":"山叠叠，溪流曲曲。大似雷轰，细似琮琤，碎玉声声续。天际倒悬三峡，波漾千竿竹。石齿冷，入手寒香沁新绿。更耸身直上，鸟道清泉，羊肠翠麓。扶杖云生足。小憩松风，看摘春纤，轻携碧篓，村火几处茶初熟。山拔地，巍然平陆。峭壁飞崖，北斗兀立，南澳灵光矗。无数神工鬼斧，斫就玲珑屋。烟霄迥，玉宇琼楼遍空谷。拔萝穿窦入，箭筈斜通，波涛乱蹴。紫翠怡心目。蹑蹬抠衣，钟乳垂珠，苔花叠锦，一枕潺湲傍岩宿。高台上，矗立孤塔。下俯银河，直接飞流，三峡声闛鞳。乱落万山深处，众响俱相答。惊惝恍，黯黮蛟龙湿云合。西峰偏突起，狮子崚嶒，怒涛低压。耳畔风萧飒。最上携筇，翠黛澄鲜，朱光煜爚，此景真得巨然法。"}