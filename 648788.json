{"id":"648788","title":"送李昌祺","dynasty":"明","author":"杨士奇","text":"盛年读书擢科第，共睹词华艳云绮。翰林高步逐英贤，东阁潜心效文史。身违定省五六年，梦绕庭闱二千里。昨夜摅情达丹扆，特许归宁承玉旨。谢恩初辞凤阙前，买船遽向龙江涘。江天未明早潮上，况复连朝北风驶。二月初旬应到家，冠带升堂亲为喜。囊中尽倒官俸钱，郡市西头致滫瀡。叙言契阔洽朋知，趋走牵携欢稚子。爱亲敬君事所重，况乃皇恩厚无比。还应回首顾王程，螺渚行舻须早理。"}