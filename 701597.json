{"id":"701597","title":"琴操三首 玄云操","dynasty":"明","author":"黄佐","text":"油油玄云，蔽日之光。有昏者椓，持天之纲。禺原膴膴，可耕以粟。驷马高车，无我囊三木。若虞设罗，色斯駴而。彼巢于幕，于嗟殆而。我徂荆山，历彼林与丘。大道坦坦，我行夷犹。丘则有貉，林则有麻。我采我猎，供我后裳与裘。匪裘裳也，则无寒暑诒我忧。嗟我后圣矣，国谁与预谋猗。菊之株挺挺兮，匪则有柯兮。泉之源庞庞兮，匪则有沱兮。柯维其那，沱维其波，我啸以歌兮。虽有胾肉，于以餐我菊兮。虽有甘醴，于以酌我泉水兮。匪菊之馨，匪泉之清，我忧如酲兮。"}