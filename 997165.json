{"id":"997165","title":"寄题荣州祖元大师此君轩","dynasty":"宋","author":"黄庭坚","text":"王师学琴三十年，响如清夜落涧泉。满堂洗尽筝琶耳，请师停手恐断弦。神人传书道人命，死生贵贱如看镜。晚知直语触憎嫌，深藏幽寺听钟磬。有酒如渑客满门，不可一日无此君。当时手栽数寸碧，声挟风雨今连云。此君倾盖如故旧，骨相奇怪清且秀。程婴杵臼立孤难，伯夷叔齐采薇瘦。霜钟堂上弄秋月，微风入弦此君悦。公家周彦笔如椽，此君语意当能传。"}