{"id":"55898","title":"观朝雨·春阳蔼初暄","dynasty":"明代","author":"张宇初","text":"春阳蔼初暄，宿雨散晴雾。虚室湛冲融，研书感崇慕。新流漾薄风，密藓留闲步。园鸟鸣曙柯，炊烟淡墟树。夙心际玄迈，逝景惕川赴。俯睨抱深衷，驰形愧前务。良猷寡志符，中亮徒潜顾。饰伪等尘睽，颐贞止安素。带经农圃间，恬逸自随处。化育有至功，希言睇先晤。"}