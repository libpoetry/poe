{"id":"897806","title":"和大雪折木","dynasty":"宋","author":"张耒","text":"季秋木叶未全落，西风卷云飞雪作。奔腾倾倒来不停，顷刻山川失寥廓。白头老翁仰天叹，一生未见可吁愕。但悲无食饥冻死，何暇更议阴阳错。樵车不来椽数尽，仰彻屋茅烹苋藿。坐愁穷腊安可度，律管未改初冬朔。我居堂前有大榆，百年老干龙鳞剥。夜声疑是神物伐，参天大枝脆如斮。披檐掷瓦事未测，起坐明灯彻其幄。命乖久遭穷鬼笑，当虑压覆崩厥角。鹿山长官当此时，高楼大饮纵欢谑。两邦相邻无百里，谁谓同时异忧乐。尚能怨嗟念穷苦，喜君于物心不薄。百里饥寒仰长官，勉充此心救民瘼。"}