{"id":"780059","title":"解连环 咏芦花遥和钱舍人","dynasty":"清","author":"曹贞吉","text":"惊风凄切。满江干一片，冻云吹折。飘万点、不辨东西，枉赚得，行人鬓丝添雪。明月光中，隐沙岸、鸿声清绝。更闲随钓艇，暗入柴门，伴人骚屑。助他怒潮呜咽。卷兴亡旧恨，浪花明灭。笑垂杨、只解飞绵，难点上征衫，迷离成铁。露冷蒹葭，还记得、绿芽如发。问故家、秋娘何在，风流总歇。"}