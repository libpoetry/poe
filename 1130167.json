{"id":"1130167","title":"题使台后圃八首 谛观室","dynasty":"宋","author":"释德洪","text":"优入圣贤域，湛然观道真。一身浑是德，终日不违仁。深静啼林鸟，虚明见隙尘。篆畦凝碧缕，红烬白灰新。胸次有丘壑，笑谈无俗氛。幽怀常自得，佳趣与谁论。曳履寻花圃，扶筇卓藓痕。地严宾谒少，却坐看垆熏。称意有余乐，幽欢常会心。小山供赋咏，危榭每登临。下视千峰月，聊挥一弄琴。尚嫌闲适少，富贵苦相寻。礼义成风俗，丰登民阜安。此堂共僚属，把酒听吹弹。地富湖山美，宵晴风月寒。胜游无俗韵，意适有余欢。承颜忘势位，喜惧两迟回。堂上綵衣舞，樽前笑靥开。金镮应学探，竹马欲相陪。未必称纯孝，高风独老莱。天质自奇峻，千寻紫翠重。谩烦君独秀，不愿掩群峰。与客共秋晚，搜诗到暮钟。夕阴寒欲滴，倚槛见纤秾。雾暗轩窗失，风高帘幕低。夜晴湘笛起，楼迥岭猿啼。凭槛人如玉，搜诗气吐霓。还惊一声雁，翻影月平西。妙物杂而著，深藏一默中。诚为反身乐，蒙亦圣人功。客至风生麈，吟馀月挂空。庄周称社栎，神拙意无穷。"}