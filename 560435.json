{"id":"560435","title":"双松图为吴思政作","dynasty":"明","author":"徐庸","text":"双松嵘峥不计春，拾子并种经先秦。大成合抱占厚地，高出众类凌秋旻。枝柯如玉又如铁，香叶自老苍皮皴。虬龙势走翠阴重，不剪不伐卫有神。脂为茯苓变琥珀，济物共誇稀世珍。摘花酿酒殊有味，满饮入口存天真。荣封岂独大夫贵，腹上梦生闻古人。十八三公著青史，千载一见犹凤麟。冰霜何妨历已久，雨露却喜沾来新。庙堂梁栋虽待用，长生准拟同庄椿。"}