{"id":"609859","title":"折杨柳","dynasty":"明","author":"韩上桂","text":"折杨柳，杨柳牵连常在手。浩荡春光不自知，惨淡铅华那可久。忆昨枝头雪未销，偷将媚眼逞娇娆。长安大道笼珠箔，小苑回廊映碧绡。鸳鸯斗作银条脱，翡翠妆成金步摇。此日离亭惜春好，浪捲平林春满道。已将蝶舞当徘徊，可奈莺歌生懊恼。春去亦无期，春心枉自知。有条能拂带，无树不飏丝。渭水桥边萦玉缕，洛阳沟上妒蛾眉。别后含颦谁共处，哽咽笛声悲作语。极目烟云望转迷，但看落絮空中举。折尽长条不复春，祇馀疋马踏芳茵。此去江山无限恨，一路杨花照眼新。"}