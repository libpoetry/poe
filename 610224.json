{"id":"610224","title":"春日陪东莞李明府顺德吴明府香山王明府三水陈明府新会王明府清远孙明府饮朱季美山园","dynasty":"明","author":"韩上桂","text":"春朝挟逸思，闲涉虹冈圃。旭日照长林，生意浩如许。疏帘燕乍斜，隔浦莺初语。主人起摄衣，仓卒具鸡黍。邂逅六七公，尽是鸾凰侣。爽气集冰寒，香风随袖举。政暇过鸣琴，朱弦被新谱。檐前花片飞，拂拂散如雨。曲罢引芳醪，满斟勿辞阻。投壶角胜豪，射酒以不侮。稍醉却临风，茗用谷泉煮。起步遍东皋，相与入林薮。更上最高岑，万井如堪数。兴洽礼数捐，谈剧中情剖。并自意悠然，直欲游天宇。小子谬何知，野怀觉椎鲁。追趋得巨观，领略寻芳矩。蓬心豁欲开，膏肓渐可愈。共欢卿月临，敢与德星聚。斯会信非常，尽自足千古。兰亭讵足誇，曲水堪为伍。愿用绘雅图，展玩时如睹。大鹏起北溟，蚊虻附其羽。矢诗本不多，冀以和宫吕。"}