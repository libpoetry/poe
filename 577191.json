{"id":"577191","title":"兰翠轩为陈廷璋赋","dynasty":"明","author":"陈琏","text":"彼美人兮貌清扬，开轩适近茹溪傍。依稀辋川之风景，恍惚浣花之草堂。雨过娟娟修竹净，风来馥馥崇兰香。时看霏翠落虚牖，或见水气生寒光。终朝相对尘虑息，如游九畹浮三湘。神閒气和乐自然，飞梦不到名利场。谢家兰玉信堪拟，蒋氏三径还可方。累世相承在诗礼，应是前人庆泽长。"}