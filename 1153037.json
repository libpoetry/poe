{"id":"1153037","title":"郡斋感秋寄诸弟","dynasty":"唐","author":"韦应物","text":"首夏辞旧国，穷秋卧滁城。方如昨日别，忽觉徂岁惊。高阁收烟雾，池水晚澄清。户牖已凄爽，晨夜感深情。昔游郎署间，是月天气晴。授衣还西郊，晓露田中行。采菊投酒中，昆弟自同倾。簪组聊挂壁，焉知有世荣。一旦居远郡，山川间音形。大道庶无累，及兹念已盈。"}