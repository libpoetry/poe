{"id":"1252358","title":"春游三首","dynasty":"元末明初","author":"吴志淳","text":"湖上轻风吹柳丝，湖边细雨湿花枝。百年总有三万日，一日都来十二时。杜老每寻崔氏宅，山翁偏爱习家池。乘閒取醉真吾事，度水看花也自奇。山中兰麝香满林，故人清游能远寻。燕来已觉社日近，寒退始知春意深。山光入眼凝远翠，华影到湖生夕阴。慈云咫尺不一去，薄暮还家空复吟。上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。"}