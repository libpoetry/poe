{"id":"695565","title":"四禽词奉答顾孟仁 孔雀","dynasty":"明","author":"林弼","text":"有鸟有鸟生海南，昂头短喙修尾毵。东风吹动羽毛暖，一团蜀锦空中展。谁知美色能误身，失机却堕罗网尘。雕笼綵架闭白日，绿窗绣户深青春。雄雌强作交颈舞，天地樊笼随所遇。空闺犹有独宿人，门掩梨花泪如雨。黑衣公子居林丘，黄头王孙非阿俦。空山月落松露下，时与玄鹤鸣清秋。山人不归今几载，夜帐空兮怨兰?。一声啼断巫山云，竹枝歌里愁如海。巫山之高高摩天，虽有长臂难扳缘。前林霜果已垂赤，好从尔群高摘实。野鹤野鹤舞骨削，缟衣不受缁尘着。朝刷沧溟桃浪深，夜警空山松雪落。忘机每与鸥鹭亲，高标岂是鸡鹜群。千年独归人已换，九皋一声天亦闻。云林暂尔寄栖止，风翮终当翔万里。可怜青鸟俗未除，白日传音下瑶水。嗷嗷鸿雁肃肃飞，秋风南征春北归。分行已深兄弟念，哀鸣复重民生悲。吴江水深楚云断，美人银筝动清怨。忍将尺素寄远游，万里遥天寸心乱。西风冷入芦花秋，稻粱晚岁难为谋。潇湘秖今多旅客，有声莫度岳阳楼。"}