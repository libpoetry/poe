{"id":"705101","title":"禽言六首","dynasty":"明","author":"魏称","text":"提胡卢，沽酒饮，碧草如茵花似锦。及时须作欢，作劝不可甚。人生那得长高枕。摘桑看火，莫为蚕忙致蚕祸。出门采叶焙笼焚，一霎延烧家业堕。摘桑看火。麦熟幸，疗人饥。婆饼焦，鸟吟为忆山西。婆饼焦，饥骨枕藉于途。婆饼焦，婆化山头不归。婆饼焦，声声怨著伊谁。婆饼焦。脱却破裤，脱却破裤，破裤系身谁不恶。加税青黄不接时，杼轴卖空谁织布。得过且得过，食尽毛衣更寒饿。朔云乍敛日斜明，窃得微暄聊自负。得过且得过，羞杀当时锦羽飞，骄语曾将鸾凤欺。泥滑滑，春雨多。途中人，行为何。家有急，冒雨行。汝莫恨，啼禽声。"}