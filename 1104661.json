{"id":"1104661","title":"明道亲享先农十首 迎神用《静安》。","dynasty":"宋","author":"郊庙朝会歌辞","text":"稼政之本，民食惟天。甫田兆岁，后稷其先。灵坛既祀，黛耜攸虔。乃圣能享，亿万斯年。冕服在御，坛壝有仪。陟降左右，天惟显思。将躬黛耜，先陟灵坛。嘉玉量币，乐举礼殚。神既至止，福亦和安。千斯积咏，万国多欢。将迎景福，乃荐嘉牲。籍于千亩，用此精诚。云罍已实，玉爵有舟。荐于灵籍，伫乃神休。神既至飨，福亦来酬。申锡纯嘏，旨酒惟柔。思文后稷，贻我来牟。子孙千亿，丕荷天休。羽葆有奕，文武交相。周旋合度，福禄无疆。豆笾虽荐，黍稷非馨。惠我丰岁，歆兹至诚。歆我嘉荐，锡我蕃禧。多黍多稌，如京如坻。献终豆彻，礼备乐成。祠容肃肃，风驭冥冥。三时务本，一垡躬耕。人祇胥悦，祉福是膺。"}