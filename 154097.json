{"id":"154097","title":"秋兴·秋高朔马肥","dynasty":"宋代","author":"苏泂","text":"秋高朔马肥，壮士多感激。起看天宇空，万物尽阴黑。连年稍艰食，所至多盗贼。人情有驯致，世或尚姑息。坐令鼠子辈，渐欲穴我室。苟生各有养，飞走随所得。夺攘乃如此，彼计多变易。我生无根蒂，尚守祖父宅。迩来时命乖，仆仆州县客。两亲化为土，弟妹各狼藉。箕风度窗牖，蟋蟀催妇织。贫家一匹绢，已费几蚕力。夫妻仅补缀，幸宽儿女责。复思后来事，对酒不能吃。人言有定数，祸福那可择。胡为自惨戚，三十头雪白。贫居应闭门，原宪乃非病。读书到周孔，岁晚吾事竟。佳哉亦可乐，妙在得所性。于时俗虑少，鱼鸟共涵泳。芦花深两桨，秋色满湖镜。颇怀梅子真，屡起泛舟兴。明当文会友，圣处一参订。此生饭不足，敢不听于命。"}