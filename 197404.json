{"id":"197404","title":"戏食雀·秋风云气寒","dynasty":"宋代","author":"王令","text":"秋风云气寒，秋雨昼夜兼。饥禽湿不飞，左右烦顾瞻。有雀独飞下，施徐入吾檐。毛羽刷参差，嘴距交钓銛。跳乘新舂箕，取饱公不嫌。而吾本有意，听之取微纤。忽惊自飞去，鴥聿不少淹。反就高高枝，啁{左口右哲}气不恬。嗟乎此微类，岂不无以厌。来既冒弹射，固难责其廉。然余乃无罪，见怒何过严。"}