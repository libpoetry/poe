{"id":"696337","title":"西庄六景选二 红杏芳林","dynasty":"明","author":"郑廷鹄","text":"满树红霞点绛衣，山门处处袭馀晖。董仙堂下烟初散，司马祠前雨正霏。啼鸟远从旗市转，疏钟偏逐药船归。北邻喜见南枝早，共引牙盘酌翠微。露下危樯曙色开，吴歌遥傍橹声来。疏钟淡月孤舟晓，远水幽篁独鸟催。人语渡头喧羽楫，龙吟风外助霞杯。济川未问商岩事，且趁风清过曲隈。"}