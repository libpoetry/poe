{"id":"350701","title":"花发沁园春·题黄氏印史代序","dynasty":"清代","author":"董以宁","text":"北苑临书，南宫执笏，从古畸人癖事。字亦雕龙，石堪绣蠹，不道先生兼此。落笔惊看，有历落、嵚崎之致。宛然见古貌如颠，不似人间衫履。记得当年此际。将怪石投予，镌予名字。珍重常携，离奇可拜，时命小鬟亲洗。聊写俚词。题笺仍用猩红记。知道先生应笑我，攫石袖中何意。"}