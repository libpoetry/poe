{"id":"77521","title":"夜泛西湖示桑甥世昌","dynasty":"宋代","author":"陆游","text":"嗟我客上都，忽已见暮春。骑马出闇门，眯眼吹红尘。西湖商贾区，山僧多市人；谁令污泉石，只合加冠巾。黄冠更可憎，状与屠沽邻，齁齁酒肉气，吾辈何由亲！少须一哄散，境寂鸥自驯。举手邀素月，移舟采青苹。钟从南山来，殷殷浮烟津。鹤发隐者欤？长歌收钓缗。畏冷不竟夕，恨此老病身。明发复扰扰，吾诗其绝麟。"}