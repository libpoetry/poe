{"id":"611003","title":"举第三子韩孟郁辱赠诗赋得排律十韵酬之","dynasty":"明","author":"邓云霄","text":"金门待诏竟何如，吏隐馀闲得弄雏。丽日莺花宜缓带，春风闺闼有悬弧。征兰岂叶熊罴梦，剪朆聊同豚犬呼。骨相未逢僧宝志，清芬谁拟谢封胡。琴书世业欣堪托，戈印勋名敢浪图。且命芳尊邀上客，更催歌鸟劝提壶。筵前汤饼随燕俗，诗里琼瑶映锦襦。逸调云翔丹穴凤，仙声掌动紫渊珠。杜陵虚羡徐卿美，陶令应嗟众子愚。凡鸟他年迎吕驾，题门肯入敝庐无？"}