{"id":"713615","title":"古鼎篇为邓丈作","dynasty":"明末清初","author":"屈大均","text":"君子有宝鼎，神光出重渊。先王与先公，手泽所盘旋。得自少昊墟，鲁侯世相传。地不爱重器，以君能奉先。亨可享上帝，岂惟祖祢贤。木火命已凝，腹中有纯乾。神灵所凭依，洋洋在豆笾。摩挲阴阳文，隐若蛟龙缠。皇天鉴仁孝，馨香贻万年。耳目咸聪明，金玉贯无偏。"}