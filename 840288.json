{"id":"840288","title":"次韵答朱桂卿","dynasty":"清末民国初","author":"缪荃孙","text":"取士较文字，得失常参半。秀才不知书，易起达士叹。名榜推己未，遗文时撷玩。尺璧宝璆琳，珍木弃樗散。庚辰真继起，前后遥为伴。学问各千秋，声名竞一旦。公叔旷代才，闭门坐吟案。字研尔雅诂，诗讽楚辞乱。理干自卓荦，心苗久漱盥。纂组师盛览，呻吟殊郑缓。张许吴郝鲍，学识本同贯。走也菰芦人，典起惭懦顽。流派睽渊源，陈言嘘尽炭。木非济川楫，安望翘材馆。贻诗感高意，冰雪成奇暖。出入怀袖间，时时挹英粲。"}