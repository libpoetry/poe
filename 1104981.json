{"id":"1104981","title":"长芦五绝句","dynasty":"宋","author":"孔武仲","text":"吴楚中间天杳茫，愁霖倾卷水洋洋。千帆渡口低鹏翼，海阔风微不敢翔。扁舟昨出国门东，烦暑端如坐甑中。一雨一凉皆可喜，只嗔三日打头风。白雾应连沧海东，邻舟相失渺茫中。时时客子江头语，社过应须有好风。波声滚滚百川流，七日津亭厌舣舟。遥望丛祠烧的乳，美风相遣莫淹留。去尽江湾伴侣船，整帆徐出浦沙边。风涛沃日心弥壮，老矣无因似昔年。"}