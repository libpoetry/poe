{"id":"721917","title":"答汪晋贤","dynasty":"明末清初","author":"屈大均","text":"玄墓回舟月，踟蹰未访君。长令碧巢月，流照一浮云。梦寐日已积，莺花春屡分。新诗今见寄，香似泽兰闻。羡尔浮溪馆，赓酬兴不孤。鸳鸯兄媚弟，花萼玉联珠。好客因风雅，移家为画图。故人筜谷子，最得共菰芦。贤兄作仙吏，惠政在高凉。岂意玉棺堕，频令珠舄亡。三吴匍匐至，五岭瘴烟长。辛苦脊令鸟，衔哀殊未央。咫尺扶胥口，期君鼓枻来。蜇花渔父菜，螺钿海人杯。老更逢三益，愁应解七哀。故人怀槜李，同把玉琴开。"}