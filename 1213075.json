{"id":"1213075","title":"赠卜者范心鉴","dynasty":"元","author":"曹伯启","text":"大造无穷如转圜，五行佐功随变迁。人生贵贱混贤否，系乎气禀纯与偏。世间谈算不知数，蕴奥相背徒纷然。岂期区区古澄川，范子能声为众传。试将猥命与评跋，大篇巨轴飞云烟。前途兀兀未敢知，既往行藏如目前。陈说浮生皆默定，乃知家世心为镜。金谷繁华扫地空，渭滨钓叟师周政。相者惟从骨肉寻，经云积善当馀庆。躔径虽殊指一归，予今万事皆从命。"}