{"id":"849183","title":"知足","dynasty":"宋","author":"卫宗武","text":"束发至皓首，雅意在林谷。退閒十五年，一官如脱梏。抱关寻故步，谬语不可赎。投绂赋归来，幸不至迷复。有田可饷饥，有园可寄目。有屋枵然大，其中无所蓄。代步跨款段，课耕驱觳觫。斗筲量易盈，菟裘计已足。嘅方际时艰，已幸免僇辱。年丰喜荐臻，我庾有新谷。床头酒一壶，架上书数束。酒馀取书诵，岂不胜丝竹。水北与城南，苍筠列万玉。更须仿元亮，剩种松与菊。招邀文字侣，吟哦日相属。自足了馀生，此外复何欲。"}