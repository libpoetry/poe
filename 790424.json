{"id":"790424","title":"送王云裳大令奉调赴省","dynasty":"清","author":"陈崇牧","text":"司业归河中，昌黎叙斯传。泉明去柴桑，亦仰二疏贤。安静实循良，廉退景古先。所以振奇人，饮马亦投钱。处贵在能贫，无求泽乃延。王侯昔下车，军符如火煎。赈灾劳借箸，惩贪戒告缗。以此宽大政，疲氓稍息肩。一朝解尘缨，厌作出山泉。岂徒宦情淡，耻与俗吏缘。诗卷如牛腰，讼庭有鱼悬。天末来清风，请续归兮篇。"}