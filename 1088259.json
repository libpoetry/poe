{"id":"1088259","title":"游芦峰分韵得尽字","dynasty":"宋","author":"朱熹","text":"芦山一何高，上上不可尽。我行独忘疲，泉石有招引。须臾出蒙密，矫首眺无畛。已谓极峥嵘，仰视犹隐嶙。新斋小休憩，馀力更勉黾。东峰切霄汉，首夏正凄紧。杖策同攀跻，极目散幽窘。万里俯连环，千里瞰孤隼。因知平生怀，未与尘虑泯。归涂采薇蕨，晚饷杂蔬笋。笑谓同来人，此愿天所允。独往会淹留，寒栖甘菌蠢。山阿子慕予，无忧勒回轸。"}