{"id":"432895","title":"导引曲 有忆","dynasty":"近现代","author":"姚鹓雏","text":"春事过，春事过，无寐听更残。襟上酒痕浑是泪，花前麈尾不知寒。凭遍画阑干。空相忆，空相忆，旧约已浮沉。酒熟乔家花欲笑，歌残白纻月初阴。黄鹄动归心。浑不奈，浑不奈，初见月初三。剑气欲飞春雨后，酒悲乍发毂轮间。一为破愁颜。长相别，长相别，万事半空花。难忘韩家潭畔路，一街香雪拥轻车。挥手即天涯。"}