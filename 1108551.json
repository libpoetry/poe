{"id":"1108551","title":"答陈楙伯二首","dynasty":"宋","author":"刘克庄","text":"乃翁良玉不劳攻，之子天葩特地红。海道扁舟明日具，江东尊酒几时同。上楼谁伴老玄德，惊座今逢小孟公。回首暮云千里合，有书何处托征鸿。圣处分明世鲜知，古人岂是异肝脾。谓鳌可钓无传法，视虱如轮有悟时。老子梦中还说梦，郎君诗外试求诗。向来柱立埋腰雪，妙在心通不在师。"}