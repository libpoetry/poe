{"id":"427891","title":"百字令 三年前仲弘元帅招过高斋，促膝畅谈，询及马齿，知公长予一岁。默数来年为公六十大庆，适得李翰林集初印本，谨题此曲，预献九如之颂","dynasty":"近现代","author":"龙榆生","text":"岷峨毓秀，数青莲而后，英豪辈出。怎似宏开新世界，顿使乾坤变色。坦荡襟怀，诙谐风趣，儒将真无敌。崎岖险阻，赣南长忆游击。一战欣下江南，舆图奠定，海宇安磐石。尊俎折冲钦识度，待看全销烽镝。保障和平，讴歌建设，挥动如椽笔。汾阳旧赏，大哉涵负谁匹。"}