{"id":"698613","title":"言怀二首","dynasty":"明","author":"唐寅","text":"田衣稻衲了终身，弹指流年已四旬。善亦懒为何况恶，富非所望莫忧贫。山房一局金縢着，野店三杯石冻春。但愿今生只如此，无荣无辱太平人。年来避世缩如龟，净扫茅茨闭竹篱。系日无绳那得住，待天倚杵是何时。随斟冷暖开怀酒，懒算输赢信手棋。千古英雄一抔土，不如欢笑有便宜。"}