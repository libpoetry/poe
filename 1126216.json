{"id":"1126216","title":"用李参政韵并录寄舟峰师四首","dynasty":"宋","author":"曹勋","text":"峙玉层冰瑩肺肝，秉钧风节素岩岩。交河谕旨师无战，榆塞宣恩俗旧衔。成算已功休大树，洞章咏志发幐缄。斯篇疾读林宗意，快甚长风破浪帆。世间群盗脍人肝，避地方图水石岩。客有绿林嗟路阻，书无黄耳欲何衔。雨推溪柳金方重，春入江梅玉半缄。永念陆趋今弗获，垂云安得倚天帆。昔年壮气激肠肝，锦带吴钩鄙隐岩。喜试轻裘裁白纻，笑追落日试重衔。愁随草色人千里，谁附文期信一缄。会待腥膻扫巢穴，舳舻北首挂征帆。海色琉璃照我肝，何疑飞电掣晴岩。山留画鹢风从怒，珠炯翔龙夜亦衔。莲社经徒能摘句，玉川茶兴自开缄。从来筏喻今饶益，杯渡须知鄙铁帆。"}