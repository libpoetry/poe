{"id":"241607","title":"资州路东津寺","dynasty":"宋代","author":"范祖禹","text":"山行无晨暮，日暝崖谷昏。哀猿落客泪，永路惊旅魂。凭陵高山巅，俯视大江奔。回环岛屿合，萦转洲渚屯。行云赴楚天，飞鸟下蜀门。地遐怪物聚，寺古深殿存。忆昔李氏末，烟尘暗中原。奸雄竞草窃，割据穷海根。干戈百年后，见此败屋垣。我来属清秋，登览无俗喧。山深虎豹归，水静蛟鼍骞。临风独笑吒，浩荡欲飞翻。"}