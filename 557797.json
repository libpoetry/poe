{"id":"557797","title":"哀文江张御史辞","dynasty":"明","author":"张弼","text":"粤岁巳巳兮天狼耀芒。爰有卫霍兮固我圉疆。胡皇舆枉御兮六飞劝勷。孰执其咎兮曰惟巨珰。珰不足诛兮实痛群良。有豸斯冠兮文江之英。焱惊尘集兮溘焉云亡。孰不南奔兮胡独甘乎镝铓。曰君辱臣死兮惟义之常。死虽可逃兮吾志弗降。锟铻赤堇之产兮百鍊益刚。猗嗟豸冠兮生者为殇。归气作厉兮犹剿乎犬羊。缅思是时兮天地苍黄。天心不渝兮日月其光。华夷骇闻兮孰不尽伤。惊沙飘梗兮四顾茫茫。断云没鹘兮彼天一方。精英烨煌兮逐雁以南翔。有孤茕茕兮抱麟经而独伤。我哀豸冠兮重珰谋之不臧。冠发上指兮夜何时明。"}