{"id":"860224","title":"简同年刁时中俊卿诗","dynasty":"宋","author":"王迈","text":"读君“老农诗，”一读三太息。君方未第时，忧民真恳恻。直笔诛县官，言言虹贯日。县官怒其讪，移文加诮斥。君笑答之书，抗辞如矢直。旁观争吐舌，此士勇无匹。今君已得官，一饭必念国。民为国本根，岂不思培植。其如边事殷，赋役烦且亟。虎营间二千，鸠工日数百。硬土烧炽窑，高岗舆巨石。山骨惨无青，犊皮腥带赤。羸者赪其肩，饥者菜其色。憔悴动天愁，搬移惊地脉。吏饕鹰隼如，攫拿何顾惜。交炭不论斤，每十必加一。量竹不计围，每丈必赢尺。军则新有营，谁念民无室。吏则日饱鲜，谁悯民艰食。州家费不赀，帑藏空储积。间有小人儒，旁献生财策。大帅令龚黄，岂愿闻此画。夏潦苦不多，秋旱势如炙。愿君在莒心，端不渝畴昔。蔡人即吾人，一视孰肥瘠。筑事宜少宽，纾徐俟农隙。至如浮屠宫，底用吾儒力。彼役犹有名，何名尸此役。君言虽怂恿，帅意竟缩瑟。同年义弟兄，王事同休戚。相辨色如争，相与情似昵。余言似太戆，有君前日癖。责人斯无难，亦合受人责。我既规君过，君盍砭我失。面谀皆相倾，俗子吾所嫉。"}