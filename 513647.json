{"id":"513647","title":"成化戊戌四月十一日储皇御左春坊敏政进讲大学首章退宴文华门十二日上御经筵敏政进讲中庸第二十章退宴左顺门感愧之馀赋此呈同事诸君子","dynasty":"明","author":"程敏政","text":"小臣踪迹本疏慵，衮职情知不易供。才向储闱传大学，又从宣室讲中庸。朝行辅德须耆俊，家法崇文自祖宗。尚食屡饕无寸补，百年兴运愧亲逢。"}