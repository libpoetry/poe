{"id":"1121325","title":"高宗皇帝挽词","dynasty":"宋","author":"林栗","text":"仓猝扶宗社，艰危启圣神。英雄归驾御，狂狡愿和亲。泛扫妖氛净，恢张治化新。倦勤三纪外，头白尽遗民。周汉中兴胜，唐虞内禅高。髀消从马腹，屣脱等鸿毛。弓剑悲长在，羹墙慕转劳。龙髯攀莫及，四海共呼咷。兼爱无南北，全能冠古今。典坟供夜览，烽火自宵沉。睿藻成章焕，宸钧寓意深。万年垂琬琰，谁识至仁心。"}