{"id":"748560","title":"江汉泛舟图为叶润臣阁长题","dynasty":"清","author":"龙启瑞","text":"武昌官柳初飞绵，汉南春水高拍天。鸣钲伐鼓递相和，市楼歌管声喧阗。夹江城郭半隐见，沈沈万井腾炊烟。夜来月上波浪息，画艇叶叶如秋莲。红镫照我过江去，远闻黄鹤一笛来飞仙。商妇倚船弄弦索，估客买醉抛金钱。人间风月几曾见，定与吴会争新妍。壮游十载不到此，远闻一炬焦可怜。披图令我惨不乐，知子有意归无缘。忆昨金田起妖鸟，烽火远照湘漓间。一朝燎原势莫止，坐令鄂渚飞腥涎。跨江为梁岂天意，艨艟大舸遭絷牵。丛台歌舞昼寂寂，荆棘屡变桑麻田。疆场无人貔貅老，毒雾不散龟山颠。金陵东望亦如此，繁华浩劫真相连。春风汀洲花欲然，碧波芳草纷葱芊。眼前好景归不得，卧游凝涕独潸然。鲰生三宿心拳拳，亦有梓里遭时艰。何年置身图画里，一棹径刺潇湘船。"}