{"id":"1076369","title":"食橄榄记客语","dynasty":"宋","author":"周紫芝","text":"朔风吹元云，欲雪愁江天。烟帆驾海舶，橄榄来闽川。客言似有理，得失亦小偏。红盐落青子，嚼玉宜芳鲜。色香苦未发，遂杂春客煎。清香虽覆椀，翠润殊嫣然。香味元自若，人生浪求全。方言田家翁，好恶能两捐。一食辄苦口，弃掷古道边。回甘入齿颊，拾遗止流涎。朴质固可笑，任真亦良贤。向来纷纷者，妄论诚可怜。"}