{"id":"1216595","title":"题郝内翰书所作梦观琼花赋后","dynasty":"元","author":"张翥","text":"钓鱼山前龙上天，武昌城外走蜀船。老奸欺国驰露布，使者坐囚吞雪毡。溃兵一夜甲填水，血污木棉花下鬼。岂知老仙方卧游，鹤背天风扶梦起。颓云抉月光西流，玉箫声断江声愁。露华泣尽琼树死，广陵春色寒于秋。百年遗赋人争重，劲墨遒毫精爽动。节旄零落喜生还，回首江南已如梦。花神换根春更芳，想像月色扃馀香。楚招无人青鸟去，公不少留涕泗滂。"}