{"id":"1252204","title":"客金陵遇有以茂才异等为荐者以病归泊龙湾二首寄丁仲容娄行所二先辈","dynasty":"元末明初","author":"王逢","text":"柂楼酾酒出金陵，病后衣裳体不胜。风雨满江寒屃赑，庭闱何处发鬅鬙。周璆实下诸侯榻，王式虚蒙博士徵。一曲离歌凝客思，几行疏树隔渔灯。凤凰台上酒如川，醉拟题诗李谪仙。凿齿已成耆旧传，真长空觅孝廉船。十年萤案书连屋，八月龙湾浪拍天。无那病怀兼旅思，白云遥望夕阳边。"}