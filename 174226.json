{"id":"174226","title":"剑篇次元汝功韵","dynasty":"宋代","author":"郭印","text":"阳金为魂阴为魄，百炼宁容垢腻蚀。出匣风云凛凛寒，观者堵墙皆辟易。发硎利刃思一试，佩刀匕首都弃置。鲸鲵戮尽四海清，英豪始慰平生志。长河乔岳暗风沙，高山大泽蟠龙蛇。君家自有尚方赐，不须嫉世空吁嗟。操舟渡江勿虞破，中流斩蛟平地过。天下苍生奈若何，安石且起东山卧。"}