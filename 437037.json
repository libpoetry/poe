{"id":"437037","title":"雨中花慢 送赵子坚再赴辽阳幕","dynasty":"金","author":"蔡松年","text":"化鹤城高，山蟠辽海，参天古木苍烟。有贤王豪爽，不减梁园。高会端思白雪，清澜远泛红莲。况男儿方壮，好为知音，重鼓冰弦。香凝翠幕，月压溪楼，暮寒有酒如川。人半醉、竹西歌吹，催度新篇。顾我心情老矣，爱君风谊依然。倦游归去，羽衣相过，会约明年。"}