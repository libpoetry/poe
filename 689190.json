{"id":"689190","title":"送以正归其兄衬还关中二首","dynasty":"明","author":"何景明","text":"贤兄客死在燕山，令弟将归陕路难。哭向北云扶旅衬，望穷西日见乡关。原鸰雪羽飞偏急，屋树春花发自斑。岐路断肠生死别，暮天回首泪潺湲。君家昆季总能文，哭友那堪更送君。呜咽黄河流渭水，迢遥白雪度秦云。即看断雁离群去，况属连枝落叶分。少弟长安终日望，西来消息早相闻。"}