{"id":"1116394","title":"简铦朴翁兼简敬叟二首","dynasty":"宋","author":"苏泂","text":"雪花梅萼两婆娑，梅雪相催柰老何。只合孤山访和靖，不应华屋比东坡。诗情可喜丝生鬓，归意犹须冰泮河。林下相寻未岑寂，木鱼能拍鸟能歌。生机幻法不无神，信手拈来却是真。雪月梅花同一色，陈黄苏老只三人。论诗已具顶门眼，选胜直赊头上春。普请西湖作公案，与师聊结未来因。"}