{"id":"549197","title":"感怀","dynasty":"明","author":"曹于汴","text":"喜夷怒则蹠，人蹠我则夷。肉糜吾胡饱，羹藜尔岂饥。甘可使为苦，妍可使为媸。味不主于口，色非目所司。有物盘其间，强横踰穷奇。变化若牛鬼，播弄如儿嬉。突起千寻障，何论目如离。能幻舌如马，食蜜胡甘之。吾生患此物，敬奏主君知。明灯照奥窔，峭壁捍边陲。刚刃晃似雪，诛剪靡孑遗。口目贺且泣，从前何太痴。夷蹠自有真，饥饱莫相岐。"}