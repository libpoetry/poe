{"id":"1202518","title":"江城子慢 真坐","dynasty":"元","author":"王吉昌","text":"修真万缘撇。心地下、功夫要刚烈。育愚拙。放四大、自在安闲不惙。志如铁。强斩马猿双足折，罢颠劣、都收归寂灭。八关六腑三宫，总和畅，万神悦。龟息玄通无间，得澄湛子母，团圆交结。两情泄。显阳体、炼就飞行时节。意冰洁。造化真空归物外，无为道、圆成还若缺。放开性月辉辉，贯乾坤彻。"}