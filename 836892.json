{"id":"836892","title":"哭房师潘瑶圃夫子","dynasty":"清末民国初","author":"陈肇兴","text":"婆娑洋外云濛濛，海水流血千里红。朝廷频年拜骠骑，戈船百道趋瀛东。先生落落人中杰，栽花满县肝肠热。捧檄偶参鹳鹅军，请缨直到鲲鹏穴。毒雾飞鸢瘴疠侵，风涛出没几呻吟。文渊触热军多死，冯异移营病转深。骑鲸一去风悽恻，满军旌旆黯无色。公已天上作神仙，我尚山中拾橡栗。生未迎谒死不知，九州豺虎纷猖披。昨日故人一书至，闻讣已在黄花时。侧身西望再拜哭，感恩何止歌鸣鹿。伤心独照戴盆冤，易箦犹闻讯空谷。忆昔妖童赴会初，杞人忧天曾上书。妄意夷甫识石勒，谁知张角结封谞。一朝环海烟尘起，意外风波来万里。无瑕白璧染成缁，谁信此中有君子。先生得信惊且疑，逢人到处询项斯。两年薏苡消无影，一纸瑶函告有司。自从丧乱苦兵革，幼安曜卿坐不得。破产频求博浪锥，飞书屡进绕朝策。肉食无谋藿食愁，陈兵还为赋同仇。手书露布告乡里，不灭黄巾誓不休。裹疮吮血几征战，臂上长弓腰间箭。也知小丑终成擒，争奈先生长不见。伏波横海又登坛，幕府回头泪不乾；满堂宾客如龙虎，尚恨军中少一韩。况我生平感恩谊，出师未遂封侯志；但识师恩同国恩，敢论有位与无位。人生大节君师亲，高堂矧有洗夫人。温峤绝裾终是孝，班超投笔宁为身。前朝杀贼深山里，知公九原闻必喜；今日焚巢浊水滨，知公九原恨无垠。一喜一乐缘何切，只为千秋重名节；共誇桃李盛门墙，不使豺狼留窟穴。地角天涯道路长，可怜丹旐尚他乡；一棺寂寞荒祠外，只有门生吊夕阳。"}