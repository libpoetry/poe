{"id":"422888","title":"贺新郎 题红拂图。图为南汇钟君作，上海朱太忙得之，因以征题","dynasty":"近现代","author":"王理孚","text":"深入侯门海。莽裙钗、司空见惯，英雄安在。白袷书生床下拜，百尺乔松气概。更不托、丝萝奚待。纱帽紫衣囊与杖，走长安、谁识花蓓蕾。奴主异，江山改。如虬我亦髯兜颏。千载下、春风省识，依然丰采。为问李郎今有几，满眼都成一妹。怪明月、花村尨吠。何物老奴偏好事，剩零缣、断句传南汇。谁买得，今朱亥。"}