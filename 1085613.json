{"id":"1085613","title":"予自鄂渚登舟近两旬得顺风才二日耳高牙遇风雨留两日既而得顺风过八叠江流迂曲疾徐相半二十六日风驶甚方快之谓公安可一日到也明日如故江与风背浪汹涌停舟不行复用前韵","dynasty":"宋","author":"王十朋","text":"我欲效元子，漫浪居退谷。不效楚大夫，醒清葬鱼腹。前非恋高牙，今岂嗜湖目。两旬非不迟，一日靡容速。直为退之规，宁觊塞翁福。未易论乘除，不须生怨讟。江水照吾心，宜将正辞祝。"}