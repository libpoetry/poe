{"id":"686389","title":"九日高士峰宴集","dynasty":"明","author":"叶春及","text":"傲吏名山不厌游，况逢佳节更悲秋。浮云晓向千峰散，落木寒临万壑流。海上楼台澄蜃气，樽前鸿雁起边愁。腐儒岁晚真何补，欲向沧浪买钓舟。作赋兼随汉大夫，更怜叶县有飞凫。深秋我饱青精饭，避世谁藏白玉壶。老去风尘双鬓改，晚来砧杵一城孤。莫辞此日樽频倒，愁见当年角夜呼。"}