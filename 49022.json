{"id":"49022","title":"答礼部江主事渐","dynasty":"明代","author":"袁凯","text":"谷鸟嘤其鸣，求友声亦屡。况生烝民间，岂不念朋助。齐鲁久咨访，梁宋亦驰骛。末路值伊人，欢然乐平素。文既义驯雅，操存复贞固。辅仁将在斯，有挟非所虑。欣然得嘉会，终叹少暇豫。尔赞宗伯礼，予牵中台务。俱限清切地，日夕徒思慕。兹辰委篇什，衷情极披露。绸缪卜邻意，委曲耕稼诉。靖节休官辞，安仁归田赋。二子不可见，千载同轨度。嗟予甚蹇劣，岂复希高步。聊伸菲薄意，用答贤俊顾。东归果能遂，林庐得依附。杉榆辉映带，鸡犬互来去。开园每赏新，散帙共温故。兹意幸勉旃，岁久恐迟暮。"}