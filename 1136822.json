{"id":"1136822","title":"春晖亭为榉川子赋","dynasty":"宋末元初","author":"王奕","text":"昔人念亲心何如，喻彼百草蒙春晖。一川含绿草方长，满地落红春已归。草欲报春春忽改，子欲养亲亲不待。嗟哉物尔人亦然，对草无言泪如海。阳春有脚还复来，今年花谢明年开。慈亲一去不复见，画图空写春风面。榉川有子思报亲，结茅竹亭留白云。亲恩难酬春易过，独倚栏干怨春暮。寄言孝子须惜时，流光暗促亲颜移。春盘荐脆须及早，莫待酒浇坟上草。"}