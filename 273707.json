{"id":"273707","title":"澡兰香·兰","dynasty":"现代","author":"汪东","text":"纤翘弄羽，巧箭舒心，不掩澹姿秀躅。根移露畹，佩袭幽芳，底事又淹空谷。恨东风、最晚相逢，湘波流春去速。翠袖单、寒日暮，颦依修竹。却被徽弦换柱。试拂猗兰，小腰如束。山阴声侣，泽畔孤吟，往事更添枨触。便烧残、心字香灰，悬泪荷槃寸烛。梦未忘、绿染轻盈，烟罗裙幅。"}