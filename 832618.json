{"id":"832618","title":"霜花腴 其二 宋词人之侨吴者，世但称贺方回、吴应之诸贤，叔问谓吴梦窗鹧鸪天杨柳阊门之句，盖有老屋相近皋桥，其点绛唇怀苏州词所云南桥殆指此。又两寓化度寺词皆有怀吴之思，岂垂老菟裘，固以此邦为可乐耶","dynasty":"清末民国初","author":"朱祖谋","text":"谢堂倦客，唤酒醒西风，梦老吴皋。烟草横塘，玉梅妆榭，词仙去住无聊。赋情紫箫。又夜深、明月南桥。伴年年、老屋阊门，带鸦黄柳短长条。宾主百年逆旅，算菟裘一席，占了渔樵。朱邸尊空，青门春去，霜花醉墨飘萧。倦魂待招。料锦鲸、犹恋回潮。过江人、漫感山丘，燕来还定巢。"}