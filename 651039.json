{"id":"651039","title":"拟古四十一首 其十六","dynasty":"明","author":"薛瑄","text":"太虚浩无际，何所立天堂。坤厚大气举，地狱置何方。此理亦昭哉，妄见胡冥茫。万世为之惑，福果侥难量。高标拔地起，飞宇就天翔。抟刻土木梗，镕剂金银妆。人力为殚竭，财物亦耗伤。既自息吹乖，焉得寒暑常。兹事自前季，滔天势弥张。反经如可作，兴言讨彼狂。"}