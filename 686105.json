{"id":"686105","title":"中秋玩月值文闱试士日答廖文学二首","dynasty":"明","author":"卢龙云","text":"秋光才满习家池，有客新篇更陆离。胜赏谩宜方外侣，浮名休羡里中儿。诗成珠玉当谁和，忧在江湖只自知。到处楼头增夜色，樽开且续屡传卮。露气初寒凭槛外，月华高映举杯前。新晴雨洗看逾洁，入夜云开望独圆。索处未应甘抱寂，满庭无奈正连娟。豪吟已为秋生色，顾影何须只自怜。"}