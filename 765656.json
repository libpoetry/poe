{"id":"765656","title":"沁园春 其一 鬓","dynasty":"清","author":"黄钧宰","text":"梦警身慵，春融臂软，懒去盘鸦。偏一生爱好，妆台强设，同心学制，巧样新誇。剔缕挑丝，撩云掠月，何事工夫著意加。天然处，又教人簪上，一两枝花。妆成自惜容华，悔负了，芳年未破瓜。把玉簪细绾，小鬟相伴，金钗暗卜，夫婿谁家。临水还窥，扶栏略整，风送花香压鬓斜。谁知道，有一双蝴蝶，飞上窗纱。"}