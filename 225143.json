{"id":"225143","title":"呈南安孟使君","dynasty":"宋代","author":"周南","text":"使君四十铜虎符，一矢曾识金仆姑。唐三百年进士举，不再鼓之终非夫。西风笼槐桂扶疎，笔势汹如涛江驱。知君三昧等游戏，我欲一言口嗫嚅。元凯登庸用谱系，稷契虽贤名第无。当时未有明光赋，致君大略到唐虞。君家六戟联椒涂，身无一点薰香汙。颇疑膏粱逼寒畯，顾欲场屋争分铢。高山深林百年余，大夏生殖雨露濡。其间君疑有栝柏，根蟠拟作轮囷株。尚能尔雅注虫鱼，下同年少争得途。极知文章君之余，何爱漏刻收桑榆。但疑入山见成锯，可惜弹雀烦明珠。大夫当据要地居，仕宦须作执金吾。治经博士苟无命，不妨饿死同侏儒。君不见德裕生无不读书，生不肯与诸生俱。期君事业如韩昌，何嫌门地用崔卢。我尝一掷色得卢，盘中双陆万人呼。只今欲学支离疏，徒嗟七十战匈奴。"}