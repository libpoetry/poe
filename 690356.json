{"id":"690356","title":"登东山送冯掌教","dynasty":"明","author":"张弼","text":"落木风高白雁飞，登山临水送将归。一时景物黄花帽，十载情怀绿酒杯。庾岭无尘侵我扇，谢安有月近人衣。梅关明日频回首，醉墨留香在翠微。一回相见一清吟，短发繁霜岁月侵。浪迹谁怜南又北，旷怀自信古犹今。越王台北秋风早，张相祠前暮雨深。莫问玄都痴道士，红尘回首欲投簪。"}