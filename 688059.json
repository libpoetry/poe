{"id":"688059","title":"岁事歌二首","dynasty":"明","author":"朱长春","text":"除夜春雷隐地起，小年岁雪纷未已。黄泥乍融不肯冻，百草作芽青欲死。草死不愁愁麦黄，冬暖根薄恐易伤。眼前米市忽腾粜，人间那得陈千仓。城头鸟鹊无数叫，父老对之愁断肠。岁前立春下黑雾，三日蒙蒙岁朝度。白日不光云头乌，沾衣如墨土如腐。岁风况自东南来，发书占之民有灾。苦竹根边土螾动，棠梨稍上山蜂猜。岂无当道问牛喘，对雪呼僮且举杯。"}