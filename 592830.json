{"id":"592830","title":"刘伯玄吴虎臣刘仲贞过荒斋玩菊","dynasty":"明","author":"欧大任","text":"柴荆非有约，何以枉诸公。社自高阳侣，门多处士风。流尘开坐上，清供满斋中。露气篱为菊，秋声井是桐。餐英分盏斝，吹叶入帘栊。酒洽操觚客，棋邀负局翁。胞人珍紫芋，园子折青菘。楚璞看成鼠，吴钩试似虹。锻堪同树下，侩可隐墙东。伏轼交非晚，悬河论欲空。乾坤皆一马，身世但孤鸿。末路期知己，浮云碣石宫。"}