{"id":"1054734","title":"尉氏五题 其五 七贤里","dynasty":"宋","author":"黄裳","text":"遥想七贤会，空留七贤里。神交遗形骸，清流外尘滓。脱略堕险怪，嵇阮两高士。白视骄法家，红锻傲公子。所识不及才，或殆或以死。山公颇适用，选职尤可喜。立少规不祥，去备忧不轨。窃恐阮与嵇，于此未能耳。向秀稍知义，由父谩知止。酒隐名刘伶，无志君子仕。王戎贪聚钱，阮咸亟追婢。观德清流中，二子有臧否。修短归黄埃，毁誉落青史。盛世人已非，荒原物空是。贤者观我吟，聊用择所履。"}