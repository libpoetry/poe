{"id":"805172","title":"念奴娇 和赤壁词","dynasty":"清","author":"储贞庆","text":"投鞭可断，问江东、谁是千秋人物。两点金焦环铁瓮，瓜步临流插壁。千里乘风，一湾带水，浪卷飞如雪。滔滔不尽，消磨几许英杰。一上燕子矶头，旌旗风曳，画角高城发。六代繁华成往事，自古谁无兴灭。逝水东归，片帆北去，老我霜华发。长江天堑，渔舟惯渡明月。"}