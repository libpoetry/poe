{"id":"681536","title":"惜去青船杨同府命作","dynasty":"明","author":"陈昌","text":"东南岛夷居海中，鸡鸣夜半扶桑红。何年徐福来仙药，至今宗派传无穷。平居自负乘潮惯，累岁频年作边患。来如鬼蜮少人知，去若乌鸢忽惊散。堂堂天朝临九州，虎头将军材且优。号令一出重山岳，突上万斛龙骧舟。风樯阵马不可遏，烈火飙驰星箭发。穷追极讨际三韩，要使根株尽巢穴。归去中流扬凯歌，揭天画鼓喧灵鼍。搥牛酾酒遍行飨，三军鼓舞欢声多。乃知圣明今用武，不在深沟与高垒。乘机应变捷有神，万斛龙艘最轻利。况逢四海为一家，东踰若木西流沙。寸天尺地皆入贡，梯航玉帛来京华。如何黑子弹丸地，尚学怒螳奋双臂。跳踉贾勇当车前，安得不成齑粉碎。龙骧兮龙骧，尔能禦海安边疆。一朝遽作断沟弃，使我抆泪含悲伤。君不见晋朝王师破吴日，万橹千艘一时集。横江铁锁竟销沈，独数龙骧功第一。"}