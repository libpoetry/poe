{"id":"1006753","title":"谢蒙斋王子文寄文卷","dynasty":"宋","author":"葛绍体","text":"已闻挂风帆，宁知掣其肘。缄自春山云，吟转秋夜斗。文友有新录，笔之自吾手。惓言桂山君，到死意愈厚。夜半十一字，龙蛇尚惊走。悠悠浙东西，客路霜中柳。巍峨读书堂，珍重夫人寿。弟兄自答问，进学以虚受。所期蹑层霄，断金真皓首。楼崎归去来，相忘如此酒。"}