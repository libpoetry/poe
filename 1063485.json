{"id":"1063485","title":"游雪峰院书所见院在开元寺之西越王楼之东盖小院也","dynasty":"宋","author":"唐庚","text":"东家既峥嵘，西邻亦棱层。那知齐鲁间，有此蕞尔滕。僻路少人到，掣铃小童应。松扉迫窄入，石磴敧危登。迎门老尨吠，画壁苍龙腾。庭除静如眼，几席不受蝇。青焚日日香，明续年年灯。土盆养幽花，古木缠枯藤。虽小亦自足，无亏岂须增。忆昨苦盛夏，数来避繁蒸。每借安禅榻，曲此昼眠肱。日月当几何，霜雪遂严凝。慈竹犹疏疏，恶风遂朋朋。作诗书屋壁，扫灭听寺僧。"}