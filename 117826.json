{"id":"117826","title":"次韵邦直见答","dynasty":"宋代","author":"苏辙","text":"真能一醉逃烦暑，定胜三杯御腊寒。自有诗书供永日，莫将丝竹乱风滩。舞雩何处归春莫，叩角谁人怨夜漫。闻道丹砂近有术，锱铢称火共君看。五斗尘劳尚足留，闭门聊欲治幽忧。羞为毛遂囊中颖，未许朱云地下游。无事会须成好饮，思归时亦赋登楼。羡君幕府如僧舍，日向城隅看浴鸥。"}