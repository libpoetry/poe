{"id":"992334","title":"依韵和胡武平怀京下游好","dynasty":"宋","author":"梅尧臣","text":"南国易悲愁，西风起高树。枯荷复送雨，度雁宁知数。欲问北来音，系书复若故。冥飞杳无迹，弋者徒有慕。况在白蘋洲，而怀石渠署。石渠多故人，鹓鹄方骞翥。锵鸣尚可希，綷翼何由附。主人赖知己，未变畴昔顾。乘桴岂仲尼，好勇非季路。幸依南郡帐，不学邯郸步。自守终日愚，都忘向时虑。眷恋此江湖，亲年当喜惧。既获庭闱近，又多山水趣。迩来对明月，千里犹会晤。长桥人绝声，举酒逢秋露。迥闻孤舟笛，烟水在何处。俯槛意无涯，跳波鱼夜乳。颇得真隐情，奚须慕巢许。思寄梅枝香，远隔兰溪渡。缄之付好风，精爽亦随去。"}