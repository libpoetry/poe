{"id":"816229","title":"修复东林书院诗四首 留馨堂","dynasty":"清","author":"黄世法","text":"此是东林旧讲堂，城南古寺拜文庄。尚留薪木馀馨在，直接渊源百读长。海可来游非断港，山堪仰止且循墙。抠衣最恨余生晚，未列当年弟子行。仰止应怜向往迟，士夫真处是吾师。东林片席又今日，南郭瓣香非昔时。夜月空山闻点易，秋风古寺忆题诗。百年遗墨天留与，不敢高吟公在兹。杰阁峥嵘何壮哉，古招提畔一低徊。飞腾光气连南斗，错落星躔指大魁。多士藏修经数辈，知公灵爽在三台。斯文未坠弦歌地，涤尽尘氛却上来。晚柑曾说旧名亭，柑废亭墟户不扃。为问婆娑生意尽，可胜惆怅暮云停。秋深古径堆黄叶，雨过荒池点绿萍。笑我补亡非束皙，一篇终恨欠全经。"}