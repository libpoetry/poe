{"id":"703689","title":"放言六首","dynasty":"明","author":"释函是","text":"从来住处难如意，四十年居大众中。今日退閒犹我造，小楼高出与山同。窗间湖水寒光淼，屋外蔬畦霁色葱。只有一般堪笑煞，或时富贵或时穷。富来架屋连云栈，转眼春粮不夏谋。佛殿勉装过岁易，工钱赊落待谁酬。竹鏖鹤岭知难贩，木取花园劝助修。活计随时穷则变，人生何用苦营求。入山五日辞归省，尘异人疑岂有他。炮药莫贪银罐好，典衣休惜子钱多。移将野果当窗种，灌取秋葵待客过。百事到来终做去，住山须是老头陀。提瓶挈水非容易，久住都来信宿因。近学维摩空一室，还同鲁祖坐三春。亲承尽是门庭事，道谊难为溪壑人。岂到白头方觑破，生涯谁道有天真。广海闽山岂不安，几生梦绕紫霄寒。一枝已遂巢居乐，满腹宁忧河水乾。未曾九十骄荣叟，坐断千峰笑懒残。宠去辱来看欲尽，刹尘何似太虚宽。饥饱寒温总听天，生来不乞半文钱。非关性僻偏甘淡，只是人前耻受怜。心里无求堪作佛，世间有欲岂能仙。从他瞋怪从他爱，我自堆堆白昼眠。"}