{"id":"1107705","title":"龙女祠后塘自生荷花数枝与史诚之更相酬和","dynasty":"宋","author":"司马光","text":"平湖漠漠芰荷稠，水国芳春不胜秋。空有棹歌人不见，晚风一曲去悠悠。越女行歌纵棹轻，苍茫别浦晚烟凝。荷花折尽不归去，潋滟扁舟不易胜。荷底清涟照绮罗，长安公子旧情多。踌躇不去知君意，重唱吴音白纻歌。贺监家居逸兴饶，枝分鉴水阔容舠。穿荷宜去邀渔叟，共醉船头半榼醪。清江向晚采莲稀，独倚兰舟久未归。目断可堪人不至，斜风细雨湿罗衣。素舸朱篷青竹篙，棹歌风散近还遥。斜阳借问归何处，家住水村郎姓萧。别殿无人梨自芳，玉阶朱槛绕金塘。馆娃寂寞无西子，羞与吴宫竞晓妆。"}