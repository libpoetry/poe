{"id":"691276","title":"罗浮杂咏","dynasty":"明","author":"李孙宸","text":"罗山奠南岳，高高与云齐。浮来有灵迹，托体合蓬莱。上界无垢尘，中阪分丹荑。脩炼诸仙人，飙车白日驰。我无化龙杖，安能登云梯。长歌聊采芝，眩然心已迷。久矣困物役，兹焉出人寰。数日住兹山，俨在蓬瀛间。虽复费登陟，不碍幽意閒。朝竞樵采往，暮伴牛羊还。归洞不闭门，夜听流水潺。飞云高际天，上有两石楼。大小遥相望，宫阙与云浮。鸾驭倏飘举，恍见烟客游。杖策一振衣，俯视淩沧洲。神州与赤县，何乃不盈坏。凤凰浴西谷，文彩何相鲜。五色承云气，饮食常自然。在昔圣人出，尔乃鸣岐山。千载览德辉，会当复来还。昔日稚川子，勾漏远求丹。大药不误人，九还得驻颜。荣途信自膻，中怀非所安。薤露望晨晞，那能复盘桓。大运一以去，临期但长叹。行行御凉风，乃过铁桥西。落照映彩霞，石梁跨虹霓。我欲往从之，烟雾急以迷。安得徒步女，携手驾云螭。长怀采药人，日暮当何归。灵乳漱云根，奔流百道咽。悬泻垂珠帘，激飞纷玉屑。叩斧更负铛，斸云煮山月。幽籁因风答，清商四垂发。一啜烦渴消，冷然中心悦。反步梅花村，徘徊意萧索。翠羽自喧喧，淡妆人己寂。玉女向余笑，皓齿启历历。蹇修时不来，怀思竟何益。凉风吹日夕，瑟瑟洞门阴。零霜彫百卉，菁华苦寒侵。我生无根荄，老至谁能任。羲和不可顿，已秋非复春。愿作淮海禽，变此朝露身。桂树生神湖，花开白于玉。不为寒风零，岂受膏雨沃。陋彼东园卉，繁葩何簇簇。润泽不可常，栽培有倾覆。卓哉世外姿，君子固所服。"}