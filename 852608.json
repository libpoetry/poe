{"id":"852608","title":"蒲生钟馗","dynasty":"宋","author":"文同","text":"寒风酸号月惨苦，枭飞狐鸣满墟墓。丛棘乱礓翳野雾，古社秃剥倒枯树。下有三鬼相啸聚，初行谁家作疰忤。痛热肿痒快呕吐，塞噎咽喉胀脐肚。呼巫召觋使咒诅，翁惊妪忙设赛具。茅盘草船置五路，饭盂炙串狼籍布。相共收敛各执去，方此危坐歠且哺。忽尔相视生畏怖，有神杰然驾巨牯。前诃后拥役二竖，此神啖鬼充旦暮。其腹尚馁色躁怒，鬼遥见之悉失措。窜匿不暇相告谕，酒倾肉落杂秽污。魄魂飞荡身偃仆，一入木底只四据。一尚把盏愕以顾，一自隐蔽捩眦觑。神用气摄缚束固，前死入吻无十步。计之嚼啮或味饫，蒲生胡为适尔遇。画之满卷无一误，笔墨丑怪实可惧。持以赠余子何故，摇手不取一钱赂。他日乞诗者尤屡，试为言之写其故。"}