{"id":"1041233","title":"答江邻几到颍州见寄并封示晏公送行","dynasty":"宋","author":"刘敞","text":"日夕风雪佳，相念思乘兴。忽忆君在远，离忧纷难定。入门对新诗，满眼冰玉瑩。因疑君居侧，恍惚不自胜。别来虽无几，日月稍已迸。一苇悲河广，况乃山川迥。远游殊风土，孤响谬群听。常恐吊原宪，夫子叹何病。幸传丞相篇，复见仁者赠。悬知惬真赏，有以誇历聘。何用慰索居，一朝再三咏。"}