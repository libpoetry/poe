{"id":"1253168","title":"为剑为豪曹吴钩非宝刀鸣匣欲剸犀流星利吹毛尝闻武库灾穿壁径飞去勃勃芒砀云赤帝何由遇","dynasty":"元末明初","author":"陈谟","text":"为金为紫磨，太白无颜色。不归董卓坞，肯近王济埒。丹砂安可化，水银安可成。淮南枕中术，举世高其名。为玉为截肪，含章而永贞。入火火弗焦，沉水水弗冰。守圭与五瑞，雕琢备文质。成器有相资，懿此他山石。"}