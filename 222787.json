{"id":"222787","title":"壮哉亭观龙湫作","dynasty":"宋代","author":"蒲寿宬","text":"雪车冰柱刘叉狂，玉川玉更与相颉颃。车声羊肠几盘折，飞冰走雪何茫茫。天公矜此老怪物，六丁直下白昼驱阿香。丰隆列缺一时起，千车百柱摧靡靡。玉虬银阙掀霜髯，药兔蟾宫捣瑶髓。涛惊浪骇不可摹，璧碎珠倾讵堪拟长风吹雨一座寒，儿童不敢正面看。狂客何心助鼓譟，硗田万顷思波阑。被发行歌惬狂想，宝华天雨宁专赏。炎天上火下如汤，一派清泠浃邻壤。劝君饮酒君莫疑，有酒不饮吾何痴。夜光鱼目纷纷杂错乌可辨，眼中如露如电醉来大笑俱不知。"}