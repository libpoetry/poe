{"id":"648846","title":"隔谷歌","dynasty":"明","author":"杨士奇","text":"严风凋角弓，钲鼓鸣不止。弟兄但隔谷，咫尺异生死。丈夫报国甘苦辛，此时顾恩宁顾身。讵知兄弟左右手，临难方为行路人。升高聊一望，力尽心未已。仰天呼兄兄不来，壮发冲冠直如指。生为同气亲，死作异乡尘。自矜雄豪重仁义，谁保艰难不相弃。岂不见南山桂树同根生，百年雨露同枯荣。又不见桓山之鸟同巢哺，欲去回翔不能征。人生有情乃若此，天地惨寂终难平。呜呼宾客满堂歌伐木，且请停杯歌隔谷。"}