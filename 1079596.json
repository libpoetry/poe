{"id":"1079596","title":"晁叔用得古镜二一以遗法一上人澄澈可爱底水隐然蜃楼突起又作杯渡禅师像翩然衣动正在中流间也一求记于予因为作歌","dynasty":"宋","author":"吕本中","text":"晁郎高居卧冰雪，得此悬空两秋月。已将屋角倒魑魅，更与人间洗炎热。一月团团如扇面，一月菱花光掣电。怜君囊中一物无，意欲分君托方便。菱花入袖世莫识，空堂夜留疏雨滴。天生宝气有期会，复恐藏去终无益。君行万里寻剑术，山精唤君君莫出。寒泉百尺傍枮树，狡兔九月投霜鹘。未须潘谓苦哦诗，或自苏公识神物。下有禅和不笑人，须君一照蛟龙窟。"}