{"id":"1163980","title":"览古十四首 其六","dynasty":"唐","author":"吴筠","text":"尝稽真仙道，清寂祛众烦。秦皇及汉武，焉得游其藩。情扰万机屑，位骄四海尊。既欲先宇宙，仍规后乾坤。崇高与久远，物莫能两存。矧乃恣所欲，荒淫伐灵根。金膏恃延期，玉色复动魂。征战穷外域，杀伤被中原。天鉴谅难诬，神理不可谖。安期返蓬莱，王母还昆崙。异术终莫告，悲哉竟何言。"}