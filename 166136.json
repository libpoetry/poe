{"id":"166136","title":"次韵太学黄博士冕仲同考试作","dynasty":"宋代","author":"晁补之","text":"日边传诏天街暮，草草西城车马聚。官曹一见故情亲，宴语识君心志古。成安长孺澶渊守，昔君羁游所为主。我穷亦号成安客，文采初无君一缕。胸中万顷复谁同，正有君家贤叔度。官事留人何鞅掌，广文杨柳花飞户。好书老未置鈆椠，学经晚始羞章句。乘槎况自风格有，病颦那可形容慕。成诗莫惮继日传，青骢御史呼归去。"}