{"id":"417614","title":"永遇乐  再用稼轩《投老空山》韵自遣","dynasty":"近现代","author":"单人耘","text":"吟梦犹酣，秋窗乍曙，有人惋叹。轗轲平生，优游岁月，述作霜红晚。师心踵迹，非同年少，一脉薪传未断。睽违处、湖波难静，几度烟笼虹散。风尘扰扰，一技无成，负却伊人慧眼。破釜鸣雷，沉舟奋楫，摅墨惭青简。任情恣性，不求闻达，天道何能酬懒。殷勤谢，詹言警语，送明驱暗。"}