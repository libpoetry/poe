{"id":"1236086","title":"七忆 忆钱塘","dynasty":"元","author":"张翥","text":"平湖十里碧漪风，歌舫渔舟远近同。天竺雨馀山扑翠，海门潮上日蒸红。伤心花月随年换，回首闾阎委地空。白发故人零落尽，浮生怅望梦魂中。让王城外暮云黄，忍使行人哭战场。台上麋游香径冷，陵头虎去剑池荒。竹枝夜月歌仍怨，莼菜秋风兴漫长。不是不归归未得，五湖烟水正茫茫。千岩秋色彻层霄，忆昔来乘使者轺。翠袖屡扶蓬阁醉，篮舆时赴宝林招。山阴客已无春会，溪上风犹送暮樵。此恨古今销不尽，西陵寂寞又回潮。蜀冈东畔竹西楼，十五年前烂漫游。岂意繁华今劫火，空怀歌吹古扬州。亲朋未报何人在，战伐宁知几日休。惟有满襟狼藉泪，何时归洒大江流。昔年曾上凤凰台，二水三山眼界开。六代繁华春草歇，千年兴废暮潮哀。灯窗禅坐时联句，山馆仙游几引杯。最是令人愁绝处，夕阳双燕自归来。忆汎苕华溪上船，故人为我重留连。半山塔寺藏云树，绕郭楼台住水天。白榜载歌明月里，青帘沽酒画桥边。计筹山下先茔在，欲往浇松定几年。漫漫涨海际天涯，万里曾乘使者槎。梓泽重寻仙客洞，草堂频醉故侯家。人多熟酒烧红叶，市有生蛮卖象牙。安得梦中真化蝶，翩然飞上刺桐花。"}