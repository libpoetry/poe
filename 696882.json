{"id":"696882","title":"还自庐州呈孟祥用卿三首","dynasty":"明","author":"娄坚","text":"巢湖亦云险，旷焉豁心胸。于时雪初霁，山高玉众巃。嵷山亦逦迤，拱揖互为容。风帆顷刻过，我目不得穷。但见连樯来，横亘若垣墉。缅怀草昧初，舟师汇元戎。至今赵与俞，庙食崇元功。奈何濡须坞，纷纷斗枭雄。非无爪牙士，所攀非真龙。信知圣人作，万象开晦蒙。湖水缩犹悍，江势高更危。舟师晨济江，蹴浪殊险巇。如溯八节滩，咫尺不得离。日出杳霭中，风定乃少夷。朝过博望山，暮宿瓜步湄。计程到江南，看云慰我思。归心长淹泊，卧听江流澌。吾生如老妪，少即闭深闺。亦思来长风，年往气渐衰。量己颇已审，通人勿见嗤。一踏江南地，欢如释重负。篮舆入寒山，云物明可睹。苍鳞飘修髯，葱翠引余步。试问雨雪无，此中未寒冱。摄衣上层巅，风恬得春煦。金焦时出没，对时若牙互。空江卷波涛，遥闻势弥怒。其阳列众山，雄秀竞奔注。瞿生抱微疴，荦确行不顾。语我平生游，必跻最高处。不然隔培肸，茫然堕云雾。此语绝可思，颇惬游观趣。及当未衰年，从子穷山路。"}