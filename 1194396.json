{"id":"1194396","title":"思朐阳春游感旧寄柴司徒五首","dynasty":"唐","author":"李中","text":"王孙昔日甚相亲，共赏西园正媚春。醉卧如茵芳草上，觉来花月影笼身。烟铺芳草正绵绵，藉草传杯似列仙。暂辍笙歌且联句，含毫花下破香笺。南陌风和舞蝶狂，惜春公子恋斜阳。高歌饮罢将回辔，衣上花兼百草香。春郊饮散暮烟收，却引丝簧上翠楼。红袖歌长金斝乱，银蟾飞出海东头。昔年常接五陵狂，洪饮花间数十场。别后或惊如梦觉，音尘难问水茫茫。"}