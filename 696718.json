{"id":"696718","title":"览镜二首","dynasty":"明","author":"郑鹏","text":"颇觉衰容倍昔年，敢将飘泊怨皇天。求齐应悔徒工瑟，作赋曾闻不值钱。幽谷兰荃长寂寞，春风桃李易芳妍。羁怀正尔无聊赖，何处声声叫杜鹃。九万扶摇志已讹，情如笼鸟自慵歌。春风又见新桃李，乡梦长悬旧薜萝。不事冶游非兴减，尚耽微禄奈贫何。晨兴盥栉临青镜，惟见萧萧白发多。"}