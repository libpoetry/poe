{"id":"417073","title":"霜花腴 雪","dynasty":"近现代","author":"沈祖棻","text":"篆灰拨尽，乍捲帘、无端絮影漫天。风噤寒鸦，路迷归鹤，琼楼消息谁传。灞桥梦残，纵凭高、休望长安。记当时、碧树苍崖，渺然难认旧山川。愁问冻痕深浅，早鱼龙罢舞，太液波寒。关塞荒云，官城冷月，应怜此夜重看。洗杯试笺，枉盼他、春到梅边。怕明朝、日压雕檐，万家清泪悬。"}