{"id":"536925","title":"题松赠沈大夫郎中科父","dynasty":"明","author":"王世贞","text":"沈大夫，与汝游兮，泰山登天门日观之高峰。其上有五千年松，樛蟠挺屈撑虬龙。鳞文剥蚀自成理，白日变态涛汹汹，胡为强颜秦哉封。松根茯苓雪似脂，山灵下閟神不驰，奇者或臂为婴儿。沈大夫烹食之，肌发鬒泽双瞳方。下招松间鹤，八极同遨翔。君不见秋霜夜飞摧万卉，香飘色堕俱泥滓。七十二主犹眼前，泰山五株青不死。大夫者何赤松子。"}