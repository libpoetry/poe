{"id":"1105586","title":"又用前句作七绝","dynasty":"宋","author":"王十朋","text":"重阳无数日，风雨登临缓。会见天气佳，黄花插须满。老对黄花节，遥临白帝城。空斋听萧瑟，点点是乡情。江山悲木落，身世叹飘蓬。未会登山客，先吹堕帽风。巫峡有雄风，菊天多细雨。知我欲登高，先期洗尘土。竹叶悲杜陵，秋云吟柳恽。家乡雁荡遥，节物龙山近。灰飞季秋管，云暗巫山峰。我欲廓氛曀，试呼黎与重。节近愁阴雨，云披见太阳。殷勤呼酒伴，烂熳醉秋光。"}