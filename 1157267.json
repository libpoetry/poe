{"id":"1157267","title":"苏州李中丞以元日郡斋感怀诗寄微之及予辄依来篇七言八韵走笔奉荅兼呈微之","dynasty":"唐","author":"白居易","text":"白首馀杭白太守，落魄抛名来已久。一辞渭北故园春，再把江南新岁酒。杯前笑歌徒勉强，镜里形容渐衰朽。领郡惭当潦倒年，邻州喜得平生友。长洲草接松江岸，曲水花连镜湖口。老去还能痛饮无，春来曾作闲游否。凭莺传语报李六，倩雁将书与元九。莫嗟一日日催人，且贵一年年入手。"}