{"id":"737309","title":"观潮","dynasty":"清","author":"钱名世","text":"早潮滟滟明星没，晚潮浩浩初月出。潮去潮来自古今，秋毫不见江波溢。渡江著屐升颠崖，江流端正白道斜。吞海亭前放两眼，湱然耳畔喧雷车。江凫渚雁知潮信，拍翅惊飞排水阵。半江崩浪大千山，突过中流肯平进。白马粗毛十万匹，怒蹄蹴踏寒风飘。如茶素甲鼓声高，睒旸霜刀横击律。雪龙夭矫空中飞，飞鱼怪物相追随。鳞爪变现颔珠落，毒涎雾喷光淋漓。斗霆击电海门碎，巨壑荡潏藏舟移。汨没沙洲不胜计，但凭远峰露螺髻。云根直欲信流去，虹洞苍茫极风势。江豚掀簸岂自由，天吴叫啸水仙愁。弄潮吴儿好身手，蓦波燕跃伸黄头。欹岸水痕添一丈，渔舟个个浮天上。绝港空陂尽灌输，枯荷败藁皆神王。涛偃端平镜面圆，千溪小艇乘江涨。君不见钱塘罗刹凌浙西，岁岁啮坏江边堤。英雄豪气夺天险，犀弩立射潮头低。此地凭阑却回首，青门文采今何有。闲看《七发》广陵潮，急买六朝京口酒。"}