{"id":"1152156","title":"赋得明星玉女坛送廉察尉华阴","dynasty":"唐","author":"王翰","text":"洪河之南曰秦镇，发地削成五千仞。三峰离地皆倚天，唯独中峰特修峻。上有明星玉女祠，祠坛高眇路逶迤。三十六梯入河汉，樵人往往见蛾眉。蛾眉婵娟又宜笑，一见樵人下灵庙。仙车欲驾五云飞，香扇斜开九华照。含情迟伫惜韶年，愿侍君边复中旋。江妃玉佩留为念，嬴女银箫空自怜。仙俗途殊两情遽，感君无尽辞君去。遥见明星是妾家，风飘雪散不知处。故人家在西长安，卖药往来投此山。綵云荡漾不可见，绿萝蒙茸鸟绵蛮。欲求玉女长生法，日夜烧香应自还。"}