{"id":"750797","title":"大王山","dynasty":"清","author":"任其昌","text":"黑水之北山崷崒，阴岑遮回半边日。孤根低蟠地底深，方顶高耸云间出。暮色入林生黯黪，阳光满野转萧瑟。棱棱白石砺锋铓，惨惨黑纹傅髹桼。岂有藤萝缀长蔓，更无楂栗垂秋实。鬼神呼雨峰峦重，魍魉啸风崖壑溢。我行其下畏窅窱，人迹未逢增懔慄。径途在眼又辙迷，隶子攒眉愁路失。涧水曲注走蛇蚓，峡角束窘罗梏桎。最忧棘茨能破肌，为陷坑阱屡屈膝。负耒不见收野芋，登梯谁与割崖蜜。扪参历井古所难，履险乘危兹未毕。仙药旧闻采方壶，天池行且窥太乙。滈沣鄠杜不汝容，寂寂孤云闭石室。"}