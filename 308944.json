{"id":"308944","title":"金人捧露盘·王文安公墓瓦俑，以宋绍兴八年葬，去今七百六十二年出土","dynasty":"现代","author":"赵熙","text":"古人坟，今人屋，后人耕。如梦里、此梦谁醒。宋陶留像，凤皇原穴土花腥，同时旧侣，杜鹃啼，翁仲无声。绍兴年，徽猷阁，南渡恨，大官铭。过三朝、重见三荣。问今何世，春山无地种冬青。虫沙万劫，血痕斑、红过鱼灯。"}