{"id":"1063728","title":"提举范公开轩面钟山名曰寸碧索诗","dynasty":"宋","author":"释德洪","text":"湖山烟翠层，千叶青莲拆。公家莲菂间，如眼不自觌。一登功名途，富贵两追迫。开轩延爽气，拄笏望秀色。钟山盘万丈，云破见尾脊。殷勤度邑屋，分此一寸碧。升空带青小，撑汉螺髻出。我亦个中人，登览增眼力。知公寓逸想，喧不碍岑寂。给札令赋诗，相顾愕坐客。愧无暮云词，涴公雪色壁。"}