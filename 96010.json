{"id":"96010","title":"赠孙从之·吏事要及民","dynasty":"宋代","author":"赵蕃","text":"吏事要及民，何假须缘饰。是故西都儒，往往名背实。萍乡孙明府，抱负惟儒术。起家长此邦，为政皆有述。催科非我急，急民使滋殖。今夏戒艰食，粒米劝蓄积。种麦贵宿耕，禾孙视前绩。是我贤弟昆，三市俱鼎立。正之官南昌，大吏遭丝刻。为陈先世事，稍稍从吾律。窃尝叹斯人，当补谏争缺。如何即九原，我为长太息。叔也今王官，路以云霄逼。才难未易识，屡荐今始人。赣川与洪州，目见非耳得。使之佐庙谟，弥缝宁阙职。公行被里言，步武俱文石。为移一县政，于以均万国。我虽落蛮夷，归来岂无日。傥遂乐耕耘，于焉吾事毕。"}