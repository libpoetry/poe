{"id":"1194988","title":"闻大愿和尚顺世三首","dynasty":"唐","author":"贯休","text":"王室今如燬，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。邺卫松杉外，芝兰季孟间。尽希重诏出，祗待六龙还。不疾成千古，令焚动四山。感恩终有泪，遥寄水潺潺。师禀尽名卿，孤峰老称情。若游三点外，争把七贤平。苦雾埋空室，啼猿有咽声。今朝益惆怅，曾沐下床迎。"}