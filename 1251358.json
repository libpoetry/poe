{"id":"1251358","title":"酒家谣","dynasty":"元末明初","author":"王翰","text":"大梁城中百万家，谁家沽酒为生涯。青帘白昼垂到地，书言美酒非为誇。座中多是江南客，卖茶贩盐为本业。自从伴着如花人，囊楮番番卷秋叶。日长不厌秦筝繁，夜阑不放清歌歇。箧里黄金索已无，朝来暮去情渐疏。秋风吹断高唐梦，但见阳台明月孤。昨日书来寄亲语，老病空床泪如雨。寄与佳儿促早归，何用离乡作商贾。市中卖得旧衣钱，独向黄河买去船。"}