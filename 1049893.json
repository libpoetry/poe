{"id":"1049893","title":"送沈司理赴阙改官","dynasty":"宋","author":"郭祥正","text":"捕寇治狱皆有闻，才力纵横真出群。荐书交上三岁满，玉陛引对瞻吾君。胸中策画烂星斗，笔写纸上虬龙奔。完创补弊有捷理，此时歧路挐青云。云霄问谁作霖雨，愿洗边城血中土。和气油然熟禾黍，天下蒸黎免穷苦。男儿事业当致主，我独沈沟亦无语。离亭愁怀安可数，春风自在花飞舞。船尾插旗轰画鼓，掺袂青山遮别浦。"}