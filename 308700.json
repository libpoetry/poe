{"id":"308700","title":"水龙吟·九月十九日喜雨","dynasty":"现代","author":"陈祖绶","text":"海天阔处云来，龙山唤起痴龙睡。灌畦松土，浇花添润，流膏满地。滴滴杨枝，多多稌黍，一场欢喜。待明朝问取，街头鱼价，便一向荒村醉。试绎豳风图意。是田家度年生计。艰难国步，民方殿屎，人求富岁。龟坼愁乾，豚蹄预祝，屡丰为瑞。满乾坤可得，腥膻洗涤，化为农器。"}