{"id":"433269","title":"清平乐　题蒋鹿潭戴笠持竿小像二首","dynasty":"近现代","author":"寇梦碧","text":"少年乳虎，骨相非轻许。食肉缘何飞不去，横肋乙威空误。银潢兵气愁看，濯缨濯足都难。料理水云归梦，画图分付鱼竿。土阶吟穗，未解兰骚意。独曳哀弦风雨里，支住东南秋气。纷纷狎客牢盆，劳劳马足车尘。魂逐芦花飞去，亏他蝶梦留痕。"}