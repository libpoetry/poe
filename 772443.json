{"id":"772443","title":"曹仁宪谨荣寿颂四章","dynasty":"清","author":"黄文彬","text":"维岳降神，诞我公祖。幼学壮行，抚绥斯土。未及下舆，先询疾苦。衙蠹肃清，闾阎安堵。维岳降神，诞我公祖。奉扇仁风，随车甘雨。敦俗劝农，通商惠贾。子庶痌瘝，人称召父。维岳降神，诞我公祖。养育书田，栽培艺圃。力挽狂澜，中流砥柱。道一风同，海滨邹鲁。维岳降神，诞我公祖。南极星辉，受天之祜。菊节华筵，士民歌舞。祝寿而康，名昭千古。"}