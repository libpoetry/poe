{"id":"660864","title":"望庐山","dynasty":"明","author":"罗钦顺","text":"千里庐山一片石，元气为根倚天立。月色霄澄白鹿寒，露华晓霁香炉湿。左瞰长江右枕湖，近分众皱远模糊。未容绝顶通人迹，长向晴空展画图。谁能共我寻瑶草，幽泉怪石穷探讨。傥遇仙翁跨鹤来，长生秘诀应倾倒。凡骨支离无奈何，徒劳翘首望嵯峨。此行傥遂区区志，须借苍崖百丈磨。"}