{"id":"683428","title":"登金山","dynasty":"明","author":"王世贞","text":"山秋木叶翠将收，憩棹扶携到上头。天柱中悬南北影，海门西拒古今流。层云锡响空王坐，落月珠明帝女游。便欲休餐旬日住，千帆风色使人愁。青螺潋滟水晶盘，斗削风烟面面看。地涌楼台千蜃结，天回波浪六鳌蟠。山形自挟秋云壮，海色遥将曙日寒。恍忽龙宫吟啸起，何人玉笛倚栏干。"}