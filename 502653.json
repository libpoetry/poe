{"id":"502653","title":"送林七洙省亲之休宁","dynasty":"明","author":"王恭","text":"无诸城头春雪飞，臈酒未醉缝春衣。独怜游子江东去，正值关河雁北归。江东远树徽州出，羡尔王浑得官日。白首虽寒博士毡，多才已判文衡笔。前年买棹问平安，南浦东江正采兰。新安到后枇杷熟，闽徼归时络纬寒。还家三径秋声早，故垄松楸不堪扫。有泪空悲二弟殇，多情更忆双亲老。兹别蹉跎几度霜，频将飞梦绕高堂。沙头见月长回首，天畔怀儿更断肠。儿今亦是儒林秀，寺簿云孙少卿后。玉堂文献故家声，鱼佩金龟虎头绶。鲤也青年曾过庭，诵诗三百未成名。担簦别墅稀同调，记室王门得从兄。青骊又指宁家处，不比王阳去时路。山城小店越人烟，夜火残钟楚关树。千里迢迢候起居，家人日夕念双鱼。到时早觅新安使，兼寄皆山樵者书。"}