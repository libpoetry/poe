{"id":"1252986","title":"有感","dynasty":"元末明初","author":"刘基","text":"物换星移事巳迷，重来旧处惑东西。可怜如镜天边月，独照栖乌半夜啼。焚书千古讶嬴秦，逃难茫茫走缙绅。尚忆商山近京洛，白头容得采芝人。甲楯孤栖死不疑，那将宗社换西施。想应尝胆秋风夜，恰似无忘携李时。鸿雁来时月满天，客途僮仆自相怜。荒村触眼惟茅屋，榆柳萧疏起暮烟。黍穗高低菊有华，廛居恰似野人家。夕阳日向西墙过，只为微生换鬓华。鱼盐充牣稻粱肥，谁寤繁华是祸机。日暮无人唁亡国，寒鸦犹带夕阳飞。漫漫阳春不见秋，人生得意总忘愁。茱萸谢尽芙蓉发，清夜吹笙月满楼。"}