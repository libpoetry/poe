{"id":"493803","title":"鹭浴","dynasty":"明","author":"庞嵩","text":"方塘净云影，碧水涵天光。鹙梁已潜伏，鸥机亦浑忘。于焉白鹭见，爰浴清涟央。志匪窥鱼在，心期附凤飏。肯以皎玉质，而污青泥湘。澡身事高洁，振羽任徜徉。波摇动素月，粉落凌秋霜。发梳孤帜白，爪弄双茎苍。晞日忻回照，乘风纳晚凉。沚荇回疏叶，汀兰袭异香。自得盘涡性，宁饥螾蛭肠。一水中分地，群飞太剧忙。拟向西雍渡，还从駜乘翔。冯夷欣击鼓，瀛女罢吹簧。但希离蚌祸，敢复恋鹓行。我有旧氅衣，复制新荷裳。浴沂集童冠，濯缨歌沧浪。岂知岁月老，同适水云乡。"}