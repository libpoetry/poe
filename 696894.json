{"id":"696894","title":"无题和义山","dynasty":"明","author":"柯潜","text":"翠袖湘裾立晓风，绛纱窗外画阑东。伤心玉笛声初断，回首瑶台信未通。满地淡烟芳草碧，一帘残雨落花红。年来但守芳心在，两鬓从教似短蓬。人在蓬莱欲见难，重门花落又春残。惊回远梦莺犹语，题就长缄砚已乾。云母屏前香缕细，水晶帘外雨声寒。箧中旧制双纨扇，愁拂尘埃强自看。"}