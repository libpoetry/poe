{"id":"1128122","title":"望秦川/南歌子 其二","dynasty":"宋","author":"程垓","text":"竹粉翻新箨，荷花拭靓妆。断云侵晚度横塘。小扇斜钗依约、傍牙床。蘸蜜分红荔，倾筒泻碧香。醉时风雨醒时凉。明月多情依旧、过西厢。翠黛随妆浅，铢衣称体香。好风偏与十分凉。却扇含情独自、绕池塘。碧藕丝丝嫩，红榴叶叶双。牵丝摘叶为谁忙。情到厌厌拼醉、又何妨。"}