{"id":"1109030","title":"又和感旧四首","dynasty":"宋","author":"刘克庄","text":"三世高枝折广寒，谓宜挽致道家山。使君紫马重临郡，柱史青牛亦出关。占籍喜居廉让里，操觚悔记太平寰。新篇犹觉波澜阔，堪笑持竿向浅湾。蹇驴谁驾复谁骖，略似遗公在剑南。尚有三钟加十束，那无二顷种千柑。不烦剥啄敲门访，且可跏趺面壁参。春到茅檐殊未觉，晓窗差薄日初酣。人言上界足高寒，错踏金鳌绝顶山。恩许乞身镜湖曲，老难效命玉门关。明知甑破休回首，犹喜弓亡不出寰。便合挂帆沧海去，义溪三十六重湾。老马虺隤不服骖，累然病起泛溪南。失侯我尚堪耘豆，出牧公方自种柑。畏垒屡丰愧桑楚，汉嘉虽小屈岑参。新年闻说茅柴贱，陌上逢人各半酣。"}