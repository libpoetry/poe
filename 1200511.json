{"id":"1200511","title":"僧日观画蒲萄","dynasty":"元","author":"宋无","text":"玉山道人苍壁立，胸潴万斛松煤汁。吐作千年古怪藤，犹带西湖烟雨湿。元气淋漓草木活，太阴菌蠢虫蛇蛰。须萦翠雾瘦蛟走，睛抉玄珠黑龙泣。神剜鬼刻字崛奇，水精火齐光陆离。天魔擎来帝青宝，鲸波涌出珊瑚枝。墨花酣春马乳涨，醉梦渴想西凉姿。风窗秋疑蠹叶语，露架夜忆虬柯垂。须臾掩卷何所见，月落庭空无影时。"}