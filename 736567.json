{"id":"736567","title":"舟行值雨","dynasty":"清","author":"管棆","text":"前山槎丫如转磨，后山偃蹇还伏卧。须臾四山云气生，云阴全仗天公作。萧萧入水纹渐多，飒飒打篷声愈大。蜻蜓舟中小于叶，缩脚挛腰但跛坐。陈言一编犹在手，吟声欲与滩声和。冷烟积灶炊芜菁，兀兀枯篷忍昏饿。流萤草际知几点，啼鹃峡中刚一个。丈夫遭遇不可料，好景良时何闷过。倒回江水洗寒云，张帆笑指青天破。"}