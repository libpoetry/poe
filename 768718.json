{"id":"768718","title":"百字令 赠徐宝幢即题其诗词集","dynasty":"清","author":"赵庆熹","text":"仰天不语，怪无端而笑，无端而涕。杯酒未干双剑跳，看尔悲歌斫地。锄下黄金，床前阿堵，短尽英雄气。不妨狂语，诸君浪得名耳。可怜豪竹哀丝，中年多感，坐作青毡计。斗大鹅笼愁闷煞，那得伸腰卧起。李贺心肝，刘郎髀肉，无限悲凉意。此中有恨，人生难得知己。"}