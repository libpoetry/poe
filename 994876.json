{"id":"994876","title":"三瑞堂","dynasty":"宋","author":"黄公度","text":"机云二子才孤标，妙龄驰声典午朝。今见远孙来海峤，儒雅雍容饰汉条。德化醇醲春有脚，天姿粹美玉不彫。无复犊牛充带佩，坐令襦裤成歌谣。蕴藉斯人合台阁，暂把一麾亦不恶。铃阁正午槐阴清，讼庭无人鸟声乐。政成瑞应一何多，天香国艳骈花萼。可但渔阳颂麦岐，会见西京纪神爵。吾闻作善天降祥，拭目泥封下建章。一时文采七闽郡，千载风流三瑞堂。坤珍效祉来未央，九茎怒芽抽且长。胡不图之献天子，播在乐府歌芝房。"}