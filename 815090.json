{"id":"815090","title":"记梦","dynasty":"清","author":"柯劭慧","text":"晨风起幽闺，落月照东壁。念彼泉下人，凄怆无终极。昔别各千里，今别永幽隔。昨夜梦君来，朱颜若畴昔。搴帷相与言，似诉久离析。含悲语未毕，惊寤杳无迹。顾眄惟四壁，尔魂何由适。天路本茫茫，此理谁能识。反忆梦中情，默默思所历。秋声何凄清，栖禽夜勿惊。我生逢百忧，感此涕自零。涕零可奈何，思君若流波。暂别伤契阔，永离况泉穴。房栊来悲风，虚空自生寒。忆昨梦寐中，仿佛睹君颜。惕寤无所见，形影空自怜。冥冥泉下人，曷云复来还。君往不复还，余生岂能延。寄居当几时，忧患在其间。昊天实为之，为之复何言。"}