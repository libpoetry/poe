{"id":"1135958","title":"次韵仁近讶约予不至","dynasty":"宋末元初","author":"方回","text":"风尘矫虔称寡孤，疲氓暴骨纷痕瘏。骤得如愿宫亭湖，鬼妾色悲充尔娱。老夫旅庖悭薪蔬，爨仆揶揄朝连晡。畴昔过君观异书，谇语谓为饥所驱。前二千石出无驴，徒步亦无傍人扶。忽往倏还元不拘，休官解缚身自如。有酒可再折简呼，索诗即恐技如鼯。归与归与巾柴车，不用祖席歌骊驹。青山白云落吾手，春天梦断章台柳。"}