{"id":"1143733","title":"出塞行五首","dynasty":"宋末元初","author":"方一夔","text":"南方地卑湿，北客畏蒸暑。晨行螫菵露，水宿射短矢。秦人发谪戍，见行如弃市。今古共一方，今者不独死。穰穰作家业，鬼妾纷驱使。鸱夷卵翼蕃，小儿半高鼻。元精穿万化，荡荡不可恃。出塞二千里，平沙白如霜。探兵失单于，传是左贤王。枭鸣金错竿，士气惨不扬。中军一再鼓，万马赴敌场。名酋不可得，杀伤略相当。县鞍尽胡首，前驱橐驼羊。幕府阅五符，半死半裹疮。天子不录过，犹侯水中乡。我本轻黠儿，小少槿闾闬。未知从军苦，悠悠赴沙瀚。同行五千人，骸骨蓬麻乱。中有脱死者，人各鸟兽窜。间怀大将印，辛苦生还汉。包以衬甲绫，来上长杨殿。怜我不负恩，授印亲书赞。一来赎前过，比再军锋冠。主公再度辽，油幢坐中坚。怜我鸣吠竖，出入后狨鞯。一朝霍家败，主公忝姻联。富贵既相关，受祸其固然。我时护属国，脱命来居延。蹉跎偶不死，彷佛三百年。此来复何幸，皓首朝中天。昔日霍家事，历历在眼前。偶行平阳里，细草空芊绵。与卿等辈耳，岁暮愁红蔫。登高望西北，里数逾五千。谁言龙庭远，转盼跨幽燕。喊声振瓦石，斗志前旌旃。足蹈猛虎尾，手揽饥蛟涎。富贵自有命，此身若浮烟。古来功名士，发迹昉穷边。不见小盘龙，兜鍪换貂蝉。岂为章句儒，白首埋陈编。见嗤灰与土，黯死吹不然。"}