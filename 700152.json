{"id":"700152","title":"读东坡集中有归去来兮辞集字诗喜其用韵仍集字和之","dynasty":"明","author":"顾应祥","text":"归去田园乐，春来万物荣。亲交携酒酌，稚子出门迎。巳觉容颜老，还知富贵轻。东皋足舒啸，登眺日怡情。寓宇畴非寄，良辰不我留。登丘候云出，入壑引泉流。遗世成孤往，怀人赋远游。临风几惆怅，今日复焉求。富贵今非愿，风云安可期。得归吾足矣，不乐复何之。清趣还消酒，忧怀尽寓诗。委心无物我，宇内几人知。窈窕丘园景，飞泉万壑奔。有时还问棹，无日不关门。菊径寻诗杖，松风载酒尊。欣欣吾自得，稚趣老犹存。"}