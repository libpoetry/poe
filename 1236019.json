{"id":"1236019","title":"题雪景三香图二首","dynasty":"元","author":"张雨","text":"春雪无声入画堂，东风浑似北风凉。祗缘何逊题诗少，信是徐熙落墨强。青鸟下迎罗袜步，苍髯来近玉台妆。匡庐也入幽闺梦，睡里山花各自香。雪羽飞来雪意浓，国香狼藉暝烟丛。倩谁与剪吴淞水，爱尔能吟柳絮风。翠袖佳人玉跳脱，平头奴子锦薰笼。剑南画手看前辈，着粉施朱或未工。"}