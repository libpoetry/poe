{"id":"702597","title":"送春同子柔作二首","dynasty":"明","author":"程嘉燧","text":"吟君诗送春归日，我正颠狂欲湿衣。烛灭清歌高阁罢，酒醒疏雨小船归。慵拈雪镜愁边照，判遣风花醉里飞。预恐老添情转剧，明年春到兴先违。中酒闲眠日掩扉，弄寒窗雨故霏霏。花怜经眼关情剧，游忆同心见面稀。江上一番仍节换，天涯何处不春归。遥知弱女千山里，乍改罗裳定湿衣。"}