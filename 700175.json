{"id":"700175","title":"和师邵春日登慈恩寺镜光阁及归途即事","dynasty":"明","author":"顾清","text":"春入慈恩寺，云楼面水轩。佛光悬日月，空界了名言。兜率吟边近，沧溟坐里翻。更须花满地，车马便应繁。祗园开胜地，金刹俯层轩。水月澄空相，伽陵象佛言。慈云低树湿，瑞叶入窗翻。若论三乘事，微吟已自繁。佳节重欢娱，游人胜两都。笙歌填陆海，日月丽天衢。健想凌云笔，奇观隐市壶。子桑空隐几，幽恨可能无。"}