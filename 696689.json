{"id":"696689","title":"初离京邑留别诸同志四首","dynasty":"明","author":"郑善夫","text":"陈车遵城闉，振策导广路。仰盻孤云征，俯见流波溯。感念平生欢，岂以杯酒故。群居不自觉，相失增怨慕。川河引舟楫，陵陆旷烟雾。重觏难可寻，努力敷襟素。浮萍恋故波，离鸟思故林。故林既得期，俦侣无遗音。与子共朝夕，奚堪更商参。山河日以邈，霜霰日以深。鸿麟无时至，安能诉幽襟。晤好谅有时，迅节忽载阴。愿言敦明德，白首慰离心。驰车太行坂，北首入楚泽。迷途不早悟，困顿安所适。爵服载忧患，趋者何充斥。流俗日向靡，胡为重濡迹。京尘复何长，不见所缁白。凡骀御文舆，赤骥且辟易。谁能违众好，共整东山屐。长歌逾蓟门，凝眸眺崇京。陵阙何崔嵬，马行令心怦。虽云返乡域，不获偕良朋。劳鹘无劲翮，断鸿有离声。幽期莫可并，沉虑独拊膺。"}