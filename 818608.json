{"id":"818608","title":"有悼二首为徐伯荪烈士作选一","dynasty":"清末近现代初","author":"柳亚子","text":"胡尘遍中原，侠风久不作。史公起东粤，手揭荆高幕。王万更延陵，连翩踵芳躅。惜哉剑术疏，遗恨终寥廓。桓桓东海君，祖烈中山族。投身入穹庐，缨笠不辞辱。得当竟报汉，一击天地复。副车中非误，环柱走已蹙。大憝既伏诛，群胡争駴愕。遂令旃裘长，天半惊魂落。成败非敢论，此功良不薄。"}