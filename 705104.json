{"id":"705104","title":"浩气吟","dynasty":"明","author":"瞿式耜","text":"籍草为茵枕□眠，更长寂寂夜如年。苏卿绛节惟思汉，信国丹心止告天。九死如饴遑惜苦，三生有石只随缘。残灯一室群魔绕，宁识孤臣梦坦然。已拼薄命付危疆，生死关头岂待商。二祖江山人尽掷，四年精血我偏伤。羞将颜面寻吾主，剩取忠魂落异乡。不有江陵真铁汉，腐儒谁为剖心肠。正襟危坐待天光，两鬓依然劲似霜。愿仰须臾阶下鬼，何愁慷慨殿中狂。须知榜辱神无变，旋与衣冠语益庄。莫笑老夫轻一死，汗青留取姓名香。年年索赋养边臣，曾见登陴有一人。上爵满门皆紫绶，荒村无处不青磷。仅存皮骨民堪畏，乐尔妻孥国已贫。试问怡堂今在否，孤存留守自捐身。边臣死节亦寻常，恨死犹衔负国伤。拥主竟成千古罪，留京翻失一隅疆。骂名此曰知难免，厉鬼他年讵敢忘。幸有颠毛留旦夕，魂兮早赴祖宗旁。拘幽土室岂偷生，求死无门虑转清。劝勉烦君多苦语，痴愚叹我太无情。高歌每羡骑箕句，洒泪偏为滴雨声。四大久拼同泡影，英魂到底护皇明。严疆数载尽臣心，坐看神州已陆沈。天命岂同人事改，孙谋争及祖功深。二陵风雨时来绕，历代衣冠何处寻。衰病余生刀俎寄，还欣短鬓尚萧森。年逾六十复奚求，多难频经浑不愁。劫运千年弹指去，纲常万古一身留。欲坚道力凭魔力，何事俘囚学楚囚。了却人间生死事，黄冠莫拟故乡游。"}