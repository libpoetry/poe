{"id":"1231376","title":"至正壬辰九月十二日过玉山草堂留别山中诸公","dynasty":"元","author":"周砥","text":"五陵豪英不足畏，丹徒布衣那可轻。万事岂皆合天道，偶然遇之亦成名。我今困乏穷谷底，青云之志何由平。愁来饮酒一百杯，拔剑高歌泪如倾。歌声悲壮君试闻，江汉茫茫气欲吞。附凤骑龙岂难事，屠狗脍牛何足论。诸君古乡旧知己，会面那得无欢言。平生心事难尽道，且复痛饮花下樽。明当大醉楼船上，横吹玉笛过吴门。"}