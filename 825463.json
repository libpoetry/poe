{"id":"825463","title":"苍虬阁观吴仲圭画松","dynasty":"清末近现代初","author":"郑孝胥","text":"何时失路窜岩底，捲山怒涛龙欲起。笔下风声来似水，道人胸中乃有此。斑斑古苔含墨理，作鳞之而极可骇。心知化石或未成，定有茯苓堪作饵。尝观许遇画长松，半身埋云高不止。峰颠隐隐动天籁，犹恨近前难逼视。岂若此画任摩挲，坐卧时疑风入耳。"}