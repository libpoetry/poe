{"id":"448588","title":"病中记梦","dynasty":"当代","author":"陈永正","text":"彤云黯四立，囚我如高垣。非旦亦非暮，天宇但昏昏。跄踉何所之，忽睹一荒园。怪石森戟空，蛇萝互攀援。跳跃态真狂，纷拿皆毛猿。訾牙作人语，竖尾露尻臀。竞掷纸与笔，乱书堆成团。祭坛耸巍峨，招摇赤色幡。妖韶八列倡，歌舞何阗喧。复有百千众，披枷覆瓦盆。散漫列作队，父祖挈儿孙。扶携更踣跌，手行颠其元。毛猿执鞭逐，将以为脤膰。书焚光赫赫，尽驱投以燔。挣扎相撑拒，骇汗交啼痕。抢地更呼天，惨状讵可言。我见亢如扼，肌搐舌颚反。势孤力难敌，气涌不得吞。悲摧身若浮，直上冲天阍。眦血被颧颐，薄帝讼奇冤。帝既沐既醉，著冠脱朱裈。眯眼不他顾，粲者搂扪搎。我抱柱大号，霹雳射目䁔。訇然撼殿基，朝臣狗豕蹲。帝色怒而起，立命拘我魂。百鬼出两庑，衔刃挟豹鞬。我时怖且恨，急遁先夺门。一望无前路，何处许横奔。流离失所据，恍惚至海源。漫漫莫穷极，皇涛接天翻。万里无人居，跋浪唯九鲲。自顾形吊影，与世绝爱恩。涔涔汗如浆，心肝焦复烦。愤而投诸水，前圣从屈原。忽觉体清凉，万幻无一存。辗转身在床，启眸见楹轩。碧树摇不定，黄鸟正腾骞。丛兰垂清露，修竹上朝暾。"}