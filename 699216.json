{"id":"699216","title":"宴别程古川侍御二首","dynasty":"明","author":"翁万达","text":"仙观突兀城之隈，彤云丽日相招回。门前马跃箫鼓动，塞下花明天地开。交游尘世吾无几，浩荡春风君送来。凭高宴语夕埃净，星斗满天银汉回。边城寂寞喜逢君，王事关心袂复分。竹叶乍倾灵阁酒，奎躔应忆柏台文。青骢晓度祁皇雪，紫塞晴开恒岳云。勋业从来戎马地，请缨何独羡终军。"}