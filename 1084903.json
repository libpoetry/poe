{"id":"1084903","title":"陈郎中赠韩子苍集","dynasty":"宋","author":"王十朋","text":"唐宋诗人六七作，李杜韩柳欧苏黄。近来江西立宗派，妙句更推韩子苍。非坡非谷自一家，鼎中一脔曾已尝。丈人珍重赠全集，开卷烂然光焰长。诗如此公固足贵，赐出仁者尤难忘。兼金白璧不足道，愿宝兹集为家藏。鲰生幸脱场屋累，老境欲入诗门墙。古诗三百未能学，句法且学今陵阳。"}