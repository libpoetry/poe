{"id":"902082","title":"上分水岭","dynasty":"宋","author":"张嵲","text":"夜半风撼山，苦雨歇初晓。高峰吹成冰，草树叶尽缟。行行入云中，稍稍临木杪。恍疑天宇近，渐觉溪溜小。挺身陵绝顶，夐与人代杳。篁竹互蒙笼，冈峦亘萦绕。乃知七闽境，如此平地少。攻击固其然，割据亦可考。始悟淮南书，铺陈苦未了。右顾远中原，前瞻临岭峤。边马犹乱华，淮濆尚云扰。故乡岂不怀，甘心混蛮獠。九夷傥可归，吾愿从高鸟。"}