{"id":"695177","title":"冬斋书兴十二首","dynasty":"明","author":"林大钦","text":"枕席琴书满，褰帷见远峰。山人自幽寂，云鹤来相从。云霞成侣伴，虚白侍衣巾。却语桃源客，如今出处真。寒光动墟落，禾黍依时繁。无心閒世界，寂寞白云轩。檐外青山思，人间出世心。尘机自泯灭，云月暂相寻。有欲情俱幻，无为道始尊。云眠散幽帙，青山月照门。山横平野静，月照青林圆。褰裳拾明月，吾怀亦冷然。静似桃源里，清称松子家。自然幽意惬，何必拟丹砂。百年常得意，四海一身轻。诗酒频堪使，茅斋岁暮情。杖藜霜华白，青山亦可怜。归来荆扉下，萧瑟拨书眠。明月照柴门，寒风吹修竹。寥寥清夜思，幽人每独宿。静处岁时晏，荒斋人迹稀。独有云园月，夜夜伴清辉。"}