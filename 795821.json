{"id":"795821","title":"金缕曲  见金绳武《评花仙馆词 题词》","dynasty":"清","author":"鲍靓","text":"列炬移莲烛。正一片、盈盈箫管，送归金屋。却扇新词才赋就，赢得个人如玉。听琴韵、双声旋熟。丹桂香分蟾窟净，看风光、不似灵妃独。舒靥粲，点眉渌。蓟门漫把征程卜。恁多情、轻怜深惜，笑啼如昨。百幅蛮笺酬唱好，管领春风帘幕。喜活色生香盈掬。蓦地昙花吹影散，恨鲰生、绝少红闺福。消不尽，此中恶。"}