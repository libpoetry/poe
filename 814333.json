{"id":"814333","title":"西招四时吟","dynasty":"清","author":"和琳","text":"莫讶春来后，寒威倍胜前。小窗欣日色，大漠渺人烟。风怒沙能语，山危雪弄权。略应桃柳意，塞上怯争妍。山阳四五月，嫩绿渐生生。草老刚盈寸，花稀不识名。开窗纨扇废，挟纩纻罗轻。树有浓阴处，都翻纮索声。南山看雾起，雷为雨吹嘘。淡淡秋无迹，淙淙夜不虚。池塘堪浴佛，稞麦渐仓储。更喜羊脂厚，厨供大嚼初。木炭供来日，陂塘半涸冰。草枯归牧马，寒重敛飞蝇。沙渍衣多垢，山童雪不凝。客游闲戏笔，真个悟三乘。"}