{"id":"1010567","title":"灵鸟篇","dynasty":"宋","author":"释文珦","text":"尝闻有灵鸟，其名为凤凰。九苞信嘉瑞，五色成文章。其宿必丹穴，其鸣在朝阳。有德斯出现，德衰还伏藏。始至于少皞，再巢于陶唐。舜恩被动植，闻韶复翱翔。闵其出非时，见歌于楚狂。仲尼叹不至，是亦为世伤。荡荡二千龄，孰能致斯祥。当今迈三五，君明臣且良。其或一来仪，足以慰万方。凤兮傥不来，吾泪徒滂滂。"}