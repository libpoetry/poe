{"id":"1125033","title":"和叶甥少蕴内翰重开西湖见寄二首","dynasty":"宋","author":"晁冲之","text":"使君重凿西湖罢，也复封诗寄我来。洲上新题花岛处，苑中旧体柏梁台。风烟直觉钟山近，鱼鸟浑疑涧水开。挥翰玉堂还有日，行春停骑且留杯。一麾偃蹇江湖去，五马侵寻观阙来。就日金波通汉苑，望云玉涧断苏台。自迎楫立看时渡，手种花行到处开。笑语风流韩别驾，莫令鹦鹉诉馀杯。"}