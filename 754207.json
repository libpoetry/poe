{"id":"754207","title":"夏日钞书小窗如炙念家严远出捕蝗率彼旷野炎蒸百倍因用家严送有邻弟返里原韵示诸妹","dynasty":"清","author":"郑镜蓉","text":"烦暑正流金，长日当季夏。姊妹小窗閒，时作喃喃语。双丸去如梭，倏过端阳假。楸枰已懒弹，对食却杯斝。石鼎响如潮，茶烟看绕舍。榴火复薇花，景物递相迓。蛙鼓不停声，令人几惊咤。白汗如雨挥，黄沙将人射。虽罢火伞张，那得清凉夜。太守同民忧，讵有案牍暇。昔岁厄阳侯，泛滥吁可怕。今幸茁其苗，转眼纳禾稼。胡天不悔祸，鸠鹄未蒙赦。虫豸迭为灾，扑面火云下。大地真如炉，短后衣难卸。返署未浃旬，又促星言驾。虽灭旋复兴，吴越若争霸。宦海嗟茫茫，何时守桑柘。尔辈尚童心，嬉笑还怒骂。我心耿耿然，好怀那得借。因思官阁清，松萝高插架。更有《秋水篇》，千载人脍炙。早晚凉信来，烦忧暂可谢。能息数朝间，好把归鞍跨。蛩声荒砌吟，萤光腐草化。扫地更焚香，襟期古人亚。此事难预期，欲言先呕哑。八闸未云遥，远隔如浐灞。虫口有馀粮，谚语堪慰藉。薪米庆丰年，无忧珠桂价。"}