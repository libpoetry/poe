{"id":"1194474","title":"蔷薇二首","dynasty":"唐","author":"李建勋","text":"万蕊争开照槛光，诗家何物可相方。锦江风撼云霞碎，仙子衣飘黼黻香。裛露早英浓压架，背人狂蔓暗穿墙。綵笺蛮榼旬休日，欲召亲宾看一场。拂檐拖地对前墀，蝶影蜂声烂熳时。万倍馨香胜玉蕊，一生颜色笑西施。忘归醉客临高架，恃宠佳人索好枝。将并舞腰谁得及，惹衣伤手尽从伊。"}