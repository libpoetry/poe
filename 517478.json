{"id":"517478","title":"赋得钓龙台送友人还闽","dynasty":"明","author":"王称","text":"九原鹿迹何茫茫，五星东井熙炎光。无诸功成裂汉土，组练三千还故乡。当时筑台青冥中，閒来垂钓沧江龙。屠龙技成去不返，至今百粤山河空。台外苍山落平楚，台下江流自今古。野水荒烟古戍寒，落日精灵尚来去。过客凭高眺远鸿，可怜何处听歌钟。愁云偏结谢端渚，海月长悬薛老峰。故人旧隐螺江侧，曾共吟秋吊陈迹。此日南归兴不穷，别后登台好相忆。"}