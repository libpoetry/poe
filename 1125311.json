{"id":"1125311","title":"诉衷情令","dynasty":"宋","author":"晏殊","text":"青梅煮酒斗时新。天气欲残春。东城南陌花下，逢著意中人。回绣袂，展香茵。叙情亲。此情拼作，千尺游丝，惹住朝云。芙蓉金菊斗馨香。天气欲重阳。远村秋色如画，红树间疏黄。流水淡，碧天长。路茫茫。凭高目断，鸿雁来时，无限思量。露莲双脸远山眉。偏与淡妆宜。小庭帘幕春晚，闲共柳丝垂。人别后，月圆时。信迟迟。心心念念，说尽无凭，只是相思。世间荣贵月中人。嘉庆在今辰。兰堂帘幕高卷，清唱遏行云。持玉盏，敛红巾。祝千春。榴花寿酒，金鸭炉香，岁岁长新。"}