{"id":"831255","title":"金缕曲 其一 连句和赠叔由","dynasty":"清末民国初","author":"程颂万","text":"共汝伤心惯。又今宵、清歌明月，小楼西畔。一桁丁帘残烛影，照彻冶游人倦。空回忆、短桥红板。道是吴儿心木石，记那回、偷眼阑阴见。乍群衩，冷香展。梦痕一霎风吹断。叹沧桑、而今也到，仙山阆苑。新颤雨花红簌簌，输与夕阳来管。怕春事、三分有限。莫向尊前成惜别，算湘江、未抵相思半。怊怅煞，彩云散。"}