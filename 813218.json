{"id":"813218","title":"有感","dynasty":"清","author":"张鸿基","text":"血洗舟山浪作堆，羽书又报海南来。英雄效死偏无所，上相筹边别有才。竟尔和戎曾地割，是谁揖盗又闻开。从今敢笑陈涛败，房琯犹曾战一回。伏机陡发地雷鸣，竟有潜师夜斫营。挺戟行间来孝子，拔刀岭上出残兵。白衣杀贼闻犹罕，青简论功忌尚生。太息魏公方柄政，曲端虽勇竟何成。海风横卷炮台腥，鼓角荒凉不可听。狂寇称兵惟挟制，平章谋国是调停。戎韬谁解鸳鸯阵，相业难凭蟋蟀经。不信筹边诸大老，金人还守庙中铭。一春闻雨又闻风，蚕麦莺花已半空。竞见奇兵谈纸上，也应枯瘠念沟中。民穷岂但能为盗，俗阜由来易教忠。记得林霆尝抚部，焚香深夜祝苍穹。"}