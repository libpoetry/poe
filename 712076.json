{"id":"712076","title":"扶胥歌送王阮亭宫詹祭告南海事竣还都兼柬徐健庵彭羡门王黄湄朱竹垞诸公","dynasty":"明末清初","author":"陈恭尹","text":"扶胥之口水所归，青山浮出如无依。长波际天不可极，白日夜半扬其晖。东风吹上木棉树，片片尽作红霞飞。南海之神绂冕古，琼楼玉殿开朱扉。前驾赤虬后文螭，左驱天吴右冯夷。虹蜺架道雨师洒，蛟龙夹毂瞻旌麾。九重秩礼来南纪，谁持玉节渔洋子。天上连宵动使星，世间久矣传诗史。归舟暂泊珠江南，问奇访古多所探。都将十载相思梦，并作江城半月谈。唐诗三变犹堪把，明诗三变风斯下。落落乾坤得数公，尽扫榛芜归大雅。羡门子，竹垞生，与君意气遥相倾。徐公渊博能下士，黄湄慷慨多秦声。我抱区区君所察，来时更枉群公札。山阳叔夜懒何堪，吴下阿蒙目犹刮。送君有作兼群公，凤凰今已飞梧桐。和鸣律吕赖公等，且放野鹤闲云中。"}