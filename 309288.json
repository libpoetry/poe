{"id":"309288","title":"南浦·题药农兄去非草堂所藏春水居图卷，用玉田原韵","dynasty":"现代","author":"赵尊岳","text":"奁镜俛澄漪，拂生绡想见绿窗晴晓。须不负年芳，东风暖一径残英嫞扫。碧堤天远，棹歌清绝鸣榔小。酬遍流莺吟断续，都付箧中诗草。幽栖高致谁如，数信美溪山，遐盟未了。笺纸浣桃花，封题处，为问几生修到。承平事渺。古尘空罨余情悄，玉轴芸香珍重处，拚取梦余春少。"}