{"id":"1237513","title":"云锦溪棹歌五首","dynasty":"元","author":"揭傒斯","text":"云锦溪中云锦鲜，好在高秋八月天。西蜀锦江那得似，西湖绿水更须怜。才过浮石是蓝溪，溪上青山高复低。山中泉是溪中水，寻源直到华山西。蓝溪南去到蓝洲，水底崭崭石不流。回望朱宫云雾里，白云深处更高楼。挹仙亭下薛公桥，纷纷抵暮更连朝。唯有桥西杨与柳，无情长系木兰桡。溪上层层云锦山，垂杨尽处是龙滩。不是孤舟来逆上，何人知道世途难。"}