{"id":"1236774","title":"和林城建行宫上梁文","dynasty":"元","author":"耶律楚材","text":"抛梁东，万里山川一望中。灵沼灵台未为比，宸宫不日已成功。抛梁南，一带南山挹翠岚。创筑和林建宫室，酂侯功业冠曹参。抛梁西，碧海寒涛雪拍堤。臣庶称觞来上寿，嵩呼拜舞一声齐。抛梁北，圣主守成能润色。明堂壮丽镇龙沙，万世巍巍威万国。抛梁上，栋宇施功遵大壮。鸣鞘声散翠华来，五云深处瞻天仗。抛梁下，柱石相资成大厦。君臣钟鼓乐清时，喜见山阳归战马。"}