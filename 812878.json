{"id":"812878","title":"山斋秋夜四首","dynasty":"清","author":"宋湘","text":"树雨残留滴，林风远递生。无霜灯壁冷，有字草虫清。顿挫名心死，峥嵘病骨鸣。难孤山外月，蹩躠绕阶行。乍见山河影，西窗一抹痕。渐多微碍树，又上欲当门。孤客荒吟思，沈疴负酒樽。掩关愁索卧，牢落梦中论。不寝非关冷，何悲亦为秋。井栏鸣斗叶，帘角入牵牛。书剑怜生计，江湖感昔游。披衣行更坐，风露一萤流。纂纂将英菊，离离就熟葵。叶明团露细，香暗著风迟。客味闲难得，秋心静易知。呼童看北斗，城柝夜何其。"}