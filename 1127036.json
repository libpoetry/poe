{"id":"1127036","title":"见子瞻粲字韵诗和答三人四返不困而愈崛奇辄次韵寄彭门三首","dynasty":"宋","author":"黄庭坚","text":"公才如洪河，灌注天下半。风日未尝撄，昼夜圣所叹。名世二十年，穷无歌舞玩。入宫又见妒，徒友飞鸟散。一饱事难谐，五车书作伴。风雨暗楼台，鸡鸣自昏旦。虽非锦绣赠，欲报青玉案。文似离骚经，诗窥关雎乱。贱生恨学晚，曾未奉巾盥。昨蒙双鲤鱼，远托郑人缓。风义薄秋天，神明还旧贯。更磨荐祢墨，推挽起疲懦。忽忽未嗣音，微阳归候炭。仁风从东来，拭目望斋馆。鸟声日日春，柳色弄晴暖。漫有酒盈樽，何因见此粲。人生等尺捶，岂耐日取半。谁能如秋虫，长夜向壁叹。朝四与暮三，适为狙公玩。臭腐暂神奇，喑噫即飘散。我观万世中，独立无介伴。小黠而大痴，夜气不及旦。低首甘豢养，尻脽登俎案。所以终日饮，醉眠朱碧乱。无人明此心，忍垢待濯盥。仰看东飞云，只使衣带缓。先生古人学，百氏一以贯。见义勇必为，少作衰俗懦。忠言愿回天，不忍敩吞炭。还从股肱郡，待诏图书馆。投壶得赐金，侏儒馀饱暖。宁令东方公，但索长安粲。元龙湖海士，毁誉略相半。下床卧许君，上床自永叹。丈夫属有念，人物非所玩。坐令结欢客，化为烟雾散。武功有大略，亦复寡朋伴。咏歌思见之，长夜鸣曷旦。东南望彭门，官道平如案。简书束缚人，一水不能乱。斯文媲秬鬯，可用圭瓒盥。诚求活国医，何忍弃和缓。开疆日百里，都内钱朽贯。铭功甚俊伟，乃见儒生懦。且当置是事，勿使冰作炭。上帝群玉府，道家蓬莱馆。曲肱夏簟寒，炙背冬屋暖。只令文字垂，万世星斗粲。"}