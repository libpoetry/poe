{"id":"1120038","title":"丁端叔送牡丹以诗来用韵酬之","dynasty":"宋","author":"陈傅良","text":"觉省他年见一班，老从湖海看春颁。瞻言百里几相及，仰止高山竟莫攀。每事乞公留上策，不才容我著中间。一时公论方当路，愁为丝麻弃蒯菅。客来谈政已班班，况复书縢一再颁。亦欲颉颃相上下，不容分寸得跻攀。花犹河洛承平□，诗在黄陈辈行间。簿领役人尘扑面，沃如云雾下茅菅。"}