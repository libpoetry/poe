{"id":"741010","title":"泛东氿游张公洞","dynasty":"清","author":"程之鵔","text":"破曙凌苍烟，片帆东氿指。蒲苇散凫鹥，蓼蘋跳倏鲤。五云擅荆南，罨画茶烟起。行行日卓午，循麓蜀山抵。瓮牖丁山来，车载捣泥紫。湖汊取次到，舍舟岩壑里。孤杖众同行，披莽临山趾。先从后洞窥，小口磬同拟。延步几逡巡，冷风洞中起。鲫背闻滑油，窄不易容跬。前洞旋复登，敞深一门启。琪林树蔽亏，层叠石磈礌。雾气洞底横，一白浑疑水。瞪睇下层崖，玉柱排银齿。跫然石燕飞，扑漉翻不已。石床辨模糊，石灶火熄矣。石髓滴琤琤，天然乳结蕊。须臾迫日暮，亟欲回仙履。尚有后客来，相待同徙倚。从来神仙窟，往往足至理。豹变难窥全，管见讵测蠡。留取待芳春，恣游穷复始。"}