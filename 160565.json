{"id":"160565","title":"南堂对竹怀江十邻几","dynasty":"宋代","author":"韩维","text":"端居无所聊，稍复治文字。南堂冬日明，窗户暖可喜。图书罗满前，意览不由次。聊收静者趣，以乱忧人思。亭亭当轩竹，使我长叹喟。封植苦不早，颜色颇憔悴。劲节亮不改，虚心如有迟。缅怀江夫子，循道久不试。邈然高简姿，不受世俗累。一官才复进，左谪良何亟。德义我所珍，轩冕安能贵。长啸汝水滨，浊醪日自酾。效陶有新篇，翼孔著高议。弦琴坐虚室，默与古人值。显晦一其心，淡然天淳粹。思之不可见，暑谢寒已挚。谅非对此君，兹怀何由慰。"}