{"id":"1037025","title":"元祐辛未上元后一日同周文之刘瑞迈章纵矩游浮玉","dynasty":"宋","author":"米芾","text":"近臈昔夹衣，入春今重裘。天运亦已广，四序或不周。张灯儿戏歇，发兴在沧洲。兹山通玄府，瑶坛帝曾游。荷衣可荐藻，神清不沉牛。厌俗入喧乱，风波屡为忧。昨夕净名天，结客涌不留。一唈寄心契，江澄客漾舟。冰磴若见拒，寒荄如有愁。大块欲动蛰，阴壑尚潜虬。重赏定谁与，春光会和柔。临旷摄北若，持坏结东流。卧石带白云，勒崖托千秋。焦公心赏佳，扫迹愿相投。分山飞鸟争，划水游鳞雠。借我一锡地，为公瓢挂头。"}