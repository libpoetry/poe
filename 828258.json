{"id":"828258","title":"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其四","dynasty":"清末近现代初","author":"陈曾寿","text":"沉沉妙胜殿，牵梦今三年。深帘閟香界，六时凝紫烟。清晨净扫地，礼塔来行缠。鹤瘦尽古德，目注西方莲。惟闻窸窣声，拜起衣拂砖。广榻俨卧佛，明灭龛灯悬。更深万籁绝，敷坐同夜禅。寂光摄幻躯，度入清凉天。缅怀至德人，常乐非境迁。一空相往来，兼断际后前。胜境一瞥逢，说宝吾滋惭。"}