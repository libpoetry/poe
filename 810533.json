{"id":"810533","title":"词变 赤枣子 变渔父","dynasty":"清","author":"丁澎","text":"霜初捣，泪双垂。暗伤鸾镜换妆时。长秋闭月花楼小，黄叶枫庭空雁归。归雁空庭枫叶黄。小楼花月闭秋长。时妆换，镜鸾伤。暗垂双泪捣初霜。人归未春残，送燕双江渌。魂销正卷帘，湘雨吹窗竹。裙襕试痕多，几处垂红玉。君愁欲闻筝，夜尽消银烛。烛银消尽夜筝闻。欲愁君。玉红垂处几多痕。试襕裙。竹窗吹雨湘帘卷，正销魂。渌江双燕送残春。未归人。舞衫红映醉颜酡。鼓棹女儿教渝歌。纱轻浣雨春潮弄。花桐刺落钗头凤。凤头钗落刺桐花。弄潮春雨浣轻纱。歌渝教儿女棹鼓。酡颜醉映红衫舞。春愁去也谁教，粉袖沾红泪绡。魂断恹恹醒未，雨寒禁怕花朝。朝花怕禁寒雨，未醒恹恹断魂。绡泪红沾袖粉，教谁也去愁春。地窣裙拖绿草芳。行人赚得印泥香。缕金歌罢红颜笑，倚倦屏山春恨长。长恨春山屏倦倚。笑颜红罢歌金缕。香泥印得赚人行，芳草绿拖裙窣地。梧碧吹楼。妆凝移恨上眉头。心事何如相忆切。愁离别。疏影花帘遮淡月。月淡遮帘花影疏。别离愁切忆相如。何事心头眉上恨，移凝妆楼吹碧梧。晓镜妆开红蓼。小鸟弄枝巧笑。含桃露，浥芳丛，夜夜烧香心悄。月柔，风杳。环佩云归碧岛。岛碧归云佩环杳。风柔月悄心香烧。夜夜丛芳浥露桃，含笑巧。枝弄鸟。小蓼红开妆镜晓。懒病帘垂罢卷。半过春宵愁短。惯唤交莺啼送晚。断梦幽花落满。径远吹香娇露面。见燕楼西婉恋。恋婉。西楼燕。见面露娇香吹去声远。径满落花幽梦断。晚送啼莺交唤。惯短愁宵春过半。卷罢垂帘病懒。楼上愁。双燕柔。草萋庭满下帘勾。倚倦罢梳头。早起弓鞋窄，怯行红露稠。来朝送梦随天远，空闺寒怕秋。秋怕寒闺空。叶仄远天随梦送。朝来稠露红。行怯窄鞋弓。起早头梳罢。倦倚勾帘下。满庭萋草柔。燕双愁上楼。秋复秋。愁倍愁。为却多情说尽愁。莫愁休未休。休未休。愁莫愁。尽说情多却为愁。倍愁秋复秋。低幕卷绡红，暗月迷香步。偷摘双钗角枕横，腕碧缠金缕。啼鸟唤开帘，寂寂悄香雨。小立墙东去折花，柳色凝烟暮。暮烟凝色。柳花折去东墙立。小雨香飞。寂寂帘开唤鸟啼。缕金缠碧。腕横枕角钗双摘。偷步香迷。月暗红绡卷幕低。雁无奈。书寄远天愁倍。望极晚烟空翠黛。双鸳吹绣带。看取燕头钗在。却恨离愁莫解。偷恋留情深似海。飞花和泪洒。洒泪和花飞，海似深情留恋。偷解莫愁离恨，却在钗头燕。取看带绣吹鸳双，黛翠空烟晚。极望倍愁天远，寄书奈无雁。雨夜残春送。断桥波影弄。时莺新队逐飞花，起唤兰香入梦。露多嫌晓动。夜明华月笼。低鬟绿试小钗轻，妩眉愁处闲箫凤。凤箫闲处愁眉妩。轻钗小试，绿鬟低笼月华明，夜动晓嫌多露。梦入香兰唤起。花飞逐队，新莺时弄影波桥，断送春残夜雨。横钗玉队绮罗丛。兰麝熏残试粉融。初闻歌艳人何奈，坠珠红。魂消欲断燕楼空。屏翠分香鬓影秾。留春谁倩昏黄月，透帘重。重帘透，月黄昏。倩谁春。留秾影，鬓香分。翠屏空，楼燕断，欲消魂。红珠堕，奈何人。艳歌闻。初融粉，试残熏。麝兰丛，罗绮队，玉钗横。晓风帘竹吹烟细。揉酥玉、新妆粉腻。鸟愁花怨怯还扶，早鸠啼、好天晴未。小凤留钗看欲醉。凭栏曲、袖罗轻倚。扫淡蛾尖，暗消香袅，花飞阁、茵铺翠。翠铺茵阁飞花袅。香消暗、尖蛾淡扫。倚轻罗袖曲栏凭，醉欲看钗留凤小。未晴天好啼鸠早。扶还怯、怨花愁鸟。腻粉妆新玉酥揉，细烟吹、竹帘风晓。屏镜罨栖鸦。绿柳亭闲在馆娃。芳草苑深明月旧，知他。燕语庭空弄影斜。筝玉扣窗纱。倚恨凭谁未破瓜。鬟亸腻娇轻靥小，如花。露吸猩唇染绛霞。霞绛染唇猩。吸露花如小靥轻。娇腻亸鬟瓜破未，谁凭。恨倚纱窗扣玉筝。斜影弄空庭。语燕他知旧月明。深苑草芳娃馆在，闲亭。柳绿鸦栖罨镜屏。碧云暮。远天枫赤吹寒雨。帽落白衣人醉，笑客嘲能赋。逸趣抒来谁与。挹香迷雾。取问隔溪芳树。野色秋盈路。路盈秋色。野树芳溪隔。问取雾迷香挹。与谁来抒趣。逸赋能嘲客。笑醉人衣白。落帽雨寒吹赤。枫山远、暮云碧。客醉调筝哀白发。催歌新按拍。折花将劝双樽月。江枫映、花溪隔。碧水秋声霜沥淅。空庭闲落叶。密烟寒绕青山寂。船归处、啼鸦夕。夕鸦啼处归船寂。山青绕、寒烟密。叶落闲庭空淅沥。霜声秋水碧。隔溪花映枫江月。樽双劝、将花折。拍按新歌催发白。哀筝调醉客。枕角春留有信，生香暗动浮霞。晚晴初见影窗纱。袅袅低枝雪丫。冷月啼乌半夜，明灯怯对寒花。梅亭闲锁冻云斜。似玉妆成淡雅。雅淡成妆玉似，斜云冻锁闲亭。梅花寒对怯灯明。夜半乌啼月冷。丫雪枝低袅袅，纱窗影见初晴。晚霞浮动暗香生。信有留春角枕。老却人间花梦残。枝高惜鸟倦知还。巧竹湘屏云弄影，小桃春帐玉生寒。少年游泛芳樽绿，酣兴诗吟苦鬓斑。绕水溪青山里屋，道安长住不开关。关开不住长安道。屋里山青溪水绕。斑鬓苦吟诗兴酣，绿樽芳泛游年少。寒生月帐春桃小。影弄云屏湘竹巧。还知倦鸟惜高枝，残梦花间人却老。"}