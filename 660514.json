{"id":"660514","title":"同白岩诸公清凉寺避暑","dynasty":"明","author":"吴俨","text":"寺出高城上，已与尘世隔。谁知眺远人，犹恨高未极。眷兹西北岑，揽衣思峻陟。初绕东冈行，相顾戒勿亟。丛篁夹疏松，苍苔封断壁。扪萝心尚恐，踏磴足屡仄。登顿自忘疲，攀援谁所迫。山腰若稍平，欲坐恨太窄。倚树憩重阴，于兹休足力。回头瞰其下，黯闇深莫测。恍闻风雨声，疑是蛟龙宅。排云更直上，从吏不能掖。藤蔓直垂肩，巑岏低碍额。倏忽至绝顶，一览千峰碧。始觉宇宙宽，八荒无畛域。不知上去天，还有几千尺。长江地底来，秪见一线白。岂是禹凿馀，抑乃巨灵擘。不然混沌初，融液已无迹。风卷白云飞，山衔红日昃。星斗悬碧空，一一手可摘。飞盖结层轩，翚翚若张翼。持杯复高歌，沈思还对奕。豁我千里眸，愈我烟霞癖。且勿论废兴，俯仰怀畴昔。"}