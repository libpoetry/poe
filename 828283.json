{"id":"828283","title":"忠樟行","dynasty":"清末近现代初","author":"陈曾寿","text":"法相寺前枯死树，十年百过初未识。臣节一发系孤根，老僧告予三太息。向来此樟护山门，郁郁苍云岁月积。无风石坛夏严冷，不雨轩廊昼昏黑。时维玄冬亥年尾，大风一夕摧殿壁。晨起惊看一叶无，鹏铩龙僵神鬼泣。诘朝传闻哀痛诏，巨猾移天帝逊国。乃知贞柯殉奇变，神物义不污盗贼。纯皇当年幸六龙，山中草木生颜色。嘉树一一赐御牌，百年长养蒙恩泽。乱经洪杨毁略尽，遗此峥嵘战冰雪。气排逆刃可辟易，心蚀沉哀竟摧绝。我闻此言羞至髓，反颜岂暇千官责。偷生忍垢竟何补，蹉跎一念错铸铁。昔吟老樟穷赞叹，筑亭作记兼刻石。突兀灵奇失交臂，使我魂伤血沾臆。两樟生死各千古，作诗岂独惭笔力。"}