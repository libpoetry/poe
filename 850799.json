{"id":"850799","title":"皇雅十首 其一 天监","dynasty":"宋","author":"尹洙","text":"天监下民，乱靡有定。甚武且仁，祚厥真圣。仁实怀徕，武以执竞。匪虔匪刘，拯我大命。自昔外禅，曰经曰营。令以挟制，政以阴倾。帝初治兵，志勤于征。奄受神器，匪谋而成。淮潞弗虔，卒污叛迹。戎辂戒严，皇威有赫。彼寇诖民，吾勇其百。殄厥渠魁，贷其反侧。帝朝法宫，左右宗公。忮夫悍士，以雍以容。尔居尔室，尔工尔农。既息既养，惟天子功。"}