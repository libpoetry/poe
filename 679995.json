{"id":"679995","title":"送黄思顺之京","dynasty":"明","author":"郭廑","text":"高步金门客，青袍轶垢氛。独陈扬子赋，老缀陆机文。久忝通家好，谁为落叶分。秋前鸿鹄志，天上凤凰群。揽辔闽关道，弹冠岊水濆。论文情款款，离思又纷纷。寒雁连秋雨，凉蝉隔夕曛。暂同歌白苧，休忆醉红裙。握手舟堪泛，看山酒未醺。人分螺女月，路指剑川云。恋阙宁沾臆，披裘见树勋。好将三语妙，应许九重闻。别后泥金字，江南每望君。"}