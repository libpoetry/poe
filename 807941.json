{"id":"807941","title":"金明池  咏雁来红","dynasty":"清","author":"陈维崧","text":"苔绣苍琅，蔓萦屈戍，閒锁街南空宅。见一片。霜条露萼，伴卧楚、冷绛如织。想夕阳、雁背微丹，斜压下、洒向枝头堆积。似憔悴秋娘，寂寥班女，倦亸画栏无力。飒飒宾鸿南雁日。正天水濛濛，关河历历。凄凉渡、青溪栅口，惆怅宿、黄陵庙侧。遍江南、一夜西风，便也学春鹃，啼痕红裛。恨汉苑无花，唐陵少树，只染晴莎烟色。"}