{"id":"1047914","title":"唐卿既篆欧公侍郎滁州琅邪山醉翁亭记上石讫思莫能致之滁上因斧官之隙地众材堪栋梁者枝其榱桷构堂于廨舍西偏高三仞植记于中楹若屏然图悠久也因成长句五十六字以诗其名兼寄献欧公侍郎","dynasty":"宋","author":"苏唐卿","text":"醉翁亭记醉翁堂，远取琅邪近费乡。高世雄文刊翠琰，老山孤干负虹梁。左邻鳌海三神岛，西倚儒宫数仞墙。虽愧篆工非墨宝，英辞终与借辉光。"}