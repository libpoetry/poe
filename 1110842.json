{"id":"1110842","title":"用东坡武昌寒溪韵三篇","dynasty":"宋","author":"朱槔","text":"漫郎古邑埋蒿莱，五柳合抱何人栽。浯溪未作天宝颂，爽气已压南昌梅。苏公邓公先后到，一时玉立高嵬嵬。扁舟载酒渡江水，千山软翠昏楼台。洼尊抔饮追太古，云荒石老无纷埃。归来玉署念赤壁，侧身西望银涛堆。英辞杰句相震发，尚记野鸟窥空罍。只今却数未百载，虫篆想见留岩隈。中原膻腥杂夷夏，淮北城垒生莓苔。公乎天与济世具，曷不手引枭鸾开。空遗笔力配元祐，顿觉纸上千军摧。禁中颇牧知在即，号令前日颁风雷。丹青元向大羽出，貂蝉要自兜鍪来。数公文字虽胜绝，莫使变作离骚哀。东坡谪官未放回，桃花不系玄都栽。机牙爱触造物手，五见江雨肥江梅。扁舟一笑凌浩渺，瘦筇结伴登崔嵬。洼尊故事逢浪叟，鸟篆真迹追浯台。漂流长有北阙梦，邂逅果踏东华埃。玉堂夜直对同舍，金烛照座花成堆。帝觞雨露浇舌本，忽忆樊口倾山罍。联诗共刻醉眠处，至今宝气蟠岩隈。关西夫子独好事，掖垣行即吟苍苔。斯文突过元祐上，已觉万丈光芒开。临风吊客感赤壁，公瑾孟德俱彫摧。英雄割据亦儿戏，安用匕箸惊蚊雷。东坡羽化不复返，浪叟何日成归来。鹦鹉洲前旧时路，寒波荒苇令人哀。故园山水真奇哉，三径兰菊当年栽。自嗟流浪不知返，江城晓角愁吹梅。诗书邀我忽半世，车毂前却连崔嵬。试寻夷路到圣处，马力已竭烦舆台。去天尺五吐杰句，孔丘盗蹠俱尘埃。坐疑蓬岛寻丈尔，扁舟径入浮云堆。肩摩嵇向挽焦贺，欲倒瀛海为尊罍。梦中失脚在何许，千里闽越天南隈。只身形影自相吊，俯仰马鬣迷青苔。兰阶彫谢知叶落，荆树惨淡无花开。向来愚公不自度，一手欲以太华摧。那知天目山顶露，儿啼下视云间雷。华亭黄耳竟安在，辽东白鹤还飞来。终寻三十六峰去，要假聂许平馀哀。"}