{"id":"613319","title":"春日答何文起见怀","dynasty":"明","author":"李之世","text":"韶景延初霁，晨曦灿中林。未测西林里，春华几许深。阳陂擢新荑，幽谷啭鸣禽。流辉如曳练，兴霞似卓簪。恻恻岁光迈，悠悠恋赏音。岂不眷西皋，轸念滞愁霖。故人枉惠好，投我怀春吟。以彼玄栖想，怜余畸世心。劲翮知投薄，脩鳞思泳浔。嘤鸣自有感，长谣报断金。"}