{"id":"1207794","title":"赠李端朝别","dynasty":"元","author":"范梈","text":"驱马别旧故，舟楫丽城隅。欲复少款叙，子云不可须。哀笳激长云，群飞灭霄衢。孟冬犹温风，乡此川途迂。贤良策上第，再命出南区。沉沉大藩府，勤事以驰趋。幸接江湖欢，岂期流次殊？一朝遂西东，何以慰踟蹰？高霞映列巘，宁不眷名都？解组翕清誉，在德由丰输？要当给余用，初终保瑾瑜。"}