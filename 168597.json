{"id":"168597","title":"庆元已未冬至前二日访林公度至栗山翌日同访","dynasty":"宋代","author":"黄干","text":"篝火下修岭，褰衣涉清川。夜投故人庐，洞壑藏真仙。一水远萦纡，两山对蜿蜒。但见烟云深，不识车马喧。主人敬客至，杯酒罗堂前。诸孙竞劝酬，烹羊杂鸡鲜。同来二三人，妙语争春妍。此会良独难，达旦不复眠。鸡鸣秉烛游，到君新池边。中有读书堂，藏书足精研。把笔记姓名，徘徊怅无缘。天明驱车去，去上层冈巅。回首三叹息，安得数亩田。结茅与君邻，啸傲终残年。"}