{"id":"713871","title":"为广州太守刘公寿","dynasty":"明末清初","author":"屈大均","text":"使君露冕来仙城，吏人亲爱同翁卿。九郡诸侯奉师表，百蛮髦士钦仁明。中郎三十已开府，我公春秋日未午。生朝恰值小春阳，梅花万枝献神父。珠江开学希文翁，养正殷勤作圣功。子弟弦歌沐膏泽，大夫兰芷香童蒙。讲堂右肱有楼阁，假我卑栖欢燕雀。何殊解榻为周璆，直教隐几同南郭。南中文献君所留，斯楼依稀文选楼。言谈林薮端在此，文章渊府更何求。君侯政教两称善，去岁嘉禾应复见。化如时雨沾天乔，润似黄河被畿甸。兹晨负喧冬春交，使君帡幪先草茅。贱子自惭鸠性拙，身依召公有鹊巢。鲙鲤盘行及张仲，燕喜为侯陈雅颂。岂弟自膺眉寿多，不用罗浮芝草送。"}