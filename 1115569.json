{"id":"1115569","title":"德寿宫庆寿口号","dynasty":"宋","author":"杨万里","text":"长乐宫前望翠华，玉皇来贺太皇家。青天白日仍飞雪，错认东风转柳花。清晓鞭声出禁中，惊开剩雨及残风。金鸦衔取红鸾扇，飞上玻瓈碧海东。春色何须羯鼓催，君王元日领春回。牡丹芍药蔷薇朵，都向千官帽上开。双金狮子四金龙，喷出香云绕殿中。太上垂衣今上拜，百王曾有个家风。帝捧瑶觞玉座前，綵衣三世祝尧年。天皇八十一万岁，休说庄椿两八千。天父晨兴未出房，君王忍冷立风廊。忽然鸣跸珠帘捲，万岁声传震八荒。花外班行雾外天，何缘子细望龙颜。小窥玉色真难老，底用臞仙九转丹。甘露祥风天上来，今回恩数赛前回。都将四海欢声里，酿作慈皇万寿杯。尧舜同时已甚都，祖孙四世古今无。谁将写日摹天手，画作皇王盛事图。甲戌王春试集英，小臣曾是老门生。苍颜华发鹓行里，也听钧天九奏声。"}