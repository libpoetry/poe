{"id":"810893","title":"金蘅意来诗盛言彭泽山水之胜君官翰林二十年坚卧不出今忽两作县令寄此调之","dynasty":"清","author":"王存","text":"平生金翰林，懒不听朝鼓。年年送作郡，高枕卧江浒。胡然百六会，攘臂说治谱。辞尊而居卑，舍身救众苦。岂云恋升斗，颇亦商出处。诸侯有惠爱，好景相媚妩。犹能赋新诗，艳说名山主。三径资有无，公田祝时雨。昔我折腰日，人祸未蔓延。入官已惊怛，百怪来蜿蜒。不免用意气，中更相哀怜。知罪仍窃禄，徇己稍任天。如是八九载，颜厚手足胼。较知偏瘠区，差得试所便。喜君山水县，远绍陶公贤。陶公岂不美，吏事无述焉。毋亦望而走，剩可酒作缘。疲氓今孑遗，况入义熙年。君勿小百里，岂弟足回旋。"}