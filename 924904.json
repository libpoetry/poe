{"id":"924904","title":"送程建用宣德西归","dynasty":"宋","author":"苏辙","text":"昔与君同巷，参差对柴荆。艰难奉老母，弦歌教诸生。藜藿饱臧获，布褐均弟兄。贫贱理则穷，礼义日益明。我亲本知道，家有月旦评。逡巡户牖间，时闻叹息声。善恶不可诬，孝弟神所听。我见此家人，处约能和平。它年彼君子，岂复地上行。尔来三十年，遗语空自惊。松阡映天末，苦泪缘冠缨。子亲八十五，皤然老人星。安舆及禄养，平反慰中情。月俸虽不多，足备甘与轻。今年复考课，得秩真代耕。倚门老鹤望，策马飞鸿征。归来岁云莫，手奉屠苏觥。我诗不徒作，以遗乡党铭。"}