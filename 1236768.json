{"id":"1236768","title":"和移剌继先韵三首","dynasty":"元","author":"耶律楚材","text":"泽民我愧无术略，且着诗鸿慰离索。诗书满载升金山，弦歌不辍踰松漠。世上元无真是非，安知今是而非昨。连城美玉涅不缁，百鍊真金光愈烁。已悟真如匪去来，自然胸次绝忧乐。断梦还同世事空，浮云恰似人情薄。尚记吾山旧隐居，松风萧瑟松花落。枕流漱石轻轩车，吟烟啸月甘藜藿。春山寂寂春溪深，萧条庭户堪罗雀。而今不得安疏懒，自笑绦笼困雕鹗。勉力龙庭上万言，男儿志不忘沟壑。当年不肯读三略，独抱遗经伴闲索。流行坎止不尤人，自甘万里涉穷漠。富贵荣华能几时，生死都来如梦昨。千年兴废沤浮沈，百岁光阴电飞烁。常笑梁鸿歌五噫，窃学荣启弹三乐。未能仁义戢干戈，勉将敦厚惩浇薄。近有人从故隐来，黄花无恙开篱落。问渠林肉与丘糟，奚如饭麦而羹藿。人闻麋鹿满姑苏，阿瞒不复游铜雀。涂中曳尾希庄龟，江夏沉舟悲祢鹗。吾山佳处归休乎，鹿逸平林鱼纵壑。祖道门庭元简略，儿孙草里添芒索。拟心鹞子过新罗，起念白云横大漠。迥殊四句有无中，元非三际来今昨。大海纤尘一点飞，洪炉片雪寒光烁。宁论业障本来空，半偈徒誇寂灭乐。细切清风非异事，更将明月?来薄。玲珑四面亦无门，充塞十方绝壁落。罗列珍羞渠不食，痴人犹是贪藜藿。祗图龙颔摘明珠，谁知虎口存活雀。坐晚犹迷一色边，崎岖鸟道横秋鹗。可笑人间荆棘林，死者填沟空塞壑。"}