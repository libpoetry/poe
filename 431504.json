{"id":"431504","title":"哭陶君锡侯十首","dynasty":"近现代","author":"冯君辉","text":"三夜思君入梦频，梦中相见倍相亲。谁知一夜寒霜下，独对秋风哭故人。丛菊东篱手自栽，花时容我尽徘徊。望云庐畔霜枝瘦，曾记持鳌共举杯。知君有爱自天成，话到令原泪便倾。此日泉台重聚首，应先共诉别离情。终南捷径趋如狂，士子晋升剧可伤。抱道如君能自重，肯将铜臭累书香。早岁经商承父业，中年兴学慰兄魂。重泉若叙天伦乐，孝友依然萃一门。无端江浙起烽烟，满目哀鸿剧可怜。竟使流离无失所，梨花庄上庆生全。中丞家庙凌霄汉，武肃祠堂冷夕阳。水源木本得增感，怎似先生具热肠。闲来读书更吟诗，聪训一编手自持。悟得养身兼接物，桐城学士是君师。法书名画富收藏，满壁琳琅蜀锦装。记得晴窗同展玩，源流一一细品量。水乳交融气谊真，频年末座忝西宾。斋前竹石依然在，东道更谁作主人。"}