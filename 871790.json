{"id":"871790","title":"送张革从道谒千乘县田秘丞京","dynasty":"宋","author":"石介","text":"张生何人者，琅玕满怀抱。三十命未兴，家贫亲且老。出门无所适，独守西山操。饥寒屡侵凌，仁义自充饱。手里璆琳枝，不换径寸草。足底麒麟文，不踏荒榛道。十月客路寒，霜风鸣浩浩。张生气愈壮，劲发上冲帽。松筠冻不折，枝叶转青好。雪深徒三尺，麟麒不受淖。东方有贤者，开厩纳騕袅。临风试一鸣，应免编牛皂。"}