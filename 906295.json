{"id":"906295","title":"次韵学士兄发毗陵之作","dynasty":"宋","author":"李弥逊","text":"频年走离乱，忙苦落落景。浮家去复还，生理纷不整。有身著无处，遇事到辄屏。冥然如醉心，阅岁良未醒。披衣坐愁夜，月露共清永。缅怀颜段流，抱义心炯炯。临危快先登，疾甚涉夷境。全生岂不乐，王事有纲领。嗟今肉食谋，捕贼如捕影。王师苦摧伤，敌骑困驰骋。朝廷信多贤，一死谁敢请。不知覆辙改，安敢倾夏拯。归休及秋风，墓槚痛瞻省。念兹家国遥，有泪涨清颍。黄巾蔽行路，关户昼犹警。何当收戈鋋，禁暴但制梃。林泉倘可卜，名字忌丹柄。"}