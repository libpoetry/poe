{"id":"686373","title":"送孙使君请告归槜李","dynasty":"明","author":"叶春及","text":"双轓非不贵，一病竟如何。白璧投人少，青山入梦多。家临沧海曲，帆挂太湖波。日暮逢渔父，君听鼓枻歌。即令耽卧病，何事薄淮阳。伏枕春云过，开门碧草长。世情增肮脏，吾道付沧浪。却限罗浮郡，无由下凤凰。歌凤狂犹在，屠龙技未施。黑头方宦达，白眼使人疑。潮落胥山庙，云深陆相祠。平生怀古意，独立迥相思。君岂陶元亮，归与廑八旬。门前閒五马，濠上看游鳞。束帛徵贤日，拖金报主身。古来有道者，不必离风尘。请告须庄助，还家感汉皇。暂宜草木疏，未许芰荷裳。北海清辉在，东山引望长。怜予多病客，无计起膏肓。"}