{"id":"595266","title":"闻报转官偶成","dynasty":"明","author":"饶相","text":"解缆沧州日，风尘犹帝乡。荡漾河中鸟，惊舟忽飞翔。鹊噪高柳巅，绕树低复昂。有客日边来，疾呼招余航。九天饶雨露，擢宪肃风霜。犬马沐恩私，喜惧集中肠。行年始强仕，鬓发忽既苍。薄劣惭昔贤，勋业殊渺茫。砺此金石贞，挹彼芝兰芳。涓流赴东海，积篑培大行。无裨高与深，冀以道自臧。愿言志无违，行矣濯沧浪。"}