{"id":"227135","title":"水琴·盎缶停涵水一泓","dynasty":"宋代","author":"赵汝鐩","text":"盎缶停涵水一泓，中存雅意超器形。欲滴未滴天地寂，须臾宫商若相赓。妙趣不劳徽外索，泛声不自弦上生。小点恩怨作儿语，大点九皋闻鹤鸣。疏数变化似有节，多是洋洋流水音。残沥断续楚天晓，余响勾引南风薰。平生筝笛厌郑卫，羌借古韵洗古心。又不如齁齁北窗睡，两耳不听元亏成。"}