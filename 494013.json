{"id":"494013","title":"凝道之什","dynasty":"明","author":"湛若水","text":"坎坎击鼓，于樵之巅。乃荐乃献，尹公之贤。于贤维何，德义迁迁。坎坎击鼓，烟霞之下。乃咏乃歌，饯尹公者。于咏维何，德音雅雅。亦既击鼓，亦既考钟。以宴以乐，公坐于宫。维公在宫，威仪颙颙。击鼓喤喤，考钟锵锵。以乐以宴，公坐于堂。维公在堂，德容不忘。维钟维鼓，维瑟维琴。何以假之，嗣此德音。维此德音，维樵之岑。维琴维瑟，维钟维鼓。维以足蹈，维以手舞。其乐未央，公晏灵府。作乐歌舞，出饯尹公。声影悬矣，送之九龙。九龙跃跃，导之以樵风。谁其主之，兀厓来同。"}