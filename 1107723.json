{"id":"1107723","title":"二十六日作真率会伯康与君从七十八岁安之七十七岁正叔七十四岁不疑七十三岁叔达七十岁光六十五岁合五百一十五岁口号成诗用安之前韵","dynasty":"宋","author":"司马光","text":"七人五百有馀岁，同醉花前今古稀。走马斗鸡非我事，纻衣丝发且相晖。经春无事连翩醉，彼此往来能几家。切莫辞斟十分酒，尽从他笑满头花。"}