{"id":"686487","title":"秋兴集古","dynasty":"明","author":"申佳允","text":"秋色正潇洒，高斋闻雁来。我心渺无际，随意坐莓苔。明月高秋迥，徘徊祗自知。凉风吹夜雨，摇荡菊花期。日暮秋风起，遥闻横笛音。凭高何限意，萧瑟动寒林。升高临四野，秋色老梧桐。索莫竟何事，清川思不穷。白露沾人袂，秋风落日斜。忧来谁共语，烂醉是生涯。野树苍烟断，人閒月影清。山空松子落，淅沥度秋声。寂寞书斋里，萧萧送雁群。弹琴复长啸，情发为知音。天际秋云薄，床前明月光。无由一化羽，回立白苍苍。"}