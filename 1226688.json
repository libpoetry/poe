{"id":"1226688","title":"题苏东坡春帖子词卷","dynasty":"元","author":"胡长孺","text":"元祐文忠任词职，毅色正言古遗直。农占蚕兆九处三，宫壶春吟存楮墨。周公恻怛陈艰难，无逸豳风但耕织。丰镐瀍涧遥相望，八百卜年终不忒。陈桥推戴出俄顷，安得累积同先稷。爱人忍诟戢兵端，舍己崇俭优民力。弭灾销变壹以诚，三百年馀传玉食。卿材相业富贤良，讲席谏垣多道德。通都达宦固廉贞，远县小官尤谨饬。君子皓首毕典坟，野人黄馘常稼穑。祇今真迹落世间，象轴鸾褾严设饰。先正已远不可追，空使故臣泪垂臆。"}