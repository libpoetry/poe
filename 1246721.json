{"id":"1246721","title":"忆旧游　 闻砧","dynasty":"元末明初","author":"刘基","text":"掩重门夜静，庭户幽幽，蓦地闻砧。杳不知何处，是云间过响，空外传音。故乡未卜归日，栖薄愧飞沉。漫对月兴怀，临风起叹，恻怆伤心。登高盼来雁，想此际孤帏，几度停针。想带绅宽减，向谁人借问，无计追寻。但将数点清泪，滴在紫罗襟。更倚遍朱阑，满头素丝应自今。"}