{"id":"154639","title":"遣兴·恻恻抱伊郁","dynasty":"宋代","author":"文同","text":"恻恻抱伊郁，试此登嶕峣。阴风吹繁云，黯黯蒙泰霄。关河眇无际，节物何萧萧。过雁安所之，惊哀翻泬寥。幽怀漭如失，随此群草凋。嗟予生胡为，迹玷明盛朝。服职讵云补，赧然缀群寮。感此四序迁，一昏复一朝。寒霜入两鬓，渐积不肯消。良辰乖所遇，慨叹心魂飘。贱禀迂且介，于时信无庸。欲适阂所之，此道当何从。富贵谅非有，僻陋知可容。岂不愧上恩，耗此釜与钟。昨归得此州，满眼皆乱峰。事物固琐碎，敢兹任顽慵。报国只自明，惟神谍其胸。"}