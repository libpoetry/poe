{"id":"846692","title":"落梅慢/落梅","dynasty":"宋","author":"无名氏","text":"带烟和雪，繁枝澹伫，谁将粉融酥滴。疏枝冷蕊压群芳，年年常占春色。江路溪桥谩到，袅袅风中无力。暗香浮动冰姿，明月里，想无花比高格。争奈光阴瞬息。动幽怨、潜生羌笛。新花斗巧，有天然闲态，倚阑堪惜。零乱残英片片，飞上舞筵歌席。断肠忍泪念前期，经岁还有芳容隔。"}