{"id":"915441","title":"试毗陵周寿墨池样笔","dynasty":"宋","author":"杨万里","text":"旧来鸡距说宣城，近来墨池说毗陵。不知阿谁喜柔懦，毛颖只今泥样软。笔头政要挽千钧，渠自无力随人转。兔尖如针利如锥，方能幻出抉石猊。少年免冠已秃鬓，老去种种将奚为。就中周寿差可意，锐头将军殊解事。铦锋不用洮州砺，刚肠颇学汲都尉。先生焚香坐明窗，中书奋髯猬毛张。愿翻墨汁诗战场，先生一挥十万行。梅花微笑看在旁，吾诗虽非云锦章，中有梅花玉雪香。"}