{"id":"432749","title":"大梁","dynasty":"近现代","author":"范天烈","text":"倥偬风尘出大梁，曦轮翻苦夏初长。曾经坐卧拳双膝，孰说醇醪有别肠。牛马此生终汗血，诗书不火是灵光。归来愿种千章柳，时听黄莺闹夕阳。十日平江九确山，轮蹄几瘁尚间关。强餐麦饭求粗饱，怕到泥涂涉更艰。僮仆少年偏善病，功名老大最羞颜。陶公毕竟归来好，犹剩门前柳一湾。"}