{"id":"547122","title":"赠于子冲大参请急南旋","dynasty":"明","author":"于慎行","text":"长安城头秋雨繁，长安城下双朱轓。去年忽向洛阳道，今年却入长安门。谁道分司非达宦，谁言朝请不承恩。行边惯试渥洼马，到阙仍依白虎幡。忆昨匈奴入边塞，陇坂以西杀气昏。右方王将旃庐满，北地烟尘士女奔。元臣庙略驰三殿，上将戎轩历五原。青海几经传尺檄，玉关依旧有游魂。翻令蛮府提锋锐，欲扫干戈静塞垣。谢公谈笑亦何易，贾生流涕亦太烦。竞说请缨临瀚海，争言倚剑出昆崙。尔曹落落不入眼，此事悠悠谁与论。我今但欲拂衣去，斗酒悲歌意气存。看君四十头未白，勉加餐食无多言。"}