{"id":"811919","title":"四围峰峦秀峛崺翠屏长中有读书人结庐山之阳笺注搜毛郑典谟溯虞唐敢道知希贵惟恐学业荒相彼幽谷兰无言祇自芳","dynasty":"清","author":"多隆阿","text":"古人重实学，今人盗虚声。窃取糟粕馀，富贵博恩荣。衣锦誇闾里，策肥动公卿。譬如三春花，转瞬萎荒城。岂知松与柏，终古性常贞。鹏抟万里风，乃贻鸴鸠笑。士拓万古胸，乃致庸俗诮。曲高和者稀，谁解宫商妙。守志须益坚，切莫投时好。人言何足凭，登高发远啸。南山有松柏，郁郁百千寻。云中耸干直，岭上结根深。饱沾雨露润，坚成铁石心。充作栋梁材，巨室独胜任。寄语众桃李，莫急出山林。藤萝附乔木，青青引蔓长。叶繁拟古柏，华密傲甘棠。自谓得所托，岂复慎周防。一旦木或颓，与之俱同僵。所以有志士，独立守故常。"}