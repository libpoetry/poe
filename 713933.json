{"id":"713933","title":"乌江吊项王","dynasty":"明末清初","author":"屈大均","text":"力拔山兮天下雄，气盖世兮乃无终。王以天下兮三让，不然汉高无大风。一让兮不杀沛公，鸿门不追至军中。始驱除兮终拱手，禅授之德真重瞳。再让兮不都关中，天府捐弃咸阳宫。故乡彭城不忍舍，鸿沟为界来相攻。三让兮不渡江东，江东吴越地未空。八千子弟倘复起，夫差句践霸可同。江涛怒兮水倒立，大野吹兮多落枫。时不利兮骓一蹶，天之亡我命当穷。死生与虞同一命，蛾眉血兮溅衣红。王多情兮不负季，视季亦与虞兮同。还定三秦忽失约，季负王兮季非忠。不杀义帝季亦杀，三军缟素欺愚蒙。英雄岂必皆好信，势便逐利如转蓬。三杰不言复雠事，董公遮道计殊工。吴芮不杀王不服，弑君之贼乃有躬。义帝无后汉不立，汉之寡恩诚不聪。英雄成败两不义，谁言天授非人功。吁嗟，谁言天授非人功。"}