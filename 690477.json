{"id":"690477","title":"韩寅仲七十有一以诗见贻次来韵赋而寿之","dynasty":"明","author":"张萱","text":"大年无甲子，小品问支干。韩众应留药，华阳为转丹。菊松三径在，衡泌一枝安。蜡凤满庭戏，花前带笑看。三仕岂为贵，千秋在此身。退着让新局，随缘结夙因。东山方傲枕，沧海莫扬尘。我辈齐盟主，清时老逸民。欲赴赤松约，时闻青鸟过。黑甜常昵就，软饱自摩挲。杜甫原同癖，王乔共吸和。心閒诗作祟，兴剧酒为魔。已羡三皆立，谁云七不能。过庭森玉树，曳杖剡钟藤。此日真可爱，如川莫不增。灯光佛再出，何必更传灯。逢人怜影弄，阅世笑机舂。剩有烟霞想，非同桃李容。门开垂五柳，尼去得三筇。难老由天锡，犹闻祝华封。曾辞南郭禄，独剪北山莱。数招云外客，笑弄掌中杯。竹松自苞茂，兰桂日滋培。忘机不知老，鸥鸟莫相猜。"}