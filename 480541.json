{"id":"480541","title":"平阴武悯王挽诗","dynasty":"明","author":"李东阳","text":"十有四年秋八月，胡笳吹尘暗城关。汉家天子亲出师，旌旗如山令不发。将军意气如蜚熊，腰间宝剑双白虹。长戈一麾四十万，六合惨淡多悲风。胡天冥冥夜飞雪，将军奋呼山石裂。平生铁石旧肝肠，化作乌鸢口中血。君王龙驳今在途，臣身已死谁为扶。中兴功业吾岂敢，君王独归臣不返。裕陵松柏自年年，臣归祔葬桥山边。英魂或助天飙起，长为狼山扫夕烟。"}