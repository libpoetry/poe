{"id":"345772","title":"法曲献仙音·九日扬州寓舍得饯大幼日秋试捷音作此却寄","dynasty":"清代","author":"彭孙遹","text":"黄入宫槐，香分月桂，仙宴鹿鸣初举。江上峰青，曲中人远，传遍湘灵佳句。锦笺遥，芳信速，早到竹西路。登高处。忆当日、篝灯深语。西窗下、樽酒论文几度。綵笔掣青霜，不加点、赋成鹦鹉。共说钱郎，好添修、龙楼凤宇。问少年同学，若个才情如许。"}