{"id":"768817","title":"买陂塘 癸丑二月自全椒移家寄居秦淮水亭诸君子高宴各赋看新张二截见赠余既依韵和之复为诗馀二阕以志感焉 其二","dynasty":"清","author":"吴敬梓","text":"石头城、寒潮来去，壮怀何处淘洗。酒旗摇飏神鸦散，休问猘儿狮子。南北史。有几许、兴亡转眼成虚垒。三山二水。想阅武堂前，临春阁畔，自古占佳丽。人间世，只有繁华易委。关情固自难已。偶然买宅秦淮岸，殊觉胜于乡里。饥欲死。也不管、干时似淅矛头米。身将隐矣。召阮籍嵇康，披襟箕踞，把酒共沈醉。"}