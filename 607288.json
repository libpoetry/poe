{"id":"607288","title":"会馆莲花","dynasty":"明","author":"卢龙云","text":"虚堂荷净绝氛埃，一月曾看几度来。妆映窗轩时挺出，芬从湖沼远移栽。数茎不羡庐山社，十丈何须五井隈。已见绿房珠作实，更馀丹萼锦为堆。清香暗袭论文处，艳质晴翻校艺台。授简秀联思并发，濡毫锦借句频催。赋成诧比青莲匣，酒至倾怜白玉杯。归去客斋同入梦，依稀犹是笔花开。"}