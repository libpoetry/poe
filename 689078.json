{"id":"689078","title":"珠崖杂咏","dynasty":"明","author":"何绛","text":"一春黄菊满东篱，岂是高天别有私。错被鹧鸪频懊恼，原来佳物不逢时。箬笠青裙一八姩，丹唇墨齿尽堪怜。外人不谙蛮言语，祇见槟榔满口边。藤蔓交加海漆香，山川满目尚洪荒。槟榔子熟输官税，椰酒邀人杀豕尝。花梨树底结重阴，野鹿千头榛莽深。木客刳将沉水去，猩猩群坐语幽林。南风轻软浪头疏，艓子开时日出初。白发老翁双桨急，蜃楼边去捕飞鱼。海燕层崖结素房，安居未就饱人肠。覆巢小事君休讶，弱肉人间尽食强。"}