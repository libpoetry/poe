{"id":"681915","title":"七里隆","dynasty":"明","author":"文林","text":"青山慊吾意，舟子莫余违。言兹隆中游，兀坐敞舷扉。须臾来万状，云水镇依依。俨居方池中，四面单翠帏。偃仰断且续，高下堕还飞。插天蔽星斗，伏地堪渔矶。平平罗几案，整整列鼓旗。大将坐横剑，万马纷而驰。呀然散不收，忽合如长围。如行图画中，而罔笔墨畦。平生跌宕怀，老大丘壑姿。不图行役地，乃与胜境期。惜哉南北人，安得久于斯。"}