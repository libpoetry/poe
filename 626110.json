{"id":"626110","title":"梁父吟","dynasty":"明","author":"黎景义","text":"古坟马鬣封，草色青相倚。借问藏者谁，答言齐勇士。二为接开疆，一为古冶子。搏虎却三军，诛鼋砥柱水。婴也过而趋，矫矫不为起。因之馈二桃，挈领一时死。文仪虽少疏，慷慨皆知耻。有才必有病，驾驭在器使。尝闻陈卿强，唯礼可以已。况乃匹夫雄，柔克当更始。惜哉相国业，亦任权术诡。开诚集众思，何至出于此。"}