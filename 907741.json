{"id":"907741","title":"次子清贫居十韵因以述志","dynasty":"宋","author":"李洪","text":"贫病同原宪，轻肥诮子华。耽书祇糟粕，学海淼津涯。孤屿亭何远，葵丘戍复赊。救穷无髻宝，绝粒饵胡麻。壮岁徒干禄，儿时不称家。已谙蕉覆鹿，何预鸟衔花。世态多谗疾，心安免怨嗟。幕巢同社燕，雉堞接昏鸦。当食思颇牧，遗忠想尚奢。安能效狡狯，掷米变丹砂。"}