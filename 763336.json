{"id":"763336","title":"金明池 集曾波阁","dynasty":"清","author":"吴绮","text":"白鹤珠宫，苍龙玉沼，司马浮踪暂息。砧杵动、离心欲冷，有今雨旧雨上客。过虹桥、皂盖飞来，总踏乱、几亩寒山秋碧。向竹里行盘，花间弄斝，共道西园重集。可怪双江帆影急。把好梦吹残，胜游空忆。风中曲、琼箫竞响，波上月、锦灯同色。况芙蓉、地主情多，便柳折旗亭，怎生消得。且尽量衔杯，擘笺分韵，莫负清宵瑶瑟。"}