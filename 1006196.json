{"id":"1006196","title":"贺新郎 其十六 别鹤林","dynasty":"宋","author":"葛长庚","text":"昔在神霄府。是上皇娇惜，便自酣歌醉舞。来此人间不知岁，仍是酒龙诗虎。做弄得、襟情如许。俯仰红尘几今古。算风灯、泡沫无凭处。即有这，烟霄路。淮山浙岸潇湘浦。一寻思、柳亭枫驿，泪珠溅俎。此去何时又相会，离恨萦人如缕。更天也、愁人风雨。语燕啼莺莫相管，请各家、占取闲亭坞。人事尽，天上去。"}