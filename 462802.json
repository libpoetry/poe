{"id":"462802","title":"赣北武宁柘林湖，新称庐山西海，有玩家陈兄赁舟居焉","dynasty":"当代","author":"幻庐","text":"未名此何地，翻疑此何岁。地僻静不哗，劫遗时潜逝。富春烬馀卷，截拟平远势。案头小山水，坐囿笔墨计。无字览奇书，倦矣抛獭祭。处世在游嬉，稍与参梵谛。偕我临广泽，胜侣金石契。彼岸飞星艖，乘风鼓兰枻。匡庐指海西，烟水笼痕际。息机问磻溪，餐经考鱼丽。修绠缒鲛宫，蛮犗千斤系。钓叟矜波臣，泛宅方外帝。濯足且濯缨，沧浪啸歌递。搏击竞巨鳞，跳珠烂银细。移座就空明，顷刻南柯憩。欣赴舟师炊，亦幸田父泥。野蔌供瓜茄，小鲜治鲫鳜。或副陶朱才，先逞易牙艺。篷舷泼研华，扶醺聊点缀。发吟去雕琢，勒草毋碍滞。凌波散古香，满幅穿锦罽。群贤三月三，鹅池重脩禊。遇合来湖海，老渔閒睥睨。萍踪暂为家，云帆直可济。"}