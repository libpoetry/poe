{"id":"596464","title":"燕山行乐图歌","dynasty":"明","author":"卢宁","text":"燕山高士情于于，身骑赤马游天衢。歌童追逐繄五七，担头自俎青琅蔬。手裂松关开洞府，彩鸾白鹿群仙子。杯浮绿蚁带月吞，茗汲冰浆和露煮。人生百事须驱驰，采山钓海无絷羁。缁尘不点白纶帻，短藜自饱黄金芝。日高未起待僧唤，盥栉出门日将半。剪霞续赋句还工，拨雾寻花春是伴。休哉五季窦十郎，勋庸付儿身居康。大椿上拟八千岁，小酌时倒三百觞。梧台宝玉心未了，宋狂端冕终诒笑。贰师疲顿覆三军，勒石几能称汉诏。古来功利真梦酣，太行骋辔航风潭。但留底事在人世，暮陶烟谷朝云岩。嗟嗟燕山亦何有，白石青松两不朽。惟见高人日往还，苍颜白石长相守。"}