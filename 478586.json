{"id":"478586","title":"市隐","dynasty":"明","author":"沈周","text":"莫言嘉遁独终南，即此城中住亦甘。浩荡开门心自静，滑稽玩世估仍堪。壶公溷世无人识，周令移文好自惭。酷爱林泉图上见，生嫌官府酒边谈。经车过马常无数，扫地焚香日载三。市脯不都供座客，户佣还喜走丁男。檐头沐发风初到，楼角摊书月半含。蜗壁雨深留篆看，燕巢春暖忌僮探。时来卜肆听论《易》，偶见邻家问养蚕。为报山公休荐达，只今双鬓已毵毵。"}