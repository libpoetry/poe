{"id":"704774","title":"送廖少卿上京二首","dynasty":"明","author":"薛瑄","text":"龙江五月发扁舟，大理名卿上帝州。千里好山开翠嶂，两堤杨柳荫清流。鸣镳紫陌思前度，簪笔黄门忆旧游。若见中朝知己问，丹心不改雪盈头。理寺名卿得俊僚，六年又促紫宸朝。石城解缆江风细，淮浦扬舲海雾消。入觐九天瞻日月，联班五夜听箫韶。吾人久抱苍生念，清问深期答圣尧。"}