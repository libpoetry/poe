{"id":"493810","title":"伦母黎贞节诗","dynasty":"明","author":"庞嵩","text":"广南妇节几垂芬，伦门节妇黎为真。百年伉俪仅数月，稿砧一丧何酸辛。抚摩遗腹摧肝腑，誓言甘作九泉人。届期天遣生男子，夫有男子夫不死。遗田二亩何足供，忍饿凌寒执麻枲。斗横夜永风凄凉，衡门破屋天为霜。剔灯顾影茕茕在，纫针细补儿衣裳。课儿昼遣从师读，归向窗前共饘粥。更期学作一等人，勉从尔舅罗浮麓。莫言远去膝下悲，吾心已惯阖门独。黄龙讲席春风深，阿母闻之亦慰心。蓝衣随换班衣旧，青云有路仍须寻。阿母年来踰六秩，纲常铸就丹衷铁。霜台御史偶知闻，特耀褒章厉高节。"}