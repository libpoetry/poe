{"id":"769545","title":"霜叶飞  海上喜唔沤尹，用梦窗韵赋赠。时沤尹持节岭南，予适有吴趋之行，悤悤聚别，离绪黯然矣","dynasty":"清","author":"王鹏运","text":"酒边孤绪。游情倦、閒云自恋江树。槎风欣送故人来，香汎梅根雨。叹冉冉、流光迅羽。残灰愁忆昆池古。好寄似南枝，岭上早春回，莫负玉娥幽素。回首秋鬓惊尘，觚棱北望，黯然肠断愁赋。白头不拟此重逢，喜入镫唇语。看驿柳、烟丝飐缕。吴篷先载閒鸥去。剩梦君、沧江上，霓节干云，使星明处。"}