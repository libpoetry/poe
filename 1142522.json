{"id":"1142522","title":"次韵沃梅泉见寄并见和鄙韵","dynasty":"宋末元初","author":"方一夔","text":"我来沸鸣蟟，坐阅寒蛩响。有兴寄沧洲，逝欲穷浩荡。百年如弯弧，落处分寸上。前涂知几许，乾坤一漭瀁。念子住沃洲，屡作扁舟想。杖屡纵胜游，文字醉清赏。奇音遇朗鉴，请我黄冈簜。世氛久昏暗，有絷不能往。交情浮云淡，乐意阳春盎。老鹤鶱孤飞，况子开三网。离合固其常，岂是比土莽。我亦属同流，始末藉虚奖。永怀芳兰苕，不肯间谁曩。诗来森如束，快读剧爬痒。吾诗非世好，一派分凡将。君如领此言，急浪荡飞桨。"}