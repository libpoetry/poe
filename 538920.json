{"id":"538920","title":"宗伯董丈枉饮岘山泛碧浪湖时范太史伯祯陈都谏体乾在坐太史将赴召北上宗伯遂成一章予嗣得其二一用公原韵一用近赠公韵 其二","dynasty":"明","author":"王世贞","text":"承明促入旧仙班，此日膺舟尚许攀。返照只看归鸟乐，临风仍羡去鸿閒。夕郎高议传青琐，学士清盟向碧山。独有周南留滞客，懒将秋水照颓颜。"}