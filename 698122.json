{"id":"698122","title":"江行俳体十二首","dynasty":"明","author":"钟惺","text":"村烟城树远依依，解指青溪与翠微。风送白鱼争入市，江过黄鹄渐多矶。家从久念方惊别，地喜初来也似归。近日江南新涝后，稻虾难比往年肥。五载前曾说此游，问程结伴几春秋。艰难水陆千余里，大小关梁六易舟。畏路刺船频裸体，乘流开柁缓梳头。顺风一日行三日，莫待依滩怨石尤。虚船也复戒偷关，枉杀西风尽日湾。舟卧梦归醒见水，江行怨泊快看山。弘羊半自儒生出，馁虎空传税使还。近道计臣心转细，官钱曾未漏渔蛮。巴舷吴榜簇江干，市侩村倡半倚滩。系籍惯豗乡阀阅，投单例办敝衣冠。女儿编竹成长缆，乞子施竿觅剩盘。小釜群炊如候代，奚奴亭午未朝餐。江乡涨后指荒郊，木杪鱼罾俯雀巢。处处葑田催种麦，家家竹瓦代诛茅。岸容霜老菰蒲秃，水气晴粘草树交。快舫蚀波才寸许，急湍底复怨舟胶。日日移家处处邻，吴头楚尾半波臣。罟师嚼米餐乌鬼，舟仆偷钱买白鳞。鸦食肉能谋底事，獭衔鱼欲祭何神。黄头见我询潮步，笑是浔阳始过人。羞从狐鼠叙行踪，随例输钱买印封。半月员程过一月，杪冬孤艇发初冬。持符官卒尊于吏，附舶儒生贱似佣。估客孝廉阳不问，胡床指顾太从容。小聚星晨屡断连，山椒一缕露人烟。土音偏不移鸡犬，市暨通行杂钞钱。泽国火耕兼水耨，霜林枣地接枫天。时艰夜禁明书楔，拨剌更更响钓船。土风何异竟陵城，水代平田网代耕。放去翳凫偏认主，教成驯獭听呼名。狂书鸟过沙留谱，呓语乌眠夜作声。奴子入吴学细唾，侬音伧舌字全生。千门市火乱渔灯，衔尾官艘也系罾。崖屋乍随春涨徙，滩舟专候早潮升。清时闾左衣形缓，俭岁江东米价增。从客讳言新入洛，自称前度到金陵。潮褪金焦岸稍巉，断虹嵌壁剑双椷。岚堆积翠深藏壑，雨隔残红半露岩。近海蜃睛朝列市，乘风鱼背昼张帆。新荷香遍吴江水，思制潇湘隐士衫。鸣榔打鼓暮乘潮，借得官舟胜客?。奴子暂时聊意气，朋从此日也逍遥。公然耽首横银榜，无数渔罾避画桡。睡醒却询瓜步岸，长年前指广陵桥。"}