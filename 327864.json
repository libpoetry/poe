{"id":"327864","title":"琵琶仙·客窗春雨感怀","dynasty":"清代","author":"张槎","text":"独客閒窗，刚过了、深巷买花时节。惆怅落拓心情，好景多虚设。三尺剑、蒯缑都破；一床书，锦函生裂。猛雨冲帘，盲风撼树，小楼灯灭。恰今朝、双鲤南来，把梓里、虚无尽情说。只有饥儿病妇，扃柴扉呜咽。纵守得、铁杵磨成，怕难禁、鲋鱼涸辙。不如春水江南，满帆新月。"}