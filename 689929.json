{"id":"689929","title":"挽刘处士","dynasty":"明","author":"张元祯","text":"亭亭风度出尘寰，翠竹高梧集凤鸾。诗思剩传唐制作，家声不堕汉衣冠。南柯梦断秋风惨，北海樽空夜月寒。正是乡人哀不尽，兽袍乌帽画中看。藜杖烟销夜阁虚，青山还绕白茅居。一经已遂生前训，五凤空颁没后书。高枕暝云松树合，短篱疏雨豆花初。临风无限知君意，道远何由致束刍。"}