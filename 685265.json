{"id":"685265","title":"湖上隐居秋日漫兴四首","dynasty":"明","author":"王懋明","text":"寂寥桑柘外，秋日赋闲居。天气清行药，溪声和读书。每于幽事遇，不觉世情疏。近复增颓惰，经旬发未梳。闲来北窗下，了了见云峰。未释形骸累，徒怀禽尚踪。晤言清夜月，留客翠微钟。数亩长荒秽，无心学素封。僻境但流水，秋风隐计贫。石门槐叶暗，茅屋豆花新。晚食忘兼味，天游懒徇人。将师广成子，澹泊葆吾真。屡空亦自得，偃息有衡门。不出人间世，时为象外言。抚琴聊永日，艺圃任无藩。此意何人会，裁书与巨源。"}