{"id":"1242558","title":"题湖州何生售书养母诗卷","dynasty":"元末明初","author":"张昱","text":"衙散到家无与适，领客壶觞以终日。何生忽从湖州来，当筵不语惟长揖。古貌存心行孝道，袖出旧书三两帙。进言售此备甘旨，有母行年将八十。吾闻此语为太息，伤哉贫乎乏朝夕！龙蛇蛰藏天地闭，宜尔之贤身不立。莫说家无田可耕，纵有田耕那得食？不如归棹湖州船，有鱼可钓凫可弋。君不见卖刀与卖戟，朝持出门暮得直。文章本是太平具，以此干人复何益？军人或有锡类人，倾产酬书吾可必。"}