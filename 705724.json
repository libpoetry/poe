{"id":"705724","title":"大风行","dynasty":"明末清初","author":"龚鼎孳","text":"长安大道尘拍天，朔风乍号何怒颠。传闻汉廷方虑狱，都人观者纷骈阗。侍郎拲梏叫阊阖，累累木索同钩连。一言脱口黄沙起，万事苍茫争片纸。曈昽日出轩辕宫，忍照孤臣戴盆死。诸老逡巡视牍背，或复义声鸣感慨。谦让移时议忽同，奋笔大书法当贷。其时群口欢如雷，今日始逢天眼开。金水桥边画漏静，浮云散尽终风回。初闻督府腾谤书，重瞳读之知子虚。闽海焚香万人哭，高幡急鼓随槛车。射乌城头海月昏，手飞铁炮鲸鲵奔。幕府上封曰臣亮，功大不可以罪论。出之缧绁须臾耳，独挈完城报天子。仆射军中若父兄，官罢人情乃如此。上党观察陈谊高，同时五贤郡法曹。对案流涕辄不食，不白此狱非人豪。六人逮系三广柳，生者三人复囚首。已分杨匡都市缚，谁纵虞卿解印走。我皇仁圣真如天，文书乙夜披甘泉。四十五牒同日上，满车薏苡消秋烟。今年盛夏雨泽枯，桑林步祷临天衢。诏下公车求谠直，请剑有人当陛呼。亚夫大胾胜赐玦，饱澍倾盆洗蒸热。敢云不雨烹宏羊，无乃为霖期傅说。七月十月曾几时，风翻雨骤何相随。天心倚伏殊有意，冰山毒雾空尔为。阴阳休咎关三府，人果回天天不怒。吁嗟乎五风十雨何足奇，君不见侍郎之风相公雨。"}