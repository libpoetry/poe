{"id":"698986","title":"送九江郡判郑廷韶","dynasty":"明","author":"徐溥","text":"云暖天衢雨浥尘，清风双旆远行人。旧从桂籍知名久，今向枫宸拜命新。天入九江连郡治，星罗万室拥编民。庐山五老多形胜，公暇何妨览眺频。烟霄鸾鹄正纷纷，尊酒怜君是逸群。望入九江春欲尽，恩沾双阙晓初分。郡中善政期参佐，纸上陈言事见闻。却喜盛年才力健，好摅忠悃树芳勋。"}