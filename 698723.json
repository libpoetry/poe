{"id":"698723","title":"喜迁莺 三首 次康伯可贺费清湖初度","dynasty":"明","author":"夏言","text":"凉生秋早。正七夕才过，清湖日晓。白苎衣轻，青藜杖稳，林下又添一老。从教岁月优游，休管江湖廊庙。任傍人、说束帛重征，蒲轮再召。表表。羡龙驹，海鹤精神，屹立如嵩少。春酒开筵，锦袍归里，增得寿星光耀。况是功名到手，满眼向平愿了。但醉来、对葛岭天高，鹅峰月小。天空海阔。正一鹤南飞，高翔碧落。风卷沧溟，云收岛屿，万里烟涛喷薄。多少蛟鼍出没，满眼鱼龙变作。却争如、任劲翮飞腾，盘回廖廓。难学。羡先生，道骨仙风，缥缈人间鹤。明月三山，寒云五岭，几度秋风庐岳。八极遨游将遍，应入太清女漠。愿他年、一品当朝，画图忆昨。韶年淑气。正梅吐寒香，柳含春意。老稚欢呼，闾阎歌颂，白昼江城鼓吹。翘首中天昨夜，南极一星吴瑞。朝来报、道宴启黄堂，悬弧佳会。堪记。羡使君，年少飞腾，五马人生贵。彩服怡亲，青云有子，满眼天伦乐事。已睹龚黄政迹，伫看夔龙遭际。他年纵、老手挥毫，大书遗惠。"}