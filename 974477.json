{"id":"974477","title":"题周袁州尊德堂","dynasty":"宋","author":"赵蕃","text":"视其所以知贤否，论世亦云当尚友。宜春郡圃作新堂，名不他求斯有取。堂堂房公暨李韩，文章事业两不刊。俱曾屈绾此州绶，年祀虽远犹班班。淳熙中兴公出守，渺然独继三公后。政成乃复作新堂，亦使此州传不朽。江山虽胜何足称，风月之游不在民。未如考德接以道，视古所作书诸绅。龙舒使君适来止，吐词为记甚瑰玮。徐州忆昔黄楼成，少公赋屹班扬垒。记终慷慨思盖公，平津东阁方穹窿。分符与政两如此，天下寒士何忧穷。我思作诗颂公政，万民有口人其听。矢为此章载厥德，后之视今今视昔。"}