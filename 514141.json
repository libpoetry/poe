{"id":"514141","title":"寿南山长老性空颂并序","dynasty":"明","author":"程敏政","text":"我闻西方极乐囿，获登彼岸真非偶。三千大千诸佛子，中有一人无量寿。佛言我教本寂灭，有不是无无是有。汝寿无量何以故，一点光明终不朽。光明一点有明暗，白牛便向恒河走。无量寿者合掌言，我今不净亦不垢。跏趺坐阅人间世，不用寒山竹笤帚。南山长老有性空，五蕴一生能自守。南山有石解点头，试与对之相夘酉。针头之性空不空，大笑一声狮子吼。我观性空老不衰，本来面目无妍丑。朝暮一盂脱粟饭，五味筵中不挂口。春冬一领百衲衣，五色场中无掣肘。性空尔能不空性，六十年光不为久。无量寿者诵一声，甲了还丁子还丑。灯灯相续不空过，永作南山住山叟。我今已作逃禅客，问尔哑禅能答否。无无无量亦无寿，白莲社中桑落酒。无量寿佛何有哉，劝尔波罗饮三斗。"}