{"id":"686272","title":"伏雨叹二首","dynasty":"明","author":"卢楠","text":"阴阳薄荡雷雨急，江峡出云溪夜喧。烟霏似与秋色远，黄鹄垂翅愁飞翻。九廛溷秽不可住，晞发阳阿阻烟雾。东走岂应还问津，回头变化空桑树。山雨下澍白纷纷，凭高莫辨牛马群。江寒自骇碣石浪，日暮犹合苍梧云。破厨滥釜烟水黑，玉盘金鲤无消息。直欲上天叫帝阍，阊阖九重恐颠踣。"}