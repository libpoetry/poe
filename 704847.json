{"id":"704847","title":"征妇怨","dynasty":"明","author":"薛雍","text":"飞尘暗京国，沙漠日色昏。天外望归鸿，寂寂空倚门。今夕复前夕，蛩声满隤垣。夜深不能寐，相思劳梦魂。人与春鸿去，不与春鸿归。风沙关塞长，问谁寄征衣。凄凄复凄凄，残灯守重帏。可怜空形影，魂已逐鸿飞。良人一别后，绿杨多条肄。岁序倏以易，天涯杳无际。秋高虏气骄，良人无归计。寂寞守空闺，抚枕长流涕。依依陇头云，思君肠欲断。云飞去陇头，妾肠空撩乱。仰观天边鸿，俯见泽中鹳。同食作队飞，妾愿生羽翰。犹记君别时，携手河梁侧。白马系朱英，綵辔连金轭。征夫念长途，游子恋故宅。迟迟不能行，泪下沾衣赤。人生重欢娱，春光恐迟暮。未离多相怜，一别不相顾。滔滔黄河流，渺渺云间树。白骨漫成堆，孰辨征夫墓。"}