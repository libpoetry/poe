{"id":"1122918","title":"晚眺","dynasty":"宋","author":"胡仲弓","text":"数点寒鸦过别村，晚来秋色眼中分。木从阙处留残照，山欲昏时杂乱云。两岸草深虫语话，一汀沙白鸟耕耘。林间僧舍知何处，回首钟声远近闻。几度徘徊对暮天，怀人珍重寄诗篇。古今上下几千首，天地中间八九椽。唤醒吟魂归浊酒，移将杰句上华颠。南来诸老凋零尽，回首斜阳倍黯然。"}