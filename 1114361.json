{"id":"1114361","title":"王夫人挽词","dynasty":"宋","author":"李复","text":"家声昔冠秦中望，妇学今传颍上风。百岁流光方过半，新春逝水忽驰东。丹山凤泣归巢冷，寒月乌啼反哺空。他日拂弦悲旧曲，应将哀恨寄孤桐。郁郁佳城颍水涯，素旌今见出重扉。不逢玉鼎仙丹转，忍见春风画翣归。马鬣起封占鹤表，锦书赐邑得乌衣。须知千古芳魂在，漠漠孤云岭上飞。"}