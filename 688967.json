{"id":"688967","title":"王遂东国子招同李姜二宗伯席中听歌分得梁字二首","dynasty":"明","author":"何吾驺","text":"狂士自有真，士亦未易狂。高会亦有需，为乐未易量。美酒买十斛，玉笙置两傍。丝竹鲜自然，清沁发宫商。一唱再三叹，馀音悉绕梁。客子满堂笑，主人情未央。虽则情未央，隐隐摧心肠。但怜歌者苦，未知听者伤。握手行当别，牵襟睇河梁。"}