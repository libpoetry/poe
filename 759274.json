{"id":"759274","title":"重送颂臣","dynasty":"清","author":"丘逢甲","text":"恻恻重恻恻，行人适异域。华夷忽易地，何处为乡国？车马多离声，川原带行色。同来不同往，欲语涕沾臆。论交本世好，古谊吾所式。结发论文字，廿载忘形迹。海氛忽东来，义愤不可抑。出君箧中符，时艰共戮力。书生忽戎装，誓保台南北。当时好意气，灭虏期可刻。何期汉公卿，师古多让德。忽行割地议，志士气为塞。刺血三上书，呼天不得直。北垣遽中乱，满地淆兵贼。此间非死所，能不变计亟。亲在谋所安，况乃虏烽迫。乾坤已中变，万怪竞荒惑。人情易翻覆，交旧成鬼蜮。君亦挈家来，航海期不忒。得君意中慰，归粤途始即。卜居家再迁，山中事稼穑。与君此偕隐，山水况奇特。君言暂归视，尚有旧庐室。来如潮有期，信在期不失。闻君言未毕，哀泪弗能拭。翘首沧海东，苍波渺无极。昔时乾净土，卵育长鲸匿。吾兄去秋往，三春阻消息。因君速归驾，异类安可慝？愿君信如雁，勿竟誓成浽。归途逼炎景，珍重慎眠食。到时常寄书，千里若门阈。书来君不来，累我长相忆。形影为君单，语言为君默。我欲从君往，天不假羽翼。时因西风夕，吹梦到君侧。送君诗盈幅，难展肠结轖。诗成复自写，不辨泪和墨。愿君置怀袖，长鉴此悃愊。"}