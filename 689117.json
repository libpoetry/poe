{"id":"689117","title":"瞻彼萱草","dynasty":"明","author":"何维柏","text":"瞻彼萱草，植于北堂。怡颜养志，嘉乐允臧。我思古人，百顺是将。循省内■，寝食靡遑。心之忧矣，曷其能忘。瞻彼萱草，其叶四垂。顾諟晤对，秩秩其仪。我思古人，跬步弗遗。先意承志，念兹在兹。不见是图，毋敢斁斯。瞻彼萱草，灼灼其华。兄弟具在，宜尔室家。孙曾嬉戏，慈颜孔嘉。和德致祥，善庆讵涯。天伦至乐，大行何加。瞻彼萱草，维其时矣。朝跻于西，邈难及矣。维日不足，心乎忧矣。迟迟春晖，云何报矣。终身之思，曷维其已。悠悠我心，以告吾子。"}