{"id":"110996","title":"众乐亭·使君新自四明归","dynasty":"宋代","author":"吴充","text":"使君新自四明归，邀我同为众乐诗。山川可爱惜不见，昼想夕思心为罢。怳然神遇若有得，齎身乃在天之涯。涨海连空四无岸，天吴却坐鲛人观。以手挥弄日月丹，能令桑田变瀰漫。海边偶到山城中，山城二月多春风。牛羊闲暇夕阳晚，楼阁参差朝雾浓。一泓山溜佛头绿，环以翠屏屏六曲。人烟扰扰事嬉游，落花啼鸟更汀洲。中为台榭闹十二，上有藻井排文楸。旁人指点此何许，云是四明行乐处。此乐为民非为身，始是集贤钱使君。使君风韵谁之比，政事次公诗短李。醉凭熊轼劝耕畴，狂取螺杯翻舞袂。侬爱使君君勿归，诏书夺之知何为。闻侍玉皇香案侧，银台深阻无消息。意迷却悟坐空斋，忽省君诗昨日来。叠纸为君书所见，不知众乐诚然哉。"}