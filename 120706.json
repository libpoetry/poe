{"id":"120706","title":"遣兴次前韵","dynasty":"宋代","author":"陈造","text":"斫水蕲断流，捻盐宁疗渴。区区守荒学，笼鸟眩樊遏。向来麋鹿姿，只可樵牧活。始其事诵数，魄似穷鬼夺。文字取憎疾，见谓蜩螗聒。回首辈行人，班剑或朝谒。方嗟沈带减，正坐河鱼孽。分无青云上，但有枯策阅。峨峨指顶地，群口免骚屑。醪敷儿为供，蜜脾手亲割。蔽帚非世用，槁梧取已说。非君莫逆者，此怀谁与说。反求每日诳，百行收一节。西来倾藁册，又满三百叶。暮年了无得，付子镜中雪。"}