{"id":"740574","title":"出南康府城西门望庐山云气","dynasty":"清","author":"翁方刚","text":"门开星湾北，郡抱沙洲面。旬日风四霾，晨容豁一变。融融霁气中，野旷山葱茜。我与匡庐君，始以真相见。兜罗罥半腰，玉帘垂一线。濛濛嘘淡白，吞吐青瑶片。大哉肤寸泽，端可六合遍。顾以晴翠光，洗我连宵倦。衡云祷无私，海市祈敢炫。半日竹舆上，泠风有余善。"}