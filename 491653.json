{"id":"491653","title":"五月十八日挈家避兵由里良入西坑作猛虎吟","dynasty":"明","author":"刘崧","text":"猛虎前啸，毒蛇后驱。烈火被原，荆榛塞途。悲风摵摵日欲晡，山石摧裂魑魅呼，令我有足不得趋。蹶竭频踣犹在罦，嗟嗟我人曾不如。青天之飞禽，局促木石底而多畏心。伤哉唐虞远，干戈苦侵寻。云胡有生适丁斯，今口不能言泪下沾襟。"}