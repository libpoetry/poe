{"id":"431992","title":"读书","dynasty":"近现代","author":"吴寿彭","text":"昔贤已陈死，道理存遗录。筒劄日委积，性情混漓朴。晚世发沉埋，淘沙见金玉。砒礜杂藏矿，百代犹流毒。寰球四万里，那得安宁处。人寿百岁间，为欢共几许。史记五千乘，灭国真难数。存者历众劫，愿今免龃龉。中年稍审省，温故知新趣。偶或穷渊源，劣能别澄污。临老转跌宕，乐仁在守素。净照相印心，宛与古人晤。冰淩下黄河，中夜晞凝雪。阁楼案上书，映反沧海月。书中何所云，篇篇忧患字。插架复何物，一卷穷愁志。"}