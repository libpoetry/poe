{"id":"843874","title":"为庄思缄题秋窗述旧图","dynasty":"清末民国初","author":"吴昌绶","text":"病枕日瞢腾，耿吾念素交。世变入茫昧，忧患恒与遭。出处纵异致，气类无訾謷。衰颜十载还，块独增烦劳。春阳惨不舒，尘起风怒号。抚卷同一喟，泪血纵横抛。少小食浮誉，愚生本孤根。规范仕学在，缘起文章论。驱饥相劳苦，积疢时过存。骎骎岁月迈，历历言笑温。有身戴履中，永怀师友恩。求益寡所合，黾勉古义敦。庄王我兄事，各抱真性情。方高郁奇气，䀛恍追平生。深堂续旅梦，夜语淹秋檠。图此萧寂境，间以竹石清。一翁老苍笔，三友岁寒盟。存殁拟口号，风雨荒鸡鸣。"}