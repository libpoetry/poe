{"id":"78305","title":"禹祠·我昔下三峡","dynasty":"宋代","author":"陆游","text":"我昔下三峡，南宾系归舻，渡江谒神禹，拜手荐俎壶。寿藤枝如蚪，巨柏腹若刳，门庭虽日荒，殿寝犹枝梧。巴俗喜祷祠，解牛舞群巫。巍巍黻冕古，食与夷鬼俱。圣度固兼容，臣愤独不摅。还乡瞻庙貌，嬴政久已除。岳牧俨如生，想像闻都俞。廓清虽可喜，欲退复踌躇。念昔平水土，棋布画九区，岂知千岁後，戎羯居中都。老虏失大刑，今复传其雏。直令挽天河，未濯腥膻污。夷鬼细事耳，披攘直须臾。天下雠不复，大耻何时袪？蚩蚩谓固然，此责在吾徒。挥涕洒庭草，谁怜小臣愚？"}