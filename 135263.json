{"id":"135263","title":"寄题张法曹瞻云轩","dynasty":"宋代","author":"楼钥","text":"张侯名轩意可知，如登太行看云移。我虽未得登轩墀，不鄙要我巴人词。尔时膝下遨以嬉，欲斵数语语不随。娱侍东嘉乐无涯，官舍偪仄亲不怡。安舆相将甬水湄，日日东望劳支颐。秋风得檄欣星驰，归拜亲下聊信眉。官事有程不得违，欲去故国行迟迟。重来橘柚黄金垂，霜著新蟹双螯肥。海鱼甘鲜一尺围，欲奉色养春为期。瞻云之思今同之，慨然落笔成新诗。人閒至乐在庭闱，何用自缚微官为。君方欲解左顾龟，我亦日思投檄归。相望百里俱莱衣，从他天外闲云飞。"}