{"id":"815755","title":"同远生中丞入虔道上杂作","dynasty":"清","author":"钱澄之","text":"入关魂未定，挟策更从军。影去鹓鸾队，声迷鹅鹳群。旌旗山雾避，铙吹海神闻。聚米谈兵夜，边才合让君。鹢首乘潮上，旗门映日飏。家僮传画鼓，剑客挽牙樯。星宿缠营火，鱼龙趁甲光。晚来亲出射，夹岸列鸳鸯。山深物候早，一路莽春声。谷鸟迎人立，岩花问客名。驿疲军使缓，县远戍灯明。庙议忧江、楚，慇勤此路行。磨盾非吾事，看山似夙游。笋舆千壑转，官路万松稠。雾散溪声骤，鸟鸣新雨收。无劳讯候吏，风物是汀州。虔州天下险，今见郁孤台。甲仗排云出，戈船挟雨来。戍楼旗尽变，驿路草新开。军吏班声远，争知陆逊才。"}