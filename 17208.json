{"id":"17208","title":"华之巫·有一人兮神之侧","dynasty":"唐代","author":"元稹","text":"有一人兮神之侧，庙森森兮神默默。神默默兮可奈何，愿一见神兮何可得。女巫索我何所有，神之开闭予之手。我能进若神之前，神不自言寄予口。尔欲见神安尔身，买我神钱沽我酒。我家又有神之盘，尔进此盘神尔安。此盘不进行路难，陆有摧车舟有澜。我闻此语长太息，岂有神明欺正直。尔居大道谁南北，姿矫神言假神力。假神力兮神未悟，行道之人不得度。我欲见神诛尔巫，岂是因巫假神祜。尔巫，尔巫，尔独不闻乎。与其媚于奥，不若媚于灶。使我倾心事尔巫，吾宁驱车守吾道。尔巫尔巫且相保，吾民自有丘之祷。"}