{"id":"697518","title":"白纻四时词四首","dynasty":"明","author":"胡应麟","text":"东园桃李争春阳，美人如花簇华堂。弯弓舞袖搴罗裳，沈香亭北春茫茫。东风吹歌绕画梁，回眸一盼神飞扬，我醉欲眠黄金床。南原日长蝴蝶飞，朱楼画阁临芳池。美人含娇拂罗衣，歌喉宛转浮云驰。流商刻羽知音稀，纤腰起舞光陆离，我醉欲罢黄金卮。西堂雨霜胡雁来，中天皎月璚云开。纤歌遏云夜徘徊，美人击筑秋风哀。华阳碣石俱蒿莱，荆卿渐离安在哉，我醉欲上黄金台。北风萧萧撼陵谷，白雪飘花满平陆。何处阳春斗歌曲，云锦缠头舞鸲鹆。美人修蛾无疹粟，素手垂垂照寒玉，我醉欲买黄金屋。"}