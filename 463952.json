{"id":"463952","title":"雁荡","dynasty":"当代","author":"杨雪窗","text":"雁荡招我魂，劳劳尘满衣。一折复一折，迎人奔翠微。暮抵大龙湫，四望合天围。崔嵬斫万态，太初神斧挥。山分日月驿，云满乾坤扉。鸟过双峰罅，百匝欲何依？危巅落一线，当风势欲飞。绝似楚宫舞，袅娜世所希。徐行穿荦确，吟袖携烟霏。忽送千林雨，泉石拂金徽。肩囊下盘磴，冥冥谁与归？三五黄鹂语，一二小芳菲。回首望千山，凝伫凛生威。"}