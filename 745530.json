{"id":"745530","title":"西山题名作","dynasty":"清","author":"黄安涛","text":"自有此山有此石，万古无人留笔迹。我曹乃欲记姓名，应被山灵笑哑哑。伊子蹑屩汀州来，非是寻常行路客。过庭墨妙擅八分，不倩磨岩真可惜。解衣十丈绳梯登，兔豪秃蘸墨几升。庚庚石理细熨帖，云烟吐纳龙鸾腾。萍踪偶借墨缘结，好事还凭后人说。江流永奠民患消，此日题名应不灭。"}