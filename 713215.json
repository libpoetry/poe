{"id":"713215","title":"答别张默庵","dynasty":"明末清初","author":"陈恭尹","text":"世人日相见，杳若不相识。如何别君三十年，此心只是长相忆。去岁书来自桂州，望之不至增离忧。今年望极思稍辍，东风忽枉禺山辙。相看一笑在舟中，仿佛芜关往时别。舳舻千里大江秋，祖生击楫横中流。澄清之志一不遂，拂衣高蹈轻王侯。洞庭之南幽州北，处处江山寄游迹。井蛙所见将无同，腐鼠相逢唯一嚇。先生掉头不与言，世间雷电徒轰奔。昆崙冈头三日火，白玉皎皎无烧痕。独抱禅心卧山月，居士身中常说法。已回火宅作清凉，尚有冰霜存鬓发。百日江城共起居，平生不乐更何如。愿移茅屋来相就，溪水长竿并钓鱼。"}