{"id":"1114048","title":"次韵陈中玉大卿二首","dynasty":"宋","author":"李纲","text":"初官托芘记当时，晚误明恩入紫微。天邑禦戎同象弭，海邦避地各缁衣。能诗解饮陶元亮，去国还家丁令威。漂泊不须伤客寓，无何为室更安归。叨尘黄阁值明时，推挽英髦愧力微。海上相逢颜愈渥，箧中谁谓出无衣。救焚拯溺非天数，脩政攘夷赖主威。旧国故乡休怅望，中兴恢复伫旋归。"}