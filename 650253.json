{"id":"650253","title":"上林春雨图为御史罗亨信赋","dynasty":"明","author":"金幼孜","text":"上林竹深绿如箦，滃然一片潇湘色。春雨溟濛天际来，净洗琅玕澹空碧。恍疑白昼鬼神惊，散作碎玉声琮琤。浓深半隐玄豹色，苍翠低含紫凤翎。忽然云雾生眼底，似觉阴生带秋意。乃知画者妙入神，力斡天机有如此。知君爱竹非寻常，写入图画情难忘。岁寒节操慎自保，凛凛应同御史霜。"}