{"id":"1232524","title":"空村谣","dynasty":"元","author":"杨弘道","text":"凄风羊角转，旷野埃尘腥。膏血夜为火，望际光青荧。颓垣俯积灰，破屋仰见星。蓬蒿塞前路，瓦砾堆中庭。杀戮馀稚老，疲羸行欲倾。居空村问汝，何以供朝昏？气息仅相属，致词难遽言。往时百馀家，今日数人存。顷筐长镵随日出，树木有皮草有根。舂磨沃饥火，水土仍君恩。但恨诛求尽地底，官吏有时还到门。"}