{"id":"359009","title":"念奴娇·中秋舟泊夏镇","dynasty":"清代","author":"黄永","text":"扁舟此夜，看天边、又是月圆时节。万里浮云都卷尽，高涌一轮孤洁。有客无殽，有殽无酒，那得开胸臆。青帘摇漾，青铜沽尽三百。人间美景良辰，人生有几，何事轻抛掷。花自有开还有谢，月亦有圆还缺。富贵何时，少年易去，如水流无息。颓然便醉，醒来东望将白。"}