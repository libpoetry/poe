{"id":"252519","title":"赠王士衡·王生非狂者","dynasty":"金朝","author":"王若虚","text":"王生非狂者，乃以善哭称。每至欲悲时，不閒醉与醒。音词初恻怆，涕泗随纵横。问之无所言，坐客笑且惊。王生不暇恤，若出诸其诚。嗟我与生友，此意犹未明。丝染动墨悲，麟亡伤孔情。韩哀峻岭陟，阮感穷途行。涕流贾太傅，音抗唐衢生。古来哭者多，其哭非吾名。生其偶然欤，何苦摧神形。如其果有为，为尔同发声。"}