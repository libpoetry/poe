{"id":"266629","title":"高阳台·题月月红绣球画帧","dynasty":"现代","author":"叶璧华","text":"露片攒红，风梢亸白，装成七宝珠球。静悄雕阑，美人酣睡琼楼。秋千罢戏靡芜径，一任他、春满皇州。甚枝头幽鸟，能言不诉闲愁。瑶台云路稽应杳，喜灵根丽质，小降神洲。绰约丰姿，漫山桃李难侔，吟香幸有司花史，洒淋漓、玉案芳流。祝东风、长驻好春，月月勾留。"}