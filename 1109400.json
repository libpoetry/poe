{"id":"1109400","title":"三用前韵酬达夫","dynasty":"宋","author":"刘弇","text":"掠风社燕窥帘入，阁雨溪桃结子慵。莫笑妩眉等闲画，藁砧情地胜春醲。花气曛曛活逼楼，十分大白直须浮。自怜短发如烟薄，敢买钿车贮莫愁。柳挽花搴独自狂，鼓催钟趁几人忙。重城特解春将闭，时放红英笑女墙。得丧三分徒鼎峙，是非两角谩蜗争。人情不似春情好，一气无私见合并。闲杀筛风酿雨时，可怜腰带渐宽围。何因径作江南梦，泛取图中竹叶归。关关柳幄莺怀友，曳曳花房蝶乞邻。未羡西园冠盖客，稍关南浦别离身。蹀骢草媚障泥锦，结妓花烘压杏油。梁父吟输醉乡客，抛毬乐称曲家流。骈棘重关不自由，横将匏系代萍流。飞丝莫罥林塘兴，留与骚人作四愁。酒徒博醉貂龟解，社老赛神箫鼓迎。未省拨忙酬燥吻，壁端赢得挂空觥。它日江淹曾赋恨，几人颜驷尚潜郎。年来春事稠于发，莫把哀丝为急张。"}