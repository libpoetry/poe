{"id":"467027","title":"悼佟老五首","dynasty":"当代","author":"陈永正","text":"谁令斯人逝，难移白日光。感时凭直气，得句计盈觞。天地蹇吾道，风云乱此乡。临危须痛快，一语断人肠。珠水东流地，吟坛一柱倾。众哀潜雨泣，积愤作枯晴。竟死廿年事，不磨当世名。九原应有慰，雏凤更声清。千章华晚岁，世难倍于诗。岭峤留雄直，才人惜孑遗。宁堪咻众女，岂为误明时。从此白杨路，萧萧古所悲。寥落诗知己，忘年友亦师。人疑公浪许，日后我何期。道丧行犹独，篇成赏者谁。朱弦不可绝，风雨正如斯。"}