{"id":"535985","title":"西门行二首 其二","dynasty":"明","author":"王世贞","text":"步出城西门，但见两两垂杨。高枝自相樛，低枝亦成行。昔者手植之，不敢望人长。十年不相遘，睹此参天势莫当。东家秃柏偃蹇气欲尽，令我箕踞叹息此树傍。人间世，一何茫茫。丈夫宛转间，倏忽生辉光。巧命搏参差，奇贤避颉颃。扶杖且归来，兄呼醪，嫂呼豨，大妇洗爵，小妇前致辞。俱睹百年树，不睹人生百岁时。今日乐相乐，何用戚戚缠思悲。"}