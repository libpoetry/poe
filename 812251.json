{"id":"812251","title":"和洪蔗农广文即步元韵","dynasty":"清","author":"朱煌","text":"春酿好将嘉客招，樽前笑语仰高标。一番真味如醇酒，千顷洪波似早潮。清白家声光简册，渊源心术契箪瓢。广文岂是官常冷，头上冰衔凛一条。诗格直如太瘦生，瑶章真似吐琼英。新蕖出水天然秀，皎月当空分外明。古道照人惟雅意，周行示我更深情。春风到处无遐迩，不独平昌著令名。"}