{"id":"1114353","title":"题大圆庵","dynasty":"宋","author":"李复","text":"星郎步履在清禅，雅结新庵赋大圆。譬喻河沙终未尽，含弘法界外无边。浑成独转离诸相，不立中间绝两偏。闻说毗耶在方丈，众人欲问却茫然。焚香置榻拂氍毹，困倚蒲团坐结趺。丈室曾瞻一居士，台山岂有两文殊。信心自得超三界，明眼何尝滞四隅。伯雪相逢能目击，电机已笑涉泥涂。"}