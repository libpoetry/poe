{"id":"130120","title":"次韵范侍郎寄赵校正","dynasty":"宋代","author":"方岳","text":"呜呼小雅废，边角摇军声。采芹旧青衿，亦须事力征，朱轓挟武将，白眼轻儒生。区区众浊间，嗟子难为清。向来意佑如，岂惟以文鸣。乃今事大谬，老气犹峥嵘。论事抉石猊，摛辞吸川鲸。久抱一束书，空山卧月明。窃忧蠢诐胡，鳞介腥神京。幸存三寸舌，宁守二尺檠。有愚欲献璞，无意望报琼。云何山阴兴，莫写塞下情。竹床撼夜柝，茅屋荒秋城。回首阊阖门，何啻九万程。愿言大白低，滁山足春耕。堂皇坐醉翁，开阖延群英。"}