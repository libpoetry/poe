{"id":"1131352","title":"织图二十四首 浴蚕","dynasty":"宋","author":"楼璹","text":"农桑将有事，时节过禁烟。轻风归燕日，小雨浴蚕天。春衫卷缟袂，盆池弄清泉。深宫想斋戒，躬桑率民先。谷雨无几日，溪山暖风高。华蚕初破壳，落纸细于毛。柔桑摘蝉翼，簌簌才容刀。茅檐纸窗明，未觉眼力劳。蚕儿初饭时，桑叶如钱许。扳条摘鹅黄，藉纸观蚁聚。屋头草木长，窗下儿女语。日长人颇閒，针线随缉补。蚕眠白日静，鸟语青春长。抱胫聊假寐，孰能事梳妆。水边多丽人，罗衣蹋春阳。春阳无限思，岂知问农桑。吴蚕一再眠，竹屋下帘幕。拍手弄婴儿，一笑姑不恶。风来麦秀寒，雨过桑沃若。日高蚕未起，谷鸟鸣百箔。屋里蚕三眠，门前春过半。桑麻绿阴合，风雨长檠暗。叶底虫丝繁，卧作字画短。偷閒一枕肱，梦与杨花乱。三眠三起馀，饱叶蚕局促。众多旋分箔，早晚磓满屋。郊原过新雨，桑柘添浓绿。竹閒快活吟，惭愧麦饱熟。吴儿歌采桑，桑下青春深。邻里讲欢好，逊畔无欺侵。筠篮各自携，筠梯高倍寻。黄鹂饱紫葚，哑咤鸣绿阴。盈箱大起时，食桑声似雨。春风老不知，蚕妇忙如许。呼儿刈青麦，朝饭已过午。妖歌得绫罗，不易青裙女。麦黄雨初足，蚕老人愈忙。辛勤减眠食，颠倒著衣裳。丝肠映绿叶，练练金色光。松明照夜屋，杜宇啼东冈。采采绿叶空，剪剪白茅短。撒簇轻放手，蚕老丝肠嫩。山市浮晴岚，风日作妍暖。会看茧如瓮，累累光眩眼。峨峨爇薪炭，重重下帘幕。初出虫结网，遽若雪满箔。老翁不胜勤，候火珠汗落。得閒儿女子，困卧呼不觉。晴明开雪屋，门巷排银山。一年蚕事办，下簇春向阑。邻里两相贺，翁媪一笑欢。后妃应献茧，喜色开天颜。大茧至八蚕，小茧止独蛹。茧衣绕指柔，收拾拟何用。冬来作缥絖，与儿禦寒冻。衣帛非不能，债多租税重。盘中水晶咸，井上梧桐叶。陶器固封泥，窖茧过旬浃。门前春水生，布谷催畚锸。明朝蹋缫车，车轮缠白氎。连村煮茧香，解事谁家娘。盈盈意媚灶，拍拍手探汤。上盆颜色好，转轴头绪长。晚来得少休，女伴语隔墙。蛾初脱缠缚，如蝶栩栩然。得偶粉翅光，散子金粟圜。岁月判悠悠，种嗣期绵绵。送蛾临远水，早归属明年。春前作蚕市，盛事传西蜀。此邦享先蚕，再拜丝满目。马革裹玉肌，能神不为辱。虽云事渺茫，解与民为福。儿夫督机丝，输官趁时节。向来催租瘢，正为坐踰越。朝来掉篗勤，宁复辞腕脱。辛勤夜未眠，败屋灯明灭。素丝头绪多，羡君好安排。青鞋不动尘，缓步交去来。脉脉意欲乱，眷眷首重回。王言正如丝，亦付经纶才。浸纬供织作，寒女两髻丫。缱绻一缕丝，成就百种花。弄水春笋寒，卷轮蟾影斜。人閒小阿香，晴空转雷车。青镫映帏幕，络纬鸣井栏。轧轧挥素手，风露凄已寒。辛勤度几梭，始复成一端。寄言罗绮伴，当念麻苧单。时态尚新巧，女工慕精勤。心手暗相应，照眼花纷纭。殷勤挑锦字，曲折读回文。更将无限思，织作雁背云。低眉事机杼，细意把刀尺。盈盈彼美人，剪剪其束帛。输官给边用，辛苦何足惜。大胜汉缭绫，粉涴不再著。"}