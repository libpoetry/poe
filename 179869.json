{"id":"179869","title":"予游潼川将访魏城令君李仲明而不果作此寄之","dynasty":"宋代","author":"李流谦","text":"骨肉缠恩爱，友朋缀情义。於君若兼之，何生结此契。朅来东川游，咫尺桃李县。引车意甚决，牵衣事辄挽。我如空中意，随风出岩岫。又如波上舟，东西听水手。有心不能酬，富贵那可必。富贵吾不愿，此见未宜失。栽诗说相思，过雁或堪托。雁能见君子，嗟予雁不若。"}