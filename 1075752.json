{"id":"1075752","title":"次韵庭藻雨中不出湖上","dynasty":"宋","author":"周紫芝","text":"幅巾饱看西湖春，徐行当车不动尘。有时乘兴未遽反，武林无此寻春人。湖山如螺湖水白，几见青天月生魄。年年马上看吴娃，舞袖双裁越罗窄。长安贵人百不忧，胡为亦复多穷愁。出门载酒不可往，倚杖看雨如穷秋。万事不由人作计，我欲除愁唯一醉。此生已老复何求，五字但知公臭味。春风吹雨山泽晴，青山有约翁有情。故人官高少闲暇，可唤白鸥同此盟。"}