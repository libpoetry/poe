{"id":"843758","title":"和公启游山二首用前韵","dynasty":"清末民国初","author":"许南英","text":"好山尽处有馀波，椰雨榔风九曲河。归化巫来开淡叭，弄兵摩达走浮罗。海疆方物传闻异，星使輶轩入告多。后日黄支风土记，流传中国播弦歌。山中潭水绉文波，蛮妇巫人聚隔河。撞布当春收吉贝，机丝永夜擘波罗。侧闻棕种沦亡久，尤赖荷人庇覆多。祖国八荒何处所？告哀为尔作新歌！"}