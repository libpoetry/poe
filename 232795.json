{"id":"232795","title":"五月五日至京口","dynasty":"宋代","author":"周文璞","text":"回回望秦淮，出语重烦喋。凯风初酸辛，灵雨更凄切。畴昔之所经，望见心已折。粤从世态换，转见凡事别。缗钱换仍艰，旅饭杂砂屑。坊市半颓毁，物货仅罗列。鸣凤斯不闻，遗沴犹惨烈。凌晨转时序，涂路已入浙。京清虽快人，忍作昌歜节。身本无瑕疵，反被谗口谍。低翔就师友，庶几免磨灭。青旷虽未能，玄畅差可悦。如其守微言，予将俟来哲。"}