{"id":"772542","title":"分咏罗汉松七排","dynasty":"清","author":"陆翰芬","text":"罗汉何年化古松，西来佛祖剩遗踪。散花天女梅为友，玉版禅师竹正宗。竺国原留尊者号，秦官曾赐大夫封。却因华盖留缨络，惯向寒山听鼓钟。霜雪不移真色相，烟云长护怪形容。三千世界同瞻象，十八名中此伏龙。顶上圆光明月照，半空梵语好风从。和南礼拜无量寿，乞与人间作颂恭。"}