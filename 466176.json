{"id":"466176","title":"旧日四时诗","dynasty":"当代","author":"卢青山","text":"冉冉东风遍陌郊，小窗幽梦正迢遥。不知春色深何似，屋角清溪涨一篙。小石桥阴置竹床，山风向水助清凉。先生夜半微醺醒，不觉床头到月光。绵绵秋雨细如丝，竹杖芒鞋自可持。一日陂塘行一遍，看荷花落是何时。短褐长髯抚不平，醉哦孤句与谁听。唯有雪花轻似梦，摇摇飘过小窗棂。"}