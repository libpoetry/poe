{"id":"807931","title":"摸鱼儿  莼","dynasty":"清","author":"陈维崧","text":"忆家乡、此时节物，四围槲叶攒锦。沿湖小弄莼丝滑，已觉水香微渗。论食品。应不数、鸡酥羊酪侯门沈。流涎那禁。伴玉脍鲈腮，雪花盐豉，微雨小桥饮。长安道，惆怅愁潘瘦沈。谁忺涞酒初窨。黏匙凝盌知何限，绝忆吴娘烹饪。浑未审。笑洛下、季鹰归也还由恁。思他则甚。拚一夜西风，五湖船上，倦觅绿蓑枕。"}