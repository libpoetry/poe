{"id":"1130470","title":"偈颂四十一首","dynasty":"宋","author":"释慧晖","text":"山上栏外，水下槛前。夜兔光雪，昼乌辉火。黄头出妙，净名入玄。胡僧印心，卢公传衣。张三野曲，李四樵歌。船动碧波，海浸孤天。陬月今朝三五风，岭头雪气缚寒松。不知枯木得胡信，含玉灵花春梦中。瑞鸟飞来千万峰，祥鱼行过二三众。纷然相见主人眼，历历双眸处处通。如月今朝一日晨，风光破玉百花新。西来本祖再来也，万岳千峰皆是亲。竺土之大仙，今日告涅槃。鹤林之米子，当下得枯偏。学者恒沙无一悟，过在他讨舌头路。欲得忘形泯踪迹，努力慇勤空里步。花月今朝朔旭前，桂轮普转满天边。枝花馥郁清香在，乌鹊从来同夜蟾。花落秦川流水香，雨清荷玉妙珠藏。祇么堂堂消息子，见来一点不相当。静夜钟声楼上冷，残春岑色付红阳。好是满堂孤峻处，不知人世见金章。桃红李白落空墀，天碧地青悬锦机。云鹤出笼过鸟道，饱参密旨不传时。余月今朝初一日，满山绿树影青青。异苗繁茂只斯是，大地全分画不成。千山郁密处，凉飘洗夏热。今日正当眼，利剑是镔铁。禁足护生曲直中，安居收念又机圬。一炉香气香满室，黄面老师弄拙巧。天桥横海上，石人走玉阶。玄源歌，孰得唱。妙唱奇，岂得知。皋月今朝初旭光，玉辉破暗露堂堂。日日分明久远事，威音那畔是时祥。君看五月半旬飔，山上雪花满地飞。乌鸡昨夜入云外，鹭鹤今朝出紫微。木马声声嘶北风，金鹅口口啼南枝。石翁气瘦运步断，玉士情丰竖拳稀。他家自有通霄路，何用从容求别路。巍巍绝顶落潭底，峭峭家风吹满路。且月今朝半夏辰，修行道者有疏亲。明头合暗宾中主，暗里含明主中宾。暗暗未明位里真，明明不暗目前人。寂灭真功元无体，无功妙旨太深深。同中有异粗中细，异中有同念里心。夜间洗热凉飘飘，六月皎然满天雪。青林日晚人归宅，红谷天明客唤月。玉机转侧金堂冷，石室斜开铁户明。木鸡唤月壶天晓，泥牛吼花客游城。诸佛出身处，东山水上行。宸闺垂玉帘，云榻拥天青。相月今朝日气旭，梧桐一叶落金风。秋声潇索黄文玉，山上满天愁杀中。目前机用无分外，那里妙章绝万工。破梦蝶魂飞大空，失船钓客舣孤篷。胡文新送北来鸿，乡信始见他日功。旧山山转月明后，归路悠悠玉?珑。金气黄枫半叶红，晚来渔客倚青松。多多动梦夜凉路，处处偷光午月峰。长安万里景，大阳千里道。大悲阁前是鼎州，黄鹤楼前鹦鹉洲。杀气到来黄叶秋，梧桐老冷随河流。人间天上无分晓，从古至今谁得酬。恁么辩得，尚带滞留。别得一路，正绝踪由。壮月今朝半月明，上来衲子眼睲睲。难瞒众眼病堂尅，何用洞家儿子情。传家清白，字字廓脱。玉袋金针，锋锋通达。今夜一轮月，千山万派流。不觉劫壶铁，巍然没去留。玄月今朝白菊辰，含珠天草未开金。重阳九日初阳后，吹起香烟风正新。铁夫破梦五更前，石人开眼一壶天。木马过闾风化后，玉虎振威野渡边。主人稳坐草堂前，硬翁独卧万芊天。三个胡狲弄钱夜，格外难求宿鹤边。鬼箭南山射石虎，神锋北岳刺骊龙。好是满堂霜月夜，寒冰出火旧家风。阳月今朝初夜间，霜风吹地过金关。今宵分晓开炉火，仁者眉毛烧却寒。小春霜刃，大家雪机。一堂禅侣，三世结制。时光可惜，岁花不留。自晨至暮，吃饭饮茶。道者一个，无得禅心。从生至老，著衣谈笑。道流半个，莫知自心。徒劳念情，不识玄旨，苦哉悲矣。贫道孤老，走年难系。谨劝云众，一生归信。弹指圆成八万门，掌中握却一乾坤。铁围倒入黄泉底，一句截流万水源。辜月今朝初一日，正当冬至满霜月。一阳佳节大家章，字字含玄向白日。风吹松雪月当空，一色功中转步同。刖路分时无雪月，合同一色落功功。璞玉光寒冰雪气，松柏操彰湛水里。分明消息砂中金，丈夫自有冲天志。除月今朝吉日朝，寒云断路韫天桥。纷飞白雪象王窟，骑底普贤在昨霄。寒夜无炭衰老衣，凉机透骨古堂微。霜辛雪苦慕先律，雨宿风餐圆后奇。北面半窗阴已极，南方全室阳斜得。不关阴气与阳光，岭上雪寒白似黑。寒凉彻骨时，通身难去处。其间有眼在，新丰一曲子。铁树风花物外春，一阳未发不传真。自斯织出锦机梦，江月布祥碧浪新。今宵分岁限阴阳，宾主交和曾不藏。寒雪苦辛霜后路，明朝明旭露春芳。玉珠连朵万年松，金鹤飞梢一样桐。三吉九祥当现座，千银七宝净慈峰。"}