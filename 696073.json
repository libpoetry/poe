{"id":"696073","title":"循州杂咏八首","dynasty":"明","author":"欧必元","text":"惠阳元自古循州，地控龙江据上游。欲纪名山寻胜迹，片帆西下即罗浮。郭外湖西烟水深，荒亭落日映湖心。游船傥得常歌舞，何必繁华羡武林。西风凄断到黄昏，新旧遗阡洒泪痕。已向麒麟悲往事，更从青草吊香魂。先朝三疏足千秋，学士遗踪尚可求。傥过山前骑鹤去，月明人倚合江楼。夫君山斗大名齐，宝筏当年可度迷。一自慈航东去后，谁言吾道不关西。甲第飞轮倚若云，狭邪城市路缤纷。从教冠盖来东陌，犹与山中鹿豕群。金银高挽髻边堆，称体蓝衫窄袖裁。非出城边吸江水，定从溪上浣纱回。幕府分营细柳军，旌旗城上压行云。前茅十里行人避，千骑东方让使君。"}