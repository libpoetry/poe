{"id":"696092","title":"京都怀双亲诞","dynasty":"明","author":"欧阳建","text":"赚我平生识一丁，故园动隔八千程。四时恰好中秋景，二老方逢此际生。春酒介眉惭古意，秋花盈眼荡金城。蟠桃欲仗西王母，青鸟殷勤为寄声。客厨向晚菜羹甜，细细风来淡月兼。南极星辉何处野，北堂人捲此窗帘。霞杯酒愧斯今酌，海屋筹将几度添。假寐梦魂缭绕去，罗浮天外万峰尖。"}