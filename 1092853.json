{"id":"1092853","title":"送昭武蔡倅","dynasty":"宋","author":"韩淲","text":"春阴生晓寒，涧空雨冥冥。草迷侧径滑，车马谁肯经。敲门有嘉客，故家驾屏星。道旧相□□，百年之典刑。昔我伯祖翁，忠惠与齐龄。契不减欧阳，骤语人解听。昭武六百石，便当归明廷。至今弦歌地，玉水流馀馨。君侯真不凡，山峙而渊渟。盘盘龟曳尾，昂昂鹤梳翎。东风吹眼明，倏然如酒醒。"}