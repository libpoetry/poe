{"id":"414553","title":"怀旧","dynasty":"近现代","author":"曹明贤","text":"蕙质兰心绰约姿，明眸皓齿入妆时。咏絮才兼环燕貌，非关情眼出西施。罗敷愿嫁我欲娶，旋乃烽烟离故里。离情别绪两心知，两枝不得成连理。月下花前忆往年，悄无人处比双肩。风姨睡去无恐怖，共话红楼到夜阑。意网缠绵爱已深，多情怜我苦吟身。不图蹭蹬无聊日，知己居然得玉人。疾雨狂风好梦惊，一成泥絮一飘萍。长安街上人如鲫，曾无一个及卿卿。男子一心自古无，聚时约密别时疏。我道卿言未必是，别来靡刻不唏嘘。呜呼我与卿卿命何苦，诗人潦倒正如美人之迟暮。十分消瘦沈郎腰，又被相思瘦无数。昨日梦卿乃大喜，情话喁喁不能止。飘然北海荡扁舟，醒来依旧匡床里。从此辗转不成眠，万籁无声月在天。痴心为定来生约，默祝曦和快著鞭。"}