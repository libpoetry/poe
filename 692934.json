{"id":"692934","title":"石州陷后作四首","dynasty":"明","author":"杨巍","text":"人与家齐坏，城空真若屠。百年无此变，万命亦何辜。天为冤魂黯，地将肝脑涂。夜深闻鬼哭，不独恨匈奴。石州古名郡，一日化为灰。敌骑岂飞到，城门不战开。腐儒终误国，盛世自多才。好用廉颇辈，空谈何补哉。世事料如此，吾民祸早婴。山川犹带血，草木亦吞声。白日鸢双下，危涂旅不行。凭谁诉真宰，徒尔痛苍生。自昔闻兵火，伤心在目前。生存犹堕泪，死去益堪怜。城垒酸风日，干戈积岁年。请缨还我辈，悔祸是皇天。"}