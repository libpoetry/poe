{"id":"1129079","title":"金刚随机无尽颂 大乘正宗分第三","dynasty":"宋","author":"释印肃","text":"欲说宗乘正，不落凡兼圣。有无俱不到，截断邪师柄。宗乘正若何，未了说誵讹。要知三十棒，赵州勘老婆。四生空鸟迹，六道无见觅。十二假因缘，了幻元无识。三界蜃楼歌，龙女念摩诃。骊珠将献佛，无垢越娑婆。诸法元非相，示法明心量。于一微尘中，森罗及万象。无馀任灭磨，应不唱巴歌。真如法界内，无自也无他。富嫌千口少，烦恼何时了。地狱与天堂，历历无人晓。贫恨一心多，此心却老婆。打破关南鼓，和起德山歌。"}