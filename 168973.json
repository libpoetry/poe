{"id":"168973","title":"次韵答晁无斁","dynasty":"宋代","author":"陈师道","text":"女生愿有家，名妾以不聘。田里亦慕君，又恶不由正。欲行不问涂，已破宁顾甑。耕蚕无一廛，庖井要三径。还家忧患余，挽须儿女竞。十年宁有此，一寒可无命。平生晁夫子，得士公室庆。稍无车马音，复作宾客请。论文到韩李，念旧说苏郑。长年断消息，独语谁和应。此生恩未报，他日目不瞑。归卧无好怀，扣门有佳听。诗来雪霜後，更觉天宇净。少好老未工，持刃授子柄。"}