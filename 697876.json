{"id":"697876","title":"东园漫兴十二首","dynasty":"明","author":"胡奎","text":"池荷生夕凉，快雨飘然至。窗虚延竹色，林暝散花气。地偏人事简，遂我幽栖志。缅怀心所亲，伫立凝远思。林扉朝雨歇，旭日朗以清。花上野禽语，竹间萱草生。呼儿晚移席，觞至时一倾。故人偶相慰，适此閒居情。明月入东园，柳影在庭下。烱然如水蘋，可玩不可把。褰裳舞婆娑，谁识独乐者。须臾清籁发，恍惚洞庭野。轩皇奏钧天，此曲知者寡。何当乘飙轮，大笑呼白也。凿池以为海，叠石以为岛。游鱼行其中，倏若万里道。千里复万里，乃在咫尺间。不有垂云翼，安知天地宽。微风散晨雨，落花满前除。振衣延旦气，读我斋中书。沈潜周孔思，究竟羲皇初。无言永终日，逍遥以自娱。雨歇林气清，鸣蜩集高柳。痴儿戏我侧，进此尊中酒。御史不在前，执法不在后。陶然玉山颓，竟入无何有。尘不可以镂，影不可以吹。至道与玄合，无言亦无思。大钧播万物，总总复蚩蚩。天命各有得，人事故不齐。何当混真朴，弹指悟希微。炙背坐东轩，思欲献天子。由来山野人，所寓敬而已。安知九重天，阳春被遐迩。愿颂康衢谣，相从葛天氏。幽兰生石上，楚楚含朝晖。微飙度前楹，清芬袭我衣。承彼雨露恩，采之当及时。持以遗君子，勿随秋草萎。东园有佳竹，云是青珊瑚。当窗互宾主，相看以自娱。如金复如玉，灵籁奏笙竽。题诗留醉墨，不待倒薤书。避喧息万虑，习静喧乃忘。宾退掩关卧，兀然就空床。鸣禽欲变夏，风叶生夕凉。頫仰超宇外，悠悠傲羲皇。洗砚临清池，爱此鸲眼明。今晨无俗事，试墨写黄庭。扫地树阴午，超然有馀清。因之悟玄牝，可以保长生。"}