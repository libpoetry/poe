{"id":"794321","title":"买陂塘 由海日所回高坡经大云寺，正值琼城一带刺桐花开，即景呈金门夫子。","dynasty":"清","author":"吴小姑","text":"望晴空、天半朱霞，疑将堕赤城赤。嬉游每逐裙榴队，共踏遍红尘陌。遮不得。那古刹、墙儿衬染都生色。艳阳天似，火伞擎霄，丹沙炼鼎，春已过三月。休停屐，学士庄瑶峰侧，是侬家第宅。炎州文苑谁称最，定有祥云烂漫。常栖息。畅好是、檀郎欲等餐桃客。麻姑同伴，挽一朵灵芝，一乘丹凤，点破碧天碧。"}