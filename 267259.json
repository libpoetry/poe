{"id":"267259","title":"摸鱼子·清明雨夜泊英德，寄弟闰生","dynasty":"现代","author":"朱祖谋","text":"一更更、滴篷凄雨，天涯人自消受。倦游谙惯江湖味，禁得病怀僝僽。吟未就。伴孤影幢幢，飐幕镫花瘦。离魂暗逗。又禁火年光，看云心事，迸入夜钟后。还山约，过了春鹃啼候，轻帆依旧孤负。廿年社燕秋鸿迹，多少泪华沾袖。君信否。便烧烛联床，不是寻常有。蘋花十亩。要药裹商量，书奁料理，垂老镇厮守。"}