{"id":"1080064","title":"连得夏三十一翇兄弟范十五仲容赵十七颖达书相与甚勤作诗寄之","dynasty":"宋","author":"吕本中","text":"闲居病亦侵，世务每绝念。犹怜二三子，从我久未厌。书来不改昨，意苦辞亦赡。问我来何时，期我早会面。我行但谋食，欲去复未便。要当相就居，同止山水县。读我所传书，亦足满素愿。开卷忽有得，如饮醇酒酽。吾闻古志士，学也盖有渐。欲升夫子堂，不摘屈宋艳。倒篱望青天，岂必在窥覸。他时倘从容，此语子可验。"}