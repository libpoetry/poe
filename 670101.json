{"id":"670101","title":"南溪老树行","dynasty":"明","author":"李攀龙","text":"老树横溪十亩阴，下有跳浪三百顷。酒罢扪萝坐其上，白眼青天何不逞。牛斗之间见浮槎，苍茫宇宙成漂梗。念我平生湖海客，衣裳泠泠风驭冷。文章八代俱望洋，心事几人同哀郢。醉里谁堪此陆沉，侠来气与千涛猛。洛浦明珠旧寂寥，渥洼神骏空驰骋。翻然大叫观者摧，那知世路沧洲永。投足还探河伯宫，俯身欲拾中流影。骊龙蜿蜒垂雾雨，虹霓缭綟含光景。须臾力疲神亦眩，乾坤低昂发深省。最奇披发泅吕梁，愿言洗耳临箕颍。初看长驾出鼋鼍，岂云吾道终蛙黾。王郎驱石到渤澥，徐子招招回舴艋。此时共济失狂澜，却悲胥溺情难整。泥涂岂可困豪㑓，男儿相逢誇项领。遂忆鸣鞭昨夜归，湘娥汉女犹延颈。群灵至今未敢散，寒江飒飒开尘境。"}