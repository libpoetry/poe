{"id":"845115","title":"六叠病鹤韵用鹿卢体四首","dynasty":"清末民国初","author":"黄摩西","text":"卅六红鳞到户庭，剖来如获楚江萍。尹邢别院妍媸浑，枚马同时巧拙形。金到成精常欲跃，珠能记事总无零。愿君再饱毫端墨，洒遍长天一片青。不爱谈元不杀青，粲花笔舌也凋零。倾囊笑我心无血，吞篆逢君梦有形。流水落花难及草，沾泥飞絮怕为萍。雕虫半世成何事，姓氏羞登著作庭。人海浮沉几点萍，故欢新恨怕相形。流觞修禊余波在，入座催诗旧雨零。公子归家无尺素，王孙末路变雕青。雨窗残烛红垂泪，何日簪裾集一庭。对影闻声易忘形，人天转眼涕先零。愁城坐拥宜浮白，眉史亲修抵汗青。拾翠前游迷别路，落红成阵罨空庭。狂来拟反船山句，秋菊春兰总是萍。"}