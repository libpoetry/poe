{"id":"1132249","title":"王宝谟挽诗","dynasty":"宋","author":"魏了翁","text":"宁怀会稽绶，不遗帝城书。仕止四千石，年开八秩初。倾囷除旱魃，防岸免民鱼。欲识恩田广，衔哀到小胥。泸江鲛夜泣，柳庙鹤秋飞。零露伤兰颖，凄风撼王徽。焄蒿恍兮惚，精爽是邪非。岂必存亡问，吾知全以归。昔我仕龟城，犹能友宁馨。记曾?别酒，俄遽隔泉扃。顷刻成三世，凄凉隔九龄。魂兮谁与作，吾友许公铭。"}