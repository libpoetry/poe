{"id":"687649","title":"过扬州怀萧太守惟一二首","dynasty":"明","author":"孙蕡","text":"不到扬州四五年，凌风台观尚依然。天晴锦树开千叶，雨过琼花耀八仙。杜牧愁来春寂寂，何郎老去月娟娟。风流太守今尘土，谁借缠腰十万钱。二十四桥春水波，东风杨柳客船过。关心往事成陈迹，照眼花枝奈老何。狂客此时全错落，紫骝无状玉盘陀。淡云芳草繁华地，不道游人感慨多。"}