{"id":"463981","title":"花生","dynasty":"当代","author":"杨雪窗","text":"甘李生道旁，候熟无一留。尔曹寄膏壤，抱拙见远谋。三月始播土，冥然何怨尤。四月叶交覆，饮露绿阴稠。黄泉伍蚯蚓，碧垄侣蜗牛。五月绽黄英，披拂爱风柔。灼灼星散野，岂上美人头。蛱蝶殷勤过，蚱蜢烂漫游。晏然若小国，安居何所求。七月既结实，连胞意绸缪。举家自青眼，雨馀欲见收。荷我杜陵镵，事我柴桑畴。小院曝秋日，坦腹万兜鍪。"}