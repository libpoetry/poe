{"id":"247905","title":"三姝媚·西园暝步枨触无端","dynasty":"现代","author":"朱庸斋","text":"清溪鸿影悄。认阑干酥痕，旧情千绕。病骨支秋，奈峭风犹送，柳梢斜照。短袂单衣，愁躞蹀、芳菲池沼。十载幽怀，除却相逢，几曾欢笑。惆怅淩波天渺。羡睡足方塘，玉莲娇小。故径依然，记堕钗声似，隔花啼鸟。费尽琴心，谁复听、文园孤调。料得今宵离泪，应弹到晓。"}