{"id":"1214740","title":"赠永上人","dynasty":"元","author":"黄玠","text":"大休和尚少年日，尽遗俗缘甘独孤。人间纷纷臭如帤，此身不可一日居。黄金袅蹄明月珠，美人如花绣裆襦。收拾众有归元无，不忍头颅生发须。即以宅舍为庵庐，袈裟折那衣五铢。麻鞋蒲龛坐结趺，口中波罗天竺书，高蹈万古隘九区。绕屋青青种春蔬，焉能食肉更食鱼。优昙花开满前除，空色两忘心澹如。"}