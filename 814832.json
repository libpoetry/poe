{"id":"814832","title":"和答沈秋岚拟古四首","dynasty":"清","author":"金朝觐","text":"北溟有巨鱼，深居不知处。长额复修鳞，蛟龙讵敢拒。吞鳌极四游，跋浪翻蓬屿。会当雷电章，抟风任遐举。一出一处间，相去能几许。君子爱其身，小人爱其财。富贵偶然事，时乎不再来。穷愁传著述，发愤郁雄才。毛锥安可弃，功名薄云台。昔之先达者，松柏忽已摧。山川有灵气，钟毓应不虚。藏器待其时，轗轲诗与书。刘蕡甘下第，鬻赋耻相如。若非天下才，谁复嘉子誉。丈夫会有期，胡乃拘者墟。二陵佳气多，北望难终极。秋草被平原，虫语何啾唧。胜地不久居，佳人难再得。羡彼双飞鸿，呼群自相识。相识夫如何，天涯各奋翼。"}