{"id":"1224529","title":"赠俞观光","dynasty":"元","author":"黄溍","text":"寒窗读书吻正悲，坐闻剥啄走启扉。冲风踏冻至者谁，俞子访我由剡溪。相逢把臂话移时，妇人惊笑群儿痴。俗物病我不可医，眼明求此珊瑚枝。朝来赠我《天马》诗，忽然掉头去莫羁。鼻头气息干虹霓，讵能折腰向小儿。文章技痒聊娱嬉，策勋圣处今毋迟。繄我爱子莫助之，临岐踯躅徒嗟咨。"}