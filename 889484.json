{"id":"889484","title":"再和","dynasty":"宋","author":"吴芾","text":"嗟我椎钝姿，处世百不便。性独爱山水，固非嗜好偏。本来山中人，家与青山连。仕宦三十载，尘事虽满前。登临兴不减，佳处辄盘旋。搜奇更探胜，往往穷游观。所恨坐艰窘，苦乏买山钱。年来足忧患，杜门绝世缘。百念俱不起，此心已休焉。尚欲对山水，茅茨架短椽。非为求安计，盖守知足言。如我百无似，自视仍阙然。馀生亦何幸，获睹中兴年。贤能随任使，熙运逢周宣。退量驽钝姿，老去难加鞭。有如不才木，偶未沟中捐。宁复几寒暑，白骨埋黄泉。且趁此身健，饱食仍醉眠。衣葛谢轩冕，杖藜守丘园。朝蹑登山屐，暮上泛湖船。保真师古语，乐圣继前贤。有妻能执爨，有儿能力田。万事不介意，过眼如云烟。无荣亦无辱，庶以全吾天。"}