{"id":"811479","title":"山居诗五首","dynasty":"清","author":"丘逢甲","text":"白云海上来，飘摇无归期。微风起天末，吹寄兹山陲。悦山本云性，草木生妍姿。山中有轶士，独往人寡知。末世何皇皇？寸心勉自持。故国何迢迢？右手难将移。临风托远意，自与云相怡。无心出已非，万物有息时。眷念出者劳，何用行雨为？我本山水人，深知山水意。卜居山水间，山水发灵秘。维山不厌清，毋为浊流累。维山不厌深，毋为俗士至。梦中古桃源，思之辄心醉。奇遭此佳境，一往快夙志。抚琴入泉韵，布席落岚翠。静言养生理，中岁慰悴憔。平生坠世网，每忆魂犹悸。固宜古贤人，栖迟乐衡泌。哑哑返哺乌，得食不果腹。一枝有安巢，山飞复山宿。念兹心衋然，得养不在禄。山田瘠可耕，馀事及樵牧。东风秀百草，春山上黄犊。苍苍者寿松，青青者慈竹。山高蓄灵秀，自结云中屋。采得千年芝，持为高堂祝。鸿灵春北归，归飞不失群。天生此羽翼，太息世强分。我家深山中，聊用谢世纷。吾弟各异才，出作同习勤。荷锄影相随，伐木声相闻。向晦入晏息，一灯夜论文。微言绎圣牒，奥语搜皇坟。琅琅金石声，遥出山中云。因之虽乱离，其乐仍欣欣。有兄独远出，踪迹隔虏氛。东风万里来，同念仓海君。德公司马徽，流寓同襄阳。峨峨鹿门山，近接水镜庄。幼安昔避地，亦复偕彦方。吾友有谢生，夙昔同行藏。黻佩不可期，负戴聊徜徉。携家此偕隐，远渡婆娑洋。岂不思东归，故里今犬羊。买山共卜筑，耕凿炉峰旁。垆峰一何高？上有松苍苍。上枝古藤虬，下根茯苓香。山深富灵药，同采佐糗粮。何须出雒市，名播如韩康？"}