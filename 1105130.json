{"id":"1105130","title":"蒲氏别墅十咏 方湖","dynasty":"宋","author":"文同","text":"风交蒲苇乱，烟断凫鹜飞。日暮一笛起，扁舟垂钓归。轩窗晓吹清，枕簟晴光冷。亭上逍遥人，满身摇水影。逼帘呈素艳，入座荐清香。何以陪暑饮，对之飞玉觞。晓霭滋花色，晴辉发水光。何人露新缬，不管著秋霜。积水自渊渊，来源常汩汩。岸上翠衣禽，对人时一没。紫盖嫩贴水，玉梢长刺沙。避风红出没，惊雨绿交加。溪光摇玉璧，云影漏金盘。谁此伴高兴，画桥凭曲栏。决水转横渠，交塍画方罫。秋风报秋熟，满顷吹罢亚。高台按虚境，飞驾罗太空。小兆佩神虎，每来清夜中。深深郑真谷，小小焦先庐。借问贮何物，满床皆隐书。"}