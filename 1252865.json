{"id":"1252865","title":"红梅十九首","dynasty":"元末明初","author":"王冕","text":"梦回诗思不可遏，赤脚溪头夜踏冰。忽地风来明月动，彩鸾飞出碧云层。颜色虽殊心不异，漫随时俗混繁华。清香吹散乾坤外，不是寻常桃杏花。老梅标致何潇洒，不与寻常草木同。可笑燕山人事别，春风只看杏花红。翠华影转宜春苑，苑里红梅一夜开。学士赋诗承赐宴，内官传道首绯来。和羹风致谁能解，个个花开耐岁寒。五月燕山木黄落，相逢只作画图看。白日迟迟照窗户，深院不知春几许？紫箫声转香风回，隔帘踏动燕脂雨。十二阑干一院花，春风犹忆旧京华。翠云不隔西湖路，梦入咸平处士家。洞天窅窅无人到，白日丹光出树林。仙子竟忘食玉法，笑迎春色绿云阴。彩凤穿花啄石苔，玉窗琼户紫烟开。山人不说罗浮梦，却忆玄都观里栽。桃杏漫山总粗俗，旧家池馆尚春风。道人不作罗浮梦，坐看珊瑚海日红。山林养得寸心丹，岂是清香不耐寒？今日春风好颜色，任他自作杏花看。玉妃步月影毵毵，燕罢瑶池酒正酣。半夜不知香露冷，春风吹梦过江南。昭阳殿里醉春风，香隔琼帘映浅红。翠袖拥云扶不起，玉箫吹过小楼东。罗浮仙子醉春风，玉骨冰肌晕浅红。一味清香消不尽，几回飞梦锦云中。仙子归来逸兴赊，梦中犹说旧繁华。春风转首情何已？却向江南认杏花。仙子云中驾鹤归，翩翩雾佩晓风吹。玉肌轻染燕脂色，恰似罗浮夜醉时。满湖水色净娟娟，正是春风二月天。醉后不知云尺屋，燕脂飞雨堕楼船。玉骨清臞怯素妆，春风一醉九霞觞。绿房午夜娇云暖，不梦梨花梦海棠。烂醉西湖处士家，酒痕吹上水边花。东风蛱蝶迷香梦，一树珊瑚月影斜。"}