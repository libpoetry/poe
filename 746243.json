{"id":"746243","title":"台城","dynasty":"清","author":"俞鸿渐","text":"妖梦妄祈四海一，梁家金鸥经缺。青丝白马渡江来，百道攻城城欲裂。太平寺主谁堪充，往者思缚萧老公。而今幸得偿厥志，岂肯复以人臣终。吁嗟乎！萧郎三十贵莫比，尚忆兵从樊沔起。毛人夜投黄鹤矶，既得皖城益自喜。两龙导舰来中流，六要八贵同时收。劝进岂止沈家令，崇俭力反东昏侯。奈何晚年惑象教，深宫作事尽颠倒。徒将大会夸无遮，忍令血食断宗庙。一朝国运颠难扶，此身竟舍跛脚奴。为问尔时净居殿，金钱欲赎其能无。于今事往已千载，世界沧桑凡几改。剩此荒凉地数弓，道有当年遗迹在。断址颓垣一望平，僧庐吊古添幽情。微风萧瑟撼林樾，犹作荷荷索蜜声。"}