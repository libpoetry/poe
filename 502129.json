{"id":"502129","title":"醉歌行赠唐佐衡","dynasty":"明","author":"朱同","text":"君醉乌程酒，我挽乌号弓。饮酒非仪狄，挽弓非逢蒙。君不见陶令一醉北窗下，陶然直与羲皇同。又不见鼎湖龙去不复返，独留遗迹千古存苍穹。神物会有时，不用悲途穷。饮酒须饮二千石，坐令四海还淳风。挽弓向天九乌落，但见一轮正日当天红。叹君犹未遇，蹭蹬吴越中。击筑西湖上，眼前四海空。丈夫但保千金躯，不患不遇真英雄，呜呼不患不遇真英雄。"}