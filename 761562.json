{"id":"761562","title":"绮罗香 归扬州作","dynasty":"清","author":"庄棫","text":"宿雨新晴，微寒乍暖，帘幕长垂清昼。草色冥迷，门外碧茵如绣。穿藻井、翠羽迷离；掩珠箔、红楼依旧。共谁人、私语商量，韶光尽日镇相守。匆匆江上去也，休说嬉春忒早，收灯时候。浅涨初生，吹起绿波微皱。昨野渡、萍絮飘时；恰大堤、柳枝歌就。漫惆怅、深院黄昏，泪痕揩满袖。"}