{"id":"501244","title":"送陈子山状元之太庙署令","dynasty":"明","author":"张以宁","text":"紫殿传胪日，君名第一人。星辰金榜动，雨露锦袍新。华盖天常近，蓬莱地益亲。北门方眷切，东观又恩频。麟笔三朝史，龙颜一笑春。昕庭颁涣号，太室奉明禋。列圣罗冠冕，群公肃缙绅。矞云垂柳重，祥霭羃芝匀。献赋看来岁，登瀛及此辰。风帆开巨浪，霜翮上秋旻。文价何辉赫，台端即选抡。故人如见问，白发尚漳滨。"}