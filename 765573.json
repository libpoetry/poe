{"id":"765573","title":"满江红 其三 与史远公谈往事，因忆范龙仙、沈康生诸公，二叠前韵","dynasty":"清","author":"董元恺","text":"臣罪当诛，曾负累、丝毫难出。今已矣、文深胥吏，网罗尤密。百万总由铢黍积，钱刀争胜如椽笔。算书生、原不悔封侯，监门匹。茂才举，胶投漆。渭阳遇，云披日。奈投臣有枣，报君无粟。醉里尚寻玄石酒，相期便访刘商术。问青天、公等致身时，将何术。"}