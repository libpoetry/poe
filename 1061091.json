{"id":"1061091","title":"杲道人屡聘不起用庭立韵作诗开之","dynasty":"宋","author":"饶节","text":"百年过雷雹，谁丧复谁得。邯郸一枕梦，蜗角两战国。道人脱世网，便卷百丈席。分明老胡裔，彷佛眸子碧。向来数道场，众挽不容释。金言无自晦，如反衣狐白。道人笑不答，我心固匪石。迩来燕雀豪，颇须鹰隼击。达人有舒卷，大士等喧寂。何当为众起，孰谓今非昔。"}