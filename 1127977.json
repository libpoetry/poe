{"id":"1127977","title":"和虞使君赋山茶花二首","dynasty":"宋","author":"程公许","text":"眼明绝艳照凋年，傲雪凌霜分外妍。鹤顶染砂那得似，犀棱削角自苍然。若为白瑞三冬里，独抱丹心一节坚。岁晚须公与商略，尽渠春昼万红嫣。梅花蘸影碧江浔，似怪高人金玉音。咏絮可怜清寡伴，冠霞来与共论心。定知句迫琼瑶响，莫惜杯浮琥珀深。姑射清寒西子醉，一时妩媚索高吟。"}