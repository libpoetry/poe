{"id":"1109563","title":"使辽作十四首","dynasty":"宋","author":"刘跂","text":"自昔和戎便，于今出使光。胡星宵不见，汉节岁相望。州邑三餐返，沟封一苇航。太平无险固，道德是金汤。虎北奚南迥，居然带砺全。百寻天上树，千里掌中川。毳幕宜逃汉，山戎莫病燕。即今瓯脱地，浑占两河田。礼为王人重，关亭道路除。荒城初部落，名镇古巫闾。习俗便乘马，生男薄负锄。传闻断腕地，岁岁作楼居。但逐银牌使，何堪记驿程。路迷如欲尽，山转忽通行。列仗新罗骑，先驱渤海兵。凿空谁计此，曾未及长缨。寒日川原暗，颠风草木昏。捉襟愁肘见，语客畏声吞。旷荡疑人少，仓皇觉马奔。勿惊销髀肉，长遣节旄存。神水坚冰合，沙场寸草无。长疑泪是血，误喜唾成珠。昼出惊貂鼠，宵鸣厌训狐。悲歌人不应，自觉寸心孤。北岭能扪斗，南冈欲摘星。旧闻空耳满，异域得身经。好筑嫖姚冢，仍刊车骑铭。莫言天作限，关路有松亭。鼓角霜初晓，箫笳日欲曛。莫为天外意，只作梦中闻。问道无人迹，嘶风有马群。山高飞鸟急，决眦入层云。一作重山去，频看破镜飞。长悲青冢怨，莫忘白登围。礼觉周旋异，心知笑语非。南飞何处鸟，安得与俱归。喜斗人皆勇，诛求俗故贪。为谋不耐暑，嗜味独便盐。已怪今生到，宁能一夕淹。长安远如日，北斗望为南。今日朝元仗，千官两掖门。从容鱼藻宴，供奉柏梁尊。厌服貂裘敝，愁看桂酒温。谁知广文淀，水面箔为藩。置酒穹庐晓，僧山合管弦。应缘地褊小，难遣舞回旋。风急皮毛重，霜清湩酪膻。君看东向坐，贵重尽童颠。王春今日是，虏历自相忘。厌食乾羊味，如闻生菜香。陇梅浑破腊，燕雁正随阳。时节催归兴，凭陵天际翔。日觉筋骸耗，中宵惨未宁。厌看山濯濯，快见柏青青。记里无官堠，更衣有短亭。心惊此何地，生死一流萍。"}