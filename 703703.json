{"id":"703703","title":"病中书怀二首","dynasty":"明","author":"释函是","text":"老来病苦惟能忍，一念空知为后人。到底还他三昧力，此时谁问百年身。西风未堕井梧叶，沼水犹停菱荇春。天上人间何所有，青霄白石月轮新。休将贫病拟袁安，雪未填门见亦难。枫叶满山山色丽，鹤翎投树树声寒。清溪老我听潮上，白眼看人到夕残。道者孤怀浑似雪，天风一夜响琅玕。"}