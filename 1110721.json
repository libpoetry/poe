{"id":"1110721","title":"春词二首","dynasty":"宋","author":"朱淑真","text":"屋嗔柳叶噪春鸦，帘幕风轻燕翅斜。芳草池塘初梦断，海棠庭院正愁加。几声娇巧黄鹂舌，数朵柔纤小杏花。独倚庄窗梳洗倦，只惭辜负好年华。屈指清明数日期，纷纷红紫竞芳菲。池塘水暖鹣鹣并，巷陌风轻燕燕飞。柳带万条笼淑景，游丝千尺网晴晖。人间何处无春色，祇是西楼人未归。"}