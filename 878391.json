{"id":"878391","title":"辰山","dynasty":"宋","author":"刘克庄","text":"一峰叠三洞，乃似弘景楼。下洞初俯入，藓室寒飕飕。中洞忽跃出，有径通玄幽。豁然崖谷判，万态谁鑴锼。或如植宝幢，或如缀珠旒。或如鲲鲸飞，或如龙麟游。石桥状天台，木栈疑蜀州。稍憩大士岩，遂经羽人丘。力穷至上洞，身载云气浮。未毕山水缘，勉为尘世留。平生避地心，兹焉宜菟裘。长斧樵青壁，短蓑耘绿畴。独恨汲路远，溪涧皆背流。会当逢异人，卓锡成灵湫。"}