{"id":"1123009","title":"挽仁宗皇帝词","dynasty":"宋","author":"胡宿","text":"上主乘炎历，真人握宝符。垂衣临太极，脱屣厌中区。议上尊仁号，传归大圣图。陵宫葬冠剑，万国共号呼。帝者因山葬，天王下度悲。寿原三圣接，神驾万灵驰。怨入笳箫曲，威陈剑舄仪。空留人马迹，不复到瑶池。七月朝同轨，千龄讫此辰。霜华清禁仗，云气护灵輴。凤篆惊遗札，龙颜感旧真。更思群玉宴，血泪洒孤臣。渊默无为化，聪文上睿才。休兵藏武库，跻俗集春台。忽叹祇宫没，真成杞国哀。徒传方士说，奇药在蓬莱。曾是陪华幄，居常奉景舆。迩英参访道，阿阁待观书。圣学知风自，神毫拂雾馀。那知柏梁宴，便到哭宫车。"}