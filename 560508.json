{"id":"560508","title":"题陆昌所藏杜用嘉画","dynasty":"明","author":"徐庸","text":"姓氏去天才尺五，东原老人绪老甫。何年西蜀来吴门，水木流芳有家谱。老人工诗又工画，珠玉丹青绝高古。即今此幅尤得意，野树村桥接江浒。杖藜人去□孤云，踏破苍苔入深坞。坤乾造化力能夺，图写经营心独苦。继昌爱画素有癖，几度相求上门户。装演成轴恣披玩，种菊窗前倍清楚。兴来我亦为题诗，柏子香消日当午。"}