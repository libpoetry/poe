{"id":"1236707","title":"和李振之二首","dynasty":"元","author":"耶律楚材","text":"半纸功名未可呈，无心何处不安生。十年沧海尘空起，百岁黄粱梦乍惊。旧径既荒松菊在，丹诚不变鬓髯更。年来渐有升平望，每恨栖鸡半夜鸣。酷忆遥山寸碧呈，归耕何日乐馀生。蝇营得失都无念，狗苟荣枯总若惊。客梦觉来家万里，诗声吟罢月三更。溟鹏本有冲天志，直待三年再一鸣。"}