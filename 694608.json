{"id":"694608","title":"昆山纪游因奉潘印川先生","dynasty":"明","author":"陈履","text":"泽国晴曛散晓寒，名园临眺旅怀宽。堂开绿野红尘隔，路入丹崖紫气蟠。林外溪流通沆漭，台前树色倚巑岏。主人正系苍生望，未拟东山卧谢安。苕上山川何壮哉，上卿池馆此中开。松崖风起涛声沸，萝径烟消翠色来。洚水几年勤禹稷，名园何日集邹枚。清狂游兴应无尽，愧乏登高作赋才。"}