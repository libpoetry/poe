{"id":"1114426","title":"探梅","dynasty":"宋","author":"李洪","text":"帝所春先到，西湖梅自开。横斜窥水鉴，想像下瑶台。青女严霜侍，嫦娥借月来。景阳钟漏晚，翠羽勿须催。瓯粤千山外，清愁只个般。澹烟增态度，飞霰斗高寒。郑圃乘风驭，孤山傍水看。少陵诗兴动，题品信知难。幽姿矜冷淡，别占一家春。摩诘闻禅女，登伽善幻人。解愁空索笑，能赋更疑神。乞与水仙品，谁持上玉宸。"}