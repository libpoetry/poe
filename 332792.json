{"id":"332792","title":"惜馀春慢·吴城雨中","dynasty":"清代","author":"梁清标","text":"树隐千章，风轻五两，堤畔人家容与。柴门照水，沙岸连樯，一片吴城烟雨。遥望晓捲疏帘，小妇凝妆，映窗眉妩。叹天涯客子，三千余里，雁沉江浦。空闻说、白苎江东，锦帆南国，颠倒醉乡歌舞。寒林半落，霜叶犹红，愁见凫鸥孤屿。更羡高风，此邦孺子荒亭，云卿黄土。问江山、万古茫茫，今夜梦回何处。"}