{"id":"1112169","title":"赠吴太博二首","dynasty":"宋","author":"宋祁","text":"银兔频年滞使麾，曲台犹掌一王仪。四巡奏颂推严笔，千牍程书入汉帷。驷里飞觞酣玉液，天街叠鼓候金羁。前期侍从丹涂地，秘殿螟风拂翠緌。月转觚棱玉树齐，通宵归梦绕金闺。柔桑密映秦楼骑，温诏香怀汉署泥。杀简载书传祖德，怀金酌水赋新题。丹枫七泽朝天路，丈组垂腰蕊佩低。"}