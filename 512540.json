{"id":"512540","title":"和马抑之大小干山歌韵","dynasty":"明","author":"沈周","text":"大干山，小干山，宛如两玉浮湖间。却疑子产不受弃于水，古人高谊今者行何难。山亦有何欲，谁与名之干。有干于世则有欲，涧愧林惭当厚颜。君不见寝丘之后有妒谷，避恶之人居亦弃。又不见广州之间有贪泉，好廉之人饮所忌。我为别立名，寄示双嶙峋。大名大玉小小玉，洗尔惭愧开精神。老夫十年枵腹水没稻，朝惟咽日莫飧霞与云。平生饿死事极小，俛眉承睫何为人。"}