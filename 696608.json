{"id":"696608","title":"黄岩黄宗贤为余筑室羽山招与共栖未果守官郁郁辄有东路之思奈故乡多难欲归不可行当赴其招矣记兴二首","dynasty":"明","author":"郑善夫","text":"不分委沟壑，上林安一枝。官随年少后，拙负故人知。彝鼎终难就，箪瓢定不辞。故园方苦乱，去采羽山芝。万事无何有，风云信所为。此生依鲍叔，何处觅钟期。騕袅怀长路，芙蓉惜后时。嗣宗元玩世，不恨步兵迟。"}