{"id":"807811","title":"沁园春  题崇川范廉夫松下小像","dynasty":"清","author":"陈维崧","text":"松下谁耶，玉貌临风，于思于思。正涛翻翠鬣，支离拗铁，霜凋黛甲，剥裂侵苔。韦偃皴成，毕宏画就，战壑干宵未易才。因何故，却嗒焉若丧，万虑成灰。琅山紫飓喧豗。还记得君家往事来。有四海宾朋，极天甲第，满堂丝管，夹水楼台。如此儿郎，居然漂泊，范叔寒今至此哉。长安道，且郗歔话旧，怀抱谁开。"}