{"id":"446149","title":"崇州白塔寺谒果平女法师","dynasty":"当代","author":"刘梦芙","text":"遥指万峰间，千年藏古寺。皎皎立浮图，夜光腾舍利。人称比丘尼，少小禀奇慧。清修不染尘，佛法得三昧。联翩诗客来，斯地瞻祥瑞。山色扑眉苍，湖波荡襟翠。昨登大峨巅，目眩金银气。今日朝此山，顿觉涤凡秽。师出礼众宾，煮茗芬如桂。清谈聆娓娓，卓识心殊佩。世正逐浮华，沙门亦多弊。庙貌饰堂皇，经义嗟茫晦。空悬戒律严，五毒杂肝肺。几曾度众生，岂脱轮回累。惟师冰玉质，莲座承慈诲。妙悟笑拈花，宗风持不坠。博学涉嫏嬛，深造历年岁。笔端泻玄言，字字珠玑缀。诗教重温良，儒佛源头会。南华秋水篇，更知味外味。幽林宜驻锡，指麾兴百废。楼阁换新颜，园蔬种甘脆。慧果證菩提，净土祛邪祟。高名扬海外，说法驭鸾辔。顽石皆点头，唤醒蛟鼍睡。拜佛贵求真，我亦随侪辈。列席听移时，霜钟声发聩。复闻大悲心，风雅忧凋瘁。愿施龙象力，辟地树旌旆。讲席待宏开，精舍先为备。戾止望诸君，空山艺兰蕙。欢愉齐合十，何幸蒙普惠。释迦与宣圣，大道原不悖。诗起百年衰，任重路迢递。匹夫当有责，秉志在弘毅。顶礼爇瓣香，揖别催车骑。回首即天涯，塔影矗云际。"}