{"id":"506955","title":"送李参议复任","dynasty":"明","author":"杨荣","text":"藩维之任实匪轻，古来重此良足徵。咨询州牧载虞典，旬宣江汉垂葩经。李君早岁乘骢马，煜煜才名满都下。苍隼横秋振羽翰，白简飞霜肃朝野。一朝受命参闽邦，圣皇德化能宣扬。政平讼理息愁叹，坐令八郡生春阳。朅来报政上京国，官舍相逢慰相忆。暖风碧草三月春，绿酒红亭送归客。蒲香酒熟下车时，再施惠泽安黔黎。心如玉雪保终始，庙堂峻擢应有期。"}