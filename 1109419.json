{"id":"1109419","title":"送方绚解元赴试南宫用桂林一枝荆山片玉为韵八首","dynasty":"宋","author":"刘弇","text":"纷纷束书儿，穿穴蠹栖桂。及当千人军，往往出下计。谁如冠军豪，飘扬选锋锐。刺手拔鲸牙，洒落见孤诣。更看抉重关，喜色动春袂。人言蜀道难，历井如扪参。何如棘围里，对面横霜镡。声价一日中，不数双南金。秋风大情生，半入潇洒襟。袖有百鍊骨，跃马辞家林。马家白眉良，由来罕俦匹。谁谐虞帝音，贵在得夔一。颟顸康乐后，况有阿连出。春留棣萼好，影厕鸰原密。定是金华游，羊边起高叱。君王十二闲，一一登权奇。饱之青玉刍，络以黄金羁。南宫旧冀北，杂遝追风姿。骕骦固神物，岂病孙阳嗤。如闻有桂约，暗满秋风枝。我来莆之阳，与子初班荆。岩岩太古镜，中有不蚀明。青缃无留赏，理到刃必迎。雎盱腐儒后，数见胸胆横。诗哦逼振绮，酒吸摧奔鲸。君看老雄变，冠距将而鸣。病夫亦何有，愧彼小酉山。赖君不佁儗，拔揵扪吾关。意丰报逾俭，叩迫出益悭。经郛榛莱剪，圣海波澜闲。兹人不易得，坐使幽怀删。天王坐明堂，温诏飞赤县。家家鲁儒生，群星会头弁。坐愁谷驹空，岂直罩鱼擅。子行殊未央，去逐淮云片。神锋正吹毛，愿看长鲸剸。女床固饶凤，方流亦生玉。百年海邦莆，文雅殆成俗。之人卷鲸波，浩汗寄高躅。翻笑洴澼子，长年事皲瘃。唾手拾壮图，未负春颠绿。"}