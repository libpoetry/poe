{"id":"778193","title":"水调歌头·中元夜偕子彰踏月，约用坡仙韵","dynasty":"清","author":"杨葆光","text":"明月客中好，云气洗长天。他乡风景依旧，圆缺数频年。秋草染成深绿，但见流萤闪火，清极不知寒。傍水更零乱，倒影碧波间。泥良夜，携俊侣，不须眠。人间好事，但愿修到月长圆。删尽悲思惊恐，铲尽繁华尘俗，清福此身全。问月月无语，相对更娟娟。"}