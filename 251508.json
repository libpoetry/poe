{"id":"251508","title":"重读唐王之涣诗《登鹳雀楼》感赋","dynasty":"现代","author":"汪茂荣","text":"嗟余束发读唐诗，如饮醇醪不觉醉。国于天地与有立，人文熠熠斯为贵。是谁囊括一世豪，弥天聪明藉鼓吹。万物纷纭挫笔端，缘情绮靡入美备。宛似百川汇巨浸，名章络绎不自閟。就中旗亭画壁手，蕞尔短章尤颖异。朗吟更上一层楼，顿觉洪钧转一气。不啻五言敌长城，龙象力足振盛世。因思诗者非小道，盈虚殊自关兴替。九天阊阖开宫殿，唯唐诗堪相表里。晚近国运渐不竞，诗耶文耶并受累。稗贩泰西黠者谁？忍看国粹敝屣弃。遂使风雅成绝学，并世鄙吝识何味？天意从来存剥复，郁极而发反掌易。比见举世属震方，周邦维新富经纬。越唐迈汉名宙合，诗国疆拓得无类？润饰休明恃人文，华夏诗教终广被。即如蒲坂久濡染，诗乡当之庶无愧。我今三复黄绢辞，胸次郁勃兴不匮。安得把臂王季淩，鹳雀楼高振风袂；极目中国梦圆日，诗涌黄河排天地！"}