{"id":"690411","title":"失题十二首","dynasty":"明","author":"张弼","text":"使君新赋十梅诗，老眼惊看叹色丝。绝胜西湖千树雪，孤舟欲发重相思。我曾两宿金山寺，江海风涛入壮图。小范于今能久驻，无边清绝胜蓬壶。姑苏翰墨风流地，道观高蹲没字碑。几问章缝浑未识，独摩苍藓立多时。冒雨游山不见山，耳根空自饱潺潺。蘋蘩了却中心事，旧友新坟紫翠间。吴淞江上白云深，一屋诗书万古心。闻说墨池鱼变化，几多翘首望甘霖。腹不饥时身不寒，心头无事手头宽。父慈子孝妻贤慧，胜做当朝一品官。鸭嘴沙头竹叶舟，主人何处作清游。绿萝阴里黄茆屋，时有书声似水流。白鹤城中沸市声，谁知帘下有君平。张骞懒问支机石，得得频来讲易经。平生心事远游篇，谁信空山叫杜鹃。五岭三湘一杯酒，悠悠片月下长川。绿树村边白鹭沙，参差茆屋蜑人家。扁舟满载清风去，何处笙歌赏杏花。庭槐风静午阴多，睡起西窗日影过。自笑老来无复梦，漫看庭蚁上南柯。"}