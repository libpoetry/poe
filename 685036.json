{"id":"685036","title":"夜宿五层楼","dynasty":"明","author":"王渐逵","text":"半空楼阁肃虚清，浑象冲融灏气明。永夜银河低自照，中天朱鸟静相擎。祥风浣浣仙灵近，湘簟潇潇慧思生。此意未应传下界，晓来悽对万家城。缥缈罗浮混太清，辟开门户见朱明。地当全越应灵萃，楼迥中峰翠欲擎。太白正堪游八极，井蛙空自叹虚生。醉馀欹枕残更月，疑共云霞住化城。中宵不寐抱神清，每向楼头问启明。旸谷霞开乌鸟浴，越江波静贝珠擎。岚霏暝入凡嚣寂，布葛寒深爽籁生。析木津头星汉杳，却从天市望京城。"}