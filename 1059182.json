{"id":"1059182","title":"送成老赴西安","dynasty":"宋","author":"邹浩","text":"先生出逢尧舜时，自当勋业追皋夔。胸中廊庙乃州县，雪霜次骨西安驰。旁观往往屡兴叹，色初不变心希夷。但云将圣世所大，乘田委吏皆尝为。道通为一无不可，等君事耳何高卑。高斋高居万物表，清献清风天下师。此心妙与此公契，莫或遑处今其谁。民歌仁恩到天耳，天须默荐君王知。坐令四海归一握，阴阳变化随设施。行即验矣姑且置，聊引花前金屈卮。"}