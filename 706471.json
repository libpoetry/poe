{"id":"706471","title":"短歌行","dynasty":"明末清初","author":"王夫之","text":"临觞不辞，当歌不悲。明月迟空，天汉离离。南有玉衡，北有营室。明明两间，达者自逸。鸿雁惊霜，飞必有乡。鴳雀栖迟，东西回翔。登山善疑，临水善忆。古人有心，千秋不测。东望碣石，大海环之。横波施楫，谁能代持。陈馀绝交，冯衍悲老。佩玦千金，轻丧其宝。剖臆出心，与天而游。回风在御，何用繁忧。"}