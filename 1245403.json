{"id":"1245403","title":"和睦公九日韵","dynasty":"元末明初","author":"李延兴","text":"绛车晓发万人看，春入燕台雪半乾。圣代人材徵梓杞，宪庭风彩接鹓鸾。蟾宫露冷三花湿，象简霜飞六月寒。北阙焜煌承帝綍，东林萧瑟闭诗坛。绣衣劝讲临芹沼，蔀屋怀贤赋考槃。定有奇勋登汗竹，岂无宏策上金銮。天边紫气涵龙剑，江上青山近马鞍。玉笋班联三殿外，琼林光动五云端。煌煌嘉瑞钟神秀，皛皛沧溟得木难。朝著人争传姓字，慈闱书喜报平安。永怀黄阁千金重，自保臣心一寸丹。走也向来成老朽，短蓑烟雨梦渔竿。"}