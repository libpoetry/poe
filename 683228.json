{"id":"683228","title":"送张虞部伯启左迁常州别驾","dynasty":"明","author":"王世贞","text":"与说当年事，孤臣奋欲飞。乾坤淹带甲，风雨促征衣。事定殊文武，权归互是非。所论宁远谪，惜尔寸心违。国难徵兵日，君恩佐郡年。郡横秦望雨，兵入蓟门烟。众谓波相及，吾知道固然。还期保障意，兹地股肱偏。冠盖无容地，萧然一郡丞。孤帆下扬子，秋色满毗陵。白日垂难问，青云傲可凭。汝能勤抚字，夫岂愧飞腾。把袂翻轻别，沾膺自感时。主恩迁地近，吾道小臣宜。月迥延陵剑，潮平太伯祠。古人崇退让，今子莫凄其。"}