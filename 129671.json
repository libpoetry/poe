{"id":"129671","title":"海棠落尽次谢司法韵","dynasty":"宋代","author":"方岳","text":"花前谁与东西玉，但遣能诗一夔足。雨寒无奈雪飘零，酒醒却愁香陆续。阿娇深贮黄金屋，阿环初出华清浴。骑{僵左换鱼}安得谪仙人，宫袍夜醉金莲烛。海棠寂寂香埋玉，山雨浪浪负欢足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。"}