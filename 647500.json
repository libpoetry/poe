{"id":"647500","title":"题张昭阳秋野轩","dynasty":"明","author":"王汝玉","text":"玄象无停辔，白驹恒不羁。旋闻金飙振，奄观炎暑移。堂居瞰西野，秋气倏云凄。鸣鸿方噭噭，彼黍渐离离。白蘋芳华动，红兰彩艳滋。弹冠晴岗表，濯缨晴川湄。物情信多美，夙心宁弗怡。但感豳风戒，重怀蟋蟀诗。履霜非伊始，坚冰行可期。四时有成序，天道谅如斯。达人贵无闷，志士抱遐思。唯应守其素，兹理良可持。"}