{"id":"507181","title":"题吴敬安竹轩","dynasty":"明","author":"夏原吉","text":"湘江之曲湘山隩，地曰东桥甚多竹。低昂修短各有伦，郁郁猗猗胜淇澳。叶交加兮鸾凤搏，根钩曲兮龙蛇蟠。清声振兮寒玉碎，绿阴蔼兮晴云团。吴公藉藉延陵族，雅量雄襟迈流俗。对兹恋恋不能违，遂向林间结茅屋。数椽不隘亦不华，竹轩扁额尤为嘉。雨馀空翠入帘湿，月明虚白穿窗斜。有时弦琴竹下鼓，琴声竹韵同清古。有时携茶竹下烹，茶烟竹雾相吞吐。东篱徒讶黄花瘦，孤山浪说寒梅癯。河阳满县尽花树，成都连亩惟桑株。何如吴公对此竹，抱直含贞绝尘欲。七贤凛凛同高风，六逸寥寥继芳躅。彼苍独恨难夤缘，平安初报人已仙。空阶寂寞下寒露，幽篁萧瑟摇苍烟。贤郎感慕心如燬，九原深邈人难起。临轩踯躅听竹声，謦欬分明犹在耳。愿言笃志穷遗经，惟忠惟孝毋偏轻。他年云路高飞腾，竹轩亦尔增光荣。"}