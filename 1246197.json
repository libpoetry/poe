{"id":"1246197","title":"雪晴偶兴因以成篇","dynasty":"元末明初","author":"刘基","text":"玄云四垂天黯黮，大野苍茫飞雪糁。北风刮面利如刀，海气昏昏迷远览。若华东光封密雾，北屋无烟色悽惨。天姥沈阴禹穴闭，扶胥海涛浑不撼。愁埋朱凤入杳冥，冻缩赤蛟深坎窞。猿狖哀号咽岩谷，鸿雁惊啼乱葭菼。壮士金戈铓锷凌，将军玉帐旌旗黪。师徒百万尽熊罴，幕下从官皆燕颔。马蹄蹴蹋坤轴震，夜半入蔡何人敢。苍山野客拙且懒，旅舍萧条坐无毯。顽童汲井十指直，稚子敲冰两髦髧。今朝出日照梁栋，楼外远山皆菡萏。初惊急溜泻源泉，渐看县澌挂旒紞。那无美酒洗胸臆，空有新诗吐肝胆。先人敝庐松柏在，墙角早梅应可揽。蝮蛇张鳞虎掉尾，平地倏忽成窊埯。藩阃官曹厚禄食，忍以黔黎为醢醓。天民日望天爱怜，破瓦颓垣最悲憯。农家齐仰二麦成，且喜土膏滋九坎。清晨树上啼布谷，柳下碧波漪澹澹。安得扁舟泛五湖，莫使中心攒百感。"}