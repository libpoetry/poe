{"id":"670117","title":"跳梁行寄慰明卿","dynasty":"明","author":"李攀龙","text":"武昌季子吴国伦，左迁三载匡庐春。红颜便着青云色，白眼岂是功名人。邢州太守昔入计，犹自金闺侍从臣。顾问片言摇日月，弹章一字动星辰。虽然旧属平津吏，常苦跳梁不可致。调笑纵横倒四筵，交驩往往非其意。世间那得郢中歌，君但论诗吾且睡。何须更比谢生肩，但应独把王郎臂。萧条颇似东方生，南康郡里忆承明。文彩纵然倾汉王，恢谐难以取公卿。画眉石镜二女裸，濯足长江九派清。此儿寻常未易识，偷桃卖药行妖精。近来犹尚凭陵否，俯仰浮沉无不有。朝读司空城旦书，夜沽茂宰柴桑酒。成败宁关达士心，卷舒终在朝廷手。随他肉食作雄飞，饶我褐衣称下走。党禁重开祝网年，一时逐客宠光偏。晚收已抱泥涂恨，更谪如何不可怜。事急谁能驰叩阙，家贫未拟罢归田。再来地僻逾高枕，就使荒凉给俸钱。壮游万里君须见，青琐凤池元不贱。使气能令魑魅藏，出身曾厌欃枪变。楚狂岂止接舆贤，秦孽犹堪背城战。回首畏途真自知，一官不绝才如线。难将此物斗翱翔，妒口含沙未可当。四海弟兄堪并起，中原我辈正相望。总看弃置风尘里，不作踟蹰道路傍。鼓枻更逢渔父笑，岂应憔悴老沧浪。"}