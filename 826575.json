{"id":"826575","title":"烛影摇红·握兰簃裁曲图，为释戡题","dynasty":"清末近现代初","author":"张尔田","text":"十载梅边绮怀，消与东风浅。閒拈红豆背人抛，不怕周郎倦。月底鹅笙炙遍。漏声移、花阶影转。钿尘飘处，春在谁家，繁莺庭院。掐罢檀槽当筵，刻烛双心短。问谁亲付紫云回，的的珠吭啭。明镜新霜未满。绛都春、疏狂占断。凭教重省，白发青娥，承平弦管。"}