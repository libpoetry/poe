{"id":"107271","title":"鄱阳分水岭","dynasty":"元代","author":"方回","text":"转山五七里，涉磵十百所。碎石铁蒺藜，锐石木龃龉。岂但行人难，亦复念我马。水涸尚自可，况乃值过雨。正月春气动，江南异北土。崖溜一已滴，奔湍怒如鼓。缅怀十载前，荆蜀及湓渚。大阃走铃檄，杂遝混民旅。此驿既已废，十步九榛莽。军行不赍粮，所至赖钞掳。中产得几家，迁避入深坞。穷户无一物，草棘障环堵，前冈二客来，望我百步许。意其为武夫，疾走蔽险阻。人情既可见，避兵如避虎。矧肯治私道，筑削费杵斧。丛篁鸣野鸟，黯黯天欲雨。老矣为此游，作诗记良苦。"}