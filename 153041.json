{"id":"153041","title":"田园乐·昔我未去国","dynasty":"宋代","author":"贺铸","text":"昔我未去国，幽栖淇上村。分辞侠少事，喜与农老言。农老孰追从，四邻皆世婚。机中工织妇，籍上成丁孙。青驹自走磨，黄犬长候门。昨日春火开，逍遥望高原。西照牛羊下，东风花草繁。今朝夏鸡鸣，麦熟田头喧。归来息树荫，课汲灌中园。秋赛方及辰，酿秫烹膏豚。丛祠响腰鼓，免杖奉神樽。冬雪断门巷，蚕庐清且温。地藉熊豹席，炉明荆枥根。起居就安适，非复系晨昏。不识百里面，不知千骑尊。供输先众期，於我何威恩。太上复淳古，坐超羲与轩。敢忘天地施，击壤声如埙。毕此百岁愿，泰然长夜魂。避秦谁氏子，客死武陵源。"}