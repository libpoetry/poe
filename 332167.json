{"id":"332167","title":"风流子·京口怀古","dynasty":"清代","author":"曹贞吉","text":"三山围铁瓮。孙郎后、今古几英雄。忆北府参军，寄奴王者，金戈铁马，横据江东。凌歊上、歌风追汉帝，置酒宴群公。一代伟人，龙行虎步，十年征战，洛下关中。祇今凭吊处，佛狸祠下路，烟树冥濛。为念寻常巷陌，社鼓连空。算碻磝战地，几多白骨，金焦名胜，两点青峰。惟见惊涛满眼，东去匆匆。"}