{"id":"1215937","title":"诈马行","dynasty":"元","author":"周伯琦","text":"华鞍缕玉连钱骢，彩晕簇辔朱英重。钩膺障颅鞶镜丛，星铃綵校声珑珑。高冠艳服皆王公，良辰盛会如云从。明珠络翠光茏葱，文缯缕金纡晴虹。犀毗万宝腰鞓红，扬镳迅策无留踪。一跃千里真游龙，渥洼奇种皆避锋。蔼如飞仙集崆峒，乘鸾跨凤来曾空。是时阊阖含薰风，上京六月如初冬。金支滴露冰华浓，水晶殿阁摇瀛蓬。扶桑海色朝曈曈，天子方御龙光宫。衮衣玉璪回重瞳，临轩接下天威崇。大宴三日酣群悰，万羊脔炙万瓮醲。九州水陆千官供，曼延角抵呈巧雄。紫衣妙舞腰细蜂，钧天合奏春融融。狮狞虎啸跳豹熊，山呼鳌抃万姓同。曲阑红药翻帘栊，柳枝飞荡摇苍松。锦花瑶草烟茸茸，龙冈拱揖滦水潨。当年定鼎成周隆，宗藩磐石指顾中。兴王彝典岁一逢，发扬祖德并宗功。康衢击壤登时雍，岂独耀武彰声容。愿今圣寿齐华嵩，四门大启达四聪。臣歌天保君彤弓，更图王会传无穷。"}