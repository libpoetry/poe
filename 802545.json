{"id":"802545","title":"沁园春","dynasty":"清","author":"项鸿祚","text":"卷起湘帘，是谁留住，巫山片云。爱流苏百结，遥连步障，琉璃四角，低压文裀。梅影笼宵，杨花扑昼，里许元来别有春。闲思想，自同心撒后，不怕黄昏。输他见惯横陈，笑比似、红墙隔几层。记销金寒重，枕怜双粲，软绡凉透，床怯初分。珠络明县，香筒暗减，围得柔乡到晓温。无眠夜，听珊瑚钩响，第一销魂。"}