{"id":"643176","title":"岘山樵隐歌为二令刘克和赋","dynasty":"明","author":"胡奎","text":"刘侯襄阳人，自言襄阳好。樵居卜隐岘山阳，汉水一江流浩浩。朝汲江上水，暮樵山中云。拂石坐垂钓，读书行负薪。笑杀风流晋山简，习家池头意萧散。小儿拍手唱铜鞮，马上归来不知晚。更忆羊公堕泪碑，英雄一代令人思。鸣笳叠鼓白日动，千载以来如见之。汉江之水蒲萄绿，日暮行歌大堤曲。大堤女儿花满头，把臂蹋歌歌不足。宦辙东西十五年，前程如此隔三千。夜来梦逐南风去，直到庞公旧宅前。石田可耕山可屋，瑶草金芝满丹谷。功成它日赋归来，我亦相从学樵牧。"}