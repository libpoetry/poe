{"id":"1115846","title":"建溪十咏 武夷山","dynasty":"宋","author":"杨亿","text":"灵岳标真牒，孤峰入紫氛。藤萝暗仙穴，猿鸟骇人群。古道千年在，悬流万壑分。汉坛秋藓驳，谁祀武夷君。灵芽呈雀舌，北苑雨前春。入贡先诸夏，分甘及近臣。越瓯犹借渌，蒙顶敢争新。鸿渐茶经在，区区不遇真。陆羽不到此，标名慕昔贤。金瓶垂素绠，石甃湛寒泉。百汲甘宁竭，千金志不迁。真茶汎云液，一歠可延年。唐季临兹郡，生祠已荐馨。声诗传乐府，庙猊载图经。画壁流尘暗，金碑古藓青。细民时请福，挝鼓赛遗灵。危亭压波面，屹若抃灵鳌。浮蚁酡颜数，飞鸿送目劳。吏围披簿领，僧伴话风骚。何日登悬榻，州民刺有毛。鸡园开净土，雁塔倚寒空。风铎和清梵，晴幡映彩虹。香花倾海国，金碧拟天宫。绝顶登临处，溪山一掌中。寒潭吞别派，孤屿屹中流。昔有骖鸾客，因名坠马洲。洪波长赴海，碧树几经秋。城郭何年变，空闻鹤语愁。积水深无际，神龙此屈蟠。媚川珠彩动，射斗剑光寒。燕脯谁能寄，犀灯岂易看。负图当瑞圣，何苦蛰洪澜。洞门生异竹，冉冉接同亭。石迸狂鞭怒，霜封密叶青。实应容凤食，杖欲变龙形。逋客归何日，岩阿已勒铭。"}