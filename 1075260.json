{"id":"1075260","title":"王静翁言客有赋食虎肉诗者词甚壮要余同作","dynasty":"宋","author":"周紫芝","text":"六郡良家家好武，相试翘关来征虏。夜从恶少数十辈，醉上南山缚骁虎。短衣匹马不挽强，虎而有翼谁敢当。旁观睥睨方缩手，一脔割鲜君巳尝。平生饮血如甘露，羞作车中三日妇。但当一饱不摇喉，谁说万钱难下箸。寝皮食肉君勿嗔，虎为人害当复去。可笑长杨射猎儿，日暮归来数狐兔。"}