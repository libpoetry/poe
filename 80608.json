{"id":"80608","title":"秋晴欲出城以事不果","dynasty":"宋代","author":"陆游","text":"古人已去不可回，今人日夜归泉台。浮生细看只此是，到死自苦何为哉？矜名饰诈竟一世，忍寒触热忘其骸。不令金樽映翠杓，坐待白骨生苍苔。清秋九月瘴如洗，白盐千仞高崔嵬。荒庭落叶不可扫，惟有丛菊争先开。瀼西黄柑霜落爪，溪口赤梨丹染腮，熊肪玉洁美香饭，鮓脔花糁宜新醅。南窗病起亦萧散，甚欲往探城西梅。一官底处不败意，正用此时持事来！"}