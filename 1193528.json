{"id":"1193528","title":"别李十一五绝","dynasty":"唐","author":"元稹","text":"巴南分与亲情别，不料与君床并头。为我远来休怅望，折君灾难是通州。京城每与闲人别，犹自伤心与白头。今日别君心更苦，别君缘是在通州。万里尚能来远道，一程那忍便分头。鸟笼猿槛君应会，十步向前非我州。来时见我江南岸，今日送君江上头。别后料添新梦寐，虎惊蛇伏是通州。闻君欲去潜销骨，一夜暗添新白头。明朝别后应肠断，独棹破船归到州。"}