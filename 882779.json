{"id":"882779","title":"昆山龚立道作栖闲堂取李太白题龚处士别墅诗曰龚子栖闲地都无人世喧故以为名尝托范叔刚求诗于予予许之闰八月十九日立道复自以书来为成八句","dynasty":"宋","author":"孙应时","text":"一丘一壑尘埃外，三沐三薰清净身。别墅只今唐处士，高风当日汉君宾。打门未肯容惊梦，载酒谁能径卜邻。千里题诗寄心赏，多惭不是谪仙人。"}