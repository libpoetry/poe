{"id":"432689","title":"丁丑杂诗四之三","dynasty":"近现代","author":"林庚白","text":"代往长留楚汉纷，鸿沟此日亦中分。止戈欲限幽并界，班马求全冀察军。东去江流终未厌，群飞海水直如焚。危邦横议消沈尽，伏阙诸生更不闻。行李张皇道左看，九家十室半凋残。偾兴坐恐民先敝，牵率行忧国苟安。不瞑钟山灵爽在，无愁辱井泪痕乾。延韩那是苞桑计，玉碎山河古所难。沈舟破釜竟如何，直北关山一梦过。党敌犹思盟白水，寇深始欲保黄河。相惊腐鼠支离国，争出游鱼泛滥波。唤起东南雄秀气，长江饮马倚铙歌。"}