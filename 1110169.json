{"id":"1110169","title":"和子瞻寄希声二首","dynasty":"宋","author":"吕陶","text":"通江山水甲岷川，和气融融满四边。儒者易成千里政，乡人近得两重天。金罍浅饮虽歌舞，玉麈高谈尽圣贤。不是春秋为冷学，借留何计及三年。海势茫茫会百川，一麾正在海西边。鸿收迅翮方栖渚，鹤吐清音自彻天。落笔尽降诗里将，放怀常对酒中贤。及锋急用应非晚，留滞红尘已数年。"}