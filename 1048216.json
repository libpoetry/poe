{"id":"1048216","title":"过婺源诸岭","dynasty":"宋","author":"韦骧","text":"古言行路难，非独在险阻。兹焉婺源道，登岭足劳苦。所谓路之难，其他未足数。跻攀上崎岖，仅与猿狖伍。下临万丈崖，险黑不可睹。马蹄长及腹，仆颔几著土。俯盼飞鸟背，仰蹑游云缕。藤萝为所依，用力必审举。终日践羊肠，天寒汗如雨。凝结本无心，开凿知强取。君不见世情崄恶未易论，此岭虽高前孰禦。"}