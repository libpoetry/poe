{"id":"615403","title":"峡山留别何龙友邓伯乔陈彝庚朱惟四诸子","dynasty":"明","author":"李孙宸","text":"平生性僻耽山水，意气兼怀方外士。生长何郎共里闾，密缔风期亦如此。社结词林盟邓君，酒德诗情称并美。于时中宿有朱生，相逢肝胆便相倾。为予首道中宿之高士，山人复得陈彝庚。物外交游怀既洽，遂厌中区何窘窄。五岳三山已订缘，无心误走长安陌。牛革宁堪系懒身，投閒几作归欤客。白云松台杖屦无不到，罗浮西樵秘箓灵文俱搜索。荏苒皇华三阅秋，驱车强复蓟门游。何郎情深桃花水，为轻千里送行舟。因过峡口停兰桨，三子联翩来命访。振衣未异昔年游，执手真成意外想。对酒宵宵话素心，探崖处处穷幽赏。南北分飞叹路岐，岁月催人苦电驰。我去未应为小草，君还应为念前期。山灵莫漫悲猿鹤，自识富贵场中烟霞骨相儿。嘱付山僧暂锁云林与萝牖，待我重来相与共伴赤松师。"}