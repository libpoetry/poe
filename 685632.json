{"id":"685632","title":"五日城外观竞渡有两妓自来侍酒时米贵观食龙舟不至凄然有感二首","dynasty":"明","author":"邓云霄","text":"雨中楼阁锦模糊，江上游龙近有无。度曲可怜人似玉，挥杯堪叹米如珠。扁舟只合携西子，狂客何心吊左徒。群盗未销横海剑，五丝空佩辟兵符。牙樯锦缆趁平潮，神女飞来不待招。龙舸虚传隋殿脚，阳台今见楚宫腰。歌声遥泛高低浪，妆影斜通宛转桥。箫鼓夕阳归棹晚，一弯新月又相邀。"}