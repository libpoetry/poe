{"id":"878157","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 弄花香满衣","dynasty":"宋","author":"刘克庄","text":"偶弄闲花久，春浓晚露晞。是谁设香供，终日满人衣。戏把繁枝玩，常愁一片飞。疑薰沉水过，似惹御垆归。若爱流芳远，深怜逐臭非。平生好奇服，未忍改菲菲。"}