{"id":"1252542","title":"春兴","dynasty":"元末明初","author":"金涓","text":"菜甲时堪摘，柴荆昼不开。凿渠通水道，度地觅花栽。旅食凭儒术，春愁仗酒杯。却憎尘世薄，徒尔暂徘徊。落落相如志，悠悠王粲悲。乾坤犹甲胄，耕凿且年时。伐木开新径，引泉添小池。个中非所适，排闷且裁诗。草阁成迁次，春来景物新。杖藜时野外，把钓即溪滨。夜雨桑麻足，东风草木匀。关河阻南北，何处问通津。"}