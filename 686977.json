{"id":"686977","title":"赠别李子翀之金陵七首","dynasty":"明","author":"刘崧","text":"之子金陵去，秋风飒暮江。西维流大火，南纪奠雄邦。鱼落波涛市，鸟啼烟雾窗。登临闻伐木，未得此心降。南北舟车会，公侯地宅多。百年新雨露，六代旧山河。夜月铜驼陌，秋风玉树歌。昔人遗感嘅，不必问如何。凤凰去千载，城曲尚崇台。落日台前下，长江天际来。锦袍随梦远，玉笛与秋哀。定有骑黄鹤，凭高日往回。龙蟠梵王宅，钟阜出南东。一水天光限，诸峰雾气通。幡幢低晚树，钟磬下晴空。茆屋如堪赋，能忘讯已公。独往堪谁语，沈歌秪自怜。才名三十著，诗律几人传。凉幕惊巢燕，炎波看站鸢。荆南有刘表，把剑故凄然。往昔庐陵掾，监仓出万安。白鱼供日馔，红腐足朝盘。云暝千峰雨，江喧十月滩。向来栖息地，三见菊花残。相知仍少聚，即别转多怀。用世悲才忌，乘时贵俗谐。江声通巨蜀，云气尽长淮。亦有南淮志，何由与子偕。"}