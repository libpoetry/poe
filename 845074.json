{"id":"845074","title":"斋中读书十二首","dynasty":"清末民国初","author":"曹家达","text":"六籍丧秦火，馀烬昔褒崇。岂系今古文，区区争异同。常怪经生家，淫词助之攻。厚颜托师承，排击称名通。古人引旧言，字句多出入。何独墨子书，字字皆剿袭。持此證古文，其端已固执。乃谓尚书篇，惟墨是摭拾。任意为增损，此注而彼挹。不参五帝纪，妄议何时息。左氏引夏书，多属大禹谟。论人当属夏，论书当为虞。征南失考核，遽谓夏书无。漫以佚书名，藉口资陋儒。襞积左氏文，此议毋乃诬。梅赜伪古文，在传不在书。岂其孔传伪，古训亦子虚。汉家贵师承，陋习久不除。伏生口授外，轻慢孔壁储。发原在宣圣，逐未忘厥初。全诗三百篇，蔽以无邪思。新安违卜序，乃有淫奔词。再传及王柏，诞妄尤不支。删替死麇篇，二南蒙诟訾。更据平王号，编次王风移。降及郑卫风，一一屏斥之。私议曲阜本，白璧留瑕疵。蚍蜉撼大木，徒为后世嗤。春秋明大伦，首在诛乱贼。公羊今文家，陈说多荧惑。蔡仲出君事，悖逆难可饰。乃曰姑舍是，行权道乃得。此岂圣人意，人道将灭熄。董生汉大儒，繁露有遗忒。左氏传春秋，道在阐经旨。鲁事并称我，灼然为鲁史。巧言并足恭，实同圣人耻。宋儒好异说，乃曰彼非是。别有古闻人，名同偶然耳。彼实羞巧言，胡更巧言拟。不知史官例，据实以为纪。载笔详辞令，何用辨臧否。禹鼎铸神奸，岂为心所喜。彼云古闻人，当为何代士。既非冥漠君，宁独无居里。漆园荒唐辞，乃出程夫子。大易本人事，百端慎厥初。扶阳而抑阴，此意诚不虚。阳极亢有悔，道在损有馀。穆姜遇随卦，四德不敢居。南蒯占黄裳，终嫌不相如。大要戒占险，庶令倖心祛。荒荒秦汉后，遂成卜筮书。孔门既散处，遗泽在孟荀。言性别善恶，务在觉斯民。于善返其故，于恶当自新。异流本同源，不孤必有邻。私淑在曾氏，各极醇乎醇。世传荀卿书，苦无明眼人。审定非十子，卓哉王应麟。书读贵识字，乃免望文训。不显即丕显，诗意岂容紊。书言殪戎殷，壹衣并音近。古书多叚借，此例何待问。索涂求鄦君，或者不于靳。鄦书十二辰，于已训为止。此即已止字，反已乃为己。古文以同台，女台是为始。姒文列新附，大徐荒厥旨。近人雷俊书，乃更伪成似。不从古籀求，多端谁能理。礼失求诸野，字亦有文之。古文甲为十，借押示不欺。来音古如累，来麦谁不知。止牛声如告，借为忠告词。发电名起阵，古音无可疑。村农不识字，乃为万世师。"}