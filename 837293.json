{"id":"837293","title":"惜余春慢·慈仁寺双松。相传有清中叶重植，非渔洋诸老所题旧物。寺燬于庚子兵燹，松独无恙。社集分咏京师花木，召南拈得，以平生未睹为憾。偶偕访之，一已枯萎，盖昨岁栖止流民，爨湢所侵也，慨然同赋","dynasty":"清末民国初","author":"夏孙桐","text":"佛国沧桑，仙根陵谷，太息树犹如此。摊书客去，题障诗传，都付洛阳残记。龙蜕何年复生，溜雨皴痕，拿云腾势。纵苍髯非古，也曾亲见，贞元朝士。凭吊劫火迷茫，梵香零落，栖鹤仅留孤翠。空王殿宇，故国风烟，谁省眄柯深意。门外垂杨送春，分到新阴，炊羹堂里。任行吟、庭静清涛，凄影夕阳铺地。"}