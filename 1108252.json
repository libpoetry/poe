{"id":"1108252","title":"送李似之二首","dynasty":"宋","author":"刘才邵","text":"中兴修政似周宣，共理聊烦命世贤。凋瘵气苏真肉骨，豪强胆落怯冰渊。远猷岂合淹千里，温诏俄颁自九天。解释邦人去思恨，为言行复入陶甄。晴虹词彩冠群才，淡墨名高北斗魁。史笔继闻登左省，庙谟今复赞中台。方传召命驰三节，顿使清风动九垓。想见君王偏注意，凤池虚位待公来。"}