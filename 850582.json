{"id":"850582","title":"送元珍赴官合州","dynasty":"宋","author":"孔武仲","text":"羁旅倦京国，春风常闭门。叩门谁过我，云是竹王孙。颀然八尺长，玉质文理温。探之以群书，浩渺倾昆崙。馀波濯我热，挹取不计盆。朝落清风窗，暮埽明月轩。傲兀足真趣，不随车马喧。动可与俱游，静可与忘言。胡为舍我去，独指岷江源。偪侧凤翔西，叠岭如骏奔。滔滔蜀天漏，沉沉山月昏。到官复何时，清秋禾黍翻。冷局自少责，读书勿忘餐。登临时自适，吟思搅乾坤。鱼雁若可托，篇诗寄湘沅。"}