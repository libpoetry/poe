{"id":"843976","title":"八月十四夜携家泛南溪晨至小雄山斋晚归诗以纪之","dynasty":"清末民国初","author":"陈宝琛","text":"空谷招人是玉龙，南溪山好一重重。几回载得中秋月，半夜浮家看兔峰。清泉美竹皆吾素，儿女惊欣色色新。满髻山花村里媪，却来隔岭看夫人。亭午蜻蜓信雨徵，登舻幸及未云兴。翻因借得南风便，帆落江楼正上灯。"}