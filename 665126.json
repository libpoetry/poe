{"id":"665126","title":"吊忠行","dynasty":"明","author":"夏良胜","text":"云惨惨，风萧萧，虎皮蒙马尾缠腰。黄河赤羽夜半膳，层冰叠作千夫桥。蹻腾噬贼孤城下，狼烟猎猎侵寒霄。两县四顾无健儿，壮哉二令鼓战频。食尽力穷无奈何，义气奋激冲丹田。丈夫有死在得所，岂必裹尸归远边。肢肉脔喋血如水，瞋目抉裂骂不已。君不见上蔡人思霍父母，谁道包瓜本无杞。百年春雨老耕犁，儿童识得王平西。愧他奔窜终亦死，臭腐自等醯中鸡。更无妻子问，向死复何恨。本为王家生，亦为王家卒。睢州去何远，张许惊再出。莫说死何益，莫说生更好。生死源头梦一场，秋露泠泠原上草。君不见颜杲卿，史官有传名兼收。赠官荫子殊恩录，莫作怨鬼丘园啾。"}