{"id":"1100632","title":"忆昔行","dynasty":"宋","author":"李龏","text":"忆昔当年十四五，尝看秋潮到江浒。飞裾径上酒家楼，凭栏直望潮生处。数百里间名海门，悠悠一线色如银。渐近江心痕渐大，汹涌声吞十万军。须臾潮头高数丈，众潮随接皆奔上。中有雄心拍浪儿，几点红旗争荡漾。风前缥缈夺标来，神蛟鬼鳄俱摧颓。监潮侯有伍胥在，但见濆薄旋推回。后来沙涨西兴口，潮势何曾十分有。水上人骑骒马行，车如鸡栖马如狗。数年之后不可当，漰湃惊闻洗目塘。汪洋且拨菜园去，坝子桥边亦渺茫。神皋内史承天旨，摆桩叠石曾料理。至今遏捺逾十年，桩石如城牢在水。江头人谓可安居，连年不奈还忧虞。西风吹潮半夜起，子胥之怒知何如。阴威作寒带烟雾，捲石掀沙出幽府。堪羡云中拍浪儿，踏著危机不怕危。乘除消长君休忽，牢执长竿一面旗。"}