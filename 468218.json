{"id":"468218","title":"游兰芎山","dynasty":"明","author":"谢肃","text":"曾峰上回盘，承虚闷深坞。外周峥嵘石，中蕴开辟土。磴道亘烟岚，仙居绝云雨。凿井贮泉深，泥灶并厓阻。冥茫紫金丹，雕焕青莲宇。塔欹藤薜绵，庭寂苔藓古。甚念双巨杉，攴天象脩柱。虽依布金地，终莫遁斤斧。人生矧多难，夭伐何可数。愿栖岩萝幽，聊结麋鹿伍。曙海看日生，夕江窥月吐。霁雪照百楼，凉飙荡天姥。抚化周四时，餐霞契真侣。神明一以超，逍遥自遐举。寄谢空学流，胡为坐如堵。"}