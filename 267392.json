{"id":"267392","title":"雪梅香·雨无极，湿帆一一下江城","dynasty":"现代","author":"朱祖谋","text":"雨无极，湿帆一一下江城。对空洲蘅杜，旋波翠幕冥冥。搀乱鸿音水楼笛，荡摇萤点市桥镫。憺兹夕、路渺仙乡，极眼将迎。伶俜。十年事，说向蛮笺，似梦疑酲。倦迹江南，庾郎自此愁生。酒盏秋谙病消息，烛花晨换客心情。还侵枕、万叶惊飙，空外商声。"}