{"id":"1113865","title":"己巳二月三日晚食罢步至林氏园了然道人新筑小亭爱其阒寂独坐久之白上人来出门又逢魏子归而写之以诗偶翻旧藁见之恍然因书以示庭植二首","dynasty":"宋","author":"李光","text":"新筑茅亭涩勒间，蒲团坐久欲忘还。道人应供归来晚，只有野僧相伴闲。夕照穿林暮霭收，出门忽见月如钩。幽人曳杖来寻伴，一笑能令万虑休。"}