{"id":"289887","title":"双双燕·送燕，和雨渔韵","dynasty":"现代","author":"郭则沄","text":"画堂惯见，甚芳梦差池，一帘秋透。香泥宛在，暗付断烟残柳。犹忆红襟影瘦。系绛缕、曾沾酥手。分明细雨归时，怨煞空梁厮守。偏又关心远堠。更寄语西风，别情依旧。双飞虚约，拚得几番回首。闻说云巢定后。问珠馆、重朝能否。缄书怎写相思，误了楚天雁候。"}