{"id":"387784","title":"金缕曲·三叠前韵遣兴","dynasty":"清代","author":"樊增祥","text":"闲冷如坊局。此一官、思量百遍，烂如书熟。起看紫藤花一架，珠络垂檐簏簌。今老矣、何心徵逐。春雨闭门聊种菜，莫肩舆、轻看人家竹。闲俯仰，画屏曲。眼明身健今生福。小斋头、官书道藏，儒衣僧粥。秋水一泓何世界，那更修边饰幅。麦秋至、乍清还溽。长乐门边芳草路，绕天涯、不似江南绿。还枕手，听儿读。"}