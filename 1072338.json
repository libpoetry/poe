{"id":"1072338","title":"次韵江子我郎中社饮一首","dynasty":"宋","author":"刘一止","text":"社醵遗风在，田家礼数饶。玉人疑解意，孺子故来邀。禦寇惊先馈，庚桑惧见杓。习乡俱尚齿，惇族悟疏苗。未见雕戈静，方欣玉烛调。山寒时作暝，火老不成歊。酾酒无留榼，蒸豚发堕樵。蛮讴声带苦，村舞拍频招。野性疏钟鼎，官身脱市朝。形随石骨瘦，心与涧花彫。朔漠音尘断，膻胡意气骄。谁为今定远，空作老边韶。枉矢知天变，双桃验服妖。献书惭痛哭，避地独无聊。复古周宣治，中兴太白谣。明年及春社，愁鬓雪应消。"}