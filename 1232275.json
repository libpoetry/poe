{"id":"1232275","title":"上京纪行诗 其三 居庸关","dynasty":"元","author":"胡助","text":"居庸古关塞，老我今见之。天险限南北，乱石如城陴。朝光映苍翠，征袖凉飔飔。涧谷四十里，崖峦争献奇。禽鸟鸣相和，草木蔚华滋。佛炉架岩上，疏泉汇清池。民居亦棋布，机硙临山陲。清幽入行李，缓策遂忘疲。黄屋年年度，深仁育黔黎。从官多名儒，山石遍题诗。伊余备史属，斐然愧文辞。矧兹中兴运，歌诵职所宜。皇灵符厚德，岂曰恃险巇。"}