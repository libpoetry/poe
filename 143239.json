{"id":"143239","title":"念奴娇·嗟来咄去","dynasty":"宋代","author":"郑域","text":"嗟来咄去，被天公、把做小儿调戏。蹀雪龙庭扫未久，还促炎州行李。不半年间，北胡南越，一万三千里。征衫着破，著衫人、可知矣。休问海角天涯，黄蕉丹荔，自足供甘旨。泛绿依红无个事，时舞斑衣而已。救蚁藤桥，养鱼盆沼，是亦经纶耳。伊周安在，且须学老莱子。"}