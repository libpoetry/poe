{"id":"1110255","title":"挽吴给事芾","dynasty":"宋","author":"孙应时","text":"人物中兴后，猗公一世雄。虹蜺辉霁景，山岳镇颓风。用舍关轻重，声名擅始终。堂堂今日尽，海宇尽哀恫。早岁规模大，中年出处明。两朝高献纳，六郡凛威名。虽作收身去，终馀报国诚。秣陵天下计，惆怅此时情。里社湖山胜，归休十四年。千钟穷燕赏，双剑去联翩。家有遗经盛，名今太史传。欺心傥容发，天岂许公全。与世栽桃李，身閒意不衰。涓尘犹奖录，尺寸各扶持。永恨登门约，空传堕泪碑。微生渺何极，不敢负公知。"}