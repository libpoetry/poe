{"id":"503295","title":"霜天晓角","dynasty":"明","author":"王恭","text":"女垣啼乌天已霜，玉龙一声愁断肠。商声凄凄羽声切，畸士孤臣皆惋伤。玉门斥堠连沙漠，置酒军中少欢乐。铁面将军惨不骄，碧眼羌儿泪先落。洛水萧条渭水头，随风悲壮五陵秋。可怜金粟骊山下，谁识千秋万古愁。自从弃置江淮久，几处闻之应白首。暝色摧残陇上春，风光不度边城柳。今宵纵酒歌别离，雪花著人寒不知。丽谯别后闻吹角，与君同此长相思。"}