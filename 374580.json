{"id":"374580","title":"大酺·有田不归","dynasty":"清代","author":"蒋士铨","text":"有田不归，如江水，东坡亦可怜者。村村啼布谷，正留犁风起，僧衣全画。雨片如烟，鞭声若鼓，浅瀫轻浮秧马。踏芳剩宛转，似丈人荷筱，樊迟学稼。把齐民要术，豳风杂咏，共老农话。秋成看䆉稏，脱青蓑，泥饮瓜棚下。更打叠、稚子侯门，山妻酿酒，骑牛小、结鸡豚社。约投闲他日，共筑个，溪南茅舍。将桑枳，从新写。归田录罢，颓然美睡帘罅，听他香稻轻打。"}