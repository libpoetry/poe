{"id":"260497","title":"渐台行·齐国有四殆","dynasty":"金朝","author":"赵秉文","text":"齐国有四殆，渐台空五层。台成膏血尽，鬼力犹不胜。浮云一蔽临淄君，君王左右多青蝇。嫠妇不恤纬，杞国忧天崩。任从笑掩侍人口，仰天大拊列女膺。一言反掌易，春风变淄渑。吴楚各千里，飞鸟不敢淩。吴以西子亡，齐以无盐兴。丑兴而美亡，未易定爱憎。请君宝此国，观国如延陵。"}