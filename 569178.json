{"id":"569178","title":"吴明卿雪山冰井歌","dynasty":"明","author":"王世贞","text":"饶州磁缸莹不瑕，将乐块石霜?砑。无烦世尊诵贝叶，何必玉女揽莲花。左安雪山右冰井，凉思习习穿帷纱。殷红冽齿房陵李，沈绿沁腑青门瓜。中间别有清凉宅，在君四大君不识。赤脚高凌一万层，辘轳直下三千尺。中池之外无它润，太古以还唯一色。长安炙手殊可怜，骄日欲夺天公权。须臾火尽灰欲冷，惟有寸心犹自燃。与君共饱冰雪意，高枕鼓跌庄生眠。"}