{"id":"721252","title":"之青原访药地禅师留别诸子","dynasty":"明末清初","author":"陈子升","text":"敢将孤寂动行尘，每念交游访夙因。求性浪过知命岁，出门羞说在家人。深灯闭院空山晓，寒树移舟远岸春。独领众心前礼足，一时缁白劝行频。一岭分江乱石欹，半空飞霰下流澌。名山兀兀看僧在，心地悬悬不自知。手札到如经字读，头巾行即戒香披。舟程一发欣相见，云际松寮月上时。"}