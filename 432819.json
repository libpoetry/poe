{"id":"432819","title":"戊申杂咏","dynasty":"近现代","author":"金紫衡","text":"烂漫春光未可攀，故园花信久阑珊。雪中送炭人何少，锦上披金我太难。羸马孤军犹奋战，抱残守缺劝加餐。漫天冰雪心藏暖，试听鸡声破晓寒。跨月擒星志未挠，如何划地竟为牢。劳民无辜同鸡犬，土棍施威尽斧刀。倾袋乏钱难问米，满江多蟹看张螯。秋风秋雨寻常事，一寸人间万丈涛。激浪摇舟何惧危，少年心事入无为。风吹舞榭灯光晦，雨打秋江夜幕垂。唾面弯腰新世态，峨冠请罪老乡规。怆惶到处枭鹰噪，星月增寒白露滋。衣钵相传各炫真，敲锣打鼓献殷勤。自相贵耳囊中术，何等多乎殿下军。浓雾遮天愁日月，洪涛遍地混麟鼢。一声打倒英雄尽，鬼泣狼嗥不忍闻。"}