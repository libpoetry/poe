{"id":"1121035","title":"饯孟运判寺簿赴京三首","dynasty":"宋","author":"岳珂","text":"温纯如玉绝纤瑕，惊坐何人指孟嘉。策马殿军劳不伐，舍鱼取义理无差。读碑襄水真为谷，守垒房陵忍顾家。乡国不妨动归兴，天津八月却随楂。诏书夜下日华门，辇路争看使者轩。烽火三边尚勍敌，烟尘万里欠公言。不须目睫忧多垒，好吐胸怀悟至尊。富贵功名分中有，勿令仗马愧廷鹓。半生共饮西江水，草木由来臭味同。交臂便同鸿燕社，论心不隔马牛风。君方鸣佩趋双阙，我自烧车延五穷。景倩仙尘凝望处，为言驿骑莫匆匆。"}