{"id":"566203","title":"奉题赵王思训楼一首","dynasty":"明","author":"黄省曾","text":"上国巍楼建，凌云在邺阳。宝山通雾满，金水接源长。八绮龙文焕，层飞凤綵张。训言恭列圣，思绎羡英王。孝屐臻乌瑞，仁衿洽苇芳。处宫为善乐，藩室服儒光。作弁瞻虞镜，于修入孔堂。竹书千里至，藻撰九隅扬。湛宴西园迈，耽经北观行。设筵留卜夏，拥彗得田方。陟览河山谧，登居草木康。维城真足倚，永翼帝图昌。"}