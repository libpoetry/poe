{"id":"996664","title":"次韵和答孔毅甫","dynasty":"宋","author":"黄庭坚","text":"鹏飞鲲化未即逍遥游，龙章凤姿终作广陵散。湓浦炉边督数钱，故人陆沉心可见。气与神兵上斗牛，诗如晴雪濯江汉。把咏公诗阖且开，旁无知音面墙叹。我今废书迷簿领，鱼蠹笔锋蛛网砚。六年国子无寸功，犹得江南万家县。客来欲语谁与同，令人熟寐触屏风。窃食仰愧冥冥鸿，少年所期如梦中。江头酒贱樽屡空，南山有田岁不逢。相思夜半涕无从，千金公亦费屠龙。"}