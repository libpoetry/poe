{"id":"1105868","title":"和彦时兄腊雪六首","dynasty":"宋","author":"王之道","text":"不耕何敢叹无囷，多谢先生早见倾。望岁比同伤再潦，逢年今共快三霙。光凝夜旦千山晓，势合高卑万壑平。坐想袁安门未扫，洛阳谁复念孤茕。一洗乾坤不动尘，瑶台银阙斗清新。齐腰欲究安心法，乘兴当为访戴人。晔晔寒江归钓艇，丁丁虚谷动樵斤。二诗远比幽兰胜，击节悬知众所宾。敢以箪瓢傲廪囷，撇醅聊复笑还倾。为言空腹朝搜句，不觉寒窗夜集霙。泽浃寰区成地富，光生蓬荜见天平。预占有岁从今始，廊庙何忧不及茕。瑶林交映出风尘，便觉寒门气象新。莫讶窗前群噪鹊，须怜江上有归人。抛砖已喜来荆璞，斲垩无劳运郢斤。坐拥红金饶大嚼，一时高会幕中宾。厌闻饥雀噪空囷，犹喜茅斋未遽倾。屑玉岂劳青女送，飞花聊混白云霙。预占岁稔矜祥旧，不择贫家荷施平。早晚林梢挂寒日，为回和气慰饥茕。举首西风漫障尘，清无纤翳六花新。谢庭拟似吟飞絮，洛浦飘飖见丽人。漏箭不知楼外晓，觥筹先发坐中春。兔园盛集应难继，空想当时主与宾。"}