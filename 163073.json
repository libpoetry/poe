{"id":"163073","title":"归朝欢·山下千林花太俗","dynasty":"宋代","author":"辛弃疾","text":"山下千林花太俗。山上一枝看不足。春风正在此花边，菖蒲自蘸清溪绿。与花同草木。问谁风雨飘零速。莫怨歌，夜深岩下，惊动白云宿。病怯残年频自卜。老爱遗编难细读。苦无妙手画於菟，人间雕刻真成鹄。梦中人似玉。觉来更忆腰如束。许多愁，问君有酒，何不日丝竹。"}