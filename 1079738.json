{"id":"1079738","title":"画马图","dynasty":"宋","author":"吕本中","text":"平沙远草春未生，万木夜起争悲鸣。秋云欲坠都护垒，急雪暗下屯田营。胡人却走畏深入，汉家飞将已云集。此时一马直万钱，陇右河湟更供给。边尘净尽今百年，万马潦倒西风前。天生骏骨例艰阻，是处雕鞍蒙受怜。君家九幅开新帐，欻见腰袅华堂上。长鞭不用羁络远，雾縠云罗倚惆怅。高旌袅袅霜露微，苜蓿得雨连山肥。同时战士今不归，曹霸弟子能神奇。毫端妙处君得之，驽骀往来空尔为。"}