{"id":"689364","title":"赠欧桢伯","dynasty":"明","author":"佘翔","text":"罗浮石室采幽芳，吏隐何年入帝乡。六馆传经秦博士，两都作赋汉仙郎。干将剑在寒牛斗，建业台孤下凤凰。不识周南留滞者，几回起草奏明光。十年欧冶梦中豪，剑气今看北斗高。合浦双珠探照乘，曲江一赋壮观涛。燕台索骏元千里，汉署含香已二毛。多少风尘沦落者，谁携绿绮向君操。"}