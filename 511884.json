{"id":"511884","title":"赠清贫长老","dynasty":"明","author":"童轩","text":"黄金沙界名净土，中有僧为持教祖。说法能超最上乘，常感天花向空舞。禅关尽日白云封，为爱疏闲似远公。秋雨凉蝉三径叶，夕阳归鸟一声钟。支颐夜坐林间石，白月清潭了无迹。问师戒腊今几何，笑指青松数千尺。有时聚石来讲经，石头尽点如有闻。有时浮杯去渡海，踏碎万顷玻璃云。归来清梵维摩室，何用区区九年壁。降龙解虎人不知，惟有闾丘老人识。"}