{"id":"520596","title":"任月山九马图歌","dynasty":"明","author":"祝允明","text":"古人颂马自鲁駉，杜诗尤胜伯乐经。近代画马称曹韩，后来独数李龙眠。世无神手有神马，眼底谁能分造化。邹阳示我轴有咫，惊绝纵横电光起。定观始识任都水，马后金声出吴李。房星九点光殷殷，天文地类相斓斑。龙媒无种世亦产，何必置牝宛代间。于今不乏十二闲，如此久堕文书寰。前年禦戎急刍骑，何不引此踏贺兰。呜呼九骏安得归龙班，一匹可以当三千。吾言亦能道塞渊，尔尚伏枥吾何言。"}