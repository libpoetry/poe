{"id":"203788","title":"贺新郎·忆昔同时召","dynasty":"宋代","author":"王迈","text":"忆昔同时召。正青山、亲提玉尺，量材廊庙。当日班行比元祐，北玉西珠照耀。一转首、宫商移调。君自乌台登骑省，觉精神、风采增清峭。数贤者，一不肖。酒酣耳热惟长啸。便翩翩、辍班荷橐，一麾闽峤。堪笑狂生无用处，垂老云耕月钓。这富贵、非由人要。畴昔评君如玉雪，好然、琴鹤风尘表。清献後，又有赵。"}