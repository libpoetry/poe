{"id":"768637","title":"西河 寄席珍","dynasty":"清","author":"沈皞日","text":"烽火盛，郁孤愁系孤艇。故人劝我下轻帆，雪窗痛饮。别来碧树涨春云，横塘风露吹醒。年时事，谁暗省。小楼昨岁曾凭。载将歌舞莫愁湖，鲤沉字锦。敞银屏、深院唤张秾，滴搓词句酥粉。而今烟柳断浦净。剩离情、庭满花影。鬓发灯前还认。看醉乘画舸，依然清兴，莫待丹枫吴江冷。"}