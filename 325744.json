{"id":"325744","title":"酹江月·连环龙雀","dynasty":"清代","author":"张景祁","text":"连环龙雀，甚斑花剥紫，英铓如旧。要与乾坤平浩劫。青海磨铜时候。光弼靴中，霁云席上，血洒屠鲸手。楼兰未斩，白虹惊看躔斗。当日刑马鏖军，蛟门月黑，横槊空支守。想见戎衣斜压处，肝胆一身能剖。碧葬遗冠，金寒佩玦，两字成忠寿。风生霜鞘，壁间犹作腾吼。"}