{"id":"679897","title":"九日寄琴乐家兄","dynasty":"明","author":"陈煇","text":"佳节岁希遇，良会人罕同。况逢九日一延赏，兄弟不得相追从。凉风萧萧送飞雨，独闭高斋向荆树。断雁声悲落木秋，寒鸦影度残阳暮。去年此日登高台，邻霄眺望形神开。酒酣倒帻醉起舞，长江浩荡天风来。念此使人恋携手，骨肉伤心重回首。拂石空歌白雪吟，开尊惭对黄花酒。始知行乐多暌违，眼中不见令心悲。秋来更欲一登眺，赢得潺湲泪满衣。"}