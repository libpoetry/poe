{"id":"109744","title":"沁园春·问讯故园","dynasty":"宋代","author":"雷应春","text":"问讯故园，今如之何，还胜昔无。想旧耘兰惠，依然葱蒨，新栽杨柳，亦已扶疏。韭本千畦，芋根一亩，雨老烟荒谁为鉏。难忘者，是竹吾爱甚，梅汝知乎。茅亭低压平湖。有狎鹭驯鸥尚可呼。把绛纱准拟，新官到也，寒毡收拾，贱子归欤。略整柴门，更芟草径，惟有幽人解枉车。丁宁著，与做添棋局，砌换茶垆。"}