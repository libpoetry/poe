{"id":"689743","title":"题道士青山白云图","dynasty":"明","author":"张以宁","text":"仙馆白云封，青山第几重。道人时化鹤，巢向最高松。长爱青山好，行行入翠微。今朝山顶上，下看白云飞。行到溪源尽，青山无俗氛。道人拈铁笛，吹起满川云。只道溪源尽，遥闻钟磬音。却寻流水去，行尽白云深。云气晓来浓，前山失数峰。道人夜作雨，呼起碧潭龙。林秋红树出，溪晓白云多。此景江南有，江南今若何。"}