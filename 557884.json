{"id":"557884","title":"送林宗敬","dynasty":"明","author":"张弼","text":"阊阖门开日初晓，紫殿彤楼彩云表。曲江花簇东风春，燕支雪瓣玉精神。跃马看花花共笑，袍剪宫罗花压帽。锡宴琼林绣幄张，翠舞珠歌斗艳阳。鲸吸黄封三百瓮，沈酣不忘天恩重。聚首皆言图报难，微瑕纤类汗人颜。更敕锦衣还故国，傍人争认登瀛客。五色新裁莱子衣，捧觞调膳舞春晖。舞罢还将旧书读，鞭霆驾风追往躅。归朝溥作王家霖，大慰四海苍生心。"}