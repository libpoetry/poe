{"id":"1239541","title":"袁州有警不见舍弟銈消息","dynasty":"元末明初","author":"郭钰","text":"客行何仓皇，挽衣问消息。答云避寇初，元戎先我出。峨峨宜春台，烈火半天赤。双龙蓄云雨，不救烟焰赫。城中千万家，大半歼锋镝。前者见令弟，少髭而白皙。语语达人情，谋身岂云失。间道苟无虞，生死候明日。仓卒弃吾儿，君弟我何及。挥手谢客行，奋飞恨无翼。复恐老亲闻，黄昏掩残泣。"}