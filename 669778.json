{"id":"669778","title":"白头","dynasty":"明","author":"李攀龙","text":"青如雪中柏，凿如水中石。自君有两意，事事非畴昔。畴昔共绸缪，何尝不胶漆。今日不胶漆，明日即参商。东西大道上，车马遥相望。新人此一时，故人彼一时。难将故人意，持与新人知。非不结同心，人情中道还。白头百年期，岂作斗酒间。云汉何绳绳，星宿何累累。意气一以失，黄金不可为。决如溃防川，绝如蹶张弦。有亲相推与，无亲私自怜。"}