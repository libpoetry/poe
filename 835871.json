{"id":"835871","title":"百字令 次前韵，和深中","dynasty":"清末民国初","author":"陈祖绶","text":"江心捧出，又月明、今夜镜中人记。怎样秋颜寒又瘦，年似此宵还几。三匝飞乌，孤拳作鹭，无数征袍泪。风潮力大，一场鏖战兵戏。除却蜡炬不烧，蛮笺未写，梦也和愁寄。最在凤凰台上过，没处觅清凉地。铁笛横吹，铜琶侑酌，定满咸阳市。剑光如雪，旧痕磨缺题字。"}