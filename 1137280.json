{"id":"1137280","title":"补史十忠诗 其十 四川制置使知重庆府张公","dynasty":"宋末元初","author":"刘埙","text":"坤维拓提封，形胜古天府。血战五十秋，零落馀八柱。江南传箭急，谁暇此回顾。落日古渝城，杖钺乃甚武。天东甑虽堕，吾自强支拄。渡泸躬讨逆，归来战弥苦。萧条下夔门，机阱伏中路。咄咄快敌仇，谁欤掩抔土。哀哉关西雄，国亡犹不负。同时督军将，腰金插双虎。"}