{"id":"1224538","title":"发通州至小直沽","dynasty":"元","author":"柳贯","text":"十年鞍马中，释去理归楫。江光来娱人，似与我意惬。疲劳省前痛，欢喜获新接。念当有行初，苟志在怀牒。何期腰间组，爵等遂凌躐。外虽被宠荣，内实惧颠跲。以兹恋阙情，益欲务修业。清霜弄晚信，老树见留叶。沽河漳潞交，冰水尚可涉。急桨追南鸿，直不数旬浃。梅花定迎笑，粲粲光生颊。远游忘贱贫，吾宁负吾铗。"}