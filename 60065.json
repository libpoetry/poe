{"id":"60065","title":"大同江口舍舟而涂抵樊昌四十里纪实","dynasty":"明代","author":"魏观","text":"扁舟畏风涛，上马遵大路。马喜大路平，骞然欲驰鹜。手疲两足痛，纵逸恐颠仆。呼奴执其辔，控驭使徐步。前村望烟火，稍远得农扈。蔬笋兼可求，午膳爰不误。少顷闻病翁，叫出蓬首妇。妇出拜且言：&ldquo;穷苦日难度。夫远充民兵，儿小当递铺。翁病经半年，寒馁缺调护。军需未离门，活计不成作。荒山要收丝，荒亩要输赋。诛求里长急，责罚官府怒。近来点弓兵，拘贫放权富。迫并多逃亡，苍黄互号诉。左右三五家，春深失耕务。纷纭下牌帖，勾捉犹未杜。&rdquo;所言尽真悉，俾我心骇怖。兹行事咨询，拯恤惧迟暮。州县嗟匪才，琐屑诚可恶。丧乱民瘼深，君王重忧顾。所以谕旨勤，赤子相托付。民为邦之本，绥抚在完固。胡为重敔剥，上德阻宣布。明当抗封章，为尔除巨蠹。"}