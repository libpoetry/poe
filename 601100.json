{"id":"601100","title":"九仙山","dynasty":"明","author":"黄器先","text":"昔年去看山，手扳万仞如飞猿。今年去看山，循循咫尺如蚰蜒。彭殇老壮真倏忽，安得在世尝酡颜。武彝天寿皆往昔，九仙户牖反泫然。为因兹山禀神秀，天池绝顶吐涓涓。昆仑瑶池此渗液，星宿下注基流元。腴田绘地来灌溉，琪枝琳草殊翩翩。高比泰华耀南极，俯视南溟如杯盘。九仙列坐九拳石，团团似挹池之边。樵竖相传每如此，名称至今雄九仙。青龙玉华皆子姓，神姿异骨得奇权。上游飞驰作门户，回环百里分墙垣。日月风雷悉经此，飞鱼宿豹藏般般。昔年宅兆居其下，尝欲祭海先河源。偶修郡志乃搜入，招提亦与记灵园。灵台灵沼半天上，巀嶭畏忌劳间关。非疑四愁在此处，何因平子发之叹。盖由宿昔好奇胜，功名不慕慕游山。襄阳冠盖不愿往，愿从庞公采药还。而今老病在山下，抱朴松风听之间。帘泉石楼不可到，安不泪下如流泉。于戏，天地可望不可即，谩期两腋习习生风翰。"}