{"id":"789214","title":"念奴娇 癸未除夕用前韵","dynasty":"清","author":"王策","text":"萧然此夜，到床头破历，也为陈物。分岁吴风传故事，腊酒清香靠壁。天竹丹珠，水仙金盏，梅点晴梢雪。胆瓶相对，卓哉吾友三杰。坐看灯下儿童，争梨觅枣，笑语深宵发。尔庆增年侬减岁，多恐修名易灭。有愿难如，无呆可卖，愁秃盈颠发。且图酣睡，觉来明岁正月。"}