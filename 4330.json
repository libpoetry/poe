{"id":"4330","title":"送郭六侍从之武陵郡","dynasty":"唐代","author":"刘长卿","text":"常爱武陵郡，羡君将远寻。空怜世界迫，孤负桃源心。洛阳遥想桃源隔，野水闲流春自碧。花下常迷楚客船，洞中时见秦人宅。落日相看斗酒前，送君南望但依然。河梁马首随春草，江路猿声愁暮天。丈人别乘佐分忧，才子趋庭兼胜游。澧浦荆门行可见，知君诗兴满沧洲。"}