{"id":"1065706","title":"次韵少蕴移竹于贾文元园二首 其二","dynasty":"宋","author":"苏过","text":"我公经纶手，胡为试盘根。忠言与嘉绩，有后期臧孙。胸中五千卷，三岁不窥园。种德如川增，源深自潺湲。遽辞承明庐，出备诸侯藩。仁风被草木，已觉棠阴繁。此君况手植，伴公读书轩。未须劳越吟，寓目聊江村。群豪争吐奇，和诗相劝敦。愧无峥嵘句，往继火陆浑。"}