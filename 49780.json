{"id":"49780","title":"奉寄太师成国朱公二十八韵","dynasty":"明代","author":"王穉登","text":"先帝垂衣久，元公翼戴长。宵庐明月殿，晓卫白云房。赐马行长乐，看花宿未央。常陪五畤祀，独奉万年觞。出入钩陈侧，驰驱太乙傍。几株温室树，廿载御炉香。不离芙蓉苑，频经蕙草芳。列管分虎旅，对陛和龙章。剑履还家涩，头须下直苍。佩图朝少主，读策感今皇。旧抱弓如月，重添戟是霜。首先迎玉辂，身自扫明堂。金匮山河誓，丹霄日月光。太师姜吕望，尚父郭汾阳。爵已无前列，班惟有末行。岂徒居紫闼，兼以业青箱。虞令称书监，穰侯号智囊。十经归甲乙，百氏属低昂。仆本蓬蒿士，萧然薜荔裳。上书三寸舌，丁第九回肠。鹦鹉为时忌，蛟龙且自藏。人嗔杜甫傲，公许祢衡狂。惜别歌杨柳，临歧赠鹔鞿。星辰从此隔，云汉永相望。鱼腹何迢递，鸿飞亦渺茫。渡淮寻漂母，入楚问韩王。裘重苏秦辱，金空陆贾装。不知麟阁上，可更忆沧浪。"}