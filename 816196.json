{"id":"816196","title":"常理斋殉节诗","dynasty":"清","author":"阎学淳","text":"巴西妖气夜传烽，抗节真推一世雄。再拜重围臣力竭，回头双阙主恩崇。黄沙碧血蚕丛外，白骨丹心马革中。蜀国黎民馀痛在，年年泪洒战场风。遗像萧然江上祠，清流终古照须眉。枫林落月飞元鹤，石栈天梯叫子规。薄宦生涯存缥帙，佳儿名望重金闺。千秋论定銮坡笔，不愧当年读史时。"}