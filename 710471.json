{"id":"710471","title":"江夜听蜀僧弹琴","dynasty":"明末清初","author":"王鸣雷","text":"春江江水连江陌，月照行舟送行客。蜀僧弹我绿绮琴，能使一声江水白。一弦韽韽迟流云，再弦低似曲中君。复有六弦七弦遍，冷冷万象散幽沉。忽续忽断声离澌，枞枞楚楚纷横披。错落千珠满客耳，前听后听回回喜。倏尔夜色失天河，空馀江水微微波。昨宵东院琵琶起，琵琶声调那足比。自是心远意象偏，客里静尽闻如此。促舟幽人坐抱膝，听之数起卧还立。移舟更傍水东头，西洲将有蛟螭泣。"}