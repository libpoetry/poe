{"id":"1108581","title":"和乡侯灯夕六首","dynasty":"宋","author":"刘克庄","text":"老去逢春尚怯寒，牛衣那得傍鳌山。莫陪画隼行穿市，姑对囊萤坐闭关。昔听仙韶游帝所，今披宫锦谪尘寰。溪村可是无风景，几点渔灯照碧湾。侯拥双旌舞两骖，应怜一叟卧周南。插门仅有一枝柳，照水全无万椀柑。藜去似知瞳子眊，梅开且向鼻端参。铃斋诗句兵厨酒，浅酌微吟意已酣。榾柮通红未辟寒，病身无异著囚山。俊游与众聊同乐，欢事于侬了不关。一霎莲华开陆地，十分桂影洗瀛寰。朝家若访玄真子，知在清溪第几湾。颇闻珠履从騑骖，士女憧憧忘北南。墨客共延素娥桂，鳏翁未遗细君柑。坐窗书癖惟孤炷，森戟诗豪且细参。输与邻村垂白叟，卖薪归去已醺酣。街鼓鼕鼕霜月寒，冶游夹道拥如山。衡门谢客孤吟过，铃阁忧民一念关。变赤地馀成佛国，望红云处隔仙寰。华灯收了霏微雨，最好耘田更钓湾。传呼铃下戒舆骖，清晓牙旗过水南。一瓣预祈今岁稼，两枚不受郡人柑。端门侍辇公修觐，禅几传灯我饱参。童子归谈城内事，遨头诗好众宾酣。"}