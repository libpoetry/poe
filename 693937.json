{"id":"693937","title":"姑苏钱塘怀古诗次韵六首","dynasty":"明","author":"陈汝言","text":"吊古上灵岩，日暮下琴台。萧萧红叶落，采香人不来。鸱夷称得计，句践亦尘埃。吴宫事已远，王珣宅亦无。山鬼话亡国，松关夜相呼。白露泣红兰，青灯照碧芜。荒丘坏古隧，言是孙策墓。墓草生辉光，零零泫清露。想当立国时，英雄称独步。南渡中兴日，君臣此建都。共愤太宰谗，子胥终见屠。武穆何由死，欲听延秋乌。国亡乔木在，鸟鸣自关关。人随归雁远，春从沙塞还。怨别惟宫柳，长条复谁攀。山僧讲经地，玉辇昔曾行。寝殿野花落，空岩云气生。败亡犹得士，千古让田横。"}