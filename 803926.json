{"id":"803926","title":"度赤金峡","dynasty":"清","author":"洪亮吉","text":"兹山多赤云，石石悉灵异。冥濛当月午，宝气烛天地。丹砂亘南北，碧涧分巨细。绝顶辟石房，玲珑逼天际。青羊及驯鹊，一一向空睇。稍南盘一径，石古路如砌。森森女娲庙，客户竞私祭。儿童聚乡塾，师出尽儿戏。黯黯神烛昏，脂车作行计。回坡何杂沓，足滑沙石腻。出峡月已高，惊闻鼓声沸。"}