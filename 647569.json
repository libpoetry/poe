{"id":"647569","title":"题王仲远东郭草堂","dynasty":"明","author":"王汝玉","text":"百花洲上花全落，绿水逶迤带烟郭。郭东茅舍是君家，千顷湖光秋寂寞。长年无事掩閒扉，欲远人间是与非。西望吴时旧台榭，绮罗空逐綵云飞。白蘋波上凉风起，菰米炊香莼菜美。沿月乘流几忘还，钓船横放芦花里。知君与世渐忘情，不羡金门大隐名。我欲敲门一相访，沧浪同泛濯尘缨。"}