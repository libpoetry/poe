{"id":"694464","title":"偶阅岳季方题商山四皓图次韵","dynasty":"明","author":"陈献章","text":"道穷夫子不东周，历世纷纷讲智谋。四老若将三杰比，真成饮水胜封侯。水墨谁将画此图，山人搔首看卢胡。花水诸峰流落尽，白云犹为隐屠苏。虎困龙疲战两间，孤标千丈起商颜。不将老眼看人世，肯为留侯误出山。定惠安刘理不难，紫芝歌已动长安。试将脚色从头看，高祖如何敢溺冠。"}