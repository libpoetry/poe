{"id":"103068","title":"叙两会事戏寄刁景纯学士","dynasty":"宋代","author":"梅尧臣","text":"东家红梅开出墙，墙西女儿学新妆。春风引客白日长，天河绿水浮鸳鸯。摘花赠渠到渠处，更问鸳鸯寄声去。昨日吴郎坐上时，袖中小字鸳鸯付。酒虽入唇不能醉，醉得人心是朝暮。朝愁衾枕旧薰香，暮愁霰雪飘如絮。听他双韵舞伊州，舞彻夭妍不转头。众人笑语曾不语，肠作车轮一万周。屈节请还无甚媿，当时麈尾自驱牛。"}