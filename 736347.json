{"id":"736347","title":"登小孤山","dynasty":"清","author":"陈大章","text":"蜀江万里浮鸿蒙，洞庭势峡彭蠡雄。小孤突起插天半，百川砥柱为之东。磴道虚无动寒色，渔舟一叶傍绝壁。蛟鼍正昼吼风霾，泱漭孤云天地白。参差楼观丽朝霞，绣鞶珠箔颜如花。阴岩咫尺蓄雷雨，怪树千岁盘龙蛇。吴楚雄关此第一，折戟沉沙莽萧瑟。凭阑决眦倚半酣，尽卷乾坤入诗笔。隔江清霭有彭郎，银河带水遥相望。舟师招手闻绝叫，急趁南风过马当。"}