{"id":"686680","title":"哭天瑞","dynasty":"明","author":"边贡","text":"六尺长身一瘦筇，天涯随处寄行踪。牛冈旧卧留双穴，龙脉新分定几峰。茆舍敢来天子问，布衣还许上公封。独怜叔亮千年冢，漠漠青莎鸟迹重。万里投荒未死身，贾生今是老成人。五经不尽青灯夜，一简空馀綵笔春。何事天公偏厄道，无情河伯枉称神。平生知己如君少，莫怪临风泪满巾。浮云天际望悠然，岭徼归来又六年。一癖已成吟更苦，五穷不去守逾坚。周家风月襟怀里，范老江湖涕泪前。却怪别知无一字，也应遗恨向重泉。百年豪气未消磨，北骑南航苦更多。恋阙有怀随口出，乞祠无计奈身何。山连巴蜀云层瘴，春入潇湘水漫波。最是游魂招不得，隔江愁听楚人歌。"}