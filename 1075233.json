{"id":"1075233","title":"择之得鹿割鲜见饷以诗为谢","dynasty":"宋","author":"周紫芝","text":"潘郎尉居巢，月止万钱俸。遥怜寒孟郊，午食勤夜诵。空庖无鸡豚，敢设亚父供。如何得伊尼，割鲜勤远送。老夫极惊喜，儿曹亦嘲讽。悯我太常斋，此意君良重。饥肠罄一饱，状若蹲鸱冻。茅檐坐局促，山禽听晓哢。安得随少年，短衣飞挽鞚。烧野得惊麋，即之那忍纵。呦呦寒声微，麌麌一矢中。聊复从左盂，猎我江南梦。"}