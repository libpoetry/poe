{"id":"536553","title":"初至登州就台小憩","dynasty":"明","author":"王世贞","text":"陆走费轮蹄，暑征困衣领。浃旬嵎夷造，乃使烦虑屏。税微公牍简，讼折人吏静。海气蠲夙苛，山风荐微冷。庭葵悄然落，小雨殢远景。篇留浩荡域，酒引无何境。卧起俱所适，低回发沈省。彼烦焉终却，此逸宁遂永。窃禄在牵丝，援阶类汲绠。颜腼久京洛，心掩谈箕颍。千石幸未踰，吾其从小邴。"}