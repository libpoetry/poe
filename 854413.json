{"id":"854413","title":"虞山","dynasty":"宋","author":"方信孺","text":"西风搅桂树，落日明枫林。游子怀归期，予悲渺登临。虞山一何高，湘水一何深。英皇仅枯冢，寂寞薰兮琴。我欲奏古曲，俗耳更哇淫。古器不可见，聊作相思吟。相思长相思，相思无古今。一歌众鸟听，再歌万籁喑。推手君勿歌，有酒且孤斟。落落此时意，寥寥千载心。五弦毋庸绝，四海谁知音。"}