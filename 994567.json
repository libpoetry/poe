{"id":"994567","title":"绍熙庚戌十月偕赵仲宗舜和潘谦之曾鲁仲游九峰芙蓉寿山纪行十首 其七 十一日早登灵洞岩","dynasty":"宋","author":"黄干","text":"寒岩突兀山之阿，足履危磴攀藤萝。岩下清泉响环佩，岩前古木交枝柯。当中洞门忽开豁，上有石屋高嵯峨。乾坤开关已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏仍高歌。"}