{"id":"53558","title":"和沈公路除夕元旦诗","dynasty":"明代","author":"唐时升","text":"己未除夕家家守岁共欢然，明日相过又问年。金剪夜深犹缀彩，布衾春暖欲除绵。儿童置祭酬诗稿，店舍携灯索酒钱。寄语闭关高卧客，阳和入骨病应痊。庚申元旦漫说东郊物候新，江城冬半已阳春。旌旄合队争穿市，粉黛生香欲染人。日暖游鱼蘋叶舞，烟藏语鸟柳条匀。遥知玄晏先生坐，百轴缣缃正绕身。辛酉元旦长安十丈马头尘，曾向朱门隐逸民。岁月屡迁空有舌，风流凋谢若亡唇。重阴尚远芳菲节，淑气先凭曲米春。暗忆当年车马客，只今同作白头人。辛酉除夕二首雨中街鼓不闻声，屡望东方尚未明。此夜已知阳道长，频年难见泰阶平。相逢父老忧加赋，欲遣儿曹出践更。豺虎纵横愁道路，东南处处急征兵。"}