{"id":"834093","title":"高阳台 寄张荫庐，即用其志归赠内韵并原调，时张在白香湖","dynasty":"清末民国初","author":"易顺鼎","text":"笛尾携凉，篷腰束暝，半江离色平分。桃叶归来，嫩红销尽湘裙。蛮山剩对孤花在，瘦东风、吹不成春。黯消魂。十载清愁，细与莺论。白湖烟水都梁月，写词仙别后，无恙唫身。话雨年华，依然酒冷镫昏。珠帘休问扬州梦，怕妆台、有个人嗔。渺停云。寻到天涯，一角楼存。"}