{"id":"702494","title":"大坂往返得诗十绝 其一 观文公与内弟程允夫手书真迹","dynasty":"明","author":"程敏政","text":"渊源家学重师生，中表姻亲本弟兄。物是人非三百载，一缄残墨两含情。百代乡邦有此翁，每于青史叹遗忠。片言只字须珍护，留取高风配鲁公。前人往往爱钟王，才落霜毫趣便长。颇怪一时文翰谱，风流犹欠李云阳。倒峡词长立意精，几凭春雁寄都城。相闻十载今相见，一夜论文及四更。洗马文章举笔成，可人能尽抑斋名。小楼对酌几忘味，无限停云万里情。大坂溪头寝庙开，端公香火百年来。一时孙子能绳武，豸绣同登内外台。午夜虹光烛斗寒，人间惊得御书看。当时未定君臣礼，想见先皇创业难。满架遗书墨尚新，立言真不愧先民。后生学问曾何似，也作青宫辅导臣。君从城郭几时还，知我肩舆夜过山。多谢有情思晤语，五更追送到溪湾。汪口人家鸡乱鸣，一樽那尽故交情。门前溪水能相送，随我西流直到城。"}