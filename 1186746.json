{"id":"1186746","title":"险竿歌","dynasty":"唐","author":"顾况","text":"宛陵女儿擘飞手，长竿横空上下走。已能轻险若平地，岂肯身为一家妇。宛陵将士天下雄，一下定却长稍弓。翻身挂影恣腾蹋，反绾头髻盘旋风。盘旋风，撇飞鸟，惊猿绕，树枝袅。头上打鼓不闻时，手蹉脚跌蜘蛛丝。忽雷掣断流星尾，矐睒划破蚩尤旗。若不随仙作仙女，即应嫁贼生贼儿。中丞方略通变化，外户不扃从女嫁。"}