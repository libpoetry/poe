{"id":"1118674","title":"感怀四首","dynasty":"宋","author":"陆游","text":"老病与世绝，屏迹三家村。我居一何陋，举手屋可扪。客至不能迎，坚坐度朝昏。一窗修竹下，超然傲羲轩。外物自变迁，内景常默存。黄流不注海，浩浩朝昆崙。妙道本自得，至言初不烦。功成出绪馀，犹足康黎元。卜居镜湖上，一庵环翠屏。竹林藏谽谺，岭路蟠青冥。鶱腾立奇石，崭绝瞻危亭。车马虽扫迹，猿鸟与忘形。我行半九州，蹋尽芒鞋青。岂知雪满鬓，于兹敞云扃。丹砂收箭镞，茯苓斸人形。辽天渺归鹤，一瞬三千龄。平生喜栽花，赖以娱寂寞。小园财一亩，粲粲万跗萼。典衣买紫桂，辍食致红药。阡眠香草茂，掩苒烟柳弱。踏雨探花开，障风畏花落。虽惭童心在，终胜尘事缚。今日疾稍间，天气亦清廓。啼鸟寒不归，可以侑吾酌。残年迫衰谢，婴疾归乡枌。诸贤渡江初，总角幸有闻。才非楚倚相，亦能读典坟。夫岂或使之，后死与斯文。世儒凿户牖，道术将瓜分。孤陋守一说，百氏殆可焚。后来岂无人，鼻垩谁挥斤。巍巍贞观治，房魏出河汾。"}