{"id":"1072478","title":"庐陵行","dynasty":"宋","author":"王庭圭","text":"庐陵地控虔与洪，孤城斗绝吴楚东。连年贼兵塞官路，烽火照夜旌旗红。治中来时正逢此，自请按行山谷中。禾州吉水方震动，缚取两渠来衅钟。凶徒披靡拜麾下，愿持田器为良农。凯歌归陈破贼状，捷书飞入甘泉宫。甘泉侍臣知姓氏，天子往往闻其风。谓当到阙问边事，边上如今尘不起。但把长笺造凤栖，莫说渡河挑马棰。此公淹久佐一州，安用州民遮道留。州中老人错料事，此公行立螭坳头。"}