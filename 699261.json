{"id":"699261","title":"寄于彦成","dynasty":"明","author":"袁华","text":"欲采蘋花遗所思，玉山山中秋日迟。遥天孤鸟没苍霭，急雨大鱼飞碧池。握手过溪当此夕，攒眉入社定何时。独怜满地干戈起，对酒毋烦重赋诗。方塘如鉴净无波，花气生香雨乍过。河汉露凉星斗湿，江湖水落雁鸿多。不辞归隐在松菊，莫遣移文裂芰荷。安得手招笙鹤侣，会稽山里听笙歌。"}