{"id":"555073","title":"寿高都宪父母七十","dynasty":"明","author":"黄仲昭","text":"贵溪之山凌紫虚，一双彩凤山中居。呼吸三气吞华腴，翱翔千仞超尘污。从教沧海成丘墟，雄鸣雌应长康娱。孕秀还生瑞世雏，九苞文彩春华敷。朝阳碧梧千万株，春风满地阴扶疏。凤雏高飞栖碧梧，长鸣喜听谐笙竽。好音终始期不渝，唤回四海为唐虞。双凤之心当益愉，遐龄应与乾坤俱。"}