{"id":"567296","title":"过项羽故宫","dynasty":"明","author":"徐渭","text":"黄楼西畔徐州治，西楚当时作都处。尚馀一半长荆蓁，今作州仓积官米。伯图巳自足奢豪，正好将金贮阿娇。如何拓土为宫室，不及咸阳一夕烧。岂是鉴秦等殷夏，或因争战无閒暇。一朝泪尽帐中人，千古波沉台上瓦。独破秦师无一人，亲将隆准放鸿门，英雄绝世无等伦。牧羊之子一竖耳，谁遣黄袍拥在身，一为放弑蒙恶名。总有奇勋不可赎，黄须判吏持大狱。噫嗟嗟，每当读史为三覆。"}