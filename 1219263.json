{"id":"1219263","title":"江乡捕鱼图","dynasty":"元","author":"郑元祐","text":"人言东坡谪居海上时，顾见渔钓之家乐嬉嬉。问其生涯、烟波万顷舟一叶；问其日给、虾蟹小鲜日三炊。有时大鱼入网即沽酒，有时顺风张帆即解维。不知朝廷尊严，百官侧枕听鸡起；不知行役戴星，出入世途愁险欹。篷窗齁齁子女睡，竹笛呜呜朝暮吹。坡闻其言惨不乐，我身何有恒百罹？瘴海南浮天接水，家乡往往梦见之。何如此渔者，生不触祸机。粗衣粝饭既饱暖，高盖大马空奔驰。我观此图重叹息，无乃有似，坡翁所见画入无声诗。金绯贵官一射猎，渔钓江湖劳梦思。投毫写图意可见，一舸秋风双鬓丝。"}