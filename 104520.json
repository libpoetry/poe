{"id":"104520","title":"送石昌言舍人使匈奴","dynasty":"宋代","author":"梅尧臣","text":"燕然山北大单于，汉家皇帝与玺书。持书大夫腰金鱼，飞龙借马出国都。胡沙九月草已枯，草上霜花如五铢。白裘貂帽著不暖，莽莽黄尘车欵欵。野庐边月出陇来，风静天遥鴈声短。闻到罽庭尤苦寒，译言揉耳不讥弹。公於是时已观礼，踏雪再拜辞可汗。"}