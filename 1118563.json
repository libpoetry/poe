{"id":"1118563","title":"出游归卧得杂诗八首","dynasty":"宋","author":"陆游","text":"江天缺月西南落，村路寒鸡一再鸣。自笑此身羁旅惯，野桥孤店每关情。江村何处小茅茨，红杏青蒲雨过时。半幅生绡大年画，一联新句少游诗。眼明未了观山债，力在犹能涉水行。莫笑轩然誇老健，身存终胜得浮名。壮岁经春在醉乡，老来数酌不禁当。正须独倚蒲团坐，领略明窗半篆香。儿扶行饭出柴扉，伛偻方嗟气力微。道侧偶逢耘麦叟，倚锄闲话两忘归。久读仙经学养形，未容便应少微星。一枝新锻金雅觜，更向名山斸茯苓。荠花如雪满中庭，乍出芭蕉一寸青。老子掩关常谢客，短蓑锄菜伴园丁。晚交数子多才杰，谁肯频来寂寞乡。但寄好诗三四幅，绝胜共笑亿千场。"}