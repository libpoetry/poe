{"id":"1111166","title":"送禹之皋之舅赴调二首","dynasty":"宋","author":"许及之","text":"我是次公门下客，登龙因许与乘龙。只今击柝从关吏，渐可扶犁作老农。莫报黄垆埋白玉，满看清庙列金钟。二难自是从来誉，勉事功名定亢宗。九年清梦落鸣珂，尊酒相逢奈乐何。但恨醉人成谬误，莫嗔惊汝感摩挲。行装忽指吴门道，别意今随楚水波。若访水仙逢处士，为言新句苦无多。"}