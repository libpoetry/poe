{"id":"692653","title":"羊城示同志","dynasty":"明","author":"杨起元","text":"茫茫岭海，秀毓文明。光天帝德，暨我苍生。将无往哲，作我仪刑。往哲伊谁，遗编可稽。由来太音，其声孔希。按谱操弦，听者以疑。嗟予昏昏，幼诵古文。日迈月征，四十无闻。诸子我从，惭赧何云。予虽寡陋，尚幸师友。诲我道真，信吾固有。愿言与子，是图是究。物备诸身，道不远人。简则有功，易则有亲。纤毫费力，尚隔一尘。惟尽乃心，始知乃性。卤莽灭裂，惟学之病。甘为夷稗，岂曰无竞。"}