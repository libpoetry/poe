{"id":"1068844","title":"送韩存中侍郎赴随州","dynasty":"宋","author":"张扩","text":"昔时公卿门，一饭日三吐。末流士自弃，此道久如土。韩公昌黎裔，乐善从其祖。低头拜东野，举颈望杜甫。今年河阳归，坐稳得处所。开关逢俗人，却走唾腐鼠。禅房大如掌，仅著范苏吕。小人江湖散，赋性甚愚鲁。青衫插手板，舌卷纸上语。曾从诸公游，过听谬见许。尝闻公姓名，桓桓貔与虎。乞身虽及早，朝论久未与。昨日恩诏下，还分一麾去。风霜侵行李，笳角严晓鼓。汉东诸侯国，文物略近古。下车访诸生，往往得何武。莫空樽前酒，岂乏户外屦。应还二三子，雪拥一环堵。诗成欲相寄，黄鹄短翎羽。阿连傥可借，千里亦跬步。"}