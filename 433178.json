{"id":"433178","title":"容安室休沐杂咏十二首选五","dynasty":"近现代","author":"钱钟书","text":"醇酒醉人春气味，酥油委地懒形模。日迟身困差无客，午枕犹堪了睡逋。渐起人声昏晓际，难追梦境有无间。饶渠日出还生事，领取当前倚枕闲。曲屏掩映乱书堆，家具无多位置才。容膝易安随处可，不须三径羡归来。翛然凤尾拂阶长，薝卜花开亦道场。楚楚最怜肠断草，春人憔悴对秋娘。如闻车马亦惊猜，政用此时持事来。争得低头向暗壁，万千呼唤不能回。"}