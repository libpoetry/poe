{"id":"835960","title":"金缕曲","dynasty":"清末民国初","author":"叶璧华","text":"一架蔷薇月。忆当时、团圆双影，那禁惜别。十二栏杆人静悄，相对梅花瘦骨。丁香绾、芙蓉绣结。一任瑶台莺燕语，卷芳心、不共春争发。梦魂袅，江天阔。幽怀万种凭谁说。浑不辨、吴头楚尾，关山难越。怅前宵、来风雨疾，檐铁声声凄绝。更莫问、萍踪鸿雪。我亦飘零红粉泪，和啼鹃、千点应成血。银缸冷，肝肠裂。"}