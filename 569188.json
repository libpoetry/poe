{"id":"569188","title":"吾师宁斋先生南园牡丹之盛冠绝吴中而皆师之长郎君手植中有白牡丹一株曰尺素者尤奇丽因作长歌纪之并赠长君","dynasty":"明","author":"王世贞","text":"三月一出游季园，千奇万丽攒雕栏。纷纷红紫尽辟易，中有一株白牡丹。初疑龙池宴，罢舞双成盘。又似洗头盆，暂卸天女冠。姑射寒生雪肤粟，郁仪风细霓裳单。河宗攻玉乍成斗，鲛室泪珠丛作团。优钵昙名亦浪语，璚花么么何足观。太真霞脸大醉色，睹此亦学江妃酸。举觞酬季郎，化工在手汝不难。得非扬州观头逢七七，又何必善和坊里延端端。即使宋人琢此瓣，百岁那得兹花看。老夫久寂寞，为尔暂为欢。再进金叵罗，属客莫留残。日落不落天阑干，欲去不去心盘桓，皎然秀色转可餐。他年倘许蕊珠会，别跨长离胜紫鸾。"}