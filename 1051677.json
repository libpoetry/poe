{"id":"1051677","title":"再用前韵 其二","dynasty":"宋","author":"彭汝砺","text":"夜色清如水新洗，月上烛明栖鸟起。灼灼其华散成绮，仙翁岸帻光明里。公明如月非如烛，文华亦非花得似。安危自以天下任，故与众人同笑喜。手折芳枝嚼红蕊，临池想濯沧浪水。芳菲肯付游人醉，知公爱民一如子。月盈易亏花落易，直须催促公排比。公看光阴去无止，欻如白驹过隙耳。"}