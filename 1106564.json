{"id":"1106564","title":"送胡正仲二首","dynasty":"宋","author":"王质","text":"万安松槚已参天，属眼昆仍故宛然。荣尹堂前周两纪，甘王楼下跨三年。八风翻海如如定，一月当空在在圆。太极清都天尺五，柂牙捩转去翩翩。稍稍秋风吹客衣，浮云斜照送将归。摇开楚岸蝉方急，行到吴江雁已飞。直恐相思衣带缓，无令问讯驿书稀。一牛鸣地难倾倒，何况山川道路违。"}