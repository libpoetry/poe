{"id":"491497","title":"次周所安寄短歌","dynasty":"明","author":"刘崧","text":"周郎春兴醲如酒，绕屋陂塘种杨柳。忆曾相过赏东风，手引流霞?北斗。当时不省生远愁，花下起舞回高秋。长松挂月出石岭，清夜醉倒东溪头。别来几度秋风发，却怪音书望中绝。行人马上念乡关，九月居庸洒飞雪。羡君一门如棣花，石室旧藏书五车。昨来寄我三百字，字墨矫矫犹翻鸦。我惭衰迈成漂泊，钓水耕山负前约。山林啸傲方日长，慎勿白首悲冯唐。"}