{"id":"586810","title":"清河口","dynasty":"明","author":"钟芳","text":"河之水，何漫漫。昔与淮相安，今溢淮南岸。淮流入江古未闻，河水一入江流浑。清河之口渺无际，黄云浊浪相吐吞。河滨居民危岌岌，门基水齧无墙壁。旧时官路已成河，旋结颓茅蔽风日。日食何能给烟爨，妻啼儿号常夜半。相看朝夕难自保，流亡已遂惊鸟散。曾闻三白兆丰馀，水及故岸蝗为鱼。徵之近岁两无应，飞蝗江北江南俱。蝗大发，害我禾。水大至，荡我家。明年水至将奈何。"}