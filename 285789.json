{"id":"285789","title":"贺新郎·六载长安邸","dynasty":"清代","author":"李慈铭","text":"六载长安邸。共晨昏、凄凉蛩駏。贱贫兄弟。折臂断支经九险，相慰惟君而已。正努力、各营归计。谁分百年鸡黍约，竟苍黄、诀别穷途里。来世誓，可能记。一棺寂寞城南地，幸相逢、季方捧檄，令原风义。转盼双骡驮槥去，恸绝素旌千里。问形影、从今谁寄。惨淡国门皋复出，正悲风、寒日萧萧起。算此日，真归矣。"}