{"id":"786344","title":"沪尾晓望","dynasty":"清","author":"洪繻","text":"三面青山一面水，一山云霞连海底。人家半在画中看，结水为邻山为市。我来此地欲登舟，风信迟人二日秋。昨夜月明船上望，碧天如水入云飞。水气腥臊船气热，轻移小艇岸傍朅。雨送海风入艇凉，半夜归潮两岸齧。潮头已落岸头高，晓天曙色鸣波涛。帆樯尽在日中悬，日出峰容处处多。峰头犹含昨夜雨，苍崖翠滴浓于乳。高从东岸望汪洋，远天树树青可数。今朝喜得饱眼看，潇洒不知行路难。地经百里风景异，归向舟中话故山。"}