{"id":"1108554","title":"九日登辟支岩过丁元晖给事墓及仲弟新阡二首","dynasty":"宋","author":"刘克庄","text":"绝巅万籁静沉沉，重倚阑干感慨深。古佛龛中苔上面，故交宰上树成阴。山无白额妨幽讨，野有黄花且满斟。莫怪裴徊侵暮色，老人能得几登临。历历向时游览处，重来年已迫桑榆。大衾尚欲同林下，华表安知忽路隅。自古曾悲摘瓜蔓，即今不共插茱萸。人生患不高年尔，到得年高万感俱。"}