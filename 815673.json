{"id":"815673","title":"鉴亭话别示及门诸子","dynasty":"清","author":"郭柏荫","text":"砥砺前修纵未能，敢虚忠告负良朋。昆仑发水分千派，宗动窥天洞九层。吾道酸咸当领取，世途夷险总肩承。高歌青眼相期处，不独云梯把袂登。文士相轻自古然，不妨褒贬让时贤。众流浩荡争趋海，一木槎丫独拄天。老马就衰犹识路，野狐虽幻枉谈禅。书生报国无奇策，回首名山讲艺年。壮不如人黯自伤，故山久卧益颓唐。懒云暂出难为雨，短发无多况已霜。纵有安车徵卓茂，却惭荐犊误王阳。惟应头上青天在，每夜盟心艺瓣香。鉴亭杯酒此盘桓，握手临歧感百端。情重岂专文字契，交深倍觉别离难。坐花长忆香三日，种竹欣成玉万竿。等是鳌山垂钓客，扶桑振策晓天宽。"}