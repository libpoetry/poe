{"id":"820896","title":"疏影 咏影","dynasty":"清末近现代初","author":"郭则沄","text":"惊鸿一瞥。似镜波半掩，偷眼痴绝。肯便轻抛，微步依依，密意惯怜鹣鲽。殷勤照向春波里，奈几许、闲情难说。便隔花、远似天涯，小立慰人孤孑。犹忆云屏促坐，髻翘翠凤颤，孅态都活。洛浦神光，乍合还离，怨煞碧窗明月。朦胧替写愁心眼，问怎写、黛眉千结。又绣帷、一笑回镫，暗里也应伤别。"}