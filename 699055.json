{"id":"699055","title":"过郑惠州墓","dynasty":"明","author":"徐熥","text":"三尺孤坟倚翠微，行人到此泪沾衣。罗浮四百魂何在，华表千年鹤未归。尘世功名悲薤露，空山松柏冷斜晖。每逢寒食倍惆怅，风落残花满路飞。丘墓凄凄锁断烟，墓前春草自芊芊。空林猿鸟寒云外，古路牛羊夕照边。骨闭重泉悲永夜，榇归南海自何年。经过再拜荐蘋藻，宰木萧森啼杜鹃。"}