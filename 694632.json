{"id":"694632","title":"科甲登荣三首","dynasty":"明","author":"陈繗","text":"脱却青衣换绿袍，鸟纱巾子出头高。表陈黼座承恩渥，名著玉堂灿彩毫。鸾掖文章重声价，凤池出入尽英豪。书生一介如何幸，天上风云际有陶。满城桃李动春风，三百衣冠一笑同。龙虎榜中增气象，琼林宴上列豪雄。宫花压帽天恩重，御苑颁衣日色融。拚醉不妨文字饮，唐虞嘉际总奇逢。上托青天藉祖宗，半生劳计颇成功。读书自古原无负，有愿于今始得从。食禄幸沾新宠渥，衣冠不似旧仪容。故乡亲友如相问，只看胡甥即是侬。"}