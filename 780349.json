{"id":"780349","title":"声声慢 偕邵季若自窑台步至江亭，菰蒲肃肃，殊有濠濮间意","dynasty":"清","author":"周之琦","text":"钩藤碍屐，带草牵衣，循途恰转回塘。镜曲幽寻，疏磬渐引云房。翛然半郊半郭，浣尘缨、惯咏沧浪。听醉语，只山僧一笑，识我清狂。回首前游几日，又西风吹换，石冷苔荒。倦柳依依，犹恋澹薄秋光。沙鸥漫留后约，怕重来、老却斜阳。归未得，但凭高、远睨旧乡。"}