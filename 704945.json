{"id":"704945","title":"清明谒陵遂游西山","dynasty":"明","author":"霍与瑕","text":"清明佳节出都门，暖日和风肃骏奔。万国衣冠共玉帛，亿年陵寝镇乾坤。瑞蔼四山围锦树，灵泉千仞落云根。天藏地设真奇胜，帝祉应知奕叶繁。微雨三更清路尘，晓来山郭物华新。朱衣衮衮都前辈，骢马萧萧多近臣。树影参天金殿古，溪声动地玉桥春。升中子夜人神协，细听虞韶笙磬匀。追随大老献椒浆，得采蘋花拮早芳。千里山河开法界，八陵烟景入诗囊。腐儒旧有忧天癖，妙剂谁酬疗世方。望断五云空极目，不胜幽思俯沧浪。当年独抱意寥寥，此日凭高感慨饶。峻岭以西连朔漠，皇陵之外即天骄。至尊诹策典谟在，大将分符节制遥。最是密云安稳地，祇今烟火亦萧条。缥渺关河纵大观，白羊沧海势如鞶。千层嶂设无穷险，万里城高终古完。岂有军需增百万，尚云兵事转艰难。可怜汉武诸名世，多出降奴牧竖间。闻道西山佳胜地，念年劳企欠登临。好春好日陪仙侣，疏雨疏风度远岑。绿酒湖亭供永话，幽花石洞覆繁阴。那知背郭尘嚣外，别有高山流水音。袅袅垂杨几处村，悠悠驱马过平原。野花啼鸟有何意，芳草王孙空断魂。三十年前存旧稿，八千里外隔椿萱。凭高一度一惆怅，极目南天多白云。穹崖崒律更逶迤，看到西岩渐渐垂。回合诸峰梵宇出，参差丛树碧云低。满溪桃李花初放，近水蘋蘩叶未齐。好景独怜归骑促，再游应及九秋期。"}