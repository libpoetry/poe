{"id":"677424","title":"君莫悲行赠人初唐体","dynasty":"明","author":"胡直","text":"汉家天子重边勋，玉钺登坛静尘氛。大将旌旄天外落，健儿钲鼓地中闻。三千剑客良家子，八百材官太乙军。安排遁甲三方入，开阖神兵五垒分。霜重文犀六属铠，血凝匕首七星文。双弯明月能穿柳，合队流星似捲云。大军朝饮长城窟，勇骑宵临瀚海碣。阚虎声呼撼地天，长鲸阵涌翻溟渤。出塞初觇太白高，踰河已射旄头没。纛上先悬遫濮头，营中细截浑邪骨。右地金人罢祭天，左贤铁骑空期月。正直当年汉道昌，坐看一日边尘歇。时来何用谙六韬，天幸那须通九伐。归来天子赐龙驹，绮阁雕甍隘九衢。襁褓俱为左庶长，卢儿尽是执金吾。强弩将军分食邑，护军校尉锡襜褕。户户屏开金屈膝，家家障拥锦屠苏。赫奕只知身尚主，髡钳谁识昔为奴。轩皇庙略还真假，圮老兵书定有无。独有当年李骠骑，三出无功怨数奇。南山射虎空穿石，世事悠悠君莫悲。"}