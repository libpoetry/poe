{"id":"1067748","title":"奉赠归宗才首座","dynasty":"宋","author":"李彭","text":"五着匡山屐，三息紫霄阴。龚闻耶舍塔，势吞天姥岑。俯窥雕鹗背，上聆钟梵音。未航萧梁苇，峻风先少林。灵骨化大璐，钜名偕南金。松门欲牵叶，苦雨每见临。才公三衢秀，古貌又古心。老胡即渠是，宴坐藏幽深。何用登紫霄，自足披烦襟。我过避秦客，茗椀来相寻。真成虎溪笑，稍宽梁甫吟。衲子叹雌伏，道师非陆沉。世多石窟病，须下鼓山针。"}