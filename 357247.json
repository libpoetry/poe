{"id":"357247","title":"水龙吟·七夕","dynasty":"清代","author":"黄人","text":"任君巧夺天工，聘钱终古偿无计。生生世世，几番离合，何人能记？愁满银河，都教化酒，也难沉醉。笑玉槎九折，璇宫万里，总未出，情关外。渺隔碧云谁證？只盈盈、露光团泪。锦字无凭，蛛丝不断，匏瓜长系。且觅前盟，匆匆休负，秋容明媚。想今宵天上、人间儿女，大家无寐。"}