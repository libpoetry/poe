{"id":"826152","title":"杨州慢·东湖写望","dynasty":"清末近现代初","author":"叶恭绰","text":"簇柳遮鸦，澄波浴鹭，长堤远照还明。望烟芜款款，尽一片车声。渐迢递、轻烟散尽，晚天山色，飞入重城。趁绿阴如水，曲阑西阁同登。眼前风景，算沧桑、一霎难凭。便燕麦词工，莺花讯老，苦雨谁应。卧看浮云点点，倚画阑、慵赋新晴。甚渔舟唱晚，蘋波秋意微生。"}