{"id":"891567","title":"缘识 其二十二","dynasty":"宋","author":"赵炅","text":"偃亚松，笔迹高。来更妙，甚奇特，三十年前曾收得。上下度量有短长，平头一样青烟色。半枯半嫩小枝斜，筛风阴石皆法则。左隈右倚四维绝，悬在书堂谁分别。喝起诸山未是奇，千年鹤坐方可说。根蟠龙，笼春雪，团团引出桂华月。暗聚风生攲枕观，驱逐邪魔无情灭。若在灵山片时久，感动天人师子吼。扫教心地起自然，好看纵横如意手。偃亚松，偃亚松，或真个生在深谷，为栋梁之异木。任从霜雪摧残，终归众人之瞻瞩。"}