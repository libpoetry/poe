{"id":"770649","title":"苦热","dynasty":"清","author":"曾习经","text":"春旱夏多雨，未得气候正。老夫向畏暑，一夏尚易竟。今夏雨又少，蒸郁如坐甑。殷雷牛鸣盎，烨电雉窜镜。稍阴倏开朗，桓旸更暴横。躁扰蟹将糖，局兽蹐陷阱。有如在逃难，无处苛宽政。临餐辄蹙额，尽吸始称庆。赒饿可澹虑，消渴疑要症。迟迟送日脚，兀兀瞻斗柄。平生圣之徒，朝眠费三请。晚亦耽白业，修慧不修定。炎凉外境界，分别识匪性。屈指晚旬日，迎秋著为令。少安且勿躁，道在天可胜。"}