{"id":"1243548","title":"美许士谦选壮丁有法二章 其一","dynasty":"元末明初","author":"叶颙","text":"霜台宪郎文且武，曾侍绣衣持玉斧。指挥猛士气如虹，要缚南山白额虎。檄书下县点壮丁，十万农夫胜羽林。不跨黄牛骑白马，腰弓直入秋云深。丧乱以来无定止，民物萧条半为鬼。郡县诛求犹未已，眼观如宜泪如雨。于戏安得老天开太平。尽戮奸贪天下治。"}