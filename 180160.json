{"id":"180160","title":"七月十七日游浮山值夜未快所观急归作诗","dynasty":"宋代","author":"李流谦","text":"田畴渺渺平一望，侧岭横峰环四向。那知中有此巉岩，倚天削铁三千丈。坤灵涌出荐地宝，方峤飞来憩灵仗。我来暑湿未解围，薄日烘烘云盎盎。投鞭濯手趋深殿，稽首虚皇注遐想。黄昏食罢亟就枕，殷地鼻雷翻叠幛。夜深风雨来万骑，势欲拔山投莽苍。明朝幽径一丈泥，浅犹没屨深没杖。仙游咫尺邈霄汉，但倚危栏嘿惆怅。琳宫危绝何由上，秘洞幽深倦探访。独寻荒碣考岁月，更觅遗民问畴曩。云舄朝飞溪涨深，玄猿夜答空山响。过门初欲快雄嚼，染指谁能当大飨。会求灵药插羽翮，未分风帆隔昆阆。诗作监盟神所临，后约有期吾敢爽。"}