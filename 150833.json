{"id":"150833","title":"赋括苍郡斋","dynasty":"宋代","author":"姜特立","text":"括苍云水窟，刺史神仙宅。窈窕九折通，仿佛三山隔。千峰郁崔嵬，一派绕清激。境净不可唾，崖倾谁敢迫。崇桃炫春红，积李缟夜白。樵唱处往来，渔舠时出没。閒招鸾凤侣，间访烟霞客。替玉肌花貌，有水光山色。使君玩世士，爱奇忘寝食。不忧橐无金，自喜足有力。欲具航海舟，从公登山屐。早晚归去来，飘然谢朝帻。"}