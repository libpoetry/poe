{"id":"1224017","title":"刷马歌","dynasty":"元","author":"虞集","text":"天马之来大宛国，汉帝心驰渥洼域。贰师兵甲费如山，毛骨权奇不多得。世祖开基肇太平，昔日大宛俱拱北。如云之马西北来，飞控惊尘遍南陌。豢养年深生息蕃，即今诏刷无遗迹。青丝络头千万辈，戢戢骈头死槽枥。一程瘏毒一程愁，比到燕山肥者瘠。吾观天厩十二闲，五花成队春斑斑。监官喂养盛刍豆，年年骑去居庸关。圣朝谁信多盗贼，却虑骑气藏凶奸。驽骀尽从天上去，骅骝岂得留人间。汉人南人窘徒步，道路相从俱厚颜。我今已是倦游者，东家蹇驴何必借。布袜青鞋取次行，正喜不遭官长骂。乡里健儿弓弩手，诏许征鞍常稳跨。岭南烽火乱者谁？何事至今犹梗化。君不见汉文皇帝承平时，千里之马将安之。又不见项王一骑乌江渡，到头不识阴陵路。"}