{"id":"1121959","title":"悼致政楼少师","dynasty":"宋","author":"范浚","text":"雅望题舆早已贤，高风晚岁更超然。笑收剑佩遗荣路，独往山林事引年。行马正看光梓里，卧麟忽叹掩松阡。乡州耆旧今垂尽，忍见山颓重涕涟。身后储休世或同，生前有耀孰踰公。班衣五彩枢臣贵，宝带万钉天眷隆。终始哀荣时共羡，丕扬宠赠会追崇。遥瞻素旆愁云外，惨憺悲歌立晚风。"}