{"id":"1114318","title":"次韵曾微言见赠二首","dynasty":"宋","author":"李弥逊","text":"是邦谁及大夫贤，无地容才试十全。侧席剩闻求德友，深居那得隐臞仙。张罗永日无过辙，解榻何人许对眠。莫为时危闲矍铄，要看走马勒燕然。自分人非日九迁，一官民社敢妨贤。脱尘未踏邻虚地，通籍犹分小有天。餐玉近传曾试法，买山取足不论钱。疏慵未似嵇中散，会有斜封落雁前。"}