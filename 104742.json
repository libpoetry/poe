{"id":"104742","title":"送胥平叔太博通判湖州","dynasty":"宋代","author":"梅尧臣","text":"依依堤边柳，泛泛水中舟。舟行无远近，柳影不随流。东风欲粉絮，相逐江上头。正见鮆鱼来，贯条尾修修。使斫横刀脍，便销千里愁。樯端燕暂语，即飞入高楼。楼上饶客饮，共候风色柔。明朝同挂帆，直过南徐州。吴地多平湖，缆柂明镜秋。芙蕖拂雨舷，女艇花底讴。不羡乘五马，却逢罗敷羞。此官当此时，莫忆尘中游。"}