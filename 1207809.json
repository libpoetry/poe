{"id":"1207809","title":"二杏","dynasty":"元","author":"范梈","text":"北邻杏一株，身作龙盘拿。直上青天中，虚空高结花。南邻杏更好，枝干相交加。三月二月时，匝地堆红霞。自我来京城，寄居诸公家。其地僻且阻，茂树绕窗纱。亦有桃与李，盛节争豪奢。虽富无可人，纷纷乱如麻。晚遇此二杏，突兀超尘沙。尝时好客来，立旆遥咨嗟。欲去复顾恋，往往至日斜。我昔直词馆，羸马道路赊。晨往昏黑归，无由领其嘉。今我已投散，终日犹枯查。朝暮出见之，百匝虚檐牙。而我又将去，何由报繁葩。誓将适南郡，辟地江之涯。种此一万树，漫漫被荒遐。花成实给食，收拾岁盈车。此事亦易集，但恐君疑誇。"}