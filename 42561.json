{"id":"42561","title":"董邦达西湖图","dynasty":"清代","author":"乾隆","text":"昔传西湖比西子，但闻其名知其美，夷光千古以上人，岂有真容遗后世。未见颜色贵耳食．浪以湖山相比拟，湖山有知应不受，须翁何以答吾语。吁嗟吾因感世道，臧否雌黄率如此，岂如即景写西湖，图绘真形匪近似。岁维二月巡燕晋，留京结撰亲承旨，归来长卷已构成，俨置余杭在棐几。十景东西斗奇列，两峰南北争雄峙，晴光雨色无不宜，推敲好句难穷是。淀池水富惜无山，田盘山好诎于水，喜其便近每命游，具美明湖辄遐企。北门学士家临安，少长六一烟霞里，既得其秀忘其筌，呼吸湖山传神髓。此图岂得五合妙，绝妙真教拔萃矣，明年春月驻翠华，亲印证之究所以。"}