{"id":"417080","title":"薄倖","dynasty":"近现代","author":"沈祖棻","text":"剩寒做雨，懒料理、伤春意绪。甚点点、杨花吹起，又是旧愁来处。纵赋情、犹似当年，沈吟忘了相思句。叹只此双蛾，能供几盼，容易新妆成故。便望尽、天涯路，惟只见、绿阴无数。也知潮难准，黏天风浪，不辞更向江头住。水窗山户。怕轻烟薄霭，寻常化作行云去。灯残梦醒，还共馀香自语。"}