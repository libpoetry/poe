{"id":"1101350","title":"谢包宏斋著述科目之荐","dynasty":"宋","author":"萧立之","text":"有美人兮天一方，欲往从之道阻长。翩其乘风来帝旁，巍然一桂扶明堂。冰盘玉果君赐酒，进讲归来坐清昼。却从闽峤望蓬莱，海气浑黄天影瘦。春风一笺入明光，牛铎可使调宫商。低头再拜避三舍，世谓唐晋无文章。先生阅人亦多矣，定不寻常种桃李。法鼓一震波旬惊，爨下之桐作焦尾。尔来世道婧喧啾，百练化作绕指柔。茫茫万古落我后，传世岂必皆王侯。红泉碧涧石齿齿，菖蒲著梅弄径蕊。我思脱我马口衔，归去从公给薪水。"}