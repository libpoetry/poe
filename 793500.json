{"id":"793500","title":"续断肠词十首","dynasty":"清","author":"杨浣芬","text":"古人曾赋断肠诗，犹记镫前展卷时。修到清才多缺陷，岂知我续断肠词。昔年曾痛兰芽折，玉燕重来吉梦符。珍重明珠双入手，奇姿竞说是家驹。毛诗初授诵琅琅，每听斋声彻内堂。此日紫荆花外望，案头空剩读书囊。不惯酣眠耐晓寒，便从寝室问爷安。童年也解晨昏意，无怪西河泪不乾。更比童乌少一龄，八年短梦霎时醒。丸熊有志今何望，雏凤声残不可听。泡影空花悟夙因，重翻边箧更酸辛。零笺碎墨依然在，不见牵衣问字人。阿连嬉戏恰随肩，玉质温温亦可怜。岂是夜坛悲寂寞，要他同赋棣华篇。晓镜台前索果从，夜窗围绕一灯红。当时笑语浑閒事，此际追思似梦中。碧梧双凤已腾空，望断云霄路不通。碧落黄泉真缥缈，不知何处是儿踪。人到伤心百念灰，愁肠华发暗相催。此生福慧成虚语，且把哀情抒写来。"}