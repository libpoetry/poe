{"id":"208995","title":"林治中郑广文以诗来遣鲁酒报聘拙语辅行","dynasty":"宋代","author":"郑清之","text":"长公本喜饮，半入野入腹。南洲春梦婆，亦复开醉目。尚想晋流丽，鳖饮更升木。兴来索老兵，谁谓酌可独。我亦爱客至，陶巾时一漉。虽有彭泽田，种秫苦不足。颇因病入务，瓢弃尚余绿。岂无大雅朋，来伴离骚读。广文粲檐花，和靖峙修竹。交情如酎醇，秀句喜心沃。觞政尝卜夜，谈闱屡更仆。胡为阔宇芝，但忆颓山玉。聊尔遣书郗，安得洗愁斛。昔夸圣人中，今愧平源督。杯手助持螯，车涎笑逢麴。青州岂乌有，白衣问黄菊。如皋应解颜，对饮颇胜俗。何时赤壁游，匏樽笑相属。欲歌鹿鸣三，正苦龟藏六。饮肯遗公荣，雨烦过御叔。忻闻麦两岐，况有鱼百族。小却揖二豪，觥船倒醽醁。"}