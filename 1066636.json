{"id":"1066636","title":"大暑新居纳凉和小子韵","dynasty":"宋","author":"葛胜仲","text":"至后金柔伏日三，旱气焚宣势如惔。火井涌沸烟生岚，鹤发遗老素未谙。我居濒泽深眈眈，修廊飞庑贤僧庵。薰然好风来自南，如甘露门开瞿昙。如客怀冰吐清谈，有亭自雨临深潭。不假凉草生毵毵，天日炎赫反所贪。我穷储无石与甔，枵然饥腹空婪酣。后皇矜怜百不堪，免使熟烂聊包涵。王城衮衮穿朝衫，跨马挥汗流朱蓝。独逃靡盬侍鱼泔，坐享逸乐扪心惭。"}