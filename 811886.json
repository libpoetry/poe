{"id":"811886","title":"为查雨亭题遗峰补卉册六首","dynasty":"清","author":"华蘅芳","text":"宦海归来气未平，笔端涌起石嶙峥。故留隙地教花补，想见当年伉俪情。清才艳福两兼全，恩爱何妨到百年。底事玉楼宣召急，只留名画在人间。静宜楼上月如霜，剩粉零脂忍久藏？泣写幽芳伴遗墨，可怜诗意更凄凉。数拳奇石四时花，两手挥成是一家。佳话流传人共羡，海盐张氏海宁查。逢君需次鄂江滨，堂上慈亲鹤发新。料得輶轩过两浙，征诗也到太夫人。我已三年辍咏歌，披图涕泪忽滂沱。先人亦有倪黄癖，不及君家韵事多。"}