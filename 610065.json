{"id":"610065","title":"送彭灵麓仪宾归广信","dynasty":"明","author":"韩上桂","text":"淳于虽滑稽，亦是齐快婿。大笑似轻狂，微词却深诣。献笼表信诚，操蹄喻蒙蔽。解纷会有权，炙輠元非伪。君今缔朱门，婚接天潢贵。桃李盛生春，雀屏俨增丽。虽称戚里荣，而无纨裤气。读书破典坟，剖理极玄秘。笔势三峡流，谈锋万人避。草隶造独工，篆刻仍兼技。南来恣遨游，结交奭衍辈。谈天似可酬，雕龙堪作对。遂令粤海滨，恍接稷下会。岁晏逝言归，名王应拥彗。绮席特留髡，簪珥多遗坠。一石既尽时，知君如何醉。"}