{"id":"1075825","title":"次韵蔡仲平梅花用玉局海南韵","dynasty":"宋","author":"周紫芝","text":"老翁肠断江南村，谁将楚些招归魂。月明常忆看花处，断桥流水天黄昏。一行作吏此事废，日涉漫记柴桑园。天怜羁客老且病，玉琢妙语清而温。当时饱吃惠州饭，十年来负蛮乡暾。花飞白雪飓欲起，瘴湿黄茅人闭门。为公复诵海南句，寒窗掩卷凄无言。伤心起酹玉局老，夜半独沥鸱夷樽。"}