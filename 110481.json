{"id":"110481","title":"种菊·菊载种农经","dynasty":"宋代","author":"高文虎","text":"菊载种农经，不见诗三百。周官叙鞠衣，一言仅可摘。黄华纪吕令，落英餐楚客。伯始饮得寿，桐君书探赜。移根候萌动，需时当甲拆。我羡柴桑里，敢希履道宅。不种儿女花，朱朱与白白。阅谱品虽多，求栽地恐窄。揠苗助其长，抱瓮溉以泽。朗咏黄为正，流播风传格。寒香紫茁兰，晚节铜柯柏。相继早梅芳，一笑巡檐索。"}