{"id":"1118709","title":"闲适二首","dynasty":"宋","author":"陆游","text":"饮酒不至狂，对客不至疲。读书以自娱，不强所不知。一窗袖手坐，往往昼漏移。初非能养生，简事颇似之。四时俱可喜，最好新秋时。柴门傍野水，邻叟闲相期。陆子居山阴，杜门辄经年。有时思出游，两屦凌风烟。长镵斸灵苗，大瓢挹飞泉。眼长不及寸，能著万里天。不饮颜常丹，不食腹果然。金丹亦弃置，我是地行仙。"}