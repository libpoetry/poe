{"id":"979494","title":"依韵和子充杂言","dynasty":"宋","author":"晁补之","text":"君不见东方朔，避世金马门，侏儒倡郭同陆沉。滑稽突梯意已深，不如孙登闭口逃苏门。身犹孤凤无与邻，心知嵇生未识真。儿童读书闻入孝，遭时有用可以移于君。孔子系易辞，尊乾而卑坤。耦耕未足问礼则，鸟兽固自群荆榛。孟尝声势，一旦消歇，冢上之牧良可悲。苟为贫贱不济物，身死泯然俱若兹。闻君早慕栖竹林，何忽作此悲来吟。严君肥遁业讨论，少年宜自有异闻。穷达俱性外，学者所不陈，惟勿枉道宁屈身。岂欲行不由径如灭明，不然不欲乞醯于邻同微生。白驹虽洁，空谷难久将谁亲，当诗一篇差可人。秋兰蘼芜亭下生亦蕃，夫人自有美子何足言，采撷但慰吾愁魂。吟诗作赋北窗词更妍，万言不直一杯何足怜，咿呦聊用穷吾年。能来西畴清坐一榻横，长饥亦不轑釜云无羹。荀卿论义荣，径庭大不近人情。是非亦置之，古人踽踽凉凉生何为。扬雄择中庸，反骚痛湘累。我今不见雄，此心犹为君子夷。世间趣舍不同，岂但羊枣鲙。陶潜自谓，结庐人世。无车马喧，心远能尔。安有郑君，其门如市。亦能自谓，我心如水。"}