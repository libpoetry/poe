{"id":"1028125","title":"送王知复宰建德","dynasty":"宋","author":"楼钥","text":"筮仕一何早，字民一何迟。历历三十年，中间多险巇。宦途祇平进，分寸穷攀跻。最后官胄监，一蹴黄金闺。低徊能自爱，风鹢甘退飞。宁为红莲幕，往寻武陵溪。亲党多劝止，君去独不疑。治家有贤媛，应门委佳儿。安居舍大厦，列屋间歌姬。风霜登客路，单车如鸡栖。勇决有如此，端是英雄姿。有志事竟成，不后一年期。明诏趣鹓班，壮县催瓜时。赢得为君子，否泰相因依。古郡足萧洒，年来困征追。守宰俱贤明，斯民其庶几。杭苇欲走别，有足如絷维。举酒向西望，离愁渺天涯。惟君才素高，邑若不足为。谓难易将至，谓易后难支。老我百念冷，安能效良规。犹记簿领初，过庭闻旧诗。惟畏为过寡，惟勤无功亏。遗训俨如在，终身当诵之。"}