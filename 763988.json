{"id":"763988","title":"合欢带 花烛辞","dynasty":"清","author":"邹祗谟","text":"听箫声、初下瑶京。烛影里、望双成。黛隐犹疑山远近，画眉郎、已到红亭。迢迢银漏，香尘暗度，绣槅微明。待来朝、细觑绿鬒雨腻，绛靥霞清。鬟垂玉导，肩亸珠缨，须知最小盈盈。按得绮魂摇飏处，梦云透、薇帐吹轻。今朝恰是，初开百岁，满合三生。看鸳鸯、小阁灯花，何如书幌藜青。"}