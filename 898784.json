{"id":"898784","title":"水调歌头 其十一 为方务德侍郎寿","dynasty":"宋","author":"张孝祥","text":"紫橐论思旧，碧落拜除新。内家敕使，传诏亲付玉麒麟。千里江山增丽，是处旌旗改色，佳气郁轮囷。看取连宵雪，借与万家春。建崇牙，开盛府，是生辰。十州老稚，都向今日祝松椿。多少活人阴德，合享无边长算，惟有我知君。来岁更今日，一气转洪钧。"}