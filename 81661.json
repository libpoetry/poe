{"id":"81661","title":"书病·暮年虽病不甚剧","dynasty":"宋代","author":"陆游","text":"暮年虽病不甚剧，啜药噉粥犹自力。今年七月风眩作，儿子在前不能识。杯中药冷呼不醒，全家相顾无人色。昏昏但思向壁卧，虫臂鼠肝宁暇恤。医巫技殚欲歛手，天高鬼恶吁莫测！偶然得活出望外，扶杖下床犹屡踣。读书心在目力短，袖手坚坐到窗黑。无功禄食四十年，叹息此责何由塞？"}