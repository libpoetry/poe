{"id":"698682","title":"大江东去 和东坡韵病起闲述","dynasty":"明","author":"夏言","text":"一卧经旬，喜百事无营，祇须药物。病起渺然思泽国，兴在黄楼赤壁。五老烟空，九华云静，涛涌三山雪。长江如堑，阅来多少英杰。却想江左风流，五陵豪贵，过眼春花发。屈指千年如一日，歘忽风休电灭。对镜慵看，倚楼长叹，一任添华发。寸心炯炯，清觞坐引秋月。凤阁鸾台，受丝纶重寄，敢忘民物。欲挽江河无气力，空羡岩岩立壁。边塞烟麈，闾阎疾苦，赢得头颅雪。凭谁整顿，济时全仗才杰。天生圣主中兴，聪明神武，号令风雷发。赤日中天腾照耀，多少爝沉燐灭。补衮何功，调羹非手，勋业无毫发。太平有象，不妨吟弄风月。昔试南宫，荷明公、收作药笼中物。彩笔玉堂干气象，瞻望文章奎壁。席上春风，尊前夜雨，几对程门雪。飞英振藻，一时真愧诸杰。独怜万里驰驱，三王六诏，使节连翩发。琐闼十年曾抗疏，旧草万行明灭。霄汉飞腾，风波震骇，白尽巾中发。长安今夕，芳樽且醉华月。病渴相如，喜故人、遗此盘中珍物。却想碧山楼阁下，双桧幽亭西壁。满架明珠，一林苍玉，六月涵冰雪。移来绝域，张骞也是人杰。水晶颗颗匀圆，才教入口，两腋清风发。洗我胸中千磊块，万火一时俱灭。便欲骑鲸，乘风直上，手挽骊龙发。广寒宫里，冷然掇出秋月。一种灵株，细摩挲、不似人间之物。偃蹇虬枝连密叶，风雨暗生墙壁。的的悬珠，汇景如贯，颗颗凝霜雪。交梨火枣，品题未许称杰。绝怜白玉盘行，黄金笼贮，瑶席清辉发。凉沁诗脾甘露爽，坐使襟尘消灭。玉女盆头，仙人掌上，直欲披玄发。夜深苍海，骊龙吐出明月。夜雨秋尊，新烹蟹、又见一年风物。秉烛西堂聊自酌，时听蛩吟四壁。满壳膏肥，双钳肉嫩，味胜经霜雪。遍尝海错，还输此种为杰。芳鲜充溢雕盘，真堪咀嚼，清兴翛然发。却笑持螯人去后，风韵到今难灭。更待黄橙，也须紫菊，取醉娱华发。中秋在望，小楼酌共看月。大河南北，数千里、一望中原民物。迤逦江山开锦幛，尽是名城坚壁。楚汉纷争，曹吴割据，战甲明霜雪。一时闲气，弄来有甚豪杰。青春三月南征，柳色连天，满路花争发。醉后彩毫吟丽句，不管古今兴灭。圣主中兴，太平有道，德泽沾穷发。何年沧海，钓竿时弄烟月。源分天上，算黄河、不是人间之物。横亘中原三万里，失却乌江赤壁。雷雨掀腾，鱼龙变化，桃浪翻红雪。乾坤流峙，泰山堪与争杰。昔年奉使遐方，马首东风，见洛阳花发。诸将提兵淮海上，群盗未曾驱灭。关塞崎岖，风尘澒洞，梦寐惊毛发。太平今日，重来又是春月。铁豸峨冠，真御史、不负清朝人物。标格冰壶涵玉树，文彩上腾奎壁。骢马巡行，动摇山岳，长夏飞霜雪。大江西望，山川偏称英杰。独怜棨戟遥临，明年秋日，桂阙天香发。坐使英才都入彀，列郡氛尘销灭。老我非才，愧调商鼐，谩握周公发。玉堂杯酒，送君相对明月。大河东下，走万里、包纳许多灵物。推荡中原无砥柱，那问全城半壁。静影涵空，洪涛浴日，巨浪翻银雪。蛟鼍出没，神龙羞与争杰。曾谁醉卧三山，飞游八极，独驾天风发。毕竟此河经万古，看尽人间生灭。老子胸中，久吞云梦，乌帽今华发。圆通朗照，心知天上明月。一撮峰儿，障长江、真是天生神物。海国江门涛阵涌，玉迭雄开两壁。孤柱乾坤，双擎日月，万古头如雪。地灵江左，从来几个人杰。玉堂天上仙翁，画里新词，彩笔云烟发。品隙人才高与下，勘破世间兴灭。二十年前，门生座主，不觉俱华发。丹心炳炳，敢负中兴岁月。"}