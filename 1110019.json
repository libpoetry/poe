{"id":"1110019","title":"送张子直西归","dynasty":"宋","author":"吕本中","text":"年来衰病只深藏，转觉闲居气味长。所恨浮生有拘绊，不能相逐上瞿塘。君家兄弟各能文，季也风流又绝群。万里相逢又相别，落花时节却思君。朋从索寞厌分离，老去心情祇自知。记取上饶相望处，小桥南路往来时。亲旧留连莫厌频，并江花絮已残春。定知数到尝新酒，未有工夫忆故人。"}