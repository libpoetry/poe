{"id":"793356","title":"悼流民","dynasty":"清","author":"缪烜","text":"河南癸酉罹天殃，早魃为虐农事伤。树皮剥尽草根绝，民生无计多流亡。偏遭河北纷寇贼，烽火薰天涂路塞。十室九室断爨烟，扶携何处堪求食。陌上流民接踵来，肌肤枯槁筋骸摧。陌下饥民尸枕籍，兽蹄鸟迹处尘埃。陌上回头见陌下，半晌吞声泪频洒。玉石至此诚无分，翻悔离家死横野。兹闻圣主布深仁，发帑给粟振尔民。可怜仁人谷，难入死者腹。可怜仁人恩，难返死者魂。噫嘻乎悲哉！生民不幸值此荒。我行见之恻衷肠，愿天早以甘霖降。"}