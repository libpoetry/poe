{"id":"1066488","title":"送邓宁民罢瑕丘簿","dynasty":"宋","author":"葛胜仲","text":"火云烧晴空，大暑金石流。行人口生烟，千里无停辀。胡为趣遵路，僚好挽莫留。自言为升斗，往日辞亲游。儿嬉膝前欢，三载不可求。所得较所失，轻重真不侔。于兹满秩归，子职冀稍修。微官亦何乐，触事有庶尤。米盐聒双耳，簿领昏两眸。畏首复畏尾，人役不得休。岂无读书暇，顷刻但少偷。幸此案上历，数日获到头。白云已在眼，喜色津津浮。我亦厌羁官，如苦南冠囚。羡子有行色，去若登昆丘。更书纵未下，投劾行当谋。"}