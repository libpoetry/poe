{"id":"1237613","title":"甲午六月卧病柔川呈地主五首","dynasty":"元","author":"潘伯脩","text":"西界群山半削成，平居怅望指高青。银河上水通三石，玉笋馀云散五星。旷岁移家方失路，连城带甲此谭经。不图颠沛流离日，树色溪光满户庭。长忆灵岩对卷帘，客居还此面晴尖。雨分西崦泉鸣屋，风借南邻竹盖檐。病写乌丝清欲苦，眠抛白羽黑初甜。乱离未觉三迁定，行就君平试一占。乔木龙皮络翠烟，昔人成立等升天。芝兰玉树看盈畹，騄駬骅骝不受鞭。垂老托身书满屋，平生好客坐无毡。诸君有意怜衰白，惟有丹青照暮年。巷南巷北长相见，友谊金张旧最深。黄奥忆穿桐岭宿，乌岩行对竹溪阴。人烟接壤通江路，兵火无家共越吟。拟向清秋一疏散，不堪华发病伤心。杨溪积雨绿于苔，乱竹梢梢不遣栽。自爱水风横笛语，欲乘秋涨刺船来。眠从朱老诗浇泼，书及黄郎使往回。困饿只馀皮骨在，故人初见恐惊猜。"}