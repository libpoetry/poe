{"id":"237937","title":"智果寺拜东坡参寥遗像次韵","dynasty":"宋代","author":"连文凤","text":"吾爱参寥子，遗偈寄真迹。像貌俨如生，钩画宛若昔。读此一代文，令人百虑释。又爱东坡老，仙才迥飘逸。吟哦月露章，飞奋风雨笔。古寺遗清风，残碑卧白日。我来拜祠下，怡然若私觌。和之诗与禅，诗禅机籁寂。相对两忘言，终朝不获一。徘徊走风廊，舂容坐苔石。於心适有契，所得不患失。禅空诗亦空，观空莫观色。寥寥百载下，无此二骚客。买酒为招魂，欲招不可得。"}