{"id":"1120851","title":"食生荔子五首","dynasty":"宋","author":"周紫芝","text":"五岭人誇荔子珍，老翁何事始尝新。凭君试擘轻红看，不带开元一骑尘。著枝犹有露华腴，谁把红纱罩玉肤。龙眼也随君并熟，一生空作荔枝奴。小队将军过五溪，相看犹作梦中疑。回头欲问罨摩勒，乞得微甘是几时。瘴岭蛮村万里赊，可怜生不近京华。荔枝犹想南中树，末利先看近世花。东来坐见玉肌丰，识面中郎旧谱中。绝胜诗翁红万颗，暮年流落到泸戎。"}