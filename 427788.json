{"id":"427788","title":"沁园春 喜获郭鼎堂先生复书，辄用后村梦孚若韵赋此代简","dynasty":"近现代","author":"龙榆生","text":"谁似先生，弹远游冠，上黄金台。但日亲风雅，自多悬解，相欢鱼水，焉用行媒。为保和平，肯辞劳瘁，万国同心乾一杯。归来夜，更萦怀构厦，梁梁需材。声名贯耳如雷。数樽俎、雍容第几回。正叹深微管，一匡谋定，情殷吊屈，九辩招来。果得传神，无妨走样，章句儒诚何有哉。嘤鸣感，愿百川归海，荡尽馀哀。"}