{"id":"1070384","title":"江仲嘉书称去常山灵真洞半里许得林壑殊胜余记昔过谢源道中乱峰峭壁间竹树荟蘙今仲嘉所称得非此耶因寄百二十字","dynasty":"宋","author":"程俱","text":"闻说灵真路，旁开小洞天。苍峦閟清境，陆地接飞仙。壁立惊猿挂，松枯老蔓缠。攒空永亭石，漱壑定林泉。烟磴盘三径，玄窗属五便。武陵迷汉魏，妙憙断山川。腾绝端如此，经营有老焉。烹鱼几折屐，命驾拟加鞭。易秃三千丈，宁辞四万钱。把茅应早计，拱木叹流年。鸿鹄须尘外，鹓鸾自日边。人生各有在，雅志共超然。"}