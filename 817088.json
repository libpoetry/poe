{"id":"817088","title":"寄尚铁峰","dynasty":"清","author":"缪公恩","text":"书城日拥自嚣嚣，痛饮能教块垒销。有笔如君堪售赋，等閒莫漫事渔樵。同人三五尽飞声，桂苑槐阶踏屐行。岂待敛藏三载后，一鸣方始万人惊。望子轺车秋复春，明蟾十五度如轮。如何学得东山卧，不向西南问故人。应是君诗别有编，我诗亦复辑多篇。何时坐我松花阁，相共推敲绿酒前。"}