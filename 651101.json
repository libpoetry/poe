{"id":"651101","title":"骢马行春歌为陈侍御赋","dynasty":"明","author":"薛瑄","text":"五百启运天地清，群贤奋翼风云生。九重治理达远迩，王度实藉执法明。同年才子青云客，意气昂昂超等列。孤松耸壑见高标，一鹗横空叹奇绝。今年持节辞金台，青骢蹀躞万里来。乃知霜雪达阳气，马蹄到处山花开。邂逅沅阳话畴昔，昔曾联步趋文石。豸冠已觉凝秋霜，绣服还应绚朝日。沅阳宪署情何多，连床对榻同吟哦。吟哦未已欲将别，索我骢马行春歌。愧我诗才劣韩杜，长篇险语急难就。强操纸笔为君题，挂一何止于万漏。骢马骢马登周行，揽辔直拟清四方。发奸凛凛息豺虎，洗窟蔼若回春阳。古来豪俊皆如此，陈言雅欲追芳趾。相将努力笃忠勤，图取英声耀青史。"}