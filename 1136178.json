{"id":"1136178","title":"松江使君张周卿致泖口蟹四十辈","dynasty":"宋末元初","author":"方回","text":"松江太守今贤侯，喜有螃蟹无监州。左手持螯右杯酒，文章政事第一流。吴田今年十分秋，各执稻穗朝厥酋。初生琐细类蟛?，既长魁巨肩蝤蛑。渔父横江竹为断，照夜纷纭灯火乱。取之一蟹胜一蟹，尖美于团十月半。怒目横行敢抗虎，宜尔就擒堕烹爨。黄堂不忍专俊味，遣饷不减锦绣段。老夫菜肠久雷鸣，忽四十辈来峥嵘。得公宰相三斗鼻吸之醋，剉我坡仙一年好景之橙。金脐雪脆手自擘，何必牛炙兼羊羹。馋拿涎攫快一醉，焉待将糖而弥躁，带糟而微生。一诗往谢张夫子，莫怪无厌犹未已。内黄侯承津致矣，但欠青州从事耳。"}