{"id":"433092","title":"吴门杂咏四首","dynasty":"近现代","author":"徐征吉","text":"夹渠门巷绿杨堤，生小吴娃惯艇栖。最是日晴风细细，卖花声满画桥西。踯躅金阊胥葑门，我来今又廿年更。姑苏只合留人醉，柳压歌楼月满城。太湖毕竟驻游鞭，壮阔波澜态万千。欲把美名让西子，虬髯回马拜花前。埋香葬剑一邱尘，花好年年故国春。怪底离愁成恨事，吴宫月落望归人。"}