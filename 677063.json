{"id":"677063","title":"画松石为翁吾鼎母夫人寿兼题长句","dynasty":"明","author":"李流芳","text":"翁君彳子何所适，手持素缣长三尺。属余吮笔为作图，图此青松与白石。翁君有母孀居三十年，青松比贞石比坚。恩勤育子诚可怜，感君使我情潸然。男儿不能安舆列鼎为亲欢，虽有菽水徒迍邅。白头厨中苦辛者，誇数圣善何有焉。翁君翁君慎勿迂，东西奔走将何须。江寒木落岁云徂，倚门之望不可孤。入门一笑慈颜舒，春酒春盘次第敷。高堂素壁挂此图，君当亟归勿踟蹰。吾闻君有仙人不死之术可以奉阿母，何如此乐真良图。"}