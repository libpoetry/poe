{"id":"568705","title":"重纪五子篇 其一 汪司马道昆","dynasty":"明","author":"王世贞","text":"司马诚国器，豁落不庸庸。兼济文武资，南北倚折冲。爱弟若一身，怜才见春风。五十佐元枢，犹在塞与通。高卧黄山表，健笔吐如虹。珠玑走荒裔，金石耀幽宫。如发汲郡藏，孰当檀左锋。自余友太原，涊然畏雕虫。济南贵叶玉，物论时不同。所以千秋叶，唾手归宗工。"}