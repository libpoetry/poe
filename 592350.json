{"id":"592350","title":"广陵竹西亭十里与李于鳞别","dynasty":"明","author":"欧大任","text":"邗沟十里江淮水，枚乘家在淮阴市。修竹歌投梁孝王，飞涛色起吴太子。悲风此地千年来，岂知今日吾与尔。尔从起家作藩使，山东李公满人耳。忆昔三秦早拂衣，济南殆欲终焉矣。芒屦能时岱岳行，钓竿秋向东溟洗。指挥万象恣鞭笞，叱咤群龙斗奇诡。睥睨湘水窥河梁，上薄风雅下正始。冯冯气直淩苍昊，独立万古风云徙。东游会稽观禹穴，秦人甬道越人垒。数子么么不足当，凭轼下之挥尺箠。吾本岭外之狂士，低眉龌龊谈簠簋。目摄贤豪喑哑间，干将上射斗牛紫。逢尔扬州城，送尔竹西里。翩然两黄鹄，高翼不可比。举觞落日天苍茫，平生肝胆颇相视。未能并猎孟诸野，稍亦思归南海涘。重来握手或有期，客星夜夜江淮起。"}