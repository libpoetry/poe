{"id":"844368","title":"夏日田家杂兴三首","dynasty":"清末民国初","author":"林朝崧","text":"雨过村落凉，柴门绿槐影。嘒嘒新蝉鸣，黄熟云百顷。半载岁功成，报速力殊省。命俦腰镰去，陇上日方永。敢辞挥汗苦，生事依田井。归来茅檐下，月已升东岭。虽逢禁酿时，无酒劳勤黾。粗粝足疗饥，鼓腹私自幸。早稻既登场，晚禾种犹未。村翁閒荷筱，卖瓜入城去。城中多贵人，博学通田事。闻有力田科，农书教奇字。图绘耒耜经，翻译占候志。儿童那解此，府寺贪游戏。何如兔园册，乡校从师易。但取食力馀，姓名粗能记。海畔农家流，多佃富家土。稻熟纳主人，生不识官府。自从新法施，屡问民疾苦。除害蛾诱灯，防疫牛书簿。昨者洗秋种，买盐课编户。游徼与穑夫，承旨勤鼓舞。骚然虽繁费，农事岂无补。吾侪当奉行，毋触公吏怒。"}