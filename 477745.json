{"id":"477745","title":"杨花篇","dynasty":"明","author":"王廷相","text":"广陵三月可怜春，青青杨柳蘸湖新。长条不绾思归客，散作飞花愁杀人。浣沙艳艳吴江女，拾取香球连袂举。花点轻狂只欲飞，徒欲多情乱心绪。吴宫隋苑烟袅袅，别有豪华竞春早。飞琼流雪洒行旌，日莫迷却长杨道。江头一树白离离，打阵随风趁落晖。漫天扑地何时住，困入沧波却怨谁。"}