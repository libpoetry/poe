{"id":"722157","title":"送李浣庐使君之湖北方伯任","dynasty":"明末清初","author":"屈大均","text":"三年听讼已神明，爱士风流更擅名。齐相最能知石父，鲁人那得目荆卿。频为岳牧过南楚，遂使台门隔玉京。一片恩波珠浦水，中含鲛泪送公行。高义云天世所希，殷勤解网凤衔飞。青莲自得汾阳爱，白屋惟将公旦归。师保炎方长服德，藩屏楚国更宣威。衮衣不为东人处，盼望遵鸿泪欲挥。"}