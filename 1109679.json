{"id":"1109679","title":"昼寝三首","dynasty":"宋","author":"刘敞","text":"日出百事集，人生亦多忧。曲肱试少息，乃得逍遥游。圉圉为潜鱼，因之乘波流。翻翻为飞鸟，爰以凌空游。在己孰是非，于物任沈浮。观化悟独乐，真伪竟悠悠。成败劳耳目，是非丧神虑。我生天地间，安得弃之去。始疑昏逾明，渐觉梦胜寤。但可寐无聪，安知岁云暮。神交既倜傥，魄定奚忧惧。此以遣朝昏，因之保吾素。久思谢时俗，奔走难自谐。逍遥衡门下，虽陋得我怀。汲彼井底泉，扫兹风中埃。歊蒸为之去，襟抱萧然开。养心贵能适，造适不及排。胡为车马客，一往忘归来。"}