{"id":"827107","title":"烛影摇红 丁亥六十岁 寄怀湘弟长沙","dynasty":"清末近现代初","author":"刘永济","text":"芳讯沉沉，落梅帘户东风消。匼波潋滟蘸初阳，湖上人家晓。叶底鸣禽变了，惹相思、吟堂梦草。白头昆弟，两地青灯，一般愁抱。乔木荒凉，故家风味今休道。文章何定换浮名，乞米难裁稿。花雨纷纷倦扫，佩香零、伤春共老。楚天望极，雁外兵尘，阑干红照。"}