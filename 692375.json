{"id":"692375","title":"胡原节升大理乡复巡视浙江索诗赋四绝句","dynasty":"明","author":"杨士奇","text":"先皇昔御文华殿，供奉曾沾宠命多。白日鼎湖龙去杳，重来空有泪成河。岭海归来万里程，观潮更上浙江亭。昔时道路瞻骢马，此日车旗迓九卿。揽辔南乘使者轺，秋风古道不辞遥。豺狼扫迹疮痍复，须遣遗民感圣朝。行李萧萧去住轻，霜台柏府旧驰声。须教一道吴江月，照见中流彻底清。"}