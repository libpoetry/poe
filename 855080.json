{"id":"855080","title":"广鉴大师观上人为灵芝数百众故乞从檀施乞米求予诗送行为作一首予昔为武康县令观师吾邑人也","dynasty":"宋","author":"毛滂","text":"灵芝有良田，岁比万户侯。平生不力耕，以德作锄耰。不许仓箱丰，但知钵盂秋。木鱼一呼饭，千屐如水流。灵芝道亦然，饱汝即罢休。但忧汝易饱，未饱非所忧。后生真可畏，见此观比邱。昔常为我民，今乃从我游。得道于灵芝，胸中罗珍羞。岂特求自饱，将副馁者求。裹钵忽何之，西风送轻舟。处处灵芝田，多稼如云浮。初以非种种，今当不收收。谁施复谁乞，大块同一沤。姑且置是事，吾言亦谬悠。羡观一身轻，翛然逐飞鸥。"}