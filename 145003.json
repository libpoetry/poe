{"id":"145003","title":"寻幽宿隐者居","dynasty":"宋代","author":"释文珦","text":"先生巢许流，远志在箕颍。由来天机深，遂使尘事屏。云霾山径长，草没柴门静。相逢冬日暮，共语寒夜永。照暝然枯松，漱泉{左襫去衤右斗}暗井。虎啸谷风生，猿啼霜月冷。潺湲瀑泉声，寒乱高杉影。藐焉豁尘襟，颇若异人境。明朝还别君，寻幽过他岭。他日拟重来。同采春山茗。"}