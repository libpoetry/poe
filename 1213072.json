{"id":"1213072","title":"和赵鼎之中秋不见月","dynasty":"元","author":"曹伯启","text":"四事难并今古情，春花已过秋月明。秋气平分月先满，海风吹起云纵横。万户千门心若祟，帘幕低垂绿窗闭。洗杯小酌兴茫然，夜雨空阶作秋意。一杯一杯复一杯，浮云于我何有哉。至人胸中月常在，灯前一笑双眉开。四时月色皆圆洁，祗是人心还自绝。读书意气当拿云，及此幽寒谩呜咽。和诗聊与节相酬，旅思绵绵无尽头。明月明年何处看，神州相望更多愁。"}