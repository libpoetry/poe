{"id":"1007545","title":"阻风系舟","dynasty":"宋","author":"董嗣杲","text":"避风急投港，港狭水如线。沙头虎迹多，此是铜陵县。乱山号枯松，长风舞寒霰。饥凫宿荒畈，小雁带飞箭。废刹撞破钟，催科走邮传。娼家编棘门，村饰无钗钏。日纳抱酒钱，夜陪县官宴。有身怅此生，又复堕贫贱。荒谯更点差，信步空阶遍。未昏行人绝，月色荡江面。啜尽茶叶苦，不与愁魔战。托兴入短歌，聊以记吾见。"}