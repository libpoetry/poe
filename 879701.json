{"id":"879701","title":"六州歌头 元夕和宜可","dynasty":"宋","author":"刘将孙","text":"天涯倦客，如梦说今宵。承平事，车尘涨，马鸣萧。火城朝。狂歌闲嬉笑，平康客，五陵侠，闲相待，沙河路，灞陵桥。万眼琉璃，目眩去闲买，一剪梅烧。数金蛾彩蝶，簇带那人娇。说著魂销。掩鲛绡。波翻海，尘换世，铜仙泪，铁心娆。渺何地，跢朱履，解金貂。步宫腰。瑶池惊燕罢，瓶落井，箭离弨。灯楼倒，吴儿老，绛都迢。点点梅梢残雪，似东风、吹恨难消。悄山村渔火，风鬓立春宵。绕寒潮。"}