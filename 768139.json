{"id":"768139","title":"花犯 八月闻莺，值海棠复开","dynasty":"清","author":"李符","text":"捲筠帘，金梭忽溜，青林已非昔。倚阑干立。讶老桂黄边，犹露春色。几丝带雨蔫红湿。莺穿亦爱惜。为载酒、向曾听处，相逢如旧识。巡檐觑花太零星，翻疑狼籍后、东风留得。记前度，寻芳事，梦中游历。又谁料、敷声似诉，重唤起、秋窗拈赋笔。便杜老、断无吟句，也应题醉墨。"}