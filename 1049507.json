{"id":"1049507","title":"送宋构成之运判赴阙","dynasty":"宋","author":"冯山","text":"曾留先帝紫宸班，高议雍容数刻间。使节光华金口赐，乡枌歌舞绣衣还。炉锤应手皆良法，斤斧投虚辄大奸。坐席贤劳殊未暖，归轺严召遽难攀。豪曹自是青云器，骐骥应无白日閒。苏孺故人聊养拙，君公行部每开颜。新知邂逅情犹在，远别逡巡涕欲潸。人事去来宁可问，试看庄叟道中环。"}