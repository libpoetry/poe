{"id":"466531","title":"甘棠社邀赏玉渊潭樱花步海藏楼诗韵四首","dynasty":"当代","author":"江南雨","text":"昨夜熏风醒玉柯，悄然十万小冰娥。久无春梦枯诗笔，偶纵愁怀赖酒魔。清友邀时情未已，红尘起处势如何。料知千树霓裳舞，应似梅花雪满坡。遥想清容出短墙，为寻芳信赴甘棠。早莺乍唤春心动，薄雾轻匀紫陌香。几处画船维细柳，谁人箫管趁初阳。久羁日下思贤友，才见红云喜欲狂。晓行幽径踏香尘，袅袅枝头浥露新。俗世惟消长日酒，好花偏领一时春。眼前风物真如梦，劫后桃源且寄身。奈此韶华眠不得，满园清气欲侵人。寂寂幽芳烂漫开，凄然凝望锦云堆。岂堪别后伤千忆，莫若花前醉一回。纵有清风收艳骨，应无好梦续春雷。吟笺空洒泪痕满，惆怅谁怜楚客才。"}