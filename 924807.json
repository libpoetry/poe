{"id":"924807","title":"明日安厚卿强几圣复召饮醉次前韵","dynasty":"宋","author":"苏辙","text":"芳樽酌水清无淤，梨园著雪迷根株。邺官士女喜行乐，坐上醉客谁亲疏。倦游不知岁月过，痛饮渐觉筋骸苏。风吹落片乱鹅毳，雨结细实骈明珠。云屯冰积动论顷，谁信城郭涵村墟。坐观明媚低照席，行看繁闹横遮驹。我贫不办供酒炙，侧耳日听交朋呼。无端人事巧拘束，曾不见置闲须臾。长鲸渴水求入海，老骥伏枥思就车。清明未过春未老，寒食岂必节与除。二君为我重置酒，席上醉倒交相扶。欢娱安用苦酬酢，叫啸不畏相罪辜。昏然已觉万物小，下视吏役真婢奴。请君数具牛酒费，此外百事何能如。"}