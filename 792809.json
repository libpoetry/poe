{"id":"792809","title":"暨阳怀古二十三首 其六 长巷村","dynasty":"清","author":"缪徵甲","text":"世訾郭景纯，所学任术数。身卒蹈危机，任数为数误。吾谓郭求仁，任数理即具。当其对逆敦，顺逆冀一悟。臣命尽今日，殉国无他顾。若有趋避心，生死先失度。闻昔葬母昆，江上来封墓。葬经失真传，后人多依附。宣城并归魂，太真复短祚。幽冥负伯仁，忠义争竖树。淮水有时竭，衔刀上天诉。如何中吴人，耑祀短主簿。"}