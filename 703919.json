{"id":"703919","title":"刘觐国观察斋捧便道归省佘买舟相访追欢数日值束装还治匆匆分袂赋此为别","dynasty":"明","author":"韩日缵","text":"丹禁晴光散晓珂，欣逢六传里中过。新从玉殿沾茎露，暂向珠江问薜萝。子舍空瞻红日远，王程其奈白云何。乘槎此夕浮湘去，无限离情入棹歌。何期穗石揽君袪，野醉郊吟兴未除。剩有凉云随杖屦，乍惊霜霰上头胪。高情衡岳真相匹，清节潇湘定不如。珍重圣朝彝鼎在，碧山吾已赋閒居。"}