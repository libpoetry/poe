{"id":"1005790","title":"次达善送赵君理韵因寄畬斋陈贵白","dynasty":"宋","author":"舒岳祥","text":"杉棚已绝笔，复得云锦书。况当既望后，一镜悬空虚。恍然玉堂上，乘鹤来须臾。君健胜我健，我臞甚君臞。人事有离合，尺牍莫相疏。老骥不忘骋，老耕不忘畬。笔砚易乾涩，时时要喣濡。井汲去泥鲋，清冽用有馀。自君之往矣，我怀久不舒。久闻畬斋君，插架富名都。欲往鵁鶄市，读书借其居。我曾见其文，鼎脔出帅初。何年澄斋老，道我问其途。"}