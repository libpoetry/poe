{"id":"224701","title":"留题丹经卷后","dynasty":"宋代","author":"史尧弼","text":"武陵郡西桃花源，水盩山厔蛮区连。秦人避秦久寓此，种桃千树春风前。落红满地溪路断，鱼郎舍舟得洞天。瑞光浮动见宫室，桑竹交映膏腴田。苍崖老木含太古，民物朴野天理全。男耕女织无租庸，鸡鸣犬吠通陌阡。东家西家走相问，客来何许今何年。历将时事为具言，二世不守嬴氏颠。人心归汉沛公起，四百馀载瞒窃焉。迄今已复为晋有，尚何惧死长城边。岂知世态多废兴，闻之抚髀皆喟然。辞归未许留数日，陈列俎豆如宾筵。生逢乐土自可乐，山林朝市非相悬。明朝棹开落尘境，恍如梦破陵谷迁。渊明一记故实在，世俗竟作神仙传。裹粮问道不复往，大笑子骥真无缘。我今置酒嶂峰巅，醉袖起舞凌风烟。大还有诀谁所传，始自广成授黄髯。髯龙上征老聃出，谷神立说洪其源。阴符黄庭龙虎经，伯阳契易诚多端。况复后学如牛毛，支分派别徒纷然。先天一气谁真知，来如阳德升九渊。疾雷破山坤轴裂，政要主者定力坚。前弦之后后弦前，药物不可锱铢偏。黑白相寻秘融结，髣髴有象形质圆。周天运火循屯蒙，非同坡老烧凡铅。无中生子夺造化，脱骨洗髓乘云軿。鞭笞鸾凤隘八极，铜驼一笑三千年。胡为知此不自炼，先儒尝戒偷生安。人身生死犹昼夜，以道顺守全此天。何须行怪出世法，屏弃骨肉潜荒山。君臣父子与夫妇，兄弟朋友纲常间。圣人设教若大路，反趋旁径迷榛菅。方壶员峤渺何许，徒令世俗滋欺瞒。房公便合扫尘壁，大书我诗为订顽。"}