{"id":"85049","title":"南浦·题倚楼仕女","dynasty":"现代","author":"溥心畲","text":"秋雨湿潇湘，向晚来，吹起满怀愁绪。转眼甚堪惊，年光尽、不见柳花飞絮。楼头悄立，幽情无恨谁能语。霜天欲暮。空惆怅佳期，几时还遇？朱窗碎玉声寒，正人倚西楼，雁横南浦。烟柳渐萧疏，悲秋意、都付断烟残雨。连天草色，开帘日日凭栏处。韶光虚度。空翠袖凄凉，轻寒难御。"}