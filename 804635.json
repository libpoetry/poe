{"id":"804635","title":"酬赠马蓼庵","dynasty":"清","author":"过松龄","text":"君家子长才绝奇，挥斥八极镇四维。南浮江淮渺湖海，相如并起争陆离。其后宾王才更好，斗酒濯足新丰道。天子闻之呼入宫，从容坐论邦新造。代有传人今至君，君才君识横扫千人军，唾落珠玉笔落云。梁溪风月殊宽阔，会见觞咏能平分。自是身从天上谪，阆苑蓬莱皆窟宅。双瞳相对光奕然，不须重煮山中石。东风瑶草青纷纶，好拨旧酿罗浮春。与君共醉花影下，回首长安十丈尘。海隅日出朝市新，太平天子明良臣，吾侪相与歌咏盛世风俗淳。"}