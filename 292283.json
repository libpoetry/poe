{"id":"292283","title":"大酺·一天芳事，惟春暮最乐。閒步后圃，杂花生树，空负春韶，爰制此词，付雪儿歌之","dynasty":"现代","author":"张尔田","text":"正杜鹃啼，蔷薇谢，过了清明寒食。薰风圆午梦，趁单绡才换，宿酲初析。紫燕将雏，黄蜂抱蕊，蛛网斜捎帘隙。余香吹不断，早湔裙人远，玉骝嘶夕。叹沈约带围，看花残泪，又成抛掷。章台车马寂。旧游处、都似曾相识。漫省念、宫眉印柳，秀靥妆桃，少年场、半成陈迹。细雨朱幡护，问谁递、伤春消息。镜霜薄，愁如织。残照一缕，凭遍阑干无力。此情断鸿寄得。"}