{"id":"697027","title":"与惟寅一别淹冉五载消息不复相闻春来忽得手书新刻见寄赋怀五首","dynasty":"明","author":"胡应麟","text":"赐履传周室，分符卫汉京。白虹悬结客，紫电照论兵。四百西山寺，三千大内营。几因飞檄暇，出郭遍题名。带砺中朝望，诗书上将才。佩刀初制阃，横槊自登台。万骑长城合，孤鸿大漠回。河梁人渐老，吟望独徘徊。长啸青油幕，雄谈白氎巾。射雕新骠骑，图象旧麒麟。雪照梁园夜，风高瀚海晨。遥遥双鲤下，犹忆尚玄人。忆昔长安骑，相逢狭路间。乾坤双彩笔，吾汝各红颜。万感归来集，千秋病后閒。惟应别时梦，绕夜向燕关。一代华阳社，平生碣石游。坐携鹓鹭侣，吟傍凤凰楼。梦寐犹青眼，形容渐白头。尺书聊写寄，涕泪尽南州。"}