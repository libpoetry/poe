{"id":"832635","title":"彩云归","dynasty":"清末民国初","author":"朱祖谋","text":"春阴日夜傍高楼。好风光、翠歇红收。惊梦回、凤烛恹恹地，惆怅事、唤作无由。尊前又、彩云新怨，唱吴天尽头。镇閒阻、谢堂欢语，旧燕空留。休休。江南恨地，问倾城、何事绸缪。一波去水，萍絮狼藉，未解西流。算别来、千歌万舞，泪眼翻湿兰舟。重经过，江草江花，一路新愁。"}