{"id":"1239214","title":"行路难七首 其一","dynasty":"元末明初","author":"郭翼","text":"赠君葡萄之芳醇，璚瑰玉佩之锵鸣。昆吾鹿卢之宝剑，空桑龙门之瑟琴。红颜晖晖不长盛，流光欺人忽西沈。愿君和乐兮欣欣，听我长歌行路吟。不见陆机华亭上，寥寥鹤唳讵可闻。朝愁不能驱，暮愁不可处。中区何陕隘，乘云汗漫瑶之圃。爰从王母访井公，复约元君谒东父。灵桃花开银露台，玉文枣熟青琳宇。我愿于焉此中息，锡以遐年永终古。"}