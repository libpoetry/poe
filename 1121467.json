{"id":"1121467","title":"世弼读白乐天放言诗仿其体依前韵作数首见寄因和答之亦仿乐天之体","dynasty":"宋","author":"欧阳澈","text":"如簧巧语何须听，似海侯门岂足游。太华崇高无弃土，沧浪合并纳纤流。未要季子荣亲印，已买陶朱佚老舟。藏器待时须大用，耻争蜗角与蝇头。驷马华轩终得志，箪瓢捽茹且潜身。隋珠莫弹排空雀，和璧休投按剑人。画史解衣须遇鉴，齐门鼓瑟信难亲。索瘢洗垢从教谤，澡雪襟怀与道邻。抟鹏休笑蓬蒿适，燕雀岂知鸿鹄游。颜蹠贤愚终莫域，渭泾清浊自殊流。绠长方可探深井，水浅安能泛大舟。独爱乐天吟著句，输赢待看局终头。言行枢机宜慎发，利名缰锁苦萦身。无非入市攫金客，谁似临畦抱瓮人。鸿雁弟兄犹列序，虎狼父子尚相亲。刀锥不用争蜗角，请学当时阙党邻。"}