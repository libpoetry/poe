{"id":"708676","title":"探春慢•孙无言徵刻予词于扬州，遥有此寄","dynasty":"明末清初","author":"沈谦","text":"一树琼花，二分明月，扬州自古佳丽。杜牧曾游，何郎不再，试问风流谁继。才子飘零尽，还喜得、词编玳瑁，知音千古寥寥，能识高山流水。念我朱颜易老，奈江梦少花，洒笔成泪。浪许金荃，羞称玉树，何处更将愁讳。从此然脂夜，免冻了、春纤十指。虞生不恨，相逢竟须沉醉。"}