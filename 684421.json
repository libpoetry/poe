{"id":"684421","title":"寄汪子","dynasty":"明","author":"王廷陈","text":"忆当武庙末，并上汉庭书。放逐时皆散，音容日以疏。诸君不远复，独我遂幽居。铩羽当年侣，翻飞迥不如。不合辄投簪，高踪众所钦。波流奋独往，海峤发孤吟。虽滞秦稽迹，犹县魏阙心。徵书行且至，栖遁不宜深。自免一何勇，邴生诚我师。可为智者道，聊惬幽人期。岁月任公钓，登临谢客诗。肯令沧海岸，重勒北山移。群公方议进，吾子独初衣。即市称大隐，于星应少微。鹏图无近适，凤览有馀辉。高士逝已久，非君谁与归。自尔稽山卧，风猷较古多。名流掩王谢，游客结羊何。洲岛冯轩得，云霞岸帻哦。颇嗔冠盖访，不厌野人过。"}