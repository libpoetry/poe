{"id":"139899","title":"张永平鎋作亭于渠河之右予请名以观而通守江","dynasty":"宋代","author":"魏了翁","text":"渠河有水清且涟，弄丸之暇游其间。风轻沙暖鸥忘机，天开日烜鱼逃筌。山中不知岁月改，春洲六度听绵蛮。闻人昔游不到此，岸容山色如有冤。永平教孚讼亦简，为我卜筑河之干。临流兴怀叹不足，因思孔圣感逝川。岂无日景自北起，亦有天运从东旋。风霆流形草木贲，星辰垂象郊原宽。乾坤坎离更见伏，春秋代谢相回环。虽将此理醒群聩，更向川上观微澜。存神过化义亹亹，行著羽察心閒閒。子思渊渊达天德，子车混混穷原泉。东流不休发吕氏，潺湲远望悲屈原。圣贤分量已差等，后来承误滋可叹。或嗟年衰劝努力，或谓时逝宜游盘。须看龙见水归壑，又识雨降云蒸山。阴阳翕辟本无閒，俗儒但作死生观。河南挺生二程子，指示道体镌冥顽。人能於此发深省，致知格物兹其端。神徂圣伏二千载，是心长与江瀰漫。文通为挥五色笔，大篇长句垂不刊。春风沂泗俨在此，居人莫作渠阳看。"}