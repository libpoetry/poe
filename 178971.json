{"id":"178971","title":"癸亥生日前一日读神仙李清传作","dynasty":"宋代","author":"张嵲","text":"孟夏倏已晚，诘旦及悬弧。推迁惊岁序，俯仰念劳劬。感物叹漂泊，抚己既叨逾。去事日已遥，来者言足图。澹漠远世纷，超遥观道书。伊昔有胜士，染工藏市区。感悟及生朝，欲访仙人闾。自缒投绝壑，果谐欣愿初。尘念虽少牵，脱屣终不渝。一死会当有，贵贱理必俱。万事惟一舍，此外无复余。李君本市人。而予岂非夫。蹑屐千仞冈，振策万里涂。暂愒即弱水，款关必清都。千载复来归，陵谷知焉如。"}