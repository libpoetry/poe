{"id":"1176537","title":"杂讽九首 其五","dynasty":"唐","author":"陆龟蒙","text":"东南有狂兕，猎者西北矢。利尘白冥冥，独此清夜止。无人语其事，偶坐窥天纪。安得东壁明，洪洪用坟史。搜扬好古士，一以罄云水。流堪洒菁英，风足去稗秕。如能出奇计，坐可平贼垒。徐陈羲皇道，高驾太平轨。攫疏成特雄，濯垢为具美。贡贤当上赏，景福视所履。永播南熏音，垂之万年耳。"}