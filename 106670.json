{"id":"106670","title":"次韵景安吴山观雪","dynasty":"元代","author":"方回","text":"尽洗眼底尘，顿宽胸中忧。此雪端为谁，奇哉君之游。平步飞鸟背，长啸孤峰头。恍惚阆苑，嫖姚结邻楼。不了异天上，培塿视九州。北方当此时，如蝟缩马牛。南方幸不然，但觉瑞彩浮。晴日一以出，壮观挽不留。作急首妙句，小费灵府谋。老夫傥可从，亦足祛穷愁。凡骨绝仙分，胜览输高流。乃后有佳集，次第或见收。冰解烧痕青，问梅孤山幽。"}