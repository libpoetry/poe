{"id":"816563","title":"赠英国人中国副将麦士尼威林","dynasty":"清","author":"曾广钧","text":"大地五洲穷足迹，孤军百战见雄心。从龙识主羞胡服，回鹘输兵受汉金。黔蜀旧僚官半显，苏扬遗孑感同深。几番抵掌谈边务，话到维州泪不禁。楚材晋用古原有，虢灭虞寒君所知。鹬蚌相持渔者利，蛟龙得水主人危。俄皇已启东封志，英主宁能北面谁。幸睦中朝全小国，两家合力保高骊。"}