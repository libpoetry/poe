{"id":"1117752","title":"题史院壁四首","dynasty":"宋","author":"陆游","text":"命薄谋常拙，年衰力转微。鹢飞元合退，羝乳偶成归。汗简惭靡日，流尘怯染衣。无端霜夜月，应照旧苔矶。槁木忘荣谢，闲云任卷舒。慵为绕枝鹊，宁作蠹书鱼。羁旅心常折，亲朋梦亦疏。溪头钓船在，恐负此心初。白发无馀鬒，苍颜失故丹。旅游多败意，大屋每饶寒。出畏霜侵褐，归乘日暖鞍。若非时得句，何以慰衰残。苔甃平分路，铜环半掩扉。残芜寒不死，败叶落还飞。责重何由塞，愁生但念归。非无茅一把，世事苦相违。"}