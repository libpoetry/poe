{"id":"690938","title":"王侯德政咏 一庭化雨","dynasty":"明","author":"李之世","text":"森森桃李自成蹊，罨映甘棠万树齐。共道太平信有象，弦歌声满岛城西。湘帘如水静琴张，听得清音不下堂。百里仁风嘘海畔，沧波如拭漾荣光。群峰缥缈戴金鳌，万顷奔流喷玉涛。瘴雨蛮烟清似洗，扶桑捧出日轮高。鲸鲵东徙燧烟消，海国风生杀气遥。一自伏波南渡后，狂澜谁更树铜标。秦镜高悬照胆明，圜扉风静不闻声。凭将一掬溟波水，来洗人间冤滞情。海门休道一丸封，黎母江前五指峰。飞蜃昔闻成幻市，断鳌今见驾崇墉。青郊如染遍桑麻，烟火茆茨几万家。夜户不惊眠犬静，山鸡时啄野桃花。皇恩浩浩海波宽，谩说山城借枳鸾。九译梯航同捧日，彩凫飞处即长安。"}