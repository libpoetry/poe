{"id":"813507","title":"春兴","dynasty":"清","author":"李联琇","text":"劳久思一间，间来即生懒。观书亦云适，胡为卧持卷。一叶未及翻，颓然合双眼。睡味与书味，酝酿十分满。不知春昼沈，花阴渐斜转。卷从手中堕，枕低恣蹂践。有如带宿酲，软饱浪抛盏。觉来闻书声，童塾课方展。何以导儿曹，此生太偃蹇。旁人谬相谓，高卧非荒湎。梦中岂得句，呓语兴不浅。走觅南邻伴，斋扉反扃钥。春晴谁不出，我亦一登阁。面城无街市，旷远横溪彴。倚槛数行人，茫不辨老弱。转为行人窥，仰指且前却。足未入官府，讶见此乘鹤。庾亮多宾僚，是否官同乐。相望渺千里，遥情未容度。何处暮苍然，一绳纸鸢落。缭垣皆蔓菁，多日茁新芽。方柔不采摘，叶大今已花。此物便军食，屯兵忆褒斜。沃沃彼何知，讵悲蜀妇髽。我见生远愁，战场尚风沙。虞灶或乏此，衔种倩飞鸦。不嗤细已甚，取给免士哗。炎炎虽隔境，噀雨怀栾巴。浮远余空亭，乃在君山巅。我楼与亭对，下视皆麦田。恍共山灵博，碧罫为棋盘。又如竞妆服，藻野兼缛川。年前少雪泽，麦性不畏乾。青葱兆成实，鸟雀声先欢。疲氓不敢庆，硬饼何时餐。还望雨旸若，禾熟如麦然。后丰补前歉，庶几课税完。竭力服农亩，输饟不我宽。"}