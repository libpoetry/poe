{"id":"687018","title":"闻子启太守自历下书报来春还家又新有凤雏之喜感念旧好为欣跃不寐辄赋二首先寄难兄竹庭徵君宜载酒一庆也","dynasty":"明","author":"刘崧","text":"故人旧别向西川，移谪淮山苜蓿田。容易繁稀花着雨，寻常员缺月当天。四章诗忆京城送，八月书闻历下传。为报难兄竹园里，好催春酿候归船。北平西蜀路绵绵，惊梦愁心各黯然。见日清尊须共倒，暮春华发总堪怜。寒云三峡啼猿外，秋雨重湖落雁边。闻有凤雏新绣羽，可无高会送犀钱。"}