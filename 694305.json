{"id":"694305","title":"元旦试笔","dynasty":"明","author":"陈献章","text":"六载虚叨供奉恩，白头吾亦两朝臣。闾阎击壤今弘治，简册编年又戊申。日色小薰秾李昼，风光欲醉乳莺春。庐冈此景谁分付，也到江门不属人。天上风云庆会时，庙谟争遣草茆知。邻墙旋打娱宾酒，稚子齐歌乐岁诗。老去又逢新岁月，春来更有好花枝。晚风何处江楼笛，吹到东溟月上时。"}