{"id":"543460","title":"凌晨起梯鸟道抵玉岩寺望长安宫阙题","dynasty":"明","author":"胡应麟","text":"清晨馔伊蒲，饱饭扪石壁。天风拍两袖，樵路尚昏黑。微月耿嵓际，残星堕山脊。明霞挂石梁，渐起赤城色。仰攀猿鸟巢，俯瞰麋鹿窟。山椒见台殿，经岁断人迹。危梯雾半隐，古砌雪长积。耸身上绝颠，河汉仅咫尺。震旦隘目睫，宇宙转呼吸。天门九重启，栋宇烂金碧。仙姝十万辈，一一似相识。胡为堕人世，甘此下方谪。劳生四十年，营营若虮虱。长谣归去来，香案玉皇侧。"}