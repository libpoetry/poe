{"id":"815658","title":"题水仙册子十二首 望江南 孕","dynasty":"清","author":"谈印梅","text":"魁春侣，偏殿万花开。翠叶凌寒先照水，冷香吹梦乍凝梅。知是茁灵胎。苞坼琼英。叶披翠带，石濑沙汀。香比兰浓，容如菊淡，品似莲清。纤毫移得盈盈。早占断、东风画屏。竹秀梅苍，春寒日暖，雪小冰轻。薄薄春寒浅浅沙。一尘不染水为家。丰肌柔骨占清华。文谷正宜轻曳雾，精神应自饱餐霞。甘将瘦影让梅花。亭亭态，檀口与冰肤。劲叶似书欧柳体，丰神如写洛川图。仙骨自清癯。东风欲谱凌波梦，舒毫却嫌纤娜。炼玉为神，裁冰作骨，自是铅华都扫。谁留芳槁。想素影离披，烛高屏小。纸阁围寒，暖香应共墨香绕。乡园曾记妆点，古瓶梅映处，帘护清晓。浅水涵沙，方盆叠石，聚得春光多少。孑怀渺渺。正极目天涯，无边烟草。一曲湘灵，晚山青未了。柔毫淡墨轻描，传来脉脉江妃意。沙欹石压，根盘苞褪，半开琼蕊。未展芭蕉，将舒莲叶，同伊幽致。看横斜侧影，芬芳含蕴，浑不羡、湘兰佩。漫咏蒹葭旧句，欲通辞、盈盈隔水。画帘风静，研屏日暖，正萦茶味。梦入烟波，心澄冰雪，有谁堪比。似佳人翠袖，天寒修竹，悄无言倚。泉石出尘姿，气味如兰臭。不是陈思梦里神，合向东风剖。芳意倩谁传，应托拈毫手。忽忆伊人水一湄，信断花知否。风势纷披，瑶琴谁鼓成连操。笔情飘渺。似泛神仙棹。环佩珊珊，别有凌虚貌。春寒峭。清冰浅照。一幅飞琼稿。烟锁浓香，叶低花亸经微雨。湘妃无语。洒泪临沙渚。门掩春寒，翻却梨花句。清如许。玉盘擎处。雅胜铜仙露。霜意满生绡。幽香点素毫。傲维摹、雪里芭蕉。欲与冰花传雅操，纵冷淡、自丰标。叶上薄难消。琼霏碧玉绦。好陪它、冻折梅梢。洛浦人游明月下，披鹤氅、更飘摇。几番薄染浓句，幽姿写到阑珊矣。神情仿佛，潇湘哀怨，江潭憔悴。欲敛先垂，将枯更卷，低徊棐几。怯凌波微步，亭亭玉瘦，有还似、人扶醉。真色生香如此，肯和它、随风桃李。仙人标格，怕黏尘土，但依泉水。扇冷秋纨，毫空梦彩，渐消芳意。恰冰魂一缕，招来纸上，别馀风味。甚纷纷、繁花乱叶，重开生面如许。巢湖貌出群仙会，水佩风裳无数。相映处。看两两三三，似共盈盈语。冯夷起舞。想桂楫云旌，水天空阔，飘渺翠澜句。迎伸曲。待唤词人重赋。江乡几回凝伫。柳堤花巷春波远，休问古祠高树。问艺圃。但竹菊梅兰，自昔联芳侣。伊谁毫素。把石势沙痕，风形雨态，别写岁寒谱。"}