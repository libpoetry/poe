{"id":"47359","title":"次韵·句曲峰高倚太阳","dynasty":"明代","author":"刘基","text":"句曲峰高倚太阳，不风岩谷自清凉。四时岚彩霏琼雪，百道泉流湛玉霜。雅称采芝追绮季，尤宜散发学嵇康。龙鳞璀错松当径，凤尾摛鹴竹过墙。月上海门蟾先觉，露寒天宇鹤先尝。仙人卓剑降魑魅，道士书符禁獝狂。宝气丹光生夜寂，黄精白术引年长。茅君虎卧瑶坛上，萧史鸾栖碧殿旁。桂树寒山违谢客，桃花流水忆刘郎。猿猱任占青萝帐，薜荔从生绿石床。世难有身空自累，诗成无雁倩谁将？欲凭锦瑟传幽思，才理朱弦意已忘。"}