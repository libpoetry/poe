{"id":"1105931","title":"答问诗十二篇寄呈满子权 镈问耒","dynasty":"宋","author":"王令","text":"金坚虽不磨，木曲亦已揉。幸蒙主人用，反要主随后。适从慵耕儿，虽功不见取。良田常无收，何塞不耕咎。我用常在金，任金适由木。苟得金为用，何惜木微曲。幸得主人随，不恤汗行犊。必求随主人，我用諴不足。我用于主人，良田无虚种。主人不我以，我适为无用。不知主人饥，岁卒安自奉。由来我求人，孰与求我重。我必为人用，不必用于人。若也责不耕，君其问诸田。一畦失之荒，尔力亦可耨。天下方漫芜，尔功亦何有。天下方漫芜，顾我适有庸。使其已除涤，我将何以功。我岂大无效，自是用我慵。子斧谁尔为，黑白大分别。朝伐一樗死，暮伐千樗蘖。尔终不自谋，几日不缺折。大樗吾犹伐，小樗何畏蘖。吾缺犹俟磨，尔折将奈何。来何必召云，去何必飞天。我名不为龙，何能雨尔田。神龙谢子车，子能未足多。上润虽已然，下竭将奈何。水车谢神龙，下竭固无奈。旱则我为用，尔龙尚何谓。神龙谢水车，吾语尔来前。尔虽用于人，我亦用于天。在物固不同，于用岂殊然。水下高田乾，尔能俯水取。假人不尔用，尔受田责否。吾身虽为龙，动亦天所主。天犹不有命，我安事为雨。"}