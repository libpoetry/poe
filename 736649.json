{"id":"736649","title":"大墙上蒿行","dynasty":"清","author":"周龙藻","text":"墙上蒿，自夸托根高。根高苦不固，萎落随风飘。墙上蒿，自喜擢秀早。秀早苦不长，离披抱霜槁。蒿生蒿死曾足计，但恨踞盘难得地。明堂选柱少成材，等闲齐把萧蘩弃。伏波慕良臣，肯逐井蛙住。亚父好奇策，终被重瞳误。丈夫未遇鱼水知，且办隆中高卧处。眼前富贵轻秋毫，抟扶岂必假羽毛。纷纷依傍何其劳，君不见墙上蒿。"}