{"id":"1236736","title":"又和仲文二首","dynasty":"元","author":"耶律楚材","text":"仲文才笔冠人间，工部坛前第一班。世上久无孔北海，云中谁识谢东山。忘怀诗酒醒还醉，适意琴书乐且闲。野有遗贤犹未用，中书宁得不胡颜。室中忝预万松筹，脱得中间与两头。反覆人心厌殷室，咄嗟天下属宗周。直须勇退中书事，未肯荣贪留国侯。收拾纶竿与蓑笠，华亭却觅旧渔舟。"}