{"id":"749828","title":"和赵菁衫九日留别之作","dynasty":"清","author":"蒋庆第","text":"瑟居万绪春茧抽，冷蛩夜促黄花秋。朝来幅幅塞云黑，使我意在北山北。天边一雁扬音来，明湖作酒三千杯。败荷点霜碎于缬，忽如绿沼朱华开。三年人事苦颠蹶，视我星星酒中发。枯枝自抱真寒蝉，满腹秋心瘖不发。绣袍才子工挽强，蜀江鸳锦仙机张。袖底江山出新藁，汗流湜籍未足道。济南名士开敦槃，飞霞结佩芙蓉冠。大者兵车细屝屦，约束仗尔为齐桓。揽袪断辔争遮挽，却愁十日不尽欢。彩笺炫眼一篇玉，别情万叠秋波绿。灌夫意气班超侯，四十男儿那刺促。短鞭脱壁风生衣，一夕言归即日归。身骑土牛且东鲁，乡心叶叶离亭飞。"}