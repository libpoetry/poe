{"id":"814275","title":"忆江南 重九日泊舟虎林，水窗无俚戏，与梦西追忆旧游，漫赋十解","dynasty":"清","author":"周星誉","text":"重九节，十载住吴门。花舫虎丘担菊市，箬篮狮巷买糕人。此景最关心。重九节，记得客常山。药墓草黄群犊健，赵祠树黑怒雕寒。落日井陉关。重九节，记住保阳城，都市黄羊蒸玉豉，津门紫蟹糁金橙。风味醉腾腾。重九节，记得住蟠门。红桕晚风深巷笛，黄花细雨矮窗灯。小院对床人。重九节，记返越溪边。十里青山堆稻路，一湖纤月卖菱船。画出暮秋天。重九节，记得住燕京。一骑泥金朝看榜，两行银烛夜调筝。裘马五陵人。重九节，记泊盂城时。山槲叶围词老宅，水荭花瘦女郎祠。吹笛雨丝丝。重九节，记得在山塘。水阁月晴歌板脆，画船风细绣鞋香。鬓亸菊钗黄。重九节，记得沪城宵。翠鉔帘栊莺歌盏，珠灯楼阁鹧鸪箫。夜夜醉红桥。重九节，今夜泊杭州。闲搯绿枨思往事，自揩红叶砌乡愁。拥被一蓬秋。"}