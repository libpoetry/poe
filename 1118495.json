{"id":"1118495","title":"道室杂咏六首","dynasty":"宋","author":"陆游","text":"精神有限惟当啬，造化无心不汝私。此事安须知决择，鸡鸣勿后老人期。黄褐长绦七尺身，袖中一剑隐红尘。城门万屦日来往，众里安知无此人。冰霜难与夏虫语，晦朔岂容朝菌知。忿欲至前能小忍，人人券内有期颐。万法元须一理通，长生极治本同功。广成千岁无它术，祇在唐虞二典中。莫缘侯印学阴谋，生世惟须一钓舟。轻用镆铘终折缺，善刀何止解千牛。放翁耄齿犹朱颜，一物不留方寸间。已吞八九云梦泽，更著百亿须弥山。"}