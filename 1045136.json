{"id":"1045136","title":"送汪宫教","dynasty":"宋","author":"徐积","text":"尧亲其亲，教官得人。所性忠厚，貌纯气真。学为耕稼，经为本根。实之为行，贲之为文。辞令出口，法度在身。大学小学，其谁弗循。循之维何，维义是适。不骄不肆，无邪无僻。大者敬义，如汉元王。小者乐善，如汉王苍。乐善敬义，何有不臧。保躬无悔，受福无疆。无疆之福，维顺维忠。维忠维顺，维师之功。"}