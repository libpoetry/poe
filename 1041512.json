{"id":"1041512","title":"和永叔食糟民","dynasty":"宋","author":"刘敞","text":"岁丰饮酒众同醉，岁饥散糟民亦济。乃知酒酤在官为长策，上可足财下均利。黄头稚子白发翁，哺糟相随尘土中。岂嫌身居犬彘后，还喜生值恩施丰。翰林仙伯屈主诺，忧民之忧乐民乐。祸阶六筦不易救，惠及连城自云薄。周公以来千百年，希世俗儒玩糟粕。排斥酒诰终莫用，感激长谣岂虚作。恨公未为富民侯，此等区区岂所忧。"}