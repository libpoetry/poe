{"id":"696329","title":"和钝庵吊乐庵龙洲莲峰半山四古墓","dynasty":"明","author":"郑文康","text":"白头村妪白头翁，盛事惊看在眼中。可惜一抔江上土，野花黄蝶领春风。一篇醉渡浙江词，不是寻常句读诗。空有故人三十万，等闲尽付酒家儿。泗园文脉接莲峰，姓氏曾收县志中。只为书声消歇久，子孙谁免哭途穷。清江百里古名娄，总管佳城此地留。龙虎气消君莫怨，新漕风景更多愁。"}