{"id":"1050207","title":"清江台致酒赠范希远龙图","dynasty":"宋","author":"郭祥正","text":"行手出烟雾，致酒清江台。水浅横沙露，林疏远山来。白鸟一双落，青猿三叫哀。谁展摩诘图，而把渊明杯。妙娥始七岁，弹筝殷晴雷。或如鸾凤吟，唤得阳春回。主人亚父孙，卓荦王佐才。高谈使我听，明珠欲倾怀。爽魄超太虚，月窟无飞埃。一饮不知醉，浩歌忘草莱。迟明系双棹，回首安在哉。尺水公自养，以待天门开。"}