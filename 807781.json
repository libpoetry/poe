{"id":"807781","title":"沁园春  题竹逸小像","dynasty":"清","author":"陈维崧","text":"谁伴先生，茗椀垆薰，书签笔床。记慈恩释褐，名喧三殿，定昆乘传，檄谕诸羌。万里辞官，一身入画，抽却朝簪换芰裳。琴樽外，更阴阴空翠，个个筼筜。竹郎閒与评量。论梁栋何须羡豫章。任截为拄杖，蹑他嵩华，劈成横笛，吹出伊凉。根作龙拿，节如剑拔，谁许斑痕上苦篁。闻言喜，竹得风而笑，满院笙簧。"}