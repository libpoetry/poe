{"id":"794950","title":"如此江山 为李艺渊观察题姚简叔浔阳琵琶图，次集中题船山诗画册韵","dynasty":"清","author":"屈蕙纕","text":"扁舟送客浔阳上，琵琶夜半深语。五指分明，四调历乱，老大飘零终古。天涯尔汝。诉往事尊前，教坊曾谙。湿尽青衫，最怜司马酒醒处。年来薄宦如许。剩一船书画，同听渔鼓。南部新愁，西江旧梦，秋月玉钩初吐。蹉跎何补。叹解佩伊谁，未逢交甫。说与周郎，拂弦容易误。"}