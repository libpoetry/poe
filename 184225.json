{"id":"184225","title":"顶山祷雨·官身缚尘事","dynasty":"宋代","author":"孙应时","text":"官身缚尘事，日日如丝棼。驾言适秋郊，开颜慰艰勤。大田平如席，多稼绿於云。早熟有饷获，晚播方耦耘。停鞭问父老，笑语何欣欣。今年大好麦，稻复当十分。天应怜百姓，似亦怜令君。我本无善政，谤骂常纷纭。独惭龙公赐，一念如相闻。尚忧北山外，渐有龟坼文。为尔乞终惠，洁济炷炉薰。何当足吾愿，丰年周九垠。"}