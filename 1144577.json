{"id":"1144577","title":"郊行即事四首","dynasty":"宋末元初","author":"郑思肖","text":"一变太平业，民生若失巢。乏牛耕瘠土，多马坏荒郊。花圃半栽菜，谷田今长茅。幡然欲深隐，远与世相抛。五年前事别，一说泪滂沱。帝业虽迁鼎，人心未倒戈。日光疑白昼，天影愧清波。背立官塘路，风前慷慨歌。痴立若忘归，欲言还又讷。时危恐戄多，国破繁华歇。黄叶辱吴山，绿芜欺魏阙。两峰流水声，偷哭汉宫月。云禁江城昼色阴，可怜寂寞读书身。风霜虐命四五载，雨露润民三百春。雁落愁声唯送泪，马驰怨迹岂成尘。如今不独桐江上，新著羊裘又一人。"}