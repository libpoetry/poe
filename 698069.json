{"id":"698069","title":"游观音阁和思抑韵","dynasty":"明","author":"钟芳","text":"危楼登遍诗脾困，清酒高歌次第催。树拥空苍齐石壁，江瑶晴绿上琼杯。老僧诵法鸣钟应，客子乘潮鼓棹回。归路昏黄人已醉，万家灯火烛三台。百丈禅林合素筵，意中飞鸟共翩翩。不知有我还无我，却爱今贤似昔贤。半世烟霞方外客，一龛香火洞中天。角残远戍苍烟暮，并辔犹联马上篇。"}