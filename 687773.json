{"id":"687773","title":"寄时旸都宪","dynasty":"明","author":"庄昶","text":"两接东南使者音，不胜回首动孤吟。朝廷大义臣何切，阳羡青山梦亦深。云水江湖东道主，乾坤礼乐万年心。莫言一曲无穷调，流水高山别有琴。白头夜夜是云旸，老梦春来每自狂。分陜几人终此老，召公无树不甘棠。书随老雁声随北，心在天涯病在床。安得相逢同一笑，大江东海倒离觞。"}