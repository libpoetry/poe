{"id":"1049775","title":"姑熟堂歌赠朱太守","dynasty":"宋","author":"郭祥正","text":"姑熟太守真贤豪，洗涤弊垢明官曹。民閒吏竦郡无事，华堂新构临江皋。朱檐斜飞傍星汉，碧瓦不动蟠鲸鳌。酿成玉液宴宾从，手提大笔降风骚。四时景物换耳目，万古治乱评秋毫。嗟予末坐重感激，胸中茅塞时耘耨。山鸡卑栖竟何取，岂合鸾凤返翔翱。紫莼茸蕨味正美，鲜鲚玉缕鸣霜刀。为公一饮直醉倒，坐看万室皆陶陶。谁云江南地偏小，姑熟之堂天下少。丹湖千里浸城东，蒲苇藏烟春渺渺。牛渚对峙凌歊台，长江倒挂天门开。风吹玉乌亿万疋，汉兵卷甲沙场回。有时浪止皓月满，琉璃宇宙无纤埃。帆樯隐隐鸟飞没，渔歌细下天边来。谢元晖，李太白，一生好作江南客。至今遗恨人不知，孤云尚锁青山宅。请公沥酒一吊之，听我长吟壮灵魄。人世百年能几何，高会难逢离别多。一朝公去调鼎鼐，斯堂永作甘棠歌。"}