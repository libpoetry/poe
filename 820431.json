{"id":"820431","title":"满庭芳 叔伟写花卉别有会心，其志固不在花，徵题及余，倚满庭芳一曲以歌之","dynasty":"清末近现代初","author":"梁启勋","text":"帘卷初阳，雨收烦暑，等閒长费工夫。怜伊芳景，神韵不差殊。毕竟心情未稳，沉吟久、欲染还濡。花模样，应难彷佛，用是正愁予。迷糊摩倦眼，枝惭倩影，叶妒轻裾。经几番商略，曾自轩渠。惆怅年华易失，空怀感、看碧成朱。君休笑，众香有托，吾亦爱吾庐。"}