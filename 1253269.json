{"id":"1253269","title":"次韵曦讲师南仲牧閒园杂咏十首","dynasty":"元末明初","author":"陶宗仪","text":"树林郁茂即祗园，种药栽蔬要剪繁。甘菊医方能疗目，频分野老瀹曈昏。蒿藜非类便须锄，菜甲青青小雨初。更待明年春笋出，就林烧熟味如酥。曲径傍边薝卜林，蕊头朵朵缀璚簪。经馀未把袈裟解，静嗅清香坐树阴。日涉名园引兴长，绿阴多处石床凉。花时那似今番好，翠筱娟娟过粉墙。幽草疏花静里看，桐阴穿膝坐蒲团。顿除妄念机缘息，方寸无萦眼界宽。莴苣青青早芥红，引流分灌露华丛。园丁采掇供香积，日日携筐向此中。小筑垣墉缭四陲，前头即是梵王祠。沼花新吐芬陀利，石钵溪泉献一枝。新添野圃四无邻，埽径时时款逸民。展席松阴谈妙觉，我来借榻或经旬。芳草池塘蛙乱啼，青松未长鹤巢低。坡陀谁种閒桃李，玉立修篁个个齐。牧閒不与世争能，云护柴关玉作层。客到莫嫌无供养，凿池栽藕种茭菱。"}