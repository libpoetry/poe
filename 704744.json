{"id":"704744","title":"桃源道中三首","dynasty":"明","author":"薛瑄","text":"初闻胜景如天上，此日经行已再来。水入松篁鸣处急，山围村坞到时开。荒溪难觅当时洞，废观空馀旧日台。谩说人间有仙迹，不知天地也尘埃。两日桃源道路中，无边清兴每相供。云山过后层层见，涧水行来处处同。萝径烟光笼软翠，松岩云彩绚新红。何当一览蛮中小，更上淮南万仞峰。桃源景物信幽奇，几度游观惬所思。丹碧峰峦云里见，青苍林木镜中窥。渔舟一去仙源合，石洞重来碧藓滋。惟有武陵溪上树，年年花发使人疑。"}