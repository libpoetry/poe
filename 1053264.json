{"id":"1053264","title":"寄张明甫朝奉","dynasty":"宋","author":"释道潜","text":"昔公令吾乡，绿发气方壮。鸣弦坐高堂，百里肃清旷。良辰骋遨嬉，茧足履青嶂。当时陪杖屦，笑语相颉颃。论文希邺都，乐事敦可尚。铜章既云解，余亦航海上。悠悠亘六载，天角空相望。朅来石头城，邂逅慰离怆。携手雨花台，俛仰得超放。瓶盂徙京口，冉冉抱微恙。扁舟乱江来，起我神益王。浮云共平生，飘忽无定向。去年客梁园，尘土纷冗长。狙猿失林木，憔悴无优况。独有青桂枝，冰雪不凋丧。惠然肯过从，香积仍接饷。秋风迫南还，危帆高且张。落日通津门，转盼增惋怅。寝寐见高标，幽魂惊夜帐。相忘同海鱼，千里各云浪。"}