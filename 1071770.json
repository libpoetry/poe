{"id":"1071770","title":"送贤上人归云门庵","dynasty":"宋","author":"韩驹","text":"云门秀色连云居，石林参天冬不枯。溪回彷佛菜叶下，路转崔嵬茆屋孤。上人一口尽诸佛，肯顾世上群儿愚。独寻庞老不惮远，此事古有今人无。我穷活计依精庐，千年香火勤朝晡。远来无物可祗待，苦笋淡粥同斋盂。翻然别我出门去，春雨趁耕姜芋区。不须领众强自苦，一庵高卧真良图。"}