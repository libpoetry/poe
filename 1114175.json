{"id":"1114175","title":"次韵陈介然幽兰翠柏之作 幽兰","dynasty":"宋","author":"李纲","text":"幽兰出深林，得上君子堂。置之顾盼地，蔼蔼振馀光。春风茁其芽，暗淡飘天香。刈防岂无用，授梦方荐祥。纫佩美屈子，披风快襄王。秋高白露下，摧折增感伤。愿与菊同瘁，羞随莸并长。收根归旧林，肯改无人芳。温风茁幽兰，采掇置中堂。孤根亦何有，借此轩墀光。耿耿不自惜，凄微泛馀香。萧然山林姿，讵是邦家祥。譬犹美芹子，乃以荐君王。弃置固其宜，零落谁复伤。赋诗慰寂寞，念子故意长。愿言同心人，去去扬清芳。"}