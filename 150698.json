{"id":"150698","title":"寄斋·君斋以寄名","dynasty":"宋代","author":"姜特立","text":"君斋以寄名，寄斋有何义。岂非异邦人，偶尔寓斯地。静观浮世间，何物不是寄。天地即蘧庐，吾身一邮置。百年聊托宿，六凿共游戏。一朝撒手行，妻子却复弃。实货不随身，主人若个是。不如饮无何，日应醉乡睡。四海皆弟兄，何必桑与梓。若问吾故家，滕公是同里。"}