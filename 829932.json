{"id":"829932","title":"曹远模老先生八旬荣寿，赋诗侑觞，即希政之二首","dynasty":"清末近现代初","author":"薛昂若","text":"暨阳望族姓名秀，卅载宦游政绩良。听讼犹人期德化，立功邀宠锡嘉章。甘棠旧泽思东省，鲁殿灵光重故乡。时值九秋开九秩，枇浆醉映菊花黄。九如颂满寿筵前，大德当然享大年。绕膝芝兰荣四代，登堂珠履集三千。名园结社娱清福，泮水重游话夙缘。世事任他沧海变，渭滨垂钓慕先贤。"}