{"id":"702943","title":"和茧雪和贫士七首","dynasty":"明","author":"谢元汴","text":"严霜百草枯，落叶相因依。倦雀翔故林，凄然动夕晖。扶摇非不矗，胡为作卑飞。我思在韩水，惆怅未能满。夫何楮上虫，食仙不食饥。崎岖圣贤内，日暮风多悲。相彼鹤在林，好之者乘轩。愧我非君子，无能致中园。渴饮清溪水，饥啄青山烟。旅食未峥嵘，穷冬籽一研。寒郊与瘦岛，相视默无言。诗姿如鹤姿，敢不拜往贤。书卷外无物，泠泠一弦琴。爱琴爱其桐，不在声与音。萧条寂寞际，此意谁能寻。羁栖淹岁月，青蘋笑孤斟。惟有归来辞，对之生敬钦。遐哉柴桑子，悠悠古人心。庾郎之鲑菜，差瞻于黔娄。闭门类枯僧，八月废应酬。过此二十日，屠苏又一周。一身不自谋，每为万物忧。千载而上下，屈指复谁俦。零落雪文字，吾于此中求。请谒伤直性，畏为异物干。薄田仅数亩，卖尽输县官。许行宁阔迂，治世在饔飧。传来故乡信，凛冽正冬寒。长跪读未竟，冰丝落衰颜。纬萧亦自可，何事赋出关。数武至河湄，隐隐见孤蓬。何人道姓字，使我惭炭工。汉柄虽旁落，尚有梅与龚。萧萧此两屐，敢以劲草同。深竹人家幽，蜿蜒柴门通。非阡非陌间，数许鲐背从。岂无凌云手，我爱韩潮州。苍典探物始，单行诚少俦。凡蹄脊骨露，嗤彼弱笔流。半肩行李中，痛饮可忘忧。前圣畏后生，恭以寒雅酬。崛强存孤尚，奇服佩前修。"}