{"id":"287256","title":"疏影·吴蓬载玉","dynasty":"现代","author":"夏孙桐","text":"吴蓬载玉。记拥蓑画里，烟溆曾宿。一片湖云，色换千山，风尖碎了横竹。春魂飞堕梅花畔，更那辨、枝南枝北。话梦痕、却在寒波，伴我倦鸥清独。无赖长安滞旅。打窗听细响，丝鬓摧绿。添线光阴，容易黄昏，耿耿青灯深屋。还愁入指冰弦脆，变激楚、幽兰新曲。只晓帘、清苦西峰，待把冻蛾烟幅。"}