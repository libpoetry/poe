{"id":"834114","title":"金缕曲 感旧，赠余氏兄弟二首，附致云卿丈书后 其一","dynasty":"清末民国初","author":"易顺鼎","text":"记向郧阳道。有伤心、荒原一带，高楼斜照。差幸当年无意绪，马上征人太小。省多少闲凭闲吊。数遍古来飘泊者，到天涯、毕竟输侬早。算已是，倦游了。君家阁上滩声闹。共商量竹弓射鸭，花绷捕蚤。水远山重知几叠，着个儿时游钓。回首觉乱离都好。莫话十年兄弟感，怕江湖、一半垂垂老。写不出，旧时稿。"}