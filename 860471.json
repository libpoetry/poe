{"id":"860471","title":"题严陵钓台一首","dynasty":"宋","author":"王阮","text":"西都庸庸生祸胎，东都切切绳公台。平生故人苦畏辱，坐定白云那肯来。沉几深略满帝腹，且憩先生一双足。使知天上麒麟儿，不似犬羊甘豢畜。渭滨老叟不自持，为人人以鹰名之。岂识桐江一竿竹，依旧秋风鱼正肥。古来贤者亦避世，往往适逢天地闭。得如建武亦不恶，又值首阳难降志。山木阴阴江面寒，此天别在壶中宽。几曾流出桃花去，宝气自骇人间观。当时不愿世知己，称到于今却如此。塞马得失天好还，千驷齐侯不穷理。"}