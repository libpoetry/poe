{"id":"734335","title":"相逢行赠范阳李都护","dynasty":"清","author":"吴屯侯","text":"昨朝相逢在狭路，死生一言不相顾。今朝相逢都市中，挥鞭掉首去若风。朱家剧孟世罕有，敦盘三物俱成空。夫君慷慨燕南客，珠袍锦带何翕赫。床头莫邪中夜鸣，睥睨泰山轻一掷。相逢不语心自知，倾盖已作千秋期。荆卿不得鲁句践，易水衣冠徒尔为。"}