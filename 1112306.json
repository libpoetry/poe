{"id":"1112306","title":"坐池上看水偶成五绝句","dynasty":"宋","author":"宋庠","text":"冰解初分窦，波平便泛舟。岸花红吊影，沙鸭绿昂头。漾漾通仙穴，潺潺入故城。晚来丘壑思，并为一渠声。短绿抽心草，深红半面花。游鱼知底事，跳碎水中霞。已开临水径，自作探花人。岸柳何为者，都卢欲占春。桥脚时依树，阶唇便作河。初无心可洗，谁作洗心歌。"}