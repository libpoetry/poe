{"id":"879638","title":"贺新郎 再韵赋梅","dynasty":"宋","author":"刘学箕","text":"东阁凭诗说。对丰姿、飘然杖屦，澹然巾葛。竹外一枝斜更好，玉质冰肌粲雪。谁折向、满头宣发。水驿云窗烟庭院，更宜晴、宜雨还宜月。霜夜永，景萧瑟。孤芳夐与群芳别。陇程遥、攀条难寄，碧云惊合。桃李漫山空春艳，不比仙风道骨。有潇洒、清新奇绝。我被幽香相懊恼，宋广平、岂但心如铁。飞暗度，石吹裂。"}