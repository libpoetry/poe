{"id":"702078","title":"王言卿精膳还朝雪夜枉过有作次韵","dynasty":"明","author":"温纯","text":"风尘荏苒二毛侵，说剑虚怜许国心。岂向延津龙竟合，何如剡水棹空临。笑看松径开精舍，醉倚梅花赋上林。康济有人堪吏隐，不妨青眼共浮沉。赋就阳春雪满林，地分清切主恩深。閒曹亦是调羹侣，小技终成奏缶音。万里乾坤眼欲尽，百年意气酒重斟。只愁灞上仍如戏，到处腥膻入塞侵。"}