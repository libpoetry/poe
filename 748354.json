{"id":"748354","title":"哭仿仙兄","dynasty":"清","author":"李文安","text":"三载长安居，日盼双鲤鱼。盼书书不至，书至笑轩渠。接书意皇恐，开书意纡徐。书面注平安，谅无意外虞。高堂幸聪强，同室俱乐胥。书末缀两行，看毕忽惊呼。掷书仰天叹，望云泣涟如。彼苍胡不吊，丧我乡国儒。阿兄素壮盛，伟哉七尺躯。计年强艾间，诵读富居诸。何为遭二竖，遽尔道山徂。忆昔就傅时，初解识之无。兄才早卓荦，长我四岁余。朝夕同问字，负剑几席隅。艾艾谈元旨，期期撷经腴。暨我年稍长，西抹兼东涂。十年结吟社，朅来翰墨娱。赏析古今共，契合胶漆俱。倚襟注庄骚，接迹侣樵渔。春山披萝幄，秋水掇芙蕖。荷筒暑天酒，梅林雪夜锄。醉月多同席，披星总共车。几经白战场，常投青田壶。后我捷頖宫，英英耀乡闾。前年赋远游，执手两踟蹰。燕吨怅遥天，河梁惜判袪。闻我赴杏宴，寄我折梅书。喜弹贡禹冠，泣问阮籍途。复言机与云，相待比屋居。今秋大比年，特建使臣旟。江乡激波浪，海水骄天吴。棘闱遭淹没，入试已佩萸。登坛方一鼓，抱恙归故庐。沈疴竟不起，噫嘻命也夫。兄行傥有亏，兄德傥有渝。兄行信无亏，兄德信无渝。思兄敦孝友，孺慕自少孤。生事养母志，和甘侍板舆。死事彰母节，绰楔表通衢。每畜卜式羯，亦数苻坚驹。思兄谨操守，为圆鄙破觚。常甘粗粝澹，不逐尘俗污。间园养幽姿，实行薄虚誉。思兄振宗绪，群从德楷模。思兄启后基，诸子垂经畬。泥然伤气数，一语一泪珠。生未侍兄疾，死未奠兄刍。生别长契阔，死别更欷歔。何日赋归来，一恸黄公垆。长歌以当哭，幸鉴此区区。"}