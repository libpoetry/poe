{"id":"744329","title":"制府朱石君尚书命赋罗浮蝴蝶歌","dynasty":"清","author":"凌扬藻","text":"朱明窟宅多神仙，风雨匝踏相钩连。丹鸡白犬尽轻举，羽衣化蝶何翩跹。玉腰旖旎结束好，栩栩杰出神飘然。人间挞末那足比，世外格韵殊娟娟。文章炳蔚日五色，古泽不假丹与铅。云峰岩前众香国，玉芝瑶草纷澄鲜。山光晓浥鲍女馆，酒气夜暖麻姑田。浮花浪蕊不挂眼，惯逐沆瀣凌飞烟。餐幽猎秀愿亦足，况濯露点明珠圆。碧桃树底芳信早，颇笑结习终难捐。累累玉茧作春蛹，似涉绮梦非尘缘。精心一缕自经纬，机缄默运真明蠲。滕王拓本浪规仿，无逸诗笔矜流传。胚胎无灵品粗俗，裁红晕碧空雕镌。何如此得造化蕴，仙风逸艳通幽玄。我欲唤起葛稚川，遨游八极穷天渊。归来弭节傍华首，笑狎凤子听流泉。"}