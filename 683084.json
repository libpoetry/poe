{"id":"683084","title":"题渔隐图四首 春","dynasty":"明","author":"文徵明","text":"江南雨收春柳绿，碧烟敛尽春江曲。十里蒲芽断渚香，千尺桃花春水足。溪翁镇日临清渠，坐弄长竿不为鱼。太平物色不到此，安知不是严光徒。江头夏雨十尺强，晚波摇日空江凉。游鱼瀺灂乐深薮，不谓人间有渔笱。笱得江鱼不税官，自食自渔终岁欢。输租转赋世途恶，渔家自得江湖乐。渔翁老去头如雪，短笠轻蓑舟一叶。百顷鱼虾足岁租，十只鸬鹚是家业。横笛朝冲柳外风，浩歌夜弄波心月。不嫌湖上有风波，世路风波今更多。烟沉风?鸣萧蓼，江湖岁晚玄冥肃。寒塘日出晓光浮，村瓮茅柴酒初熟。网得冰鳞不入城，自漉瓦盆招近局。欸乃一声烟水长，苇深江静燃湘竹。"}