{"id":"1195201","title":"依韵赠南安方处士五首","dynasty":"唐","author":"徐夤","text":"七贵五侯生肯退，利尘名网死当抛。黔娄寂寞严陵卧，借问何人与结交。休把羸蹄蹋霜雪，书成何处献君王。嵩山好与浮丘约，三十六峰云外乡。百万僧中不为僧，比君知道仅谁能。无家寄泊南安县，六月门前也似冰。两鬓当春却似秋，僻居誇近野僧楼。落花明月皆临水，明月不流花自流。晋楚忙忙起战尘，龚黄门外有高人。一畦云薤三株竹，席上先生未是贫。"}