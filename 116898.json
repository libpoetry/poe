{"id":"116898","title":"齐安行·黄州楚国分三户","dynasty":"宋代","author":"张耒","text":"黄州楚国分三户，葛蔓为城当楼橹。江边市井数十家，城中平田无一步。土冈瘦竹青复黄，引水种稻官街旁。客樯朝集暮四散，夷言啁哳来湖湘。使君丽谯涂垩赭，门狭不能行两马。满城蛙噪乱更声，谷风谷谷黄鸦鸣。最愁三伏热如甑，北客十人八九病。百年生死向中州，千金莫作齐安游。"}