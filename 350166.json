{"id":"350166","title":"子夜歌·中实见示红桥笛语，谱此继声","dynasty":"清代","author":"程颂万","text":"碍歌尘、绮苏半面，隔断一帘香雾。恁六代、琼枝抛散，尚有荡愁烟橹。桥黯欹虹，笛残邀月，剩曲君能谱。乍艳魄、飞入江南，底事丁帘路窄，不容悉驻。琼窗密、凉飔夕罥，撇下棋声都误。黄雨苏州，白波扬子，添画销魂树。蓦飘灯、近晚酒魂，慵趁潮去。故国河山，凭阑揾泪，只许愁人赋。怕几声、吹破兰宵，玉龙哀语。"}