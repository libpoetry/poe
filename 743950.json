{"id":"743950","title":"隋丁道护书启法寺碑","dynasty":"清","author":"李宗瀚","text":"隋书罕署名，道护碑传二。开皇仁寿年，兴国启法寺。后来信居上，书老笔亦恣。六一得其精，胡乃杨本嗜。一夔殊已足，观乐他且置。骨体肖龙藏，倍溢妍华致。化度虽后尘，右方阐缄秘。悦生堂不录，销夏篇不记。两家印篆留，近入义门笥。气压集古千，源导贞观四。其文颂金像，颇说佛灵异。我闻菩提法，妙具千手臂。法法皆圆通，始了第一义。丁真合同参，谁问楞伽字。"}