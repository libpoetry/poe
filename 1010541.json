{"id":"1010541","title":"余行江湖馀五十载备知交态唯熏自闻始终不变因作歌见意焉","dynasty":"宋","author":"释文珦","text":"小人必树党，势利相因依。势成乃翕合，势去还暌离。君子贵独立，中心存不欺。荣华羞附丽，衰谢罔弃遗。君子与小人，于此常见之。君子诚可宗，小人足堪嗤。君不见媚春野卉亿万数，花栏映发如有期。一朝霜风肆凌厉，傍睨不复相扶持。涧底乔松过百尺，干霄直上无附枝。黛色不为时所变，澹然自有岁寒姿。"}