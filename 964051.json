{"id":"964051","title":"椒菊枕","dynasty":"宋","author":"洪咨夔","text":"矮檠矻初年，细字窘晚节。天怜蠹书障，神授鸿宝诀。金葩凉而严，丹宝温以烈。两囊贮风露，半簪藉霜雪。芬透顶?爽，清祛脑脂热。梦魂寥廓远，宇观沆瀣澈。云开月更朗，电掣岩欲裂。术妙刮膜金，功过刳蟆铁。聱牙读楚诅，琐尾窥越绝。不忧幻景侵，且喜翳根灭。颂花醉春温，餐英饱秋洁。涂屋兆蕃硕，饮潭进耆耋。况兹芳泽聚，尽洗空华结。夜气存虚明，天光发昭晰。须弥能微尘，渤澥或丘垤。不直一笑粲，已判双眦决。"}