{"id":"1105808","title":"酬章序臣二首","dynasty":"宋","author":"王之道","text":"风梢摇落雪飞花，谁传江梅到我家。曾把数枝分暗馥，要催群卉助光华。高吟两绝那容继，胜赏双清蔑以加。春不世情应委曲，十年留滞在天涯。老懒观梅喜见花，一枝聊复寄君家。清香扑袂传春信，疏影摇窗借日华。小小池塘从掩映，依依杨柳漫交加。和羹风味今犹古，回首青青遂有涯。"}