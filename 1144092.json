{"id":"1144092","title":"杂书五首","dynasty":"宋末元初","author":"方回","text":"鼻涕垂颐银竹冻，脑脂遮眼黑花飞。此身尚觉非吾有，焉问人间万事非。卜世周家谓过之，从来历数亦难知。岂期河洛亡三翮，不比房心续续微。细修佳传酬知己，曲就微生赖若人。一点报恩心独在，时时常见梦中身。一毫不敢昧苍天，生世明年七十年。自恨肉身无报答，日常饱饭夜安眠。饶君遒紧日千篇，未办骊珠出九渊。欲诣彭城陈正字，须参南岳赵章泉。"}