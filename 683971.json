{"id":"683971","title":"次陆太宰全卿题戴文进画卷七首 浣溪春行","dynasty":"明","author":"王世贞","text":"朝出锦官城，暮投浣花渡。步步花媚人，那能舍花去。但使有酒沽，不妨花下住。谡谡松际风，泠泠涧底泉。宫商偶时合，来搅幽人眠。恍然梦中境，洞庭奏钧天。维梢傍村坞，黯黯天地绿。忽有渔歌来，悠然逗深竹。不知月出否，稍见玲珑玉。西风不酿雨，东雷空自疾。莲女叶盖头，相将委花出。但采了不妨，请看塔尖日。十五团团月，当已离海岛。立残双莲瓣，夜色犹未好。非关月出晚，应是侬来早。似传西湖霁，西子初赐沐。宛尔碧髻鸦，娟然青曼睩。欲住听晓莺，吴王忌人宿。英英篱边菊，不与青阳遇。芳意终有合，宁为叹迟暮。百卉各竞时，葳蕤今何处。"}