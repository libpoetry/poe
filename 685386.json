{"id":"685386","title":"无题","dynasty":"明","author":"贝琼","text":"楼台十二近蓝桥，帘幕重遮半面娇。洛浦有神通子建，天坛无意会文箫。仙衣雪皎裁蝉翼，宝髻云松插凤翘。月落红寒春梦断，相思空寄海门潮。锦瑟鸾笙恨总牵，尚思华屋对婵娟。春风豆蔻初含日，玉女兰香未嫁年。绡拆鸳鸯裁宝扇，酒行琥珀泻银船。蓬莱一别三清浅，憔悴应知不及前。"}