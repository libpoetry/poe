{"id":"796054","title":"迈陂塘","dynasty":"清","author":"陆恒","text":"对萧萧、满庭风雨，问秋秋怎无绪。分明似带恹恹病，洗褪秋容如许。抛不去。有万叠浓愁，都在秋心聚。频啼玉箸。尽莲漏敲残，铜壶滴尽，犹是声声絮。我待做，窗外芭蕉几树。好教夜夜听汝。悲秋可也秋知道，底事浑难为主。秋何处，只蔓草荒烟，一片寒蛩语。凄凉砧杵。把欲断秋魂，生生熔碎，零乱成丝缕。"}