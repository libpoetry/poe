{"id":"1214165","title":"次韵徐景端席上","dynasty":"元","author":"周权","text":"洞庭霜橘包黄银，海边丹荔输闽珍。高堂开筵荐华俎，风味隽美怀芳新。蒸花厌玉饤鹅炙，雕盆犀箸行鲜鳞。纷纷歌管奏名妓，秩秩簪履罗佳宾。芳尊细酌绿琬琰，宝罽共拥红麒麟。烧残绛烛转留客，疑有四角生车轮。书生商歌风雨室，此志郁郁何由伸。短衣穿肘不掩胫，五穷相与为雷陈。青阳开动生意达，短翅亦拟凌空云。豫章远志各有适，黄钟瓦缶俱陶钧。且安粗粝槃涧滨，未厌紫豉羹吴莼。"}