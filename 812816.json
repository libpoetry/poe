{"id":"812816","title":"间情四首","dynasty":"清","author":"吴敬梓","text":"娉婷市近苧萝西，倦客探幽叩碧闺。溪上桃花红雨过，窗前杨柳绿阴低。虽无美酒倾三雅，尚有新诗咏九迷。钗燄镜光私语处，生憎满院晓莺啼。咫尺仙源缘分乖，莫愁真合住秦淮。因贪媚蝶收奁粉，为爱游蜂集鬓钗。飞絮落花三月暮，绵繻甲帐片时偕。朱樱树下重携手，看足明金压绣鞋。兜娘年少泰娘娇，小别麻姑路已遥。窗蔽蛾眉看自在，桥排雁齿定魂销。绣墩春暖麟文席，綵袖香笼凤翼箫。不是梁清曾密约，那能此处见云翘。香熏透骨有谁知，谪向尘凡冰雪姿。昼永春残人乍别，态浓意远泪偷垂。曾闻名士多寥落，何事佳人亦仳离。安得与卿登玉版，大罗天上看书碑。"}