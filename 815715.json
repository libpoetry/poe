{"id":"815715","title":"风波远隔乡关路，目断高堂只梦循Author:许汝霖过青县送匪庵都宪予告还乡三首","dynasty":"清","author":"钱陈群","text":"让却胪传第一人，五云偏奏语溪滨。恩迁九列邀前席，威肃千官望后尘。玉署方惊豸绣异，金门又羡凤毛新。书生荣遇谁堪并，何待悬车始乞身。桂香杏艳共题名，联袂岩廊岁几更。冷暖从无三日隔，苦甘恍似一家并。非关儿女图温饱，实为天人策治平。不信迂疏回棹晚，请看明哲挂帆轻。春暮辞朝秋暮还，殷勤恋主畏间关。雄躯谋国容先瘦，谠论匡时舍渐艰。三载别来留半夕，一湾送去隔千山。独怜衰鬓飘萍梗，目断归帆泪暗潸。"}