{"id":"532896","title":"送吴约卿西巡讯张助甫","dynasty":"明","author":"黎民表","text":"男儿不成名，老当死蓬蒿。一朝被遇风云起，躐登卿相如鸿毛。仆也江湖沦落士，抱关窃伏长安市。蔡泽甘为憔悴人，穰侯却忌纵横子。青云之客谁相亲，九牛一毛何足齿。荆南吴公才绝伦，念我盐车蹭蹬身。春花秋月常邀致，剖玉倾金不厌频。十月西行肃行李，为购宛驹报天子。锦节朝驰马服山，金笳夜渡黎阳水。故人为郡在滏城，千骑双旌来送迎。推毂无人思魏尚，停骖今日挹侯嬴。劳劳下马倾尊处，须忆青藜卧汉京。"}