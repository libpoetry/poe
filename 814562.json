{"id":"814562","title":"仪徵道中联句","dynasty":"清","author":"范当世","text":"破晓南风出广陵，过江山色露微棱。西征词赋悲潘岳，东汉衣冠愧李膺。鱼美海乡辞作客，花醲野馆漫呼朋。剧怜骨肉山中梦，长路春寒思不胜。新息从来忆少游，高平无那客荆州。田间已识羊牛好，江上仍为雁鹜谋。臣朔侏儒有饥饱，中郎都尉各兜鍪。吾侪三十年方壮，裸壤龙章傥可休。舳鲈千里控堤防，三楚遗营迹未荒。屡见番船通海国，愁闻岁币出云阳。将军陇右方屯甲，都督江东漫举觞。我欲绝裾怅风雨，起看太白正横芒。父老犹闻说沈公，桑麻遗爱满吴中。桐乡有庙酬朱邑，鲁国何人荐孔融。白日神鲸窥骇浪，青天大鸟咽悲风。东南民力凋残甚，继政因循望小冯。身世苍茫泣五噫，同舟尔我况将离。大河落日重沽酒，席帽谈兵更赌诗。墓访屯田春寂莫，烟开棠邑树参差。往来岁岁江干路，愁绝风云黑鬓丝。"}