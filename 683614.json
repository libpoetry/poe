{"id":"683614","title":"江蓠馆十绝句为朱鸿胪在明题 松斋","dynasty":"明","author":"王世贞","text":"郁郁斋畔松，谡谡松下风。侬如陶弘景，日坐松风中。三步五步廊，千株万株雪。阿大故濯濯，与雪斗清绝。垒石为环堵，主人长作主。行遍咸阳西，谁识黄金坞。高楼风不闭，半欲藏江云。试问江干客，或有云中君。修竹不爱碧，润我窗中人。欲知春云坼，寸寸吐龙鳞。披襟称快哉，天地雄风来。何以金茎表，吸取露一杯。湘帘静不捲，芳篆萦如丝。借问仙省吏，得似含香时。欲与天籁争，披云独箕踞。忽作鸾凤音，犹然遍千树。虽甘稻粱美，终爱云霄去。蕙帐犹未空，翮成且须住。兀坐净名身，时谈香积因。如花两仙女，知是散花人。"}