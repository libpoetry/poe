{"id":"1060347","title":"偈五十三首 其三十四","dynasty":"宋","author":"释克勤","text":"目前无异草，遍界绝遮拦。域中日月斩新，方外乾坤独露。直得龙天释梵，动地雨花。妙德空生，目瞪口呿。行棒行喝，拈放一边。云月溪山，放过一著。一处透，千处万处该通。一机明，千机万机圆转。碧岩不离此处，此处不离碧岩。摄大千于毫端，融芥尘于刹海。含花鸟过，抱子猿归。湛寂凝然，应真不借。万卉正资和气力，碧岩先发一枝香。"}