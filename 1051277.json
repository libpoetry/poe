{"id":"1051277","title":"长淮谣为徐先生咏","dynasty":"宋","author":"马存","text":"长淮之水青如苔，行人但觉心眼开。湘江岂无水，鱼腹忠魂埋，但见愁云结雨猿声哀。浙江岂无水，鸱革漂胥骸，但见潮头怒气如山来。孤臣词客到江上，何以宽心怀。长淮之水绕楚流，先生家住淮上头。黄金万斛浴明月，碧玉一片含清秋。酒花入面歌一曲，淮上百物无闲愁。"}