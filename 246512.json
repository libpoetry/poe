{"id":"246512","title":"水调歌头·杭州喜晤蔡厚示先生","dynasty":"现代","author":"王翼奇","text":"客里聆珠玉，儿时识姓名。枨触天南诗梦，漠漠海云横。今夜轻车松径，为报钱塘苏小，词客到西泠。欲赋高轩过，华发奈星星。鹭江雨，燕山雪，共先生。神交岂但倾盖，相见若为情。草草杯盘湖上，且向名园赋菊，长句更题楹。我岂眉能白，公莫眼加青。"}