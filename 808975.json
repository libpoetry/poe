{"id":"808975","title":"度岁澧州寄山中四首 其二","dynasty":"清","author":"郑珍","text":"弃置难弃置，悲端满天地。去年客罗山，千里度除岁。所依为至亲，亲念亦稍慰。今宵此一身，计集几双泪。炉边有耶娘，灯畔多姊妹。心心有远人，强欢总无味。忆在十载前，旧事已酸鼻。老怀况愈慈，如何淡此际。无名亲戚悲，名得又反累。得失俱可怜，伤哉功名事。"}