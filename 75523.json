{"id":"75523","title":"满庭芳·榾柮炉寒梅花帐矮","dynasty":"宋代","author":"朱晞颜","text":"榾柮炉寒，梅花帐矮，篝镫愁坐更残。欲眠还起，身已怯吴蚕。夜静珊珊入竹，依稀听、石上清湲。遥知道，东皇赋瑞，和气满长安。明廷多俊彦，清班振鹭，健笔翔鸾。笑儿女才卑，空占今坛。奇绝邹枚赋咏，玉蜍冷、宫袖呵寒。君知否，玉堂清禁，终不似人间。"}