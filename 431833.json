{"id":"431833","title":"题梅园八景 风廊消夏","dynasty":"近现代","author":"孙肇圻","text":"丝丝垂柳翠烟抱，一曲芳塘半种荷。消夏有湾成往事，何如此处晚凉多。寻春结伴到山隈，瞥见梅花万树开。不是长房工缩地，如何邓尉忽飞来。胜景天然画不如，幽人端合此中居。春风迎客花如笑，万顷湖光一望余。买山有约不能闲，家傍清溪且闭关。三径未荒人寂寂，林深时见白云还。水涨清溪一棹通，平山松影落晴空。无端万斛涛声起，疑是沧江八月中。一道飞泉出碧山，何当策杖听潺湲。是谁指与丹青妙，曾看匡庐瀑布还。知是春花是夕阳，个中光景费猜祥。轻车倘载寻诗客，应有清词满锦囊。湖光山色晚来澄，院外新凉院里灯。词客不须感摇落，秋声有赋读庐陵。"}