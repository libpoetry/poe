{"id":"727407","title":"为叔节题西山精舍图","dynasty":"清","author":"范当世","text":"去年甥馆东西间，东对城西凤啄山。自春徂夏看不足，归去时时有梦还。再来此室非吾有，却对墙头长很久。转念兹土于我何，且复得之乌能守。磊落狼山新绿轩，打门归住无妨言。龙眠挂车妇氏物，犹许半子为家园。投身天地真多处，彷徨歧路缘何故。客气已尽江湖悲，少年望尔还归去。尔去西山来待亲，犹对新居怀旧邻。可知能作山川主，不似寻常陌路人。钟鼎山林各天性，吾昔青山已如命。难得吾妻亦称怀，良知此事天所定。此画当年著此人，冰心玉质相辉映。尔今即去其如何，为我佳处留行窝。明年春江鼓一棹，还及尔姊来经过。尔时林下风流句，应比安城道上多。"}