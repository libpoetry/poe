{"id":"1053835","title":"寄勉甫","dynasty":"宋","author":"孔平仲","text":"猛虎不伏枥，抟鹏笑韝鹰。丈夫志四海，羞愧守门庭。君实豪杰士，贫贱乡人轻。愤发策蹇驴，西走游玉京。负书入太学，大带参诸生。文章逸莫控，学问骤以升。曾未年岁馀，哗哗得声名。定知有所立，俯拾紫与青。顾我孤陋者，聋瞽其聪明。譬如山下泉，碍险尚未行。无人为激进，安得归沧溟。所愿同君游，扬波浩东倾。此志何日遂，长呼涕淋缨。北望风谊美，心焉如旆旌。"}