{"id":"431818","title":"次少楠韵颂莱翼牟履之蔚如同作二首","dynasty":"近现代","author":"孙保圻","text":"青禽西去渺难期，帘外轻寒恻恻悲。抱月飘烟虚怅望，翻云覆雨费猜疑。双心渐渐同灰冷，两鬓萧萧有镜知。十二瑶台天样远，几时碧落更镌碑。凄绝垆边犊鼻裈，不甘垂老过侯门。闲心漫记琴三叠，笑口难开酒一樽。时运苍凉知己少，文章慷慨几人存。年来消渴多愁病，苦忆江南欲断魂。"}