{"id":"1245673","title":"送谢太守","dynasty":"元末明初","author":"杨维桢","text":"湖秀今三郡，循良第一人。武林非复旧，文比要图新。海岳东南会，湖江左右邻。曾开天水国，直问尾箕津。府大同京尹，居崇异国宾。提封家万户，易俗力千钧。惜也承平久，于焉值乱频。烟华馀故市，风物感残民。今日怀匡济，乘时好拊循。念君多意气，满腹贮精神。别地梅凝曙，寒江柳孕春。过船沙没屐，驻旆雪埋轮。黾勉犹无及，穷愁不敢嗔。赠言知面赧，取醉寄情真。勿袖烹鲜手，须閒牧犊身。推诚归简妙，植善息顽嚚。乱后无家世，渔中有隐沦。千年黄鹤返，万里白鸥亲。莫学张京兆，应如召信臣。貂蝉从岳牧，图画可麒麟。"}