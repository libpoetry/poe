{"id":"1116088","title":"三月十九日过松江五绝","dynasty":"宋","author":"汪莘","text":"在家每忆松江好，及到松江又忆家。梦见樵青来竹里，笑将渔父插桃花。万顷烟波短棹飞，一双鸥鸟弄斜晖。如今频作姑苏客，遥指当年旧钓矶。煎茶徐读散人传，对酒朗吟渔父词。除却月风同此意，祗应烟雨暗相知。薰风吹梦听新蝉，又向长桥舣钓船。好剪吴松半江水，袖归三十六峰前。笠泽沧波拥洞庭，望中七十二峰青。待偕龙女乘云去，占取参天一画屏。"}