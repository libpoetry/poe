{"id":"438068","title":"南口","dynasty":"金","author":"刘迎","text":"危峰张屏帏，峻壁开户牖。崩腾来阵马，翔舞下灵鹫。秀色纷后前，晴岚迷左右。重阴忽障翳，虚籁竞呼吼。深迂爱风日，高亢扪星斗。帝居望北阙，村落当南口。军都汉时县，遗迹奄存否。中郎读书处，遗构想摧朽。谁云用武地，经训乃渊薮。我家胶东湄，朴学叹白首。居邻通德里，况此见师友。惭无书带草，采采为盈手。何以醉先生，清溪绿如酒。"}