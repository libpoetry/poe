{"id":"1111494","title":"和山房夹谷佥事韵二首","dynasty":"宋","author":"何梦桂","text":"一家南北混车书，谁使斯民耳目涂。昔日簪缨今役户，朝时弦诵暮征夫。迩来风雨无完屋，何处乾坤着腐儒。不意斯文天未丧，凤凰来后见河图。苍生下土望天仙，乞得君恩易地然。绣斧聿来霄汉上，丹书先到浙江边。学徒免隶夫征法，官品宁输户役钱。愧死支离疑效报，不妨鼓筴乐天年。"}