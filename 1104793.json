{"id":"1104793","title":"初夏登北山","dynasty":"宋","author":"卫宗武","text":"春山如佳人，形色丽而秀。兹来怅非时，已入朱明候。片红飞不留，万绿新改旧。接茵芳草蔓，偃盖古木茂。黛鬟临水镜，一色净无垢。戛然鸣声幽，雅弄出禽口。得閒此夷犹，不觉留滞久。一叶泛澄川，萦回历农亩。决渠散青秧，耕夫类成偶。舍舟挟短筇，崎岖度重阜。野芳气如兰，冉冉袭襟袖。逶迤穷山椒，寸怀纳宇宙。川原浩无涯，万象皆我有。沧溟杳渺间，云梦吞八九。昌黎开衡云，羊公登岘首。顾我凡陋资，视此亦培塿。虽然形气殊，兴趣无异否。独嗟今昔殊，人事有迁贸。而我老无闻，将与草木朽。陟巘复降原，玄庐新结构。伊傅不可怀，松乔以为友。不死非所求，姑以佚吾寿。屡月不见山，胸次若逼窄。举棹远相望，已渍双眸碧。即之清入神，喜复遂良觌。非但尘思浣，顿觉馀疴失。玉流浸层峦，缘云抱幽石。草木去浮誇，秋容净如拭。我来谁与俦，一道兼一释。精庐既窈深，靖宇尤邃密。吟哦对青嶂，潇洒娱白日。奁香勘南华，孰为寥天一。出郭望遥岑，阘冗仅抔土。何异龙蜿蜒，或若凤腾翥。两岫更奇崛，不肯与哙伍。烟云或凝散，日月递吞吐。葱葱气佳哉，景物此会府。五茸三泖区，南东淮海距。带接几百川，盘亘千万亩。于中不著山，胜槩将焉取。繇兹钟神秀，人物亦翘楚。所以机云辈，落笔有奇语。犹嫌气节卑，未以勋业许。何当地阐灵，英贤更旁午。如眉有翁季，似岳生申甫。壮观此九峰，佳名昭万古。"}