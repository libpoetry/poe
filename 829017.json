{"id":"829017","title":"老友漱斋归自蜀川，以六十述怀二律见示，步韵答之，即希指政二首","dynasty":"清末近现代初","author":"王恩汾","text":"当年总角各成童，臭味相投水乳融。愧我疏狂遭白眼，羡君腾达走青骢。儒无腐气形殊俗，学到养时句自工。失喜今朝归梓里，衔杯欢笑话离衷。屏居天宝乱离中，劫后残生一藐躬。甘守清贫珍晚节，羞随颓俗损高风。疏慵免受亲朋顾，摆脱不羁尔我同。甲子重新初度届，忻看发黑更颐丰。"}