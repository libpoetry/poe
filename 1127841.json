{"id":"1127841","title":"再次前韵二首呈士秀","dynasty":"宋","author":"曾协","text":"相逢此日胜平生，不厌支筇数送迎。乐地共欣三径就，诗坛仍见一军惊。风飘柳线曾经染，雪著梅梢分外清。光景唤人无计奈，剩烦佳句破愁城。锦囊惠我句增奇，赏会应须得子期。万顷渊深连渤澥，千寻巉刻对峨眉。心游旧简几忘食，家有名园不暇窥。谁报诗人春到了，屋山应有候禽知。"}