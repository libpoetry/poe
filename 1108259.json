{"id":"1108259","title":"游西湖天竺书所见成五绝句","dynasty":"宋","author":"刘才邵","text":"秋风萧瑟海天凉，不见红衣十里香。惭愧湖边拒霜在，数枝擎露学啼妆。灵风袅袅转幡幢，红蜡光中一缕香。万德庄严等尘土，北珠南贝若为妆。寒泉秋菊水仙堂，华竟无人荐晚香。赖有新诗伴冰蕊，犯寒欺雪斗宫妆。千顷琉璃湛晓光，纷纷兰菊动秋香。疏烟小雨多情思，个是西湖淡薄妆。石井灵泉镜样方，龙宫流出倍甘香。可怜溪女低蓬首，斜插山花照晚妆。"}