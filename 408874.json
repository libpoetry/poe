{"id":"408874","title":"题康南海欧洲十一国游记","dynasty":"近现代","author":"陈顺彬","text":"吁嗟乎，康君万死之身卒不死，当时咸谓留有俟。讵料天意茫茫中，终身遭际竟如此。光绪承统国运衰，强邻耽耽如虎视。君本草茅一介儒，感喟时艰奋袂起。旋由廷试擢曹郎，晋谒王公筹国是。两次呈上书万言，变法救时为宗旨。由来成宪率先朝，骤议更张徒逆耳。遭疑遭忌复遭谗，党祸株连杀数子。缇骑四出捕君身，君先奉诏已适彼。风传沪上始闻知，从旁救护来英使。为言中国非无人，有才如君终弃委。同舟载去往伦敦，举国欢迎争倒屣。戊戌至今十馀年，蒙罪逃亡谁谅只。昨持一编仔细观，知君在外游历纪。人才物产山川形，城邑街衢宫室址。政教风俗揽全欧，详参中外治乱史。就中论说列多端，得失昭昭持正理。天生君才已属奇，遍历奇观叹观止。世界从今将大同，此编先券同文轨。更有诗歌情见辞，忠爱拳拳系桑梓。李陵在虏家已亡，庄舄微吟泪常泚。事后心迹自昭然，堪叹时流妄訾毁。沧桑世境我生悲，海外孤臣犹未徙。吁嗟乎，中山孙氏志已酬，南海康君长已矣。"}