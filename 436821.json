{"id":"436821","title":"梨花海棠二首","dynasty":"金末元初","author":"元好问","text":"梨花如静女，寂寞出春暮。春工惜天真，玉颊洗风露。素月淡相映，萧然见风度。恨无尘外人，为续雪香句。孤芳忌太洁，莫遣凡卉妒。妍花红粉妆，意态工媚妩。窈窕春风前，霞衣欲轻举。金盘渺华屋，国艳徒自许。依依如有意，脉脉不得语。诗人太冷落，愁绝残春雨。"}