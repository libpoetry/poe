{"id":"1072187","title":"送楼伴张吏部还朝一首","dynasty":"宋","author":"刘一止","text":"中台缥缈神仙居，退朝往往联飙舆。追随五城十二楼，鞭鸾笞凤相嬉娱。一一气貌清而腴，下哂山泽皆臞儒。虚堂夜直冷不寐，博极天上人间书。去取小雅大雅诗，赓续二典窜禹谟。尘凡岂得追步趋，梦境欲到犹趑趄。望郎何事飞轺车，东浮江淮绝句吴。天令贱子得所图，邂逅实始迎郊墟。公不鄙我置坐隅，假以色笑安且舒。乃知仙风自恢廓，不邀我敬怜其愚。从容自喜吐杰句，屏息侧听仍嗟吁。朱弦疏越清庙奏，一唱三叹音有馀。何刘沈谢气力短，郊岛辈行不足奴。惟公妙年擅场屋，一日声价腾八区。诸公贵人交荐达，帝以见晚惊严徐。要津已复更步武，簪笔会直承明庐。颇闻细书问良苦，便觉风信催旋舻。公归傥辨报明主，物色士类供时须。班公驺仆我不如，山林钟鼎端异途。何王之门曳长裾，半生鼓瑟从吹竽。逝将争席朋樵渔，正恐不免饥见驱。间关老矣尚耿耿，所觊肝胆从公输。他时门下有此客，中夜弹剑非无鱼。"}