{"id":"729769","title":"三姝媚 王幼霞侍御见示春柳词，未及奉和，又有送行之作，赋此阕答之","dynasty":"清","author":"文廷式","text":"莺啼春思苦。看湖山纷纷，尚馀歌舞。折柳千丝，殢酒痕犹沁，锦襟题句。倚遍危阑，澹暮色、飘残香絮。似绣园林，一霎鹃声，便成今古。当日花骢联步。共游冶春城，踏青归路。夜半承明，听漏声疑在，万花深处。可奈东风，吹不散、浓雰凄雾。好记灵和旧恨，清商自谱。"}