{"id":"1124472","title":"寄湖北张总领六绝句","dynasty":"宋","author":"项安世","text":"故人天上厌晨趋，走向人间看五湖。已煮太湖东畔海，更飞青草北边刍。六千里楚旧堂堂，六十年来尔许荒。败券殃民为第一，诸馀报发总寻常。只道军储入较量，谁知民命更禁当。增钱新有梁肤使，破产旧遭周侍郎。券贱官家币日轻，券高民失旧家生。靴中运指何年了，一度称提一度惊。杭州之券每新抄，行地仍宽价自豪。不出荆州三十载，烂如袍絮若为高。吴楚如今共一天，两州分券亦堪怜。若教尽展杭州券，应不秤提自直钱。"}