{"id":"1147276","title":"白云歌寄陆中丞使君长源","dynasty":"唐","author":"皎然","text":"一见西山云，使人情意远。凭高发咏何超遥，道妙如君有舒卷。萦空叠景多丽容，众峰峰上自为峰。洁白不繇阴雨积，高明肯共杂烟重。万物有形皆有著，白云有形无系缚。黄金被烁玉亦瑕，一片飘然污不著。或逢天上或人间，人自营营云自闲。忽尔飞来暂为侣，忽然飞去莫能攀。逸民对云效高致，禅子逢云增道意。白云遇物无偏颇，自是人心见同异。阊阖天门宜曙看，为缨作盖拥千官。从龙合沓临清暑，就日逶迤绕露寒。谁怜西山云，亭亭处幽绝。坐石长看非我羁，手中欲揽待君说。贞白先生那得知，只向空山自怡悦。"}