{"id":"813010","title":"游灵岩吊毕秋帆先生","dynasty":"清","author":"张舟","text":"仙馆华阳绝探寻，海山兜率信俱沈。长埋但惜人如玉，不树宁愁校摸金。北海尊罍思旧泪，西华衣帔恤孤心。悬知墓草经年宿，犹自临风恸不禁。丛桂秋风起涧阿，武昌堤柳几婆娑。老耽声妓新欢少，死恋湖山故国多。几树冬青归自在，一场春梦醒如何。卖珠婢老天寒晚，破屋长怜补薜萝。"}