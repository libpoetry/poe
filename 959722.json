{"id":"959722","title":"赠朱省郎","dynasty":"宋","author":"郑獬","text":"萧洒不羁性，本自出尘埃。弃去万物累，健翅天地回。白发朱省郎，巀嶪称高才。春风如故人，昨日天涯来。置酒画堂晚，劝我白玉杯。调笑脱俗态，高谈若风雷。归来碧窗静，残照寒徘徊。岂知丈夫志，力劈青云开。孤坐泪横臆，慷慨无良媒。世事如转蓬，竟日千万回。捩翅凌赤霄，欲拉高山摧。谁可料前途，使我孤心哀。"}