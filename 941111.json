{"id":"941111","title":"寿傅忠简","dynasty":"宋","author":"陈宓","text":"一阳初起黄钟宫，红日出海光曈眬。天高地下气久雺，万物闭塞如惛懵。造化环复极则通，天于此时生我公。公之累世载孝忠，受天问气和冲融。聚为文章发鸿濛，一门二季继乃翁。平生济民愿力洪，要令飞走毋罝笼。出殿大邦眷弥隆，富沙千里无疲癃。京口移镇事益丛，流离满目罗羁穷。公为不食摩其躬，沟壑百万俱恩蒙。刻身节用财自丰，所至露积民力充。民方慕公如阜螽，上章力去横飞鸿。公以止足厉颓风，其如夏夷望肤功。晚作一第方帘栊，头白丹心尚宸枫。愿公之寿等华嵩，我宋社稷长尊雄。嗟予小子最倥侗，公安取此不言鬷。知己之恩大穹窿，当期报效如纤塳。吟诗劝侑酒一中，愧我才浅难为工。"}