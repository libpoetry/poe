{"id":"957222","title":"清湘县郊外杂花盛开有怀石湖","dynasty":"宋","author":"范成大","text":"午行清湘县，妍暖春事嘉。柴荆闹桃李，冥冥一川花。故园岂少此，愈此百倍加。我宁不念归，顾作失木鸦。百年北窗凉，安用天一涯。君恩重乔岳，敢计征路赊。乡心与官身，凿枘方聱牙。橘柚走珍贡，何如系匏瓜。明当复露奏，天日临幽遐。傥许清江使，曳尾还污邪。"}