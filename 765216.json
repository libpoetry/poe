{"id":"765216","title":"读《史记》四十首 其三十八 重揖客","dynasty":"清","author":"张晋","text":"踞厕视将军，不冠见丞相。长儒前奏事，上独避武帐。天子犹然赐颜色，将军顾不重揖客。将军贵幸莫与比，拜者何足齿。将军所重乃在此。拜者日益疏，揖者日益亲。我知将军非凡人，诸公一任膝屡屈，将军视之如无物。吁嗟乎！岂惟将军重揖客，独不见，张公亦结王生袜。"}