{"id":"1120698","title":"谢王侍郎寄东仓祖送图二首","dynasty":"宋","author":"周紫芝","text":"都门供帐记当年，十里旌旗暗画船。文石班中天上客，水晶宫里地行仙。铃斋妙画人间见，相府珍篇海内传。锦轴牙签浑未识，忽随双鲤到家边。抗章闻说动前旒，分得东吴第一州。久与衣冠为盛事，更寻云水作遨头。当时鹓鹭应须记，此去湖山莫谩留。却笑杜郎生羽翼，但知欢喜下汀州。"}