{"id":"816884","title":"挽朱伯韩","dynasty":"清","author":"蒋琦龄","text":"宣庙有三直，吾推朱子公。立朝凡几日，疾恶乃如风。炙手兀时宰，焦头论近功。当年笑迂阔，颇与紫阳同。未泄种胥愤，堪悲晁贾才。旁求朝命下，痛惜士林哀。奏议尘封久，灵旗血战开。中丞速攻取，白马拥潮来。绝学成孤诣，高文得正传。规模诚阔远，襟抱亦冲渊。岳笑轻尘足，材劳朽木镌。刘贳风义重，叠入玉溪篇。"}