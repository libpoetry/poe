{"id":"687291","title":"西溪夜泛","dynasty":"明","author":"孙传庭","text":"浮舟欢赏画楼西，烟树微茫夜欲迷。辟暑堪同河朔饮，游仙漫问武陵溪。涧泉响逐歌声远，山月光随舞袖低。既醉难倾今夕意，笑余潦倒有新题。向夕芳樽傍水开，最怜知己共衔杯。诗成警处难为和，饮到酣时不用催。池上凉风交翠竹，亭前新月照高槐。吾生此地应閒懒，漫讶明时有弃才。"}