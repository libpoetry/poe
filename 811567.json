{"id":"811567","title":"一萼红五首","dynasty":"清","author":"史承谦","text":"忒相思，悔明珠未斛，夙愿杳难酬。捐佩人归，浣纱溪远，谁怜枉自凝眸。望天外、朱楼无数，不知他、住在几重楼。锦字难传，金钱空卜，好梦都休。迢递水程山驿，奈加餐信杳，频忆温柔。酒醒香残，霜寒月淡，更添多少新愁。都是闲言闲语，却教人、终日锁眉头。料得带围宽后，减尽风流。漾秋晴，又黄花将绽，未拟擘吟笺。白袷才收，青衫欲湿，狂奴风调谁怜。还记得、分题椒壁，到而今、刚剩墨痕鲜。亚字城西，赤阑桥畔，前度流连。已分穷愁潦倒，只听歌夜泣，中酒朝眠。不解弹棋，时闻擪笛，暗中催度华年。更指点、枝娘柳下，惹几番、帽影夕阳边。应是燕台句好，让尔先传。荡帘钩，又东风吹到，江国十年愁。梦冷吴云，魂消楚水，凭栏心事悠悠。何处春帆一叶，破轻烟、伊轧橹声柔。旧雨难忘，客怀无赖，往事都休。遥怜乡园此际，正灯繁城曲，梅压溪头。细簇蛾儿，慢抛骰子，飞扬几度欢游。谁为我、停杯无语，寄相思、云梦泽南州。盼煞缄题锦字，一诉绸缪。楚江边。旧苔痕玉座，灵迹自何年？香冷虚坛，尘生宝靥，千秋难释烦冤。指芳丛、飘残清泪，为一生、颜色误蝉娟。恩怨前期，兴亡闲梦，回首凄然。似此伤心能几？叹诗人一例，轻薄流传。雨飒云昏，无言有恨，凭栏罢鼓神弦。更休题、章台何处，伴湘波、花木暗啼鹃。惆怅明珠翠羽，断础荒烟。响飕飕。正萧萧飒飒，落叶满荒沟。篱菊初黄，囊萸剩紫，流光佳处谁酬。且莫叹、生涯潦落，问而今、何计赏清秋。乌帽全欹，银蟾流照，难遣牢愁。见说芙蓉湖畔，有霜鳞雪脍，举网能收。此际商量，无如螯健，来佐新篘。急唤取、酒徒几辈，听鸣姜、先已展眉头。但得拍浮已足，聊羡封侯。"}