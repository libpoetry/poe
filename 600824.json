{"id":"600824","title":"剑江夜泊","dynasty":"明","author":"陈吾德","text":"去时枫树青，回来枫叶丹。丹青转瞬韶华改，逐客天涯何日还。曾忆乘槎剑江侧，剑气光芒照颜色。扁舟今两宿江干，蓬鬓如丝非往昔。呼童独酌还独醒，醒来仍把剑文拭。掌中寒露滴芙蓉，波心隐隐见蛟龙。神物变怪每如此，岂终沦落在泥土。君不见淮安市上多少年，匍伏英雄在眼前。又不见大鹏抟风九万里，学鸠群笑枋榆里。吁嗟人生有酒且尽倾，未须反覆论世情。推蓬四顾月光白，忽然飞鸟向我鸣。问之何事向南征，黄云紫水天溟溟。愿因双翼一寄声，飞鸟长逝不我答，焚香夜读中黄经。"}