{"id":"414360","title":"抱老与余别十年矣顷自故国飞经新加坡返耶嘉达馀候之于新嘉坡飞机场但见其乌帽出没众客中匆匆相呼复登机去竟不得把臂一谈怅然写此怀之","dynasty":"近现代","author":"潘受","text":"飘然皂帽旧清姿，老尚风尘瘦固宜。一瞥又成千里别，相呼何补十年思。沈吟海外鸥归处，想像辽东鹤过时。俯仰可无今昔感，急沽佳酿待来诗。"}