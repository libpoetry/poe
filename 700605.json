{"id":"700605","title":"漫成二首","dynasty":"明","author":"高启","text":"柴门药浦小江边，早得闲居是偶然。两岸晚风黄鸟树，一陂春水白鸥天。悠悠往事空书卷，碌碌浮生只钓船。犹记京华为客日，几回听雨忆归田。己分栖迟不自疑，江边林下尽幽期。病惟好懒宁须药，心未忘机偶对棋。闲馆雨声花落夜，深塘草色燕飞时。春来颇喜囊中富，添得新成几首诗。"}