{"id":"900095","title":"摸鱼儿 九日登平山和赵子固帅机","dynasty":"宋","author":"张矩","text":"望神京、目断烟草，青天长剑频倚。香街十里朱帘月，空想当年华丽。堪叹处。渺沙霭蒹葭，咿雁声起。平山谩记。怅杨柳春风，晴空栏槛，陈迹总非是。重阳好，红叶黄华满地。良辰美景如此。青油幕府传芳斝，苒苒露琼花气。还更喜。看玉阃规恢，笑骋伊吾志。尘清北冀。便向关洛联镳，巍巍冠佩，麟阁画图里。"}