{"id":"768355","title":"应天长 访耕客长水时，闻东邻演溪词叟名，隔岁得其寄词，因忆往事，依调酬之","dynasty":"清","author":"龚翔麟","text":"橘边买酒，雁外弄波，还家旧事重省。依约韭溪树底，逢桥簖帘浸。潮痕涌，帆席稳。傍香草、门前卸影。主人去、风渚投竿，院锁秋冷。细火借邻船，晚饭芦中，听到梵钟静。放枕欲寻鱼梦，吹来浅声近。推篷坐，凉月映。认隔岸、纸窗灯晕。钓师说，定是茶仙，未了吟兴。"}