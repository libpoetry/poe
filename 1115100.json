{"id":"1115100","title":"仲良见和再和谢焉四首","dynasty":"宋","author":"杨万里","text":"未惜诗脾苦，端令鬼胆寒。吾才三鼓竭，君思九江宽。作者今犹古，灯前捲又看。不辞须撚断，只苦句难安。谁谓陈三远，髯张下笔亲。夫何此意合，恐有宿生因。我岂慵开眼，年来寡见人。更烦彫好句，割取楚江春。健论开仍阖，清规高更寒。抗章胡未报，忧世可能宽。收用今宁晚，飞鶱尚会看。自怜千虑短，所愿一枝安。岂不为寮久，兹焉独愈亲。卜居如不近，同志竟何因。山鸟频招饮，江花解笑人。风颠仍雨急，枉却一年春。"}