{"id":"1131249","title":"百四从妹挽词","dynasty":"宋","author":"楼钥","text":"姊妹二十四，凋零馀二人。他乡忽传讣，老子倍伤神。已叹嫠居久，何堪逆境频。佳城千里外，西望泪沾巾。孝养全终始，真成乳阿姑。衾裯几年共，甘毳四时须。众子俱传业，诸孙足自娱。吾家女兄弟，似此亦几无。去岁桐川弟，新从姊处归。备言家庆事，犹著嫁时衣。尚欲寻松社，宁堪哭素帏。人生真一梦，回首事皆非。"}