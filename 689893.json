{"id":"689893","title":"和客晏居四咏 芳树","dynasty":"明","author":"张元凯","text":"夭桃秾李碧城隈，黄鸟声中淑景催。春日载阳花正好，偏宜锦瑟与金罍。销暑珠光映玉壶，层冰高插赤珊瑚。广寒宫里人难到，河朔沉酣梦入无。三五清晖散碧空，郁葱嘉树露华中。不堪青岁徒零落，且就芳樽隐桂丛。朱扉霰集转飘扬，白雪难侵白玉觞。人寿未能跻百岁，年丰聊与醉千场。"}