{"id":"523125","title":"送李中丞赴镇","dynasty":"明","author":"李梦阳","text":"黄云横天海气恶，前飞鹙鸧后叫鹤。阴风夜撼医无闾，晓来雪片如手落。中丞按辔东视师，躬历崄隘挥熊貔。巳严号令偃鼓角，更扫日月开旌旗。椎牛李牧将士跃，射虎李广匈奴知。屯田金城古不谬，卖剑渤海今其时。塞门萧萧风马鸣，长城雪残春草生。低飞鸿雁胡沙静，远遁鲸鲵瀚海清。不观小范擒戎日，谁信胸中十万兵。"}