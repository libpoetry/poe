{"id":"1111170","title":"次韵卢次夔直学投赠二首卢之父有师法方训长孙铸而次夔近绎子屈致教参孙发蒙","dynasty":"宋","author":"许及之","text":"大难过访忆曾酬，谒入徒惭刺字留。惠我新诗堪照夜，喜君逸气正横秋。时哉好去陈三策，老者那能画一筹。暇日太丘如共款，忘炊肯更作糜不。老眼青灯字字愁，犹能宅胜复栖幽。要追野叟田夫辈，愿作渔乡橘里侯。蚤取科名辞举业，来陪散吏入诗流。小孙勤苦童蒙训，未解知名杜若洲。"}