{"id":"449210","title":"永遇乐","dynasty":"当代","author":"陈永正","text":"大野风生，废城鸦噪，愁满江际。败荻摇波，滩声喧午，萧瑟如人意。同袍不见，故山何许，腥浪沈沈千里。但微茫、征帆数点，夕阳依旧云蔽。天涯遥想，高楼谁在，可向风前凝睇。当日繁枝，可还开近，可溅伤时泪。堪怜最是，流长尾短，此意溯洄难寄。只妨他、衾留洛浦，旧情易徙。"}