{"id":"380305","title":"百字令·题董壶山甥男“百花词”","dynasty":"清代","author":"赵芬","text":"生香活色，似丹青宛转，描来情丽。滴粉搓酥成百咏，字字绿酣红腻。十样云笺，三升墨露，会得惺忪意。问花无语，可能知此情未。堪叹驹隙流光，鸿归燕去，不管人憔悴。雨雨风风新梦觉，别是销魂滋味。一段缠绵，千般哀怨，尽向毫端寄。感春怀抱，遣愁侬亦无计。"}