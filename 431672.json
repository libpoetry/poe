{"id":"431672","title":"秋闺","dynasty":"近现代","author":"刘凤梧","text":"罗云万里雁飞高，一味新凉试翠翘。柳瘦淮堤鸦寂寂，草衰郊坰马萧萧。荷花未老惊零露，燕子将行恋旧巢。仰首长空望牛女，如何银汉隔迢迢。一夕西风玉簟秋，万里萧瑟暮云愁。梧桐露下沾金井，杨柳烟疏冷翠楼。落叶窗前惊别梦，怀人天际误归舟。黄花篱畔同消瘦，十二珠帘不上钩。"}