{"id":"121839","title":"游慈溪龙虎轩","dynasty":"宋代","author":"陈造","text":"坐曹可胜劳，出郭复行役。半年定海令，三度慈溪客。慈溪足胜处，出秀江缭碧。终然萦梦寐，遑此事游历。高轩閟龙虎，表表市闤侧。得兴不暇慵，徙倚且数刻。洞户初推敲，阶除旋登陟。向来攫怒势，枯干抱顽石。乃知名实间，未易胶今昔。尚喜诗翁碑，不受苍藓蚀。可但神所护，人未忘翁德。非使老眼明，斯游竟无得。"}