{"id":"1118284","title":"游仙五首","dynasty":"宋","author":"陆游","text":"飘飘鸾鹤杳难攀，万里东游海上山。应有世人遥稽首，紫箫馀调落云间。凤舞鸾歌宴蕊宫，碧桃花下醉千钟。红尘谪满重归去，花未开残宴未终。玄圃春风赐宴时，双成独奏玉参差。侍晨饮釂虚皇喜，一段龙绡索进诗。初珥金貂谒紫皇，仙班最近玉炉香。为怜未惯丛霄冷，独赐流霞九酝觞。玉殿吹笙第一仙，花前奏罢色悽然。忆曾偷学春愁曲，谪在人间五百年。"}