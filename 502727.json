{"id":"502727","title":"九峰贞隐卷为道人游月窗作","dynasty":"明","author":"王恭","text":"君不见闽关西来剑水东，连峰九个青芙蓉。吾师若个峰头住，物表孤高淡忘虑，三花五粒常满树。焚香阅遍五千言，云笈七签玄又玄，太素既雕师自然。庄周列子书满箧，宴坐丹房不交睫，霞步云裾风猎猎。大道窅窅复冥冥，神谷不死忘我形，泥丸宫中可通灵。世人习隐只是隐，饮酒何曾悟玄牝，尘劫纷纷师一哂。"}