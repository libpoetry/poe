{"id":"1247979","title":"鹊轩为王孝子作","dynasty":"元末明初","author":"徐贲","text":"金华山人王孝子，自来生长金华里。阿母初生孝子时，鸣鹊飞来树头止。子生日长母日健，每听鹊声心辄喜。鹊声在树母在堂，孝子晨昏具甘旨。愿言阿母享遐龄，鹊声喳喳长在耳。阿母生子愿子贤，今子作官东海涘。一朝母逝鹊不来，回首家乡隔山水。鹊不来兮其奈何，母子恩情那得已。天高地深恨无托，作轩名鹊良有以。我亦飘零未归客，父母早殁失怙恃。十年空守骨肉函，有泪不入黄泉底。故山非无一抔土，长路风尘阻戎垒。闻君孝行未识君，为记诗章持送似。"}