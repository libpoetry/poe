{"id":"600368","title":"丘园歌为少司成王师竹题","dynasty":"明","author":"王弘诲","text":"谁从城市理丘壑，三径园林小负郭。锦川瞥见堕芙蓉，英岭俄令混沌凿。神鳌顶上峙三山，巨灵掌中擘五岳。丰隆夜策雨师来，青天一面玄冥开。摇曳长虹跨碧水，轮菌玫瑰绣苍苔。绿竹森森敞亭榭，白云片片落樽罍。六月林间疑积雪，虚牖明窗自皎洁。静处常焚百合香，经行时采三花襭。重岚千仞起眉端，飞流十道沫如屑。若有人兮冠嵯峨，被薜荔兮带女萝。户内烟霞聊稳卧，倒屣招邀日相过。以兹搆楼字见贤，贤首高人踞上座。座上琼编护绛纱，胸中五色烂云霞。邺侯癖书藏满架，惠子多方陈五车。别有萧斋仅环堵，别有丈室拟净土。酒徒至此且踌躇，瞿昙老子閒挥麈。主人翱翔翰墨林，许身已比双南金。孤槎奉使华阳里，雄词扬马相浸淫。三吴豪士俱辟易，鞭挞中原无坚敌。鼎食不繫鸿鹄心，垂天曾息鲲鹏翼。拄颊桐山佛顶茔，浮杯浉水鸭头绿。壶中浮丘天地宽，杖底卢敖寰宇窄。买断春风费几钱，何须踏遍长安陌。长安使者传尺书，不分幽人解玉鱼。簪笔来承金马诏，骊驹为驾蒲轮车。主人嗒尔谢山灵，猿鹤相猜鸥鸟惊。猿鹤亦莫猜，鸥鸟亦莫惊。清泉白石稔天性，朝市金门寄隐沦。君不见王先生廿载文章海内名，但道汉廷登三事，还长辟雍称五更。群衿坐拥门如水，疏槐寂寂鸣新莺。主人澹泊长如此，何必丘园老岁星。我披丘园图，我歌丘园曲。衡山山房四壁云，卧龙岗头数椽屋，至今千载留芳躅。平泉花木徒纷纷，埋没尘埃走狐鹿。终陪温树拂袖归，寄语丘园暂绾毂。"}