{"id":"1112421","title":"次友人寒食书怀韵二首","dynasty":"宋","author":"张元干","text":"往昔升平客大梁，新烟然烛九衢香。车声驰道内家出，春色禁沟宫柳黄。陵邑祇今称虏地，衣冠谁复问唐装。伤心寒食当时事，梦想流莺下苑墙。孤生投老急菟裘，万里云山已倦游。共喜石交逢异县，更陪綵笔赋春愁。无心俯仰犹多事，与世浮沉己拙谋。冷雨吹花作寒食，三杯软饱且眠休。"}