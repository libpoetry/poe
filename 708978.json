{"id":"708978","title":"贺新郎  答横秋见寿时将行役云中","dynasty":"明末清初","author":"曹溶","text":"玉宇秋如水。为黄花、满襟离恨，雁筝频倚。落日马蹄穷塞主，白发一肩行李。铜柱北、曾经脱屣。又怪风旗沙柳外，对磨崖、片石挥毫起。呼屈宋，且休矣。故人相见平安喜。写新词、龙蛇飞动，牢骚心事。刁斗河山今不闭，敢诧封侯万里。笑老子、疏狂未已。范蠡湖边蒪菜熟，肯羊裘、敝尽车生耳。痛饮酒，真男子。"}