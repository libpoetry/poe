{"id":"527605","title":"归来篇","dynasty":"明","author":"何景明","text":"君不见陶公饮酒负奇气，平生下笔五千字。不肯上书干明主，安能束带见小吏。归来不愿千顷田，但须囊中有酒钱。男儿委身事权贵，摧眉折腰诚可怜。朱君雄豪气如虎，风期直与陶公伍。青袍银带不复视，壮年弃官如弃土。雅性好酒兼好文，眼中富贵岂足论。五花换酒召宾客，千金买书遗子孙。人生百岁终萧索，如子从容胡不乐。未似原生少宿储，却比苏家多负郭。长安陌上久离群，子亦还山卧白云。南岩桂树花自发，岁晚相看一望君。"}