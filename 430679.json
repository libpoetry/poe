{"id":"430679","title":"百字令 和声隐老人《啸社百期雅集》韵","dynasty":"近现代","author":"姜胎石","text":"此何声也，记儿时、遍访龟年遗躅。多少痴情和热血，付与豪丝哀竹。去日堂堂，余音袅袅，未断先求续。曲难离口，敢夸余耳闻熟。何意四海扬波，孤悬一岛，大有阳春曲。读到百回同不厌，总似清言霏玉。啸爱孙登，浦临黄歇，空羡双梅屋。万年三塔，愿君垂老多福。"}