{"id":"1118033","title":"斋中杂兴二首","dynasty":"宋","author":"陆游","text":"八十颓龄安所归，萧然终日掩柴扉。清心始信幽栖乐，穷理方知俗学非。山果满筐猿食足，石泉通笕药苗肥。衰翁莫道浑无事，扫叶归来又落晖。倒掩衡门手自关，老身著在乱书间。有诗尚作清宵祟，无事能妨白日闲。薄暮上楼聊试步，经旬止酒自酡颜。儿曹莫笑衰翁懒，拟遍淮南大小山。"}