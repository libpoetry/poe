{"id":"247916","title":"木兰花慢·寄题梁锲斋别业听晓山房","dynasty":"现代","author":"朱庸斋","text":"晓山如拱玉，吟不断、隔江青。听一夜银涛，跳珠到枕，梦破沧溟。盈盈。故园望眼，料林泉、歌吹竞新声。袖取蓬瀛海气，伫将时序诗情。承平。别馆记曾经。湾路尚分明。羡一壑能专，幽花自媚，鹤语猿应。忘形。更招旧隐，倩西风、吹浪促秋舲。沙溆遥开霁色，閒杯未许同倾。"}