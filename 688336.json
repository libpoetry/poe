{"id":"688336","title":"题毛女图二首","dynasty":"明","author":"江源","text":"非爱山中日月长，婵娟那忍逐降王。云屏石枕梅花梦，春雨秋风槲叶裳。龙腐沙丘悲帝子，路迷蓬岛叹徐郎。洞门深锁春长在，不管人间变海桑。一别秦城远世氛，青山为伴鹤为群。承恩不记阿房日，采药长穿华岳云。溪叶青纫新佩子，山花红似旧罗裙。仙源恨隔渔樵路，谁在谁亡总不闻。"}