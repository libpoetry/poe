{"id":"777903","title":"秋霁·陈鹤柴丈有诗见赠，赋此酬之","dynasty":"清","author":"陈家庆","text":"云水苍茫，看斗大乾坤，著个诗客。皖雅书成，淮南天远，卅年独抛心力。幽居漫辑。闭门夜夜孤灯碧。念故国。遥听空山，应感鬼神泣。商飙正紧，一叶西风，一笛秋声，吟兴未寂。挹清辉、同声海唱，相逢莲社仰颜色。杯酒俊游随蜡屐。羡古稀岁，弥月堕地能宫，光宗绍学，孙枝秀茁。"}