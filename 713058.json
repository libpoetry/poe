{"id":"713058","title":"送沈山隐入都","dynasty":"明末清初","author":"陈恭尹","text":"黄梅雨势淹徂夏，宝剑云生光四射。将军自起拂拭之，手握双龙舞中夜。虎头燕颔立可飞，南中留滞将何依。看君才气固落落，一日百万真能挥。当筵谈笑既无敌，下笔千言才顷刻。只今海内总升平，遥徼不妨还草檄。封侯前代几书生，万里风云自此行。探穴旧传班定远，留屯还纪赵营平。"}