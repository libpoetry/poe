{"id":"699745","title":"春闺八首 其二","dynasty":"明","author":"郭之奇","text":"晨起幽香送，晓风谢落梅。羞与愁人对，寂寂向青苔。好留明春色，含意待君来。流莺花下啭，罗帏始春声。妾痴从莺语，莺娇向妾鸣。莫待春光老，为侬啼玉京。晴日寒烟敛，霜轻华露滋。池塘伤心碧，春来芳色垂。妾身不如草，君去玉颜移。飞蓬辞膏沐，无复向妆谋。卉木犹春好，妾鬓独惊秋。鬒云终何似，已当吟白头。谁怜拥髻泣，愁绝自登楼。捲帘开玉匣，庭影百花流。低徊怜新饰，红紫杂妆浮。那得双蛾黛，一回万里眸。朱颜君错过，枉自觅封侯。朝来三青鸟，为报远相思。开缄碧纱牖，东风拂恨吹。良人红尘陌，犹言怅天涯。可怜深闺里，长日守春缡。闻道幽燕地，春寒雪犹花。灯前捣衣寄，要襋冷霜华。明朝辞素手，迢递向天涯。传语好人服，无令黄里嗟。"}