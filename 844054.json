{"id":"844054","title":"浣溪纱 题王幼遐给谏春明感旧图，时同客沪上，将别矣","dynasty":"清末民国初","author":"陈锐","text":"一卷生绡拂酒尘。歌吟曾见太平春。贞元朝士更无伦。梦里河山莺寂寂，望中楼阁雪纷纷。北风残笛送车轮。一去燕台暗恨生。词人几辈似晨星。也知乔木厌谭兵。拨瓮浮蛆新世界，看花啼鸟旧心情。铜仙清泪为谁倾。隔雨飘灯更不归。画阑惆怅几多时。问君行李又何之。佳会也如钱易散，闲情惟与伎相宜。中年禁得鬓成丝。"}