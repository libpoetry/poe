{"id":"693481","title":"归兴六首","dynasty":"明","author":"邵宝","text":"曾从渡口赋桃花，客路风光几岁华。州郡十年还入省，漕渠数月竟思家。星辰近听趋朝履，河汉虚随奉使槎。斜日倚楼沧海上，云山回首一长嗟。东归诏许省慈亲，瀛海西头问旧津。宿麦穗馀三月饷，枯杨皮尽几家薪。平生酒慕苏门老，它日羹怜颍谷人。闻道王师频报捷，中原今已息风尘。镇日冲风起九河，沽潮东上不胜波。云蒙日影当晡密，雨送雷声入夜多。野史一书还夏五，客灯十载几连窝。新凉却动江南思，卧看青山听棹歌。漕堤杨柳昔人功，六月清阴处处同。东国共看归海水，南船方趁过淮风。寻常民俗兵兴后，百万军储岁挽中。我有瓣香何所致，礼官新祀宋司空。舣棹来看治水碑，沙湾堤上蚤凉时。汉防故迹嗟谁志，禹贡全书愧我师。铁柱尚存尘漠漠，盐舟不至草离离。忧勤更忆东山老，白发江村一短藜。湖上飞云小作阴，龙神祠下水流深。河渠未预千年计，阙里徒勤万古心。驿报正愁闻鲁警，棹歌初喜听吴音。顺流东下三千里，一笑清风忽满襟。"}