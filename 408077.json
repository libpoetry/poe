{"id":"408077","title":"绮罗香 感逝","dynasty":"近现代","author":"萧劳","text":"故意回澜，深情赚泪，今日自思多悔。翠袖青衫，流去妙年如水。趁良辰、夜月樽罍，觅幽境、春风桃李。认当前柳幂花帏，客魂淹没旧愁里。人间留得败履，怅仙山路远，烟波千里。白发旋生，写出断肠心事。傍杏花、疏影横斜，擪玉笛、数声吹起。奈凄凉、再度芳时，眼中乱蕊。"}