{"id":"528827","title":"南峰书院","dynasty":"明","author":"陆深","text":"南峰主人颜如玉，更向峰前筑书屋。虹光夜夜贯斗牛，秀色冉冉连嵩祝。复有家传万卷馀，累朝诸父皆诗书。子云寂寞空玄阁，诸葛经纶有草庐。南州高士元同谱，玉树冰壶映千古。风骚共许国无双，韦杜浪誇天尺五。孤标绝壁倚春晴，风动芸香满院生。常留云气从龙出，须种梧桐听凤鸣。"}