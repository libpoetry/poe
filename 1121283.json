{"id":"1121283","title":"次韵苗彦先题薛献可新居四首","dynasty":"宋","author":"林季仲","text":"仙隐深深竹径中，杖藜还许我相从。君能惜取清阴在，斤斧须令赦箨龙。方塘环植绿杨新，朱户重重欲闭春。若许茅茨傍清泚，敢教鹅鸭恼比邻。西山拿得落檐前，飞翠侵帘夕更妍。心远地偏如靖节，江湖处处是斜川。轩槛青红压水滨，小桥斜出树横陈。功名豫计殊非计，且与龟鱼作主人。"}