{"id":"1038926","title":"游南内九龙宫","dynasty":"宋","author":"苏舜钦","text":"昔帝龙骧后，因池大此宫。萧笳叠终日，旌仗展无穷。绘塑神灵集，飞潜爪角雄。阴轩常隐雾，暗堵亦含风。巨盗来移国，天王遽避戎。苍黄狩巴蜀，倏忽陷河潼。阁殿回看远，尘氛久见蒙。归来故基在，不与往时同。叠瓦烟间碧，新蕖露下红。波春荡初月，沙晚发悲鸿。世变今无复，人愁杳莫终。树穿瑶甃裂，碑碎玉楼空。九曲皆遗石，诸王祗断蓬。兴亡何足问，一一夕阳中。"}