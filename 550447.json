{"id":"550447","title":"结交行","dynasty":"明","author":"徐熥","text":"酌君金兕觥，听我结交行。今人结交只结面，三杯浊酒倾生平。酒酣拔剑多意气，死生患难毋相弃。出门酒醒各东西，此情便已生同异。结交难，重可悲，人情反覆谁能知。笑谈各已藏矛戟，对面真如隔九疑。君不见陈馀与张耳，当年刎颈徒为尔。又不见鲍叔与夷吾，千载相知能有几。仇隙多生谑浪间，睚眦起在刀锥里。翟公宾客竟如何，一旦门前张雀罗。田文座上客常满，一朝失势皆分散。结交行，难重陈，世途处处皆荆榛。今朝相对且饮酒，明日悠悠行路人。"}