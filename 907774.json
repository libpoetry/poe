{"id":"907774","title":"送钱进思倅吴郡","dynasty":"宋","author":"李洪","text":"繁雄茂苑侔汉辅，森戟凝香古佳处。鹓鹭行除半刺贤，万井提封赖摩拊。公家名德世有人，伯仲于今见伊吕。妙龄籍甚驰日边，粉闱握兰将振羽。故为补外便亲养，知已家庭真内举。画鹢鸣铙催去程，垂虹松江对烟雨。西北高楼插暮霞，荷芰池光破炎暑。平分风月助诗兴，一诺无事留公府。却寻馆娃歌舞地，麋鹿台荒尽禾黍。剑池古色湛寒泉，响屧采香迷岛屿。仙鬼遗踪杳茫昧，临赋馀情时访古。治中别驾称展骥，末俗媕娿讥越俎。简书狱市抵胡粤，末界马牛视齐楚。欲了官事儿辈痴，钳柅吏欺租赋簿。退食萧然绝点埃，亦有佳客酬谈麈。想席未煖诏已颁，稳上丹墀看布武。故人贫病寄江湖，一衲蒙头参马祖。时凭尺素问沉绵，临别索诗愧吴语。"}