{"id":"816405","title":"齐天乐 三月初十日舟过临平","dynasty":"清","author":"黄燮清","text":"东风略改梅花影，千枝万枝疏朗。碎欲飘烟，轻如散雪，醒出远村三两。溪云暗长。看点破微茫，晓阴难酿。认取前生，谪仙名氏在天上。沿堤高下一色，算银樽玉板，宜谱清唱。近树笼青，遥山媵绿，越显澹妆新样。无言自放。叹碧落根苗，道旁谁赏。不是寻诗，几人停划桨。胭脂染出相思稿，轻帆画中留住。锦湿山屏，绡明水槛，红得溪桥无路。天生艳土。倒万斛流霞，醉伊鸥鹭。便是仙源，不须重问旧渔父。湔裙时节过了，正疏疏密密，摇飏烟缕。唾晕堪怜，啼痕似别，全仗轻阴调护。春心自苦。莫认作寻常，妒花风雨。有约重来，美人休怨楚。"}