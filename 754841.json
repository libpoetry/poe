{"id":"754841","title":"夜读示两儿","dynasty":"清","author":"袁绶","text":"男儿立志初，所贵乃孝弟。读书启其蒙，岂为博金紫。事君如事亲，忠臣必孝子。治国如治家，循吏必悌弟。尔曹中人姿，习俗易移徙。日读圣贤书，自然识大体。尔祖少食贫，笔耕贳薪米。拔萃举明经，一毡为贫仕。贤良擢令尹，循声著遐迩。五十归道山，宦囊清若水。汝父少失怙，孤立鲜依倚。独木支大厦，恐坠箕裘美。好学寡交游，一编惜寸晷。平生重然诺，所为慎终始。家贫食指繁，菽水无可恃。饥来驱其行，负米长安市。近迹依我翁，幕游恒自耻。来岁试北闱，但愿鱼烧尾。扬名即显亲，文章有知己。嗟我出名阀，颇亦习诗礼。结䙰归汝父，井臼躬料理。大母发垂白，所乐在甘旨。羹汤洗手调，终岁惧毁訾。尔父昨来书，问尔近何似。青镫旧有味，慎无惜稚齿。嬉戏徒自弃，岁月去若驶。何时方成人，慰我顾复喜。未寒衣先裁，未饥食先俟。典钗供脩脯，和丸偕卧起。枣梨莫攘夺，手目共指视。新诗当座铭，高山试仰止。"}