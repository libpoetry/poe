{"id":"1144589","title":"二砺二首","dynasty":"宋末元初","author":"郑思肖","text":"愁里高歌梁父吟，犹如金玉戛商音。十年勾践亡吴计，七日包胥哭楚心。秋送新鸿哀破国，昼行饥虎齧空林。胸中有誓深于海，肯使神州竟陆沉。钧天梦冷紫宸春，臣子衔哀社稷屯。一缕血忱开白日，两篇心誓哭苍旻。渡江祖逖愿兴晋，蹈海仲连羞帝秦。回首故都宫阙恨，满山秋色正愁人。"}