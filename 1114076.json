{"id":"1114076","title":"残腊雪再作二首","dynasty":"宋","author":"李纲","text":"朔风三日散轻埃，珠蕊琼花一夜开。灏气远从云表下，清声初自竹间来。未论上瑞呈三白，且助元功泽九垓。向晚城楼聊寓目，西山千叠玉崔嵬。萦回作舞下烟霄，满地光铓混凸凹。虚幌夜寒疑月彩，疏林晓粲误梅梢。远怀戴隐终须访，高拥袁门未易敲。好是碧天云散后，银蟾皎洁两相交。"}