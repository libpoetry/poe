{"id":"597596","title":"都下承恩寺夜呈顾比部子良","dynasty":"明","author":"林大春","text":"昔年同上策，邈尔坐相失。子卧江黄间，予走羌秦役。重来忽为邻，禅林宛栖戢。旷焉面目亲，居然气志一。青春意已深，相看俱病疾。寒风勉重裘，日夕慎餐食。门巷转纡回，颇乏高轩入。方外多所求，狷中聊所执。有时发孤咏，清宵鬼神泣。长啸起徘徊，看剑中天立。群峰当北户，诸星骈南集。壮游忆龙门，仗节羞马邑。借问百年中，兹逢能几日。但愿经四方，宇内长宁谧。"}