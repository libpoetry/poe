{"id":"1193489","title":"杂曲歌辞 欸乃曲","dynasty":"唐","author":"元结","text":"偏存名迹在人间，顺俗与时未安闲。来谒大官兼问政，扁舟却入九疑山。湘江二月春水平，满月和风宜夜行。唱桡欲过平阳戍，守吏相呼问姓名。千里枫林烟雨深，无朝无暮有猿吟。停桡静听曲中意，好是云山韶濩音。零陵郡北湘水东，浯溪形胜满湘中。溪口石颠堪自逸，谁能相伴作渔翁。下泷船似入深渊，上泷船似欲升天。泷南始到九疑郡，应绝高人乘兴船。"}