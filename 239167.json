{"id":"239167","title":"周知和李粹伯一再和钵字韵诗益工勉继元韵","dynasty":"宋代","author":"曾协","text":"道人锺情独此花，封植绝类富贵家。毋令攀折强封蜡，精神顿减非生物。五陵少年那得知，气使造化须新诗。春工未遍裁云叶，但赋贡金品皆绝。公家甥舅如玉山，清夜秉烛愁花眠。一朝奉节公驰去，又叠阳关断肠句。谁专此花蒋径人，公自无愧面觐君。来诗声调转清越，谬对霜钟扣铜钵。"}