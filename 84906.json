{"id":"84906","title":"读书·放翁白首归剡曲","dynasty":"宋代","author":"陆游","text":"放翁白首归剡曲，寂寞衡门书满屋。藜羹麦饭冷不尝，要足平生五车读。校雠心苦谨涂乙，吟讽声悲杂歌哭。三苍奇字已杀青，九译旁行方著录。有时达旦不灭灯，急雪打窗闻簌簌。倘年七十尚一纪，墬典断编真可续。客来不怕笑书痴，终胜牙签新未触。"}