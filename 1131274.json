{"id":"1131274","title":"寄题汪端明坟庵真如轩","dynasty":"宋","author":"楼钥","text":"山藏佳处竹藏庐，见说离家百里馀。已矣空求真学士，伤哉閒杀老尚书。后生自恨登门晚，壮岁宁忘跪履初。怅望九京那可作，此心徒切慕相如。万个筼筜一草庐，伤心埋璧十年馀。革声谁听尚书履，金榜空悬少保书。无复遗音追正始，尚传新作过黄初。真成一代风流尽，欢息浮生信六如。"}