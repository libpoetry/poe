{"id":"774625","title":"图南行送烈堂内弟南游","dynasty":"清","author":"赖绍尧","text":"君不见，鲲鹏变化几千里，顷刻抟风任迁徙。朝游溟渤夕天池，大人豹变亦如此。毗舍耶外婆娑洋，指南针指向南航。大地旧闻称富媪，新洲今已号仙乡。土壤膏腴民力裕，犹认郑和栖泊处。舳舻远接太平洋，物产近凌西印度。百年政教属西欧，眼见东邻势力侔。不特蛮酋齐屈膝，行看骄子亦低头。廿纪移民新政策，共道南进尤宜北。已敷文教暨南邦，又树声威震南国。况闻启土辟山河，大半闽峤越隽多。此去同文更同种，信知地利兼人和。我歌南风送君去，一篇权作南征赋。他时返棹得南琛，翠羽明珠不知数。"}