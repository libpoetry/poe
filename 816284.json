{"id":"816284","title":"沁园春 鬓","dynasty":"清","author":"黄钧宰","text":"梦警身慵，春融臂软，懒去盘鸦。偏一生爱好，妆台强设，同心学制，巧样新誇。剔缕挑丝，撩云掠月，何事工夫著意加。天然处，又教人簪上，一两枝花。妆成自惜容华，悔负了，芳年未破瓜。把玉簪细绾，小鬟相伴，金钗暗卜，夫婿谁家。临水还窥，扶栏略整，风送花香压鬓斜。谁知道，有一双蝴蝶，飞上窗纱。何处描来，盈盈淡淡，柳叶轻柔。似花浓春晓，远山著黛，天凉秋爽，新月如钩。镜里颦添，镫前翠锁，多少情思在上头。人前看，却浑如娇小，不解闲愁。有时临去回头，认纤影，还从鬓侧留。趁闲时细看，未描也好，有人替说，欲画翻羞。生小香闺，并无人见，暗里如何对镜修。私心想，知谁人擅得，京兆风流。曳起珠帘，纤纤微露，才到妆残。正思量日暖，欲拈绣线，分明意懒，暗拍花阑。云鬓重扶，粉腮半托，香盥蔷薇露乍干。聪明甚，制瑶琴一曲，十指轻弹。携来佩玉珊珊，要乘兴，探春日未阑。当绮窗明处，湘裙理折，画廊转过，翠袖笼寒。爱折新花，低呼侍婢，扶上香肩步曲栏。攀枝笑，偏钏金微露，深怕人看。袅袅亭亭，翩翩楚楚，飘然欲仙。看翠钿俯拾，临风欲舞，花枝低让，照影微偏。小立斜欹，闲行静坐，百样相看总自然。天生就，笑风前杨柳，未许争妍。有人意惹情牵，只一见，丰神欲步烟。便衣裳隔著，情犹怯怯，佩环摇处，态也娟娟。知道双栖，偎他一搦，定是如何弱可怜。还愁著，遇离思别绪，瘦损从前。"}