{"id":"689440","title":"九日同友人登东山","dynasty":"明","author":"佘翔","text":"城阴秋色带蒹葭，载酒登高览物华。漫学龙山轻落帽，白头如雪笑黄花。佳节登临兴不孤，相将花下剧呼卢。诗成戏马千秋事，轻易逢人结酒徒。青女飞来九月霜，尊前含笑佩萸囊。自知不是柴桑客，也向莲花礼法王。萧萧木叶下晴空，坐笑楼台醉晚风。回首当年兵革里，夜深鬼火泣寒蛩。"}