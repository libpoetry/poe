{"id":"536431","title":"拟古七十首 其四十六 范仆射云贻友","dynasty":"明","author":"王世贞","text":"蓐食向东畴，薄暮始言还。遥见车马迹，蔼蔼散平川。鸡犬若有恋，鸟鹊尚盘旋。还顾问应门，错愕相告言。言有冠盖客，眉宇何轩轩。入门更左顾，徬徨回就辕。北风吹马嘶，落日送旌旃。沈吟思久要，畴为故所欢。自非徐方牧，谁能顾闾阎。贵贱常人态，君子自金兰。楩杞振休风，高云薄旻天。书此布区区，在下亮弗援。"}