{"id":"1092815","title":"题钱塘三贤堂","dynasty":"宋","author":"韩淲","text":"暑雨过林壑，青青发幽香。徘徊湖水边，路转山横岗。朱门严古祠，中有水仙王。配食者谁子，三贤坐高堂。当年处士庐，郁然眇相望。故侯白与苏，龙章照钱塘。人生死即已，姓字何芬芳。修名贵自立，隐德千古光。文章发政事，百世胡能忘。因看游鱼潜，更想冥鸿翔。微官得休沐，况复五月凉。兹游获胜践，不觉歌声长。"}