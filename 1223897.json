{"id":"1223897","title":"平江开元雪窗光禅师访予临川山中其归也予与宾客用一雨六月凉中宵大江满分韵送之不足予为继之而予分得一字","dynasty":"元","author":"虞集","text":"积雪何处高，蜀山最崷崒。海东极孤绝，目送断鸿一。徘徊桫椤树，宴坐但空室。园果堕宿雨，当昼从定出。八月露水繁，石钵满华蜜。相会岂无因，分床便深密。"}