{"id":"843637","title":"满江红 有感于临城匪祸，次雪儿韵","dynasty":"清末民国初","author":"刘泽湘","text":"上下交征，看朝野云翻雨覆。更谁计养廱遗患，危亡倏忽。赤子何辜罹祸水，鸟鸢到处争人肉。痛神州满地走鲸鲵，闾阎哭。焚如兆，薪如束。湘妃泪，空留竹。笑衣冠傀儡，登场唐突。烽火塞天齐破胆，棘荆遍地随伤足。待银河决水洗乾坤，频揩目。蚁磨天旋，亘万古循环何极。笑夸父奔驰汗喘，促今成昔。沧海桑田■■几，翻云覆雨事常十。愿幽崖花草长精神，恒春日。血满腔，海难涤。新旧恨，横胸臆。怆南鸿缥缈，西风紧逼。庭院梧桐偏有信，山川锦绣浑无迹。剩泪珠盛满唾壶冰，长凝碧。"}