{"id":"1183143","title":"田家作","dynasty":"唐","author":"皇甫冉","text":"卧见高原烧，闲寻空谷泉。土膏消腊后，麦陇发春前。药验桐君录，心齐庄子篇。荒村三数处，衰柳百馀年。好就山僧去，时过野舍眠。汲流宁厌远，卜地本求偏。向子谙樵路，陶家置黍田。雪峰明晚景，风雁急寒天。且复冠名鹖，宁知冕戴蝉。问津夫子倦，荷蓧丈人贤。顾物皆从尔，求心正傥然。稽康懒慢性，祗自恋风烟。"}