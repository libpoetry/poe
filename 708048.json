{"id":"708048","title":"五福降中天 寿同门王敬哉","dynasty":"明末清初","author":"梁清标","text":"早辞簪绂徜徉久，窈窕结成书屋。筇杖看云，晴窗弄笔，消受灯青酒绿。莳花种竹。偶佳客过从，论文刻烛。抵掌朝家，旧事文献推公独。暖律将回黍谷，介眉称庆处，斑衣簇。司马蝉冠，中原凫舄，京兆新登除目。朱颜带笑，锦罽传觞，满堂丝肉。座上词人，有云间二陆。"}