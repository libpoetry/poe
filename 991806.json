{"id":"991806","title":"书窜","dynasty":"宋","author":"梅尧臣","text":"皇祐辛卯冬，十月十九日。御史唐子方，危言初造膝。曰朝有巨奸，臣介所愤嫉。愿条一二事，臣职非妄率。巨奸丞相博，邪行世莫匹。曩时守成都，委曲媚贵昵。银珰插左貂，穷腊使驰驲。邦媛将侈夸，中金赉十镒。为言寄使君，奇纹织纤密。遂倾西蜀巧，日夜急鞭抶。红经纬金缕，排枓斗八七。比比双莲花，篝灯戴心出。几日成几端，持行如鬼疾。明年观上元，被服稳贤质。灿然惊上目，遽尔有薄诘。既闻所从来，佞对似未失。且云虔至尊，于妾岂能必。遂回天子颜，百事容丐乞。臣今得粗陈，狡狯彼非一。偷威与卖利，次第推甲乙。是惟阴猾雄，仁断宜勇黜。必欲致太平，在列无如弼。弼亦昧平生，况臣不阿屈。臣言天下言，臣身宁自恤。君傍有侧目，喑哑横诋叱。指言为罔上，废汝还蓬荜。是时白此心，尚不避斧锧。虽令禦魑魅，甘且同饴蜜。既其弗可惧，复以强辞窒。帝声亦大厉，论奏不及毕。介也容甚闲，猛士胆为慄。立贬岭外春，速欲为异物。外内官恟恟，陛下何未悉。即敢救者谁，襄执左史笔。谓此傥不容，盛美有所咈。平明中执法，怀疏又坚述。介言或似狂，百岂无一实。恐伤四海和，幸勿苦苍卒。亟许迁英山，衢路犹嗟咄。翌日宣白麻，称快颇盈溢。阿附连谏官，去若坏絮虱。其间因获利，窃笑等蚌鹬。英州五千里，瘦马行䭿䭿。毒蛇喷晓雾，昼与岚气没。妻孥不同途，风浪过蛟窟。存亡未可知，雨馆愁伤骨。饥仆时后先，随猿拾橡栗。越林多蔽天，黄甘杂丹橘。万室通酿酤，抚远亡禁律。醉去不须钱，醒来弄琴瑟。山水仍怪奇，已可销忧郁。莫作楚大夫，怀沙自沈汨。西汉梅子真，去为吴市卒。为卒且不惭，况兹别乘佚。"}