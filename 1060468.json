{"id":"1060468","title":"奉陪李安上主簿游秋屏阁","dynasty":"宋","author":"洪朋","text":"春风忽然满天地，篮舆便作城北行。招提古台极洒落，况乃万物皆欣荣。梅花万点真可惜，柳条弄色如含情。初筵便饱李侯德，挥犀河汉倒空碧。连山向晚更妩媚，落日澄江青黛色。嫦娥冰镜挂天阙，共照清樽情屡极。诸公推毂钟王间，醉墨淋漓满僧壁。归与不知所如往，但觉清风生两腋。"}