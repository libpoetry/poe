{"id":"921103","title":"次韵和刘贡父登黄楼见寄并寄子由二首 其一","dynasty":"宋","author":"苏轼","text":"青派连淮上，黄楼冠海隅。此诗尤伟丽，夫子计魁梧。世俗轻瑚琏，巾箱袭武夫。坐令乘传遽，奔走为储须。邂逅我已失，登临谁与俱。贫贪仓氏粟，身听冶家模。会合难前定，归休试后图。腴田未可买，穷鬼却须呼。二水何年到，双洪不受橹。至今清夜梦，飞辔策天吴。"}