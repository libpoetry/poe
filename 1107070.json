{"id":"1107070","title":"再和宰公二首","dynasty":"宋","author":"邓肃","text":"谁向人间脱甑蒸，烦公大句激雷轰。高才自是百夫特，出语当令四座倾。霖雨虽从天上降，烟云要自笔端生。吹嘘六合无凡骨，例欲乘风款太清。斗枢不见走蛇金，万里晴空无寸阴。郗扇虽交更挥汗，嵩车才出辄成霖。诗如翻水惊黄绢，力可回天在赤心。百里敢烦天下手，丰年无事但鸣琴。"}