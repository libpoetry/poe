{"id":"766273","title":"玉漏迟 其三 高巳生、钱充泉、王远闻同舟，相送信宿去严陵道中却寄","dynasty":"清","author":"周之琦","text":"片帆人万里。琴歌兴在，仍搴吟袂。过雨秋容，侵晓越娥妆洗。漫拟西湖镜影，也休认、南屏烟翠。还信未。桐江一路，好山如此。三载惯约清游，叹饮渌题花，顿成前事。醉拍征衫，空惜酒痕红渍。旧垒芹泥换尽，更谁识、归舟天际。兰棹倚。魂消画眉声里。"}