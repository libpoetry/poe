{"id":"730717","title":"三月三日挈叶氏甥女约刘伯远、通叔兄弟、侯疑始游万生园","dynasty":"清","author":"严复","text":"六十之年忽已至，此去当逢儿上巳。燕京春气向来迟，红白未开桃与李。先生有似南郭綦，终日嗒然唯隐几。稍闻天籁出枅圈，未辨春容识红紫。忽思结伴趁佳辰，更以清言消短晷。二刘兄弟今敞攽，况有吾徒侯叔起。驱车相约到城西，地近不逾五七里。只怜景物太彫疏，不共承平竞繁侈。王孙当日辟名园，意与西人争吊诡。草木搜集兼亚欧，毛羽牢笼暨非美。园官土著用胡倭，月廪水衡供喙饲。中西异制起行宫，禦宿逶迤承燕喜。谁料一朝异陵谷，瓶犹未罄罍先耻。文章么豹几留皮，老苍黄鹞徒矜觜。何曾二起继三眠，却笑万生成万死。迩来涤场号农事，处处标题分溺矢。稍胜艮岳筠为薪，岂有九成泉出醴。令人却忆山阴言，俯仰陈迹无乃是。只供吾曹作凭吊，年年太息流光驶。西山青眼故依然，沧海横流嗟未已。清游聊复五人同，不必流觞依曲水。语阑天末转轻雷，似以微阳告春始。更将何物洗荒伧，惟有唐花开玉蕊。老夫年来腰脚健，望眼园林空徙倚。苍然莫色向归途，依旧繁镫闹城市。秋鸿有信问明年，回首前游真梦耳。"}