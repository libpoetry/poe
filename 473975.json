{"id":"473975","title":"拟古诗七十首（录一十三首） 其四 郭弘农璞游仙","dynasty":"明","author":"盛时泰","text":"曾读海岳传，天地以为家。岂羡人世荣，倏忽如蕣华。三岛多奇峰，金银生异花。不饮亦不食，但思餐云霞。云霞结彩绣，文螭为轻车。佐佑有玉女，婉娈成姻娅。下视东陵生，空种青门瓜。终身辞一侯，不解为丹砂。丹砂信可学，仙路原非遐。"}