{"id":"36968","title":"桃花石枕歌送安吉康丞","dynasty":"唐代","author":"皎然","text":"君吏桃州尚奇迹，桃州采得桃花石。烂疑朝日照已舒，含似春风吹未坼。珪璋特达世所珍，吾知此物亦其伦。应羡花开不凋悴，应嘉玉片无缁磷。立性坚刚平若砥，君子偏将交道比。何人亦秉坚刚姿，吾见君心得如此。君心所好我独知，别多见少长相思。从来赏玩安左右，万里提携君莫辞。"}