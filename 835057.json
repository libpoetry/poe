{"id":"835057","title":"沁园春 其二 不穿耳","dynasty":"清末民国初","author":"奭良","text":"望若垂珠，粉滴玲珑，粹白可嘉。是天然爱好，鸳针漫度，风流自赏，蝉鬓微遮。翠珥虚香，琼膏罢揾，穿穴翻嫌璧有瑕。春闺静，指困人红豆，抛出窗纱。明珰点缀原佳。只刻画冰肌事较差。矧掩时指滑，光同半月，欹来脸近，枕印余霞。本自中虚，何劳侧击，片玉装成两朵花。閒寻思，想伊人凿空，悔读南华。"}