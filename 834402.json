{"id":"834402","title":"南浦 其二 师曾同赋前题，叠韵荅之","dynasty":"清末民国初","author":"姚华","text":"春雨入空冥，看拍天去遥，沿路花满。泾溅缆痕新，裁缝就、吴娘乍停刀剪。别情多少，皱来颦样窥眉浅。荇乡水足风更劲，寻得仙桃舞片。单衣试酒光阴，又蜀魄要猿，湘魂委燕。箫鼓换朱旗，腾龙去、千橹渡头摇遍。梦回春去，澧兰沅芷犹教怨。几时间卸和鸥卧，前浦无人波远。"}