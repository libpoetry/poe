{"id":"671564","title":"寄怀临川章大力","dynasty":"明","author":"凌义渠","text":"望气非一日，于焉捉臂亲。乍看忆曾识，犹疑梦中人。君应修月手，携我踏桂轮。桂枝樛相引，恣汝斫为薪。为余撷其一，饷以紫罗巾。有月明可掇，扪体滑如银。觉来香绕枕，口口咽馀津。谁能精物隐，感寤在兹晨。对君一樽酒，其故乃可论。吾师九秋干，掇皮皆天真。冥心寄尺幅，有愿无不伸。玉曜并瓦质，所荷同一甄。君词多诡峭，君意何温淳。荀韩原道德，机彀别有因。后先缘最巧，暌合听于神。独惭蚊虻影，配拟本非伦。稍知尊所慕，竭心以自忞。忍遽辞我去，门外即风尘。奇光深自惜，赝古未为珍。愿与贞斯义，别语不嫌谆。再见桂华满，心心托秋旻。残梦犹堪续，宛在江之漘。"}