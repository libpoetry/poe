{"id":"600324","title":"夏日读百家书有感","dynasty":"明","author":"王弘诲","text":"朱明缓修旭，薰风净游尘。萧然澹閒馆，虚白生微春。鞅掌谢物役，竹素探奇珍。冥搜七略备，玄览百家陈。展卷一以玩，触处洞原因。千圣久湮没，诸子争嶙峋。微言著简册，浩瀚凌霄垠。一致而百虑，沧海譬浮津。旷观宇宙来，经纬难具论。掩帙且默坐，息念存吾真。玩物徒丧志，无乃劳精神。所以鲁中叟，一贯遗陶甄。森森万象间，心上分经纶。矧今际熙代，大道炳苍旻。六经与诸子，日月等参辰。异趣均亡羊，斯言当书绅。常恐蒲柳姿，偃蹇随荆榛。勉旃策康庄，他岐息征轮。"}