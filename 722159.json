{"id":"722159","title":"奉和惠州王太守除夕杂感次韵","dynasty":"明末清初","author":"屈大均","text":"露冕朱轓出惠阳，行春处处动如伤。白华篇里怀尊老，碧玉琴中见古王。已有两岐开秀麦，更馀一浦作沉香。休惊四十专城晚，守岁湖山且一觞。旌节南来万里遥，罗浮仙客梦相招。袁宏山疏多灵秘，鲍靓丹房未泬寥。地有朱明开洞府，天馀白首在箪瓢。思同玉女随双燕，莫笑麻姑发至腰。"}