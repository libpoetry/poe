{"id":"1236791","title":"寄上甘肃吴右丞三首","dynasty":"元","author":"范梈","text":"要使唐虞化远覃，玉门关下屈征骖。多忧总为民心苦，有喜惟闻郡姓甘。日晚边沙黄浼浼，天晴陇树碧毵毵。国风不系秦州外，自此西人识召南。历数先朝辅弼贤，如公孰可语同年？二童一马临荒镇，百感千忧倚上天。深厚已闻鸾诏趣，平安不用雁书传。别来濯濯春城柳，谁信秋风慰目前？塞上孤鹰白雪毛，塞门风物静萧骚。黄河西去从天下，泰华东来拔地高。枸杞莫将如薏苡，醍醐足饮胜蒲萄。遥瞻圭衮还朝日，正属江湖心绪劳。"}