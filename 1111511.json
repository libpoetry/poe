{"id":"1111511","title":"感寓二首","dynasty":"宋","author":"何梦桂","text":"西风落日怕登楼，倚遍阑干万古愁。衰汉竟成三国误，秣陵不盖六朝羞。江山有恨留青史，天地无情送白头。击碎唾壶歌不尽，荒台残雨梦扬州。试向昆明问劫灰，几看麋鹿上苏台。閒中历日生青草，梦里乾坤化大槐。塞雁南归春又去，江潮东下暮还来。临平山尽啼鹃歇，可是征人唤不回。"}