{"id":"214737","title":"凤凰台上忆吹箫·浅染霓裳","dynasty":"宋代","author":"侯置","text":"浅染霓裳，轻匀汉额，巫山行雨方还。最好是、肌香蜡莹，萼嫩红乾。曾见金钟在列，钧天罢、笋簴都间。妖饶似，晓镜乍开，绿沁眉山。休夸瘦枝疏影，湘裙窄、一钩龙麝随鞍。便更做、山人倦赏，畏冷无欢。争奈冰瓯彩笔，题诗处、珠琲斓斑。清宵永，相对莫放杯寒。"}