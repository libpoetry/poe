{"id":"113254","title":"伯时彭蠡春牧图","dynasty":"宋代","author":"黄庭坚","text":"岳阳楼上春已归，湖中鸿雁拍波飞。布帆天阔随鸟道，石林风冕吹人衣。春水初生及马腹，浮滩欲上西山麓。遥看绝岭秀云松，上有垂萝暗溪谷。沙眠草啮性不骄，侧身注目鸣相招。林间瞥过星烁烁，原上独立风萧萧。君不见中原真种胡尘没，南行市骨何仓卒。秪收力健载征夫，肯向时危辨奇骨。即令贡马西北来，东西坊监屯云开。纷然驽骥同秣，尔可不忧四蹄脱。"}