{"id":"554426","title":"唐人羯鼓歌","dynasty":"明","author":"胡俨","text":"手如白雨点，头若青山峰。牙床不动花楸急，太蔟震越凌高空。小殿风清日初旦，云母屏开烟雾散。千葩万卉浅含春，一曲未终俱焕烂。花奴秀莹玉无瑕，砑光帽子红槿花。绝伦之艺谁得似，梨园弟子空咨嗟。苑中正奏春光好，如何翻作秋风早。沉香亭畔走妖狐，凝碧池头宴芳草。长安月冷夜沉沉，旧曲听来思不禁。耶娑色鸡短无尾，却忆开元泪满襟。"}