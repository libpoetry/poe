{"id":"439530","title":"和渊明饮酒二十首","dynasty":"金","author":"赵秉文","text":"翩翩万里鹤，日暮将何之。昏鸦择所安，笑汝不知时。孔席不暇暖，此理吾何疑。尚愧渊明翁，浊酒时一持。少长慕富贵，老大思丘山。一为妻子累，不肯践斯言。误落尘网中，黾勉四十年。吾衰有儿子，门户幸可传。漆园去我久，举世少真情。晋宋多名流，惜哉亦虚名。浮虚忘轩冕，踰检称达生。渊明初亦仕，不为宠辱惊。笑彼夸毗子，空谈竟何成。贫贱岂不苦，仰慕冥鸿飞。富贵岂不乐，乃有黄犬悲。苦乐各异趣，嗜好从所依。我欲作九原，独与渊明归。挂冠不待年，况此齿发衰。遥酹一杯酒，毋使寸心违。琳宫杂蛙黾，颇厌鼓吹喧。既久少人事，却爱幽居偏。南轩有奇趣，云峰可当山。一雨溪水涨，稍稍鱼鸟还。我亦乐其乐，可为静者言。好丑无定在，当时者为是。弥子当宠时，安知后来毁。世道每如斯，吾生幸不尔。举世尚五弦，安事矜绿绮。少年喜草书，临池学伯英。纵横挟造化，如见万物情。墨濡四溟窄，笔落三山倾。年来颇自笑，惜哉以技鸣。白首竟无得，俯仰愧此生。秋菊有至性，霜松无俗姿。采采黄金花，笑抚苍烟枝。偶有杯中物，成此一段奇。白云南山来，出岫复何为。醉卧东轩下，聊脱人间羁。今日好天气，清晨雪云开。东风如故人，适我平生怀。忽见南来燕，孤雌与雄乖。暮归主人堂，梁间已双栖。巢倾覆其子，又补新巢泥。翩翩随阳雁，幽贞苦难谐。江湖偶相失，咫尺云路迷。哀哀霜雪际，独向胡天回。鸷鸟闭笼中，举翮触四隅。骐骥驾盐车，局蹙困中途。虽然遭识拔，未免为人驱。傍观信美矣，自愧良有馀。不如两无累，还我田园居。千载渊明翁，谁谓不知道。闲赋责子诗，调戏乃娱老。杜陵盖自况，亦岂恨枯槁。壶觞清浊共，适意无丑好。归来五柳宅，守我不贪宝。长啸天地间，独立万物表。忆昔告归老，方属耆指时。眼昏头半白，誓将从此辞。几年不得谢，因循到今兹。耳聩左目盲，决去吾何疑。君恩虽云重，窃禄良自欺。乘流且复逝，遇坎将安之。昔我谢事时，曾造老衲境。谓言方闲去，如醉不得醒。至要无多言，退步心自领。一朝桶底脱，露出囊中颖。有如暗室中，照耀赖烛炳。严风大泽枯，霰雪寒威至。此时陶彭泽，相与父老醉。醉不必相扶，颠倒无伦次。处世贵无名，不知斯我贵。斯人今已亡，三叹有遗味。忆我滏水阳，经营五亩宅。修竹几万竿，今为狐兔迹。相逢问乡旧，里巷不盈百。艰难惊独在，鬓发飒已白。一醉齐彭殇，无为空太息。幽居淡无事，雅志了玄经。眼花憎文字，悠悠竟无成。中夜起不寐，披衣守寒更。梅竹散清影，素月流广庭。孤鹤閟逸响，切切寒虫鸣。抚卷长叹息，慷慨恻中情。渊明虽不仕，爱此北窗风。曲肱枕书卧，乐亦在其中。时持一杯酒，赖此齐穷通。大笑杯中蛇，晚矣悟雕弓。汉儒传注学，未为无所得。秦火少完书，岂免乌焉惑。后儒补罅漏，圣道稍开塞。俗士喜操戈，又一秦相国。且共欢一觞，多言不如默。昔我平生友，峨冠及偕仕。居官不避事，力学固为已。非无济时策，垄断亦云耻。行年未六十，赍志没蒿里。蹇予随朝班，星霜几四纪。譬如远寻客，日暮行所止。养志归田庐，晚节犹可恃。渊明非嗜酒，爱此醉中真。谓言忘忧物，中有太古涥。回首市朝中，万事牛毛新。去年持使节，悠悠过西秦。宫阙随飞烟，衣冠化埃尘。当时凭轼士，慷慨嗟徒勤。所以山林客，乐与鱼鸟亲。西登太华顶，旷望长河津。寄谢三峰云，聊欲滥吾巾。誓将从此去，笑谢当途人。"}