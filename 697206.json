{"id":"697206","title":"寄喻邦相二首","dynasty":"明","author":"胡应麟","text":"辉皇除目下蓬莱，绣斧麟符拥上材。揽辔东方千骑合，褰帷南国片鸿来。抠趋日月宣尼庙，叱咤风云管仲台。莫道临淄能久住，太微寒色正崔嵬。双飞龙剑出天涯，烨烨寒光射彩霞。碧海楼台环碣石，青山城郭抱琅琊。齐都按节民风变，鲁壁探书世代遐。底事徂徕看日上，扶桑晴旭正当衙。"}