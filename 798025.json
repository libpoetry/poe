{"id":"798025","title":"满江红  舟次润城谒程昆崙别驾仍用前韵","dynasty":"清","author":"陈维崧","text":"此地孙刘，想万马、川腾谷涨。公到日、雄关铁索，东流无恙。上党地为天下脊，使君文在先秦上。更纵横、羽檄气偏豪，筹兵饷。天上月，波心漾。隔江笛，楼头唱。叹江山如此，可消官酿。侧帽高张临水宴，掀髯勇策登山杖。踞寒崖、拂藓剔残碑，猿猱状。"}