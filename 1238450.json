{"id":"1238450","title":"戏恼王岳","dynasty":"元末明初","author":"郭钰","text":"春鸟啼春烟，春烟醉春色。花下弹琴酒微热，白日千年秘丹诀。谁怜曲未终，花落丝弦折。麟角煎胶不可得，绿杨香梦愁千结。镜奁丝碧网虫悬，银烛心灰泪痕灭。青楼歌舞艳名都，年少虽同情各别。暮雨凄迷青鸟迟，东风摇荡游丝白。雪罗小扇不堪书，肠断桃根与桃叶。音尘隔露泻，瑶阶踏残月。金鞍骏马洛阳陌，玉楼十二珠帘揭。鸳鸯野水空愁绝，玉楼十二神仙客。"}