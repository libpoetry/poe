{"id":"815488","title":"咏地瓜","dynasty":"清","author":"徐宗勉","text":"藷蓣登场共有年，栗薪无用架中田。何曾守护劳王父，犹忆耘锄仰昔贤。交错禾麻皆唪唪，栽培根柢乃绵绵。剥菹绝胜烹瓠叶，应补农书第一篇。何堪薪桂米如珠，疐龁还留菜色无。篝满争如收黍稷，藤抽果尔敏蒲庐。翻匙雪共齑成粉，切玉香同笋入厨。风雨调和疆场辟，苍生长饱海东隅。"}