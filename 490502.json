{"id":"490502","title":"水车","dynasty":"明","author":"邝元阳","text":"上天沛时雨，须臾弥山川。阴阳苟不和，原隰尽涓涓。所以云汉词，众正忧且癫。虽有桔槔劳，泽浅终徒然。何如水车制，驾彼溪涧边。截竹刳长木，轮毂日周旋。□取江河水，一泻如流泉。滔滔靡昼夜，溉彼千亩田。荷锄理沟浍，坐使成洄漩。岁岁无旱忧，处处皆丰年。始知人力巧，可以胜旻天。"}