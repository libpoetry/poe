{"id":"911284","title":"从薛元法会食保福意轩得径字","dynasty":"宋","author":"李薰","text":"春愁醉人心，洒面呼不醒。出门却入门，兀兀度晨暝。昨游欣有得，水镜谢磨瑩。岂惟胜纷华，颇复造禅定。君看青云士，窘步争捷径。铿尔讵舍瑟，硁乎方击磬。何曾顷刻闲，通夕不遑瞑。彼应疾此固，我亦恶夫佞。人生出处耳，山林与朝廷。迟迟岐路间，去就须审订。宁为龟曳涂，勿作马旋泞。羲驭靡容勒，风船犹可碇。但令尊不空，敢惮室垂罄。更结汗漫游，后期君速听。"}