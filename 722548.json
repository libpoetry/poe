{"id":"722548","title":"西蜀费锡璜数枉书来自称私淑弟子赋以答之","dynasty":"明末清初","author":"屈大均","text":"诗歌岂敢作人师，私淑如君乃不疑。风雅只今谁丽则，不才多祖楚骚辞。古诗源向汉京寻，十九情同三百深。唱叹泠然清庙瑟，朱弦疏越有遗音。少陵家学本昭明，文选教儿最老成。君向八朝中取法，休裁伪体逐时名。开元大历十馀公，总在高才变化中。谁复光芒真万丈，谪仙犹让浣花翁。"}