{"id":"689251","title":"赠梁宗烈二首","dynasty":"明","author":"何景明","text":"珊瑚产南海，翡翠生炎洲。丰林多异干，石璞皆良璆。瑰材植遐域，万宝聚岩幽。岂无千金贾，亦有万斛舟。此物匪为易，惜哉不见收。玉英匿龙渊，黄金沈浊流。辉瑩久已閟，未蒙知己求。徒归丘者愆，用负和氏羞。谨子握中璧，时哉母闇投。飘风顷刻至，征云万里游。与子非风云，欲遘良无由。川涂限山海，音问邈中州。升高望广域，极眺沧溟流。浮烟隐榛树，白日蔽岑丘。飞鸿不我顾，逝鹄不我留。宁无轻舟志，浩渺安可求。桂树茂炎隩，芝草翻灵洲。独处慕朋侣，攀赠谁为酬。倘荷衷眷言，慰此平生忧。"}