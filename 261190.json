{"id":"261190","title":"黄弥守画吴江新霁图","dynasty":"金朝","author":"党怀英","text":"江云卷宿雨，江风散晨烟。山光烟雨润欲滴，影堕江水空明间。修蛾新妆翠连娟，下拂尘镜窥明蠲。渔舟来何许，触破青茫然。中流水肥鱼逆上，受网应有松鲈鲜。借问张季鹰，西风几时还。渔郎理网唤不应，但见水碧江涵天。如何尘埃中，眼界有许宽。道人胸次陂万顷，为写此境清而妍。苍崖无尘树影寒，直欲坐我苔矶边。我家竹溪阴，小艇横青涟。异时赤脚踏两舷，不应尚作披图看。"}