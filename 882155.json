{"id":"882155","title":"酬上饶徐季益学正","dynasty":"宋","author":"吕祖谦","text":"吾家紫微翁，独守固穷节。金銮罢直归，朝饭尚薇蕨。峨峨李杜坛，总角便高蹑。暮年自誓斋，铭几深刻责。名章与俊语，扫去秋一叶。冷淡静工夫，槁乾迂事业。有来媚学子，随叩无不竭。辞受去就间，告戒意尤切。典刑自耆老，护持何敢阙。嗟予生苦晚，名在诸孙列。拊头虽逮事，提耳未亲接。徐侯南州秀，少也尝鼓箧。示我百篇诗，照坐光玉雪。因之理前话，讲绎霏谈屑。两都弟子员，家法严城堞。取善则未周，守旧犹有说。同门风雨散，孤学丝桐绝。怀哉五马桥，寒径寻遗屧。"}