{"id":"688072","title":"升春官侍郎遣笃郎归寄陈姊夫德铭","dynasty":"明","author":"朱同","text":"忆昔家居溪上村，青山为郭石为门。姻亲赖有朱陈旧，问学谁知道义尊。君守园林承祖泽，我糜廪禄荷天恩。疏慵若有归田日，世学还须重讨论。自携琴剑别幽居，魂梦无时绕故庐。访远已知亲谊重，趋朝还念菲才疏。百年霜露遗先垄，万卷牙签积旧书。归到枫林烦护念，时传消息报何如。"}