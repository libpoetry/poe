{"id":"478734","title":"秋林会友图","dynasty":"明","author":"史鉴","text":"青山巃嵷凝紫霞，飞泉如虹饮渥洼，枫林接叶红于花。上有鸾鹤下麇麚，玉楼珠箔仙人家。仙人颜色常美好，瑶池桃花得春蚤。门前石楠秋叶香，满地绿云风不扫。有客来远方，驱车涉羊肠。车声到门止，揖让升高堂。高堂奕奕凌云汉，瑶爵金盘青玉案。华灯煌煌照宴嬉，汉女为生洛妃旦。浮云不行天欲低，回风动地飞花乱。悲欢离合乐未央，起视明星夜将半。夜将半，舞且歌，发激楚，奏阳阿。巧笑两颊生微涡，蛾眉曼睩光腾波。平生乐事良蹉跎，对此转觉哀情多。明朝忽惊双鬓皤，其奈流光如箭何。"}