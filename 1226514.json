{"id":"1226514","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其五","dynasty":"元","author":"清珙","text":"破屋萧萧枕石台，柴门白日为谁开？名场成队挨身入，古路无人跨脚来。深夜雪寒惟火伴，五更霜冷有猿哀。袈裟零落难缝补，收卷云霞自剪裁。"}