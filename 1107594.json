{"id":"1107594","title":"淮西军大破贼兵连六告捷喜成口号二首","dynasty":"宋","author":"叶梦得","text":"一战聊麾十万师，西来捷报走黄旗。六骡壮骑终须去，九虎将军亦谩为。面内疲民元不改，从中胜算自无遗。临轩想见天颜喜，百辟欢声动玉墀。蛇豕何知阚近坰，且欣鏖战扫膻腥。寄声急走破羌帖，归路还经征虏亭。多难兵间头更白，放怀物外眼终青。花残不负岩边约，更看前焚老上庭。"}