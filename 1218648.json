{"id":"1218648","title":"瑞麟图至正己丑夏五月麟出泰兴县张村村民箠死之县尹冯君写为图请以赋之","dynasty":"元","author":"成廷圭","text":"麟也嗟如此，天乎涕独零。江间消间气，天上失机星。异瑞遵三代，嘉祥冠四灵。拳挛宛马足，彷佛野麇形。高冢云犹白，空林草自青。无由歌一角，宜尔寿千龄。同本时方验，归和世未听。东川唐故事，西狩鲁遗经。谩托犁牛子，虚期紫凤翎。美兹贤令尹，见此古仪形。画拟功臣阁，书归太史铭。观风有使者，还与上明廷。"}