{"id":"74098","title":"过秦楼·客中端午","dynasty":"元代","author":"朱唏颜","text":"水碧纱厨，月圆纨扇，悄悄午窗曾共。祛愁楚艾，照眼安榴，节物把人传送。无奈长昼如年，莺趁吟情，蝶迷乡梦。怅归期多误，暮云凝望，乱愁如葑。谁念我、闷对骚经，慵寻遗谱，冷落赴湘琴弄。醒魂正渴，筒碧初乾，买健听人呼＊。不似归来故园，同泛香蒲，频倾春瓮。尽痴儿呆女，齐唱湖楼兴动。"}