{"id":"1194235","title":"杂曲歌辞 行路难二首","dynasty":"唐","author":"齐己","text":"行路难，君好看。惊波不在黤黮间，小人心里藏崩湍。七盘九折寒崷崒，翻车倒盖犹堪出。未似是非唇舌危，闇中潜毁平人骨。君不见楚灵均，千古沉冤湘水滨。又不见李太白，一朝却作江南客。下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。"}