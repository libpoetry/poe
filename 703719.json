{"id":"703719","title":"题画雁四首 春","dynasty":"明","author":"释函是","text":"濛濛烟雨醉春光，桃李花开归计忙。芦苇岂分南北岸，旧时遗泽未应忘。不为江南乏稻粱，乾坤有恨北天长。征穷沙漠雪销尽，稳坐烟波六月霜。朔风初动便图南，声断衡阳秋水涵。亦知瘴热非长乐，浅浦荒原尚一堪。晴波风急月微微，半隐平沙半欲飞。不是畏寒安海国，得成毛羽趁春归。"}