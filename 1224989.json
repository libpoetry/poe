{"id":"1224989","title":"题山水图","dynasty":"元","author":"贡师泰","text":"前山后山云乱起，山脚入溪清见底。溪南更有山外山，散如浮尘聚如米。老枫枯栎叶纷纷，下有人家深闭门。钓丝欲收风浪急，却回双艇来篱根。老翁曳杖行伛偻，一童负樵一童斧。笔端意度尽神妙，卷里衣冠自淳古。商周寂寞经几秦，后来莘渭宁无人。茫茫耕钓去不已，武陵竟隔桃花春。"}