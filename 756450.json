{"id":"756450","title":"鼎湖篇赠尹紫芝内翰","dynasty":"清","author":"同揆","text":"鼎湖龙去秋溟溟，惊风吹雨秋山青。白头中翰泪凝霰，叫霜断雁栖寒汀。烈皇御宇十七载，身在深宫心四海。一朝地老与天荒，城郭依稀人事改。当年删定《南薰曲》，内殿填词徵召促。琴张好学直乾清，先公屡赐金莲烛。雅乐推君独擅场，望春楼下拜君王。《高山》一奏天颜喜，奉敕新翻旧典章。昭仪传谕何谆切，予赉先颁女儿葛。上林避暑抚丝桐，温语贞娥遵秘诀。流泉石上坐相邀，薇省风清玉佩摇。神武门前轻执戟，永和宫里薄吹箫。如意初殇泪沾臆，那堪又报河南失。钿蝉零落葬田妃，池水苍茫尚凝碧。寒食花飞不见春，冬青冢树斫为薪。煤山一片凄凉月，犹照疆场血化磷。世间万境须臾梦，老臣剩有西台恸。四十年来寄食艰，何人再听《高山弄》。鉴湖南去云门外，古寺松篁景晻霭。维舟无意忽相逢，恍惚梦魂同晤对。夕阳影里话前朝，天寿诸陵王气消。留得闲身师白足，满头白发影飘萧。"}