{"id":"593873","title":"郎宁篇送蒋兆卿","dynasty":"明","author":"欧大任","text":"干将三尺芙蓉锷，飞出江津气煜㸌。朗宁岳岳蒋先生，南向融州作文学。融州风土殊不恶，今日冠裳古瓯骆。父兄耕稼子弟贤，户有诗书家礼乐。先生讲后写梅花，五岭青天雪纷落。远山正解磨隃麋，小玉偏能歌踯躅。搦管毋论白练裙，张图应满朱丝幄。欧郎最乏临池兴，观帖爱尔笔锋劲。颇闻对客轻竖儒，我自逢人称草圣。南郡曾开都授堂，融州召起试文章。谁云经学持师说，不是扶风马季长。"}