{"id":"844189","title":"醉春风","dynasty":"清末民国初","author":"易顺鼎","text":"梦比春寒浅。人在芝田馆。碧城深锁一重烟，远远远。轻步瑶阶，莫教惊起，桃花仙犬。锦字无心剪。斗帐流苏掩。双鬟催上七香车，懒懒懒。生怕春人，魂儿太弱，被风吹转。珠斗斜还整。背坐红阑冷。双星曾证那宵盟，肯肯肯。月弄庭花，教人疑是，个侬春影。翠被寒拚忍。其奈寒难尽。步虚声杳碧云痴，等等等。幽梦重浓，一声秋雨，无端敲醒。刬地风成阵。吹断青鸾讯。红墙抵是万重山，闷闷闷。猜破根由，伊家缘故，自家缘分。月黑情天晕。缺也无人问。从来好事说多磨，信信信。地老天荒，总难销此，相思一寸。"}