{"id":"1092389","title":"赠王锡老","dynasty":"宋","author":"梁安世","text":"审斋先生世稀有，曾是金陵一耆旧。万卷胸中星斗文，百篇笔下龙蛇走。渊源更擅麟史长，碑版肯居鳄文后。倚马常摧鏖战场，脱腕难供扫愁帚。中州文献儒一门，异县萍蓬家百口。恨极黄杨厄闰年，閒却玉堂挥翰手。夜光乾没世称屈，远枳卑栖价低售。漂摇何地著此翁，忘忧夜醉长沙酒。岂无厚禄故人来，为办草堂留野叟。嗟余亦是可怜人，惭愧阿戎惊白首。一灯续得审斋光，多少达人为裔胄。眷予憔悴五峰下，频寄篇来复相寿。年来事事淋过灰，尚有诗情閒情窦。有时信笔不自置，忆起居家吕窠臼。审斋乐府似花间，何必老夫疥篇右。"}