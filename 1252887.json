{"id":"1252887","title":"斗鸡亭二首","dynasty":"元末明初","author":"王翰","text":"一丘独立势崔嵬，形迹还疑是古台。龙井效灵沾县邑，神祠肖像儗公台。谷云度水风牵过，野雾埋山雨洗开。如此风光良不恶，思乡何用赋归哉。亭上题诗记我来，我来望眼与君开。荒陂断垄依林麓，旷野孤村入草莱。胜概已为先辈赏，登临常使后人哀。行藏有命非吾必，何问云台与钓台。"}