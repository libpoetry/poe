{"id":"1243535","title":"寄王善甫","dynasty":"元末明初","author":"叶颙","text":"昔公曾住金芙蓉，白云为侣栖丹峰。乾坤爽气星斗胸，手弄明月烟雾中。十年灯下诗书工，今年试艺棘闱中。其气似欲附冥鸿，翅拍天水摇天风。行将杖策朝圣主，岂止小展天南东。愿公献赋明光宫，直驱造化超洪濛。笔阵纵横谁敢攻，八荒一扫空奸雄。致君在上竭我忠，要令四海歌重曈。有如医王逞神功，下与浊世针盲聋。梦魂夜夜思见公，凝望不来忧心忡。人生飘忽浮萍踪，百年光景转眼中。秋风道上会相遇，便须握手一笑谈空空。"}