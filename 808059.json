{"id":"808059","title":"摸鱼儿 九日兰山登高","dynasty":"清","author":"杨芳灿","text":"傍层楼、晴云数点，霜空万里无际。年年此日题糕会，佳客樽前同醉。离别易。真个似、萍蓬聚散无根蒂。漫郎憔悴。也中酒怀人，星星满镜，旅鬓早斑矣。谁相念，十载边城孤寄。西风吹梦迢递。故山云壑应无恙，何日好寻归计。秋色里。依旧是、紫萸黄菊伤心丽。凭高引睇。又猛拍阑干，曼声长啸，塞雁忽惊起。"}