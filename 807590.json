{"id":"807590","title":"桂枝香  甲寅中秋","dynasty":"清","author":"陈维崧","text":"霜檐如洗。有碧落冰轮，今夜飞坠。月海霓裳，残拍凄凉犹记。素娥休向吴宫照，有多年、雕阑锦砌。金波万顷，细看来是，倚栏人泪。算世上、云鬟玉臂。和老去英雄，一般憔悴。落叶啼螀，只是夜长难睡。银壶拟溯孤光倒，奈沈沈、闷怀先醉。水明楼畔，西风江上，有宾鸿唳。"}