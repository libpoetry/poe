{"id":"938271","title":"蒙示涉汝诗次韵","dynasty":"宋","author":"陈与义","text":"城南天倒影，绿浪摇十里。使君云梦胸，犹复录此水。舟行及雨霁，秋色在葭苇。烟涵翠縠润，月照金波委。知公已忘机，鸥鹭宛停峙。向来趋热士，说似颡应泚。俗子与清游，自古剧函矢。如何有双脚，受垢不受洗。异哉公殊嗜，记此两苦李。诗成堕衡门，名字污纸尾。明当蹑公迹，佳处不待指。会逢白沙渚，我舍真可徙。鸣驺傥重来，傍舫倾我耳。"}