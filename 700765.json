{"id":"700765","title":"中秋病中口号五言十绝遣兴","dynasty":"明","author":"曹义","text":"客邸中秋夜，囊空缺酒钱。任他明月满，辜赏有谁怜。露冷金风细，天高月上迟。一年惟此夜，光彩胜他时。云净天如洗，冰轮贴汉流。悬知清赏处，光满桂花楼。故旧多星散，相思意惘然。病中孤好景，谁共对婵娟。夜静露华寒，仙家露玉盘。爱他光皎洁，和病揭帘看。万里云收尽，瑶天绝点尘。团团一轮月，空照客边人。节遇清秋夜，幽怀倍惨然。故人千里外，明月自团圆。此夕冰轮满，清光遍九垓。病馀题俚句，聊尔对均裁。不对容山月，于今几度圆。蓟门当此夕，孤赏有谁怜。孤蓬湘浦夜，入梦雨声寒。凤尾多潇洒，谁移画里看。"}