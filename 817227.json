{"id":"817227","title":"吴圣玉归自辽左志喜二首","dynasty":"清","author":"潘耒","text":"梦想流人紫塞边，每依雁候祝南旋。不图真有珠还日，始信非无羝乳年。人痛嵇康罹横夭，天哀李燮予生全。乡音无改容颜肖，破涕应知慰九泉。数行墨牒只身归，叹息家园事总非。门巷凋残馀燕垒，亲朋零落半鹑衣。难寻手泽书千卷，且拜荒阡树十围。野老村童争拥看，乌头能白世间稀。"}