{"id":"1120107","title":"次韵王有之主簿","dynasty":"宋","author":"陈棣","text":"春归满目尽桑麻，岸柳敷阴荻有芽。急景岂容留石火，馀香何处认空花。曲眉持酒真成梦，纤手分茶亦浪誇。欲醉流霞烹瑞雪，直须同谒五侯家。蓬生敢望直如麻，才思真同焦谷芽。拥被苦吟声踯躅，盈编细札眼空花。羡君得意方豪纵，顾我无知绝诞誇。输与能诗王主簿，惊人句法自名家。"}