{"id":"1004246","title":"谢新胥口监征赵立之","dynasty":"宋","author":"程公许","text":"鲁壁峄碑远莫睹，艰哉河汉讯鼗鼓。披荒摸搭不厌多，翻阅端能助稽古。向来四壁风雨秋，谁遣彯缨群玉府。终年肮脏甘谪堕，采采蒿菁不盈筥。岂无蠹简供咀味，竟恨白石费烹煮。有来剥啄契襟期，明诚无乃同而祖。千金凑买不知惜，倾囊要我细摩抚。评书已愧老萧翁，作歌况拟昌黎愈。临池强自学点?，效颦宁容避讥侮。隶画聊从祖逖窥，篆体那与阳冰侣。拜嘉深恐伤廉甚，赠诗想更用心苦。担夫争道大娘舞，精思神悟失寒暑。铦锋未易画锥沙，拱璧暗投等黄土。羊枣共嗜能几何，圆规宁免龃方矩。岷峨之阳一茅宇，门无杂宾况市贾。圆书悔不偕载行，瞻伫崇朝不能俯。遥怜兵火暗跌荡，守护童仆何不武。辱君珍赠补阙亡，金薤龙梭粲可数。我不能舍我灵龟观朵颐，炊烟不动睡味恰与破衲宜。殷盘周鼎愧君古人以相期，瓠壶呺然问字无一奇。试烹苦茗能来与我共商略，功名儿戏可须千字淮西碑。"}