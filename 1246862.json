{"id":"1246862","title":"题李近仁太守夷山图","dynasty":"元末明初","author":"唐桂芳","text":"灵山本无山，夷山石作骨。嶙峋赑屃几千层，太行之石高于屋。碣石入海空沈沦，汉家宝鼎出河汾。至今瑞气不肯散，夜夜上天生白云。贤侯仕宦思故里，江北江南几山水。直把苍松铭寸心，万岁山前听秋雨。四海车马将会同，归来未效柴桑翁。分明衣冠李太白，落月屋梁见颜色。要使吾侪拜画图，英风绝俗人间无。"}