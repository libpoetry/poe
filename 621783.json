{"id":"621783","title":"赠陈子仪中翰使出","dynasty":"明","author":"郭之奇","text":"朝来燕影向南翔，看君马首亦同方。与君二载同舍客，漳潮咫尺未殊乡。不谓离群今日意，忽因黯淡暮春肠。春肠百结难相赠，凭兹春色送君行。此去湖山春未尽，扁舟恣意水中央。千条弱絮诗人料，十里娇红西子妆。逐日惟邮溪山好，迢迢或恐岁月忘。未知应接何时暇，但有新篇即贮囊。陇头春老还相寄，莫待秋风怨阻长。"}