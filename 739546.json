{"id":"739546","title":"舟次淮阴用东坡淮韵","dynasty":"清","author":"赵青藜","text":"混混河水黄，清清淮水碧。二水会山阳，蒸作城霞赤。城下远游子，暝烟趋水驿。家山日以远，雁字云中隔。朝来风力柔，未可发洪泽。人生秉素志，所贵能自适。有河恣长饮，满腹愿已毕。不见贪者劳，那知静者佚。王孙出裤下，名亦垂金石。学道胡不为，功成徒见疾。"}