{"id":"703301","title":"本师天老人入丹霞寄示一律依韵恭答二章","dynasty":"明","author":"释今无","text":"未得随师集雁班，喜闻安乐住青山。白云万里归平陆，紫气千层护上关。匹练且扶悬磴直，一身敢爱避人间。明年一幅镰刀颂，持献峰头慰道颜。登临旷见御仙班，亲到方知大好山。枚乘笔头劳七发，南公脚下起三关。吟诗僧听泉岩响，阅世人谁几日閒。顽子尘劳师莫念，自将白发护颓颜。"}