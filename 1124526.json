{"id":"1124526","title":"答惠海首座五首海乃圆照禅师小师","dynasty":"宋","author":"饶节","text":"闹市丛边荆棘侵，旃檀独秀旧园林。俊驹昔是吾家瑞，老鹤今犹万里心。短笛凄清秋水阔，乱山高下白云深。当年得力分明处，伫听炉香演一音。龙生龙子气骎骎，拄杖横担遍宝林。果得云门函盖句，肯忘黄檗老婆心。扶疏绿树西风薄，零落黄花秋意深。若问宗风竟谁嗣，请将消息问威音。莫叹宗师久屈沉，赵州八十尚丛林。脚跟点地便无事，鼻孔撩天非有心。落笔满堂嗟敏妙，谈玄终日见精深。丁宁佛法无多子，三角泥牛演梵音。瓶钵随缘访古今，皎如玉树倚寒林。投机不碍多玄辩，寄宿何曾有执心。禅板蒲团人已静，博山沈水观方深。从来大器宜成晚，王国公卿多赏音。流辈推高不独今，当年成笋便平林。白云纵有为霖意，流水曾无恋影心。问道故人归雨后，供香童子立更深。青山不免露头角，短幅斜封更嗣音。"}