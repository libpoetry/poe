{"id":"727406","title":"读外舅一年所为诗因发箧出大人及两弟及罕儿诸作遍与外舅观之外舅爱钟铠诗至仿效其体爰询当事以外间所见诗派之异而喟然有感于斯文也叠韵见示当世仅次其韵略志当世所云云","dynasty":"清","author":"范当世","text":"滔滔江汉古来并，判作支流势亦平。直到山深出泉处，翻疑河伯望洋情。泥蛙鼓吹喧家弄，蜡凤声华满帝城。太息风尘姚息抱，驷虬乘翳独孤征。"}