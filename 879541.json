{"id":"879541","title":"与政仲端夫敬叟季仙至旧圃采采芙蓉金菊之妙时之所当艳者江梅海棠烂然照目可无数语纪之为书长句","dynasty":"宋","author":"刘学箕","text":"秋阳杲杲秋月明，秋风泠泠秋露清。萧骚池上万松竹，凤笙龙管吹秋声。山亭与客坐夕阴，眼照万象前横陈。一年好处在此好，妙质欲纪难状名。那知天上诗酒星，翩然驰鲸来玉京。浩然相对发思奇，句法普现千古情。诗成不用世间语，五言七字虚皇吟。霞明皎皎芙蓉城，香霏楚楚月魄精。海棠婉娈斗繁艳，江梅冷淡同芳馨。东篱采采万叠金，西畴更刈千顷粳。人生得此亦不恶，措辞莫谩悲愁生。先生年来真脱俗，看破世间荣与辱。胸怀坦荡适四时，岂但芳华竞驰逐。祇今忘物物忘我，物我两忘机印可。不知门外秋水深，不识纷纷朝市心。榨头新篘蚁初熟，芡盘剥珠茭切玉。是秋是春两难分，折花荐酒酒痕湿。万缘空处罢休休，八表神期汗漫游。醉乡广大尘世促，明日酒醒诗载续。"}