{"id":"1126388","title":"忆归口号","dynasty":"宋","author":"曹彦约","text":"壮年梁父粗成吟，亦谓逢时可尽心。过了许多空日月，得来轻弃旧山林。平生简册心犹壮，晚岁规模力不任。何事一来何事去，去来端的要知音。初无警策骤惊人，亦不媕婀巧进身。每向经筵持正论，愿于国脉奖忠臣。昔从新政趋严召，今为衰年避要津。陛下果能行古道，虽閒犹是太平民。漫说湖庄水与山，不因松菊便求閒。月中休沐才三日，殿外经从仅百间。但有心期思报主，苦无脚力强趋班。得归便欲疏宾客，本意刘伶不闭关。"}