{"id":"690439","title":"题登高送远册赠郑计部辂思社丈出守括苍时重阳后一日也","dynasty":"明","author":"张萱","text":"五马明朝发，重阳昨日过。看萸留雁侣，载笔缀骊歌。郡僻饶山水，诗成付薜萝。凭君问欧冶，龙气近如何。令节收金序，仙郎别玉畿。城分闽地接，路入越江微。海远溪为恶，山多官不肥。独闻露冕处，时有綵云飞。我辈皆疲戟，君今独剖符。拜恩刀是梦，得郡剑为湖。丛菊看盈把，双旌忽戒途。凭高一骋望，离思满菰蒲。"}