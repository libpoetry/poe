{"id":"416011","title":"湖上题壁","dynasty":"近现代","author":"李大防","text":"西湖风景真奇绝，深浅随人自怡悦。我今别有会心处，此水千年长不竭。百泉所潴成汪洋，一掌之平无凹凸。纵横田亩资灌溉，上下鹾艘足利涉。天生名胜岂偶然，徒供游观固不屑。世称西湖三十一，佳名纷纷皆盗窃。巍然独数古杭州，六合以内畴与埒。三面青山抱碧水，妙境不假人力设。晴光雨意两相宜，浓抹淡妆亦奚择。老枫倒影炫红紫，秋月浴潭愈皎洁。绿波娇软不胜舟，且拿小艇轻于叶。堂堂子瞻真天人，堤工雄伟留遗泽。六桥杨柳袅残烟，坐对乾坤思往哲。湖滨梵宇密如笋，阅尽亘古无穷劫。我来拈花一微笑，了知佛性不生灭。湖山胜处是禅林，世论纷纷徒见亵。"}