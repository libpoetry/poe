{"id":"514730","title":"可竹轩","dynasty":"明","author":"程敏政","text":"潇洒将军瘦于竹，一轩可比筼筜谷。清风吹动紫宣毫，更遣孤山春意足。写梅种竹今几秋，冰霜之节元相投。渭川封君不须数，金貂济济传留侯。甲第东偏绝尘扫，曲径回廊连碧筱。随步清芬不厌多，呼童莫剪窗前草。画轴无论宝绘堂，石谱亦似平泉庄。胸中丘壑有真趣，却笑纷纷声利场。偶然坐我脩竹下，细拂琅玕翠堪把。茗盌炉薰客意长，不觉斜阳在檐瓦。我家篁墩溪水湄，年来有俗惭未医。食肉跃马非所愿，与公结社还相期。"}