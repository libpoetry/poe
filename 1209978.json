{"id":"1209978","title":"再赓仲祥韵寄之","dynasty":"元","author":"耶律楚材","text":"能谈仁义兵，经传宗素臣。字画类闲闲，句法如之纯。淡然与世疏，渭水独垂纶。蒿莱塞庭除，尘土沾衣绅。归我夫子门，三月无违仁。后生来从学，善诱能循循。颜巷不改乐，范甑长生尘。仰不愧于天，俯不怍于人。进德方乾乾，慎行而修身。旅食秦晋间，骑驴三十春。珠玉炙人口，丽藻嘉彬彬。今年又绝粮，生涯如在陈。歌咏犹不辍，真为葛天民。新诗过子卿，离骚齐灵均。亡机天壤间，举措皆天真。濯足沧浪中，鸥鹭来相亲。胸中万卷书，下笔端如神。素负经济才，人品伊皋伦。桂林祇一枝，亦何惭郗诜。"}