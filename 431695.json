{"id":"431695","title":"和世元亲家五十自寿原韵（十六首录四）","dynasty":"近现代","author":"刘凤梧","text":"归田仍是旧缁衣，辜负当年下绛帷。落拓半生同蠖屈，扶摇万里羡鹏飞。惊心明月沉沧海，回首清风在翠微。迩日京华冠盖满，几人裘马共轻肥。仕途坎坷复分歧，垂老宁为带下医。恨少奇方疗己病，苦无妙术拯民痍。多君避世抽簪早，繄我怀人入梦迟。漫抚青琴弹古调，广陵一曲有谁知。年华除旧又更新，菜卖堆盘杂五辛。椒酒酿成留客醉，梅花赋就向谁陈。怜妻衰老难炊爨，怪子聪明懒负薪。闻道上元开寿宴，满庭兰蕙十分春。白发婆娑两鬓蓬，谁怜阮籍泣途穷。一家人在寒霜里，万里鸿归夕照中。心似菊花矜晚节，身同梧叶怯秋风。何时得学桐江叟，独著羊裘作钓翁。"}