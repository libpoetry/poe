{"id":"681250","title":"体斋宅赏莲席上得十字","dynasty":"明","author":"李东阳","text":"池亭雨过芳尘浥，池上花开众宾集。回风忽觉翠旂翻，倒影真从彩云湿。越浦新妆水底明，汉皋遗佩空中拾。剪裁似欲烦并刀，涴染却愁翻墨汁。根非异种难同调，身在后时终独立。已当佳丽国三千，不羡艳阳春九十。桂苦兰辛祗自怜，桃红李媚何嗟及。酒如恋客传不停，花似解诗催更急。坐看烟盖晴袅袅，欲采露房秋戢戢。我狂不去当重来，鲸饮碧筒三万吸。"}