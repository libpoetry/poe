{"id":"736717","title":"送李分虎之滇黔","dynasty":"清","author":"蒋平阶","text":"万里南中路，春风入五溪。地分铜柱北，山险桂林西。树酒尊堪泛，箄船棹自携。关梁庄蹻设，碑字武乡题。水出滇池倒，天临瘴岭低。鸟言通八部，绣面接诸黎。圣武初经略，征南振鼓鼙。三军持毕节，一战下和泥。荒服开州郡，穷边走寄鞮。阑干红罽入，歌舞白狼齐。汉使难重问，磨崖不可梯。乌蛮新幕府，属国旧朱提。君听南征曲，能令乡思迷。山深鹦鹉语，花老杜鹃啼。河外青蛉县，关前白马氐。还将《碧鸡赋》，迟尔到金闺。"}