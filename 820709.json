{"id":"820709","title":"六州歌头 自述","dynasty":"清末近现代初","author":"王易","text":"南州词客，自号太憨生。形如石，心如水，目如晶。止髫龄，便作梁园客。喜谈论，工吟啸，爱风月，厌尘俗，懒趋迎。一室一床，一案一瓯茗。一点书灯，尽微吟漫饮，独坐尽三更。三五良朋慰孤零。时相过从，剪残烛，对尊酒，学清评。好春侯，趁风日，出郊坰，最怡情。每风朝雨夕，怨秋色，怕秋声。庭闱内，敦孝友，各无争。傥许挈家离俗，惟自适，宁慕高名。间抱琴携酒，水碧共山青，长醉无醒。"}