{"id":"780592","title":"水调歌头 辛酉三月廿七日，移居文殊寺巷，所谓蜗角蚊睫，又足相容者也","dynasty":"清","author":"周之琦","text":"往事过驹隙，末路寄蜗庐。不知箪食瓢饮，陋巷较何如。小植红桃绿柳，闲缚茅篱竹栅，幽梦蝶蘧蘧。朱绂者谁子，门外已过车。邺侯井，徐稚榻，子云居。翩然舍去聊可，著论拟潜夫。昔日天花弹指，今日缁尘满眼。香界久榛芜，我有数椽庇，犹足傲文殊。"}