{"id":"1035067","title":"送范吏部知崇庆分韵得兮字","dynasty":"宋","author":"魏了翁","text":"阳明迪性分，阴浊生尘泥。蛟龙薄九空，高逝缥缥兮。使可絷而豢，何异犬与鸡。长安有狭邪，曲曲复低低。主人笑延客，云栈登作梯。客辞以未能，所忧困多蹊。乞麾下霄汉，万里骑青霓。去留本常事，渠不丧所赍。秋风锵佩环，家在天之西。归来拜三祖，归路幸不迷。"}