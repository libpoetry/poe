{"id":"771661","title":"西湖月·园居寂处，日对云窗，朝景夕晖，林花百态。一时一事，触目感怀，皆閒中况味也","dynasty":"清","author":" 裴维安","text":"碧帘不卷疏风，乍谢了棠梨，坠娇千点。雁弦懒诉，春襟浣酒，那时香艳。斜阳苏柳梦，荡浅浅、横波青在眼。总过却、闷里閒中，领略薄寒轻暖。药炉茗盏芸煤，叹几许销磨，又吟团扇。二分憔悴，一分护惜，一分愁怨。柔情难遣处，但少著、思量天样远。暗抛与、絮水东弯，月廊西转。"}