{"id":"698748","title":"遇兴七首","dynasty":"明","author":"夏鍭","text":"庭柏散疏雨，廧蒿弄柔姿。美人隔窗户，遗我长相思。相思空怅望，白日下青嶂。妙曲虽不扬，无言怨牙旷。卧琴双膝上，含情共不发。美人隔秋山，不弹嗟远别。秋山一万重，岂无云路通。愿携金徽去，负重难相从。魏人得宝玉，观者入五都。置之夜庑下，光掩隋侯珠。举家怪且怖，弃之远市墟。若无邻人识，至宝空长吁。西京有高士，出处何其贤。东门二大夫，图史共流传。归凤逝超忽，清风满寥天。举首望不见，驻马空凄然。至今双白璧，辉光照人间。如何东门路，不见有生还。遥遥陇西鸟，辞家向中州。金笼睹光彩，未叩声先酬。似言生处好，尝怀琪树头。何知白日暮，敝此绿貂裘。能言终为累，客死葬青丘。尔身亦可求，嗟嗟鹦鹉洲。岁暮何所欢，但有阶前月。取琴月下弹，十指弄冰雪。初歌商岭芝，再哦西山蕨。若无此曲清，何由对霜月。白日忽不见，水石倦幽寻。归来吾何暮，观化颓此心。夏绿时已久，清霜妒繁阴。物理疵太盛，神怒一何深。"}