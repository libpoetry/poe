{"id":"742636","title":"罗汉过海图次韵","dynasty":"清","author":"刘堮","text":"海于天地为巨物，横目见此惊无边。或云众水所蓄积，坐令陆地为深渊。我闻尊者此示象，一航稳似香台莲。飓风不作鲛鳄静，知有神物为之先。舟行不徐亦不疾，到彼海外当何年。大鹏不徙爰居避，海若自小河伯旋。惟有日月争出没，腾晖照耀波光鲜。送者几辈自厓返，回顾但见帆微翩。此时秘怪千万万，争欲顶礼焚香烟。仁者愿大无分别，孰为灵蠢孰凡仙。当时各各契微妙，回视海水川渠然。了知此说是真实，挥毫更以丹青传。纷纷大小都滞相，拘墟邹衍方谈天。"}