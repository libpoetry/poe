{"id":"722480","title":"送人入罗浮","dynasty":"明末清初","author":"屈大均","text":"天边飞磴似桥飞，玉柱双双夹翠微。自是铁桥人不识，君行好度莫来归。祗愁蝴蝶大如箕，食尽山花人不知。红翠纷纷难与守，芳菲又遇艳阳时。仙禽五色不知名，日夕相依最有情。莫捕林间小凤子，裁为羽服似云轻。山衣一袭似轻霞，著去东寻萼绿华。缝用麻姑金线草，补将玉女大丹花。"}