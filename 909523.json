{"id":"909523","title":"水龙吟 兴安道间","dynasty":"宋","author":"李曾伯","text":"西风涤尽炎歊，连朝更值天无雨。笋舆轧轧，经行三日，碧篸无数。胜绝江山，余行天下，无如此处。任今来昔往，迎新送旧，风景在、只如许。谁谓阴山骄虏。去年冬、敢侵吾土。哀哀鸿雁，一番荡析，幸逢多黍。拜表出师，安南定北，岂无忠武。嗟病夫、老矣无能，促归棹，舣江渚。"}