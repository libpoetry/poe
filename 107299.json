{"id":"107299","title":"梦东坡先生·夜梦东坡公","dynasty":"元代","author":"方回","text":"夜梦东坡公，分我龙脑香。玉指撮冰雪，佩之鞶带囊。江湖衰老踪，十度游寻阳。始入紫极宫。勉和琼田章。太白实首唱，继以双井黄。此诗岂容续，束纭侪朝阳。孺子可教欤，驭风来帝傍。跛鳖傅羽翼，恍惚追龙骧。文通五色笔，尚为文字祥。公名蔽天壤，让敢邀余光。再拜眉山集，一上秋声堂。"}