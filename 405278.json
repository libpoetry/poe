{"id":"405278","title":"望江南 和后主","dynasty":"近现代末当代初","author":"赵尊岳","text":"端正好，时节恰秾春。箫鼓隔堤催画鹢，镜漪落照罨芳尘。犹有未归人。端正好，风露下新秋。脸色荷花相逞艳，轻拂垂柳看行舟。脉脉水西楼。无限恨，消领绣帏中。轻梦已随兰麝散，五更和泪咽铜龙。侵晓怯微风。伤往事，人倦独支颐。坐久重楼都入望，画阑犹倚玉箫吹。将信更还疑。"}