{"id":"402950","title":"醉翁操 坐飞车，御长风，泠然善也。词人前未有赋此者","dynasty":"近现代末当代初","author":"赵尊岳","text":"乘风。瑶宫。相逢。尽从容。能通。凌霄羽翰如翩鸿。夐然星斗罗胸。疑阆蓬。下王绝尘踪。只步虚有声太空。指南肇造，遥忆姬公。左徒去后，玉虬谁骖九重。窥炳灵于圆穹。吐华于长虹。高寒吾愿从。排阊呼鸿龙。蹑足幻云峰。更持卮酒邀碧翁。"}