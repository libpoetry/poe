{"id":"308776","title":"齐天乐·成都雨夜","dynasty":"现代","author":"赵熙","text":"竹梢留得西风住。千山万山凉雨。头白惊秋，灯红碎梦，遮断江关前路。檐声太苦。算一月离家，明朝白露。枕上荣州，夜潮心涌乱松处。横流沧海四注。我思兮不见，人在黄浦。乌鹊南飞，栏干北望，来日阴晴难悟。皇城动鼓。更战马频嘶，砌蛩如诉。晓郭芙蓉，万花谁作主。"}