{"id":"816576","title":"次韵洪佑臣给谏即题所著龙冈集","dynasty":"清","author":"曾广钧","text":"志芳行洁源无异，芳则离骚洁远游。毋据梅花疑铁石，要只葩什导春秋。一龙化士黄之野，九辩怀君屈者流。草谏草时芳以洁，我从屈后一相求。才气纵横忧国步，圣贤经济格君心。迹殊王子居江海，机凛庄生入栗林。故里三花应怅望，津梁一叶快幽寻。龙冈廿卷照人血，字字化为梁甫吟。山自蛾眉连大别，江从夹汉溯青神。宅临巴水怜才子，村赴荆门产美人。亡国楼台哀楚些，名家兰芷竞芳春。莫辞接迹先贤传，试屑龙冈玉作尘。元气华离魑魅喜，勾陈失驭动胡沙。华颠一老抱孤愤，造膝万言陈痛嗟。原宪商歌出金石，刘琨清泪落悲笳。尽余亦预乾时战，以败为荣义孰誇。句味终归非实义，宜哉师旷欲无言。量沙休入无边海，壅土先培不贷园。有尽心期托豪素，偶然身世寄巢痕。持公诗说谋吾国，或赖雎麟一发存。"}