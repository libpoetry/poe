{"id":"650416","title":"元夕赐观灯","dynasty":"明","author":"金幼孜","text":"圣主敷文德，朝廷戢武功。熙辰千载遇，乐事万方同。令节逢元夕，灵鳌驾碧空。危峰遥对峙，䆳谷密相通。火树千花粲，星桥万点红。葩分金错落，枝缀玉玲珑。翡翠妆珠阙，琉璃恍贝宫。鱼龙陈仗外，鸾鹤下云中。杂遝群歌进，喧腾百戏工。观游来稚耋，朝会集华戎。貔虎森飞将，貂蝉列上公。炉烟三岛合，香雾九霄濛。凤辇当晴汉，鸾旗簇暖风。碧纱围菡萏，绣幄透芙蓉。露掌承华盖，银桥亘綵虹。丹青开列嶂，罗绮艳芳丛。夜久祥光动，春迟淑景融。御筵称寿酒，玉陛拜重瞳。果熟瑶池献，莲开宝幛笼。踏歌声款款，叠鼓韵逢逢。海宇逢时泰，闾阎乐岁丰。讴吟纷载路，抃舞效呼嵩。汉代衣冠盛，周家礼乐崇。两京陪扈从，千载幸遭逢。自感恩荣盛，宁知刻漏终。愿陈天保什，永世播无穷。"}