{"id":"509632","title":"去岁余与窗友赵伯颙同外补五月十有二日予至钱塘宿斋吴山而伯颙已先至因来叙话夜分始别匆匆一载矣兹予统师南征经伯颙之邻封伯颙亦来犒师亦以是日会于浔阳两情相对喜而复感而伯颙又亟欲别去予因口占三绝以赠 其二","dynasty":"明","author":"韩雍","text":"拥节重逢楚水滨，因怜别久更情亲。烦君且莫论分手，世上知心有几人。"}