{"id":"763855","title":"沁园春 寿吴梅村先生六十","dynasty":"清","author":"董俞","text":"千载词坛，寥寥可数，谁似先生。看奇葩四吐，扬班烂漫，灵珠盈掬，潘陆峥嵘。十捻三都，千金一字，当代风骚属老成。龙门在，任诸家百氏，孰敢争衡。廿年鹿侣欧盟，有碧水丹山世外情。记鹓班奏罢，炉烟春润，凤池散后，莲烛宵擎。文苑凋残，英雄老去，荏苒霜髭忽数茎。欣无恙，如天孙高峙，斗极常明。"}