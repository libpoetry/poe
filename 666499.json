{"id":"666499","title":"龙虎山歌送范同年汝和","dynasty":"明","author":"薛蕙","text":"豫章之东龙虎山，南斗垂耀当天关。祝融庐霍引襟带，三江九?奔回还。山盘水曲入仙城，叠巘层崖上紫清。中天日月照楼阁，二十四岩金碧明。岩室洞房烟雾里，玉户金窗宛相似。丹井深通沧海潮，翠屏倒挂天河水。翠屏锦壁百千回，绿岫青岑宫殿开。羽人龙驾去不返，仙吏仍飞双舄来。双舄朝天还帝乡，飞来飞去名山傍。仙峤云霞长不改，天坛花药依然在。却向山中寄紫书，故人阙下遥相待。"}