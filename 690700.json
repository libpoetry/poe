{"id":"690700","title":"辛未夏四月宛陵刘子真馆余江上小堂以六言五绝见投次来韵答之","dynasty":"明","author":"张萱","text":"蘸碧一湾花下，来青数点栏前。问字君为佳客，逃名我是顽仙。腹里丸泥六一，床头斗酒十千。不问青鸾佳信，惟翻白鸟残编。半步瘦藤亦懒，两肩短发其颓。客到閒云常合，兴阑好鸟频来。江空林不受暑，亭小榻亦生凉。为语部蛙休聒，请看沟瘠常僵。地僻墙皆蜗篆，林深叶半虫书。兀坐肘曾生柳，临流我亦是鱼。"}