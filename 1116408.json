{"id":"1116408","title":"往回临安口号八首","dynasty":"宋","author":"苏泂","text":"高丽寺里访诗僧，懒上湖船独自行。行到寺前人迹少，不知傍有白云迎。老铦相见一欣然，说似艰虞是去年。从此新诗更超诣，时人欲杀岂无天。道傍举首揖髯陈，领得秋塘句法新。归饭客楼随取别，隔桥相见两诗人。江湖漂荡旧刘郎，不饭经旬病在床。起见旧交仍慷慨，绝怜鬓底有新霜。戒子桥南白塔西，青桐新长盖楼枝。轻风忽向楼前过，不似长安店里时。清晓无车一仆随，南山行遍北山来。日长搭得回船去，薄暮涌金门尚开。天竺前头灵隐东，山川奇崛自玄工。旧时可是不曾看，今度重来看不同。吟诗一日便东归，吟到楼头日色西。今度重来有吟兴，湖边寺寺与留题。"}