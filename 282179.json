{"id":"282179","title":"摸鱼儿·黯消凝、那时门巷","dynasty":"现代","author":"金兆蕃","text":"黯消凝、那时门巷，春残花谢人去。危楼合署千峰榭，绕槛乱山无数。云阁住。漏一线斜阳，惨淡中原路。谁堪共语。但屋角铃声，疾徐断续，镇日向侬絮。临邛术，碧落黄泉两误。长生痴愿仙妒。钧天未阕琼浆酽，枉拟绿章重诉。空起舞。尽鐍铁沈渊，难补兰根土。停辛伫苦。莫更问元都，燕葵兔麦，无觅旧游处。"}