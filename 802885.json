{"id":"802885","title":"过秦楼  访梅过读书台有感","dynasty":"清","author":"陈大成","text":"一带青松，半湾绿水，此是谁家位置。拊膺惆怅，低首沈吟，说甚平泉兴替。想为燕去梁空，总到春来。一年长闭。剩虬梅几树，有时和雨，暗垂香泪。问昔日金谷亭台，药栏花屿，只有青山曾记。痛深绣虎，肠断西州，我比羊昙憔悴。门对晴峦，杜鹃还似当年，怨红啼翠。记未园诗句，吟向暮钟声里。"}