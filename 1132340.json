{"id":"1132340","title":"翌日约客有和者再用韵四首","dynasty":"宋","author":"魏了翁","text":"柳梢庭院杏花墙，尚记春风绕画梁。二十四番花信尽，只馀箫鼓卖饧香。堆案文书长引睡，起来搔首乱鬅鬙。眼明嘉卉纷纨绮，竟是脩篁耸棘矜。妙处和春莫遣知，晚尊随柳逐花移。落花绣地春深日，翠柳筛空月上时。古来长恨难并四，今日相逢所就三。花里宾朋皆臭味，夜凉风月更清酣。"}