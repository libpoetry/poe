{"id":"1111863","title":"和晏子忠","dynasty":"宋","author":"吴泳","text":"天地肇开辟，江山谁主盟。岸深沙走白，石秀水含清。鱼自春来美，猿虽晓不惊。汀洲生杜若，薄欲采其英。每逢耆旧问，誇说太平年。橘柚三冬富，荷花万顷联。断岩书姓氏，胜迹已蹄筌。群盗方如猬，渠鞭恐著先。我往才秋莫，君来恰岁寒。离鸿书落莫，归马路平宽。白社论心易，文坛出手难。近来诗思涩，风雪立雕鞍。"}