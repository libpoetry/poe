{"id":"160722","title":"郊祀庆成诗·燕翼传丕绪","dynasty":"宋代","author":"王炎","text":"燕翼传丕绪，龙飞袭庆基。万年新景命，三岁始亲祠。修己崇仁俭，承颜洽孝慈。和平调玉烛，静谧偃锋旗。九庙歆禋享，三宫集寿祺。馨香端可荐，降鉴本无私。宝律迎长至，觚坛蕆上仪。贡金来牧伯，执玉列丞疑。祼鬯清宫后，燔萧太室时。青城收宿霭，黄道焕晴曦。六骥銮舆稳，千牛彩伏移。声文蒐旧典，誓戒儆前期。陟配尊皇祖，灵承合大示。陶匏浮泛齐，茧栗用骍牺。皦绎圜钟奏，忱恂祝册辞。夜分风籁静，天近斗杓垂。圣意弥寅畏，臣心尽肃只。钦柴灵下堕，拜胙福来绥。乐与民同庆，宁颛已受厘。"}