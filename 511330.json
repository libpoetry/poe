{"id":"511330","title":"景易读书潮连赋此勖之","dynasty":"明","author":"陈献章","text":"日往则月来，东西若推磨。及时愿有为，何啻短檠课。强者能进取，不能空坠堕。四书与六经，千古道在那。愿汝勤诵数，一读一百过。嗟予老且病，终日面壁坐。古称有志士，读书万卷破。如何百年内，能者无一个。书生赴场屋，势若疾风柁。不悟进为退，反言勇者懦。吾闻邵康节，撤席废眠卧。又闻范仲淹，画粥充饥饿。砥柱屹中流，有力始能荷。汝患志不立，不患名不大。师友为汝资，薪水为汝助。黾勉在朝夕，用为老夫贺。"}