{"id":"641314","title":"送陈思可主簿赴进贤任","dynasty":"明","author":"苏伯衡","text":"一别十五年，倏忽若昏旦。相逢京城中，幸脱戎马乱。宦游我何成，鬓发子巳换。留连一尊酒，寂寞四门馆。剪烛听寒雨，话旧过夜半。居然消百忧，莞尔成一粲。维子才且贤，文采甚焕烂。起从有道徵，国光方纵观。谓宜寘馆阁，鸿猷藉宣赞。如何奉明命，钩考亲吏案。黎庶乃邦本，疾痛资抑按。要将远犹敷，可以小邑玩。心怀简书畏，迹逐萍梗散。席挂遇顺风，潮生失远岸。昨夕簪云盍，今朝?还判。后会复何时，临岐重嗟叹。"}