{"id":"768863","title":"同褚子方、刘小墅、范桐轩、高龚甫游卧龙山，登望海亭","dynasty":"清","author":"许传霈","text":"刘褚与高范，邀我游卧龙。卧龙山色秀，盘郁越城雄。绝顶望海亭，拾级兴何浓。半壁闻松吼，高树罩烟濛。下览城市小，鉴湖豁双瞳。冻云千里平，落叶万山冬。夕阳射西岩，人影堕长空。飘飘欲飞去，去访海若宫。海若出招我，蜃楼架彩虹。迷离极幻境，凛冽御朔风。风鸣老龙吟，四望不可从。长啸一声去，天黑归路匆。忽闻山下寺，暮鼓打鼕鼕。回首登临处，寒烟苍霭中。"}