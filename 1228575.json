{"id":"1228575","title":"送艾幼玉赴南安儒教","dynasty":"元","author":"刘诜","text":"儒官如蔗杪，妄意近佳境。亦知嗜习累，诳俗示隽永。堂堂道心翁，学道倚袖领。摛词屈邹枚，讲道来华邴。盛世擅场屋，金石出欬謦。东家升仙子，往往尽馀鼎。空山三十年，华发忽垂顶。春风八极意，独立修竹影。一官岂足偿，跋涉压崇岭。五陵多少年，冰雪照清炯。杨花鸟语乱，走马出三省。古来天地间，此事从耿耿。南中少人事，山水清可咏。岁晚不负君，梅雪三百顷。"}