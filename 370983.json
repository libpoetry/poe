{"id":"370983","title":"八归·隐几山楼赋夕阳","dynasty":"清代","author":"厉鹗","text":"初翻雁背，旋催鸦翼，高树半挂微晕。销凝最是登楼意，常对乱波红蘸，远山青衬。不管长亭歌欲断，渐照去、鞭痕将隐。想故苑、燕麦离离，满地弄金粉。何况春游乍歇，花愁多少，只恼黄昏偏近。冷和帆落，惨连笳起，更带孤烟斜引。误雕栏倚遍，霁色明朝也应准。无言处，望中容易，下却西墙，相思人老尽。"}