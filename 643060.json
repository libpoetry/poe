{"id":"643060","title":"鹊轩行","dynasty":"明","author":"胡奎","text":"阿母昔年生子时，灵鹊群飞庭树枝。自从阿母生子后，一月一年来上楼。人言鹊声能送喜，为报君家得贤子。十龄能读书，二十走马青云衢，三十得官东海隅。阿母骑鸾上天去，故巢几度空山雨，鹊声犹绕庭前树。子今远游天一方，不见白头在中堂，但闻唼唼鸣朝阳。唼唼复唼唼，风吹庭树叶。叶落枝头还再生，安得母来闻鹊声。"}