{"id":"1233061","title":"诚复斋为西昌罗建中赋","dynasty":"元","author":"周巽","text":"天地开元冬，繁霜瘁林木。初阳应律回，万物自生毓。有客豫章来，曰贞字诚复。学易究精微，潜心穷化育。仰止无极翁，永怀继芳躅。所以太极图，通书常在目。非诚曷流行，非复曷归宿。贞也学有源，家住澄江曲。斋以诚复名，閒居慎其独。中藏造化机，外转洪钧轴。窗云隐孤光，帘雾霏清馥。藏修息且游，斯人美如玉。十载一相逢，文彩光可掬。手持明月珠，访我青原麓。索赋诚复诗，时时急相促。贞下复起元，顾名常自勖。郁郁南涧松，猗猗北窗竹。相期保岁寒，梅花照书屋。"}