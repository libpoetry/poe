{"id":"1072165","title":"与家侄季高夜语用毛内相韵","dynasty":"宋","author":"刘一止","text":"儒生习气非偶然，出入文史东西家。扫除净尽如宿草，春风一夕已复芽。子方妙年有奇气，我已种种成苍华。文章百巧坐一穷，无地可学东陵瓜。擩哜山色吞湖光，凛凛尚可驱百邪。子昔自云有仙骨，梦骑青螭籋飞霞。要与李杜高颉颃，下视馀子窘可嗟。寒灯夜语耿不寐，似觉冰雪生齿牙。颇言室有法喜妻，幸是元无翁可挝。何如从吾巢云巅，共访葛洪学丹砂。"}