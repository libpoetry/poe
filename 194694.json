{"id":"194694","title":"寄曹子方使君","dynasty":"宋代","author":"毛滂","text":"使君未知我，得自吞毡翁。我未识使君，已闻伯夷风。十年诗卷里，未面先从容。顷我客东都，寄声谢老农。绣衣南州来，是尔使君公。为尔扫菜色，无襦当夜缝。东都逆旅人，零落如霜蓬。一廛愿为氓，归热鸟脱笼。既登君子堂，倒戈避诗锋。紫芝秀眉宇，东野凛长松。怜我骨硉兀，槽枥骈儿童。秣以玉山禾，不置凡马中。去年溪城月，使君马如龙。呼我载后车，诗月相朣胧。朅来桑麻间，午梦因村舂。使君亦留犊，往吸长安钟。相望渺云海，烟雪迷西东。遥传摛彩笔，秀句争考功，那知古槐畔，苦语如秋蛩。一笑答支山，万事付瘖聋。吞舟亦失水，蚍蜉登背胸。拂钟虽不铮，缀履岂所工。天高白虎殿，日永明光宫。去参鵷鹭群。勿羡高飞鸿。"}