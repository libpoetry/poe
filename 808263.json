{"id":"808263","title":"沁园春  影","dynasty":"清","author":"厉鹗","text":"赋就閒情，愿逐娉婷，朝朝整随。恰花阴行过，费他回顾，柳丝遮住，暂尔相离。悄照春波，偷窥晓镜，只道无双更有伊。研丹粉，爱自描活脱，小样崔徽。何妨坐起轻携。怪几度抛人欲睡时。又低鬟月底，问来不语，凝眸灯下，抱处如痴。蹴鞠幽坊，秋千旧径，看未分明捉搦迟。重逢后，羡香肩斜倚，共映屏帏。"}