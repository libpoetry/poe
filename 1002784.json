{"id":"1002784","title":"送丰稷","dynasty":"宋","author":"曾巩","text":"桃花染破南山青，汉江此时春水生。客舟相语人夜起，劲橹乱江群雁声。之君飘泊动归思，告我举装千里行。闳材壮思风雨发，绿鬓少年冰雪清。读书一见若经诵，下笔千言能立成。精微自得有天质，操行秀出存乡评。嗟从薄禄困流滞，能诱鄙俗销纷争。弦歌躬劝士强学，田里堵安人力耕。嗟予据桉但画诺，遇事缩手方蒙成。虽知璞玉难强献，欲挂尘榻空含情。岁寒不变乃知确，物理先否终当亨。维舟且尽今夕语，明日帆随白鸟轻。"}