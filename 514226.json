{"id":"514226","title":"思补堂为毕知县赋","dynasty":"明","author":"程敏政","text":"淮树何苍苍，淮流下汤汤。水木相荏苒，中有君子堂。眷彼堂中人，意气如圭璋。金榜昔高捷，花县方回翔。不愿縻好爵，幡然归故乡。閒居二十载，鬓发惊沧浪。平生君父心，一饭宁敢忘。清梦绕庭阙，遐思在羹墙。孤云起复止，春草萋以长。令德幸加勉，桑梓流其芳。城东节孝心，郁郁遥相望。"}