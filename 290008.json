{"id":"290008","title":"瑞龙吟·朱楼路","dynasty":"现代","author":"郭则沄","text":"朱楼路。犹是曲槛迷花，暗镫飘雨。无端罗幕新寒，秋阴减了，西亭碧树。倦凝伫。凄绝画帘重卷，燕梁无主。门前便是青芜，夕阳似恋，斑骓系处。谁省筝边幽意，冷尊慵对，飞香狂舞。曾记小桃开时，肠断前度。红蔫翠涴，花底频回顾。空消受、鸾奁怨黛，鸳帱凄语。梦里流光去。更堪醒后，愁添锦柱。零乱风帘絮。心事冷、依依金炉残炷。等閒说共，旧屏鹦鹉。"}