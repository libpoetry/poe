{"id":"685177","title":"无题五首","dynasty":"明","author":"王稚登","text":"一朵千金泣露斜，帘栊难护幕难遮。吴王城上同看月，伍相江边独浣纱。杨柳名为离别树，芙蓉号作断肠花。旧时邻舍俱新主，莫辨东邻是宋家。昔日吹箫凤下来，如今凤去只荒台。剑分安得重归匣，水覆难教再上杯。倩酒禁愁何日醉，待花消恨几时开。无情最是窗间雨，吹入空床生绿苔。自从抱瑟入朱门，新宠安能易旧恩。明里开颜暗流泪，面前行乐背消魂。梅花见说浑无色，鹦鹉传来不肯言。知在阑干第几曲，青天何处觅昆仑。芙蓉江上露凄凄，杨柳楼前月影低。燕入朱门藏不见，马过花巷忆还嘶。藕丝无力终愁断，萍叶随流不肯齐。信有银河千万里，人间隔断路东西。玉钗中断两鸳鸯，绣枕平分半海棠。戏掷樱桃奁尚在，学吹杨柳笛还藏。红颜梦里将为石，青鬓愁中易作霜。锦字消磨鸿雁绝，门前只尺是衡阳。"}