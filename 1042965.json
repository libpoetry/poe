{"id":"1042965","title":"和杨十七伤苏子美","dynasty":"宋","author":"刘攽","text":"苏君在朝素机警，气排青云力扛鼎。鹓鸿遇风鄙巢栖，骐骥得涂嗤坎井。千金置酒宴长夜，锦绣照烂丝篁静。明珠盈车谤随起，白巾还家酒未醒。翟公署门宾客改，魏牟去阙江湖永。濯缨渔父唱沧浪，结庐陶令依人境。时浮扁舟就什一，出从数骑非造请。穷途诗语尤慨慷，暮年笔法加豪逞。霜凋兰蕙不待老，一世欢悲竟俄顷。遗书犹缺茂陵求，卜宅乍许要离并。生平相望不相接，凛凛气概吾能省。川流既逝安可回，骏骨虽买何由骋。知君金石尝定交，末路人琴俱不幸。大招无复修门期，怀旧邈与山阳等。"}