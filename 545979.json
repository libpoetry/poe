{"id":"545979","title":"送周大参之楚中","dynasty":"明","author":"胡应麟","text":"当年文价重连城，蚤向词坛识姓名。玉署鸣珂朝建礼，金门持戟扈承明。中天正属飞龙起，南国遥看结驷行。侍从清朝臣不厌，驱驰赤社帝关情。参差原勒含毫待，次第英皇抱瑟迎。衡岳雁回双节迥，武昌鱼跃片帆轻。登台风雨三湘暗，按部云霞七泽明。方岳大藩形胜地，甘棠宁让召公评。"}