{"id":"130461","title":"霓裳中序第一·凭高快醉目","dynasty":"宋代","author":"丁宥","text":"凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡彀。春风荡，六宫丽质，那日赐汤沐。双浴。绣凫飘逐。恍记展、江南数福。而今鬓边渐鹄。阮洞音稀，懒访仙躅。紧船桥畔宿。听静夜、冷冷奏曲。长安远，渭流香腻，暗忆晓鬟绿。"}