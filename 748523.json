{"id":"748523","title":"拟古 其五","dynasty":"清","author":"王拯","text":"老夫亡其妻，穷嫠又失子。常时系心骨，宛转相弃委。玉雪谁家儿，保身荆棘里。天明迷道路，霜雪惨肌体。道逢佩犊人，顾盼忽生喜。呼儿予生马，顾使执鞭箠。弱者遗草间，强斯逐鞬弭。饥肠肝人肉，变作虎狼子。朝闻破官军，十百踏其垒。暮夷何城阙，屠割到婴姼。男儿少方壮，猛气敌虎兕。强梁习童惛，喑哑孰当抵。可怜州家军，疲老日转徙。经年缺粮糈，骨立久销髓。残躯不能战，剽掠又轻驶。问军胡为然，求缓须臾耳。饥寒与御夺，作计乃均死。谁能如楚尹，戮一贯三耳。"}