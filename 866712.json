{"id":"866712","title":"谢素师惠二石","dynasty":"宋","author":"冯时行","text":"素师为我良古僻，野性乖疏无与适。呼门投我清净友，翻是巴江两好石。一石形作巢莲龟，近人团圆生素迹。皎如孤月流清空，光逐一星斜辟易。一石初似瓜色黄，年来应被天公劈。枯松说与连理心，参差再合如胶漆。两石相逢已投分，何消引我为俦敌。与君倾盖便忘年，未害吾人缚禅寂。方今宰相真儒生，议割三关厌夷狄。祖宗土宇安生灵，幸以艰难念开辟。天畿要险壮中华，一日捐之良足惜。争如推毂老将军，远煽天风驱退鹢。我虽孺子亦有知，不惮下圯传履舄。嗟尔两石如有神，尚父兵书欣所习。不应默默斋阁闲，相对人间夜寥阒。"}