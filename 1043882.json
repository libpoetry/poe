{"id":"1043882","title":"荔枝 其一","dynasty":"宋","author":"刘攽","text":"南州积炎德，嘉树凌冬绿。薰风海上来，丹荔逾夏熟。煌煌锦绣林，亭亭翡翠屋。鹊头烂晨霞，天酒瑩寒玉。流声感中华，采掇如不足。开元百马死，汉堠五里促。君王玉食间，此荐知不辱。迨今糟粕馀，犹足惊凡目。忆初成上林，四方会奇木。使臣得安榴，天马来首蓿。拔芽自幽遐，托地幸渗漉。我欲咎真宰，喟兹限荒服。将非名实雄，百果为羞缩。区区化工意，聊尔存众族。"}