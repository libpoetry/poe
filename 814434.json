{"id":"814434","title":"师韫轩杂咏","dynasty":"清","author":"林占梅","text":"绿窗绣罢对敲棋，女伴机锋亦可儿。回首见侬忙避去，不知侬立已多时。擘笺窗下学抄书，葱指纤纤运管徐。写罢泥郎评甲乙，簪花字格果何如。生成慧性善传神，花卉翎毛总逼真。毕竟带些幽媚态，新篁爱学管夫人。荷亭竹榭共乘凉，贪睡嗤侬午梦长。独自看书消永昼，碧纱橱内静焚香。流苏五采玉鸦义，半掩罘罳静不哗。揭起绣帏偷眼看，簟痕满颊印铅华。银筝池上和琵琶，按曲归来日欲斜。忙煞笼中绿鹦鹉，声声帘下唤烹茶。香浥芳塘开白莲，摘来恰爱露华鲜。胆瓶插满还添水，供在慈云大士前。菱花照影镜新磨，晓向妆台点翠娥。误得侍儿身后拜，一轮明月现姮娥。"}