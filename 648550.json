{"id":"648550","title":"后山诗为江西林宪副作","dynasty":"明","author":"杨士奇","text":"崔崔后山，清漳之漘。下蟠厚坤，上摩穹旻。山有嘉植，维松维柏。亦有令人，维英维特。维子润甫，恺悌君子。奕奕高堂，在山之趾。道积于躬，静与山处。及时奋庸，怀山曷已。山则升云，兴雨祁祁。有道于施，君子之宜。大江之西，维国南服。政纪之明，不严以肃。肃如秋霜，示民之威。熙如春阳，维民之怀。维山之崇，不迁厥常。维君子誉，式永其彰。"}