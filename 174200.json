{"id":"174200","title":"积雪·一夜萧萧洒竹声","dynasty":"宋代","author":"郭印","text":"一夜萧萧洒竹声，漏水未残天忽明。初疑落月照东荣，树鸡乌鹊纷纷惊。起来积雪烂中庭，窪隐污秽悉已平。海水飞波上栋甍，万瓦堆盐一尺盈。此身恍若游天京，银楼玉阙争峥嵘。仙人想见冰霜清，园林草木皆瑶琼。尊中有酒且细倾，农家活计在深耕，明年岁事欣已成。且把赋馀养残龄，天边日望陨欃枪。"}