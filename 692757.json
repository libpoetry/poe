{"id":"692757","title":"和方思道毛坞之什","dynasty":"明","author":"杨慎","text":"冉冉孤生竹，迟此方苞月。玉节本璘珣，孚尹亦旁达。丛棘纷纠缠，兴言谁剪伐。诗人执斧柯，君子在林樾。朝看清阴成，暮听商飙发。一歌猗兰荣，再占泰茅拔。不有栽培心，曲直竟何掘。袅袅杉上藤，翳此荒水滨。蛇蚓一以结，虬龙何申申。清风扇中壤，渥露漙高旻。奇树既有华，散木亦有身。岁寒异凋谢，发生何齐匀。匏瓜徒自系，持此叹迷津。谁当贡衢室，上与阶蓂伦。愔愔灶觚桐，采自樵人坞。徽轸不得荐，槫栌亦何补。况复近庖厨，宫商委泥土。哲匠秉清规，知音慕中古。正声归雅琴，俚耳蔺簧鼓。中郎不可见，虎贲犹堪取。何时期幽寻，渌水游春渚。育育榼中鲤，本是充庖鱼。戢鳞隐文章，骈首相沫濡。豫且下清泠，元君梦玄夫。品物虽异流，共戚亦通娱。但取庄生乐，那知子产愚。放之悠然逝，相忘于江湖。谁言尔为尔，自信吾忘吾。"}