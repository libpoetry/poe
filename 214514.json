{"id":"214514","title":"春夏两相期·听深深","dynasty":"宋代","author":"蒋捷","text":"听深深、谢家庭馆。东风对语双燕。似说朝来，天上婺星光现。金裁花诰紫泥香，绣裹藤舆红茵软。散蜡宫辉，行鳞厨品，至今人羡。西湖万柳如线。料月仙当此，小停飚辇。付与长年，教见海心波浅。萦云玉佩五侯门，洗雪华桐三春苑。慢拍调莺，急鼓吹鸾，翠阴生院。"}