{"id":"813119","title":"六十自遣三首","dynasty":"清","author":"张洵佳","text":"夕阳虽好近黄昏，绮思豪情百不存。但以閒吟消岁月，并无奢愿望儿孙。事经险阻心才歛，养到和平性自温。静念生平无一善，敢烦朋好晋霞樽。悬崖勒马策归鞭，高枕羲皇放胆眠。老我胸襟无芥蒂，管他尘世有烽烟。闭门懒运空斋甓，行野催耕下噀田。自笑名缰收拾早，惹人侈作地行仙。缓步郊原觅句行，不须丝竹也陶情。小山猿鹤迎人袂，故里儿童识我名。宦迹黄粱随梦杳，眼光青史照灯明。却嫌老子痴顽甚，邻里书声夜夜惊。"}