{"id":"621719","title":"过皂口舟为巨石顶碎赖前舟回救得脱诗以纪厄","dynasty":"明","author":"郭之奇","text":"水意分下上，故以诸滩级。积雨巨其澜，错石伏波蛰。千叶溯蹶奔，参差介于粒。泱若动我前，方与奇观揖。造次生怪呼，飞湍顶舟立。百篙难一施，循循如有絷。惊视激流侵，汹涌足中入。礧礧巨石胶，以舟作之笠。舟人竞愕眩，传号去舟急。漂零借一刀，危魂聊粗翕。三叹此洄从，艰险何多集。岂为破釜沉，抑师下水袭。浩浩发长歌，羞作儿女歙。恐惧吾所甘，愁闻舟子泣。"}