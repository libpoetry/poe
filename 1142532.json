{"id":"1142532","title":"粤王墓","dynasty":"宋末元初","author":"方一夔","text":"何年遗此粤王墓，陈迹留传自先故。累累三冢压荒山，古木寒烟暗行路。忆昔祖父伯姑苏，北连齐楚陵强都。自从鸱夷载西子，子孙运尽偿前逋。三军散后东西走，穷无寄迹埋丘首。安全发掘不可知，故号至今喧众口。丘山华屋何足言，死名死利分污尊。英雄自古无葬处，谁与遗臭留乾坤。"}