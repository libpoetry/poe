{"id":"923379","title":"林次中示及追和浙西三贤述梦诗其间叙卫公事几尽辄拾其遗逸再次前韵","dynasty":"宋","author":"苏颂","text":"曾览三贤述，吟哦日几遭。文章追李杜，赠答拟刘曹。二相逢辰早，中山擅价高。才华固相若，光焰实难韬。智决推安邑，超腾自髧髦。武谋家府秘，晋祝史君褒。任重函牛鼎，投虚剸兕刀。内庭才视草，同列便栖毫。夷夏欣宁谧，揄扬颂戢櫜。台乌栖直舍，厩马借拳毛。对数开宣室，忠逾谏馆陶。丝纶长庆制，奴仆楚人骚。双节分千骑，沧波看六鳌。带垂金错落，服赐锦葡萄。忧国常箴衮，延宾罕置醪。韦平门素贵，周邵职奚叨。在镇民除瘼，还朝雨润膏。星霜恩感旧，休沐事忘劳。去蠹过蟊蠈，防仇甚猘獒。躬仍主戎索，手不释书绦。相以父年入，权因主眷操。神锋虽爽爽，灵府亦忉忉。乌岭无遗镞，维城独赠袍。风波消横议，枳棘奈群豪。既悟方城语，何由别墅遨。间言多斐贝，閒地少蹊桃。世路山川险，愁肠冰炭熬。两朝空献替，万里孰呼号。都为尤权势，终令触怒涛。灾屯疑是马，朋敌目为牢。伊昔来江海，频年泛棹篙。再违文石陛，三拥浙西旄。梦觉魂应断，诗成首重搔。缄封寄僚友，往复走轺舠。残漏传军柝，新流涨郡濠。所怀存北阙，有志念东皋。岂谓投荒裔，从兹解帙韬。平泉遂榛莽，甘露渐藜蒿。像寄浮屠宇，香焚过客艘。依然见尘迹，流恨水滔滔。"}