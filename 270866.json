{"id":"270866","title":"天生桥歌·天台石梁百余丈","dynasty":"清代","author":"宋琬","text":"天台石梁百余丈，缥缈丹梯不可上。匡庐瀑布垂云端，银河倒挂千岩间。苎溪之水西北来，发源月窟何雄哉。骊龙正睡老蛟蛰，何人鞭起生风雷。雪山峨峨仆冰柱，冯夷怒击灵鼍鼓。六鳌鼻额高崔巍，溅玉霏珠自吞吐。虹桥横跨出天然，元气浑茫绝斤斧。奔涛忽断咽不流，下穿双穴如咽喉。须臾溃决势莫御，动摇林壑风飕飗。万钧强弩齐注射，骅骝顿制金络头。我来濯缨还洗耳，酌之不异中泠水。猿啼虎啸车马绝，可怜汨没空山里。噫嘻乎！古来贤士轗轲亦如此，必逢困厄声名起。屈子《离骚》马迁《史》，不得其平应尔尔。残月辉辉搅醉眠，犹觉泉声撼窗纸。"}