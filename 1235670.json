{"id":"1235670","title":"舟中杂兴三首","dynasty":"元","author":"许谦","text":"冉冉江上芦，离离路傍草。霜露侵衣裳，何用涉远道。鸿雁方有序，孤飞任林表。岂不顾其群，长风翮难矫。亭亭岭上云，玄鹤相与飞。俯啄恋故巢，不得从云归。秋风飏黄叶，飘飖各何之。赢粮事远游，在昔闻断机。栖鸟辞茂林，徘徊更依违。悠悠两江水，共此明月辉。岚烟紫崔嵬，波月光滉瀁。星宿悬虚篷，云雨暗逸桨。震泽商气深，雄风驾涛浪。白鸥与苍雁，来往同簸荡。吴潮海门阔，飞雪喷秋响。重重越山迎，汩汩溪流上。舟行历旬日，佳景阅万状。孤征抱结思，所感重悽怆。安得同心人，咏歌共清赏。"}