{"id":"189814","title":"送孙诚之尉北海","dynasty":"宋代","author":"秦观","text":"吾乡如覆孟，地据提楚脊。环以万顷湖，粘天四无壁。蜿蜓戏神珠，正昼飞霹雳。草木无异姿，灵气殊郁积。所以生群材，名抱刑山璧。小为百夫防，大为万人敌。夫子少迈伦，喑呜阻金石。奏赋明光宫，玉座瞻咫尺。翻身堕云霄，十载迫穷厄。焚舟更一战，得尉沧海北。五月乘画船，箫鼓事远适。天横齐山青，雨带楚水黑。勿云晚方仕，四十乃古昔。勿云名位卑，九万自此击。幽求尉朝邑，鬓发森己白。元振尉通泉，律令非所即。一朝会风云，顾眄立四极。"}