{"id":"1113535","title":"建炎丞相成国吕忠穆公退老堂","dynasty":"宋","author":"张澄","text":"均佚归来一品崇，赤城新野焕仙风。功存社稷今全德，身佩安危本至公。宁似乐天丹灶破，不令北海酒樽空。中原未靖戎氛恶，会有吁谟沃舜聪。背郭堂成乐趣真，碧油幢下海山春。谁知种木十年手，元是擎天一柱人。久矣威名彰草木，行须谈笑静风尘。宁容巾屦长闲逸，即看金瓯宠数新。"}