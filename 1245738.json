{"id":"1245738","title":"桃核杯歌","dynasty":"元末明初","author":"杨维桢","text":"西霞火龙蹋罡风，飞上万八千里昆仑宫。玉衡精结万年果，朔儿不敢偷春红。梦中红日炎金甲，隆准天人临卧榻。笑问火龙何所之，袖出连环大如榼。雄雷走天天发威，裂作两扇鸳鸯杯。神珠脱胎日月破，鬼斧凿窍乾坤开。左扇入天府，右扇留丹台。七星断，双虹结，天狗天狼落如雪。愿承汉武掌中露，不染田疆咽下血。于乎金瓯缺，宝鼎迁。鼎湖龙去何时旋，八十一纪海水变桑田。招霞师，谈后天，双杯复合，十斛大瓮磅磄巅。"}