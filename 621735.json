{"id":"621735","title":"春雨如膏乃过多反不见其可喜竟日闭户相守不敢憎也而诗以商之","dynasty":"明","author":"郭之奇","text":"青阳开动初，膏雨发荣继。光含品象熙，润及根荄细。晨夕满盈馀，濊泽翻疑滞。沉烟挟戾阴，春软遂莫制。过泄滋物心，未知息时计。易竞草木情，节令同摇曳。淫溢东风颜，汩没随人世。舞鸟轻落花，残芳积幽砌。清溪泻碧苔，奔潮无静势。独有闭关人，守足怯涂泥。览察冥所思，闻见纷相逝。"}