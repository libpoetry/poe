{"id":"283112","title":"题温丹铭丈无用书斋图","dynasty":"现代","author":"冒效鲁","text":"吾闻读书贵致用，无用而读意焉托。典籍纷呈等药饵，对症投之中症结。群儿自诩学鲜卑，变夏用夷夸制敌。饮鸩莫救举国狂，投溷何殊秦火烈。一朝寇至思四维，乃向灰堆拾残阙。区区一物饱荣辱，用舍由人岂尸责？世情诿过遂及书，书若有灵应呼屈。幸同王烈化一方，莫学牛弘悲五厄。"}