{"id":"759026","title":"沁园春 帘","dynasty":"清","author":"孙云凤","text":"玳瑁斑匀，水晶波静，十二栏杆。记看花楼上，捲残暮雨，画眉窗下，遮却朝寒。镜映青环，曲传红豆，魂断房栊隐隐间。东风峭，爱玉纤半揭，杏子衫单。玲珑明月团圞。莫深坐、颦眉永夜看。想画栏人倦，银钩斜控，雕梁燕稳，彩索低悬。草色遥侵，花香不碍，镜匣无尘袅篆烟。湘纹隔，怅濛濛絮影，庭院春闲。"}