{"id":"806407","title":"齐天乐五十首 其四十七","dynasty":"清","author":"端木埰","text":"彩毫香浣银河水，清才定从天赋。丽藻霞舒，英词月艳，脱尽人间凡语。游心太古。更一字推敲，夜灯红处。欬睡珠玑，锦曩应让此佳句。论文还记往训，吉祥还资后福，何事凄楚。绚烂才华，峥嵘绮岁，忍敩号寒咽露。君当记取。待献纳论思，玉阶仙暑，莫把商声，浼将吟思苦。"}