{"id":"1118840","title":"蒙知府宠示秋日郡圃佳制遂侍杖屦逍遥林水间辄次韵四篇上渎台览","dynasty":"宋","author":"陈与义","text":"岁月移文外，乾坤杖屦中。铿然五字律，健在百夫雄。秋入池深碧，寒欺叶递红。此间兼吏隐，端不减游嵩。鸟语知公乐，晴山及我游。尽排物外事，拚作酒中浮。菊蕊离双鬓，林声隐四愁。骚人例喜赋，政自不关秋。竹际笙簧起，回听众籁微。时陪物外赏，肯念日斜归。草色违秋意，池光净客衣。吟公清绝句，政尔不能肥。一笑聊开口，千忧不上眉。林深受风得，柏老到霜知。小憩逢筠洞，幽寻及枳篱。愿公勤秉烛，裁咏枣离离。"}