{"id":"1114223","title":"题尤使君郡圃十二诗 参云亭","dynasty":"宋","author":"李庚","text":"元公来把麾，与民脱水厄。当时游息地，危亭冠州宅。梁栋宿寒云，去天才一握。尚馀手种木，甘棠思邵伯。吾州山水窟，城郭拥寒绿。戢戢群峰间，峙此一双玉。相对如佳宾，可敬不可渎。空翠扑衣裳，夜来雨新沐。亭亭玉霄峰，列仙皆羽化。把酒碧桃间，吹箫明月下。嗟我落尘凡，鹤背应难跨。夫子真癯儒，好上班麟驾。新亭方半丈，众山之所宗。悭容半窗月，劣受一帘风。傍人笑老子，游戏如儿童。乱峰徒颉颃，不与汝争雄。孙绰赋天台，伻人以图至。公今身见之，情亲心更醉。坐想复行吟，商颂得十二。寄语范荣期，金声重掷地。青山如避世，讵肯诣公府。仁人如好贤，招邀入庭户。拄笏对朝气，卷帘当暮雨。是中有佳趣，莫与儿辈语。彼美东堂下，方池谁凿成。萧侯慨不见，亦足窥典刑。湛湛鱼可数，怗怗鸥不惊。此心有如水，通国号神明。文简为州时，不求赫赫誉。温恭君子儒，岂弟民父母。黄堂能几年，清风霭千古。愿公踵前修，特此相明主。海邦本淳古，山民亦颛蒙。汝不探赤丸，我无为缿筒。熙熙樵与牧，蔼蔼春风中。何必师齐相，虚堂舍盖公。赤城古洞天，彤霞照山谷。烂烂九光垂，馀辉借草木。伊予有痼疾，企望常不足。待与马练师，耘芝灌松竹。吏散长廊静，杖藜巾一幅。只图宽眼界，不管穷脚力。野水露微湾，寒山出寸碧。待拍洪崖肩，蓬莱真咫尺。吾爱巴扬州，夜不然官烛。吾爱阳道州，日炊米二斛。使君美无度，力蹈前贤躅。宜尔海云边，十万户蒙福。"}