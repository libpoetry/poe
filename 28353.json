{"id":"28353","title":"寄怀华阳道士","dynasty":"唐代","author":"陆龟蒙","text":"华阳门外五芝生，餐罢愁君入杳冥。遥夜独栖还有梦，昔年相见便忘形。为分科斗亲铅椠，与说蜉蝣坐竹棂。醮后几时归紫阁，别来终日诵黄庭。闲教辨药童名甲，静识窥巢鹤姓丁。绝涧饮羊春水腻，傍林烧石野烟腥。深沉谷响含疏磬，片段岚光落画屏。休采古书探禹穴，自刊新历斗尧蓂。珠宫凤合迎萧史，玉籍人谁访蔡经？架上黑椽长褐稳，案头丹篆小符灵。霓轩入洞齐初月，羽节升坛拜七星。当路独行冲虎豹，向风孤啸起雷霆。凝神密室多生白，叙事联编尽杀青。匝地山川皆暗写，隐天竽籁只闲听。分张火力烧金灶，拂拭苔痕洗酒瓶。翠壁上吟朝复暮，暖云边卧醉还醒。倚身长短裁筇杖，倩客高低结草亭。直用森严朝北帝，爱将清浅问东溟。常思近圃看栽杏，拟借邻峰伴采苓。掩树半扉晴霭霭，背琴残烛晓荧荧。旧来扪虱知王猛，欲去为龙叹管宁。蟾魄几应临蕙帐，渔竿犹尚枕枫汀。衔烟细草无端绿，冒雨闲花作意馨。掠岸惊波沉翡翠，入檐斜照碍蜻蜓。初征汉栈宜飞檄，待破燕山好勒铭。六辔未收千里马，一囊空负九秋萤。我悲雌伏真方枘，他骋雄材似建瓴。合在深崖齐散术，自求沧海点流萍。频抛俗物心还爽，远忆幽期目剩瞑。见买扁舟束真诰，手披仙语任扬舲。"}