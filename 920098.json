{"id":"920098","title":"寄杨纬","dynasty":"宋","author":"苏洵","text":"家居对山木，谓是忘言伴。去乡不能致，回顾颇自短。谁知有杨子，磊落收百段。拣赠最奇峰，慰我苦长叹。连城尽如削，邃洞幽可款。回合抱空虚，天地耸其半。舟行因乐载，陆挈敢辞懒。飘飘忽千里，有客来就看。自言此地无，爱惜苦欲换。低头笑不答，解缆风帆满。京洛有幽居，吾将隐而玩。"}