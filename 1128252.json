{"id":"1128252","title":"和杨秀才友夔三首 秋日","dynasty":"宋","author":"程俱","text":"天地有肃杀，好生本无伤。阳施待秋成，相济如宫商。芸芸共欣荣，众叶薿薿光。回头失故林，萧条弄微阳。独有岁寒姿，掀髯尚低昂。流膏亦归根，晬如养中黄。大哉一气中，人心自炎凉。安知晞春露，不异腓草霜。谁谓方寸地，并包无故新。长宵不能寐，万绪愁攻人。展转计后有，攀缘及前身。苦恨隙驹疾，回嗟秽涂辛。披衣问何居，梦觉两不真。白鸟固已空，青灯聊可亲。念此纸上迹，皆为窖中尘。投卷嘿忘我，栖鸡已鸣辰。三吴足粳稌，狼戾及宋梁。故为胥门隐，未办耕南阳。岂无如云稼，竭泽归富强。收成一过眼，胼胝念黔苍。绵绵太平区，阡陌尽八荒。愿从鼓腹游，自放逍遥场。贵贱均饱煖，藜羹等膏粱。那令力田夫，一饭不可望。"}