{"id":"750683","title":"健妇打虎行","dynasty":"清","author":"田延年","text":"林深月黑风撼山，健妇乳儿茅屋间。虎听儿啼夺门入，虎入风回门自关。健妇见虎胆如斗，手掷小儿姑向后。急取炉中未烬薪，带火狂呼驱虎走。人既抽薪虎欲咥，转身一挥鹰隼疾。毛焦肉灼气已衰，争奈门关不得出。大吼一声天地秋，人来虎往不能休。举薪乱击虎狂跃，满室红飞火绣球，夫从外至疑有寇，见虎犹疑他野兽。虎趁门开逸且奔，妇几一蹶不可救。吁嗟乎！健妇虽健妇人耳，胡为彊梁遂至此。此时健妇知有子，知有子，虎可制。见虎时，骑虎势。"}