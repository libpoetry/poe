{"id":"474152","title":"凉月","dynasty":"明","author":"钦叔阳","text":"秋光盈盈秋气肃，河汉无声凉万斛。何来天镜澹明玉，不照华堂照空谷。空谷佳人颦翠眉，宝奁斜掩罘罳垂。当轩畏见光如练，窥户愁看景似规。似规如练总堪怜，辜负铅华送少年。几曾燕笑真花下，几曾信誓不星前。花娇兮易落，星繁兮易沉。桂树疑初谢，蟾蜍怨复侵。但见齐纨任捐弃，那将半照宛相寻。已焉哉！彼明月兮，谁照余之素心。心不忘君君不知，清辉转映转难持。俄随凉吹穿帷入，乍逐纤阿挂树飞。耀瑶台之环佩，烂绮席之履綦。杳咫尺之如晦，胡千里之可期。桂香浥露，鹊飞绕枝。徘徊此夕，数问何其。掇余光而自照，望旷宇而升迟。迟亦不常圆，疾亦不常缺。但悲对凉秋，为辉倍明洁。月缺不复圆，乃敢与君绝。"}