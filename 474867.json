{"id":"474867","title":"西湖歌寄方思道","dynasty":"明","author":"皇甫涍","text":"西湖窈窕三十里，柳丝含烟拂湖水。青山荡漾春风来，苏公堤边花正开。玉缸春酒映江碧，几醉江花柳花白。城头日出照高楼，银筝翠管喧行舟。吴姝如花卷绡幕，山水倒入金屏流。朝来复脱千金骏，还有床头紫绮裘。人生行乐莫顾惜，落日松风吹古丘。我忆京华旧游地，鱼浦东看动愁思。醉里空歌镜湖月，梦中尚识孤山寺。信安使君还旧溪，应对花卮惜解携。白沙翠竹无人问，湖上孤吟闻马嘶。"}