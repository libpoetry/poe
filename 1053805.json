{"id":"1053805","title":"观暴","dynasty":"宋","author":"孔平仲","text":"怒雷殷殷西南天，黑气一抹如长烟。鲸嘘鳌噫蛟吐涎，龙呼其俦相后先。散为飞云盖蜿蜒，以尾卷海洒百川。河伯乃在坎底眠，震惊掉动忧不全。白浪涌起高于船，冈驰隰舞山回旋。崩冲摆落蔚高骞，声势烈烈孰使然。须臾寂静又改前，馀氛倚汉犹青玄。小虾奋头如自贤，神龙归宫鱼出泉。"}