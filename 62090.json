{"id":"62090","title":"题戴文进西湖图","dynasty":"明代","author":"刘泰","text":"钱塘西湖天下奇，浮光万顷澄琉璃。仙宫佛刹涌金翠，箫鼓之声闻四时。六龙扶日消春雾，画船撑过茅家埠。吴姬双唱遏云歌，惊散鸳鸯与雁鹭。水亭入夏薰风来，镜里荷花高下开。蔗浆酪粉出冰碗，对花一饮三百杯。梧桐叶脱属秋至，篮舆寻僧灵隐寺。深洞老猿呼不应，和得宾王旧诗句。玄冥剪水落九天，孤山突若银螺然。玉骢驼醉探春去，红椒已破疏篱边。戴进胸中有丘壑，挥洒新图使人愕。羊肠路口树阴阴，鸭嘴滩头沙漠漠。和靖东坡不可逢，白云常护青芙蓉。寄谢山灵莫相拒，早晚来听烟际钟。"}