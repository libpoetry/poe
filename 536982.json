{"id":"536982","title":"送陈副使罢官还蜀","dynasty":"明","author":"王世贞","text":"陈侯不愿二千石，西望三巴鬓为白。台中解绶欲生还，御史下堂相苦迫。荐书空自满承明，紫马翩然辞帝京。河东股肱任尔毁，山人腰骨今殊轻。却过九折回车地，大笑当时叱驭生。为问君恩竟多少，无烦令伯陈情表。郫筒酒底东风宽，邛竹杖头明月小。更羡春鸡问寝归，支颐坐对峨眉晓。"}