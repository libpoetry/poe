{"id":"686397","title":"赠陈太仆北上","dynasty":"明","author":"叶春及","text":"两朝执法太微臣，绣斧云霄早致身。岭险昔年歼虎豹，阁开他日画麒麟。驱车晓带金陵月，到阙长依玉座春。调鼎宅揆真有待，须知崧岳为生申。周王此日思周道，伯囧还应作仆臣。岂为渥洼龙骥好，欲令云锦渭河新。长城铁骑时寻窟，西域金牌旧入秦。八骏久閒天厩满，燕台马骨更何人。星轺北上天颜近，却忆披裘伏阙时。万里独怜明主惠，三湘谁为贾生悲。灌园讲罢还溪涧，鸣玉朝回祇梦思。幽侧傥承閒燕问，迂疏早已鹿门期。"}