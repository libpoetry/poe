{"id":"1241636","title":"艳歌行","dynasty":"元末明初","author":"刘基","text":"亭亭松柏树，结根幽涧隈。高标拂云日，直干排风雷。曾经匠石顾，谓是梁栋材。明堂未构架，厚地深栽培。荧星入天阙，武库一朝灾。搜求到栎朴，谷赤山城垓。般尔死无人，钩绳付舆台。路阻莫自致，弃之于草莱。天寒斧斤集，岁莫空摧颓。三光无偏照，四气有还回。斲丧在须臾，成长何艰哉。孰知真宰意，怅望使心哀。"}