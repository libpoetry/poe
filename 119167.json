{"id":"119167","title":"闻诸子欲再质卞氏宅","dynasty":"宋代","author":"苏辙","text":"我生发半白，四海无尺椽。卞氏昔冠冕，子孙今萧然。愿以栋宇余，救此朝夕悬。顾我亦何有，较子差尚贤。倾囊不复惜，扫地幸见捐。南邻隔短墙，两孙存故廛。松竹手自种，风霜岁逾坚。幽花乱蜂蝶，古木嘶蜩蝉。垂阴可数亩，成功几百年。人心苦无厌，隐居恨未圆。得之苟有命，老矣聊息肩。畚土填隙穴，结茅苴漏穿。粗尔容偃息，岂复求华鲜。西归信已乎，永杂孙陈编。"}