{"id":"786373","title":"吊郑延平","dynasty":"清","author":"洪繻","text":"天尽接海水，突兀岩岛横。至今风雨夜，时闻人马声。层波出洪啸，互答长鲸鸣。痛哉骑鲸人，一去水泙泙！拓地辟荆榛，绣壤错经营。志气无六合，虎视蛟龙争。千秋鹿耳门，风静怒涛生。废楫在海底，曾至金陵城。至今吴、越间，耳震孙郎名。千丈晴霞出，犹疑为旂旌。遗志不得伸，海大为不平。舆图归一统，庙貌褒忠贞。昔年游赤崁，春秋礼齍盛。閒登望海台，兴废几时更！彷佛崖山麓，孤臣痛哭情。我朝君犹恨，况为外夷并！古城有遗址，白日穴鼯鼪。阴风扑人面，大厦重见倾。郑公今不作，当世谁支撑！神州竟中绝，无复古簪缨。望风长叹息，头发空鬡鬇！"}