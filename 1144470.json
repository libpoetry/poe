{"id":"1144470","title":"挽平山菊涧","dynasty":"宋末元初","author":"陈普","text":"自是斯民手，全成此世身。片言含展席，一室见经纶。德业空成己，诗书止事亲。但赢千载内，一样不无人。卑卑梯接俗，望重若蒿蓬。作俑繄何代，弥天以送终。闹居常愤切，易箦愈昭融。一二人家化，骎骎似洛中。小试庖丁刃，天王信不虚。林林惊若凤，戢戢免其鱼。一日乾坤定，终身岩谷居。人皆疑不仕，莫晓我心初。细细香鼻孔，寥希古已然。相逢言尚古，话久许知天。太极有形外，几宵灯火前。示人犹不敢，何见遽刊传。获接阿戎裾，殷勤便手卢。开缄伯淳坐，入梦孔明庐。敬事期身役，抠趋刻岁馀。天翁如错误，流涕看苫苴。诗礼斯文嫡，箪瓢此世人。心惟忧道屈，眼不见家贫。清瘦生来骨，孤高没后身。几多黄壤客，难朽得如君。"}