{"id":"641073","title":"赠曾钢","dynasty":"明","author":"林鸿","text":"二十读书通大义，三十结交江海士。不学寰中一竖儒，宁为世上奇男子。同游冠盖多如云，佩章绾绶何纷纷。东序诗书崇四术，汝南节义宗三君。问君拂衣何太早，知君有亲今已老。乡梦不离青浦云，归心只在方山道。城南柳花吹客衣，车骖祖饯生光辉。共倾浊酒江上别，独携明月山中归。归来乡井宛如昨，耕石饮泉贫亦乐。闭户从教水鸟啼，垂帷不省山花落。达节非关学隐沦，至人舒卷道为邻。君看古来霄汉上，多是寻常畎亩人。"}