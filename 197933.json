{"id":"197933","title":"西洨晚归·今日雨晴云出溪","dynasty":"宋代","author":"李复","text":"今日雨晴云出溪，疏林荒僻色愀凄。杖藜出步洨水曲，白沙细草净无泥。渔人截流张巨网，击水惊鱼鱼更迷。儿童喜见鱼网重，得鱼贯柳毕提携。林竹翛翛信不到，夏笋迸篱生不齐。或蓑或笠荷尺箠，牛羊群过乔木西。野旷衣润露已下，回寻归径登故畦。吾茅遥见隐暝霭，到门邻舍鸡亦栖。"}