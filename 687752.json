{"id":"687752","title":"答嘉上人","dynasty":"明","author":"庄昶","text":"方曲往年聊障面，曾无一语到平生。偶承和尚垂慈念，也及山翁贱姓名。梦醒梅花凭草阁，诗来星斗动江城。老知诗句多随口，不敢吟坛滥结盟。老子平生何所有，半轩蜗壳一乾坤。病躯岂敢求他顾，老马聊知得自存。屋后居山那计破，溪当濯足不言浑。高僧果许频来往，落尽岩花自扫门。"}