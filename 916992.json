{"id":"916992","title":"寄游定夫","dynasty":"宋","author":"杨时","text":"忆昨相逢凤山趾，驹隙骎骎馀半纪。君趋乌府近清光，陆海惊涛涨天起。云帆大舸半摧溺，舣岸得全诚偶尔。我时捧檄赴京渚，放浪江湖一浮蚁。谈书考古老无用，哺啜糟醨咀糠秕。东归虽复有民社，为米折腰良可耻。市朝纷纷真羿彀，朔干燕弧不容拟。投身中地竟谁免，未信棘端能捍矢。重楼百尺卧玄德，问舍求田不须鄙。早岁结邻初有约，齿豁头童今老矣。筑田预想傍田庐，负耒耦耕何日始。"}