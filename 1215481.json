{"id":"1215481","title":"赠谭海阳祈雨有感","dynasty":"元","author":"陈泰","text":"东南夏旱天所恻，岂为凶年惜甘泽。南云老守叩天公，欲使疲民解饥色。紫麟拔秀神所都，中有海阳老人之仙宅。海阳一生诗酒肠，藉以曲蘖和天浆。三更掷笔走风雨，鼻息无声雷殷床。蛟龙入袖谁敢索，但见绕屋飞琳琅。天明钟动官长集，雪浪翻空泥一尺。海阳熟睡都不知，清梦正到华胥时。夜来好雨百事足，稻花吹香稻苗绿。"}