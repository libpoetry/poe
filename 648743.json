{"id":"648743","title":"送李员外致仕","dynasty":"明","author":"杨士奇","text":"荆玉韫在石，光润被林丘。明珠潜九渊，清耀亦上浮。君子未显达，芳誉难可廋。挺特松柏心，耻与桃李侔。一朝被采择，共睹升琳璆。岂不贵且重，廊庙未及收。邓林有奇才，匠石当知求。丈夫高世节，焉能衒自售。冉冉年岁驰，决意无淹留。九河潦水净，行云淡油油。零露浥丹桂，天香满道周。飘然拂衣去，清风含九秋。"}