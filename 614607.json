{"id":"614607","title":"读张九龄千秋金鉴录有感","dynasty":"明","author":"韩日缵","text":"史以烛兴废，鉴以烛妍媸。上臣轸国忧，献替多诤词。张公古遗直，特立天宝时。嵩呼聚郡僚，金镜展颂私。公独手一编，正色陈箴规。发牍觌今昔，理乱俨若斯。五位郁英光，寿国万年期。鉴辉倏埋尘，嘉谟垂来兹。岂乏骨鲠言，芳轨良足师。熙朝遘令节，载歌天保诗。"}