{"id":"1166697","title":"庐山瀑布","dynasty":"唐","author":"张碧","text":"谁将织女机头练，贴出青山碧云面。造化工夫不等闲，剪破澄江凝一片。怪来洞口流呜咽，怕见三冬昼飞雪。石镜无光相对愁，漫漫顶上沈秋月。争得阳乌照山北，放出青天豁胸臆。黛花新染插天风，蓦吐中心烂银色。五月六月暑云飞，阁门远看澄心机。参差碎碧落岩畔，梅花乱摆当风散。"}