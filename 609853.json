{"id":"609853","title":"古意","dynasty":"明","author":"韩上桂","text":"天地任玄虚，山川总阒寂。人生喜恬淡，百事强汨溺。晨起逐车尘，入暮驻銮轼。宾客会高堂，纷然据华席。酒酣发巨钟，丝管周相易。赵舞袖徘徊，燕歌声络绎。椒醴腐中肠，荤臊不可食。清性日消除，浓心时剥蚀。湍际少停鳞，风林无定翼。金火终煎然，老死同沟洫。徒为世上人，扰扰竟何极。上士守安闲，湛心常湜湜。所以完天然，匪尔竞容饰。吁嗟黄绮徒，吾将以为则。"}