{"id":"737204","title":"拜石斋先生墓下","dynasty":"清","author":"黄任","text":"明季将板荡，盈廷乘纪纲。维公起南服，义勇含风霜。国是既委靡，士气多沮伤。公思力挽之，劲弩千钧张。明体乃达用，所重扶纲常。是时急功利，枢辅谋不臧。公不稍宽假，廷诤多激昂。折槛一逆鳞，窜逐栖江乡。雷霆未息怒，中外申救章。遂兴党锢狱，几罹不测殃。株连数十人，我祖同琅珰。囹圄笺楚《骚》，与公相订商。载之序例中，考据得悉详。其后各赐环，事势殊仓皇。大厦非一木，公身与俱亡。公留心经术，为后学津梁。《周易》与《孝经》，大义多阐扬。所传十二书，存大涤讲堂。诗歌尽散失，家不什一藏。曾贻我祖诗，断墨双缣缃。一字一涕泪，至今留耿光。丰碑何峨峨，松楸何苍苍。系余忝子姓，匪徒梓与桑。典型肃再拜，立马空徬徨。王程迫明发，芜词代椒浆。浩歌北风起，落日吹昏黄。"}