{"id":"436597","title":"马上漫成四首","dynasty":"金末元初","author":"王寂","text":"手携篮子满新蔬，雾鬓风鬟立暝途。约束前驱休问讯，罗敷嫌笑使君愚。荠芽蒲笋绕溪生，采掇盈筐趁早烹。想得见郎相妩媚，饭箩携去饷春耕。蹋青挑菜共嬉游，不识风前月下羞。落日缓歌携手去，新声争信锦缠头。羞将明媚斗春妍，顾影徘徊祇自怜。消得风流黄太史，国香流俗叹随缘。"}