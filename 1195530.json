{"id":"1195530","title":"秋日将离滑台酬所知二首","dynasty":"唐","author":"薛能","text":"身起中宵骨亦惊，一分年少已无成。松吹竹簟朝眠冷，雨湿蔬餐宿疾生。僮汲野泉兼土味，马磨霜树作秋声。相知莫话诗心苦，未似前贤取得名。灯涩秋光静不眠，叶声身影客窗前。闲园露湿鸣蛩夜，急雨风吹落木天。城见远山应北岳，野多空地本南燕。明朝欲别忘形处，愁把离杯听管弦。"}