{"id":"228530","title":"天柱峰·探幽不知疲","dynasty":"宋代","author":"杜范","text":"探幽不知疲，前赏方未极。晨行越高岭，拔地见峭石。有如万菡萏，玲珑倚秋碧。东西忽异状，雇步忘所历。一烽柱中天，壁立千仞直。旁无寸土势，始觉造化力。凛凛苍铁姿，漠漠太古色。俯疑霹雳怒，仰视元气黑。溟波齧南维，在昔因荡激。伊谁拔山来，作此颠倒侧。诸峰左右辏，参差列矛戟。或如削层霞，薰蒸半天赤。或如簸大旗，千骑皆辟易。或颖如书空，或攫如戏翼。或如龙夭矫，两石陷其脊。噀雨空洞中，幽响日夜滴。扪萝展奇眺，百态堕胸臆。眼光乱崖窍，日气光映射。似闻多灵秘，路绝天所惜。侧身下篁条，倦坐屡胁息。沈思融结初，令人叹开辟。"}