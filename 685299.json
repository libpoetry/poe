{"id":"685299","title":"荆溪杂兴六首 沈亚卿时旸约游张公洞途中风雨大作舟人云不如先往善权为便口占一诗赠亚卿 其二","dynasty":"明","author":"王鏊","text":"孤村彻夜雨浪浪，思入荆溪转渺茫。湖海无缘仍返棹，善权有路且鸣榔。特因赴约反成爽，岂谓寻閒竟得忙。寄语休文莫相讶，好风晴日会须偿。兹山信有神灵护，栋宇传闻自太和。雷篆天书犹可辨，星坛月馆递相过。颠崖桧偃苍龙蜕，坏藏经翻白马驮。应笑重来王相国，不将玉带系山阿。"}