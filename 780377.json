{"id":"780377","title":"齐天乐 寒柝","dynasty":"清","author":"周之琦","text":"暮天吹角谯门断，凄音乍闻飘渺。响接砧疏，传随箭急，还带提铃声小。严城静悄。伴清漏铜壸，几番昏晓。逝水年华，为谁消领旧怀抱。空街敲恨未了。铁衣来往处，霜信偏早。鹭堠迷烟，鸡筹唤月，那更春光不到。离情暗恼。问挑尽残灯，送愁多少。帐底惊魂，夜长人易老。"}