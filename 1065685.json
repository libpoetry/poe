{"id":"1065685","title":"次陶渊明正月五日游斜川韵","dynasty":"宋","author":"苏过","text":"岁丰田野欢，客子亦少休。糟床有新注，何事不出游。春云翳薄日，磻石俯清流。心目两自闲，醉戗不惊鸥。茅蒋谁氏居，鸡鸣隔林丘。曳杖叩其门，恐是沮溺俦。但苦鴃舌谈，尔汝不相酬。筑室当为邻，往来无惮不。澄江可寓目，长啸忘千忧。傥遂北海志，馀事复何求。"}