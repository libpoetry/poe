{"id":"233036","title":"京兆安汾叟赴辟临洮幕府南舒李君自画阳关图","dynasty":"宋代","author":"张舜民","text":"古人送行赠以言，李君送人兼以画。自写阳关万里情，奉送安西从辟者。澄心古纸白如银，笔墨轻清意萧洒。短亭离筵列歌舞，亭亭諠諠簇车马。溪边一叟静垂纶，桥畔俄逢两负薪。掣擗苍鹰随猎犬，耸耳駏驴扶只轮。长安陌上多豪侠，正值春风二三月。分明朝雨浥轻尘，客舍青青柳色新。主人举杯苦劝客，道是西征无故人。殷勤一曲歌者阕，歌者背泪沾罗巾。酒阑童仆各辞亲，结束韬縢意气振。稚子牵衣老人哭，道上行客皆酸辛。惟有溪边钓鱼叟，寂寞投竿如不闻。李君此画何容易，画出渔樵有深意。为道世间离别人，若个不因名与利。红莲幕府尽奇才，家近南山紫翠堆。烜赫朱门当巷陌，潺潺流水绕亭台。当轩怪石人稀见，夹道长松手自栽。静锁园林莺对语，密穿堂户燕惊回。试问主翁在何所，近向安西幕府开。歌舞教成头已白，功名未立老相催。西山东国不我与，造父王良安在哉。已卜买田箕岭下，更看筑室颍河{左阝右畏}。凭君传语王摩诘，画个陶潜归去来。"}