{"id":"118120","title":"次韵子瞻与邓圣求承旨同直翰苑怀武昌西山旧","dynasty":"宋代","author":"苏辙","text":"我游齐安十日回，东坡桃李初未栽。扁舟乱流入樊口，山雨未止淫黄梅。寒溪闻有古精舍，相与推挽登崔嵬。山深县令嘉客至，寺荒蔓草生经台。黄鹅白酒得野馈，藤床竹簟无纤埃。可怜迁客畏人见，共怪青山谁为堆。行惊晚照催出谷，中止乱石倾余罍。古今相望两令尹，文词洒落千山隈。野人岂复识遗趣，过客时为剜苍苔。五年留滞屐齿秃，一朝挥手船头开。玉堂却忆昔游处，笑问五柳应雕摧。满朝文士蚤贵达，凭凌霄汉乘风雷。入参秘殿出华省，何曾著足空山来。漂流邂逅览遗躅，耳中尚有江声哀。"}