{"id":"152591","title":"石州慢·薄雨初寒","dynasty":"宋代","author":"贺铸","text":"薄雨初寒，斜照弄晴，春意空阔。长亭柳色缠黄，远客一枝先折。烟横水际，映带几点归鸦，东风销尽龙沙雪。还记初关来，恰而今时节。将发。画楼芳酒，红泪清歌，顿成清别。已是经年，杳杳音尘多绝。欲知方寸，共有几许清愁，芭蕉不展丁香结。枉望断天涯，两厌厌风月。"}