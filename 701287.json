{"id":"701287","title":"寄华岩寺默堂上人诗四首","dynasty":"明","author":"黄仲昭","text":"乘闲特访默堂师，何处游方负所期。林鸟潜窥山殿供，野猿偷动石枰棋。碓收残药空流水，犬讶游人吠短篱。欲问三生缘内事，相逢未卜是何时。万木阴中梵宇开，分明人世有蓬莱。漾开池藻群鱼戏，点破松烟一鹤回。涧水浮花云里出，山风如雨竹间来。高僧不遇徘徊久，踏遍苍苍满院苔。夏日寻幽到上方，清阴满地午生凉。雨过山色重重好，风度荷花阵阵香。诗景百般行处有，尘缘万种坐来忘。云扃叩遍无人见，惟有残书满石床。问师飞锡游何处，自是闲云任去留。满院幽花空冉冉，一溪流水自悠悠。半生苦海无缘济，何日空门结社游。回首城南忽相遇，一尊重约醉清秋。"}