{"id":"700455","title":"上下诸峰间作","dynasty":"明","author":"顾璘","text":"紫盖峰头弄白云，朱陵洞口谒玄君。湘妃竹点苍梧泪，神禹碑传玉薤文。未遂著书藏石室，空嗟提剑傍人群。中林散发何由得，徙倚西岩到日曛。蓝舆晓御八风轻，重叠青山接续迎。画壁倚空看石势，玉琴喧涧得泉声。人疑天上重开地，峰向云中自现名。试傍紫霄瞻绛阙，崔巍如见九重城。岩松挺挺大夫身，石涧泠泠静者神。云盖不迷韩刺史，书堂曾隐李山人。英贤旧迹风俱逝，旌节初游雪正新。唤取邹阳吹暖律，愿教寒谷转阳春。丹山碧水傲仙真，绝涧荒途隔世尘。道学共尊胡父子，衣冠能避晋君臣。长镵采药知何日，白发游峰有夙因。肯许移家分一壑，为君当面解朝绅。南岩元居大火功，霜寒松桂自青苍。穿林马踏烟霞色，煮涧茶分药草香。天畔星缠窥翼轸，雪馀风景忆朱张。衰残万事皆慵懒，独有登临兴尚狂。玉书金箓纪先贤，野老都无一二传。石上剜苔寻古刻，岩阴开雪引灵泉。销沈盛事堪长叹，料理閒情只自怜。问讯邺侯三万轴，不知埋向若峰前。"}