{"id":"174578","title":"念奴娇·定交最早","dynasty":"宋代","author":"韩元吉","text":"定交最早，叹西津几度，匆匆论别。世事浮云山万变，只有沧江横月。长忆追随，湖山好处，醉帽敧风雪。竹阴花径，兴来题尽桐叶。谁忆此地相逢，鬓毛君未白，眉添黄色。屈指烟霄归诏近，路入龙楼金碧。千载功名，一尊欢笑，会作他年说。倚天长剑，夜寒光透银阙。"}