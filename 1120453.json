{"id":"1120453","title":"南乡子","dynasty":"宋","author":"周邦彦","text":"秋气绕城闉。暮角寒鸦未掩门。记得佳人冲雨别，吟分。别绪多于雨后云。小棹碧溪津。恰似江南第一春。应是采莲闲伴侣，相寻。收取莲心与旧人。寒夜梦初醒。行尽江南万里程。早是愁来无会处，时听。败叶相传细雨声。书信也无凭。万事由他别后情。谁信归来须及早，长亭。短帽轻衫走马迎。"}