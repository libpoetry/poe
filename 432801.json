{"id":"432801","title":"胶澳","dynasty":"近现代","author":"金天羽","text":"龙战西云爪向东，二劳山下急秋风。海隅客困聊城守，壁上军看钜鹿攻。樽俎倾危倭堕髻，河山剽盗楚亡弓。可怜一铸辽东错，画出葫芦样自同。楼台金碧照桑田，觇国师来假道先。铁骑秋骄身毒士，纸鸢风赛肉飞仙。劫逢蛮触横尸地，宫在修罗雨血天。生怪田横岛畔客，鲁戈力尽写降笺。"}