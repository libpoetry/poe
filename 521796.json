{"id":"521796","title":"苦热行寄傅北潭尚书","dynasty":"明","author":"顾清","text":"苦热不可耐，触事增烦忧。烦忧将柰何，怫郁汗交流。解衣坐盘礴，四顾靡所投。起步望北潭，想见林居幽。绿树交夏阴，清波映浮鯈。于焉赋归来，俯仰百虑休。男儿江海心，所至希良游。轩裳亦何有，庶以平生酬。熊掌既我有，生鱼复焉求。天风日暮起，朱光顿然收。华月流前庭，碧云淡西楼。且复一尊酒，吾道付沧洲。"}