{"id":"292384","title":"水龙吟·叠韵酬陈子休","dynasty":"现代","author":"张仲炘","text":"绕湖无数青山，浪游悔不移家早。美非吾土，与君同是，寄身江表。屐齿登临，伤高往恨，未堪重道。听日湖佳唱，清商一片，秋虫语，都瘖了。还拟灵岩寻句，弄轻波，吴艭帆小。无缘邂逅，武陵渔父，仙源谁导。我羡秦人，不知魏晋，飘然巾帽。任观河面皱，烟尘净处，喜秋阳燥。"}