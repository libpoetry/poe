{"id":"1124714","title":"绝命诗","dynasty":"宋","author":"徐元娘","text":"毓秀含华十六龄，慈帏口授十三经。奇文不欲撑天地，大节偏教揭日星。何姓移刘亡汉室，谁人复楚乞秦廷。愿从一死明忠孝，碧血应留万古青。弱质原归玉女峰，家亡国破恨重重。椿萱已遂抒忠愿，昆弟先教殉难从。热血千年啼杜宇，寒泉三尺照芙蓉。堪怜宫院齐收北，忍听天朝长乐钟。"}