{"id":"805893","title":"绮罗香四首 其二","dynasty":"清","author":"奕绘","text":"绿颤钗虫，红移绣凤，犹记那人娇小。瘦削身量，容下春愁多少。凭寄取、两线三针，便见透、千灵百巧。直回伊、几句相思，今番拼得被花恼。新诗温李格调。写在衍波笺上，签儿封好。蜜意蜂情，埋怨不来青鸟。消宿业、七卷莲华，践旧盟、一年芳草。算从头、雨梦风怀，有情天亦老。"}