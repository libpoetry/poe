{"id":"175128","title":"渡淮·鸣鼙渡长淮","dynasty":"宋代","author":"刘子翚","text":"鸣鼙渡长淮，霏烟散清晨。皎皎初日光，照辉草木新。横林渡余碧，叠嶂开嶙峋。移桡失向背，烟波浩无垠。儿童相橹歌，余心亦欣欣。轻帆轻相逾，画鷁映流津。徘徊望洲渚，悠然独怀人。樵渔有栖遁，寂寞谁问邻。暮风翻洪涛，鱼虾亦有神。四顾天地墨，孤舟恐漂沦。"}