{"id":"1035117","title":"湖北提刑林寺丞赴召以书索诗","dynasty":"宋","author":"魏了翁","text":"鏦金伐鼓催行舟，拦街祖帐云如稠。祥刑使者入奏事，诏书趣发不可留。居人争门挽衣住，行人十步九回顾。公言为汝五年留，便是数旬终一去。居人向前为公语，情知不是留公处。一春风雨寒凄凄，牛羊满地鸿酸嘶。乾坤尔阔无处著，惟有此地恬不知。桑麻鸡犬桃溪曲，身住主家数椽屋。卧听前江风雨声，自嗟身是如天福。公今归去作大官，连云广厦千万间。我时岂不被公赐，天高卒卒难为攀。吾侪小人腹，不惮再公祝。公今揽辔行原隰，泽地相临看不足。明朝归坐京师宅，深院重门壅休戚。愿公莫为一身惜，须念同胞头戢戢。春风湔泪情转恻，道旁过者声唶唶。我时困卧五溪东，十日八九阴濛濛。有来道前事，耳目为惺愡。更将百壶扶醉胆，喜馀鼻息陵烟虹。欲输一言不能措，以公所闻还赠公。"}