{"id":"1042902","title":"送孙巨源","dynasty":"宋","author":"刘攽","text":"衰老不择交，倾怀未尝悔。非吾相知心，亦有中获罪。谁能若楸柏，雪霜不变改。自念孤剑心，炯然镇长在。识君始恨晚，及此将十载。相与忘形骸，依然见乐恺。翔凤刷羽仪，天真辉文彩。清泉浚长源，滥觞已自倍。乘间辄相过，慰我胸傀礧。使我意轩昂，脱我中心痗。今君官南州，扬帆尽淮海。腰绶盘青緺，儿衣间缯綵。兰羞当及时，倚门方有待。一值归飞鸿，寄声尚无怠。"}