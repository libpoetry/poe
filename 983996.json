{"id":"983996","title":"过风顶山","dynasty":"宋","author":"袁说友","text":"直上风顶山，如接天上语。环观千里内，此山峙为主。循彼下山脊，翠石满原膴。巉岩巧雕刻，诡特效蟠舞。青苍高一色，磊块千万数。光腻细泼油，滋腴润经雨。攒天石林居，绵地三茅宇。大湖石可并，灵壁磬同取。少却俄回首，一洞视须俯。崖深拱四壁，下蛰蛟龙虎。梯蹑不可下，蹲望深可怖。但觉拂衣尘，微风洞门鼓。太息天地间，纷纷诧奇睹。云收树阴转，山净川华吐。长吟笔力穷，小憩去程阻。"}