{"id":"856356","title":"定慧院海棠追和东坡呈虞季然陈德夫","dynasty":"宋","author":"王之道","text":"春来何处无花木，偶向招提见君独。一枝着雨湿红妆，便觉群芳自尘俗。嘤嘤幽鸟竞迁乔，皎皎絷驹聊在谷。人生富贵会有日，莫以青云轻白屋。固应遗策暂驻马，况复过屠宜得肉。无心杜老吟不到，半醉杨妃睡难足。态浓意远谁得似，空想当年丽人淑。嗟予坎壈世所鄙，正坐甲壬无背腹。少甘糠籺老葵藿，自笑清癯类霜竹。看花把酒发浩叹，反复新诗三过目。仇池老人已仙去，千载东坡与西蜀。思之展转不可见，夜梦乘风跨黄鹄。朱唇翠袖妙今古，我欲宫商歌作曲。翻愁刻鹄难复工，唐突西施却成触。"}