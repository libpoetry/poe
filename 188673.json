{"id":"188673","title":"大暑同蒋明亚叟熙载夜登清微亭","dynasty":"宋代","author":"傅察","text":"土润伏新金，阳歊困亭午。曦御驻片骖，朱光彻厚土。鸟雀噪阶除，蛙蚓鸣草莽。簿领抗尘容，茅檐庇环堵。蜂虿乱绳床，蚊虻隐雷鼓。棕拂徒尔为，青蝇敢予侮。避喧空百虑，对食但三吐。举箑未摇风，挥汗已成雨。那能速冠巾，谁复对宾主。岂唯眩生花，坐觉气如缕。南方有高楼，兀然蔽华宇。抠衣倦跻攀。策杖愁伛偻。俄顷叩云端，飘萧开洞府。新凉飒尔来，旧暑脱然愈。清池涌波澜，疏昨穿牖户。夜气袭冰霜，月明粲珪珇。乌鹊倦飞还，游鱼清可数。珍果走金盘，清谈挥玉尘。群籁正嚣嚣，幽梦方栩栩。何当食琼浆，一夕生毛羽。"}