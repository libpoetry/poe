{"id":"1063607","title":"赠欧阳生善相","dynasty":"宋","author":"释德洪","text":"薛公衣尚敝，饥肠转鸣雷。天子征辽东，细君笑靥开。吾夫虽奇蹇，要是高世材。发必藉时耳，今岂其时哉。往见张将军，喜曰真吾侪。三矢定天山，英声驰九垓。房杜未肉食，席门蒙积埃。但馀王氏子，文字相追陪。贤哉太夫人，智鉴照襟怀。尝自抚其子，国鼎真盐梅。但未识其友，试与俱而来。窥窗见之喜，亟使罗尊罍。果见贞观间，相逐登三台。予尝阅旧史，至此尝徘徊。数子初未贵，踽踽蒿与莱。而彼一女子，底蕴遭窥猜。何知娄师德，硕大非栽培。譬之万顷波，但见琉璃堆。倔强如梁公，包抚等婴孩。掩卷发长想，鄙吝为崩颓。吾今著田衣，百念如冷灰。功名一破甑，掉臂首不回。颇怪欧阳生，谀语坐差排。人生如逆旅，岁月苦逼催。悬知贤与愚，终作土一抔。美恶何足道，君亦真恢谐。愚贤君勿取，吾肯罪形骸。不肖君谓贤，是适为吾咍。重轻宁在子，意子定痴呆。所喜亦清散，时时过茅斋。明日念当行，引纸研松煤。诗成极醇酽，蒲萄初泼醅。"}