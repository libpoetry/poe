{"id":"1045755","title":"三亭诗","dynasty":"宋","author":"吕陶","text":"三亭何为者，吾友所缮营。亭前有标榜，雅意异俗生。治己己孰治，清虑虑孰清。吾道固可味，未易贯至诚。惟天于斯人，一概授五行。生质本淳静，外诱徒纵横。心术傥茅塞，耳目将聋肓。上圣贵复本，大贤犹性情。况其可上下，安得不励精。四端匪外铄，语默无自轻。百行皆吾分，积渐日有成。稂莠荒我怀，去之如锄萌。波澜扰我源，止之如澄泓。浩然涤万虑，粹矣读六经。不趋杨墨涂，将造周孔庭。出井见仁义，仰天瞻日星。甘若饮醇酎，珍若享太羹。清若饵芝术，和若闻咸茎。积中而恬愉，发外而光亨。穷不失素守，达不孤群氓。生不陷非义，死不忘英声。道味固如此，身规从可明。本原何所来，虑之深以闳。欲知君子心，吾请观亭名。"}