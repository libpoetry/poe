{"id":"1240593","title":"夜泊芙蓉洲走笔寄张鍊师","dynasty":"元末明初","author":"倪瓒","text":"芙蓉犹满渚，疏桐已殒霜。泊舟菰蒲中，吴山隐微阳。因怀静默士，竹林閟玄房。煮茗汲寒涧，烧丹生夜光。忆与郑郯辈，閒咏步修廊。时子有所适，顾瞻重徜徉。庭下生苔藓，牖间翻诗章。弈势郑老胜，酒榼郯生将。雅歌杂诙谐，列坐飞羽觞。子归日已晚，枣栗亦倾筐。挥手辄谢别，暮宿荒城傍。迟明趋所期，待子郑公堂。晨往遂至昏，企望徒伥伥。乃嗟仙真驭，固非世所望。恻恻理归棹，泛泛秋浦长。还寻甫里陆，更醉山阴王。素冠斯驰赠，喜知终未忘。余兹将远适，旅泊犹彷徨。微风动虚碧，初月照石梁。旷望对清景，赋诗托陈郎。茯苓思同煮，夜雨共匡床。"}