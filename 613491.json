{"id":"613491","title":"读陈使君赠梁山人歌因作继赠","dynasty":"明","author":"李之世","text":"二十年前同学易。露珠细点虫文迹。我犹章句守训诂，君悟无言静钩索。离离数画玄中玄。北窗梦到羲皇前。叩响无声尝味淡，个中安得落言诠。黾文点里参性命，枯草茎中决兆先。夜半无眠升屋脊。步景窥躔罔差忒。却从星宿想河源，暗向昆崙觇地脉。须弥西向舒一臂。天下名山尽迤逦。我读内经半信疑，凭君指出真图势。恒持此术去救贫。君今数口犹依人。始知负穷亦有命，遵坎乘流是易因。境内山川行欲半。岳游尚为婚嫁绊。穗石城边僦舍居，儿自执经僮执爨。从来术高和者稀。满腹经书不疗饥。教儿只有床头易，日午垂帘对下帷。"}