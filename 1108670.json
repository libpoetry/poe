{"id":"1108670","title":"挽翁仲山常卿二首","dynasty":"宋","author":"刘克庄","text":"进由孤士列华簪，曾对薰风和舜琴。资善礼行貂竖肃，议郎疏出马群瘖。畿民犹说张京兆，宫媛皆知李翰林。麾去招来关气数，浩穹于此本无心。昔驾輶轩忝外台，爱文学掾有高才。曾留太白论文去，亦辱奇章贽卷来。玉树枝成终古诀，紫薇花对别人开。时危国蹙英贤夭，空撚霜髭赋八哀。"}