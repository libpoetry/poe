{"id":"438161","title":"村斋遣事","dynasty":"金","author":"党怀英","text":"人生天地真蘧庐，外物扰扰吾何须。与其羁馵齐辕驹，岂若饮□随骀驽。不知掉尾忘江湖，呴呴濡沫胡为乎。谁念挟卷矜村墟，磨丹点黝围樵苏。申鞭示箠严范模，矍如狙翁调众狙。尔雅细碎编虫鱼，辞严义密字见疏。烘斋睥睨音语粗，讽诵谁敢忘须臾。万中有一差锱铢，咿哑坐使为呻呼。咄哉倡言口嗫嚅，等为儿戏夫何殊。霜风入户寒割肤，生薪槎牙供燎炉。漫漫湿烟迷四隅，白鹤日见黔如乌。此间纵乐能何如，其谁相与歌归欤。投笼嗟我自挚拘，垂翅更待穷年徂。"}