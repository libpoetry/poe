{"id":"692817","title":"踏莎行 甲午新春书感","dynasty":"明","author":"杨慎","text":"异国光阴，暮冬羁旅。鬓丝禅榻今如许。羞将白发对青铜，慵把流霞烘绿醑。旧侣雕零，新欢间阻。东风杨柳萦愁绪。天寒独立咏苍茫，销魂正在斜阳处。白雪墙头，红云水面。匆匆花事看看半。去年花对断肠人，今日有肠无处断。萧寺双文，巫山一段。旧游回首空长叹。晓屏灯烬峭寒天，梦为远别啼难唤。"}