{"id":"815085","title":"西湖棹歌词","dynasty":"清","author":"查慎行","text":"湖面平添积雨余，放生池外葑初除。谁司水族加恩簿，开过桃花未打鱼。凿开混沌著丹青，落石犹疑处士星。白鹤不归梅树老，鹭鸶飞上御书亭。万叶千花缀彩棚，火莲龟背吐层层。不知白日长多少，又点湖心照夜镫。蜂喧蝶闹奈春何，拂面风香过绮罗。此意少年应未会，第三桥畔落花多。"}