{"id":"570995","title":"临江遗德","dynasty":"明","author":"符锡","text":"积霖有馀润，元化无近功。侨没泣宣父，棠伐思召公。弊郡远江介，旧俗颇丰融。牧领多时彦，幕莲咸靖共。耳目纪所及，考德咨玄同。邈矣高参府，资深泽何隆。即无抗俗誉，远有遗爱风。浮世果足恋，抚铭慨深衷。绵祀善允基，执宪迈往踪。君子归令名，龙章贲丘崇。清歌激睢水，阅世感秋蛩。煌煌秉钧士，令德况有终。"}