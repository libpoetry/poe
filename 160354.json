{"id":"160354","title":"和晏相公湖上遇雨","dynasty":"宋代","author":"韩维","text":"公堂日多暇，薄暮游清池。孤云从西来，若与云盖期。急雨乱荷芰，红绿左右披。沙禽带湿起，簇族守前坻。烟树晦空曲，蝉声寂无遗。残炎一洗濯，霁影开林西。禽飞还清波，蝉噪复故枝。晚槿扬朱华，秋草含碧滋。篙舟出堤去，微风满平猗。卷幔极长望，止见隗与箕。举酒无尘情，慨然起遐思。永怀古先训，默蹈通介宜。乃知贤哲心，所得非游嬉。"}