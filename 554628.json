{"id":"554628","title":"同钝庵诸公吊李侍御墓","dynasty":"明","author":"郑文康","text":"乐庵江都人，来作昆山客。布衣三十余，言行皆道德。王公双眼如镜明，一见遂识人中英。即令女弟侍巾栉，不久竟成天下名。州县屡迁官，台阁荐膺职。甘心民事恤饥寒，苦口君身论阙失。一朝谢病解朝簪，托身便筑圆明庵。自言腊月三十日，散场似与禅和参。哀哉三百年，荒丘久无主。猛欲问梅花，梅花寂无语。呜呼白石烂、沧海枯，先生之名不可磨，先生之名不可磨。"}