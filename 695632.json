{"id":"695632","title":"勿逾方先生令惠来据九年始终一节业当通考忽有贾傅之行伤哉贫也去无以为资士论惜之为赋三章聊志遗思","dynasty":"明","author":"林熙春","text":"两袖翩翩拂海烟，清风曾达圣人前。时逢庚癸无歌雁，政减征求有翼蝉。奏牍忽当投杼事，束装还欠买舟钱。君归更作遴名客，九华山头结何缘。劳苦天涯只自知，周南留滞岂胜悲。八千里外神君垒，咫尺碑中幼妇辞。去国勿惭成子母，归家犹幸引孙儿。鲤庭十载今朝合，不是门闾独倚时。叶落青梧玉露生，可堪仙吏曳裾行。百年多事伤心泪，半夜孤舟独语情。华发只因劳抚字，壮猷何以报承明。遗家清白真丹诀，不让丝纶五色荣。"}