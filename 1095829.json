{"id":"1095829","title":"虞美人草","dynasty":"宋","author":"释居简","text":"君恩如海海不深，妾义如铁利断金。舍生取义我所欲，忍死织室羞同心。春姿忽作秋蓬委，一寸刚明曾不死。明年原上野花繁，一枝自托华风起。袅袅娉娉不成艳，态度浅深生色染。向人欲诉却无言，寂寞千年恨谁掩。芳郊游女宛转歌，倚春拍手看婆娑。露晞初日枝头坠，犹有君王别时泪。翻刘覆楚知几何，大风竟作还乡歌。淮南区区欲为帝，淮阴堂堂贺陈狶。"}