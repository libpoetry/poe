{"id":"693782","title":"寓谷亭二首","dynasty":"明","author":"陆深","text":"幽兰出佳谷，托根岐路傍。路傍多风雨，侵凌良独当。榛荆杂菅茅，纷纷遥相望。白日万里远，腐草流萤光。感此忽求怀，冰炭入我肠。千古旷达人，去住贵能忘。松菊有良侣，谅兹非故乡。安得垂天翼，附之东南翔。驾言登高丘，凭南望天涯。彷佛北堂树，秾郁时敷披。心恍神与俱，长跪毕我私。初言定省违，次言苦路岐。三言近起居，四言长相思。五言母慈重，未能报男儿。滔滔殊不已，涕泗交相垂。浮云自南来，双日忽如遗。茫茫千里外，想仰徒噫嘻。日夕山下归，露草青离离。"}