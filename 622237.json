{"id":"622237","title":"自燕都至白门纪行四十韵","dynasty":"明","author":"郭之奇","text":"瞻云游子意，锡类大君恩。明发怀乡梦，晨驱远帝阍。朋情宽别绪，旅况促归魂。出郭成燕粤，登途念隰原。长羸方永日，星火适当昏。流汗时披体，惊沙日蔽轓。逶迟周道永，鴥郁北林棔。雾向人烟集，尘随马首奔。横空皆布烁，弥野尽飞燉。四合东西道，参差南北辕。下车敦独宿，舍馆欲忘言。郁薁供时食，菽葵备晚餐。睡思昏默默，鼓角静浑浑。虫唧催更变，鸡鸣破日暾。披衣神聿诧，言驾志先惛。虔祝凉飙至，私期密盖屯。聊辞燕冀坟，乃历鲁齐藩。炎帝光初遏，睡龙气乍喷。殷雷惊起侧，骤雨快倾盆。沾足能清曀，披襟可濯烦。依人迎柳绪，娇路叠芳墩。恣取千峰翠，孤闻一水湲。迷筠穿得路，垂枣弱披垣。云与山呼吸，风依谷吐吞。管台荒不理，孟庙宇重尊。碑纪歼妖处，观盈戮叛墦。萧条循兖界，迤逦渡河源。怪激如呼怒，淤衡若鼓喷。一望皆活发，万里尽混湓。城版侵鱼鳖，民居傍鹿猿。怡观虽浩浩，率浒尚沄沄。忽见庄鱼乐，还悲我马啍。晨过汤沐邑，夕发祖皇庉。草昧烟云旧，冲疲气色喧。关山仍阻险，葛驿暂栖跟。屈指三千里，渡江已百村。凉薰翻碧萏，初露转霜蘋。炎伏辞朱宿，清秋在白门。乡心疏岁月，归梦绕家园。长啸声何极，孤吟意自论。"}