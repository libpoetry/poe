{"id":"1072153","title":"家侄季高作诗止酒戏赋二首 其一","dynasty":"宋","author":"刘一止","text":"渊明出从任，初亦计林田。一朝倦束带，唾弃如飘烟。无酒每从人，兹事若可怜。醉来便逐客，卿去我欲眠。了知此贤胸，醒醉皆超然。胡为遽止酒，而作止酒篇。此身役万物，不使一物偏。有偏即是累，在性皆非圆。我樽可忘酒，我琴故无弦。携琴玩空樽，惟我乐也天。"}