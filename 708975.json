{"id":"708975","title":"沁园春  和右吉老眼词","dynasty":"明末清初","author":"曹溶","text":"东郭先生，契阔旬来，神光若何。想清藏肤理，晋人点漆，空兼定慧，竺氏凝波。畴昔书城，十行齐下，买策犹虚汉殿过。忧时甚，数惊呼决眦，泪满关河。邮筒报我摩挲。似斜日难挥战士戈。待凤凰衔蜡，华灯自照，芙蓉湛水，长剑须磨。云雾丛中，无边轻薄，正合朦胧倦思多。卢医说，要回君顾盼，端藉娇娥。"}