{"id":"763825","title":"念奴娇 其一 述感，和彭羡门韵","dynasty":"清","author":"董俞","text":"英雄已矣，把吴钩抛却、唾壶敲碎。痛哭穷途同阮籍，难乞步兵佳尉。白日黄鸡，催人老去，几度中山醉。龟毛兔角，叹浮名何年遂。梦魂不到春明，读书卖卜，潇洒君平肆。落日江亭闲岸帻，赢得持螯斫鲙。故国青山，美人黄土，往事徵于鬼。桃笙豹枕，算人生惟有睡。"}