{"id":"1122828","title":"偶得梅一种疏枝清香附萼之花五出与江梅无异但花色微红而五出之上复有一重或十叶或九叶他日皆并蒂双实俗呼为鸳鸯梅昔上林有赵昭仪所植同心梅疑即此也因成四绝","dynasty":"宋","author":"洪适","text":"却月凌风一种香，更匀粉面作红妆。枝头自结鸳鸯社，为倩东风谢海棠。重重香蘤故多情，索笑初闻带薄酲。翻恨前村雪深处，一枝幽独太憨生。客子逢花心欲灰，异方初见眼还开。故应临水横斜日，曾作于飞一念来。开花已作鸳鸯侣，著子还成鸿雁行。旧日同心上林种，至今千载亦流芳。"}