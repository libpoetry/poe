{"id":"1237415","title":"送许参政归武昌别业","dynasty":"元","author":"黄溍","text":"九衢荡荡绿槐风，旌旆摇摇马首东。惆怅凤凰池上客，青天万里一冥鸿。待漏东华霜满靴，挂冠神武意如何。也知久历中书考，若比汾阳恐未多。毡笔书题墨尚新，杏花零落故园春。一从今日公归后，身到黄扉复几人。晓日都门祖帐开，路人啧啧叹贤哉。东风无限新桃李，不敢烦公手自栽。片云为雨出山时，群物欣欣各自私。收敛神功去无迹，寻常草木竟何知。住近韩家昼锦堂，不将牙纛诧同乡。翻嫌相国归来日，腰下犹悬太守章。白袍鹄立漫纷纷，遥听车音共候门。相见唯须饮醇酒，看山看水坐忘言。南游聊食武昌鱼，莫学骚人赋卜居。天子若思真汉相，可云吾亦爱吾庐。五十人间富贵年，山中道士早求仙。石田茅屋归无计，愁绝灯前老郑虔。龙门尚想旧同游，药笼深惭晚见收。新筑沙堤却何日，欲归且复为公留。"}