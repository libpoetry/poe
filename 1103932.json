{"id":"1103932","title":"壬辰社日芳洲领客梁必大汤景文吴德昭吴仲退李思宣周南翁游芝山寺登五峰亭瑞在其间羽士洪和叟方君用载酒来会以云飞江外去花落入城来分韵赋诗瑞得江字","dynasty":"宋","author":"徐瑞","text":"昔我落城市，日厌尘满腔。携书归故山，三年师老庞。兴来复此游，名胜萃一邦。东风三日雨，孤吟倚篷窗。晴天澹新碧，扶藜度危矼。同袍二三子，声应不待撞。意行得古寺，共寻葛藤桩。天风鸣佩环，冉冉白鹤双。坐看庐山云，大釂倾酒缸。欲去复裴徊，返照明春江。"}