{"id":"687661","title":"怀朱备万修撰谪辽东二首","dynasty":"明","author":"孙蕡","text":"垂老谪官瀛海上，惊闻呜咽泪沾巾。长怜偃蹇难堪俗，岂信文章解误身。赋鵩几年留贾谊，怀沙此日吊灵均。无劳更用悲萍梗，见说皇家雨露均。闻君远谪三韩去，万里天风裂素衣。圣世君恩殊未薄，畏途吾道一何微。金莲炬暗梅花落，鸭绿江寒雁影稀。我亦漂流向沧海，相思何处不依依。"}