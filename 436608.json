{"id":"436608","title":"和东庵孔安道韵","dynasty":"金末元初","author":"李俊民","text":"拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。淡泊生涯共一堂，杖藜踏遍水云乡。不妨庐结在人境，应念客来从远方。三笑可无陶靖节，八仙宜得贺知章。袖中时出烟霞语，习气师兄亦未忘。"}