{"id":"1113297","title":"陈参政挽诗三首","dynasty":"宋","author":"张嵲","text":"今古虽同尽，存亡惕遽分。人谁为为善，天不右斯文。莫遂三年筑，空悲四尺坟。音尘竟何所，俯仰叹蒿焄。脱屣违人代，振容即路岐。名流祠洗马，白旐痛元规。一代风流尽，千年翰墨垂。伤心墓前水，故作夜深悲。徒知天可恃，岂谓病终侵。遽使仪刑意，翻成殄瘁心。开阡贤子力，卜远外姻临。墓木看初种，俄悲已茂林。"}