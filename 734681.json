{"id":"734681","title":"送王考功西樵归里","dynasty":"清","author":"颜光敏","text":"生不愿封万户侯，但愿百岁无离忧。绕床呼卢醒复醉，瞢腾不觉清商流。向来思逐巫峡舟，君复垂翅归齐丘。瀛台荷花御沟柳，何时快作联镳游。忆昔神仙邈相接，紫骝并剪三花鬣。同时卿相皆雁行，天人忽堕修罗劫。回首刀砧梦犹怯，放臣意气凌荆聂。大江白浪高于山，歌笑中流掷轻楫。焦山古鼎龙鸟文，駮荦颇类王司勋。苍松绿藓光不分，结成缥渺空中云。尘埋波滚不能没，人间再出愁絪缊。江天安可无此君，玉堂绮席何足云。一官再罢客常满，长斋绣佛矜迂诞。秋夜渐长日苦短，破除文字挥金碗。忽睨苍生肺肝热，银瓶欲上丝绳断。古来贤达皆转蓬，尼山片席何曾暖。鲛人泪迸明月珠，可怜弃掷沈泥涂。海水直下深万里，谁施铁网求珊瑚。朝来日射黄金铺，鹤盖成阴水接轸。空劳天上悬冰壶，吁嗟归休乎大夫。"}