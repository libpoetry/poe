{"id":"952357","title":"送真歇禅师","dynasty":"宋","author":"林季仲","text":"我与真歇师，同年五十八。对之意颓然，百事付华发。买舟系篱傍，一日来告别。挽之不肯留，径山演法切。佛法果何如，请师为指诀。俯首无一言，苦欲相泯灭。余漫述所闻，此法本无缺。山河连大地，鸟兽暨鱼鳖。微至一蠛蠓，中含大千阔。试即此身求，万象皆森列。声色臭味等，六根能剖决。阿谁使之然，未可计巧拙。盍亦返故乡，子细自披抉。当有无价珍，终身用不彻。胡为浪驰走，千里访名刹。环立广坐下，觑人摇辅颊。譬如坐海底，巨浸从头没。反问岸上人，觅水济我渴。师闻抵掌笑，却道我饶舌。径山堂未开，居士法先说。儒生玩韦编，贝叶师所阅。两家相诟病，久矣互侵伐。孰如吾二人，一见意轩豁。纵谈这个事，回出言词末。古人知造车，不较出门辙。看谁到长安，宁论胡与粤。因书问答语，聊以赠真歇。去去亦何之，千水涵一月。"}