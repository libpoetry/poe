{"id":"620910","title":"牡丹曲","dynasty":"明","author":"黎遂球","text":"西山春色如绿纱，牡丹试暖齐放花。雪香千顷染霞湿，葳蕤嫩紫参差芽。看花宫使银铃马，飞鱼绣服盘阶下。斜寻金弹走冰坭，芳塍日冷都城夜。古道麒麟石人瘦，教捧铜盘进羊炙。歌儿带缬作珠鞭，酒散驰归火满天。半劈花趺穿箭镞，娇红似割胭脂玉。官街乞与典门佣，晓卖郎君醉丝竹。"}