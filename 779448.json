{"id":"779448","title":"沁园春 题《茂陵弦传奇》","dynasty":"清","author":"顾太清","text":"孑然一身，四海倦游，多病多情。正锦城春色，都亭逆旅，江山历历，花柳荣荣。有女怀春，文君新寡，法曲当筵一再行。琴心挑，托求凰有凤，暗里人听。风流不避浮名。竟相就、同谐百岁盟。便当街涤器，当炉卖酒，胸襟洒落，词赋纵横。文赚千金，名传千古，封禅遗书孰与更。回首处，剩琴台日暮，芳草青青。"}