{"id":"574681","title":"耆英图歌寿钱东湖八十","dynasty":"明","author":"邵宝","text":"宋之洛社唐香山，清风长在天地间。元丰遗像十三子，千古勋名问青史。西都回首但青山，五百馀年那有此。柽社曾临郑奂图，风流今落钱东湖。东湖晚隐东海上，天送烟霞入屏障。年来大耋庆生辰，嘉客登堂还揖让。唐人萧散宋人雅，异代衣冠不相假。君不见文潞公，富韩公，好贤真有缁衣风。旷世相感难相逢，前有香山居士后有东湖翁。读书堂在虞山东，虹飞丹井湖波红，千二百岁逍遥中。"}