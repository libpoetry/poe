{"id":"762612","title":"村居二十馀日，身在田畴，宜有所慕，乃蓑笠耰锄间不类农家气味，殊足慨也；因作杂诗 其二","dynasty":"清","author":"孙元衡","text":"潮人徙瘴海，胸怀若波澜。结茆蔽风雨，窜伏良非难。贪饕佃甫田，食粒不输官。散若蜂虿毒，聚如蚯蚓蟠。听言颔其颐，胡越于肺肝。东家娶新妇，自云家始安；邀人饮椰酒，置馔罗棕盘。姓名入版籍，趋走逐衣冠。睚眦在俄顷，犹能为鬼弹。"}