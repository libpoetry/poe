{"id":"644629","title":"喜脩德汝器二君子偕嘉猷秀才至二首 其二","dynasty":"明","author":"方孝孺","text":"孟春期过我，仲夏始来翔。只尺同里居，会合犹莫常。何况涉远道，各据天一方。言归虽有期，心思讵能忘。我如失群鹤，敛翮鸡骛场。时逢凉飙发，仰首睇穹苍。子若随阳雁，高举隘八荒。知时识天叙，岂慕稻与粱。哲兄富文学，簪笔侍贤王。爱国心事苦，念亲梦魂长。朝退寝室静，阅书焚妙香。宾僚各雨散，思子不在旁。子去义所安，讲道信有望。山河壮都会，图谱有馀芳。吊古考隆替，抚时推兴亡。贾传论过秦，杜生赋阿房。千秋继奇伟，亦足宣慨慷。顾惟河洛间，神丘郁相当。远思百圣烈，近想群贤臧。载瞻伊水滨，二龙宣重光。和贞各诣极，崇眇交挥扬。后来闽衡杰，阐述烂昭章。匪是启灵秘，正途巳微茫。愿子奋遐躅，整策趋康庄。明明吾所怀，暨暨宜力将。幽独静自悯，内视德甚凉。方忻丽泽益，垂析情增伤。迟子即来旋，?迹鸳鹭行。坠绪俟并缉，他?冀同攘。重开万古昏，再睹斯民昌。深期实在玆，抱瘵语莫详。行当重执手，母使热中肠。"}