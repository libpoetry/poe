{"id":"458201","title":"除夜自作火锅饮，醉中书此 其四","dynasty":"当代","author":"卢青山","text":"年饭食既毕，髫龀意最欢。启门蜂拥出，伴侣呼联翩。手提纸灯笼，笼中小烛然。荧荧聚而往，叩彼邻户关。拜年双掌合，两眼翻复翻。乞公糖与果，止我口中馋。或者扎草龙，其长五尺还。略作舞弄势，以娱长者观。老翁抚我顶，颤颤垂长髯。姨嫂拧我耳，久久出茶盘。任我攫零食，衣袋鼓如山。既出愈踊跃，彼此共较攀。此时我何在，在我小屋椽。扶我病中父，入我断床间。"}