{"id":"291152","title":"登锡山浮图","dynasty":"现代","author":"陆玄默","text":"塔势冲霄立，巍然卓八埏。登临穷脚劲，磴道可梯天。雄奇藐禹州，玲珑冠大千。铃铎惊风语，觚棱耀日鲜。仰视接青冥，俯听绝喧阗。一城弹丸小，万舍鸡埘连。长蛇京沪道，蠕蠕东南偏。西风飒然至，飘飘竟欲仙。大隐归市廛，颇符清静诠。自阅人间世，谷陵几变迁。城郭犹是否，人民岂往年。藉此通禅意，更坚胜因缘。吾道终非邪，蜉蝣徒可怜。"}