{"id":"613508","title":"赠周明府复任","dynasty":"明","author":"李之世","text":"周侯挺秀自贵竹，英姿皎皎湛瑶玉。早穷学海障回澜，上陵班马掩张陆。九苞霅煜含灵文，万里骁腾看逸足。当年射策谒明光，我侯弱冠何昂藏。金镳玉勒桃花骑，横行帝里晔生光。驰过金马门突入，麒麟殿，鸣珂散。紫宸扬鞭挥赤电。意气凭陵跨五侯，文采风流至尊羡。铜章墨绶竹为符，出领专城宰大都。排棼解错利器别，坐理弹琴古所无。冈城亦是先儒地，衣冠礼乐号名区。比年水旱驱盗贼，况乃榷算太烦荼。孤城嵲嵲谁安堵，百口嗷嗷思待哺。我侯呕喔若慈母，拔冤起殢同焦枯。是时封狐当路衢，磨牙吮血恣所娱。薰孤掷鼠自不惜，直探虎穴捋其须。忠诚可以回日月，子惠宁论遍里闾。三年治行冠南海，卓异循良汉茂宰。忽讶王乔舄影飞，更留召伯甘棠在。十里壶浆拥道周，万人伏阙竞遮留。圣主独廑南顾虑，诏从借寇解民忧。进贤之冠紫貂裘，是日承恩出凤楼。香含玉座烟独满，露浥金茎泫未收。看花上林苑，折柳大江头。自从折柳度江越，清梦迢迢悬魏阙。凫影晨飞碧海霞，琴声夜傍黄云月。黄云佳气郁崔嵬，到日襜帷首重回。横波旧识鲸鲵净，夹径依然桃李开。吏人肃候干旄返，父老重迎竹马来。余也蓬蒿一贱士，剪拂曾蒙伯乐顾。空衔一寸明月珠，欲报深恩无处所。去年送送出河关，双凫可望不可攀。今日江凫下江北，扶摇更待凌风翼。南国苍生一解颜，宣室求贤正侧席。祇恐徵书下九重，虽欲借寇借不得。噫嘻虽欲借寇借不得，为侯歌德铭金石。"}