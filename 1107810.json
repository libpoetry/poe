{"id":"1107810","title":"春宵有感","dynasty":"宋","author":"白玉蟾","text":"春夜常如岁，何妨秉烛嬉。百花俱中酒，万竹自吟诗。安得安期枣，如瓜恐不然。楚江萍似斗，泰华藕如船。百念今何女，何年遂大刀。瑶池春不老，谁复敢偷桃。憎却堤边柳，青丝复尔长。自怜愁里鬓，不觉暗中霜。月落知何处，夜长无了时。幽人春自感，莺燕亦何知。书来相借问，客至欲如何。自草黄庭去，归来管割鹅。命驾承千里，论文且一樽。春高人易老，风雨闭柴门。多愁君自尔，不乐我何曾。西北山如削，明朝约共登。"}