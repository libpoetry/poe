{"id":"610230","title":"罗浮吟","dynasty":"明","author":"韩上桂","text":"罗浮之先吾不知其所起，云是巨灵擘来神山至止。百千万仞与天通，方岳佐命相对峙。流传汉代入文史，洞天福地差可纪。离奇远隔东南隅，七十二帝阙封畤。曾上朱明绝顶来，丹霞缥缈见楼台。东望旭日如毬跃，夜半咿喔天鸡骇。罗浮之游亦壮哉，侧身天地形神开。四百三十群峰叠，崩崖溃石激奔雷。上则金砂蕊珠相对结，下则水帘石洞常潆洄。青鸟啁啾翔落梅，葛衣彩蝶轻徘徊。登高见此长叹息，仰面星辰如可即。恨无玉液洗心魂，愿向蓬莱生羽翼。邝子乘牛杳何去，朱真采药不相识。本为罗浮客，因作罗浮吟。古松挂壁摧欲裂，阴林莽互苍云深。梅花道者意有在，为我一曲鸣瑶琴。几欲挟我石楼丹壑之上，侧听朱凤扬其音。男儿意气须磊落，天地与我真不薄。驾鸾鹤之雕舆，结烟霞之翠幕。三山为我枕，金银为我阁。宅傍名山不解游，又何必西历昆崙东寻岱岳。"}