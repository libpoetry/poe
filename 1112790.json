{"id":"1112790","title":"局中负暄读书三首","dynasty":"宋","author":"张耒","text":"辉辉短景留寒光，重裘不暖贪负阳。老人背温一体康，我欲持之献天王。天王九重居明光，玉几翠被女侍傍。人不我知谓我狂，此心耿耿不敢忘。岁云暮矣天雨霜，且复持此饮一觞。辉辉短景留寒光，瓦檐霜湿梧桐黄。老蛩不知秋已去，白昼啧啧空啼墙。岁云暮矣羁旅伤，块独守此天一方。床头书史谈虞唐，我言匪耄听者狂。辉辉短景不能春，照我贫屋亦复仁。虞渊道远寒云屯，羲和愁思陨厥轮。君不见志士憔悴甘贱贫，块处屋漏含悲辛。重堂温室颠醉昏，悠悠苍天彼何人。"}