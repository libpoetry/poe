{"id":"908438","title":"送宣孺摄邑古郫","dynasty":"宋","author":"李流谦","text":"已作来迟迟，又为去猝猝。夺我佳友生，怅念鬓毛白。投闲如我宜，君则任繁剧。台府有闻知，使子固选择。子男古所尊，而此万家邑。邮筒即诗筒，簿书有闲日。迎门烂桃李，画饼不可食。况欲分其馀，岂救馋吻湿。留为别后哂，聊用破孤寂。数期还鲁疆，指日返赵璧。"}