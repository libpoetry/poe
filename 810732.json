{"id":"810732","title":"有感","dynasty":"清","author":"毛澄","text":"鬼哭西川十万家，天彭东望惨虫沙。赭衣密似经霜叶，红旆多于过雨花。草屋鸡栖煨橡栗，画堂凤炭醉琵琶。杜陵老去思严武，独倚江城立日斜。津吏牙樯百尺竿，连云战格鸟飞难。回天无复居青琐，斫地终愁探白丸。每忆血流思吕母，独怜羹烂学刘宽。东来剩有闲身乐，水色山光未入官。"}