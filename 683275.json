{"id":"683275","title":"复与诸君游张氏园","dynasty":"明","author":"王世贞","text":"休沐时相过，犹言惜未频。风尘馀此地，山水更何人。高咏销兰烬，清辉掩桂轮。冰盘荐沈绿，不道故侯贫。散地容疏放，微名罢讨论。酒徒余渐老，诗道尔谁尊。抵掌回高睨，披襟就大言。狂来据盘石，星斗乱堪扪。不必誇幽胜，唯应事事宜。秋阴生桧早，暝色赴花迟。侍立颜如玉，争论肉胜丝。君看广陵散，何异郢中词。洗却侯家态，胡床仅薜萝。莺花吾暂主，鸡黍客贪过。雌霓飞梁挂，雄风岸帻多。寻幽更移席，兴到即为歌。烦暑辞高栋，严更起丽谯。坐寒云母障，词艳雪儿调。物性幽堪狎，时情短易消。祗言乘月散，策马曙光摇。"}