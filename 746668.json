{"id":"746668","title":"题王叔和所藏磬石本兰亭叙","dynasty":"清","author":"宗稷辰","text":"升庵嗜古多创奇，岣嵝石鼓纷陆离。此本来从日所出，想自通倭初得之。浮沈海外无人识，落寞千年谁拾得。成嘉相去亦有年，毡蜡不伤惟角折。迨今阅世更长久，宝物自当不胫走。真赏偏逢节相迟，总呵定有灵祇守。颇类遗经估舶传，鉴家过眼认云烟。人间晚出宜珍异，玉磬声高玉枕前。"}