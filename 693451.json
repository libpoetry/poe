{"id":"693451","title":"感遇","dynasty":"明","author":"邱云霄","text":"孤鸿天北来，栖我林上枝。欲寄美人札，相思空自知。夕阳宿秋山，野草连大堤。低头独顾影，短发双肩垂。芳容易衰歇，空负年少期。愿结鸳鸯侣，相随竟不离。丰城有宝匣，夜气如长虹。藏身在幽独，误识张华公。千里遣雷令，此意良已殷。结欢君子佩，流声天地中。一朝成变化，烟光浩无穷。神物自有匹，安肯孤雌雄。菱花冒轻㙠，玉姿岂为侵。一朝事磨洗，万象光沉沉。欲赠美人妆，聊以输我襟。不照美人面，愿照美人心。仙乡有琪草，托根蓬莱山。食之有长味，暗令生朱颜。叶光拂海曙，高萼袭天关。谁为学仙侣，同采复同还。愿言将此草，遍种在人间。明月开素琴，清夜时一弹。上弦彻天扃，下弦起龙蟠。世人重歌舞，此曲空潺湲。悲音促商调，草木凋容颜。钟期久已死，孤操惨不欢。古人破焦桐，此意良足叹。昔日卞和子，独抱荆山璧。殷勤三献君，玉人辨为石。世眼束见闻，至宝岂易识。刖足心不伤，璞弃亦不惜。是非竟不明，感激还成泣。秋山白皓皓，东水走不停。群动净变化，竟以归空冥。世人苦自蔽，动息累有形。披襟拥孤榻，山月来中庭。无言但闭户，幽草相对青。南登万丈峰，上有千尺桐。高枝待凤鸟，下体奏南风。寂寥在空谷，众木纷异同。樵人轻斧斤，日事深山中。但恐秋风落，共委荆棘丛。嗟哉韶庭音，岂上炊爨功。莫登城南楼，远望城南丘。中有达人墓，兀兀临前流。石兽皆无耳，斜径交坟头。感慨问行人，姓名今不留。此地应无主，千家散羊牛。入秋气沉冥，牛女今夕见。为客抱孤清，因生恋乡县。虫声起床头，流萤照当面。岁候无停机，感此万物变。微明启幽窗，仰见秋梁燕。"}