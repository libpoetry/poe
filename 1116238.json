{"id":"1116238","title":"次韵叶左丞见寄","dynasty":"宋","author":"沈与求","text":"先生少英发，身为国元龟。玉堂动敏翰，诸老叹莫追。向来三折肱，举世推良医。小试经纶才，艰难佐筹帷。忧时傥失声，舍我今其谁。岩栖分麾去，鼎食羞嗟来。忧乐有大者，得丧良小哉。霣心惊地坼，揽涕祈天回。愿言国步肃，追理边隙开。洁身未足道，王孙真可哀。幻缘东即西，妄境白成黑。那于土偶间，平地见佛国。云山乐未央，岁月嗟何及。恩雠一快意，声利多惭德。名成复逃名，翻恐钟鼎勒。胸中浩无垠，富贵公自有。厌居廊庙荣，戏习村野丑。荒山披石林，它年齐岘首。杀鸡侑晨炊，炰羔行社酒。此乐应独知，世味难可口。仗马失刍豆，那顾一榻横。小儿衣挟楮，老妻钗堕荆。心事独炯炯，眼力双荧荧。君恩未报偿，浩歌托沈冥。上天不难知，谁能讯背盟。"}