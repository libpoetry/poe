{"id":"1108256","title":"立春内中帖子词","dynasty":"宋","author":"刘才邵","text":"一气回苍陆，千祥集紫宸。天心存爱育，施惠发新春。行仁隆治道，偃武为生灵。恩施周遐迩，熙熙万国宁。盛德天垂覆，皇明日照临。九重颁汉诏，四海识尧心。始和布政同天运，圣泽随春下九霄。垂法端闱万人喜，典章尽复祖宗朝。海国占风慕圣明，先春入贡竭丹诚。梯航万里不辞远，要趁新年贺太平。瑞日舒长呈五色，官仪赫奕会三朝。宴开紫殿恩辉重，乐奏彤庭雅韵调。"}