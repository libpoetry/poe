{"id":"675197","title":"宿华阴怀马侍御按节河中","dynasty":"明","author":"孟洋","text":"客路倦兹游，空堂此何夕。明灯促簿书，春星动檐隙。渭北鸿雁来，猿吟华山侧。浊流一何深，佳人杳难即。遥遥钦德音，茫茫阻颜色。笑言故山庐，繁华忆畴昔。皎月照岩阿，凝霜肃荆棘。萧萧骢马鸣，豺狼遁其迹。岂不慰遐思，终焉感离析。思欲往从之，安能生羽翮。临风缄素书，书短不盈尺。上言加餐饭，下言崇明德。"}