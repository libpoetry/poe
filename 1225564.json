{"id":"1225564","title":"拟古呈贺郡公","dynasty":"元","author":"洪希文","text":"乔林巢独鹤，自爱经几秋。戛然伸其喙，众鸟噤不啾。饥啄玉山禾，渴饮清渭流。岂不念饥渴，芳洁慎所求。翘首仰云衢，亦有健翼游。云衢非吾事，所性林泉幽。林泉有何乐，鸡鹜相与俦。贼粮固其性，耿介难自谋。鸡肥鹤日瘠，谩自高一头。况又去其半，半载不见酬。众禽?然笑，饿死予尔羞。饿死则犹閒，未死将谁尤。"}