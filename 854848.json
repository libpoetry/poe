{"id":"854848","title":"满庭芳 其三 行次四安，用前韵，寄章叔通、沈无隐","dynasty":"宋","author":"毛幵","text":"濩落难容，崎岖堪笑，一年陆走川浮。又携妻子，两度过神州。紫蟹鲈鱼正美，凉天气、恰傍中秋。今宵意，无人伴我，快泻玉双舟。功名，聊尔耳，千金聘楚，万户封留。又争如物外，闲旷优游。好在东阡北陌，相从有、诸老风流。家山近，归休去也，不上望京楼。"}