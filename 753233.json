{"id":"753233","title":"吾心四首寄姊丈郭春榆侍郎 其一","dynasty":"清","author":"王鸿兟","text":"吾心有菩提，不披沙门缁。吾心有坎离，不饵商山芝。跂脚卧南楼，午梦寻皇羲。黄冠亦安适，白云聊自怡。冷笑个中人，逐鲍甘如饴。鹿卢与桔槔，各运机心机。王城岂蜀道，举足忧险巇。童童沧海桑，劫劫长安棋。同类苦相搏，力角场上鸡。同根苦相煎，火燃釜底萁。鹬蚌忿一时，利渔尔胡为。嗟嗟造化儿，颠倒良堪嗤。竖子名竟成，将军数或奇。颜夭盗蹠寿，侏饱方朔饥。呱呱逅馋狼，宁复有孑遗。指点幕上巢，风雨为之危。十灶九不黔，何心食肉麋。西龋东亦矉，何处乞邻醯。任炫夷威容，真庐皆籧施。譬彼嚼屠门，画饼终贻讥。"}