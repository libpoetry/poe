{"id":"1114972","title":"予赋雁湖诗蒙友社诸文继声不一辄复自和四首","dynasty":"宋","author":"李壁","text":"少年努力在三馀，暇日那无水石俱。自昔空传盘谷引，祇今何似辋川图。伴人寂寞为鹇客，登俎横斜有蟹奴。便学天随君信否，夜来春涨欲平湖。比屋弦歌说此间，诗来清似玉潺潺。论交有道须簪盍，经世无才敢辄环。剡上最怜分一曲，海边空自说三山。谁能伴我湖亭宿，夜静遥占斗柄閒。闲来日日理荒馀，剩引涟漪一派俱。试把渔竿临断岸，从教画手貌成图。啼春不到莺无友，警夜谁知雁有奴。出处须将时运看，莫分廊庙与江湖。栏楯相望咫尺间，翻沟送水助潺潺。王家传里乌衣巷，梦得诗中碧玉环。好看画船来泛月，何须蜡屐去寻山。时人不解开湖意，便道渠侬苦爱閒。"}