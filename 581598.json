{"id":"581598","title":"示弟","dynasty":"明","author":"苏葵","text":"父兄果能贤，子弟之所托。我生既不才，不足为汝学。但颇好古书，口能辨纯驳。以古證于今，今人陷沟壑。不慕笃天伦，智力日相角。匪因财货生，即由妻子作。不慕农商业，飘飘日嬉谑。呼卢猎毛虫，弯弓落蜚雀。不读圣贤书，甘心染污浊。戏同牧猪奴，反以为真乐。不慕亲仁贤，日夜耽糟粕。蚁聚高阳徒，士远如孤鹤。凡此今人行，为害胜鸩药。所志流卑污，惟家日萧索。臭名播远近，闻者皆惭怍。劝尔效田荆，诫尔阋墙恶。劝尔慕伯高，诫尔勿浮薄。劝尔读陶戒，诫尔勿樗博。劝尔读初筵，诫尔勿酣酌。不见江上潮，一退日以涸。不见日下冰，一消日以铄。不见地上土，一崩日以削。不见园中花，一衰日以落。世事总如此，在人自知觉。尔宜深究图，无徒轻诺诺。"}