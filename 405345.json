{"id":"405345","title":"浣溪沙·前词意有未尽，更拈此调，得四解","dynasty":"近现代末当代初","author":"袁荣法","text":"廿四番风抵死催。乱红无主绣苍菭。夕阳帘幕旧亭台。真个有魂当入梦，可能无恨不成灰。华鬘尘劫迸千哀。辛苦春工费剪裁。为谁和恨谢灵胎。绣甍芳砌锦成堆。飘泊肯依虫网住，逡巡羞上燕巢来。轮囷心事独裴?。夜月啼鹃泣翠屏。晓风飞燕蹴红英。江南春色可怜人。积恨赴波终化泪，和愁到地总无声。不辞憔悴惜倾城。烟雨楼台不忍思。西风门巷更堪悲。断红无语向人痴。藉地倘成连理锦，回天难买吸华丝。清才销减到丘迟。"}