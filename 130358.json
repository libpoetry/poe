{"id":"130358","title":"用简斋建除体韵","dynasty":"宋代","author":"方岳","text":"建旗凛大将，负弩纷前驱。除此两不能，锄荷则有余。满畦老菘韭，贫犹未饥虚。平生错料事，不到齐王竽。定无相携人，岁晚谁与娱。执杯手欲龟，风雪侵貂褕。破颜划孤啸，郁屈终不舒。危坐发深省，宁若巾柴车。成败未可知，芜我瓜芋区。收身黄觳觫，心迹何裕如。开口不言钱，未害书生迂。闭户聊课诗，政与俗士疏。"}