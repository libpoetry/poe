{"id":"1164968","title":"梁园歌送河南王说判官","dynasty":"唐","author":"岑参","text":"君不见梁孝王脩竹园，颓墙隐辚势仍存。娇娥曼脸成草蔓，罗帷珠帘空竹根。大梁一旦人代改，秋月春风不相待。池中几度雁新来，洲上千年鹤应在。梁园二月梨花飞，却似梁王雪下时。当时置酒延枚叟，肯料平台狐兔走。万事翻覆如浮云，昔人空在今人口。单父古来称宓生，祗今为政有吾兄。輶轩若过梁园道，应傍琴台闻政声。"}