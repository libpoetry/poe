{"id":"701001","title":"元夜","dynasty":"明","author":"梁储","text":"四方民瘼已无忧，圣主宵衣正御楼。万岁山前黄道转，九层台上紫烟浮。星环凤扆高居处，雷动鳌山最上头。此夕欢娱知几许，霓裳谁羡月中游。已遣金吾弛夜巡，更将休沐赐群臣。一年月向今宵好，万国春从此后新。王豫庇民徵夏谚，薰风调律叶韶钧。疏虞久滥瀛洲客，窃禄年年未致身。尊前休问夜如何，且听佳人达曙歌。圆月向人偏皎洁，绪风吹面正清和。星从左个将春至，雁向南楼带字过。翘首五云最深处，千觞应助圣颜酡。万年枝上雪初晴，千步回廊月转明。天为良辰留美景，风传和气作歌声。广寒自昔身难到，弱水今宵浪已平。愿向大庭歌此曲，卷阿诗句合先赓。"}