{"id":"244511","title":"摸鱼儿·晓风痴","dynasty":"宋代","author":"李昴英","text":"晓风痴、绣帘低舞。霏霏香碎红雨。燕忙莺懒春无赖，懒为好花遮护。浑不顾。费多少工夫，做得芳菲聚。休颦百五。却自恨新年，游疏醉少，光景恁虚度。猊烟瘦，困起庭阴正午。游丝飞絮无据。千林湿翠须臾遍，难绿鬓根霜缕。愁绝处。怎忍听，声声杜宇深深树。东君寄语。道去也还来，後期长在，紫陌岁相遇。"}