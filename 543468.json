{"id":"543468","title":"三大士殿","dynasty":"明","author":"胡应麟","text":"普贤肇峨眉，示迹惟西方。文殊现五台，台殿俱清凉。猗与观世音，普陀实吾乡。胡为三大士，鼎足偕兹堂。吾闻维摩室，方丈罗八荒。须弥眇一芥，诸佛同行藏。况兹三如来，功德侔三光。秉心佐迦文，并起悬津梁。青狮负璎珞，白象衔珠珰。千亿昭化身，大悲浩难量。区区南赡洲，勺水军持将。杨枝洒甘露，涓滴回枯肠。我来重瞻拜，感叹殊未央。善才一童子，百十参慈航。峨峨兜率天，不改帝释疆。胡为滞五浊，尘土纷彷徨。逝将去人世，谢此浮名缰。他时会解脱，说法酬空王。"}