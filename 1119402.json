{"id":"1119402","title":"再次韵二首","dynasty":"宋","author":"陈造","text":"宋璞隋珠不当偿，平时佳思堕荒茫。老规种秫师陶令，备有前茅愧楚庄。蜂鹤搅肠空轧轧，鹳鹅严阵怯堂堂。即今全胜输公等，自占床敷霸睡乡。欲辔青骢试小行，拥衾待得晓窗明。端知霁日浑无价，可信啼鸠识未萌。胜处风烟堪一醉，是家池馆擅双清。不忧儿辈妨人乐，倚赖诗豪五字城。"}