{"id":"1130503","title":"叶少保挽词六首","dynasty":"宋","author":"韩元吉","text":"奥学馀家法，宏材迈古风。剸烦樽俎上，禦侮笑谈中。勋业中兴殿，规模大驾宫。哀闻父老泣，遗爱六州同。望实诸公右，文章百代师。匡时存诏令，谋国见丞疑。易识悲麟意，难追吐凤辞。门生满天下，谁继蔡邕碑。宦达平生早，高年及引归。安车荣绛节，黄发遽衰衣。未致生刍奠，俄惊薤露晞。孝心天地恻，相望两灵帏。精舍湖山外，天开万石林。五车娱晚岁，一壑遂初心。激水穿岩窦，栽花绕涧阴。佳名端不朽，挥泪记登临。翰墨通家旧，吁嗟大父时。追随千里驾，酬唱百篇诗。小器惭非远，孤童误见奇。慇勤授简意，敢负昔年期。忆罢仪曹试，登门语更亲。故怀如昨日，一醉赏馀春。佳句犹沾墨，遗编竟掩尘。烟云变朝暮，感慨独伤神。"}