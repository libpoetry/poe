{"id":"1193408","title":"郊庙歌辞 晋朝飨乐章 群臣酒行歌","dynasty":"唐","author":"不详","text":"剑佩俨如林，齐倾拱北心。渥恩颁美禄，咸濩听和音。一德君臣合，重瞳日月临。歌时兼乐圣，唯待赞泥金。万国咸归禹，千官共祝尧。拜恩瞻凤扆，倾耳听云韶。运启金行远，时和玉烛调。酒酣齐抃舞，同贺圣明朝。令节陈高会，群臣侍御筵。玉墀留爱景，金殿霭祥烟。振鹭涵天泽，灵禽下乐悬。圣明无一事，何处让尧年。"}