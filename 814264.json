{"id":"814264","title":"和郑斋同年落叶诗","dynasty":"清","author":"周绍昌","text":"高柯交戛万年枝，无榭荒凉九曲池。满地月痕人去后，一天秋色雁来时。辞根蓬转真无奈，候管葭吹会有期。惆怅御沟流不尽，题残凤纸费才思。构难群阴惨不舒，起元贞下定何如。天心晦昧成丰蔀，人意推排到剥庐。班马萧萧声始尔，征鸿渺渺目愁余。瑶阶鶗鴂鸣何急，可似长杨奏赋初。宝玦珊瑚委路隅，延秋门上白头乌。已无刻楮传神削，空有题诗击唾壶。宛转尽歌桃李子，飘飖难著凤凰雏。归巢倦羽栖初定，币树惊飞历乱呼。飘茵堕溷复沾泥，比似寒花命亦齐。踪迹偶同风聚散，音声莫辨省东西。鸱张远势凌鸦背，狼籍馀痕衬马蹄。百六运穷元会改，病株仍望及春荑。一角红墙锁绿春，沈沈铃索悄无人。良时容易流年换，斜日徘徊顾景频。曾逐游丝横碍路，生怜弱草上栖尘。恒河沙数量金粟，持向如来问夙因。谈笑麾戈驻夕曛，朱旗猎猎闪重云。不知团雪凭谁主，先遣凌霜到此君。落实取材供剪刈，析薪佐爨许支分。淡浓半抹胭脂色，雕饰全输锦绣纹。篆香烟袅鸭炉温，伏枕黄昏深闭门。归去王孙应有怨，思来公子又何言。差池燕羽空中影，解脱虫丝吐后痕。莫读兰成枯树赋，江潭凄怆那堪论。蓬瀛久辍列仙班，时见乌朝数往还。销寂潜虬敖嫩水，䙰褷冻雀纥千山。流黄度曲填金缕，捣素缄愁寄玉关。不是甘泉烽火近，有人心折大刀环。弦柱初调锦瑟年，生桑又见海成田。也知一刻难赊夜，其奈群飞竟刺天。五百拣花人早罢，三千扫雪事虚传。羽林散后宫车出，太乙门东急暮蝉。菱枝弱不耐风波，每唱清歌唤奈何。汲井辘轳牵玉虎，生街荆棘没铜驼。阳春惠泽忘应久，皦日前盟负已多。夜梦钧天张广乐，五云楼阁郁嵯峨。閒庭露湿候虫鸣，世态炎凉话不平。别院扫妆簪白柰，新宫高宴锡朱樱。群儿掇拾争矜贵，息壤丁宁订誓盟。桑下本无三宿恋，壶中仙历自长生。虬户葳蕤永昼扃，上林朱果尚芳馨。谁吹暖律温寒谷，忽涌凉波接洞庭。瞻鹿民狂音不择，剪鹑天醉问无灵。偶从凝碧池头过，急管繁弦忍再听。"}