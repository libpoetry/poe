{"id":"808038","title":"摸鱼儿 家伯初过兴平有吊贵妃墓词因和之","dynasty":"清","author":"杨芳灿","text":"是耶非、人间天上，一抔埋恨荒土。蛾眉诀绝须臾事，此地六军曾驻。君看取。剩满地、苔钱泪洒胭脂雨。延秋古路。怅凝露香销，剪霜红葬，寂寞佛堂树。伤心处。零落霓裳小部。千秋绝调谁谱。一般解脱龙华劫，不及雪衣鹦鹉。真浪语。浑不信、玉真自返蓬山去。香盟已负。纵拔地生天，慧因重證，此恨也难补。"}