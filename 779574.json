{"id":"779574","title":"望海潮 和严荪友照黛词","dynasty":"清","author":"顾贞观","text":"山围拥髻，楼开照黛，尽容生老柔乡。一抹愁烟，三分梦雨，频来好处凄凉。何许最难忘。向扫眉才子，诉与何妨。生怕添愁，只言陈事莫思量。是谁分付成双，记深盟浅诺，弄玉骑羊。退粉翎寒，倾心叶重，曾教费尽端详。待谱就新妆。怕不堪持赠，翠佩明珰。真贴谁传，为伊临个十三行。"}