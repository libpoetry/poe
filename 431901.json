{"id":"431901","title":"都门杂咏（四首）","dynasty":"近现代","author":"许家惺","text":"闾阎扑地满尘湫，宫殿巍峨在上头。太息东交民巷过，森严刁斗起高楼。而今王道履康庄，怒马高车粉黛香。深巷依旧泥泞甚，一鞭薄笨叹郎当。何处清茶瀹一瓯，咸酸滋味沁心头。玉泉山水清腴甚，可许诗人一润喉。忧时热泪似长沙，四十年来客汉家。烈士未忘弹铗志，一年一度上京华。"}