{"id":"902274","title":"思方外友","dynasty":"宋","author":"张椿龄","text":"我闻仙人隐尘寰，带索不整轻云寒。练气萧萧颜如丹，写诗赋咏锵琅玕。自言富贵无所待，一啸万古神情欢。嗟哉世故散淳朴，那识五体存真官。残形渗漉亏灵药，夙夕不愧精神单。仙芝混成生恍惚，道在此身端可观。离明坎兑发变化，大似百渎还海湍。光辉便可揖玄上，胡用木钻钻石盘。亘古虚无阡陌阔，从君跨鹤而乘鸾。"}