{"id":"1145875","title":"元会大飨歌十一首 皇夏","dynasty":"隋","author":"牛弘等奉诏作","text":"深哉皇度，粹矣天仪。司陛整跸，式道先驰。八屯雾拥，七萃云披。退扬进揖，步矩行规。句陈乍转，华盖徐移。羽旗照耀，圭组陆离。居高念下，处安思危。照临有度，纪律无亏。惟熙帝载，式固王猷。体乾建本，是曰孟侯。驰道美汉，寝门称周。德心既广，道业惟优。傅保斯导，贤才与游。瑜玉发响，画轮停辀。皇基方峻，七畅恒休。"}