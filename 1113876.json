{"id":"1113876","title":"予谪海外久矣蒙恩徙郴所寓适与苏仙邻暇日携儿徜徉历览遗集因阅本传不载致仙之因特以事母尽孝行耳自古仙真得道如吴真人之流未有不由此而致者世人不知出此多弃遗父母入深山穷谷中父母冻饿不恤也以此求道去仙远矣因成二小诗题之壁间庶亦少警欲学道而忘其亲者","dynasty":"宋","author":"李光","text":"打包行脚为寻真，偶与苏仙作近邻。万里移来今有伴，叩门时许访幽人。不须辛苦学神仙，九转功成亦偶然。但向闺门躬孝行，会须白日上青天。"}