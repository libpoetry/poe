{"id":"192416","title":"送吴道明推官并问赵庄叔何公礼兄弟","dynasty":"宋代","author":"李石","text":"送客涪水上，我家珠水湄。我适归未得，此别那不思。高才府从事，芙蕖映清池。堂堂万卷书，乐此簿领卑。公退得绕膝，戏彩笑脱颐。山路宿雨乾，篱落黄橘垂。归鞍三百里，处处吟酒旗。赵子与南阳，衡门各栖迟。下马恐问及，说与黄梅期。尚念鸿雁行，冷落秋风吹。"}