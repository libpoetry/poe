{"id":"507508","title":"胡子壮游歌","dynasty":"明","author":"李昌祺","text":"识子壮游日，才华杜樊川。扬眉吐英槩，远泛江湖船。江湖少俊非凡俦，青罗束带乌貂裘。挥金买笑纵欢赏，等闲到处成淹留。淹留从教秋复春，身轻富贵若浮云。璚箫度曲对花听，翠被笼香和醉薰。家声意气谁可及，喧呼剧饮争豪逸。飞觞百罚双妖娆，岂惜缠头锦盈匹。光阴悠悠逝水忙，忽看玄鬓点吴霜。娇歌慢舞志终极，长揖相知归故乡。归来旧态都忘却，貌得高情在林壑。独行只挟琴书随，好境登临有真乐。风流一去散如萍，天涯无复寻芳盟。雁门学士妙文翰，挥毫莫写平生情。平生情，良未足，九京若更逢何戡，重唱当年渭城曲。"}