{"id":"195593","title":"赋黄任道韩干马","dynasty":"宋代","author":"王令","text":"天宝天子监天厩，吐蕃入马上天寿。紫衣驭吏偏坐前，骑入都门不容骤。西极苜蓿得气肥，六闲飞黄卧嗟瘦。千秋殿下谁把笔，当时人无出干右。传闻三马同日死，死魄到纸气方就。铁勒夹口重两衔，墨丝丱尾合双纽。天门未上人就观，老胡惊嗟失开口。生搜朔野空毛群，死断世工无後手。当时天子惜不传，送人御府置官守。胡尘勃郁燕蓟来，宫阙萧骚既焚後。谁弃千金出手收，足踏万里避奔走。几经蹂碟道边尘，今日宁无纸上垢。樽前病客不识画，但惊马气世未有。冀北骏骨无时无，生不逢干死空朽。世工无手不肯休，任使气骨陋如狗。"}