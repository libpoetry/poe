{"id":"105771","title":"七月十日有感","dynasty":"元代","author":"方回","text":"十年前此日，视篆上严州。借服初金佩，峨冠尚黑头。乾坤谁失驭，江海已横流。保土虽无恙，忘家弗自谋。实门惊瓦裂，痴子困萍浮。追忆危阽急，都忘屈辱羞。众推真胆大，孰察暗眉愁。盗贼诛锄定，租傭減阁优。民功差稍稍，己事太悠悠。绵薄稀储峙，贪婪恣取求。冥怀随命运，失意起冤雠。屡跋三关马，更乘四渎舟。长城青冢月，大汉黑山秋。甫息台卿担，空余季子裘。解官终欠早，破产复奚尤。酹柏悲先垅，畦蔬偃故丘。信书无一得，负债有千忧。倒箧衣俱典，连床药未瘳。不如穷百姓，何谓古诸侯。公论谁诗可，莲花博士俦。"}