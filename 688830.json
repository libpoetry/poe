{"id":"688830","title":"斋居对雨怀惟孝","dynasty":"明","author":"何乔新","text":"空庭洒飞雨，花树凉萧萧。端居倦佔毕，隐几不自聊。念我同袍友，暌违忽连朝。官曹咫尺地，邈若千里遥。清觞怅独酌，玄理孰与昭。含情无枯桐，弦急思转焦。何当化双鹄，联翮凌层霄。瑶台双灵鸟，文采何葳蕤。萧韶感清梦，飞下丹山陲。鸣声殷笙磬，群喙徒哑咿。鹓鸿苦相妒，况此鸦与䲭。栖息每非所，羽毛日摧萎。愿言共高举，结巢碧梧枝。养此五采翎，远彼百鸟嗤。"}