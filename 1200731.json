{"id":"1200731","title":"醉歌行","dynasty":"元","author":"胡天游","text":"醉中豪气如长虹，走上高楼叫天公。问天开辟今几年？有此日月何因缘？月者阴之魄，日者阳之精。阴阳果何物，产此团团形。一如白玉盘，一似黄金钲。得非冶铸出，无乃磨琢成。茫茫太古初，二气才胚胎。金乌从何出？玉兔从何来？扶桑谁人种？桂树何年栽？东升何所自？西没从何游？胡为天地间，奔走不暂休。但见朝朝暮暮无定辀，但见波波汲汲如奔邮。催得黄童变白叟，催得华屋成荒丘。催得秦王汉楚忽抔土，催得黄河碧海无纤流。我有如渑酒，劝天饮一石。愿天垂长绳，系此乌兔翼。一悬天之南，一挂天之北。安然不动照万国，无冬无夏无旦夕。百年三万六千作一刻，尽使世人老不得。"}