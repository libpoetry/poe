{"id":"843655","title":"杨柳枝","dynasty":"清末民国初","author":"朱祖谋","text":"故苑腰肢掌上轻。花街踏马旧知名。啼莺莫讶成阴早，栽近津桥眼便青。人道枯稊不作丝。迷离烟雨又龙池。东风吹作流萍去，胜结菖蒲解笑谁。横笛吹花出汴州。长条抵死斗风柔。锦帆自解伤离别，无复春波断得愁。雪絮相和减却春。楼台白日断歌尘。金鞭分道长楸去，莫笑章台旧舞人。"}