{"id":"816991","title":"初夏读书杂咏","dynasty":"清","author":"慕昌溎","text":"湿云蒸落日，雨气润流黄。好风时入户，飒然生微凉。晚花红堕砌，幽草弄馀芳。芸编间披览，虚室澹生香。虽惭管窥豹，得失亦评量。聊资耳目异，安问兴与亡。好鸟已复鸣，相对更举觞。深谷有枯草，阳崖茂嘉卉。兹岂物性殊，植高禀气异。巍巍卫、霍勋，赫赫椒房势。襁褓皆列侯，枝附尽高位。功成正少年，天幸易为致。谁识故将军，吞声霸陵尉。简子叹雀雉，其意殊堪嘲。初质犹不保，化生亦徒劳。如何秦、汉世，妄意希松乔。苍生力已尽，方士气正骄。秦女去不返，三山终迢遥。废书仰天叹，浮云开碧霄。"}