{"id":"693912","title":"洛游燕赵怀古","dynasty":"明","author":"陈仁锡","text":"丹忠只有君侯血，兵冗先知宋室空。十载汤阴浑梦是，睢州又过岳王宫。戴星蹇涉渡滹河，八郡良家气若何。易水昔寒今已热，制奴还少一荆轲。可怜六国佳公子，不及燕山太子丹。裘马无宁取胡服，柏松长愧血秦关。天旌公子侯门死，图挟樊期七首孤。止为汉家真帝出，亡秦元不是燕胡。梦里寻身身亦假，醒来觅梦梦还真。源头识得皆由我，道在无求梦不侵。茕茕满目挂征鞍，母在肯教襁褓残。今日路旁皆孝子，身寒不敢泣衣单。"}