{"id":"635454","title":"仙城寒食歌四章 其二 刘主冢","dynasty":"明","author":"成鹫","text":"亭山山下守陵户，日久都忘陵下住。新蒲细柳掩松楸，绿墅青苗改封树。春犁耕破垄头云，梓宫弃掷由童竖。玉鱼金盌出人间，白璧明珠委行路。自从众宝尽输官，剩有阴房穴狐兔。山前啼鸟不知名，相呼相唤归何处。流花桥下水声哀，素馨冢畔春光妒。衮衣玉食能几时，白草黄壤等閒度。令人长忆古轩辕，鼎湖龙去无朝暮。"}