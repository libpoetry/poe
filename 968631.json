{"id":"968631","title":"酹江月 其七 足乐园牡丹","dynasty":"宋","author":"赵师侠","text":"韶华婉娩，正和风迟日，暄妍清昼。紫燕黄鹂争巧语，催老芬芳花柳。灼灼花王，盈盈娇艳，独殿春光后。鹤翎初拆，露沾香沁珠溜。遥想京洛风流，姚黄魏紫，间绿如铺绣。小盖低回雕槛曲，车马纷驰园囿。天雨曼珠，玉盘金束，占得声名久。留连朝暮，赏心不厌芳酒。"}