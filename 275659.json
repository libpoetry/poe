{"id":"275659","title":"绮罗香·居竹楼时日以丹青遣，醇士为余作小景","dynasty":"现代","author":"汪东","text":"暗筱藏楼，疏桐坠井，砧杵先惊秋意。庾信愁多，常怯避愁无计。身已似、落叶飘灵，信都付、去鸿迢递。最难堪、残蜡摇风，伴人清夜共垂泪。丹青谁是妙手，拟把云笺小幅，商量心事。粉藉脂匀，匀了几番重费。寻旧约、沟水分流，选梦痕、故山难记。画不成、一片伤心，素屏空自倚。"}