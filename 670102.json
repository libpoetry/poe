{"id":"670102","title":"送公实还南海","dynasty":"明","author":"李攀龙","text":"梁生偃蹇谁与伦，梁生偃蹇无与伦。为郎十月不厌意，上书乞归南海滨。文章往往迕时好，富贵安得婴其身。独存肝胆论交者，一一凌云作赋人。忆昨击筑饮燕市，酒酣以往气益振。黄金之台空嶙峋，华阳之馆谁为薪。騊駼騄耳俱良马，剑客博徒皆俊民。梁生徐生情最亲，宗生王生诗更新。经过但坐歌白云，罢曲彷徨若有神。挥毫夜夜摇星辰，襟期矫矫何能驯。梁生此事成万古，欲别牵裳遂具陈。罗浮之山何崔嵬，下临莽苍波涛开。维舟跋浪长鲸出，倚杖垂天大鸟来。北望中原寥廓哉。飞厓坐揽百粤色，群峰黝渺行风雷。梁生之庐搆烟雾，千寻薜荔青摧颓。有时高咏反招隐，岩壑无人秋雨哀。尉佗椎结本赵侠，陆贾纵横一汉才。丈夫有道在龙蠖，还能与世相裴徊。梁生何为终蒿莱，梁生慎勿终蒿莱。"}