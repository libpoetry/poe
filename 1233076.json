{"id":"1233076","title":"陪全尚书子仁冯高州子羽宴刘宏远江楼子仁大书先得月楼四字且歌以美之子羽作记俾余赋诗即席奉呈","dynasty":"元","author":"周巽","text":"昔年李谪仙，呼月醉南楼。尚书今夕宴，客有冯高州。坐邀刘颢清兴发，楼倚长江先得月。玉箫吹彻彩云留，声引凤凰来上阙。八窗玲珑风露寒，秋高银汉生微澜。团光未离沧海角，流彩已照虚檐端。尚书特笔高州记，飘飘颇有凌云气。毫翻云藻玉蜍乾，袖拂天香金粟坠。醉歌窈窕邀嫦娥，满目飞光感兴多。仙人骑鹤遥相过，玉壶潋滟摇金波。不醉如此良夜何，吁嗟不醉如此良夜何。"}