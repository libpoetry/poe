{"id":"466630","title":"迎五十七杂感","dynasty":"当代","author":"何永沂","text":"拍手当年笑白鸥，一生负气学而优。谁知何子中宵舞，自弃卢生大枕头。医界容身天不薄，诗笺寄意笔难收。晚风催客凭栏去，依旧清光浸小楼。医案劳神未敢闲，唯时买懒上名山。仙风吹拂诗风诡，灵气随来俗气删。不履不衫穿闹市，我思我在看尘寰。夕阳催客登高去，笑指霞边倦鸟还。寒梅映月两三枝，也许天人共此时。漫道悬壶非救世，何堪因祸只得诗。草间高士自修道，宫里乔娃正画眉。载酒江南先报老，不鞭名马不多痴。生于乱患早无童，正值刘三唱大风。改姓更名皇气紫，舞鸡飞狗绣旗红。亲徵文字灵魂狱，屡出阳谋宇宙疯。劫数非关洪太尉，民奴膜拜大枭雄。长河卷雪浪淘沙，帝主民奴一刹那。拜倒菩提惊幻象，借来明镜照昙花。痴人说梦邦乌托，天眼窥尘晚彩霞。好句奇书闭门读，云舒云卷任由它。秋好天凉说什么，荒鸡非是黑天鹅。浑成白雪真之调，独唱红楼好了歌。光怪陆离参大悟，气神十足耐多磨。笑吾一卷灯油集，掷与天涯春梦婆。雄鸡每日唱三声，四顾沧茫百感生。饥冷何能思富德，庙堂无计锁英屏。中年哀乐生忽灭，半夜星辰暗自明。得气伤先天似海，万峰睡了雪涛倾。莫向樽前说不堪，碧空远影是孤帆。长街卖剑逢牛二，庙宇挥旗创瘪三。霜月冰云山兀兀，玉关大漠柳毵毵。愧无邀宠温柔曲，天许人间有此男。愿人长久共婵娟，过了明天又一年。难得糊涂肝胆雪，不如归去口头禅。五湖已被官家占，多士曾蒙霸主鞭。友尽与时俱进者，岭南诗酒对红棉。凡夫何必问前身，人在中年但作人。未了铅华品庄道，果然命运在基因。键敲诗句嬉谐骂，语涉天机怪力神。他日谁修文学史，休将个性等轻尘。一事一时能一狂，还童有术破天荒？醉投白眼假名士，味识雄诗山大王。我是梦中传彩笔，谁来纸上阅沧桑。书生老去情何寄，不问宫墙问土墙。不信童心不可招，杏花疏影记吹箫。原来姹紫嫣红遍，莫负天涯海角潮。百载江湖随出没，千秋风雨自飘摇。无常变幻无须问，守住吾家独木桥。"}