{"id":"82235","title":"题郭太尉金州第中至喜堂","dynasty":"宋代","author":"陆游","text":"安康甲第天下传，玉题绣井摩云烟。落成鼓吹震百里，意气欲压秦山川。第中筑堂最宏丽，奎画岌岌蛟龙缠。知公所喜在勇退，顾视解组如登仙。公心虽尔天未可，终倚北伐铭燕然。十年宿卫功第一，小却卧护长淮边。帐前犀甲罗十万，幙下珠履逾三千。愿公小缓高枕计，即今河雒犹腥膻。出师鸡鹿拥皂纛，画象麒麟峨玉蝉。是时公喜客亦乐，为公满泻黄金船。"}