{"id":"682969","title":"夏涨即事","dynasty":"明","author":"尹体震","text":"长天遥见晚虹开，烟雨桐江上钓台。莫向迷津争问渡，钱塘应有怒潮来。暮雨空江自渺茫，美人犹隔在潇湘。相思望断南来雁，夜短犹悬秋梦长。花发桃溪锦浪平，采莲船起棹歌声。隔江儿女频相问，几度经年寄远情。烟波十里晓风飘，杜若洲前暑气消。眼底阴晴今古事，渡江谁作楚魂招。"}