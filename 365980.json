{"id":"365980","title":"齐天乐·西湖雪霁，泛舟湖心亭，绕孤山麓而返","dynasty":"清代","author":"黄燮清","text":"脱裘聊买西湖醉，村醪乍添新价。远寺藏红，荒汀冻碧，一二闲鸥潇洒。芦黏絮惹。问鹤氅寻梅，蹇驴谁跨。点缀苍寒，隔烟剩有钓鱼者。清游更谁领略，浩然凝望眼，幽景难写。秃树琼装，层楼玉耸，除是云林能画。青山睡也。笑傅粉残妆，夕阳催卸。可惜南屏，晚钟容易打。"}