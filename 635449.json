{"id":"635449","title":"孝女挽诗","dynasty":"明","author":"成鹫","text":"何须慧剑断恩爱，儿女痴情等三昧。何须大药回死生，期颐殇夭皆刍灵。君不见隐泉马卧仙，达天知命无拘牵。一朝孝女委幻泡，悲吟抆泪中拳拳。问君孝女得闻否，细说聪明不去口。生来三岁识之无，率性因心成孝友。移鞋扇枕奉晨昏，色笑承欢非暂偶。四岁受姆训，五岁习女红。六岁七岁知大义，德言工貌咸贯通。年甫八岁齿加长，置身直与姬姜两。蓬莱仙籍早知名，合浦明珠先去掌。病中诀别语喃喃，宽譬爷娘免悲怆。明知寿夭天有权，生顺死安归自然。蜉蝣岂慕冥灵老，蕣华不羡赤松年。呜呼，丈夫有女贤如此，莫怪痴情聊复尔。痛哭天低白日昏，猿鹤闻声皆陨涕。无由招得女英魂，万古湘江同逝水。为君写作述哀词，留与人閒作青史。"}