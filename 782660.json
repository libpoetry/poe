{"id":"782660","title":"题查承斋九石图歌","dynasty":"清","author":"戴亨","text":"瀚海海涸唯沙砾，地脉钟灵产奇石。瑰异堪为席上珍，边人顽劣目不识。元戎秉钺如鹰扬，匈奴遁迹宁边疆。功成振旅作台辅，囊橐归束巉岩装。巉岩海石来远服，齐州九点俨在目。峰峦突兀生烟云，阴森满室精灵伏。令公一朝欲捐馆，九石如闻鬼夜哭。旧物飘荡无一存，唯馀此石遗儿孙。劫火烧质质不坏，至今光怪淩璜琨。传家至宝非丰殖，无用之用唯青白。坚金良璧行世间，祸患每为人不测。君不见藏金坞，燃脐炬发成焦土。又不见郁林太守贤，至今有石人争传。"}