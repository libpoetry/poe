{"id":"84691","title":"风云昼晦夜遂大雪","dynasty":"宋代","author":"陆游","text":"大风从北来，汹汹十万军。草木尽偃仆，道路瞑不分。山泽气上腾，天受之为云。山云如马牛，水云如鱼龟。朝闇翳白日，暮重压厚坤。高城岌欲动，我屋何足掀。儿怖床下伏，婢恐坚闭门。老翁两耳聩，无地著戚欣。夜艾不知雪，但觉手足皲。布衾冷似铁，烧糠作微温。岂不思一饮，流尘暗空樽。已矣可奈何，冻死向孤村！"}