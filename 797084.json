{"id":"797084","title":"绿意 戊申六月过罗浮，荷雨多池溢，花不透水，怅然拈此解","dynasty":"清","author":"钱斐仲","text":"吟香邃馆。甚绮疏静掩，花榭尘满。笑指鸳鸯，定守空池，依然蓼溆莎岸。风裳水佩分明在，但隔了、晶帘一片。怅同舟、仙侣难携，赢取这番幽怨。还把雕栏倚遍，袜罗迟不到，游兴全懒。渍泪红衣，卷恨遗簪，留与浣沙人看。云痴雨老芳期误，怕后约、年华偷换。待西风、扫尽闲蘋，来照镜波清浅。"}