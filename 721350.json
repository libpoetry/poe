{"id":"721350","title":"移家西归留别湛克正克茂外弟兼柬同人二首","dynasty":"明末清初","author":"陈恭尹","text":"西还虽得迩乡园，最是难分汝弟昆。春酒自浇离别地，东风含叹鹡鸰原。多年瘗玉烟犹暖，当日倾巢卵幸存。白发渐生吾老矣，幽冥将负丈人恩。四十无成客此都，将归何以答揶揄。添来垒垒两坟上，携去双双众小雏。南岭溪山清绝地，东江舟楫坦然途。春来省墓兼童稚，千载过从定不诬。"}