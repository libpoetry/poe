{"id":"611320","title":"春游篇","dynasty":"明","author":"邓云霄","text":"霁色澹东风，韶光丽南郭。共持千日酒，去觅三春乐。三春景物属芳年，万户遨游簇锦筵。昨日裹饧过冷节，今朝钻燧起新烟。嫩绿平铺芳草地，轻阴暖烘养花天。几处斗鸡还蹴鞠，谁家拾翠更秋千。花裀片片承珠履，柳幕垂垂拂玉鞭。玉鞭香毂城南道，公子王孙联璧好。酒泛波光似鸭头，衣薰花气如龙脑。名花美酒两相当，挈榼提壶列雁行。韩嫣金丸飞道左，潘安珍果满车旁。游丝飘絮纷相逐，杜宇声残莺韵续。修褉何须问洛滨，寻芳不必誇韦曲。踏青佳处在旗峰，彩翠岩峦映几重。绣幄翻风宜藉草，红氍软坐可论松。春兴低昂林外蝶，雄风浩荡酒中龙。已倒玉山看酒态，犹坚壁垒竞谈锋。谈锋未已歌声起，宛转轻盈呈百媚。绿蚁频催北海觞，白云正拥东山妓。彼美娉婷冠教坊，遍游湖海号名娼。曾邀陶谷风光调，惯乱苏州刺史肠。飞燕掌中盘妙舞，图黄额里倚新妆。新妆宜压缠头锦，百叠征歌促豪饮。宴笑同迷下蔡人，醉眠谁荐阳台枕？酒罢歌阑客欲归，云軿金勒去如飞。香尘滚滚笼红袖，草色萋萋妒绿衣。难把长绳牵落日，且将沉醉送馀晖。人生何用苦羁束，百岁须臾鸟过目。问舍求田日转忙，持筹钻核人真俗。半文犹吝杖头钱，请看累累诸墓田。可叹千秋归暗夜，何曾一滴到重泉。终古长眠不知醒，得似生前先酩酊。十日频愁风雨声，三春肯负清明景。适意乘春散百忧，生涯痛饮是良谋。秦陵汉阙山空在，金谷铜台水自流。转眼春光将暮矣，相期秉烛夜深游。"}