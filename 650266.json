{"id":"650266","title":"瑞应甘露诗","dynasty":"明","author":"金幼孜","text":"圣皇御宇四海清，际天极地俱来庭。诞敷德教及遐迩，重熙景运昭文明。九重端拱成至治，恩泽汪洋悉沾被。至和薰蒸盈两间，上瑞奇祥日相继。永乐已亥维仲冬，天乳明润当太空。孝陵峨峨霄汉上，甘露又降松柏中。弥柯布叶总醲郁，绚彩流光满山谷。遥看宛若缀蠙蛛，近睹犹如屑琼玉。千林万树动晴辉，天风吹香袭人衣。絪缊本是和气结，璀璨不逐朝阳晞。数日霏微亘朝夕，湛湛瀼瀼厚愈积。天酒空闻自古传，神浆始向今时得。臣民庆抃传京师，东宫采撷心更怡。玉壶盛取献天子，囊以文锦登丹墀。金门洞开赡黼扆，龙颜悦怿称绝美。当殿传宣赐近臣，满朝动色怀深喜。须臾分赐遍得尝，全觉饴饧难比方。岂犹心神益清爽，顿使疲薾臻平康。臣闻桢祥不易致，萃美凝英逢盛世。圣德巍巍治道隆，灵贶骈蕃出天意。庆云焕耀映皇都，寿星夜粲天南隅。瑞光郁郁成五色，弥满宫城绕帝居。嘉禾瑞麦纷薿薿，麒麟驺虞灵囿里。京树乌翔色似霜，仙井泉流甘若醴。还看玉兔贡紫宸，毛质漆黑诚可珍。煌煌瑞牒难备录，又见甘露来兹辰。皇心乾乾尚谦抑，德配轩尧与天一。上帝景命重眷顾，太祖神灵永昭格。小臣拜进甘露篇，嵩呼蹈舞玉阶前。皇图圣寿同天地，陛下鸿名万古传。"}