{"id":"161142","title":"念奴娇·故山秋晚","dynasty":"宋代","author":"刘一止","text":"故山秋晚，叹萧萧华发，霜林同色。崖谷题诗追旧赏，往往苍苔绿壁。二士权奇，一翁衰病，努力攀筇屐。佛香吹过，了知境是空寂。别后风月佳时，拄颐何事，想东林遥碧。小砑蛮笺惊秀句，天巧何曾雕刻。倚马雄才，凌云逸气，路觉丹霄直。三千牍就，看君归奏文石。"}