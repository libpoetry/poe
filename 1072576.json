{"id":"1072576","title":"题向宣卿伊山有裕堂","dynasty":"宋","author":"王庭圭","text":"伊山连属朱陵村，公来力扫衡山云。便令筑堂隐其下，万竹绕堂松作门。此公文简四叶孙，奇谋远略世所闻。胸中磊砢著千古，云梦岂止八九吞。忆昔荆湖盗初起，乞得两郡西南奔。至今衡阳道州政，父老出涕犹能言。负材杰异众所忌，使者不便仍谤諠。宗闵羞作南山虎，李斯却忆东门兔。壁后置人谁不知，倾身障簏情已具。何曾日食一万钱，犹言举案无下箸。贪嗔俱是可怜人，百忧缠身谁得汝。请君听我伊山行，九疑洞庭皆可耕。清风不用一钱买，时有明月窥檐楹。其中广莫几万里，宠辱微物安能惊。自非胸怀有本趣，其气激烈何由平。安得中郎捋须手，唤起桓伊来抚筝。"}