{"id":"452805","title":"吴茀之先生兰竹歌","dynasty":"当代","author":"金鉴才","text":"浦江画师吴溪子，长躯猿臂太瘦生。晚岁卜居西湖上，槛外吴山照眼青。能事常叹相促迫，砚田夙夜如牛耕。捉笔先借抖擞力，运思频作唏嘘声。兴来泼墨素笺上，恣肆淋漓风雨横。得势唯在三两笔，纤微毫发费经营。夜深众客渐已倦，先生胆壮气倍增。风捲骤雨来更急，砚海波涌墨云集。潇湘楚泽月影流，龙蛇腾掷鬼神泣。耳畔朗朗鸣佩玉，眼底森森笼古碧。图成粘壁认模糊，兰芽抽发竹烟湿。湘妃楚女魂魄动，人人拍手叫奇绝。扶案欲起起不得，掷笔燃烟长喘息。纷纷凉露庭前落，沉沉夜气透帘箔。忽闻远近啼荒鸡，晓星渐高霜月白。"}