{"id":"409168","title":"和骆公骕同学游青城诗","dynasty":"近现代","author":"刘咸荥","text":"廿年不到青城峰，梦中云气盘苍龙。诗思遥遥隔天外，至今空翠馀胸中。诵君佳什心神开，俨然眼底群山来。诗思玲珑照苍雪，澹入太古无纤埃。画意诗禅谈妙理，能使山灵笑而起。今我神游最高峰，搔首问天天无语。入山入世两不知，仁静智动匪所思。人外之游胡可得，先生自疑我亦疑。笑我浮生逼衰老，小园花鸟聊与娱。不读昔贤醉乡记，还诵先生青城诗。"}