{"id":"318111","title":"木兰花慢·访黄生庭友","dynasty":"清代","author":"张夏","text":"过南徐访旧，花酿熟、笋鱼肥。向三诏亭台，五州山水，携手徘徊。君家自来游侠，有临江书屋瓮城西。白雪征歌寡和，青云看鸟高飞。去还来锦袖香衣。拜庆把金罍。正椿景欢娱，萼楼烂熳，燕子争归。英雄羡他公覆，赞周郎诸葛火攻奇。汉阁麒麟不改，于门车马堪期。"}