{"id":"223075","title":"累字戏作解愁吟简旧寮","dynasty":"宋代","author":"宋伯仁","text":"愁。知不。空白头。心事惊秋。归兴满沧洲。貂蝉虽出兜鍪。功名有愧黑貂裘。夷齐与盗跖总荒丘。无非遽遽栩栩梦庄周。空教笑倒江上烟雨汀鸥。一琴一剑一童一鹤一花瓯。自不须苦苦高卧元龙百尺楼。著眼看翻云覆雨处豪杰总成羞。牙旗金甲蹇驴破帽穷通一任前修。五湖千万顷明月则尽可棹歌横钓舟。"}