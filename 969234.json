{"id":"969234","title":"古别离","dynasty":"宋","author":"赵汝燧","text":"妾离父母来从君，相期百年终此身。初合鸾凰席未煖，熟视眉目识未真。兵符捉人夜调遣，丁宁尅日到边面。红旗在手弓在腰，花骢一跃迅于箭。回头语我勿惨伤，归来印斗金带黄。我闻军功未易就，膏血紫塞十八九。嫁狗逐狗鸡逐鸡，耿耿不寐展转思。吠月啼晓喧孤帏，泪雨千行心肝摧。与其眼穿万里见无日，何如同赴沙场战死俱白骨。"}