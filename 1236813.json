{"id":"1236813","title":"至元丁丑夏五，宣城汪叔敬、吴人干寿道、丹丘柯敬仲、国人泰兼善同仆游天平，次往灵岩，有作奉和二首 天平魏公祠","dynasty":"元","author":"郑元祐","text":"西望层峦草木青，魏公祠下拜仪刑。经纶有策回天地，忧乐无时忘阙庭。异代蒸尝遵典礼，故山香火下神灵。浮云变灭知何在？闲听松风语塔铃。吴王宫阙草萋萋，飞阁重登意转迷。洗砚池边云欲暝，拜郊台上日平西。湖涵远浪千帆没，树响悲风一鹘栖。江海鸱夷招不返，荒烟野水鹧鸪啼。"}