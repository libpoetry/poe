{"id":"416998","title":"翠楼吟 显诏为余制漱宋室填词图，漫题一解","dynasty":"近现代","author":"詹安泰","text":"叶颤纤柯，烟笼草阁，天涯旧人归未。红桑惊换劫，况飘落、寒蟫身世。千花弹泪。对万咽风蝉，长条曾系。歌珠细，串秋心愿，夜灯私试。便儗，狂浪江湖，问短箫横笛，酒悲何地。月楼沈恨远，几荒乱、鸦呼眠起。吴宫燕市。剩冷谷栖香，冰线调水。瞢腾醉，梦中犹恋，压眉山翠。"}