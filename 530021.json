{"id":"530021","title":"我昔何所梦","dynasty":"明","author":"孙一元","text":"我昔何所梦，所梦在南箕。下骑苍麒麟，被发浴天池。日月相磨荡，雷电为争驰。鱼龙舂撞死，风雨失所师。苍水使者怒，九潦丈人知。长跪告丈人，臣实愚以?。愿当谪下土，广轮受谴羁。手持青藜杖，濩落无所之。朝投昆崙巅，暮宿渤澥涯。腥膻厌尘土，所过多魍魑。沆瀣不自饱，五内常抱饥。浑沌日斲丧，颜色非旧时。翩翩黄鹄鸟，相望不相随。空怀云锦字，无由报归期。"}