{"id":"1108803","title":"即事十绝","dynasty":"宋","author":"刘克庄","text":"战士不解甲，于今四十年。尖量太仓粟，烂铸水衡钱。□□传闻恶，邕宜守备孱。各宜更短制，未可靠巍冠。国蹙公卿耻，诸贤强自宽。向来沙市冢，太半徙公安。荆益俱危急，风涛共一舟。未知策应使，兵已至何州。移阃于重庆，支吾亦十霜。但闻绳魏尚，不见雪陈汤。初谓武陵远，移来不计春。近传湖户警，愁杀避秦人。老贼顺流下，周郎凭轼观。不干春水事，一蹙走曹瞒。玄琰俱年少，能摧百万师。如何桓幼子，轻议谢家儿。饮血吞奴羯，盛溲饷佛狸。勿论城大小，但问守城谁。穹庐迫淝水，黄屋幸澶州。谢傅方争弈，莱公亦掷骰。"}