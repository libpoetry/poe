{"id":"1225778","title":"送陆有章分题得巽山","dynasty":"元","author":"陈高","text":"巽山如层台，积翠俯城郭。古木秀松槠，玄鸟隐楼阁。雨散飞素云，风静语丹鹤。游人日跻攀，杖屦相绎络。陆郎吴中来，雅志好丘壑。哦诗松间题，携酒石上酌。我性亦爱山，方期结幽约。兹焉送子去，登陟惨不乐。远别已伤怀，真境况寥落。伫立睇大江，孤舟入冥邈。"}