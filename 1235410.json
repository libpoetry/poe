{"id":"1235410","title":"和彭赞府琦初新岁陪拜黄堂之什二首","dynasty":"元","author":"刘诜","text":"九州八极共年华，未觉天颜万里赊。雉扇排春阶立笋，猊烟泛晓烛生花。侯藩势重嘶千骑，仙乐声高进九霞。悬想故人袍带冷，颇输高卧属侬家。金竹峰前共岁华，新诗同赋酒同赊。君如老柳春先绿，我似寒梅腊未花。晴日市眉行却月，暖风客脸上流霞。小桃忽露墙东萼，春色宁遗陋巷家。"}