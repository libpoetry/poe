{"id":"686092","title":"答仲升二首","dynasty":"明","author":"卢龙云","text":"廿载升沉付彼苍，年华今已丈人行。秣陵风月俱佳胜，汉署衣冠但末光。老去自知惭桂籍，握来人道总兰香。谢家兄弟芳传早，莫向衰迟拟漫郎。家声两度法曹留，菲薄何堪嗣远猷。再世勋名追起草，百年天地附同舟。腐儒通籍思何补，拙宦无阶合晚收。待尔飞书来粤徼，帝城先起望英楼。"}