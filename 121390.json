{"id":"121390","title":"和欧阳永叔送龙学赴陕","dynasty":"宋代","author":"吴奎","text":"陕郡太守来告别，翰林主人为置酒。急唤寻常诗酒伴，要夸此会为难有。席间骋辩何快哉，恰似纵丸临坂走。诙谐往往笑绝倒，同异地时瞋掉手。共怜奇伟出尘冥，却欲昏愚浪枯朽。从来豪举必兼包，击节齐侯容九九。我实鄙钝不晓事，贤公采取宁非偶。择之文行众所珍，昔日乘槎犯牛斗。年将老矣又分符，莫遣安排用庄叟。"}