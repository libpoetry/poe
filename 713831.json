{"id":"713831","title":"四百三十二峰草堂歌有赠","dynasty":"明末清初","author":"屈大均","text":"君不见罗浮秀出朱明天，璇台万仞阊阖连。石桥如丝横绝顶，往来者谁皆飞仙。我年十五芙蓉妍，麻姑携手相缠绵。服食青霞犹未毕，忽见海日如金盘，悟道直出轩皇先。喜君清爽有仙骨，凌峰相寻白云间。白云兮翩翩，蝴蝶大如车轮然。衣裳五彩眉连卷，双栖池中千叶莲。我尝乘之访稚川，大笑世人鍊金丹。淮南八公来周旋，角髻青丝如童颜。教我含精御六气，白兔长跪献一丸。形见神藏龙蜿蜒，内圣外王体自然。仲尼不及姑射仙，黥人仁义徒多言。吾心皎皎秋月圆，一死一生如浮烟。鹑衣鷇食可忘年，何为烦忧著太玄，聊与君游游不还。"}