{"id":"418855","title":"沁园春","dynasty":"近现代","author":"顾随","text":"暮色苍茫，适自何来，悄然逾墙。看依依几缕，炊烟自卷，亭亭孤立，塔影初长。山远天低，庭空树老，小院黄昏别样黄。炉中炭，正微闻窸窣，时漏光芒。销除旧日情肠，也不待禅龛一炷香。有寒花数朵，向人婀娜，短檠三尺，伴我凄凉。近日何曾，市楼买醉，对酒当歌慨以慷。安心处，是风尘老大，不是清狂。"}