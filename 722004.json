{"id":"722004","title":"赠罗颢甫五十又一生日","dynasty":"明末清初","author":"屈大均","text":"我友交相敬，殷勤五十前。方过知命日，未尽慕亲年。大小经都授，春秋义更笺。石渠诸博士，家学首韦贤。五十初游学，荀卿汝勿忧。老师三祭酒，弟子一浮丘。小序持风雅，微言接倡酬。汉儒师友好，将子溯源流。寡过惭蘧瑗，行年五十馀。精微惟学易，老大欲抛书。健未家庭杖，贫应市井居。无成吾著述，祗恨费居诸。白头同有母，奉养愧罗威。谋食身难隐，居贫志易违。和柔春草似，皎洁白华非。爱日心无极，朝阳露莫晞。"}