{"id":"522095","title":"葵轩为陈锦衣彦良赋","dynasty":"明","author":"顾清","text":"长安四月花满城，葵花独自向阳倾。赫曦当午辉四溟，垂辉弄影照君庭。庭下千花团绣楹，纷如玉节间红旌。仪鸾退直花下行，日华相荡锦衣明。日也有时经洞冥，此花向日无阴晴。秋风花谢子还成，明年向日还层层。我来看君花正荣，徘徊轩砌有馀情，作歌为尔传嘉名。君不见金张七叶空富贵，惟有葵心一点可与金石垂千龄。"}