{"id":"1143748","title":"梅雨连日五首","dynasty":"宋末元初","author":"方回","text":"蓑笠千村外，乾坤五月中。若无梅子雨，焉得稻花风。深贮陂塘满，交流畎浍通。还知周廪积，敢叹阮途穷。草树加蒙密，波涛计渺冥。似宜穿野屩，直与眺江亭。薪湿厨烟重，泥浑井汲腥。虚堂坐昏黑，时见一流萤。雨应犹不止，终夕汗如湍。胡蝶魂才返，蒲牢韵已残。身今栖歙谷，家尚寄严滩。江涨忽如许，乘流未觉难。骤骇寒成暑，难求簟换毡。通身都是痒，彻晓竟无眠。鼠侮猫犹幼，蚊邀蚤共儇。顺流日千里，便合上江船。岂不苦于雨，江昏水迫城。市民扃暗户，军妇哭空营。萤外无灯影，蛬边有柝声。百忧馀一喜，晓望稻畦平。"}