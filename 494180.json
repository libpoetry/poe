{"id":"494180","title":"喜东山陈宗享复到山论学兼示诸生","dynasty":"明","author":"湛若水","text":"吾爱蘧伯玉，五十能知非。吾慕卫武公，耄期不忘规。芳名垂典训，百世诚吾师。嗟彼誇毗子，沾沾自满攲。隙光讵全照，掩鉴犹蔽亏。井蛙不知天，瓮里蒙醯鸡。日月普空宇，万物含光辉。高明与广大，临照无隐微。圣哲崇弘毅，小器非大知。全功在知性，尽心乃不遗。"}