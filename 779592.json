{"id":"779592","title":"金缕曲 秋暮登雨花台","dynasty":"清","author":"顾贞观","text":"此恨君知否。问何年、香消南国，美人黄土。结绮新妆看未竟，莫报诸军飞渡。待领略、倾城一顾。若使金瓯常怕缺，纵繁华、千载成虚负。琼树曲，倩谁谱。重来庚信哀难诉。是耶非、乌衣朱雀，旧时门户。如此江山刚换得，才子几篇词赋。吊不尽、人间今古。试上雨花台上望，但寒烟衰草秋无数。听嘹唳，雁行度。"}