{"id":"464280","title":"摸鱼儿 闻雁","dynasty":"当代","author":"魏元旷","text":"黯长空、冻云低坠，深宵寒雨无际。四边听彻残镫悄，惟有朔吹横起。惊嘹唳。更塞雁声声，天半呼群至。悲凉憔悴。叹万里关河，衔芦辛苦，身共旅愁寄。京华路，寂寞归来身世。金微书问恒滞。南楼过处声相续，祗觉咿哑厮慰。怅生事。竟谁信孤茕，羡杀嗈嗈意。愁闻似醉。应料得伤心，仙人汉苑，独自拭铅泪。"}