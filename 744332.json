{"id":"744332","title":"木棉花歌","dynasty":"清","author":"凌扬藻","text":"炎徼烧春火云起，长虹下饮赤岸水。伟哉十丈珊瑚华，蒸天烈地森杈丫。蛮烟蜑雨黦不得，巍然正色敷滂葩。晔兮红靺鞨，挂在峚阳枝。屋乌偶相映，彩伞纷离离。昆冈烧后红玉热，赪龙战罢金鳞飞。托身不越句漏土，要向赤日输精微。我来树下三叹息，亲睹东君好颜色。祝融之宅南离宫，永教壮此文明国。"}