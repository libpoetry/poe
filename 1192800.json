{"id":"1192800","title":"和曹侍御除夜有怀","dynasty":"唐","author":"薛能","text":"有病无媒客，多慵亦太疏。自怜成叔夜，谁与荐相如。嗜退思年老，谙空笑岁除。迹闲过寺宿，头煖近阶梳。春立穷冬后，阳生旧物初。叶多庭不扫，根在径新锄。田事终归彼，心情倦老于。斲材须见像，藏剑岂为鱼。效浅惭尹禄，恩多负辟书。酬知必拟共，勿使浪踌躇。"}