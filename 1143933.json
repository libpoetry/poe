{"id":"1143933","title":"次韵高子明投赠二首","dynasty":"宋末元初","author":"方回","text":"中原从昔信多艰，尚有文才与古班。诗律规随元好问，乐章隽永蔡萧閒。要知精会神全处，须到声销色泯间。此话无人胶凤觜，一蓑烟雨紫阳山。四时天地共成春，千古羲黄寸壤邻。空复飞车行万里，本无弱水隔三神。大人尺蠖同伸屈，俗物群狙易喜嗔。子欲从吾参此妙，倒翻银汉洗尘巾。"}