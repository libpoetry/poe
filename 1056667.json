{"id":"1056667","title":"烟雨","dynasty":"宋","author":"吕南公","text":"朝来烟雨重，天与平田接。轻风更萧萧，清快绕我睫。开扉觅高岭，没若隔世劫。不见苍翠颜，徘徊坐支颊。农夫一何乐，群辈聚稠叠。移秧塞塍圈，狼籍衣不摄。諠阗交野语，蹲踞就晨馌。台笠映扉蓬，端能胜经笈。人生慕温饱，万趣归一惬。何必少髭颏，区区羡长鬣。吾村有荒圃，吾屋葺未辍。早晚画度全，方将事农业。耕耘党既入，歌笑声可蹑。虽欲著新书，无妨理锹锸。"}