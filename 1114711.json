{"id":"1114711","title":"寒食出郊三首","dynasty":"宋","author":"李揆","text":"寒食深山路，桃花雨里开。可怜传檄出，不为踏青来。泥滑竹冈下，鸡鸣田舍隈。丘园二十里，松槚有馀哀。春事遽如许，劳人浑不知。柳垂山阙处，花发雨来时。薄宦祗憔悴，故园成别离。多情睇啼鸟，独与寸心违。往岁逢寒食，青鞋踏落花。题诗山寺壁，沽酒野人家。草长春无际，身閒意自遐。时时县亭畔，画遍水边沙。"}