{"id":"691587","title":"雨中独坐翏翏亭看桂花得张子崧书问兼怀孟阳","dynasty":"明","author":"李流芳","text":"虽无千树小山丛，爱著繁花水榭东。十日花时连日雨，眼看狼藉欲随风。门外泥深客到稀，花开不肯待晴曦。烟笼雾锁疑增态，况复香风不断吹。张家亭子玉山隈，毬子花开锦作堆。试问摧残缘底事，风吹雨打未为灾。故人万里不归家，我亦三年不见花。带雨独看应有意，欲题高兴寄天涯。"}