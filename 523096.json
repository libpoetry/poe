{"id":"523096","title":"龙沙行别袁生","dynasty":"明","author":"李梦阳","text":"君不见玉虚观前松，去年冻乾今复生。树灵力排雷雨会，干大每与蛟龙争。下有万古不定之龙沙，风滚无时休。英雄奋发各有时，运至贾贩皆公侯。腐草尚为萤，何况堂堂七尺躯、万物之灵。高牙大纛苟不我，石泉白云谁复争。举眼江汉鸿冥冥，与尔倒此沙头瓶。"}