{"id":"597216","title":"初入西樵","dynasty":"明","author":"梁柱臣","text":"夙昔慕远壑，招携展临眺。挂席得名山，苍翠落层峤。谽谺自吞呷，岩穴深窈窱。天清瀑布闻，风集玄猿叫。桂松递映郁，日月隐光曜。盼衍既绵邈，攀崇复孤峭。皛皛浮云驰，晶晶寒潭照。舍舟乍游目，早觉心魂妙。况当振策游，探奇入萝茑。缅怀麻源踪，慨想苏门啸。谁云世代殊，引领冀同调。"}