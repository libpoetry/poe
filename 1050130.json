{"id":"1050130","title":"同许栖默游华阳洞","dynasty":"宋","author":"郭祥正","text":"春归白昼永，庭虚民事退。寻幽何所之，佳宾幸同载。出门十馀里，仙者馀迹在。非实固难评，洞壑茅可爱。绿萝垂长帘，秘景得藏晦。造深揭苇火，陟险汗渐背。中宽稍可休，仰视覆圆盖。石乳忘岁年，物象千万态。龙泓绀澄碧，溢溜渐飞洒。阴森毛骨寒，志往力殊怠。磨崖记名姓，斯游定难再。人生足离合，世役异屯泰。清风起林杪，萧瑟动天籁。归欤亦何求，盈筐采兰艾。"}