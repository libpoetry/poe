{"id":"182772","title":"秘阁观唐法帖呈同舍诸公","dynasty":"宋代","author":"孔武仲","text":"雍熙真人金丹成，骑龙逍遥上太清。一时文物甚炳焕，至今高阁留峥嵘。道山不为人间设，千秋长镇白玉京。蓬莱诸仙当闲暇，相邀初作升天行。宫殿相望金碧动，觚棱半引霄汉明。锵金宝钥端门辟，四坐江芒炫奎壁。换鹅何处得遗踪，临水当年应尽墨。波澜入唐仍浩瀚，追蹑余尘犹十百。味入噉蔗真渐佳，力未半途多自画。万物莫如观所聚，我生强半初相识。相期更乘飞云来，琪花为盘霞为杯，嚥味沆瀣临丹台。兴尽翩然欲归去，从此心骨无尘埃。"}