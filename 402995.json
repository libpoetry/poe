{"id":"402995","title":"高阳台 秦淮夜泛，和龙榆生韵","dynasty":"近现代末当代初","author":"赵尊岳","text":"麝水溅镫，蕊香浮鸭，迷离粉面脂谐。夜未央时，晴云照彻清淮。影娥欲斗眉痕瘦，共遥山检点情怀。漫相猜。露凉轻去，艇浅初来。回眸桁阁珠帘放，伫樱桃绽子，豆蔻凝胎。狂煞司勋，愁他玉骨清骸。平生最爱秋宵好，问芙蓉知为谁开。莫轻排。年时梦软，压枕横钗。"}