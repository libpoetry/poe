{"id":"1114702","title":"用陈观韵寄广心敦诗兼示陈","dynasty":"宋","author":"李彭","text":"卧疴春带赊，抱独眉宇皱。歘怀北阮贫，既亲亦有旧。归欤渺前期，骑气劳侍后。暄风揽客衣，胜处当宿留。遣我次公嘲，知君杜陵瘦。陈侯探禹穴，辞源何浩浩。佳处似阴铿，丘里得名早。吾家习主簿，笔头妙挥扫。花繁汉署香，春事随花鸟。快裁两牛腰，何代无贺老。"}