{"id":"730651","title":"送陈彤卣归闽","dynasty":"清","author":"严复","text":"四十不官拥皋比，男儿怀抱谁人知。药草聊同伯休卖，款段欲陪少游骑。君来渤海从去春，黄尘埃壒愁杀人。末流岂肯重儒术，可怜论语供烧薪。嵚奇历落不称意，高阳酒徒兀然醉。长驱八尺两颐丰，高谈慷慨忧时泪。平生贱子徒坚顽，穷途谁复垂温颜。当年误习旁行书，举世相视如髦蛮。问君秋水剪双眸，何独异我稠人稠。无双岂独楚王信，千秋无复文信侯。君今长揖告我行，南风欲挂孤帆轻。闽之东门温泉温且清，荔阴如见挥巨觥。"}