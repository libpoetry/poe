{"id":"813447","title":"九日同人邀游龙门寺用少陵蓝田崔氏庄韵","dynasty":"清","author":"李振钧","text":"不为登临放眼宽，偶逢时序强为欢。八年几度依游屐，九日重来感素冠。已是悲秋吟晚节，况因久病怯轻寒。郁葱果叶佳城卜，更踏云岑著意看。身闲地僻惬心宽，恍与山灵客主欢。五代历今真佛土，十年笑我尚儒冠。石槽泻溜清泉滑，竹院阴分翠障寒。挥洒霜豪题雪壁，纱笼留待再来看。路转峰回一径宽，名山佳节两相欢。擘窠直可同留带，拜石何妨自整冠。寂寂深林人语响，潇潇隔夕雨声寒。振衣千仞重回首，秋色村烟画里看。秋衣才著带围宽，强起聊陪一日欢。少长尽招佳子弟，后先竞集古衣冠。花如多病怜容瘦，蟹味堪馋怕性寒。潦倒敢誇能作赋，错教人当谪仙看。而今莫放酒肠宽，且让诸君得尽欢。不战犹能豪满座，难降谁更怒冲冠。清游片晌心逾淡，狂语当年胆尚寒。却笑老僧频劝醉，自倾馀沥举杯看。湖山一望水云宽，暂割新愁接旧欢。狂客不衫还不履，奇峰如笏更如冠。乍闻鹫岭传清梵，直上龙门接广寒。归去来兮明月路，满头菊影笑相看。风月无边宇宙宽，斯人底事异悲欢。雁横塞北空传简，菊满篱东好挂冠。黯淡秋心诗亦瘦，萧疏爽气酒馀寒。古来词赋登临客，短发何须揽镜看。也有园林一亩宽，偏逢山寺共追欢。霜钟细认前朝字，露顶閒携上古冠。浪迹江湖悲杜老，孤吟风雨似郊寒。弟兄三两他乡滞，雁影排空几阵看。"}