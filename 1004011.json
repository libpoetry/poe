{"id":"1004011","title":"仙谷词送别西宪杨少卿奉祠东归","dynasty":"宋","author":"程公许","text":"揽飞云兮遐思，轶迅飙兮流目。涪之水兮渺瀰，秘殊境兮仙谷。彼仙谷兮何有，辟埃氛兮泬寥。森幽篁兮拥翠，蓊嘉柏兮相樛。路窈窕兮山盘纡，田可稼兮溪可渔。谷中人兮归何时，雾冥冥兮雨霏霏。人心洪涛兮冲君航，世途羊肠兮隤君马。盍舍策兮停桡，聊相羊兮田野。兰室兮蕙裯，鹤舞兮猿嗥。君归来兮何乐，澹无取兮焉求。敷床兮千万轴，问何如兮岳之麓。慨视世兮抢攘，忍洁身兮幽独。谷中人兮无淹留，霭肤寸兮泽九州。芳菲菲兮未沫，期岁晚兮逍遥。"}