{"id":"1128063","title":"晚晴登楼和叔存侄","dynasty":"宋","author":"程公许","text":"日澹霜明雨意悭，枫林稻陇褧衣斑。小楼触目秋容好，得似萧晨起看山。放浪烟霞我亦曾，误凭宵梦绕觚棱。眼明一片蚕崖雪，便拟支筇最上层。一秋吟思奈天悭，醉面无因点缬斑。衮衮簿书成底事，朝来爽气在西山。锥刀较计我何曾，商略人生且摸棱。九万里风鹏背阔，倚栏不隔碧霄层。"}