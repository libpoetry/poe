{"id":"1124095","title":"己亥十月送成父弟絜两户幼累归玉山五首","dynasty":"宋","author":"赵蕃","text":"已办知津送去舟，重临快阁亦悠悠。黄知橘柚江行好，此去况经龙雾洲。去岁归营丘嫂葬，今年那复以家行。挽须无用祇嗔喝，念我只儿同短檠。造物知君时欲进，江山佳处遣频回。霜风日夜摧摇落，面目端须见本来。误身何必叹儒冠，粗粝须甘苜蓿盘。瓜地可耕归独负，未应真坐缚微官。十月江行多北风，打头不用怨天公。清音堂下换船处，想见挂帆滩已空。"}