{"id":"1144687","title":"九日在迩索居无聊取满城风雨近重阳为韵赋七诗以自遣","dynasty":"宋末元初","author":"戴表元","text":"穷人忧夜长，壮士惜日短。重九俗所欣，我意乃迩懒。岂无解忧酒，累酌不能满。东园富诗材，红实垂纂纂。忧患与寒暑，攻人如五兵。中年学养道，严于守坚城。秋风不相贷，白发日夜生。白尽会须止，阅熟已不惊。秋气一以深，四野嘶严风。晨兴视庭树，今昨忽不同。超腾谅无术，俛仰此世中。作诗欲何为，赠子以固穷。粲粲黄菊花，照我原上土。拒霜亦多态，终日相媚妩。春花岂不美，嗟此风露苦。正命何所尤，生迟后甘雨。山鸡鲜羽毛，野鹘健爪吻。秋高草木空，屏处亦可隐。一为嗜欲牵，遂与笼槛近。作书报孔鹄，出入宜少谨。生世悔识字，祝身如野农。勤劳养尊老，膳味日可重。农篘熟新黍，耕休有过从。行吟答松籁，此乐踰歌钟。雁雁西北来，亦复东南翔。动物各有时，吾当谨行藏。厚墐违严风，密袂禦凛霜。陶然茅檐下，一笑生春阳。"}