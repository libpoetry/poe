{"id":"1108691","title":"送游潮州二首","dynasty":"宋","author":"刘克庄","text":"霜简刚言璧有瑕，清朝耳目不应差。醉翁绝少环滁饮，范老何心庆朔花。省库钱皆留享士，高斋琴却带还家。邵平旧圃元无恙，未必封侯胜种瓜。虽森画戟惟清啸，因讨红巾有雪髯。孟子曾称伯夷隘，汉人亦议弱翁严。交游皆叹遗公误，仇怨犹言太守廉。可惜遒人官久废，此诗湮郁在闾阎。"}