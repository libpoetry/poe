{"id":"132870","title":"答陈江州和少游梅花韵见寄","dynasty":"宋代","author":"项安世","text":"叶似枯疏元不槁，枝似横斜元不倒。几年花卉受渠欺，无限时人被渠恼。冰霜冷淡妒人香，桃李衰迟嗔我早。露中梳洗怕添妆，雪里埋藏畏称好。陇头村外忽想见，万紫千红遭一扫。却因计早遂成迟，桃杏开时吾已老。楼头片片逐鸣笳，帘额纷纷堕芳草。赖凭金弹貯微酸，长为天公转芒昊。"}