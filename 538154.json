{"id":"538154","title":"贼深矣俞生颇有桑梓之恋胡能北哉恐一旦之不戒赋此寄怀凡十二韵","dynasty":"明","author":"王世贞","text":"之子乏时韵，颓然初一丘。为玄转寂寞，守黑故夷犹。五岳无禽向，三径有羊求。以兹衡门色，坐摄太华秋。衣食疑神隐，诗书与卧游。何悟欃枪下，顿使客星愁。鳌簪摧碣石，凿齿啖神州。血改勾吴道，烽炎沧海流。匏瓜系不食，萍梗飘自由。恐晚丹青意，谁堪玉石谋。天目亮怀阻，地肺未云脩。宁因贵六尺，讵忍弃千秋。"}