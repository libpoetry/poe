{"id":"723990","title":"在郡卧病呈沈尚书诗","dynasty":"南北朝","author":"谢朓","text":"淮扬股肱守，高卧犹在兹。况复南山曲，何异幽栖时。连阴盛农节，籉笠聚东菑。高阁常昼掩，荒阶少诤辞。珍簟清夏室，轻扇动凉飔。嘉鲂聊可荐，绿蚁方独持。夏李沈朱实，秋藕折轻丝。良辰竟何许，夙昔梦佳期。坐啸徒可积，为邦岁已期。弦歌终莫取，抚机令自嗤。"}