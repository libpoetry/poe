{"id":"691209","title":"癸亥生日","dynasty":"明","author":"李孙宸","text":"四十头颅又八年，衰容镜里已先传。生涯老去从安顿，世事看来有变迁。诗读蓼莪今已废，志怜弧矢为谁悬。儿曹莫问称觞事，每到兹辰便怆然。幽居犹挂市朝名，钟鼎山林雨未成。懒极并兼杯酒废，病多差觉道心生。纵饶百岁宁长日，肯以馀年逐世情。沈水一炉茶一碗，北窗睡足午风轻。清时宁敢薄冠裳，懒性偏宜云水乡。老去不为生日乐，閒来方觉夏阴长。形同野鹤随年瘦，机似江鸥与世忘。一片雄心收拾尽，蒲团经卷日相将。"}