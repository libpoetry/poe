{"id":"698328","title":"题四景画","dynasty":"明","author":"倪谦","text":"春花正堪赏，春酒复可沽。驾言策双蹇，挈榼携奚奴。溪桥纵閒适，风旆遥招呼。暖香袭襟袂，粲然桃李株。梵宇隔云林，亦可寻浮屠。归来锦囊重，想多明月珠。竹轩启蓬扉，中有校书叟。扶筇抱古桐，来觅赏音友。莲塘花乱开，香气入户牖。扁舟荡兰桡，载送百壶酒。山僧出古寺，杖钖竞奔走。何如俯清流，笑饮拍铜斗。幽亭阒弘敞，占胜居崇冈。杖藜三五叟，相携此徜徉。俯视木叶绯，醉晕朝来霜。行旅涉远道，閒僧归上方。溪渔有至乐，一叶云水乡。抚景淡忘返，遥岑留夕阳。六雪花正落，积玉高峻嶒。山城绝过客，古寺无游僧。孰云石径迷，有木尚可蒸。孰云水脉缩，有鱼尚可罾。擎盖沽酒归，拟欲浇淩兢。宁知下帷士，顿忘寒气增。"}