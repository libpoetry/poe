{"id":"417513","title":"莺啼序　用觉翁韵","dynasty":"近现代","author":"寇梦碧","text":"夕窗坐残篆缕，荡吟情似水。唤娥月、来照黄昏，穗灯凉堕孤蕊。漫料理、筝期钗约，惊飙远逐城乌坠。正帘栊寒峭，春悭暗逗幽思。旧约迷鸥，乱绪络茧，托湘弦帝子。几延伫、云外归鸿，奈他空带愁至。尽纷纭、鱼龙万态，只消得、沧桑弹指。怪湖山、装梦瞒忧，问天何意。哀时赋笔，玩日琴丝，伴独歌寤寐。还记省、堕馀欢迹，掩睇初见，扇凤遮羞，袖鸾藏泪。香偎箫局，春钩茜帐，脸霞肌雪温存惯，甚而今、赚得人憔悴。多情剩有，衰兰送客津亭，断肠杜鹃风里。三生怨骨，十载愁根，镇悼红吊翠。都付与、悲风惊鹤，古堞传烽，劫墨昆池，怨笳吹起。霜华点鬓，流尘欺梦，年光回首如转烛，费妍词、空向枯桐倚。江关萧瑟兰成，把笔凄迷，泪铅涴纸。"}