{"id":"279247","title":"兰陵王·康南海寿词","dynasty":"现代","author":"周岸登","text":"补天石。虚鍊娲皇恨碧。春秋志、三统异邮，改制翻经继麟笔。华胥梦圣国。乌托人閒未识。君门远、流涕罪言，神鬼苍生乍前席。仓皇对宣室。痛舜死尧囚，嵇轸岐壁。乘桴浮海嗟何适。穷五陆垂肺，大圜周髀。三循黄道探地脊。负天倦鹏翼。逋客。理归舶。叹鹤化重来，朝市非昔。明夷左股荄滋绎。是月竁康老，寿昌南极。神皋春早，效季委，弄夜笛。"}