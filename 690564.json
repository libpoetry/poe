{"id":"690564","title":"壬申夏五偕诸君子携酒徵歌于二馀堂时主人以便面诗分贻即席次来韵赋谢","dynasty":"明","author":"张萱","text":"诗情酒态宛奔澜，买笑迷香锦绣团。美目正怜眉黛敛，痴情却笑带围宽。灯前艳曲周郎顾，雾里新花杜老看。欲泻银河添玉漏，厌厌夜饮罄清欢。如渑美酒助情澜，肉阵沽娇咏白团。树绕流莺歌扇动，帘开惊燕舞衣宽。绝缨有客休频问，解佩贻谁共笑看。庆朔堂中开洛社，春风干当日交欢。"}