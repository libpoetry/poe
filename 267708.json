{"id":"267708","title":"齐天乐·叔问新营樵风别墅，将买春西崦，归补梅竹篱落閒，愁雨兼旬","dynasty":"现代","author":"朱祖谋","text":"酽寒城郭花如睡，连宵但闻凄雨。旧箔飘镫，新泥殢屐，缥缈空山春绪。寻鸥路阻。问荒雪西湾，断盟谁主。歰指霜弦，夜窗愁按去年谱。垂虹斜畔倦鹤，绕枝千百啭，空怨期误。蔽竹书棂，交枝镜幕，抛却疏香一坞。吴波似语。怕重踏苍岩，麝尘迷步。后约幽邻，梦云分水墅。"}