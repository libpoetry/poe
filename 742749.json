{"id":"742749","title":"贺兰山积雪歌","dynasty":"清","author":"杨芳灿","text":"君不见贺兰山色青嵯峨，倚天叠幛开烟螺，长风荡云生翠波。照眼光寒忽相逼，千峰一白排空山，飙车夜碾阴崖裂。阴崖太古雪未销，新雪又复埋岩腰，茫茫旱海堆银涛。银涛百丈拔地起，玉龙蜿蜒露脊尾，喷雾拿云状谲诡。夕阳倒影琼瑶台，凭虚仿佛群仙来，素鸾白凤纷毰毸。决眦狂呼讶奇绝，肝胆槎丫冷如铁，不识人间有炎热。受降城畔寒沙平，回乐峰头孤月明，高低激射摇光晶。安得手携九节杖，直上层巅披鹤氅，一曲高歌众山响。"}