{"id":"521271","title":"寿少师谦斋先生七十","dynasty":"明","author":"顾清","text":"太微无云星汉明，商飙按节回玉衡。土阶六叶飞尧蓂，岁在戊申申甫生。甲戌仲舒杨大庭，引翼房杜登蓬瀛。金钟玉律谐颂声，圣人龙潜资六经。缃麻日侍龙楼清，有时石室翻金縢。甲子周岁龙飞腾，白麻首出金瓯名。司马入府毡裘惊，十年海宇歌太平。如皋如夔连茹征，鸾鹄济济充皇扃。并包细大靡矜争，香山日夕思旧盟。帝恩非常归未能，黄扉日晏下紫清。寿觞百斛分金茎，谁欤寿者公与卿。次者乃是銮坡英，天佑我皇惟纯精。钟灵毓秀归老成，往昔宵寐通精灵。先知已属范高平，麟袍五色腰玉横。巍然百辟瞻仪刑，氓饥欲粟寒欲缯。公无言归劳圣情，年年此辰称兕觥。"}