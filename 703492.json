{"id":"703492","title":"乙酉除夕二首","dynasty":"明","author":"释函可","text":"穷年于役笑狂夫，掩却閒窗一事无。对佛不殊栖影鸽，怀人欲折渡江芦。浮山梦里梅难寄，鼙鼓声中日易徂。今夕剧怜灯火冷，夜深空照几僧孤。小雨空濛罩远天，愁心只在水云边。半生事业鬓间雪，万里音书岭上烟。爆竹不烦惊旅梦，残花留得伴枯禅。鱼声梵呗浑成泪，破衲蒙头又一年。"}