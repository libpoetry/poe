{"id":"1215231","title":"送笪县尹之官苍梧","dynasty":"元","author":"丁复","text":"苍梧之山古九疑，苍梧之郡汉置之。剑藏尉佗火山是，鱼如武昌丙穴宜。武昌江边赵佗石，石出江波三四尺。隔江即有禹王祠，老柏旧栽皮尽赤。人言王气□此分，正北一枝团碧云。向来南枝亦苍翠，物随世□竟憔悴。树木犹知历数然，万方一轨趋争先。中原出载驼马杂，重译来贡犀象连。奇珍怪见动人意，往往官人外存义。或者因之并亦无，髓凿筋剜剔膏胔。□官上吏皆可诃，苍梧县尹当如何。前人生猺寇海北，杀人不异鸡与鹅。苍梧有民民上古，十洞连邻姓槃瓠。令尹先惠十洞人，教重弦歌令威武。儿知读书父识官，县尹有歌民乐安。笙歌教乐虞皇庙，犹似音声京洛好。阿侯莫作北鄙音，霜气不来云色□。"}