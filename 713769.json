{"id":"713769","title":"题桃画","dynasty":"明末清初","author":"屈大均","text":"父年九十二，松翠多霜姿。女年七十一，萱荣含丹晖。父乃为女寿，濡笔何淋漓。画出绥山桃，红灼如花时。葳蕤带绿叶，硕大垂青枝。五桃象五孙，大小光离离。王母此奇果，玉盘盛参差。昔与汉武帝，食之享期颐。父今亦方朔，持以与女儿。女为人尊母，福履无穷期。康健富筋力，玉杖尚未持。行李已大耋，厥翁方秀眉。作使萼绿女，奉觞亦不迟。闺庭日为乐，和气何雍熙。嘉庆留此图，令人生孝慈。"}