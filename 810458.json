{"id":"810458","title":"送冯文子南旋","dynasty":"清","author":"博尔都","text":"文子南归日，耸身骑白龙。凌风一长啸，飞过九华峰。齐鲁关河涌，淮阳云树重。他时如记忆，吟咏寄囊封。诘旦唱骊歌，清秋奈别何。寒花孤驿少，哀雁大荒多。扬子乘风渡，康郎冒雨过。草堂虽好在，遮莫滞烟萝。蕙带束奚囊，飘然向草堂。近窗惟药灶，比舍即渔庄。细雨沾苔滑，高云覆院凉。几年栖隐地，松菊未全荒。"}