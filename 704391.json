{"id":"704391","title":"寄寿大司徒石渚马公时有存问之典","dynasty":"明","author":"黎民表","text":"朱衣独坐几人扳，曾是中朝曳履班。天上玑衡依北斗，人间霖雨望东山。平生匡济心犹在，归去田园鬓未班。麟阁姓名谁似者，留侯能托赤松还。翠釜黄封下日边，两朝恩数故应全。庭中赐马桓荣老，席上挥金疏傅贤。飞挽尚怜司计日，参苓曾给住山年。荀陈宾从何由托，长望关门紫气前。"}