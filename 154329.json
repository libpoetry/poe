{"id":"154329","title":"读杨山人诗","dynasty":"宋代","author":"文同","text":"秋高群山空，众籁吐天窍。霜飚击林野，岩壑起哀嘂。萧萧寒月下，合若万鬼啸。疑是太古魂，{左口右幽}{左口右幽}此中吊。山人住中巘，侧耳得清峭。谱之入文字，满卷冷雪照。其声太凄楚，劲涩皆古调。俗尚正淫靡，惑者自夸耀。山人持之归，无乃取众谯。会有知此音，相逢当一笑。"}