{"id":"1057373","title":"丫头岩","dynasty":"宋","author":"刘弇","text":"弋阳之东当古道，有石突兀号丫头。苔侵藓剥风雨蚀，骨干耸削如镵锼。不知何冤上诉帝，叫阍之势难稽留。草木焦秃仅比发，独瞰平皋疑秀发。浅深丹颊耀晴霞，彷佛琼梳掠初月。行人踌躇眸子眩，痴女垂羊亦何别。惜哉伪态苦冒真，土俗传誇疑有神。阴崖黝黑崩胁腹，石眼六七流嵌根。君不见望夫崭崭亦顽石，似不徒然肖真魄。颟顸庙食尔何补，登进鸡豚始乘隙。安得掷置八荒外，化作膏腴丰稼穑。"}