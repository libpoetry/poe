{"id":"920173","title":"次韵答荆门张都官维见和惠泉诗","dynasty":"宋","author":"苏轼","text":"楚人少井饮，地气常不泄。蓄之为惠泉，坌若有所折。泉源本无情，岂问浊与澈。贪、愚彼二水，终古耻莫雪。只应所处然，遂使语异别。泉傍地平衍，泉上山嵽嵲。君子慎所居，此义安可缺。古人贵言赠，敢用况高节。不为冬霜乾，肯畏夏日烈。泠泠但不已，海远要当彻。"}