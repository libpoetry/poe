{"id":"269822","title":"木兰花慢·度沧桑劫后","dynasty":"现代","author":"吴湖帆","text":"度沧桑劫后，有谁可，慰余生。况斗草工夫，分茶才调，倒印风情。分明。旧尘似梦，便拚愁、茁爱誓心盟。一笑琼楼倚月，相将花院吹笙。几番商略雨中声。畸路忍重经。看紫燕巢忙，红莲池暖，绿水桥平。盈盈。木兰棹处，展风流文采餍倾城。莫道温台玉镜，何如仙侣云英。"}