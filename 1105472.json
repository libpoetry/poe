{"id":"1105472","title":"月坡亭李耆明见菊","dynasty":"宋","author":"毛幵","text":"初阳散微和，晞露耿馀明。引花吸其精，助我养修龄。人生凭化迁，日夜枯与荣。聊为寂寞游，放此真率情。我怀渊明真，千载犹神交。重吟九日诗，风节殊未凋。良辰不再举，秋气日以高。凄飙送落景，馀霞敛尘霄。万象为我役，天机亦良劳。摩挲膝间桐，感此爨下焦。时时出奇音，散我心郁陶。"}