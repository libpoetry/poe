{"id":"1215166","title":"董贞妇","dynasty":"元","author":"丁复","text":"灵凤怀远音，梧枝伤早枯。孤凤栖故林，哀鸣哺其雏。妾身固有死，岂不有舅姑。朝采陌上桑，暮辟闺中纑。蚕缫杂丝纩，纺织充裙襦。家尊足纤温，妾衣自粗疏。怡问审寒燠，敬进备鲜腴。生事一以尽，葬祭无违踰。桓桓树董宗，黾黾鞠子劬。谆谆贤者从，臻臻圣人徒。不幸妾有身，不幸妾有夫。有夫不终老，有身徒区区。所幸妾有子，不愿表门闾。膏沐不为施，素发今被□。妾身亦有死，妾今知免夫。"}