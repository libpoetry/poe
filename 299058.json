{"id":"299058","title":"壶中天·祝汪紫珊姑丈五十寿","dynasty":"清代","author":"袁绶","text":"堂开绿野，羡群真、低首藕花香里。清福消来，兼艳福、信是岁星游戏。挥手豪情，轩眉俊骨，江左伊谁比。悄拈红豆，有人屏后偷记。犹忆膝下憨嬉，倚娇索果，一一垂髫事。未遂搴裳擎玉斝，惆怅隔江烟水。荫庇萱帏，祥徵兰梦，私颂新声倚。苍生多少，望公霖雨重起。"}