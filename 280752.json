{"id":"280752","title":"大圣乐·农境","dynasty":"清代","author":"李符","text":"种芰宽乡，覆茨老屋，远岑围翠。浑不知何代，香桃千树吹霞，春涨溪湾波腻。时有绿蓑鸣榔过，绕村北村南三四里。寒沙尾渡，小彴断人，昼閒如此。田车趁晴辇水。应一片锄声桑柘里。把竹扉开了，斜阳都在，茭塍瓜地。雪鹭满汀风澜浅，早添筑、苔矶芟暗苇。浓云起，护潭庄、不通尘世。"}