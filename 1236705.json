{"id":"1236705","title":"谢马乳复用韵二首","dynasty":"元","author":"耶律楚材","text":"生涯箪食与囊浆，空忆朝回衣惹香。笔去馀才犹可赋，酒来多病不能觞。松窗雨细琴书润，槐馆风微枕簟凉。正与文君谋此渴，长沙美湩送予尝。肉食从容饮酪浆，差酸滑腻更甘香。革囊旋造逡巡酒，桦器频倾潋滟觞。顿解老饥能饱满，偏消烦渴变清凉。长沙严令君知否，只许诗人合得尝。"}