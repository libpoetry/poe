{"id":"1236207","title":"若人二首","dynasty":"元","author":"杨弘道","text":"襟怀颜面不相谋，作伪心劳示德休。堂上已栖巢幕燕，阶前犹系蹊田牛。常居经史为奇货，欲陷衣冠入浊流。暗室伏机微笑出，定知人有破家忧。势利场中论结交，喣愉便辟伪如毛。乃知贫是试金石，更觉刚欺切玉刀。害物阴谋深可畏，附炎谄笑一何劳。布衣脱粟资高卧，洗眼残年看尔曹。"}