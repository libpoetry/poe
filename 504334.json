{"id":"504334","title":"二乔观兵书歌","dynasty":"明","author":"李昱","text":"古来尤物多娇美，家国倾危始于此。绿珠楼前红粉空，马嵬坡下花钿委。何似乔公之二娃，发云不剃浓如鸦。倾城颜色何足羡，过人才慧真堪誇。深院无人春日好，不绣鸳鸯被情恼。临风并倚双头莲，手把兵书细论讨。大乔已作孙郎妃，小乔又作周郎妻。设机制胜妙无敌，谁谓颇牧生深闺。曹瞒提兵来赤壁，千里旌旗蔽云黑。水军百万将奈何，吴下衣冠俱失色。小娃衽席能运筹，飘飘杀气横清秋。纶巾羽扇风采发，伟哉公瑾来舒州。北军怕见南风起，烈火齐烧舳舻尾。孟德零丁匹马逃，樯橹灰飞付流水。滔滔巨浪高如天，敌人不敢来戈船。乾坤从此限南北，盘涡鸥鹭成安眠。妇人自古无专制，画师故写图中意。赵括徒能读父书，堂堂八尺能无愧。"}