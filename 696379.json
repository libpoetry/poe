{"id":"696379","title":"三国志吴书五首 孙策","dynasty":"明","author":"郑学醇","text":"孙郎年少有雄名，江左开基霸业成。引镜自怜功未竟，中原谁更与争衡。濡须坞外盛军容，春水方生得战船。部伍回还闻凤吹，北人谁不羡吴侬。王浚楼船早受降，漫劳铁锁画长江。四州六郡浑全盛，青盖摇摇入魏邦。曹公横槊下荆州，囊括东南意未休。八十万军同一炬，月明乌鹊为谁愁。翩翩游子涉江湘，似为兵家说短长。莫怪樽前留一顾，知音原自有周郎。"}