{"id":"951018","title":"孝宗皇帝杜甫万丈潭诗御书赞","dynasty":"宋","author":"岳珂","text":"于戏中兴，驻跸东南。江沱之安，匪帝所堪。飙起霆驱，沛泽以甘。慰于望霓，意则可探。念昔臣甫，赋万丈潭。谓彼应龙，潜雺隐岚。岂嵌窦是即，岂泉石是耽。救民一心，大造实参。方阳初骄，民忧未惔。彼界此疆，饮瓢粟甔。遵养必时，毕毓毕涵。亦既太甚，炎威孔燂。播奏之艰，□□孰餤。必其来苏，以溉以覃。帝惟明习，讵不我谙。升自天衢，时乘其骖。视此沸炉，而忍弗戡。维宁亲是先，匪乐之酣。维复雠是怀，匪垢之含。郁郁久居，若古有谈。毋功之幸成，而德之或惭。臣谓此心，与天地三。龙变难谌，龙髯已毵。心画之昭，贲于宝函。"}