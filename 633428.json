{"id":"633428","title":"寿程万閒","dynasty":"明","author":"释今无","text":"我闻七宝功德山，金盘流出耀人寰。光明威德咸炽盛，双融真俗如冰环。此光岂特世间珍，诸佛护念非等閒。琉璃玻瓈红玛瑙，帝青摩尼及众宝。杂此宝燄光明云，现此金刚坚密身。大地山川多藻丽，此光照处皆成文。菩提座隐烟雾中，廓清能使人皆见。法螺吹动海波寒，扶桑映彻须弥面。万閒道兄法之幢，百福庄严众所羡。灵峰亲受付嘱来，此身却向宰官现。才生气便可凌霜，梅花万片相翱翔。大离垢缯为冠弁，妙得真智何昂藏。戴笠吾输出入机，恰如百灵遇老庞。愿汝住劫自绵长，我作此偈为赞扬，万象森罗齐合掌。"}