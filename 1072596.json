{"id":"1072596","title":"和胡观光惠诗兼致守倅招延之意","dynasty":"宋","author":"王庭圭","text":"伊昔桥门盛，环观壁水春。一鸣先折桂，百拙误谋身。憔悴湘江曲，淹留京洛尘。思归缘竹鹤，静念愧朝绅。顾我蓬蒿贱，逢君海岱珍。赠言多溢美，秀气发清淳。本出东皋裔，元非水北人。山灵回俗驾，幕府盛谈宾。骏骨千金重，沙鸥万里驯。人生各有趣，忍负接䍦巾。"}