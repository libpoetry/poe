{"id":"692184","title":"送钱子予新除博士致政还越中二首","dynasty":"明","author":"来复","text":"除书新拜荷明君，祖别春筵采泮芹。餐玉未从仙老试，赐金应与故人分。淖船夜渡娥江月，山殿晴探禹穴云。龙节虎符勋烈旧，过家先读表忠文。修髯如雪面如丹，芰制新成野服宽。潮近季真期卜宅，寺依灵彻话休官。霜红柿叶尊前写，月白荷花镜里看。有约沃洲骑鹤去，卧云不畏碧山寒。"}