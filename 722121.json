{"id":"722121","title":"赠何东滨处士","dynasty":"明末清初","author":"屈大均","text":"素冠东出墓门迟，攀柏曾枯南北枝。烈父丹心包马革，慈姑白首事熊饴。书成但置杯圈侧，养罢长悬乌鸟私。宿草一丘霜露遍，非寒亦觉思凄其。遗腹孤儿属羽林，汉家终报烈臣心。天哀孟母霜帏苦，地幸苏卿雪窖深。非族自知难北面，未归谁不作南音。蓼莪悲尽还禾黍，血泪终身洒满襟。死事终军正妙年，鬼雄邗上战空天。招魂应葬梅花岭，为厉难归白下田。六尺遗孤哀汝在，干秋继志让谁贤。三年墓左空啼血，未许乘春化杜鹃。嵇康有母甚慈威，教子山阿日采薇。颐性自令高士在，洁身谁谓丈人非。鹿逢甘草频呜友，蝉有高梧欲罢飞。忠养未能吾自愧，艰难水菽与君违。依人即是远游时，两鬓飘萧喜未丝。牧犊有儿应不娶，牵牛无女莫相思。坐边书带多芳草，行处商颜足紫芝。不仕与君同苦节，笑他嵇绍血淋漓。天寒共宿枕衾同，骨肉交深异姓中。白首争知添死友，缁衣不必托生公。吴戈遽弃怜而父，殷社长墟恨彼童。话处斜阳频惨淡，忍将双泪向西风。"}