{"id":"814420","title":"送陈榕士归嵌城，即次「留别」元韵二首","dynasty":"清","author":"林占梅","text":"廿载芳名贯耳知，于今霜鬓已离离。嗟予废学惭中令，羡子高才媲左思。腹有诗囊凭啸咏，眼看墨盾佐驱驰。从戎莫道书生气，下马当先露布移。几回欲别复攀留，才渡重洋又买舟。对菊定增他日泪，脱刀暂解别时愁。秦川地胜忻随侍，华岳峰多快壮游。幕府从兹凭借箸，渊源曲逆本封侯。"}