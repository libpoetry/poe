{"id":"815795","title":"哭张司马四首","dynasty":"清","author":"钱澄之","text":"负郭秋灯聚草堂，江头送别色凄凉。申胥复楚功难就，张悌捐躯志竟偿！报国正宜留热血，完名何苦殉危疆？天涯屈指奇男子，忆尔雄姿泪几行！下笔真惊倚马奇，逢君酒后兴何悲！雄文不草收京檄，绝命空传骂贼诗！七日忍饥还唱和，九原有伴足追随。樽前怪尔须髯戟，长似睢阳嚼齿时。榕江大帅已全奔，坚卧要谁驻壁门。好养健儿曾吮血，更无弱息与招魂！老妻浅土何人葬？遗稿烽中几册存！敢信江陵遂不祀，荆州或有相公孙！并马江头向碧岑，星岩龙隐日追寻。看君摇笔须眉动，把我新诗泣涕吟。难后尚随门下吏，箧中长宝故人簪。同人属和张、瞿韵，几度拈来痛不任！"}