{"id":"235186","title":"苏武慢·枕海山横","dynasty":"宋代","author":"朱敦儒","text":"枕海山横，陵江潮去，雉堞秋风残照。闲寻桂子，试听菱歌，湖上晚来凉好。几处兰舟，采莲游女，归去隔花相恼。奈长安不见，刘郎已老，暗伤怀抱。谁信得、旧日风流，如今憔悴，换却五陵年少。逢花倒趓，遇酒坚辞，常是懒歌慵笑。除奉天威，扫平狂虏，整顿乾坤都了。共赤松携手，重骑明月，再游蓬岛。"}