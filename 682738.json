{"id":"682738","title":"病起偶述四首","dynasty":"明","author":"区怀瑞","text":"微名恰好误游缰，才向云山枉断肠。岛客有心麻几折，闺人无寝草空黄。摄生卢扁方书杂，化国羲和岁月忙。时倚北窗销案牍，政成终愧酒人狂。鞴炭阴阳铸汝身，可堪蒲柳望秋尘。一官欲拟登楼赋，五十空劳越陌人。故国黄花谁送目，近边赤羽总伤神。衰颜若驻青铜影，不待严霜鬓已新。荀令于人别有香，休誇鸡舌侍中郎。赋成泽国夫容色，书报江南橘柚黄。紫盖辗春双白鹿，青溪捋雨几仙羊。似逢山鬼揶揄甚，转觉云阊道路长。七窍空明古洞天，琅环更作簿书缘。偶寻郢客滋兰畹，不问陶家种秫田。照国夜珠终自媚，嚇人腐鼠岂堪怜。莞然鼓枻者谁子，愧杀端溪罨画船。"}