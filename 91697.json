{"id":"91697","title":"竹鱼·银鱼色如银","dynasty":"宋代","author":"杨万里","text":"银鱼色如银，竹鱼色如竹。渭川千亩秀可掬，都将染成一身绿。鱼生竹溪中，家在竹根菱荇丛。昼餐竹叶与竹米，夜饮竹露吹竹风。前身王子猷，今身赤鲩公。只知爱竹判却命，化作此君苍雪容。渔翁夜傍竹溪宿，鱼惊钓丝冰底缩。朝来钓得水苍玉，先生笑扪藜苋腹。"}