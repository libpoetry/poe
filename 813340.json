{"id":"813340","title":"拟古","dynasty":"清","author":"李含章","text":"崇桂茂山椒，幽兰媚涧阿。扬华吐芬馨，寂寞无人过。时至亦零落，荣悴皆天和。灼灼桃李花，当春扬婀那。容华非不好，攀折常苦多。荣名以为宝，勿复辞轗轲。炎洲多珍禽，自呼孔与鸾。朝栖珊瑚枝，夕宿芙蓉田。文采颇自矜，矫矫振华翰。汉使重珍奇，罗网来重峦。饮以琼池水，翼以白玉栏。禁林任止宿，所食皆琅玕。饮啄岂不时，引吭常悲酸。遗雏在故山，欲往道里艰。君莫笑鹪鹩，一枝乃自安。芳葩熙春阳，零叶凛秋辰。商飙歘以来，绿叶成枯薪。芬华既云逝，淡泊全其真。直干凌严霜，根荄肇先春。敷愉安足恃，葆璞完吾淳。孤生各有志，岂惟松柏贞。莫嗟风霜惨，中有大造仁。我有照乘珠，生长薄海曲。孕月含清辉，光照鲛人屋。一朝逢越贾，采摘出幽壑。献入明光宫，藉以文梓椟。金缸同不夜，符采烂华幄。实至名必归，何必虑鱼目。"}