{"id":"1117430","title":"题淮阴侯庙十首","dynasty":"宋","author":"邵雍","text":"一身作乱宜从戮，三族全夷似少恩。汉道是时初杂霸，萧何王佐殆非尊。据立大功非不智，复贪王爵似专愚。造成四百年炎汉，才得安宁反受诛。生身既得逢真主，立事何须作假王。谁谓祸阶从此始，不宜回首怨高皇。一时韩信为良犬，千古萧何作霸臣。彼此并干名教罪，罪犹不逮谓斯人。韩信事刘元不叛，萧何惑汉竟生疑。当初若听蒯通语，高祖功名未可知。虽则有才兼有智，存亡进退处非真。五湖依旧烟波在，范蠡无人继后尘。若非韩信难除项，不得萧何莫制韩。天下须知无一手，苟非高祖用萧难。汉家基定议功勋，异姓封王有五人。不似淮阴最雄杰，敢教根固又生秦。韩信恃功前虑寡，汉皇负德尚权安。幽囚必欲擒来斩，固要加诸甚不难。若履暴荣须暴辱，既经多喜必多忧。功成能让封王印，世世长为列土侯。"}