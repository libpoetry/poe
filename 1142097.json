{"id":"1142097","title":"感兴二十七首 其二十二","dynasty":"宋末元初","author":"方一夔","text":"万山斗入处，百兽家其间。天寒橡栗富，朝食暮未还。不知鹊与卢，与之有何冤。霜晨饱以饭，猎夫亦加餐。昨日料蹄迹，银湾水犹浑。解绁任所之，理气升冈峦。忽然得遗臭，逐逐穷千山。归涂岩谷震，倒挂九节斑。浑含喜欲舞，明朝急输官。犬乎尔诚能，终然死霜菅。"}