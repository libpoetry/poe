{"id":"417330","title":"金缕曲 一九四五年秋，日寇投降后数日，在银坑惊闻地质调查所傅徽弟泰和殉难，痛悼成此，并唁令姊舜华","dynasty":"近现代","author":"吕小薇","text":"避难千官走。剩荒村、凄凉文物，书生殉守。落日平芜思往事，乱世人间鸡狗。叹沟壑、吾民惯受。忍辱偷生何等事，想刀丛、怒目嗔馀丑。留碧血，映牛斗。论交雁序澄江右。记城郊、春秋佳日，往来杯酒。弱姊心伤谁慰藉，白发倚门望久。频入梦、游魂知否。争信人间有此别，痛河清。不见斯人寿。遥奠处，泪盈袖。"}