{"id":"1194968","title":"诗二首","dynasty":"唐","author":"虎丘山石壁鬼","text":"高松多悲风，萧萧清且哀。南山接幽垄，幽垄空崔嵬。白日徒昭昭，不照长夜台。虽知生者乐，魂魄安能回。况复念所亲，恸哭心肝摧。恸哭更何言，哀哉复哀哉。神仙不可学，形化空游魂。白日非我朝，青松为我门。虽复隔幽显，犹知念子孙。何以遣悲惋，万物归其根。寄语世上人，莫厌临芳尊。庄生问枯骨，三乐成虚言。"}