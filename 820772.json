{"id":"820772","title":"疏影 和苍虬同年湖楼感旧原韵","dynasty":"清末近现代初","author":"郭则沄","text":"浮生是客。恁暗波换梦，春去无迹。断塔成灰，凄黯斜阳，残莎自弄烟碧。江湖酒醒尘衫冷，只劫后、青峰相识。傍竹窗、细检珠尘，唤起乱愁难拭。还忆灯宵觅句，水天旧恨满，蟾泪俱滴。一霎颠风，翠羽飞回，误了重阑春色。寒云锁断孤山路，并写入、庾郎萧瑟。怕夜来、月上空枝，照鬓几星添白。"}