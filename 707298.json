{"id":"707298","title":"沁园春 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之 其二","dynasty":"明末清初","author":"王夫之","text":"当汝无时，原无消息，逗此风光。到云生月吐，旋相圆满，山支水派，不爽针铓。桂斧谁修，玉砂难碾，琢就玲珑七宝装。曾倩汝，为日轮炫紫，寒夜凝霜。成功底事难量。仍掷与、乾坤自主张。尽雪里梅开，凭谁蕴藉，风中柳摆，非汝轻狂。百折如新，一丝不乱，烟草迷离总不妨。珍重好，教大钧裁剪，鹤短凫长。"}