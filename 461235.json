{"id":"461235","title":"西塘慢","dynasty":"当代","author":"冯永军","text":"蕉叶分凉，柳丝罥梦，旧事鸣蜩能说。画舸悠然，剪芳波已远，越歌渐歇。高荷窥岸，想岸上，有人奇绝。双燕翩飞，欲呼共语，已逐流光去飘忽。当时，携手处，照影惊鸿一瞥。可是无情流影去，去去何之，化作愁肠千结。几番西风，汀葭倘无恙，其奈匆匆换时节。何日重来，倚栏杆共看，桥头明月。"}