{"id":"687126","title":"遣兴五首","dynasty":"明","author":"刘琏","text":"绿凫水中游，白鹤云间飞。霄汉有修程，焉能顾卑微。浩荡展羽翰，昆丘以为期。雕鹗趋下风，罻罗绝张施。倏忽万里馀，摧颓不知归。空林有故巢，繁霜日霏霏。孤雌哺黄口，啁哳将畴依。岂如戏蘋荇，双栖在涟漪。豆实生乔松，成长亦匪易。枝饶风飙摧，叶饱霜露悴。赖此刚劲姿，挺立世所异。壮哉十抱围，根据依厚地。秀色淩烟霞，清阴却炎炽。鸟雀有宿栖，蝼蛄亦蒙芘。奈何处其下，戕贼随已意。直干为㩻倾，能不为身累。山中有一鬼，跳跷唯短足。薜萝充衣裳，橡栗代饘粥。岩崖结重阴，旸光不能烛。春花昼掩霭，涧水秋濆薄。矧兹入林墟，慕此鸡与鹜。啸梁儿童惊，发藏妇妪哭。上天赫有威，民怒曷可拗。胡不安厥爱，藏形以自玉。希仙屏纷杂，遗荣处幽閒。灵元固重扃，鼎炉合神丹。灏露以为浆，青松以为餐。道积时亦久，丰姿变苍颜。元功一朝成，飘然出尘寰。螭龙将轺车，鸾鹤承佩环。傲睨天霞表，望望不可攀。仙山有真乐，何用思人间。食肉有不甘，茹荼乃如荠。驷马怀隐忧，韦布颜无泚。寸丹既融通，万理谅昭洗。衰荣各有定，何必劳尔尔。挑灯读我书，文字浩无涘。白首穷一经，得禄未足喜。舍已以从人，园庐任荆杞。忧思不能眠，叹息增徙倚。"}