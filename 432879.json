{"id":"432879","title":"望江南 续咏近代词家六首","dynasty":"近现代","author":"姚鹓雏","text":"翻鲸海，翡翠亦蹁跹。拈出弇州香弱语，词家宗旨托兰荃。锦瑟仗谁笺。人问话，微旨细推寻。好景当前无阻隔，风荷一一水深深。万象入词心。当湖叟，雅韵茗柯同。刊落绮罗芗泽习，哀蝉落叶咏能工。花外想宗风。文字饮，邂逅便情亲。授简旧闻数枚马，雅歌时欲轹黄秦。头白气弥醇。登楼客，花月占春江。书格簪花文艳锦，乌丝阑上谱新腔。秀韵故无双。黄花咏，异代更谁偕。十载巴渝望京眼，西风帘卷在天涯。成就易安才。"}