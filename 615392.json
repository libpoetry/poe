{"id":"615392","title":"鳌顶云峰","dynasty":"明","author":"李孙宸","text":"君不闻渤海之东几万里，大壑之下深无底。五山上下随波摇，巨鳌戴之始列峙。龙伯大人太无聊，举足一钓连六鳌。六鳌移住关山下，擎出仙山万仞高。仙山万仞表灵胜，峰峦奇绝非人境。丹炉一秘几千秋，时出白云相掩映。中有仙人学驻颜，曾为云云施人寰。鳌柱大明擎日月，功成拂衣归故山。只今秋风渐长秋山蕨，丹枫白云几起忽。西母时传周穆谣，居人但解自怡悦。白云岁岁自鳌峰，圣朝何用侈登封。老相未教云卧稳，更看风雨促从龙。"}