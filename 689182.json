{"id":"689182","title":"月潭寺二首","dynasty":"明","author":"何景明","text":"玲珑金刹白云边，踏阁攀林一径穿。龙出洞门常作雨，鹤巢松树不知年。僧来殿上鸣钟饭，客到山中借榻眠。怪底夜来难得寐，秋风窗下绕流泉。绿萝阴下到蒲团，茗叶松花进晚餐。近水云霞晴亦雨，傍岩楼阁昼常寒。旅怀寥落逢秋半，僧话淹留坐夜阑。惆怅尘踪又南去，朝来钟磬隔烟峦。"}