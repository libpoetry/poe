{"id":"282129","title":"金缕曲·樊山彩云曲传诵一时","dynasty":"现代","author":"金兆蕃","text":"燕去楼空矣。夜深沈、灯昏月暗，倩魂憔悴。依约凌波真耶幻，底事远山敛翠。还重话、庚辛旧事。一骑桃花千重柳，压罗襟、斜佩朝天紫。沙黄辈，定输此。海山沦谪归无计。尽推排、红心拔尽，黄粱醒未。几度党家销金梦，几度陶家茶味。更谁惜、蜉蝣身世。汉燕唐环生无分，掩柴门、白发青裙死。添一段，玉台史。"}