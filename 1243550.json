{"id":"1243550","title":"谢东阳太守赵子威牧守有理诗以美之（时为御史）","dynasty":"元末明初","author":"叶颙","text":"东阳太守廉而忠，风骨自是人中龙。分明面带冰霜容，双眸烱烱悬方曈。皎然一镜磨青铜，世间何物堪蔽蒙。昔年眷顾恩宠隆，绣衣持斧骑碧骢。如今五马白玉騣，下饮双溪浙水东。金鞍玉勒相磨砻，大江南来财阜丰。贡赋号称天下雄，迩来贼盗飞虻虫。潢池弄兵惊儿童，贪官污吏复妄庸。诛求何异虿与蜂，饕餮不已民心忡。温处在在罹兵锋，花溪小邑俱烟烽。可怜州郡一扫空，明公抚安竭至衷。至诚感物人共宗，扬清激浊体大穹。见善是辅恶乃攻，不吐不茹恪且恭。视民疾苦劳厥躬，爱育备至久不慵。有如名医治盲聋，盲能再睹聋再聪。又如大造运化工，初不用力理自融。十日一雨五日一风，根器厚薄随所逢。春风桃李秋芙蓉，白者俾白红俾红。有蔬可茹谷可舂，化工何恩及吾侬。父老感泣涕泪濛，不图见此矍铄翁。我愿公心与天通，舍其小者大是从广陈方略达九重。尽化四海之群凶，卖剑买犊为年丰。不然上书乞总戎，驾御豪杰如转蓬。殄灭丑类无遗踪，四海混一车书同。廓平天宇路不壅，露布直到天子宫。献俘受馘太庙中，脩文偃武开辟雍。尅期封禅泰华峰，大快义士平生胸。令当建此补衮功，论功合受大国封。堂堂政府食万钟，揖逊进退咸肃雍。身佩安危势位崇，富贵岂下汾阳公。海枯石烂物有终，公之勋业高岱嵩，公之令德传无穷。"}