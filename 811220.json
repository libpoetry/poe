{"id":"811220","title":"寄怀黄公度二首","dynasty":"清","author":"丘逢甲","text":"茫茫远道九秋思，渺渺凉波万顷陂。八月灵槎虚汉使，三闾奇服怨湘妃。醉倾沧海麻姑酒，劫入商山橘叟棋。铁汉高楼閒怅望，岭云南护党人碑。万木萧森夜有霜，登高怀古客心伤。斜阳澹作黄昏色，残月遥分大白光。卧病梦持明主节，起居缄费远人珰。著书閒对秋灯影，独乐园中漏点长。"}