{"id":"64998","title":"皇砖叹·龙舆凤驾西南行","dynasty":"明代","author":"孙宜","text":"龙舆凤驾西南行，有敕谋广承天城。亚卿奉诏区画当，内侍督作简命精。湖南州县半雕敝，募徒取具无横征。昨来羽檄冲宵至，御堲皇砖坐兹地。县令封柴重纷扰，藩司处价良宽倍。百金须砖仅过万，民力官州足供费。黄湖山前余古窑，开山设廨临江皋。千夫抟埴众牛踏，泊官点阅闲吏劳。连云烟火望不息，弃地瓦砾增时高。圬人窑徒告如数，洁酒虔牲谢神护。材成赤土齐方平，光发青铜尽完固。监工动色匠氏喜，敕使行台定无怒。平原莽旷毕出砖，署县发卒罗砖船。大艘小舶尽查报，来商去贾无敢前。要资纳贿始一脱，白昼牙校明哄阗。报船未已还签部，越里穷乡索殷富。家饶斗斛那得眠，囊有锱铢悉充赂。分画宁蒙滑胥悯，逋逃反遭苦刑锢。君不见砖船报尽解头过，未解之砖尚填布。又不见县官库吏日夕忙，秤金量银如太仓。"}