{"id":"1250940","title":"酬韩蒙庵","dynasty":"元末明初","author":"王行","text":"永夏倦炎燠，颓阳剧朝暾。嘅彼郁郁怀，益此靡靡烦。旋当岁华晏，凝阴霜霰繁。果烈不可任，乃复思晴暄。寒暑互侵虐，弱质讵长存。故人念衰朽，交情弥见敦。轻箑贻夏凉，重巾致冬温。温凉适其宜，安我旦与昏。斯惠良匪薄，胡能答瑶琨。东风入林庐，春事看已殷。群汇纷自畅，新泉生故源。时物谅足娱，高居况丘园。爰忻慰迟暮，相从咏道言。"}