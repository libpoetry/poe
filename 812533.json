{"id":"812533","title":"和寄朝鲜金泽荣","dynasty":"清","author":"严复","text":"垒块都消酒盏中，存亡几楚付玄同。难求系日绳千尺，且觅埋忧地一弓。世事了如春梦过，夜潮还与故乡通。新年归雁烦相语，浿水波寒莫更东。要眇朱弦寂寞观，得诗何异锦千端。古原落木作秋雨，大海回飙生紫澜。犹有风流追正始，由来窈窕恶华丹。三闾泽畔真憔悴，未害能滋九畹兰。浮云西北望神州，海水群飞迥作愁。他日南公能说楚，当年箕子未臣周。应怜巢燕看新主，忽见江梅忆故丘。莫更是非论马指，从今不系是虚舟。"}