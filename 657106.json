{"id":"657106","title":"和夏宪副止庵赋陈粹之冷庵赤壁图歌","dynasty":"明","author":"罗伦","text":"赤壁一万丈，不为浮云裘。峥嵘苏长公，豪气盖九州。东华尘土涴汗脚，摩弄云海浮虚舟。山高月小自今古，小人虫蛆，君子龙虎。东风赤壁一炬红，千载曹刘两丘土。我耳不欲闻，何客吹洞箫。山林杳冥，鸟兽悲号，风尘澒洞。欲拔腰间倚天剑，陆剸蛇豕，水斩鲛鲸。手挟南溟鹏，足蹑飞云履。仰天发长笑，自把太虚拟。转眼五百年，冷庵好画止庵赋。江西二妙世间无，倒腔翻作苏仙图。横江孤鹤梦若醒，人间轩冕真泥涂。"}