{"id":"1114985","title":"再和雁湖十首","dynasty":"宋","author":"李壁","text":"观物年来等腐馀，已甘事与众人俱。园林得地须频赏，冕绂关天莫浪图。好事难陪金谷友，穷居祇辨玉川奴。亲逢圣世生非晚，不比当年孺子湖。畦径生痴笔墨间，洗心聊欲近潺潺。干时辄莫谈商鞅，枉道渠宁主瘠环。无事捲帘消白日，有时支枕梦青山。湖光莫笑无多子，印却中天象纬閒。翠华南度几千馀，始见中原与闰俱。千载一时周历数，两河百郡汉舆图。平南上策归诸葛，伐北奇功属寄奴。安得忠良负雄略，一清关洛到江湖。梦回檐溜响潺潺，断送群芳一夕间。静见蜂须拈笔架，细看蛛网度窗环。数行古篆留科斗，一穗沉烟起博山。终岁掩关非避俗，自缘多病爱清閒。总角趋庭得绪馀，诗书元自与生俱。词林教诵鹪鹩赋，画苑嗔传蛱蝶图。千古凌烟思郑国，一时偃月怨哥奴。情和颜蹠均为寄，忍絜新樽上镜湖。流光匆匆泪潺潺，又报清明瞬息间。暖日陂塘空荇带，薰风时节近瓜环。谋非为食宁忘世，懒不从人但爱山。想见长安五陵道，少年袍马逐宽閒。作诗真是学文馀，馀力犹将鲍谢俱。流俗是非何足算，古人出处要良图。闲来籍草须寻侣，自起浇花不倩奴。著却纶巾披鹤氅，中郎元住曲阿湖。绕城流水碧潺潺，好是芳菲一月间。诗阵不收疑破竹，谈围未解递连环。健如俊鹘秋翻野，壮似惊龙夜擘山。传后化今当有待，百年距几可今閒。梦镜纷纭扰弃馀，尚连许国守心俱。投鞭绝笑保边策，聚米重寻破陇图。天外悠悠回雁使，眼前扰扰牧猪奴。移床试向春风坐，面旋飞霙卷一湖。景色随生指顾间，踏翻香雪弄潺潺。奏编谁上三千牍，宝带争拖十二环。有底穷愁惟甔石，无多远意但盆山。何时万顷沧波去，乞我扁舟自在閒。"}