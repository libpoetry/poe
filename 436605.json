{"id":"436605","title":"用赵之美留别韵","dynasty":"金末元初","author":"李俊民","text":"把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲阳关歌未彻，声声头上听催归。遥指东山去恨迟，争如莲幕早来依。须知宋鹢犹能退，有底齐禽尚不飞。洛下书生怜我少，燕南壮士似君稀。主人好客恹恹醉，正要髡留肯放归。平生藏器待何时，除却荆州不可依。预报行人应鹊噪，相将送客有花飞。雁从去后弟兄少，莺未来时朋友稀。不尽赤心今日话，东山无以我公归。"}