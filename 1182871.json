{"id":"1182871","title":"游长安诸寺联句 宣阳坊静域寺 三阶院联句","dynasty":"唐","author":"段成式","text":"密密助堂堂，隋人歌檿桑。双弧摧孔雀，一矢陨贪狼。百步望云立，九规看月张。获蛟徒破浪，中乙漫如墙。还似贯金鼓，更疑穿石梁。因添挽河力，为灭射天狂。绝艺却南牧，英声来鬼方。丽龟何足敌，殪豕未为长。龙臂胜猿臂，星芒超箭芒。虚誇绝高鸟，垂拱议明堂。"}