{"id":"1110201","title":"水调歌头","dynasty":"宋","author":"吕渭老","text":"扁舟思独往，樯影划晴烟。要伴人随明月，踏破水中天。谁信骑鲸高逝，空对笔端风雨，如泛楚江船。老子穷无赖，端欲把降竿。白蘋汀，归老计，似高闲。平生爱我，一言相置二刘间。准拟何山松桂，折足铛能安稳，芋火对阑残。何必少林语，立雪问心安。诗人翻水尽，寂寞五侯烟。醉魂何在，应骑箕尾列青天。记得平生谈笑，夹岸手栽杨柳，同泛夜深船。溪水还依旧，深浅半青竿。小神仙，殷七七，许闲闲。黄粱未熟，经游都在梦魂间。我厌嚣尘浊味，几欲凌云羽化，鸡犬不留残。俗事丹砂冷，且抱一枝安。暮云遮远眼，叠叠入青烟。十年不见，醯鸡同舞瓮中天。闻道山阴回棹，相去都无百里，李郭可同船。行止皆天意，端欲自操竿。功名事，须早计，真安闲。高才妙手，不当留意市廛间。俄已山林长往，尘面时时拂镜，齿发甚衰残。廊庙非吾事，茅屋且安安。"}