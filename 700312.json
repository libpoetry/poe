{"id":"700312","title":"观书有感","dynasty":"明","author":"顾清","text":"兀兀灯前千古思，古人心在不同时。同时只好今人笑，暮夜怀金尚畏知。春蚕默默五丝成，络纬中宵百变声。分席孔堂谁第一，两言博约尽平生。既醉凫鹥写治安，邠风七月画艰难。施为次第分明在，只恐尘编倒背看。老质功多践履艰，下探渊海上高山。年来此事从人意，只在从容数语间。钱谷簿书归俗吏，天人性命合时贤。世间尚有宫商在，敢道期亡便绝弦。"}