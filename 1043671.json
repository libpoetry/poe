{"id":"1043671","title":"寄杭州通判苏子瞻海州使君孙巨源","dynasty":"宋","author":"刘攽","text":"浙水三江外，朐山百郡东。专城须闻望，半刺亦才雄。浪海元无际，吴潮近峡中。茵凭那独异，翰墨自兼工。追昔贤良举，殊时步武同。百篇传冠古，半策已全功。咫尺腾霄使，回旋著籍通。龙媒流汗血，凤羽杂凫翁。烈士犹难进，清朝各愿忠。伏蒲宁曲学，鸣鼓尚深攻。物理安圆凿，人伦陋发蒙。俟河愁敝箄，破胆忤丰隆。力挤胶西相，廉欺第五公。绝弦迷促轸，折翼创虚弓。卧阁宁多病，治中有旧风。从容付丞史，咻喔及儿童。使者诛求急，王人礼数崇。汤年偏一溉，稷御不终穷。高宴延仙伯，閒游历梵宫。怒涛翻练白，浴日上霞红。沙鲒能藏蟹，江凫不慕鸿。五云瞻碣石，七泽望青枫。瓜戍留麋巀，茅心忆桂丛。赐环聊衮衮，遗楪漫忡忡。困学今将落，生涯只屡空。头风吹过雨，鬓雪乱飞蓬。龟死宁遗策，鸾栖岂愿笼。劳生俱梦寐，有道或瘖聋。绝唱常难和，幽光更待融。知音怀感慨，不独寄丝桐。"}