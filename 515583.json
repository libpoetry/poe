{"id":"515583","title":"双凤篇","dynasty":"明","author":"程敏政","text":"大凤先飞上丹阙，小凤随飞出丹穴。皇家结网未全疏，入眼平生两奇绝。春风簉羽骖龙翔，文章五色明朝阳。鹓班共指不易得，旧家似出三槐王。清咮时闻起阿阁，和气还应叶韶籥。舜文有道致祥多，远陋西京奏神雀。垣竹枰梧高入天，喧啾百鸟空茫然。愿加自宝奉明主，听取人歌双凤篇。"}