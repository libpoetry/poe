{"id":"806484","title":"贺新郎五十八首 其二十七","dynasty":"清","author":"蒋士铨","text":"醉也看吾舌。尽人呼、说诗匡鼎，冠缨索绝。犀箸弯刀行酒处，玉版银丝纷切。算不若、春郊射猎，耳后弓弦饿鸱叫。解花鞲、坐饮黄獐血。吹短竹、石俱裂。偶然各问箜篌妾，游戏耳才人好色，都无磨折。同是倪迂书画婿，姊妹桃根桃叶。笑儿女、英雄双接，殢酒休歌三妇艳，唱乌乌、且击纯钩铁。谁让尔、朱家侠。"}