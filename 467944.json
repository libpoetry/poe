{"id":"467944","title":"次韵老杜绝句漫兴九首","dynasty":"当代","author":"程滨","text":"春风触处百花醒，春水濯缨江上亭。莫测明朝晴共雨，今宵何事苦丁宁。一息存时仍是客，寸心安处便为家。知他太白山头雪，不信人间有落花。笼花春雾欺人老，蚀骨心魔惹梦频。只道春心了无益，灵犀一点付诗人。浊酒清欢折简来，每逢豪饮独裴回。我心如醉君应识，不向人前动玉杯。春风怠惰白人头，空羡蓬瀛海外洲。我岂圣贤仍寂寞，时非魏晋亦风流。八荒六合聚成村，生怕邻人漫叩门。独乐乐时谁戚戚，自昭昭者正昏昏。寒荒齧雪复吞毡，不过赢他百万钱。何似归来北窗下，凉风五月自高眠。妙语黏人信手拈，添香恨少玉纤纤。百年遁世存清苦，一枕游仙味黑甜。古来应有真豪杰，诗在胸中剑在腰。但得平生快人意，百年身世任萧条。"}