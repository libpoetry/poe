{"id":"1142553","title":"次邵卓翁韵奉寄族祖竹岩令孙","dynasty":"宋末元初","author":"方一夔","text":"君不见李唐秘府堆故纸，韩老作诗■校理。若此当时九岁童，苞裹宝函渐血指。吾宗魁橐百世传，近骑箕尾凌苍烟。再生雏凤堕君砌，次第声名期拍肩。愿渠养气休吟诵，六翮缡褷凤质竦。椅桐倾枝真有待，羽仪留作清时用。我今老去不作文，闭精嘿坐学养神。萧然衰白不复漆，犹喜儿辈奔秦军。閒扣商讴诩人瑞，笔阵纵横人不畏。归看英物定何如，山西老将空羞愧。"}