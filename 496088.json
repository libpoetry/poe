{"id":"496088","title":"大江东去 乙已初度，溧阳史恭甫绘玉阳调天图并词二首寄寿，用韵谢答二阕 其十三","dynasty":"明","author":"夏言","text":"玉阳山水，入丹青、真足世间奇物。曲曲山房围八卦，四面苍崖翠壁。峭峡穿云，回潭浴日，绝壑藏冰雪。洞天六六，此中堪与争杰。画图遥谢山人，妙品新词，把玩光辉发。祝我与山长不老，阅尽万缘生灭。玉女潭深，白鸥池静，照见飘萧发。寸心耿耿，两乡千里明月。"}