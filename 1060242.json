{"id":"1060242","title":"昆山慧聚寺集句","dynasty":"宋","author":"葛次仲","text":"全吴临巨溟，青山天一隅。静境林麓好，胜槩凌方壶。泓泓野泉洁，暧暧烟谷虚。攀云造禅扃，跻险筑幽居。道人刺猛虎，复来薙榛芜。咄嗟檀施开，以有此屋庐。侧叠万古石，功就岂斯须。磥砢成广殿，鬼工不可图。有穷者孟郊，过此亦踌躇。赋诗留岩屏，词律响琼琚。我访岑寂境，幸与高士俱。时升翠微上，凉阁对红蕖。岸帻偃东斋，果药杂纷敷。上方风景清，华敞绰有馀。高窗瞰远郊，万壑明晴初。赏爱未能去，赪霞照桑榆。老僧道机熟，闲持贝叶书。秉心识本源，高谈出有无。茗酌待幽客，顿令烦抱舒。儒道虽异门，意合不为殊。抖擞垢秽衣，惟有牟尼珠。馀生愿休止，投策谢归涂。"}