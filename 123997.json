{"id":"123997","title":"羸疾益间呈聶长孺学士","dynasty":"宋代","author":"宋祁","text":"病绪蹇骚骚，弥旬旷坐曹。缘忧初得损，非巧亦成劳。计月销双臂，惊年变二毛。隙尘闲日满，当药晬时熬。顾此逢熙盛，纷吾异俊髦。滥趋华雉省，清舐翠螭毫。数米仍能饱，抢榆不顾高。聊寻秘方枕，更缮养生刀。夕穗含风月，秋禽企露皋。比来差胜晤，有意伴持螯。"}