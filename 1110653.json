{"id":"1110653","title":"卧疾初起示逢年兼简绰中德粲五首","dynasty":"宋","author":"朱松","text":"观身已作水溶溶，投瓦云何觉病攻。造物小儿真一戏，未妨居士却谈空。病馀都作鹤联拳，谁识臞儒是列仙。如我角犀将底用，藜羹相对却超然。清风白雨洒炎荒，林下听时恰对床。一洗微痾何足道，请观何处不清凉。蚤岁功名不自量，近从颜禹识行藏。万钱本是忧时饵，除却箪瓢莫谩尝。一溪风月浩无边，病起吟觞总未便。欲作二豪知未办，恐君爱我沐猴禅。"}