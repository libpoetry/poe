{"id":"997315","title":"题虔州东禅圆照师新作御书阁","dynasty":"宋","author":"黄庭坚","text":"城东宝坊金翠重，道人修惠剪蒿蓬。一瓶一钵三十年，琼榱碧瓦上秋空。稻田磨衲拥黄发，更筑书阁诸天中。三后在天遗圣墨，百神受职扶琳宫。文思帝泽馀温润，雨露下国常年丰。章川贡川结襟带，梅岭桂岭来朝宗。参旗斗柄略栏楯，清坐耳闻河汉风。道人饱参口挂壁，颇喜作诗如己公。家风秀句刻琬琰，邀我落笔何能工。安得雄文压胜境，九原唤起杜陵翁。"}