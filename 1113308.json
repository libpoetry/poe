{"id":"1113308","title":"秋怀二首","dynasty":"宋","author":"张嵲","text":"日压城烟光少留，朝昏应似我悠悠。人生百岁今已半，世故万端无几求。学道初闻灭正受，深居不赋畔牢愁。尚须一舸轻波上，自咏新诗送白头。浙河十月菊犹斑，客御貂裘未觉寒。迟暮更知为客恶，羁穷犹自借书看。朔风几夜驱鸿雁，苦雨惊时损蕙兰。安得雀离三百尺，一超纡谲破忧端。"}