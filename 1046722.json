{"id":"1046722","title":"长句送跂之官蕲水","dynasty":"宋","author":"刘摰","text":"前年东秦夏六月，望日拜恩初赐玦。降秩削职迁黄州，仓皇束装三日发。故国东平不入城，北山一夜辞松栝。亲朋问讯若梦寐，骨肉分留作胡越。论罪岂合有民社，抵谳正欲加鈇钺。仇家之议不尽用，天地宽仁日月察。才令分司置之蕲，上表谢恩秋已末。以御魑魅乃其分，欲居蛮夷圣犹屑。蕲也虽僻自善地，回环山溪富林樾。平生雅志在江湖，颇与蕲人相缔结。收拾孥属已团聚，南北无心更分别。白鱼煮玉粳炊珠，佐以秋菘与春蕨。筑室求田虽未就，典衣卖装略无阙。大谬不然心已忘，笑人非工已愈拙。人生端若梦栩栩，事去何庸书咄咄。大儿调邑换江南，要虽分房无远别。地劣两舍不宿舂，晨起为书午可达。邑四万户号难治，民杂江闽吏贪猾。锄彊洗恶勿著意，鱼逃至清人忌洁。化以诚心磨以久，教而后刑不怨杀。得闻无毁亦无誉，以慰萧萧双白发。"}