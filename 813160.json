{"id":"813160","title":"中秋泛舟","dynasty":"清","author":"张眉大","text":"中庭不满弓，常苦得月少。出郭理轻舻，流云忽已扫。平生未到处，舴艋恣幽讨。缘延历曲圯，径转得层岛。老树凝夕霏，平沙横荇藻。推篷一展玩，笑比城中好。待月宜在楼，玩月宜在舟。舟中一回望，有人楼上头。美人与客子，共此一轮秋。明蟾太皎洁，脉脉各含愁。笛声起水湄，凉飔动眠鸥。苍颜四五人，软语不能休。解缆尚徘徊，放溜舟自发。微嫌江水急，烟树失仓卒。周遭石矼旁，淫淫动浮沫。草根风露重，一路秋虫咽。遥望郭外树，顿觉山坡阔。波间星琐碎，树隙镫明灭。弭节风吹衣，归踏街心月。谯楼秋点长，清歌犹未歇。"}