{"id":"845768","title":"东风第一枝 其二","dynasty":"宋","author":"无名氏","text":"溪侧风回，前村雾散，寒梅一枝初绽。雪艳凝酥，冰肌莹玉，嫩条细软。歌台舞榭，似万斛、珠玑飘散。异众芳，独占东风，第一点装琼苑。青萼点、绛唇疏影，潇洒喷、紫檀龙麝。也知青女娇羞，寿阳懒匀粉面。江梅腊尽，武陵人、应知春晚。最苦是，皎月临风，画楼一声羌管。"}