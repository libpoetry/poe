{"id":"134190","title":"感·白鹄出江渚","dynasty":"宋代","author":"司马光","text":"白鹄出江渚，刷羽何鲜新。志凌青霞端，欲饮天汉津。清飚未我与，陂泽聊逡巡。偶为虞罗获，远趣无由伸。攀笼厌局促，野性那能驯。庭除数惊顾，惨惨常畏人。皓素不入俗，众目谁为珍。稻粱不充腹，日与鸡鹜邻。举头畏太高，储啄空愁辛。萧萧敛六翮，憔悴伤精神。"}