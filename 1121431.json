{"id":"1121431","title":"纪德陈情上致政太傅杜相公二首","dynasty":"宋","author":"欧阳修","text":"俭节清名世绝伦，坐令风俗可还淳。貌先年老因忧国，事与心违始乞身。四海仪刑瞻旧德，一樽谈笑作闲人。铃斋幸得亲师席，东向时容问治民。事国一心勤以瘁，还家五福寿而康。风波已出凭忠信，松柏难凋耐雪霜。昔日青衫遇知己，今来白首再升堂。里门每入从千骑，宾主俱荣道路光。"}