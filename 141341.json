{"id":"141341","title":"宿吴江县·既望月轮迟未上","dynasty":"宋代","author":"张镃","text":"既望月轮迟未上，更深阔港喧轻浪。舟人惯夜自牵撑，却嫌炬火光摇晃。长桥千柱过顷刻，良久阴辉弄云黑。渔家裹鮓缚蟹来，波系松鲈取艰得。堤平步散情初适，此去垂虹才咫尺。登舆风力透衣绵，俯槛波声卷沙碛。商船鱼贯昏烟隔，天水难分但空碧。三贤远矣英爽存，来往频年定相识。兴亡慨叹终何益，愚知俱为百年客。划然长啸起蛟龙，共向吟牋飞霹雳。"}