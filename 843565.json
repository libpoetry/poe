{"id":"843565","title":"余去梁溪五年矣，甲申冬有事重游，追思往昔，不禁感慨系之，为赋游仙诗三章","dynasty":"清末民国初","author":"方仁渊","text":"天台未许白云封，刘阮重来路几重。楼阁依然遗旧迹，胡麻何处访仙踪。恨无朱草修灵药，欲觅丹砂驻昔容。一梦蘧然成往事，空将兰絮系心胸。海上夭桃结子时，罡风吹落别花枝。琵琶有调终含怨，锦瑟无端却繫思。几度却成江令赋，不堪重读海棠诗。仙山此夜多明月，露冷霜寒两地知。功修未到出山来，花雨缤纷扫不开。诸葛也知多道气，刘伶到底是仙才。吹萧应悔骑黄鹤，种玉于今付绿梅。世味尘缘都悟澈，乘槎及早返蓬莱。"}