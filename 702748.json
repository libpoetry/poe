{"id":"702748","title":"草堂杂兴十首","dynasty":"明","author":"董纪","text":"我亦西郊有草堂，何须定在碧鸡坊。桑麻得雨饶生意，榆柳参天尽作行。居鹤另存閒地位，种鱼新凿小池塘。高情此外犹何慊，只少扁舟系岸傍。我亦西郊有草堂，旁人错比百花庄。笔床茶灶皆新置，诗卷图书只旧藏。廛隐寄声求菊本，山僧折简送椒秧。豪华短促如春梦，不似田家饭力长。我亦西郊有草堂，野花山卉四时香。小儿学字涂鸦拙，奴子应门抵鹤长。自毁茶经高陆羽，不传琴散陋嵇康。太平朝野无遗佚，独为才疏得豹藏。我亦西郊有草堂，石为阶砌土为墙。竹间棋局消长夏，树底胡床候晚凉。五月新丝登杼柚，四时佳果当糇粮。远游多少忘归客，日日邛崃与太行。我亦西郊有草堂，超然与世欲相忘。兴来得句追陶谢，閒去抄书补汉唐。东里花开时独往，南邻酒熟每先尝。浮生已是中年后，镜里何嫌鬓发苍。我亦西郊有草堂，绿阴门巷麦风凉。缲车索索鸣中廇，烟火依依接近疆。溪女缬裙提瓮汲，邻翁挟俎隔田穰。熙熙实有先民乐，不比桃源事渺茫。我亦西郊有草堂，时从野老话农桑。匏瓜足食何忧馑，檿柘新栽莫漫伤。架上法书兼魏晋，案閒诸子杂荀扬。朝耕夜读吾儒事，可不焚膏继夕光。我亦西郊有草堂，苍苔满径石田荒。灯前夜寂妻儿语，场下秋晴老弱忙。细纺木绵登市价，先砻䆉稏纳官仓。开门不见徵租吏，便是田家一小康。我亦西郊有草堂，槿花篱落几斜阳。过桥野色分江断，绕屋禽声得树藏。㭨子作杯倾绿醑，鲈鱼斫脍抹红姜。应门只为溪童懒，客至长令倒屣忙。我亦西郊有草堂，梅花纸帐竹筐床。茅柴味薄葱椒烈，榾柮烟消芋栗香。为着残棋知胜负，因观通鉴识兴亡。何须抵死忧身外，万事无如醉作乡。"}