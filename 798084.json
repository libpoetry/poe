{"id":"798084","title":"薄倖  赋得水晶帘下看梳头","dynasty":"清","author":"陈维崧","text":"戟门春暖。红日漾、圆冰清浅。算一带、茱萸窗网，便是个侬妆院。素领巾、半幅烟绡，行来刚被微风捲。更点点斜红，溶溶泓黛，娇面欲匀还懒。恰十载、伤心事，忆钗响、衣光何限。只玉纤撩鬓，春葱縆额，一番回想肠应断。风流放涎。记千金艳质，妆成爱映春流看。别来香阁，峭冷尖寒应满。"}