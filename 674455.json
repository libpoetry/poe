{"id":"674455","title":"送屠方斋大参之任滇阳","dynasty":"明","author":"范嵩","text":"晓发建溪道，双旌拂曙行。长江净如苔，晴影上危城。宦游当盛时，岂惮万里程。轮蹄满脩途，舟车戒晨征。古驿出高阁，细雨鸣仓庚。君当英妙龄，昂藏负才名。挟策对彤墀，袍笏承恩荣。乘骢峨豸冠，柏府扬休声。挺挺冰雪姿，皎皎秋蟾明。宠命自天来，持节向南溟。六诏古炎方，控引川与荆。君有经济才，旬宣看隆平。蹇予海南时，误辱君褒旌。暌违几星霜，瞻恋恒萦萦。兹当远别离，一尊话邮亭。川原阻且脩，缱绻难为情。好风送微凉，绿树敷繁阴。孤鸟望中没，群峰天际横。行行毋需留，新恩出承明。"}