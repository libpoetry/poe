{"id":"156462","title":"摸鱼儿·叹刘郎","dynasty":"宋代","author":"冯取洽","text":"叹刘郎、那回轻别，霏霏三落红雨。玄都观里应遗恨，一抹断烟残缕。愁望处。想雾暗云深，忘却来时路。新花旧主。记刻羽流商，裁红翦翠，山径日将暮。空枝上，时有幽禽对语。声声如问来否。人生行乐须闻健，衰老念谁免此。吾所与。在溪上深深，锦绣千花坞。何时定去。但对酒思君，呼儿为我，频唱小桃句。"}