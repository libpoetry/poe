{"id":"1074605","title":"元符万宁宫庆成颂","dynasty":"宋","author":"赵佶","text":"句曲之山，有居其颠。谁氏之子，象帝之先。启迪后人，淑修其身。守静而笃，是为葆真。在昔元符，作室其下。经始勿亟，以遗来者。我应受之，嗣绍厥绪。我仪图之，缮此栋宇。考彼宫宇，因心而友。不日成之，克相其后。乃益其名，曰维万宁。书以揭之，用妥明灵。道大无方，体用有常。以德则帝，以业而王。坐进此道，与道无极。神之听之，洽此万国。"}