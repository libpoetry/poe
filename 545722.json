{"id":"545722","title":"七夕冯太史开之邀同俞羡长潘景升吴泰宁德符喻叔虞傅太学王山人集湖上观少姬走马戚不磷洎仲君继至余夜分返太史以轻舟载羡长不磷宿玉莲亭","dynasty":"明","author":"胡应麟","text":"折简秋宵兴欲狂，东南名胜半沙棠。天孙河畔停乌鹊，地主池头宿凤凰。绿树回风全送暑，红蕖摇月细生凉。无劳更觅牵牛信，一骑湖头到谢娘。"}