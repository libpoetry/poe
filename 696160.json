{"id":"696160","title":"和陈白沙二首","dynasty":"明","author":"罗伦","text":"水云媚一窝，去天九万五。饥肠冰玉清，饱嚼云月苦。掉头懒应客，多谢巢与许。客去掩柴扉，随引鸡豚数。仰面看行云，蔼蔼翳层宇。庭柯鸟声和，唤醒梦中语。君年四十八，我年四十五。百年几会面，念此长恨苦。金台首相见，各委霞外许。拥怀素心人，动辄屈指数。贲然三子来，欢声撼茅宇。泷滨是曹溪，他雨对床语。"}