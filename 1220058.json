{"id":"1220058","title":"觉衰呈汪桐阳教授四首 其四","dynasty":"元","author":"朱晞颜","text":"小少慕崔李，结交俱欲仙。任达日纵饮，醉袒冠裳偏。相嗔问斗石，鲸吸供百川。谁知鸬鹚杓，近断山翁缘。千钟愧昔守，百榼惭前贤。诗豪逊醉白，草圣讹张颠。深杯辞百罚，一引先颓然。平生持螯手，坐觉成拘挛。傍无骂坐客，恶语相嘲喧。又无执法吏，秉笔当樽前。得非肠胃间，有物今飞蜒。座中发深省，年已居人先。自怜腰膂弱，不复浮酒船。为问荷锸人，醒醉谁能全。臣今亦知趣，差胜馋流涎。"}