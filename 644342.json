{"id":"644342","title":"忆昔行赠朱伯贤还会稽","dynasty":"明","author":"释宗泐","text":"忆昔相逢白门道，君方壮年我差少。同乡异域心最亲，月夕风晨写怀抱。南台御史能荐才，荐才先取文章好。当时结交多俊髦，羡君独得声名早。江城一别三十秋，我出匡徒君宦游。甲兵满地音信断，越云楚水情悠悠。今春钱塘忽相见，君未全衰我犹健。探得囊中著述书，松斋晓日开新卷。君承明诏入史局，我亦奏对延和殿。秋深俱放还旧山，兼有赐金并赐燕。君家云巢鉴湖曲，鲭鱼脍肥粳稻熟。脱巾露顶松石间，如鹿如麋不羁束。我歌此曲空复情，烈风荡海鸿冥冥。世间富贵自可轻，且学清狂如贺生。"}