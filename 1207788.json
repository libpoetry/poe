{"id":"1207788","title":"夏日，奉酬汪使君","dynasty":"元","author":"范梈","text":"浮云无时停，浮云有时停。停云在何方？乃值初雨星。我亦毒炎伏，欢言酒盈瓶。解带斟酌之，醉已万虑轻。飘飘翼长风，便欲东南征。林壑盖青天，上与霞雾争。安得径至此？念之触中情。使君新诗来，陈义富且精。私惭应涉浅，如畜不充籯。忘已量须进，兹乃圣所营。冰然内热解，始识道非名。"}