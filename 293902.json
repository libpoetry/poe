{"id":"293902","title":"秋思·秋夜同慧素窗丛碧山房不寐起吟用梦窗韵","dynasty":"现代","author":"张伯驹","text":"推枕银床侧。掩画屏、还透一庭凉色。风动树声，露侵兰气，秋宽愁窄。伴吟苦幽窗乱虫，如助诉怨抑。爇细香，烟篆碧。念旧日情怀，好花时候，邂逅解征鞍处，暗魂长忆。寒夕，更残漏滴。看那人、早卸容饰。韵停瑶瑟，昏灯明灭。坠蟾犹白。弄绿影、蕉阴印纱，摇翠旗凤翼。叹久客，谁省识，便过眼悲欢，重寻无梦记得，况隔天南水北。"}