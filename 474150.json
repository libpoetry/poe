{"id":"474150","title":"秋吟八章（录二） 其一 悲夕虫","dynasty":"明","author":"王嗣经","text":"悲夕虫，夕虫恋残暑。露下为谁啼，风前还自语。寓篱兮旅井，依蒲兮蒙楚。隙文石之雕墙，缭枳丛之土宇。岁如何其岁向阴，彼候虫兮俟秋吟。展衣裳兮如雪，鼓喙翼兮如琴。杂觱篥兮关塞远，催砧杵兮闺闼深。念启蛰兮昨日，炎易凉兮电疾。感蜉蝣之朝夕，譬在条之日及。将自鸣兮及时，愿倾竭夫小知。乐振羽之豳什，漏局促于唐诗。方委蜕以顺变，宁鼓簧以媚俗；顾卵翼之溢恩，宰何心而亭毒。东序兮南荣，萧萧兮夜声。寒阶兮雨作，枯树兮霜鸣。繄无衣之游子，闻络纬以何情！"}