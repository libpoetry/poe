{"id":"79783","title":"上元夜作","dynasty":"宋代","author":"陆游","text":"百年古谓风前烛，我逾七十饭不足。亦知生世无工拙，久向人间耐荣辱。今年上元灯满城，十里东风度丝竹。蓬窗湿薪不御寒，独取残书伴儿读。忽然得意见古人，半碗冻齑甘胜肉。书生盖棺事未定，论著傥存终见录。富贵无名岂胜数，意气空能骄世俗。君不见拄天拄地邢君牙，不如诗人穷瞎张太祝！"}