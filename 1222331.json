{"id":"1222331","title":"羽林万骑歌","dynasty":"元","author":"王恽","text":"韦娘鸡晨遵篡武，牝雏啄李求太女。履霜得冰忽深戒，祸始房陵帝私语。神龙殿前虹贯日，王气龙池濯烟缕。羽林万骑骁且雄，守捉内外生阴风。鞯裁文豹虎衣炳，扼腕久弗诸韦容。潞州别驾眼横电，虬髯英姿真太宗。暗中结纳许清禁，继以幽求玄礼仙凫忠。玄武门前听二鼓，散乱天星陨如雨。平明一扫妖氛空，相王已是玄真主。东城瑞霭朝日鲜，五王甲第临天渊。三郎归来龙在沼，晴波翠滟终南烟。开元隆平此张本，烟火万里春熙然。谁图勇断蛾眉剑，翻作环儿并辔鞭。"}