{"id":"199445","title":"谒郭马帅·千金买骏马","dynasty":"宋代","author":"刘过","text":"千金买骏马，百金市蛾眉。长安酒家楼，挥洒惊人诗。天子不得臣，公卿气吞之。俯视儿女辈，自诡男子奇。谁知金陵都，五年重来兹。墨貂日以蔽，尘埃鬓成丝。故人风雨散，知己今为谁。郭侯山西英，而有熊豹姿。巍峨西忠庙，乔木人所思。垂芳到云仍，大将奕世为。兄弟各三衙，父子步武随。万户侯冠军，金印何累累。虽然平戎策，终郁未得施。方今群胡扰，似觉虏运衰。达靼军其西，会以蒙国斯。蛇豕互天噬，干戈极猖披。盗贼毛蝟起，敛民及刀锥。父老思汉官，壶浆傒王师。吾君自神武，妙算出筹帷。收揽天下才，尺寸不可遗。机会一日来，恢复此其时。况如郭侯者，礼贤正谦卑。使之会云龙，列城归指麾。安知古中原，不使同驱驰。过也久沦落，狂名诸公知，然亦壮心胆，志慕鞭四夷，脱靴呼将军，举扇障元规。有音世不赏，诗酒聊自嬉。霜风忽无情，一夜冷彻肌。高卧百尺楼，闭门无晨炊。起视匣中剑，依旧光陆离。有恩或可报，一死所不辞。"}