{"id":"692302","title":"习礼见和用韵奉酬并简宗琏","dynasty":"明","author":"杨士奇","text":"玉署词华照紫泥，逢人不慱铸金蹄。绿杨庭馆閒风月，朝退从容每自题。绿阴池沼擅风流，长系青骡当紫骝。自爱官曹清似水，不妨书舍小于舟。不解高阳醉似泥，一壶时共荐豚蹄。半酣藻思如泉涌，锦轴华笺取次题。雅操俱当第一流，逸材千里见骅骝。閒来同坐北窗下，如在清风李郭舟。"}