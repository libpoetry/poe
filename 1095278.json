{"id":"1095278","title":"上钱昭文","dynasty":"宋","author":"释居简","text":"拄天有佳木，青跨云沉沉。不知几何高，四海分清阴。悠然响虚籁，万象寂若瘖。寒则为阳和，盎盎春昼深。穆若吹清泠，六月消烦衿。烈风益遒劲，厚地盘崎嵚。浓翠出云雨，大旱徯作霖。巍巍架明堂，枝干端可寻。上有孤凤凰，下有众羽禽。和乐声成文，戛击韶濩音。大雅得指归，一洗郑卫淫。向来艰难际，凡才空满林。天风一披拂，寸碧开遥岑。遂使化弦改，人命蚁出燖。大哉德曰生，抑见天地心。悠悠江海人，蜀道扪井参。怀土如仲宣，破囊无一簪。回首白玉霄，欲往勇不禁。区区竟何有，有句如惜金。金亦不足惜，铸作颂与箴。"}