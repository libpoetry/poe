{"id":"536815","title":"朱象玄太史册封楚藩云将取道南游太岳诗以送之","dynasty":"明","author":"王世贞","text":"于皇展亲睦，宗子介樊襄。玉圭黄金册，炜晔出尚方。伊余同门友，洵美清而扬。诏其辍史幄，尔往钦哉将。天都辟阊阖，九奏何锵锵。莲烛际宸晖，星裾搴御芳。前呼薄崇椒，后饯塞津桥。白茅仍拥节，班马重横镳。雪里蓟门树，花前汉江桡。汉江一千里，方城暮烟紫。鸣钲荡鱼龙，解缆采兰芷。荜路捧霓旌，从价蹑珠履。帝命尊若天，王封固于砥。此时雍堤柳，柔条尽抽绿。上客金马姿，小儿铜鞮曲。山问诸葛龙，门访庞公鹿。羊碑摩绝翠，鲛渚泛明玉。壮游重茫然，弭节太和巅。挥手弄日月，荡胸拂云烟。中有两仙童，跪捧琅函编。奇字不可识，閟之二千年。今遇蓬莱客，始宣至人传。归上紫皇寿，珥笔长周旋。"}