{"id":"56640","title":"题南屏对雪图","dynasty":"明代","author":"方孝孺","text":"昔年岁莫京国还，舣舟夜宿南屏山。山风吹云天欲压，夜半大雪埋江关。清晨倚楼望吴越，六合玉花飘未绝。恍疑江水驾山来，万顷银涛涌城阙。山僧好事喜客留，置酒开筵楼上头。玉堂仙人宋夫子，红颜白发青貂裘。坐谈今古如指掌，共看云收月华上。寒辉素彩相荡摩，碧海琼台迭萧爽。酒酣击节心目开，慷慨吊古思英才。荒祠古柏岳王墓，废湖残柳苏公堤。一时嘉会难再得，仙人上天尘世窄。王子何年绘此图，正貌南屏旧游迹。吾知王也奇崛人，新诗妙墨俱绝伦。偶然挥洒岂无意，神授仿佛存天真。世间今古同飞电，回首人豪都不见。空有萝山石室书，夜夜虹光射霄汉。"}