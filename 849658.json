{"id":"849658","title":"我辈小年端午给假蒲酒奉亲之外日游村田间致足乐也今老矣竹坞老友近馆授徒逢此小熟奉一酌道旧且有感于并汾旧事云","dynasty":"宋","author":"马廷鸾","text":"香罗细葛端阳节，绛帐青衿少小时。曩以弹丸俘晋孽，今于筒黍吊湘累。千年感旧慵开卷，一酌销忧强把卮。蒲酒少年供母后，村南村北恣游嬉。"}