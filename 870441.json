{"id":"870441","title":"苦寒行","dynasty":"宋","author":"田锡","text":"昨日北风高，霏霏满天雪。千里六出花，六日飞不歇。深山深一丈，树木冻欲折。平地盈数尺，布肆不成列。覆物生辉光，照人清皎洁。紫塞群玉峰，沧溟白银阙。篁竹为琅玕，松风筛玉屑。官吏来参贺，物情亦感悦。瘴疠已消除，丰穰及时节。长吏因疾恚，请假来一月。病眼为寒昏，风头因冷发。汤药厌服饵，酒肉悉罢辍。夹幕映重帘，炉茵与衾褐。禄粟不忧饥，帑俸无乏绝。江海主恩深，素餐心激切。儿童温且饱，当风溯凛冽。朝索暖寒酒，暮须汤饼设。不知有饥寒，灯火夜暖热。越人轻活计，舂税供膏血。及至风雪时，日给多空竭。樵苏与纲捕，负薪冰路滑。口噤无言语，股慄衣疏葛。藜藿不充饥，冻饿多不活。惭惶襦裤恩，徬徨空殒越。因作苦寒行，聊与儿童说。"}