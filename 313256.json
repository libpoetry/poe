{"id":"313256","title":"台城路·杨椒翁寄秋岩宴坐图属题","dynasty":"现代","author":"潘飞声","text":"两年梦想添茅老，披图又增离绪。鹤渚桥头，凰冈渡口，记得万松甚处。蕉衫竹麈。爱坐满溪云，悄然无语。一片吟情，秋声吹过隔林树。当年坠欢未拾，花田觞别路，犹剩飞絮。江上琴孤，花前画冷，怕见峰眉愁聚。天涯倦旅。问甚日归来，再圆鸥侣。添我图中，石岩同话雨。"}