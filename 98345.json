{"id":"98345","title":"永丰令括苍章君尉上蔡谢君以淳熙改元二月晦","dynasty":"宋代","author":"赵蕃","text":"前村后村桃李空，牡丹酴醾当春风。令君无暇问许事，亲率僚吏行劭农。清晨小队东郊出，宿雨初开泥尚湿。白头扶杖稚子旁，不待符移自相集。令君盛服临致言，国因肆赦新改元。雍熙淳化太宗年，治道度越唐汉前。尔曹何幸生此世，身不知兵无横税。去秋小歉未足云，诏书屡下忧勤意。吏令奉行敢不躬，尔无自惰愆尔功。吾言谆谆尔其听，酒肉更戴君恩丰。我时伫立观盛举，径欲傭田买牛具。不然枵腹亦以宽，年登贱籴夫何虑。少焉有白官盍休，携我山阴上小舟。谓我聊此半日留，与民同乐非宴游。"}