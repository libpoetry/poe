{"id":"1237472","title":"棹歌六首","dynasty":"元","author":"傅若金","text":"河中日日水悠悠，谁道人心似水流。河水湾回有时直，人心屈曲几时休。朝朝风雨送船行，白日无晴夜有晴。东岸□灯西岸见，中间犹自不分明。待船日日恨船迟，船头水声无断时。昨夜天清好新月，谁家学得画蛾眉。攀柳莫攀当路柳，系船须系上风船。当路人行无好树，上风浪小得安眠。去年船里逢端午，今年船里又端阳。九节菖蒲本仙药，如何曲曲似愁肠。宁向泥中弃莲子，莫向水上种桃花。莲子出泥终见藕，桃花随水不还家。"}