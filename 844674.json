{"id":"844674","title":"贵阳李芘园尚书师命题赐环纪恩图三首","dynasty":"清末民国初","author":"夏孙桐","text":"早知圣主谅丹诚，许缓三年绝塞行。国是艰难迟始定，臣心忠爱久逾明。关中紫气瞻遥近，陇外青山识送迎。未出玉门恩诏下，那同马角望归程。一朝沧海叹横流，惨淡风云故国秋。万里荷戈空有泪，当时厝火固先忧。江湖未断觚棱梦，乡里来追款段游。正是六龙回驭日，开颜重见旧神州。大厦重扶不易支，两宫旰食日孜孜。几番博士徵绵蕞，自古长安似弈棋。宽典早除钩党籍，旧臣老际中兴时。青门辙迹频回首，祖帐诸生鬓亦丝。"}