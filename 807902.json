{"id":"807902","title":"贺新郎  春日拂水山庄感旧","dynasty":"清","author":"陈维崧","text":"峭壁哀湍泻。枕春山、此间原是，裴家绿野。金粉楼台还羃䍥，已被苔侵绣瓦。苍鼠窜，邺侯签架。今日西州何限感，踏花枝、翻惹流莺骂。谁认是，羊昙也。西园畴昔高声价。剧相怜、香闺博士，彩毫题帕。人说尚书身后好，红粉夜台同嫁。省多少、望陵閒话。公定还能赏此否，袅东风、蛮柳腰身亚。烟万缕，正堪把。"}