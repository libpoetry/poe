{"id":"285331","title":"台城路·言志","dynasty":"现代","author":"胡先骕","text":"古云否泰相消长，神州岂真沦坠。半属天心，半关人事，莫丧元龙豪气。勤修道艺。想重整河山，莫非吾辈。未是誇言，冥心孤往自能济。他年果能如志，一帆当载酒，长揖而逝。三楚天山，五湖烟月，啸傲了兹馀岁。二三心契。便日日称尊，寻芳买醉。想此孤心，他年当尽慰。"}