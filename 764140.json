{"id":"764140","title":"凤凰台上忆吹箫 题周昉宫人调鹦鹉图","dynasty":"清","author":"宋荦","text":"宝髻盘云，绛绡笼雪，内家妆束风流。向石边小憩，藏却钿钩。还有侍儿执扇，苔径里、映带温柔。伤心也，杏花在手，凝盼枝头。啾啾。绿衣娘子，爱惜杀春光，芳树能留。好教将言语，等待宸游。似欲殷勤重问，长门赋、汝会吟不。摩挲叹，一方素练，貌尽宫愁。"}