{"id":"380234","title":"凤凰台上忆吹箫·玉扇吟题词，笛楼从叔命赋","dynasty":"清代","author":"赵我佩","text":"钿委金蝉，钗分紫燕，广寒月缺谁修。奈吹箫人杳，凤去秦楼。惆怅遗珍宛在，湘奁启、片玉空留。还知否，万梅花下，笛韵歌喉。鸳帱。定情扇小，记障面初逢，袖底香柔。甚蕖荷娟好，偏折双头。愁煞江天易暮，魂断处、暗雨伤秋。幽怀冷，海棠谢了，泪债难酬。"}