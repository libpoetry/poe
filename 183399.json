{"id":"183399","title":"送朱郎中寿昌通判河中府","dynasty":"宋代","author":"苏颂","text":"邶诗咏凯风，以成孝子志。郑人复君母，传称能锡类。中郎常有怀，生不识所恃。登朝虽厚禄，当食每忘馈。念昔鞠育劳。嗟今出处异。倚门岂不待，两求终莫致。乳乌思反哺，哀鸣自垂翅。百草摇春晖，宁无谢生意。洒血向穹壤，解组出台寺。驰驱咸雍郊，历访经行地。至行感神明，精神通梦寐。悠悠大道傍，亲息忽相值。紫绶拜北堂，白头归长嗣。悲忻叙契阔，恍如隔生事。四纪世路殊，一朝板舆侍。兹事昔未有，闻者共惊喟。帅守为之言，诏趣还官次。当年二千石，宠名非所利。仕或便乡关，安用竹符使。蒲中母家近，自屈为粹贰。受命慰慈颜，腾装惬归思。既徇报德心，亦安效官智。觞以万寿荐，衣成五彩戏。无复兴寒泉，何须赋大隧。令人及圣善，孝慈两不匮。赠言述高风，庶用激忠义。"}