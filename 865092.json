{"id":"865092","title":"初伏大雨戏呈无咎四首 其三","dynasty":"宋","author":"邓忠臣","text":"突洽尘鱼生甑釜，十年都城困风土。不辞挥汗过三伏，败屋怯听滂沱雨。张侯作诗召清风，渴读如饮雪山乳。笑我形容太瘦生，我亦悔前用心苦。晁子迭唱亦起予，两人终日同堂语。奈何拘学技艺穷，跛鳖欲趁骕骦舞。魁然围腹贮文史，朝来气爽宽酒户。为君急置槎头鳊，缕翠霖红落雕俎。"}