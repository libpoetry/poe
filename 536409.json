{"id":"536409","title":"拟古七十首 其二十四 刘司空琨伤乱","dynasty":"明","author":"王世贞","text":"虽云大厦颠，一木不能当。在昔有靡氏，孤旅兴少康。避狄奔岐下，周鼎日隆昌。桓桓仲山甫，车攻佐宣王。巨君挟狙诈，炎汉郁销亡。九有尽为新，片烬起昆冈。兴废固无端，贤者自有常。天柱中崩绝，妖牝操皇纲。鲁卫相鱼肉，聪勒噬边疆。自余与祖生，束发共徊翔。慷慨动鸣鸡，寒霜溢干将。天意与我违，边尘飞晋阳。干戈迫跬武，穹庐被川梁。俨若笼中翼，欲飞触四旁。岂不念昔贤，何以趾遗芳。大海呷鲸波，一苇思自航。悴柏束颠崖，陵苕摧素商。存为七尺辱，没为千载伤。"}