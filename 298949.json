{"id":"298949","title":"百字令·见《断钗吟》","dynasty":"清代","author":"袁保恒","text":"琼钗断处，惹回肠俱断，吟成珠玉。不是敲残红烛底，折向晓窗奁角。陟岵云深，稿砧梦杳，往事频枨触。年华催换，镜中鸦鬓非绿。闻说补屋牵萝，青灯课子，簪笏看重续。持节遥迎南粤地，旋报骖鸾官阁。诗记清芬，图追雅范，似刻丁兰木。传观珍重，好防寒具油幅。"}