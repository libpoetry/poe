{"id":"1128748","title":"和智伯绝句","dynasty":"宋","author":"谢逸","text":"平生学道慕裴休，投老无心赏莫愁。特买扁舟载明月，谁人伴我五湖游。红旗黄纸不关身，世事如云日日新。对客莫谈非圣语，人生要醉五经醇。黄四娘家花有声，杜陵野老最关情。恐遭江上春风恼，岂是哦诗太瘦生。攀条弄蕊不须忙，家有名园饮辟疆。但得胸怀了无累，尘中宾主可相忘。"}