{"id":"788912","title":"桂枝香 旅中秋思","dynasty":"清","author":"孙鼎臣","text":"幽蛩藓砌，正庭院黄昏，晚凉天气。落叶西风，吹作满空寒意。华年半是天涯度，暗思量，旧欢今事。萧条书剑，凄凉弦管，倦游情味。黯回首、家园此际。但千嶂寒烟，都无层次。耿耿羁怀，说与断鸿应寄。只愁迢递书难到，更关河、带将离思。鬓丝凉怯，带围新减，为谁憔悴。"}