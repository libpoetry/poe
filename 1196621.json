{"id":"1196621","title":"河传","dynasty":"唐末宋初","author":"孙光宪","text":"太平天子，等闲游戏，疏河千里。柳如丝，偎倚，绿波春水，长淮风不起。如花殿脚三千女，争云雨，何处留人住？锦帆风，烟际红，烧空，魂迷大业中。柳拖金缕，著烟笼雾，濛濛落絮。凤皇舟上楚女，妙舞，雷喧波上鼓。龙争虎战分中土，人无主，桃叶江南渡。襞花笺，艳思牵，成篇，宫娥相与传。花落，烟薄，谢家池阁，寂寞春深。翠蛾轻敛意沈吟，沾襟，无人知此心。玉炉香断霜灰冷，帘铺影，梁燕归红杏。晚来天，空悄然，孤眠，枕檀云髻偏。风飐，波敛，团荷闪闪，珠倾露点。木兰舟上，何处吴娃越艳，藕花红照脸。大堤狂杀襄阳客，烟波隔，渺渺湖光白。身已归，心不归，斜晖，远汀鸂鶒飞。"}