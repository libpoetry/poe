{"id":"1006490","title":"水龙吟 游钓台作","dynasty":"宋","author":"葛立方","text":"九州雄杰溪山，遂安自古称佳处。云迷半岭，风号浅濑，轻舟斜渡。朱阁横飞，渔矶无恙，鸟啼林坞。吊高人陈迹，空瞻遗像，知英烈、垂千古。忆昔龙飞光武。怅当年、故人何许。羊裘自贵，龙章难换，不如归去。七里溪边，鸬鸶源畔，一蓑烟雨。叹如今宕子，翻将钓手遮日，向西秦路。"}