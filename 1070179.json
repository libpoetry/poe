{"id":"1070179","title":"周宪之用余送赵子雍诗韵作属德祖及余同作二首 其一","dynasty":"宋","author":"程俱","text":"嗟我涉世路，有如陆推舟。寻常不可冀，况乃万里流。安能逐骊騄，超忽十二州。虽然晚闻道，浅瞢如孙休。往者谢五斗，种瓜从故侯。家山三亩宅，白首遂首丘。一为饥所驱，复作漫浪游。曲意泯圭角，终然足人尤。焉知大隐地，亦复怀百忧。"}