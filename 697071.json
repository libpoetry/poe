{"id":"697071","title":"夜半篝灯寒甚余推篷出则雪深尺馀花艳若昼明晨两崖玉树璀璨成行永叔赋诗以谢庭见况和答二首","dynasty":"明","author":"胡应麟","text":"璨璨奇花发，亭亭玉树陈。吾宁湘水客，尔亦剡溪人。鹤展瑶台翅，龙拖贝阙鳞。故园三亩在，归思起垂纶。莽莽乾坤内，悠悠一腐儒。乍忻兰吐玉，敢诧树呈珠。八骏休黄竹，双龙俨白榆。含饴岁除日，好慰谢庭趋。"}