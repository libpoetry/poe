{"id":"525865","title":"寄朱升之","dynasty":"明","author":"顾璘","text":"少小负奇气，唾视豪侠流。腰悬苍龙剑，未肯干王侯。挟策游京师，天子忽见收。濩落风尘中，倾盖罕相投。逢君东华省，金兰结绸缪。陈义比皋契，摛词狎曹刘。虚名附骥尾，隐然横九州。中路忽分散，风波起离忧。天南瘴疠地，鬓发各已秋。黄鹄畏弹射，苍鹰耻随韝。买田西郭门，将以备瀡滫。年饥水瀰漫，鸿雁不自谋。郁郁斗釜间，抚膺发长讴。借问五湖水，何处容吾钩。"}