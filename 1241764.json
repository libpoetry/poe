{"id":"1241764","title":"题开元王孙挟弹图","dynasty":"元末明初","author":"杨维桢","text":"开元少年意气雄，任侠不数陈孟公。文犀束带鹄被小，骄马飒踏如飞龙。侧身仰望目瞿瞿，为有流莺在高树。两骑联翩未敢前，看送金丸落飞羽。白头乌啄延秋门，渔阳尘起天地昏。珊瑚宝玦散原野，空令野客哀王孙。平原公子五色笔，俗史庸工俱辟易。写成图画鉴兴衰，未必奢淫不亡国。"}