{"id":"1048781","title":"介亭二十韵呈杭守祖龙图","dynasty":"宋","author":"韦骧","text":"列石何年出，危亭不日成。两行分磊落，八顾壮经营。表里山川秀，朝晡气象清。江湖俱有趣，天地岂无情。聚井看棋布，重城视带萦。望通鱼鳖远，势压凤凰轻。鸟背飞来见，云头过去平。屈盘疏一径，浩荡接双盈。难秘神仙境，兹逢赏识精。元侯挟馀裕，乐俗沸休声。物外笼真概，胸中惬雅诚。有时陵翠霭，极目耸红旌。九万鹏程近，三千客履荣。樽罍卑北海，篇咏小宣城。岘首空多嗜，蓬莱谩自评。古今为绝观，风月快平生。览景聪明旷，书铭意思宏。优游傲圭衮，端正等权衡。恺悌均吾众，中和得所行。此心非苟豫，奚愧介之名。"}