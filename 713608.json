{"id":"713608","title":"咏古 其二十五","dynasty":"明末清初","author":"屈大均","text":"叔孙诚圣人，能知世要务。先言诸大猾，以为爪牙布。汉王方虎斗，矢石宜争赴。诸生岂能兵，群盗知有素。短衣变楚制，毋使大王怒。道亦尚委蛇，希世非无故。当时谀二世，虎口脱危惧。狗盗安足忧，守尉自能捕。斯言诚滑稽，阴已亡秦祚。直谏亦有时，国奉以坚固。"}