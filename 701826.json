{"id":"701826","title":"野意四首","dynasty":"明","author":"黄衷","text":"乌鸦引子随初旭，赤练飞花近晚春。自分不如田野叟，浊醪长有俗相亲。踏青游子尘随马，垂白山农泪送春。时雨不来秧节老，邻庄稀见旧年人。孤村亭午起炊烟，龙眼花繁似去年。蒿雀定应知我浅，惊飞时落涧西田。细竹缭垣问隐居，水荒休叹食无鱼。已分月令青榆火，合请溪翁紫甲蔬。"}