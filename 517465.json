{"id":"517465","title":"远游曲","dynasty":"明","author":"王称","text":"蟭螟栖蚊睫，鲲鹏运天渊。看来小大各有适，人生出处同所然。苏秦未佩六国印，一身落魄谁相问。相如去蜀谒武皇，高车四马生辉光。以兹感慨慕昔人，起秣吾车膏吾轮。出门仰天发长笑，宁辞断梗随风尘。朝趋枫陛谒明主，夕掌兰台作贵臣。自谓半生有奇遇，从閒因献甘泉赋。雕虫小技何足誇，白日天光屡回顾。朝回敕赐飞龙驹，玉勒光辉骄道隅。雕筵象几进绮食，不但醉饱同侏儒。君不见汉家主父宁久贫，买臣无复恒负薪。当时妻子笑相薄，一朝四海来相亲。闵生寂寞困藜莠，荣期憔悴蒙埃尘。请君试听远游曲，何必长为?亩民。"}