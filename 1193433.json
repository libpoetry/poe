{"id":"1193433","title":"与独孤穆冥会诗 其六 县主请迁葬诗","dynasty":"唐","author":"临淄县主","text":"露草芊芊，颓茔未迁。自我居此，于今几年。与君先祖，畴昔恩波。死生契阔，忽此相过。谁谓佳期，寻当别离。俟君之北，携手同归。伊彼维扬，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂洲，可以遨游。惟子之故，不遑淹留。"}