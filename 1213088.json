{"id":"1213088","title":"哭子谦亨","dynasty":"元","author":"曹伯启","text":"曹子谦亨字光益，祖父文山移砀邑。宋金华裔居太丘，睢阳城东酂城北。父仕江阴实辛巳，育汝今年二十二。六经文艺迈同伦，孝弟纯诚无不至。东风吹起远游心，姑孰姚公如玉金。担簦就学千里去，每对斜阳思好音。壬申中秋短三日，东道张卿递书尺。为言卧疾求良医，汝兄走视星火急。我持省檄在云间，汝兄俄自姑孰还。乃言音书之来翌日为鬼录，使我相对号恸生意俱摧残。世间子女人皆惜，亦有珠瑰杂瓦砾。创然碎却千金璧，地久天长泪沾臆。陋棺风雨寄江东，日夜音容在眼中。大钧播物极万变，悠悠此意谁能穷。谦亨稍解先天理，昼夜犹为一生死。英灵不泯闻此哀，肯为冯依诉终始。"}