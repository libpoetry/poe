{"id":"689185","title":"秋兴八首","dynasty":"明","author":"何景明","text":"高楼一上思堪哀，水尽山空雁独回。万里关河迷北望，无边风雨入秋来。故人尺素年年隔，薄暮清砧处处催。徒有寒樽对花发，病怀愁绝共谁开。忆在京华近侍年，五更清佩入朝天。凤凰池接夔龙会，阊阖楼开日月悬。南国自通沧海贡，胡尘不动玉门烟。只今病卧遥回首，夜夜清光北斗边。前岁今皇新御极，凤衔恩诏出明廷。孤槎奉使日南国，万里题诗天畔亭。地入金沙江浩浩，风连铜柱海冥冥。昆明亦在滇城里，池上虚疑织女星。蜀中形胜千年在，峡树江花照使袍。神女庙深虚暮雨，汉王台迥落秋涛。渔人东望沧浪阔，客子西来滟滪高。不见啼猿系舟处，风波遥夕梦魂劳。汉水东驰入楚来，长沙秋望洞庭开。江清楼阁中流见，日落帆樯万里回。去国尚思王粲赋，逢时空惜贾生才。湘南两度曾游地，惆怅烟花暮转哀。秋来门巷少经过，日日幽怀对薜萝。一笑流光抛客路，十年归梦落渔蓑。沙边返照寒初敛，水上浮云晚故多。苦忆梁园辞赋客，黄河愁望渺烟波。袅袅西风歇众芳，天高溪谷迥烟霜。孤城落雁冲寒水，万树鸣蝉带夕阳。尘满一区杨子宅，蓬生三径蒋公堂。相过未有裘羊辈，醉里狂歌亦自长。千年申国有提封，楚塞重关渺未穷。旧事秪看东逝水，高台不断北来鸿。连山落木萧条后，隔坐残花怅望中。正是平居多感慨，底须辞赋答秋风。"}