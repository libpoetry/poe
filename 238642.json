{"id":"238642","title":"送除景说归三衢","dynasty":"宋代","author":"高斯得","text":"秋风吐商气，庭树慽以飞。美人悼时节，去意不可鞿。朋阴傲排荡，晨光弄熹微。灵修岂敢怨，浩荡终难依。岐分蹈一失，决此存亡机。僵株擢新稊，倏忽成十围。阳阸人所愿，苍天讵能违。蹇予於夫子，亮节深所希。取舍既共是，排拫亦同非。岂伊桐江上，裴回送将归。时危抱深感，人远伤遐睎。国家福未艾，祖宗临孔威。愿子崇明德，桑榆借光辉。"}