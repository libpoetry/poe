{"id":"1177278","title":"游子吟","dynasty":"唐","author":"陈陶","text":"栖乌喜林曙，惊蓬伤岁阑。关河三尺雪，何处是天山？朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。"}