{"id":"431250","title":"心脏病发，住进北大医院，口占四首","dynasty":"近现代","author":"启功","text":"衣钵全空夜半时，凡夫一样命悬丝。心荒难觅安无著，眼小频遮放已迟。窗外参差楼作怪，门边淅沥水吟诗。咬牙不吃催眠药，为怕希夷处士嗤。已经七十付东流，遥计余生尚几秋。写字行成身后债，卧床聊试死前休。且听鸟语呼归去，莫惜蚕丝吐到头。如此用缘真可纪，病房无恙我重游。住院生涯又一回，前尘处处尽堪哀。头皮断送身待老，心脏衰残血不来。七载光阴如刹那，半包枯骨莫安排。老妻啼笑知何似，眼对门灯彻夜开。病床展转忽经旬，耿耿深宵百苦身。去世来生谈总妄，哀多乐少历曾亲。弥天莫补作心债，近死空书发愿文。坠露无声如泪滴，清和夜宇胜秋旻。"}