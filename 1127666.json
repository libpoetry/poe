{"id":"1127666","title":"置酒签厅观荷徐判官携家酿四首","dynasty":"宋","author":"曾几","text":"绿水波深欲上阶，红蕖香动要传杯。幕中自有两佳客，又载青州从事来。鄣日青圆自拥阶，绉风绿净可添杯。被花恼处君知否，罗袜凌波笑不来。白白红红花映阶，高高下下叶成杯。娇娆似不禁长夏，故就团圞扇影来。休看红药咏翻阶，极目荷花照酒杯。静濯明妆何所待，风标公子远飞来。"}