{"id":"519468","title":"挽李都阃","dynasty":"明","author":"朱诚泳","text":"火星坠营天欲泣，万木冰生夜僵立。旌旗影淡塞云黄，笳鼓声沈朔风黑。辕门虎将真丈夫，雄姿赳赳何魁梧。半生豪放纵所适，意气落落吞江湖。一剑沙场奋威武，誓欲将身报明主。马革裹尸志莫酬，嗟乎无乃天之数。忠魂自昔飞上天，回首人间二十年。流水落花空寂寂，斜阳芳草自芊芊。将门有将三军帅，能读父书六韬在。相机制胜无拙谋，拜将封侯应可待。天恩旷荡贲泉扃，山川草木皆光荣。平生心事料无憾，英风凛凛还如生。"}