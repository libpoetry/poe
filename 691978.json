{"id":"691978","title":"与元美登郡楼二首 得秋字","dynasty":"明","author":"李攀龙","text":"开轩万里坐高秋，把酒漳河正北流。自爱青山供使者，谁堪华发滞邢州。浮云不尽萧条色，落日遥临睥睨愁。上国风尘还倚剑，中原我辈更登楼。摇落高楼此对君，天涯不复有离群。衔杯大麓来秋色，倚槛邢台过白云。树杪人家漳水出，城头风雨太行分。极知今日同王粲，赋就还应邺下闻。"}