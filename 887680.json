{"id":"887680","title":"惜黄花慢 其一 夷则羽菊","dynasty":"宋","author":"吴文英","text":"粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春祗怕春不远，望幽径、偷理秋妆。殢醉乡。寸心似剪，飘荡愁觞。潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但、风雨凄凉。最断肠。夜深怨蝶飞狂。"}