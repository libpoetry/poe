{"id":"1124282","title":"集句","dynasty":"宋","author":"闻人祥正","text":"五夜漏声催晓箭，曈曈初日照楼台。九天阊阖开宫殿，玉帛朝元万国来。春风院院落花堆，花气浓薰入酒杯。日千殿头宣索鲙，小舟撑出柳阴来。清明时节好烟光，柳苑春深百草芳。一夜汉宫传蜡烛，柳边新火起严妆。内人相续报花开，天子春游特地来。夜半宴归宫漏永，沸天宵鼓动瑶台。绣衣鸂鶒浴回塘，风动荷花水殿香。坐对芳尊不知热，冰肌玉骨自清凉。耿耿银河欲曙天，数声鸡唱锦楼前。君王晓坐金銮殿，绣被焚香独自眠。月傍蓬莱汉阁残，玉阶仙杖拥千官。侍臣缓步归青琐，辨色争朝咫尺颜。羯鼓声高众乐停，上林仙景似蓬瀛。轻云阁雨迎天仗，花外风飘万岁声。牡丹移向苑中栽，借得东风一夜开。尽日君王看不足，芳尊宜命管弦来。月倚觚棱宿雾收，三千珠翠拥宸游。霓旌影乱箫声远，天子龙舆过玉楼。碧纱窗下水沈烟，香入薰炉禁火天。最是一年春好处，绿杨高映画秋千。连夜琼林散舞衣，披香新殿斗腰肢。今朝却得君王顾，从此新承恩泽时。内人晓起怯春寒，惆怅阶前红牡丹。整了翠鬟匀了面，沈香亭北倚阑干。珠帘约住牡丹风，金殿香销翠绮栊。应作巫阳春梦句，日高犹睡绿窗中。淡淡梳妆薄薄脂，自然富贵出天姿。一朝选在君王侧，宫女三千尽妒伊。玉壶传箭咽铜龙，金殿当头紫阁重。阊阖开门朝百辟，未央月晓度疏钟。珠箔轻明拂玉墀，汉宫仙掌露淋漓。金钗坠鬓分行立，等候官家未出时。学画蛾眉独出群，越罗巴锦不胜春。承恩数上南熏殿，无奈宫中妒杀人。春风先发苑中梅，愿春君王万寿杯。舞罢霓裳归苑去，箫声犹绕凤皇台。帝宫三五戏春台，玉漏铜壶且莫催。百辟九霄环帝座，六鳌海上驾山来。东华金阙万重开，何处闻灯不看来。行幸未停歌未发，君王又进紫霞杯。朝光瑞气满宫楼，一例珠帘不下钩。认得圣颜遥望见，香烟欲傍衮龙浮。清晓妆成寒食天，芙蓉深院斗秋千。君王未起珠帘捲，房里围棋懒自眠。长眉画了绣帘开，榆火新传蜡炬来。扑蝶西围随伴走，晚归多是看花回。翠髻高丛绿鬓虚，娉娉袅袅十三馀。未央宫里三千女，捲上珠帘总不如。道字娇讹苦未成，淡蛾羞敛不胜情。有时歌罢下阶砌，闲把宫花独自行。黄金阁子锁牙床，不是愁人也断肠。帘日已高三丈透，铜炉谩炷一铢香。"}