{"id":"687073","title":"题文溪道院四首","dynasty":"明","author":"刘崧","text":"白石苍苔一径荒，鸟啼仙馆落花香。新来抽得西林笋，更比琅玕数尺长。雨过池南绿涨肥，水沉香袅午风微。閒来自拾青松子，惊起梢头独鹤飞。桂花风定暮云閒，夜静江声鹤未还。天上月明秋似水，时闻玉佩出松关。门对龙湾雪未消，乱山寒日思迢迢。道人神气如春酒，自倚梅花品玉箫。"}