{"id":"811364","title":"灵光寺晚眺","dynasty":"清","author":"丘逢甲","text":"般若台荒噪暮鸦，香炉峰冷挂残霞。夕阳尽作燕支色，染出秋林树树花。三柏生枯气郁苍，沉沉紫殿梵云凉。绿杉野屋隔溪水，牧笛数声山月黄。尽洗苏王伪体篇，空山飞瀑泻寒烟。山灵自展凌云手，妙写馀霞散绮天。将军席罢梅仍落，学士轩空柏自留。犹有旧时明月在，照人来作闰中秋。"}