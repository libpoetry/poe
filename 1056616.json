{"id":"1056616","title":"初酿","dynasty":"宋","author":"吕南公","text":"岁稔谷价卑，家家有新酿。诸邻皆屡醉，吾舍只空盎。封书乞馀米，故旧不我相。淹旬乃分酬，如惫始赐杖。搔然且湛炽，督迫薪火旺。衰迟念杯觞，伺立久肮脏。夜闻觱沸韵，侧枕屡欣畅。朝来见浮蛆，喜气愈豪壮。槽端乍流沥，指面已淫漾。肴蔬故稀荒，被服稍质当。无宾与酬酢，引满自东向。须臾就醺酣，岂藉红粉唱。人生但能醉，此外何足望。忧勤欲奚为，一誉抵千谤。瓶罂幸未竭，吾盏且频康。回思冷醒时，愁寂可惩创。隔墙闻酨气，涎活复嗟怅。非无毕公心，坚壁讵窥傍。如今粗沾给，后得戒初丧。太息富贵间，平生易遗忘。"}