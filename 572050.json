{"id":"572050","title":"过斮胫河","dynasty":"明","author":"袁宏道","text":"北风浩浩吹酒池，万娥夜舞糟丘堤。飞廉手把火旗麾，少师局天不敢啼。是时独夫眼方缬，古鼎排庭沥豹血。妲己颓红倚曲栏，野人霜下踏冰裂。须臾縳致轩墀前，皴肌凛凛颠垂雪。斮胫传视血淋漓，仰天大笑璎珠绝。已见愚臣心孔多，又见耄叟骨如铁。殿外执圭声唯唯，圣度如天鉴似水。西方罪臣老更尪，口衔枯草谈阴阳。朝披雨雪夜眠霜，哀茕瘗朽目汪汪，何异爝火仰三光。"}