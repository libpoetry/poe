{"id":"555958","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其一","dynasty":"明","author":"杨爵","text":"两足屈栾，双目眩暗。身孱罪长，影形相伴。百忧时触，五内凄惨。耿耿茕茕，夜以达旦。生理几何，魂将我散。呜呼魂兮魂兮，宜莫即散。我皇聪照，当有涣汗。"}