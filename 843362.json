{"id":"843362","title":"同伯严后湖观荷","dynasty":"清末民国初","author":"俞明震","text":"城头紫烟低，城背莽萧瑟。江山不满眼，万荷补其隙。初花弄光影，颠倒一湖叶。繁声疑雨来，微凉散空阔。小艇不容篙，趺坐波平膝。欹岸出荒洲，稍见兵火迹。当年岸帻处，廊空积潦入。倒影两秃翁，风亭坐超忽。清香满残照，绿意上鸟翮。遗世渺愁予，见汝亭亭日。溟渤非不宽，万事在眉睫。"}