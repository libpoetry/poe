{"id":"1116907","title":"开府潞公太师得谢西归谨赋七言四韵诗五首拜送","dynasty":"宋","author":"苏颂","text":"几夕华星动紫躔，少微光入太微垣。帝临便座延公衮，人喜安车到国门。恳叙官仪还汉节，亲承需宴酌尧樽。朝家贵老超三代，惇史行看记善言。圣代登庸年独少，清时得谢齿尤高。官如中令躬无疾，文似司空思不劳。玉座案经涓对日，金壶加礼赐春醪。祝公倍享灵椿算，长副吾君序燕毛。官崇真是帝王师，八十归休亦未迟。不似孔光辞位日，早于姜望出封时。仪形昔已图麟阁，稿草今应集凤池。故府诸僚终有愧，甘陵犹欠纪功碑。君臣一德千龄际，柱石三朝四纪中。天下重轻常系望，膝前谋议不言功。位高少有名兼美，体健方知福更隆。谩道汾阳贵且寿，若论勋考亦惭公。久持邦柄擅斯文，却扫丘园脱世纷。已用三篇作霖雨，回看万事似浮云。何须棨戟荣归路，自有旂常载旧勋。欲别延英犹造膝，老臣虽去不忘君。"}