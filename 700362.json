{"id":"700362","title":"对雨","dynasty":"明","author":"顾璘","text":"密密春林雨，沈沈昼日云。阴阳随气序，膏泽自吾君。积水鸥凫下，条风草木欣。残躯胜耒耜，何敢废耕耘。山迥雷声近，春深节气殊。江天云雾湿，林壑画屏纡。鸟困投檐户，溪狂掠坐隅。老夫不出户，无意问泥涂。春睡起何迟，茆厨湿未炊。竹梢欹拂水，花片舞过篱。老病消浮念，迂疏冷旧知。独怜山郭雨，能与静相期。"}