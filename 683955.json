{"id":"683955","title":"感怀","dynasty":"明","author":"王世贞","text":"今晨东风至，吹我颜色佳。揽袂不及裳，粉泽理光仪。新荑承天露，朝荣际日晖。雅步中宫商，顾盼有馀姿。临当中门发，欲出故徘徊。燕赵三千人，一一自蛾眉。所愿在当怀，焉顾妍与蚩。沈吟临芳镜，掩约内伤悲。清晨出游目，顾见南山道。挟弹美少年，容颜白如缟。拉攞枯松树，上有乾鹊噪。熻㸌朱丸流，宛转堕荒草。企听犹未毕，吉凶不自保。七尺长为人，焉能制余老。人生垂衰老，俶如就途客。药饵相扶持，攀车解輗轭。不行将难免，暂留终何益。著书以自宽，聊为存者识。明晦既歧轨，焉用留遗迹。贤圣知有馀，死生无中策。"}