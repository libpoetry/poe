{"id":"1113916","title":"追挽刘平父二首","dynasty":"宋","author":"李吕","text":"奕世旂常记姓名，屏山道学蔼馀馨。流风与世为标的，好义于君见典型。琴韵祗求追古意，吟怀偏喜旁林扃。相逢恨晚情犹厚，怅望音容隔杳冥。高才入用合求闻，却向丘园号隐君。驰骋古人真我事，泥涂轩冕付时人。黄粱未熟惊尘世，白璧空埋惨暮云。赖得相门馀庆在，诸郎峙玉正诜诜。"}