{"id":"263584","title":"借居冶山弟公邸补种花树偶成","dynasty":"清代","author":"孔璐华","text":"虚庭自幽敞，依依百笏宽。我家汤沐宅，借居聊盘桓。堂前有古槐，绿阴影团圞。我亦爱花木，橐驼种此间。新槐出檐际，垂柳拂栏杆。紫藤杂丁香，还倚竹数竿。海棠最嫣姹，桃李何攒攒。虽未成老圃，因之忆杏坛。春深雨渐多，日日对花看。待得三五载，群卉皆可观。出游已十载，复来住长安。开轩惟把卷，恬然心共閒。"}