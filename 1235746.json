{"id":"1235746","title":"青宫受宝朝贺日次韵","dynasty":"元","author":"吴当","text":"百年文物际重熙，丽日祥云昼刻迟。上相传宣催草诏，看君落笔玉堂时。殿外霓旌漾晓晖，炉烟浮动衮龙衣。璚楼贝阙天中起，五色云霞在翠微。天乐声中舞序陈，千官花外驻车轮。春宫初试黄麾仗，宝盖珠幡队队新。绿树重重秘殿阴，画堂甲观九重深。青宫昨夜初承诏，丹扆今朝又进箴。日出苍龙紫雾开，金门宣赦近臣来。书条字字皆宽大，万姓欢声动地雷。大安高阁正当中，龙虎旌旗卫两宫。近日春坊谁辅导，相君班序冠三公。禁直周庐接上台，银河秋傍紫垣来。为郎莫笑冯唐老，立马金门待晓开。宫臣侍侧近炉熏，衣上龙乘五绣云。鸣玉锵金俱鼎食，早思偃武与修文。殿阁薰风奏舜弦，大明宫树不凝烟。圣人恭默惟思治，日历凭谁细细编。深宫无处不开花，玉烛调阳运帝车。不是人间春易老，风光长只在天家。"}