{"id":"55462","title":"门有车马客行·翩翩南回雁","dynasty":"明代","author":"史鉴","text":"翩翩南回雁，哀鸣向秦飞。道路非不远，乘时安可违。门有车马客，驾言归故庐。关中天下险，山河尽城池。云胡失保障，匈奴忽来兹。传闻入北地，民物多伤夷。岂无霍去病，能不以家为。胡来闭城守，胡去扬兵追。如何秦陇间，到处成疮痍。凭君谢诸将，全躯岂男儿。努力事扫除，勿令蔓且滋。请看麒麟阁，功臣亦人为。"}