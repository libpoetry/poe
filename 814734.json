{"id":"814734","title":"题赵云九大令锡麓归耕图四首","dynasty":"清","author":"金城","text":"浩然归去托微疴，自在高怀且放歌。江上莼鲈篱畔菊，故乡原胜异乡多。文章政事总人豪，转饷筹兵绩更高。却恋烟霞薄轩冕，海天安稳放归艘。九峰山下二泉旁，乌桕霜来映夕阳。似此山林得归隐，羡君诗酒任徜徉。回首同袍意气深，自怜衰病亦相侵。养亲课子平生愿，把臂何当共入林。"}