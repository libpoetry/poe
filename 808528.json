{"id":"808528","title":"刘学士三吾","dynasty":"清","author":"严遂成","text":"春夏榜，南北榜。南有私，北无党。空持朝鲜玳瑁笔，等之敝帚千金享。然而六十一人中，讵皆有文在其掌。琮也善易不善著，翰苑当阨知不知。八十老者戍边死，坐右燕王左太子。早知天命有所归，金陵城上燕南飞。不如当时不力陈，无用丧师五十万，十族九族免涂碳。周公成王本一家，事犹贤于新莽篡。靖难功，谁酿成之坦坦翁。"}