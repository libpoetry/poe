{"id":"1190414","title":"寄哥舒仆射","dynasty":"唐","author":"韩翃","text":"万里长城家，一生唯报国。腰垂紫文绶，手控黄金勒。高视黑头翁，遥吞白骑贼。先麾牙门将，转斗黄河北。帐下亲兵皆少年，锦衣承日绣行缠。辘轳宝剑初出鞘，宛转角弓初上弦。步人抽箭大如笛，前把两矛后双戟。左盘右射红尘中，鹘入鸦群有谁敌。杀将破军白日馀，回旃舞旆北风初。郡公楯鼻好磨墨，走马为君飞羽书。"}