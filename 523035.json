{"id":"523035","title":"古白杨行","dynasty":"明","author":"李梦阳","text":"百泉东岸三古杨，下枝扫拂书院墙，上枝瑟飒于穹苍。空山野阴雷雨黑，柯干冥冥动山壁。剪伐难为栋梁用，盘踞番逃斧斤厄。但见白日悲风发，宁知六月撑霜雪。烟色惨怆精灵聚，孤根倔强源泉裂。忆昨访古憩其下，居人不敢留车马。落萚尚禁牛羊食，污秽颇遭县官打。丞相古柏霹雳碎，将军大树空萧洒。罔头石路莎草长，孙邵李许同一堂。春风漂泊予到此，不见古人惟古杨。古扬萧萧暮流急，波翻浪倒蛟龙泣。卫女幽忧拾锦花，逋臣寂寞愁难立。君不见太行羊肠莫比数，上有毒蛇下猛虎。樵斤猎火不虚日，桂柏椅桐气悽苦。呜呼杨兮杨兮，尔何盘根据兹土。"}