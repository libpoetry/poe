{"id":"792831","title":"漫兴","dynasty":"清","author":"缪徵甲","text":"海内遍传黄霸疏，力除痼疾启阳和。危言本虑滋螟蟘，善后先期料鹳鹅。与块野人天自弃，耕烟瑶岛幻偏多。逋仙愁绝梅花驿，强剔残灯救火蛾。诡托爰居译姓名，幺么竟敢藐干城。幻人莫恃条枝国，大帅新连细柳营。往复书谁通鸟使，兜离语转效豺声。拥旌建节雄开府，宵旰云何体圣明。瘴雨蛮烟及甬句，毗连绣壤此咽喉。时平民不知兵革，海阔风难辨马牛。莫遣戈船轻下濑，可知帷幄重持筹。材官多少驰星檄，画住吴淞水一钩。轻寒六月似秋深，积雨愁看十日阴。带疾军犹擐甲卧，淡灾天有洗兵心。江湖满地家无定，星火催租吏更侵。自笑杞人忧甚事，汉军旗帜盛如林。"}