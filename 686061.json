{"id":"686061","title":"诞日答为寿者二首","dynasty":"明","author":"卢龙云","text":"浪迹人间几十霜，茫茫苦海仗慈航。难将墨绶为仙吏，却望红云隔玉皇。岛净轻风含细柳，波恬旭日映扶桑。但看圣化同天远，不厌尘中岁月长。壮气销来负镆干，许多心事寄毫端。已知白社为初服，何得青门遂挂冠。末路祗怀丛桂隐，秋风又美落英餐。苍生此日需贤哲，惭愧东山有谢安。"}