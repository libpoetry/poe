{"id":"817854","title":"鼎湖飞水潭同林宰平，明日宰平北返","dynasty":"清末近现代初","author":"黄节","text":"鱼网挂高崖，密疏可盈尺。忽尔修罟垂，千鱼落籍籍。飞丝一翕张，秋山狭阔白。俯作龙在潭，旁起虎蹲石。落日碎丸丸，苍藤战格格。长流净翠玉，喷沫湿玄翮。不待寻声来，登山所莫逆。经行游士眼，若视寻常迹。虽陟磴百盘，未夺岭一席。鼎湖不难到，良朋乃易隔。寒光敛归树，伫立留过客。"}