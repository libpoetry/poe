{"id":"1104863","title":"谢龙山惠柱杖并求石铫四首","dynasty":"宋","author":"马廷鸾","text":"山窗闲笏倦支颐，出户犹嗟拟步迟。万事一条横楖栗，缘坡穿径走如驰。读书未把壮心降，瀹雪烹云听煮汤。浇我胸中过秦论，笑渠臧谷两忘羊。捷径新来竞朵颐，登山有道只逶迟。瘦藤独立西风上，看尽坡头万马驰。砖炉石铫竹方床，何必银瓶为泻汤。苦茗只堪浇菜肚，春风却负太官羊。"}