{"id":"610373","title":"饮朱叔祥虹山草堂赋赠","dynasty":"明","author":"张应申","text":"饮君虹山堂，为君赋新诗。虹山倚城雉，云木遥蔽亏。堂构共閒邃，曲径何逶迤。窥轩俯列壑，委砌滋轻荑。兰葩无虚鲜，黄鸟逝相追。美人抚鸣琴，四座含酸悲。讵意弹者心，能令听者思。贱子谢先晨，慷慨前致辞。勿竞桃李荣，而遗松桂姿。坎坷何足叹，丘壑良自怡。"}