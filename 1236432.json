{"id":"1236432","title":"次韵叶文范训导杂咏八首 留此岩避暑","dynasty":"元","author":"陈镒","text":"何年留此岩，洞壑深藏幽。悬崖石栈细，佛屋居上头。闻君日登览，颇遂平生游。想当入空翠，决?香气浮。林深远溽暑，池净涵清秋。逢僧作茗供，庶可终日留。人生浊世中，万物同一沤。今我衰且蹇，亦复事林丘。临风诵君诗，势利两俱休。青山一何高，流水一何长。念君守涧阿，何因共相羊。及兹暑雨霁，遥夜生微凉。居然抱幽独，四顾皆崇冈。而我当此夕，忽复病起床。徐行大溪上，月在天中央。众星自隐见，耿耿亦有光。岂不增感怀，沈吟寄来章。诗人在山中，时夏忘热恼。壮心久已降，想若风旌倒。待月升山椒，延风来木杪。斋居近村墅，桑竹自环绕。更觉农事饶，连畦秀禾稻。川坂窈而深，颇胜桃源好。缓策经壑丘，恬目送云鸟。安得远相从，逍遥共论道。虽云途路难，无使音书杳。人生谅有分，且复散冲抱。韵士得幽趣，名山还再寻。逍遥清凉界，披豁烦热襟。粲粲古桂花，娟娟青竹林。慧日散佳彩，慈云结轻阴。超然外形迹，静焉观我心。境空无碍物，地胜多布金。业缘尚觉浅，味道殊喜深。薄暮想忘归，坐聆清磬音。夏旱雨有数，聚巫还可求。今年忽大旱，疲民实煎忧。涧西隐君子，精诚达冥幽。沛然得甘霔，白水满田畴。持杯会邻里，共贺百谷秋。馆宾栝中彦，亦觉喜气浮。诗成远相寄，念我儒家流。我昔为冷官，一饭不易谋。只今愿年丰，买田归偃休。高岩暑雨霁，晨光眩初阳。客子适登览，扪萝陟层冈。绝壁倚孤峭，老树郁青苍。巍然顶僧庐，金像明满堂。鲜飙度危阁，宝幢动鸣珰。仰视天宇宽，胜境何清凉。傍有梁氏祠，其人久已亡。曾经禦强寇，率兵此潜藏。事往名则留，兴怀多慨慷。至今人避乱，固守全一方。我家岩之陬，依栖幸安康。约子当再游，飞佩高颉颃。有客在涧西，掬泉弄秋月。委心任自然，稍稍忘蕴结。空山更何有，白云静堪悦。时还掺孤琴，清音随意发。却复念故庐，州城暮天阔。落叶飞不停，岁月去飘忽。世道犹崎岖，归计那可决。浩歌一长叹，凉飙激疏樾。开堰午溪上，百亩可灌之。长输不尽流，盖有源头为。兴言百世计，生理始于兹。虽然藉地利，亦用人力施。禾菽既沾泽，稍稍慰农私。园田久荒者，一旦皆见治。经营非我能，废兴乃其时。感君相问劳，为作新堰诗。"}