{"id":"1035125","title":"虞万州生日","dynasty":"宋","author":"魏了翁","text":"春风吹我游锦官，客眸饱作沧江观。鹤飞自由白日静，山来不断平野宽。主人闻客倒屣迎，案头点易朱未乾。速呼朋俦俾接席，又遣儿女来拜前。馆中列鼎食客众，堂后鸣钟聚指千。客来辄留张坐饮，客醉复与开榻眠。主人投閒六年久，禄廪不继胡能然。问之主人笑不言，神情散朗心常閒。向来曾于我乎贷，至今尚质黄金盘。又闻吾兄市桥尉，假五十万青铜钱。橐中似尔空亦屡，门外车马纷阗阗。其间犹有不知者，误谓公子非儒酸。谁知出分本无几，况复奉赐随分班。知之不知吾何恤，日用饮食于其閒。西京相裔平通侯，轻财重义无敢先。三年田家未云久，便怀富贵讥南山。节侯有子韦少翁，亦以明经世其传。爵之附庸有何薄，径欲忍愧从夷蛮。人于居约视所守，又以久近察所安。近而不渝傥可勉，久而无怨良独难。不须远求汉诸公，姑复近考今时贤。虽云暂閒未尝约，一念长作膏火煎。戚然不能以一日，宁复如君之六年。泉无昼夜盖有本，潦有朝夕繄无源。归来试与友朋道，言之孔易行维艰。厥今人物眇然甚，天道岂不于君还。友朋请书为君寿，更祝养素勤加餐。"}