{"id":"1223084","title":"杨花曲","dynasty":"元","author":"袁桷","text":"上都杨柳瘦且坚，叶叶不展圆如钱。年年飞花作端午，远客乍见心茫然。上都飘雪不知数，此花与雪相旋舞。黄鹂声绝孤雁鸣，万骑千车互来去。手攀短条心欲绝，宛转成毬恨初结。寒风飞蓬卷车轮，点点相亚随明灭。南邻荡子衣夜单，晓望出日如黄绵。辛勤掇拾不敢弃，愿刮龟毛同作毡。"}