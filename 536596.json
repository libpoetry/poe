{"id":"536596","title":"将游阳羡过华明伯饯我惠山因憩俞氏园一首","dynasty":"明","author":"王世贞","text":"日余淹薖轴，托志在延搜。遵途告密戚，饯我以行游。选胜岂必遐，贵在获所求。青松夹长坂，菉竹被文流。探蠡酌清泠，沈慅洒然瘳。层霞缓川暝，归日使径幽。流憩仲蔚居，时兴浚冲愁。昔揽并大藩，今守各一丘。寄言天路者，寥廓多沈浮。"}