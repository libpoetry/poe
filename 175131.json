{"id":"175131","title":"吊史·禽殚繁弱弃","dynasty":"宋代","author":"刘子翚","text":"禽殚繁弱弃，免尽韩卢烹。英雄起乘时，时徂力难争。精魂闭尽穴，壮骨扬飞尘。凄凉千载下，闻风凛如生。嬴秦失其鹿，图王各峥嵘。斯人顾眄间，汉楚分重轻。臣虽替末路，君亦寒初盟。岂不念畴昔，百战同艰辛。谁云汉网疏，豪俊屡拂索。高蹈欣系解，括囊闻饮醇。"}