{"id":"287200","title":"高阳台·金屋安排","dynasty":"现代","author":"夏孙桐","text":"金屋安排，玉楼酝酿，人閒几费春工。支取韶光，销寒九九图中。群芳原不甘沦落，惯年年、来趁冬烘。任缤纷、矾弟梅兄，斗艳青红。外边寒重谁知得，暂炉熏宵拥，钗朵晨笼。香梦沈酣，瞒他冻蝶痴蜂。偷春容易春难驻，又番番、催换东风。待何时、看遍长安，钿毂相逢。"}