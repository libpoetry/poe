{"id":"633432","title":"与胡潜夫乞药戏赠","dynasty":"明","author":"释今无","text":"借问胡潜老，如何药似神。一杯才仰饮，五内觉津津。须臾谷气次第出，博山沉麝那能敌。胸中积滞得轻松，虽留微痛意已适。夜来齿腭发澹味，舌根却似寒泉洗。澹极依稀翻胃来，寒热之气想分开。今日更乞下一帖，午后便欲得煎煨。除痛除澹最要紧，二竖若去即安枕。药赋烦君念一遍，轻重加减见本领。医王之手见高处，医王兼更有佳句。昨闻和得岑字诗，悤悤未问君已去。诗学离骚让楚中，楚歌一起皆天风。离奇崒嵂兼光怪，使人读之声浑雄。豫章未必胜楚材，此事还须自问公。费君之药亦此事，病根无日得轻利。一捧楚诗开口笑，邪风尽入病难料。药囊更蓄五色线，肠若断时君不见。但闻推折擘缯声，须君下手如飞箭。"}