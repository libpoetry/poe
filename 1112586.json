{"id":"1112586","title":"自海至楚途次寄马全玉八首","dynasty":"宋","author":"张耒","text":"迂疏怀抱独君知，杖拂亲依即我师。一句未能参妙道，数篇空复寄新诗。子方奋迅云间翮，我厌追随世上儿。安得岩坰两如志，铜瓶乌几为君携。萧萧柳岸野风秋，虹挂前山晚雨收。回首孤城空绿树，满川斜日放归舟。年来双泪供愁尽，去去劳生几日休。试问故人思我否，梦魂犹在海边州。高城欲去更徘徊，病眼登临强一开。风物尽为愁里景，山川疑是梦中来。此身双鬓何劳白，未老尘心可得灰。欲把烦愁付杯酒，祇应清梦待尊罍。生涯飘泊一航轻，浩荡晴川送我行。北望山川连海远，南来风月近淮清。人家稻熟丰年满，泽国天高秋意生。惟有羁愁消不得，登临清泪落如倾。少年居士正安禅，法是怀公门下传。已解出尘金里矿，何妨离欲火中莲。苦心参道嗟予晚，极口随机恃子怜。若许维扬傍仁里，一廛须买许行田。萧萧晚雨向风斜，村远荒凉三四家。野色连云迷稼穑，秋声催晓起蒹葭。愁如夜月长随客，身似飞鸿不记家。极目相望何处是，海天无际落残霞。二年海角寄东城，岁久移居亦有情。去路山川嗟我远，旧时风月为谁清。一廛受地今难继，三径怀归久欲耕。何日山林有茅屋，百年无复问功名。紫蟹双螯荐客盘，倾来不觉酒壶乾。雨多泽国蒲鱼美，秋至楚天风露寒。老去论交嗟我晚，尊前一笑忆君欢。红莲幕下无书檄，剩寄新诗满卷看。"}