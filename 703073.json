{"id":"703073","title":"杨柳枝五首","dynasty":"明","author":"谢肃","text":"南浦春光媚绿波，脩眉轻展似柔蛾。若非张绪风流态，敢趁清阴马上过。记得钱塘折柳枝，画桥流水暮春时。苏家小女多才思，一曲翻从笛里吹。吴郡东风柳绕城，朱门华馆总莺声。笙歌合奏春阴里，谁念将军灞上营。何处春来柳树稠，汴河千里接扬州。可怜锦䌫巡游后，几度飞花送客舟。彭泽归来万事休，更从何处托风流。五株杨柳当门种，醉里听莺卧石头。"}