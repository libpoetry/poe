{"id":"692006","title":"送周给事还朝","dynasty":"明","author":"李攀龙","text":"才子先朝侍从年，东山一卧主恩偏。弹冠便借风云起，补衮新看日月悬。疏动龙鳞成五色，名联骑省映群贤。当时谏猎还谁在，闻道长杨赋已传。才疑仙吏在人间，万里乘风复汉关。三殿不缘春色满，五云争识岁星还。朝阳更王清华气，金马依然供奉班。未许陆沈如昔日，须君持论答天颜。"}