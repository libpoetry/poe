{"id":"744836","title":"过飞来峡","dynasty":"清","author":"刘彬华","text":"二禺七十有二峰，峰峰乱削青芙蓉。飞崖壁立互撑拄，屹若双阙排珠宫。浈江北来势一束，水随山罅弯环通。伟哉造物信瑰异，日南妙境开鸿濛。我从珠海浮征篷，入峡喜见波浺瀜。天光云影荡朝旭，一涤廿载尘壒胸。须臾森悚竖毛发，众山䆗窱号谷风。深林障日蹲虎豹，怒湍激石掀鱼龙。江神怪我行匆匆，指点兰若寻仙踪。当年飞来岂偶尔，定有风雨云雷从。如何神工失守护，顿令一角遗云封。由来海峤事多幻，浮山逃石毋乃同。香台缥缈烟峦中，联娟修黛环帘栊。轩辕帝子渺然去，不闻坑竹空闻钟。幽栖吾欲架深广，却愧踪迹犹萍蓬。诗成一笑且携棹，名山挂席焉能穷。"}