{"id":"764934","title":"望海潮 舟泊黄浦","dynasty":"清","author":"薛时雨","text":"浪拥江声，云浮海气，奔流直下吴淞。巨壑腾蛟，危楼结蜃，遥天万里空濛。喷薄起鱼龙。念苍茫身世，寄与艨艟。浊酒孤斟，铜弦高唱大江东。八蛮重译来同。算汉家长策，只是和戎。水驿驰轮，楼船激箭，海门百道能通。落日大旗红。叹藩篱久撤，谁靖边烽。聊把黄金买醉，歌舞向西风。"}