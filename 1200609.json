{"id":"1200609","title":"瑶琴怨","dynasty":"元","author":"张玉娘","text":"凉蟾吹浪罗衫湿，贪看无眠久延立。欲将高调寄瑶琴，一声弦断霜风急。凤胶难煮令人伤，茫然背向西窗泣。寒机欲把相思织，织又不成心愈戚。掩泪含羞下阶看，仰见牛女隔河汉。天河虽隔牛女情，一年一度能相见。独此弦断无续期，梧桐叶上不胜悲。抱琴晓对菱花镜，重恨风从手上吹。"}