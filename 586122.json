{"id":"586122","title":"十月十日值风回住东光有怀括苍叶槎庵夷陵王方山二年兄先是二君与予方舟而行舟轻夺流先去今闻在沧洲上下度至张家湾则涣而复合矣诗以识意","dynasty":"明","author":"区越","text":"狂飕忽捲浪如山，才过东光又逆还。用力不知舟载重，计程惟觉路行难。越槎轻泛天河近，郢曲遥闻下里悭。何日南风吹五两，凤城邀共谒龙颜。"}