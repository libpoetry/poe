{"id":"1110212","title":"惜分钗/撷芳词","dynasty":"宋","author":"吕渭老","text":"春将半。莺声乱。柳丝拂马花迎面。小堂风。暮楼钟。草色连云，暝色连空。重重。秋千畔。何人见。宝钗斜照春妆浅。酒霞红。与谁同。试问别来，近日情悰。忡忡。重帘挂。微灯下。背兰同说春风话。月盈楼。泪盈眸。觑著红茵，无计迟留。休休。莺花谢。春残也。等闲泣损香罗帕。见无由。恨难收。梦短屏深，清夜悠悠。悠悠。"}