{"id":"152740","title":"丛台歌·累土三百尺","dynasty":"宋代","author":"贺铸","text":"累土三百尺，流火二千年。人生物数不相待，摧颓故址秋风前。武灵旧垅今安在，秃树无阴困樵采。玉箫金镜未销沈，几见耕夫到城卖。君不见丛台全盛时，绮罗成市游春晖。一从琱辇闭荒草，萧散行云无复归。韶魂想像风流在，晴华露蔓犹依稀。盘纡棘迳撩人衣，禾黍晚成貊貉肥。层檐碧瓦碎平地，梦作鸳鸯相伴飞。登临吊古将语谁，城郭人民今是非。指君看取故时物，南有清流西翠微。彷徨华表不忍去，岂独辽东丁令威。"}