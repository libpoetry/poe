{"id":"816238","title":"辛未九日登乌石山","dynasty":"清","author":"黄任","text":"高台宜旷壑宜幽，尽把遥天爽气收。万井远烟松外暝，千冈平照雁边秋。衰容绿酒还酡面，短发黄花不插头。齐把茱萸香满手，海风吹啸上林丘。山南山北转纡徐，筋力虽衰兴有余。济胜岂须寻蜡屐，探幽祇合坐篮舆。踏残黄叶前朝寺，剔遍青苔过客书。怀古登高两夐绝，不应虚度闭门居。"}