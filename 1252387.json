{"id":"1252387","title":"唐天宝宫词十五首","dynasty":"元末明初","author":"张昱","text":"寿王妃子在青春，赐与黄冠号太真。不是白头高力士，翠华那得远蒙尘？彻夜宫中按羽衣，明朝册拜太真妃。凤凰阁里承恩后，从此君王出内稀。兴庆池头芍药开，贵妃步辇看花来。可怜三首清平调，不博西凉酒一杯。清源小殿合凉州，羯鼓琵琶响未休。为是阿瞒供乐籍，八姨多费锦缠头。蓬莱前殿摘黄柑，一色金盘赐内官。拣得枝头合欢实，画图传与大家看。玉笛当年是赐谁，可教妃子得偷吹。还家剪下青丝发，持谢君王意可知。天子楼前百戏陈，大娘竿舞最惊人。贵妃独赏刘郎咏，牙笏罗袍色色新。舁上儿绷满翠容，黄裙高髻一丛丛。君王入内闻欢笑，赐与金钱满六宫。四海承平倦万机，只将彩戏悦真妃。不平最是弹双陆，骰子公然得赐绯。小部梨园出教坊，曲名新赐荔枝香。霓裳按舞长生殿，击碎梧桐夜未央。共指双星出殿迟，并肩私语有谁知？君王未出长安日，肯信人间有别离？香囊遗下佛堂阶，不使君王不怆怀。想著当年雪衣女，羽衣犹得苑中埋。勤政楼中夜正长，上皇西望转凄凉。侍儿惟有红桃在，一曲凉州泪万行。龙女殷勤道姓名，淩波池上乞新声。周公不入君王梦，谁与苍生致太平？天宝年间宠贾昌，黄衫年少满鸡坊。绛冠斗罢罗缠项，又得君王笑一场。"}