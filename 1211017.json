{"id":"1211017","title":"别凤翔治中艾文仲","dynasty":"元","author":"杨弘道","text":"细柳青丝袅，孤云白练轻。枝随金缕断，影趁绣衣行。日丽南山树，烟迷北斗城。精荧太白色，呜噎橐泉声。邃馆薰风细，长檠绛蜡明。广庭趋府史，虚席让书生。畴昔文为业，因缘笔代耕。识途随老马，调舌啭雏莺。小邑那堪处，微官有底荣。低头拾瓦砾，放手弃瑶琼。肺渴烦蒸煮，心疲剧绕萦。虎头非我相，鸡肋有人争。甑堕何劳顾，途穷辄怆情。一身常坎轲，半载废经营。积雨乾坤湿，高风物象清。纻麻难卒岁，山水杳归程。朔漠冲风黑，昆崙杀气横。启明编皂隶，斜照列公卿。怀德因施惠，酬恩亦竭诚。他时骢马过，终始服高名。"}