{"id":"139782","title":"再韵·文化灭质甚尘土","dynasty":"宋代","author":"魏了翁","text":"文化灭质甚尘土，物欲戕生剧豺虎。三年挂舌坐林皋，日月往来云散聚。夫容自与诗肠谋，虽无颜色媚涂陬。梦随春草撩客儿，手抉去锦分潮州。平生耻作山鸡照，对此忘其为不肖。为华破戒哦七字，殆似五噫发梁耀。李君不为掩覆之，唤取奚锦披封泥。缫车引出万丝绪，衣被山谷春无辉。山中华木迭宾送，人把荣枯同幻梦。卧看夫容生未生，满目天机供日用。"}