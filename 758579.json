{"id":"758579","title":"摸鱼子","dynasty":"清","author":"吴藻","text":"自先生、题襟汉上，湖山风月谁主。绿蓑画出元真子，料理钓筒茶具。千万树、问流水桃花、春色来何处。武陵伴侣。有旧梦盟鸥，比邻放鸭，值得故乡住。全家隐，休认渔儿渔女。神仙眷属团聚。海怀不尽添霞想，高唱入云诗句。君看取、看一碧弯环，渐到天台去。胡麻饭煮。著两两蛾眉，翛翛鸾尾，洞口扫红雨。"}