{"id":"791749","title":"次韵晚香桐梓山滩","dynasty":"清","author":"缪祐孙","text":"汛海舶忘深，过滩舟忌浅。遇险百声嗥，入隘一篙勉。胫寒辛应疑，肩重傲亦俛。汹汹水吞鲵，齿齿石矜贙。旁牵索虑截，横负具效报。垂钓感严情，刳木搜轩典。下濑汉将却，望月吴牛喘。十里行竟日，尺寸苦旋转。宗快良难求，楚惎知不免。嗟予入世涂，举足辄筮蹇。聊因故人诗，状此以自遣。"}