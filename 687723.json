{"id":"687723","title":"雪中和怀玉","dynasty":"明","author":"庄昶","text":"我意留公厚，苍天知此无。朔风三日雪，清世两迂夫。玄酒污樽礼，梅花太极图。无言还对坐，何必论鹅湖。对坐无言处，无中更有无。圣贤公自是，宇宙我非夫。人世开天境，江村挂雪图。此中凭打过，老眼送江湖。陈叟题诗去，江湖梦寐长。主人惟老屋，夫子更匡床。东鲁千年脉，南丰一瓣香。可堪知己恨，残月管江方。天心何处问，默坐正寒更。古调今疏越，天和此太羹。夜深群动息，冬老一阳生。料得梅花月，乾坤只么清。未尽孤撑力，风波却少回。江湖今日好，天地此帆开。水静天平阁，山苍雪漫排。行藏应此老，真见仲尼来。"}