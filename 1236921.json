{"id":"1236921","title":"春词和韵","dynasty":"元","author":"胡天游","text":"绿窗红烛制春衣，宫样花纱要入时。玉手怕裁双凤破，并刀欲下更迟迟。日射珠帘试晓晴，隙光斜上宝钗明。碧纱窗下无消息，閒数吴蚕几个生。自寻蜀纸写吴歌，小字斜行未省多。娇懒却嫌春战冷，手拈牙笔倩人呵。暖风深巷卖花天，争买繁华袅鬓边。拣得一枝红踯躅，隔帘抛与沈郎钱。双鹓不惜涴泥沙，閒逐吴姬斗草芽。赢得阿娇金半臂，背人含笑入桃花。贪逐春风趁伴游，不知明月上梢头。儿夫若问归迟意，几度穿花避紫骝。昨日江头看绿杨，归来学得两眉长。低声更向萧郎问，又恐眉长不称妆。"}