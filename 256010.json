{"id":"256010","title":"长安行·长安道，无人行","dynasty":"金朝","author":"李献甫","text":"长安道，无人行，黄尘不起生榛荆。高山有峰不复险，大河有浪亦已平。向来百二秦之形，秪今百二秦之名。我闻人固物乃固，人不为力物乃倾。将军誓守不誓战，战士避死不避生。杀人饱厌敌自去，长安有道谁当行。黄尘漫漫愁杀人，但见蔽野鸡群鸣。河东游子泪如雨，眼花落日迷秦城。长安道，无人行，长安城中若为情。"}