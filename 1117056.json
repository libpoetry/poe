{"id":"1117056","title":"试院唱酬十一首 次前韵三首","dynasty":"宋","author":"苏辙","text":"老去在家同出家，《楞伽》四卷即生涯。粗诗怪我心犹壮，细字怜君眼未花。霜落初惊衾簟冷，酒酣犹喜笑言哗。归心知有三秋恨，莫学匆匆下坂车。门前溪水似渔家，流浪江湖归未涯。邂逅高人来说法，支离枯木旋开花。诸生试罢书如积，剧县归时讼正哗。安得骑鲸从李白，试看牛女转云车。浊醪能使客忘家，屈指归期已有涯。鱼化昨宵惊细雨，鹿鸣他日饮寒花。已谙江上肴蔬薄，莫笑衙前鼓笛哗。太守况兼乡曲旧，会须投辖止行车。"}