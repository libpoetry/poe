{"id":"722557","title":"为区母陈太君寿","dynasty":"明末清初","author":"屈大均","text":"煌煌天上星，三五成鸳鸯。匏瓜独无匹，织女徒相望。如彼单枝莲，苦心含九泉。如彼兔丝花，松折还缠绵。独活为谁施，不学华山畿。绸缪君牖户，鞠育君孤儿。平生昧凫藻，梦寐见容姿。长歌入君木，越礼非所宜。妾心非朝露，不为白日晞。芙蓉负霜死，不作浮萍移。寒苦四十年，春阳无见期。伯姬蹈汤火，高行毁容辉。百尔君子怀，两髦怜我仪。有腼未亡人，敢当称寿辞。所愿为蜉蝣，泉下早同归。"}