{"id":"451570","title":"谒德里骨都塔及大清真寺墟","dynasty":"当代","author":"钱之江","text":"永作炎方镇，孤标嗟骏极。浮云履而至，下临飞鸟翼。镌壁蛇行字，沕穆箴言默。或云骨都墟，曩起雪山北。控弦十万士，三战县其国。此邦重偶像，裸形媚姿色。火书尊一经，恐贻齐民惑。至今颓垣间，残躯略可识。庭陈育王柱，示彼燕然勒。不为真宰献，何以修臣职。拱券摩苍穹，倏尔土花蚀。固哉人主智，不撼湿婆力。"}