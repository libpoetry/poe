{"id":"1093124","title":"正月五日读东坡和斜川诗于霞山","dynasty":"宋","author":"韩淲","text":"有酒勿惮饮，触事醉则休。风物既闲美，何为不来游。斜川眇千载，渊明岂常流。疏年记时日，依湍对鲂鸥。偶然值邻曲，崎岖想经丘。吾生亦老矣，怀古谁与俦。但笑勿悲鸣，百句无一酬。兹辰过霞山，又可绝口不。却怪和陶者，儋崖圣同忧。遥遥二子心，妙处未易求。"}