{"id":"935966","title":"饮酒","dynasty":"宋","author":"陆游","text":"六十四民安在哉，千八百国俱烟埃。世人一沤寄巨海，对酒不醉吁可哀。平生清狂今白首，芒屦布裘称野叟。晨兴窗几网蛛丝，石洞书来饷名酒。看月直到月无时，寻花直到花片飞。醉中往往花压帽，邻里聚看湖边归。先生两耳不须洗，利名不到先生耳。狂歌起舞君勿嘲，青山白云终醉死。"}