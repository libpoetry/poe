{"id":"965681","title":"咏丹桂","dynasty":"宋","author":"胡矩","text":"碎琼揉香作肌骨，霁日吹红染肤色。人间何处有此葩，一种风流初未识。东隅月户编三千，夜修玉阙瀛洲前。拂摇桂子偶坠此，雨露培植开韶妍。史翁移根出葱茜，雕斛持归翠微殿。一朝丽质冠百昌，御墨分题落团扇。何年流转江南乡，一本奚翅千金偿。分枝接叶色已浅，纵有此花无此香。绝爱西山佳丽地，蔼蔼修林倚清吹。宁论斜日杏花酣，未许熙春海棠睡。是时金气初高明，宇宙轩豁澄埃氛。青霞绛雪互点缀，浓芬剩馥飘氤氲。鹫峰繁黄今不数，破裓山僧练裙女。试看香御拥红云，肃奉虚皇游碧宇。携持宝镜吹波金，寒光万顷空人心。烦君控取红鸾住，便恐香魂夜飞去。"}