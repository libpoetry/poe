{"id":"181856","title":"夜闻雨声赋古风时赵使君祈雨之翌日也","dynasty":"宋代","author":"郑刚中","text":"山斋道人梦魂清，梦中细响忽可听。三峡流泉出幽隐，万蚕食此春叶声。又疑相如夜病渴，蟹眼乱沸石鼎鸣。呼童起视果安在，云是四檐甘雨倾。于时火流祗三日，田兆正作龟纵横。昨朝太守拜坛下，五龙奉命云雷惊。小儿放散蜥蜴去，神鼓罢击巫舞停。田翁翻沟出胜水，妇子田边笑相迎。商量今岁我酿酒，是间指日当云平。出斋一饱想无虑，摩腹卧看秋风生。"}