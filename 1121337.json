{"id":"1121337","title":"山舍小轩有石竹二丛鬨然秀发因成二章","dynasty":"宋","author":"林逋","text":"麝香眠后露檀匀，绣在罗衣色未真。斜倚细丛如有恨，冷摇疏朵欲生春。阶前红药推词客，篱下黄花重古人。今日含毫与题品，可怜殊不愧清新。青帘有酒不妨赊，素壁无诗未足誇。所重晚芳犹在日，可关秋色易为花。深枝苒苒妆溪翠，碎片英英剪海霞。莫管金钱好行市，寂寥相对是山家。"}