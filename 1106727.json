{"id":"1106727","title":"再次前韵","dynasty":"宋","author":"王柏","text":"一簇楼台表郡城，月于此处最光明。山摇玉彩东南上，水决金波西北倾。老木修容宾画栋，女墙严陈护丹楹。西风屈指何时到，来庆黄云万亩横。月指山间颇不平，何须江上有风清。用之不竭词虽侈，却道平分意未宏。严子五言终耐久，隐侯千载已寒盟。肯于明月相料理，定有清风不世情。"}