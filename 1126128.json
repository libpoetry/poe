{"id":"1126128","title":"送聂侍郎子述","dynasty":"宋","author":"崔与之","text":"碧幢红旆白貂裘，去踏西风万里秋。要得处方医坏證，便须投矢负全筹。百年机会真难遇，一线光阴更易流。早办出师诸葛表，祁山斜谷郁绸缪。吴蜀相通一水长，闻公西土意差彊。人谋合处天心顺，民力宽时国势张。参井光芒摇戟纛，关河事业耀旂常。雪山自是西人重，赤舄归来早趣装。"}