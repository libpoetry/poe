{"id":"514965","title":"幼幼堂歌为越中朱廷用先生赋","dynasty":"明","author":"程敏政","text":"幼幼堂上春如海，幼幼堂下多兰茝。堂中老人发垂雪，朱颜不共年华改。清晓开门人请药，午夜篝灯诊危弱。尘埃风雨不自知，老人活婴心始乐。人言此翁非药叟，经史寻常不离手。邵家数学穷奇偶，白傅诗篇谢花柳。堪舆上扣青囊翁，穷妙还思河上公。平生辨博人所羡，同姓绰有丹溪风。我识此翁深，人识此翁浅，翁心不逐时情转。义气分明薄轩冕，汉庭一日复古典，孝廉有科当中选。重翁不独医之良，爱翁不觉歌声长。幼幼堂，寿且康，幼幼之名传四方。"}