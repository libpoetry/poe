{"id":"697952","title":"至正壬辰之春余卧病始起遭时多故奔走山谷间触物兴怀忽复成什合而命之曰杂兴","dynasty":"明","author":"胡翰","text":"早岁苦忧患，况兹抱沉疴。展转不能寐，夙夜如枕戈。骨肉交相持，朋友亦屡过。感时寒燠易，无乃久愆和。石闾有三秀，昆丘多玉禾。达人贵知命，永言心匪他。病起不饮酒，客来意何如。四座皆春风，燕燕深相于。富有富贵交，贱有贫贱趋。古意吾所爱，今人宁见迂。忘情衡门下，言笑色敷腴。忽淹嵇康驾，何烦翟公书。水烦鱼不大，驭促马已疲。法令贵宽厚，牛毛安所施。秦风荡六合，赋役悬高卑。料民事隐核，簿书日孜孜。君卿尝见嗟，谅者以为宜。其势如张弓，后来谁弛之。诗人咏岂弟，劳人千载思。缘山列城郭，岁久亦已颓。羽檄来何方，工作殷如雷。六丁运巨石，泉扉荡然开。不知谁家坟，暴露骨与骸。古碑置城头，叹息三徘徊。死者何所知，但为生者哀。巴陵韩希孟，淑质自天挺。一为军中虏，视死犹一瞑。自云瑚琏器，不肯作溺皿。借此清江水，葬我全首领。愿魂化精卫，填海起成岭。皇天如有知，许我血面请。书帛字不灭，千岁光炯炯。踯躅戎马间，丈夫可以警。野王有二老，矫若双凤雏。不栖恶木枝，宁啄中田粰。翱翔千仞上，览德周八区。赤符启帝子，锵其应瑶图。一鸣洞黈纩，再举凌天衢。飘飖不可絷，汉网亦已疏。至哉高尚风，念此其谁欤。恐非严光伦，意乃董公徒。偶家长山下，遂与世途远。泉声挂屋角，晓见池水满。日出生清华，风来送余善。大化无端倪，宁谓心有眼。床头遗古书，岁月忽已晚。玩之不能了，圣哲有忧患。"}