{"id":"432902","title":"吴宫二首","dynasty":"近现代","author":"施蛰存","text":"江关十载老崔郎，历劫归来事事伤。海燕双飞随逝水，吴宫三宿是空桑。霞笺淡墨相思字，绣佩轻容宛转香。绮泽未销陈迹在，那堪重过万宜坊。落红如雨绿阴繁，惆怅芳时未报恩。车过繁台曾唤宋，酒阑朱阁独留髡。吴宫梦逐香尘尽，蜀锦封题小字存。欲向瑶池问王母，云軿何事隔昆崙。"}