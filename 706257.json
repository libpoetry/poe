{"id":"706257","title":"君子有所思行","dynasty":"明末清初","author":"王夫之","text":"天道不可见，往来孰令亲。求仁信繇己，循我得其真。宿粮陟穹谷，问彼度世人。浮屠东入汉，老?西去秦。骛神离宝命，歘景搴轻尘。屈理遂所欢，淫曼增迷沦。孟轲丧齐梁，辩言隐千春。坚垒拒输攻，墨守固重闉。倾筐贵所寘，室远愿不伸。夜闻曷旦急，秋惊络纬新。时哉随逝水，极渚暇逡巡。"}