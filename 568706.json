{"id":"568706","title":"重纪五子篇 其二 吴参政国伦","dynasty":"明","author":"王世贞","text":"昔我先司马，列棘遴楚士。于时独明卿，裒然拔其萃。拓落厌时趣，纵横富篇制。已窥正始格，复探作者意。失鹄必反求，贯革有余锐。颇余东方谑，不作公孙媚。吏道亦自工，时违巧相避。二始稍见收，三斥竟成踬。桃李倾骄日，幽兰自憔悴。开径樊口田，卖文成活计。却问诸少年，畴能一兼诣。"}