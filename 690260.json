{"id":"690260","title":"游白石洞","dynasty":"明","author":"张岳","text":"梦里似曾踏翠寒，万山洞壑石林攒。宁知夏冷冬温地，秖在藤梢棘刺閒。阴火琼膏烹日月，长空箫管待虬鸾。道人不是避秦客，慢忆桃花回首看。诸天洞府日华倾，此洞阴风地底鸣。泉落鲛珠含内景，石飞仙佩散玄精。暂游不觉心源静，欲去那禁毛骨清。胜会山灵应记取，后期未许结三生。"}