{"id":"1049792","title":"天台行送施山人","dynasty":"宋","author":"郭祥正","text":"平生乐山水，听客谈天台。盘石摩挲浸海月，瀑布淙射烟霞开。山腰喷作千岩雨，潭底昼夜轰风雷。诸峰攒丛护宝刹，地与世隔无纤埃。仙葩灵鸟四时有，石矼玉洞清风来。施夫子，欲长往，高谢功名脱尘网。况有西来老佛师，了悟无生任消长。若许陶潜载酒过，便驾苍虬逐真赏。"}