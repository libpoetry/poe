{"id":"1239626","title":"思春辞","dynasty":"元末明初","author":"宋濂","text":"美人别我城南去，几见楼头凉月生。南浦沈书寻素鲤，东风将恨与新莺。丁香枝上同心结，九曲灯前白发明。花托芳䰟随鹊梦，草移愁色上帘旌。物华半老燕脂苑，春影轻笼翡翠城。歌扇但疑遮月面，舞衫犹记倚云筝。因弹别鸐心如剪，为妒文鸳绣懒成。宫烛不啼偏有泪，湘桃无语自多情。岩南树密晨乌集，江北潮回暮渚平。幸有梦中能聚首，唤醒恨杀短箫声。"}