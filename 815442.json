{"id":"815442","title":"憩园杂兴，和韩介孙丈四首","dynasty":"清","author":"夏诒钰","text":"荒园肃佳客，草木郁苍蔚。江南有吾园，谓此得髣髴。扫榻开南轩，幽兴日相慰。今年花较迟，欲放意犹未。秉烛照红妆，东风吟蜡泪。山鸟多清音，飞鸣若相谓。榆钱亦已落，萋萋荣百卉。优游物外情，怡悦静中味。好雨从东来，沾足一时既。昆山有遗璞，磨琢逾精神。青琴弹古调，音节皆为新。前身悟金粟，瞥眼烟云陈。公门旧桃李，老干纷盘囷。朅来入冀北，骏足羁风尘。清漳一小试，谁识爨下薪。忽逢水上萍，桑梓情逾亲。秋风喜重来，窗外寒虫呻。徘徊涉轩圃，鹤步阶前巡。幽花似含笑，怪石如相嗔。长吟倚高树，明月来寻人。古树不知年，清阴团老屋。几案无纤埃，图书犹满轴。欢言数晨夕，幽兴日相逐。丛桂正留人，池荷有馀馥。石上烹寒泉，茶烟冒新竹。平台浥西爽，晴翠黏衣服。樊迟请学圃，曹刿鄙食肉。但得十双田，奚比九州牧。吏隐不可兼，安閒即是福。悠悠西岭云，采采东篱菊。种菊多辛苦，花开殊可喜。佳色何斓斑，幽情淡如此。看花霜满巾，采花霜满指。花影倏在衣，月华凉似水。美人惜迟暮，吾侪贵知止。千古陶渊明，高风孰可拟。晚节念柴桑，冲怀托蘅芷。落英清可餐，冷香嚼满齿。沉醉菊花丛，吟哦犹未已。人生行乐耳，碌碌谁所使。江南有敝庐，归装何日理？岁岁忆莼鲈，思逐秋风起。"}