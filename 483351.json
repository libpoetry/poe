{"id":"483351","title":"题桶底仙山图","dynasty":"明","author":"顾禄","text":"昔人夜投逆旅中，戏将指爪呈神工。飕飕逸响如飘风，桶底刻出蓬莱宫。状如六鳌拥虚空，戴山出没沧溟东。琼台瑶阙知几重，千门万户遥相通。俨然中坐一老翁，星眸霞脸冰雪容。群真左右来相从，或翳白凤骑青龙。女仙七十如花红，各执乐器笙与镛。钧天一曲奏未终，双成劝酒琉璃钟。谷神长生寿无穷，出入造化超鸿濛。我欲上天夬紫虹，高步去逐东王公。"}