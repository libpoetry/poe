{"id":"268034","title":"百字令·一灯摇焰","dynasty":"现代","author":"何振岱","text":"一灯摇焰，正栖寒片幕，灵筵萧寂。欲接幽魂来往路，苦向空中寻觅。綷縩仙衣，鸾骖谁引，目断霜天碧。旧恩波逝，可怜今世长隔。才信独夜偏长，愁多睡少，身似他乡客。衔瓦残蟾怜我瘦，也作凄凉颜色。如海孤更，无心还问，迟早窗纱白。镜形看影，经春都是悽恻。"}