{"id":"860798","title":"前年一首投赠刘荆州","dynasty":"宋","author":"王灼","text":"前年别公东南驰，正当六騩还宫时。都人欢传好消息，慈宁首问公何之。毡裘不复恃军马，颍上一战中兴基。青天白日呈万象，向来谗吻真成痴。数从西府伺行李，枢筦政要人扶持。吴江再见丹枫落，宁料我公犹在兹。呼鹰台边闲鼓角，望沙楼上陈书诗。夕烽平安置莫问，贤牧自当十万师。维昔全荆号强国，近者贼火仍疮痍。形胜之地勋名集，端使前辈相追随。衰宗依刘有故事，自怜远去作儿嬉。明朝烂醉沙头酒，不管春风吹鬓丝。"}