{"id":"376951","title":"高阳台·暗水平桥","dynasty":"清代","author":"蒋春霖","text":"暗水平桥，明霞低浦，霜痕冷阁鱼叉。才一番寒，微黄却上蒹葭。瘦腰不恨秋来早，恨秋来、偏在天涯。更堪伤、十载荷衣，吟鬓苍华。灯边记得分明语，待梦圆鹊镜、窗倚虫纱。几日西风，雁归客未还家。陌头柳色浑难觅，满空江、换了芦花。又斜阳、过尽西楼，都是昏鸦。"}