{"id":"1063639","title":"赠阎资钦","dynasty":"宋","author":"释德洪","text":"名都大藩地，英俊蔚如林。乌靴青衫中，时见阎资钦。风度若英特，杳然自清深。借无轩冕意，功名亦相寻。合是廊庙具，下僚那敢沉。邮亭款夜语，霜清特携衾。篝灯伴清对，商略杂古今。譬如武库开，错粲森球琳。诗工出奇丽，写物意在琴。绝如欧阳公，但欠雪满簪。句法本严甚，颇遭韩柳侵。愿为匿盆麝，耻作跃炉金。世无子期耳，广陵谁赏音。何当学梅福，九江归云岑。"}