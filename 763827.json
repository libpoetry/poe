{"id":"763827","title":"念奴娇 其三 和羡门韵寄赠","dynasty":"清","author":"董俞","text":"韶光难再，任绯桃开罢、黄鹂啼碎。人世繁华谁占得，漫说吹箫都尉。羯鼓三挝，螺卮百罚，依旧腾腾醉。投竿抱瓮，妒君此愿先遂。还想八斗才华，金锵玉戛，如听歌钟肆。记得画堂红蜡暖，共瞰鱼羹鸠鲙。鳄浦书遥，羊城梦断，但见盈车鬼。屋梁明月，照人此际难睡。"}