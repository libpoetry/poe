{"id":"811921","title":"征人怨","dynasty":"清","author":"多隆阿","text":"满面胡沙满目尘，相逢都是转蓬身。十年边塞家无信，二月关山草不春。逐队惟调鏖战马，盼归应念倚闾人。夜深未敢登台望，多恐青枫化鬼燐。咄咄书空手自叉，误将归信卜灯花。霜催岭外翩翻雁，雪逼营前瑟缩鸦。岂有奇勋分虎竹，可怜寒夜渡龙沙。金闺应有刀环梦，祇道征夫不忆家。伊州唱罢又凉州，衽甲横矛阅几秋。塞上胡儿时浴马，闺中少妇定登楼。心惊绝域雁空渡，目极长河水自流。苦战沙场筋力尽，论功卫霍独封侯。噭噭猿猱啼夜阑，男儿有泪莫轻弹。烽烟匝地薰心热，铁甲如冰透骨寒。每侍将军接短战，曾因夜月望长安。几人博得封侯印，赢取霜华两鬓看。"}