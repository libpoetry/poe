{"id":"948057","title":"游洞霄","dynasty":"宋","author":"周文璞","text":"天柱青峨峨，石笋危不堕。晃晃银云收，谁子开玉锁。崩腾放闸水，煜爚入洞火。神境偕灵休，乃欲搜碎琐。愧彼朽浊颜，一得在无我。致彼老铸凝，披褐迎路左。愿留护银铛，被叶盘礴裸。玉?付九虎，游宴升嶪峨。为言子速去，勤苦悔坎轲。反朴招太和，当免运劫祸。恸哭出青松，残龄其或可。"}