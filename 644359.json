{"id":"644359","title":"题阎立本画张洪崖像","dynasty":"明","author":"释宗泐","text":"往年看画封禺山，丹青为我回朱颜。今朝看画江宁郭，头白眼昏不如昨。此图出自何人手，唐相阎公名不朽。人间古画兵火空，此图必为神所守。洪崖先生学仙士，小隐林泉大城市。一下蓬莱经几尘，弱水微茫三万里。神仙道术吾不知，洪崖人物何瑰奇。天寒掩卷松下坐，白日冉冉西南驰。"}