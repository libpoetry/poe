{"id":"523827","title":"少传西涯相公六十寿诗三十八韵","dynasty":"明","author":"李梦阳","text":"龙马千年会，崧高万古神。负图曾翊圣，间气又生申。颖拔元无敌，清修况绝伦。生来近日月，龆龀上星辰。怀橘休前辈，探镮秪后身。早承金马诏，竟冠玉堂宾。讲幄时沾醉，宫坊数赐珍。文章班马则，道术孟颜醇。绝艺邕斯上，高情颉籀邻。一挥惊霹雳，只字破风尘。绚练王侯宅，苍茫海岳滨。幽劖光沕窟，巨榜照嶙峋。星灿将军碣，云垂学士珉。崖题半吴楚，墨刻遍斋秦。振鹭天衢丽，登龙野服臻。诸生弥济济，夫子益循循。江汉谁堪濯，桃梅自有春。空传马融帐，真慕介休巾。忆昔逢先庙，援公辅大钧。至人虚密勿，君子以经纶。商鼎调和切，虞庭吁咈频。八方生气象，万物荷陶甄。日晏离黄阁，鸡鸣侍紫宸。?分紫驼背，袍锡锦麒麟。顾命留元弼，今星礼旧臣。屹然匡社稷，公论在朝绅。鹑首星躔徙，龙飞岁序新。风云回甲子，天地庆兹辰。却老形如鹤，忧时鬓若银。含悽麾贺客，雅志为蒸民。愚也蓬蒿士，萧条塞鄙人。猥蒙嘘弱羽，从此跃涂鳞。原宪终多病，彭宣晚见亲。临洋徒叹惋，学步转邅迍。宝绘开蓬岛，青歌颂大椿。微涓宁溢海，撮土讵增岷。古意同如此，中怀托具陈。愿为金石楫，永永济迷津。"}