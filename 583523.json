{"id":"583523","title":"捣衣曲","dynasty":"明","author":"王缜","text":"风冷冷，月堂堂。风吹妾心苦，月照妾心忙。夫君万里戍边塞，紫骝铁甲淩清霜。霜清露重草且黄，君寒谁为捣衣裳。捣衣捣衣夜未央，月前对影空彷徨。紧复慢，低复扬，声声总是断人肠。纨绮团花柳，襟围对凤凰。妾心但恐君衣薄，力捣那知更漏长。吁嗟男女各有分，何须离别徒悲伤。妾愿夫君尽夫能，输忠竭力报君王。妾亦愿自守空房，年年为君捣衣裳。"}