{"id":"684081","title":"齐讴行","dynasty":"明","author":"王世贞","text":"莫以敖辟讥，听我奏齐讴。右顾枕岱宗，左负沧海流。维昔师尚父，建册表营丘。四履征不庭，一钺奠成周。烈哉桓公筴，首政举其雠。九合匪兵车，衣食东诸侯。妖吕荡氛波，炎烬几不收。哀王倡大义，绛灌始协谋。九有提一隅，三勋古无俦。乱民矜炙輠，养客悲蒯缑。小惠薄陈常，非和诮梁丘。愤誂杀士桃，刺促媚姬裘。鄙矣牛山宴，泣涕言爽鸠。骋望平原路，郁葱何所有。狐兔不足陈，麋鹿窜乱走。鹿走何迷离，血肉俄缭绕。饥鹰食不多，饱犬食亦少。马尾捎归来，鷩于退飞鸟。"}