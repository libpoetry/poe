{"id":"542611","title":"送程宪副子宾出镇巴东","dynasty":"明","author":"谢榛","text":"为惜同乡别，都亭醉酒卮。客星淹此地，卿月感当时。驿道三秦转，春风万里随。人逢山日少，马度栈云迟。晓色迎吴剑，晴空曳汉旗。江长带鱼腹，天迥出峨眉。吊古应多赋，凭高独远思。松深武侯庙，草遍楚王池。开府雄西极，铭钟满后期。蛮方行自靖，巴俗坐能移。村女勤桑叶，歌童罢竹枝。还教丙穴上，双鲤报相知。"}