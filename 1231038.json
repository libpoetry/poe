{"id":"1231038","title":"丁都护","dynasty":"元","author":"熊梦祥","text":"丁督护，郎上马，将星煌煌，干戈戚扬。貔貅百万羽林郎，旌旗所指孰敢当。丁督护，郎下马，穹庐满野，笑言哑哑。良家女儿擎玉斝，夜来叶落消长夜。丁督护，郎进兵，旗电鼓霆，泽剑流星。指麾卫军歌楚声，主将倾危血刃腥。丁督护，魂来归，少妻娇儿，涕泗涟洏。去时鞍马何人骑，肘后玉印今归谁？呜呼猗戏，国之梁栋，哲人萎萎！"}