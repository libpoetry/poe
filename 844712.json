{"id":"844712","title":"京江吴翁养臣曾梦至一山寺后过襄阳游玉泉山见寺内外风景宛如前梦室内器物陈列皆一一吻合寺僧言数十年前老僧圆寂遗命室内一切皆不可动久之未改遂證为再生之兆绘玉泉寻梦图徵题三首","dynasty":"清末民国初","author":"夏孙桐","text":"大千世界感微尘，岂必三生尽有因。自是君家根器异，名川还见再来人。儒家亦有前知说，禅喻曾传泡影空。是幻是真参究竟，披图试与證鸿濛。鹤发童颜善气迎，从知道果不虚生。吾侪多是辽东鹤，城郭人民别有情。"}