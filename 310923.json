{"id":"310923","title":"买陂塘·绳妓","dynasty":"现代","author":"邓潜","text":"架飞梁、舞絙斜挂，花梢穿过长短。惊鸿掠影扶摇上，错认蹑空红线。身屡颤。似戏踏、秋千络索西墙畔。双丸手转。只鹭足翘时，蝶裙开处，生怕峭风扇。唐梯技，记否前朝欢宴。教坊今已云散。竿头百尺虚无地，压倒掌中飞燕。香骨软。看靥晕、红潮屏气防娇喘。痴情一粲。正何事干卿，汉阴相况，抱瓮一溪灌。"}