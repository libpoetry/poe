{"id":"578446","title":"送李知州考绩复任六安","dynasty":"明","author":"罗亨信","text":"李侯自昔居羊城，才华卓荦人中英。金门射策登黄甲，秘阁修文蔼俊声。予时亦忝群公后，京国相逢诚邂逅。对榻常论午夜文，趋朝共听三更漏。人生会合那可常，君奔亲讣先还乡。予拜夕郎愧才短，相思两地如参商。蹇予被谪投南极，佐邑闻君声藉藉。牛刀小试言子游，哦松暂屈崔斯立。十载辛勤海上归，金台相见喜成悲。予著铁冠持宪节，君承宠命牧群黎。六安大郡居淮甸，地僻民淳风俗善。多君为政尚宽平，一钱五裤人争羡。今秋报政入神京，六事咸称绩有成。借寇徯君还旧治，九重特慰斯民情。友朋留别都门道，杯酒淋漓任倾倒。蒲帆十幅挂西风，红蓼汀洲雁声早。到官正值隆冬时，梅花开遍东南枝。儿童竹马候江浒，朱轓皂盖何委蛇。古今为治重民牧，增秩赐金如不足。勖君终始树勋庸，期与前贤继芳躅。"}