{"id":"693015","title":"病中次陈检校见寄韵","dynasty":"明","author":"汪广洋","text":"茂陵客子怕逢秋，百岁长怀千岁忧。六代云山归老眼，一江烟水送羁愁。西风古调谁家篴，落日轻帆何处舟。莫向凤凰台畔立，碧梧鸣鸟不胜幽。东湖把酒看明月，胜会於今有几人。乡国已非前日富，乾坤空寄一身贫。竹西歌吹经年断，江上莼鲈入梦频。偶向建龙关北望，碧云秋树拥仪真。"}