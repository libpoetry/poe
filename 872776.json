{"id":"872776","title":"泰兴道本上人少时颇留意诗律已而遍历诸方卒无终岁之宁今垂五十矣自淮乡过余于吴兴翌日来辞曰道本欲自越趋天童或自温趋江心问道于觉了二士愿闻一言为书五字诗以送之","dynasty":"宋","author":"仲并","text":"芒鞋亦良苦，歧路不曾休。句律可青眼，宗风已白头。舌端频自味，心外更何求。欲寄明年信，温州定越州。"}