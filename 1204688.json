{"id":"1204688","title":"宴清都 饯提控令史林君瑞","dynasty":"元","author":"朱晞颜","text":"试倚江亭棹。来执手，问君归计何早。宾僚攀挽，元戎举辟，正堪谈笑。青衫两见书考，且暂屈、致身未老。料鹍鹏、须奋天池，骅骝宁恋篘草。堪誇健笔挥斤，长材破的，积案如扫。霜台器重，兰省优容，十连仪表。平生不在温饱，但行志、功名尽了。便归来、说似梅花，清樽细倒。"}