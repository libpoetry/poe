{"id":"131538","title":"老兴行慈云醉中","dynasty":"宋代","author":"陈著","text":"梅花斓斑春渐芳，山弄晴色溪生光。筍担自随信老步，一步一伫春意长。路逢邻叟笑谓我，须鬓皓矣脚尚强。及今行乐刻当岁，莫学痴人无知死亦忙。味哉此语举手谢，乘兴迤逦入宝坊。住山老子拍手喜，翠微摇曳白鸟翔。本来未有十日别，已似故知久别遇他乡。坐我以蒲团叠膝之榻，薰我以柏鼎醒心之香。饱我以银丝之饼长菜之馔，瀹我以石花之水申椒之汤。世方慕羡黄粱枕，谁顾萧飒芙蓉裳。独如羊枣昌歜嗜，要与古柏寒松苍。可但三宿桑下生恩爱，已是十年方外通肝肠。畴昔尽随电光一抹过，方来能有日晷几寸量。划然长啸出门去，弟遵吾前子扶傍。慈云信美非吾□，归与归与仰面天茫茫。"}