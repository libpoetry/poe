{"id":"742588","title":"丁酉除夕前三日二树写梅花时正苦寒百虫尽蛰忽有一蜂徘徊帧上绕花不去予适在洛因作歌纪之","dynasty":"清","author":"沈范孙","text":"青麟有髓鼠有须，奇葩忽发三两株。横枝倒干气莫遏，往往衫袖同沾濡。朔风退舍寒气避，春光露出姑射肤。毫端幻成香雪海，鼓吹力使万类苏。墨花有香画有色，一蜂蓦入幽人居。辛苦直欲钻故纸，和气顿觉春风俱。物非其时各惊异，室中户外相招呼。传闻洛下遍乡井，化工之笔倾东都。我闻点睛破壁化龙手，又闻嘶风齧草神马图。画工通神尚如此，何况浩气凌碧虚。冰心数点见天地，挽回元气生槁枯。腐儒咋舌不敢赞，笔补造化原非诬。一枝欲折乌可折，蠮螉绕纸徒区区。"}