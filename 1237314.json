{"id":"1237314","title":"金陵道中遇雨寄功父光国五首","dynasty":"元","author":"萨都剌","text":"出城便喜风景好，淡水穿沙生细鳞。多谢山云飞白雨，应教行客洗红尘。平生梦想金陵道，此日偶然身自来。应是山云喜诗客，野花满路雨中开。夹道长松风聒聒，满沟乱石水泠泠。断云衔雨溪南去，失却长山一半青。骑马何人冲白雨，乘舆有客看青山。出城自谓身无事，冲雨看山未是閒。梦想江南今日到，肩舆过处落花风。行人五月金陵道，石竹花开白雨中。"}