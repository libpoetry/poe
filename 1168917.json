{"id":"1168917","title":"方响歌","dynasty":"唐","author":"李沇","text":"敲金扣石声相凌，遥空冷静天正澄。宝瓶下井辘轳急，小娃弄索伤清冰。穿丝透管音未歇，回风绕指惊泉咽。季伦怒击珊瑚摧，灵芸整鬓步摇折。十六叶中侵素光，寒玲震月杂佩珰。云和不觉罢馀怨，莲峰一夜啼琴姜。急节写商商恨促，秦愁越调逡巡足。梦入仙楼戛残曲，飞霜棱棱上秋玉。"}