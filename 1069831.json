{"id":"1069831","title":"同惇立游蒋山谒宝公塔王荆公墓晚过草堂寺周颙故宅也","dynasty":"宋","author":"叶梦得","text":"我居在城府，再至俄二年。岂无山水心，可奈簿领缠。今晨偶乘兴，适此宾从贤。零雨洗骄阳，谷中听流泉。凭高快远览，正见江浮天。至人本无心，与我常周旋。谁云唤不应，汝意自不虔。麦陇稍已滋，横水涨微涟。佳城倚华表，拱木埋貂蝉。暮过草堂寺，借榻聊暂眠。不复闻怨鹤，茅檐但连延。归路践落日，群峰郁相先。回风送远响，墟里生晚烟。吾庐怅何许，东望良慨然。"}