{"id":"206433","title":"寄赠长安宋澥逸人十韵","dynasty":"宋代","author":"魏野","text":"家盛翻嘉遁，谁同物外情。徵君为密友，内翰是难兄。静论儒宗服，狂歌侠少惊。道装轻紫绶，酒旆胜红旌。将相慵趋谒，渔樵喜送迎。门开紫阁色，歌枕漕河声。野鹤听调瑟，沙鸥看濯缨。烟霞连杜曲，桑柘接昆明。丹诀皆亲写，芝田忽目耕。终须尽室去，相并掩柴荆。"}