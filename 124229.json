{"id":"124229","title":"和贾相公览杜工部北征篇","dynasty":"宋代","author":"宋祁","text":"唐家六叶太平罢，宫豔醉骨恬无忧。阿牵诟天翠华出，糢糊战血腥九州。乾疮坤痍四海破，白日杀气寒飕飗。少陵背贼走行在，采梠拾橡填饥喉。眼前乱离不忍见，作诗感慨陈大猷。北征之篇辞最切，读者心陨如摧辀。莫肯念乱小雅怨，自然流涕袁安愁。才高位下言不入，愤气郁屈蟠长虬。今日奔亡匪天作，向来颠倒皆庙谋。忠骸佞骨相撑拄，一燎同烬悲崑丘。相君览古慨前事，追美子美真诗流。前王不见后王见，愿以此语贻千秋。"}