{"id":"1124441","title":"春日途中五首","dynasty":"宋","author":"项安世","text":"未说离家日日晴，离家三日雨如倾。津头小吏询名氏，但道当年段墨卿。一派清江两岸平，湿云将雨暗柴荆。十年一觉荆州梦，通济江头沌里行。破艇冲风去似疑，短篷经雨漏如筛。无端更著连宵雨，大似波神得厮欺。湖海今年最倦游，春来新上浙西舟。天寒岁暮钱清路，又踏严州向婺州。微风急雪点微茫，渔浦江边上客航。逆水趁潮如顺水，他乡送客似离乡。"}