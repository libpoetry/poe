{"id":"401849","title":"点绛唇","dynasty":"民国末当代初","author":"饶宗颐","text":"池面春回，短衫犹湿新寒雨。落霞飙举。残雪真成絮。瘦损眉峰，认取断肠处。愁凝伫。偈音清苦。伴戒钟悲鼓。指点征途，云旗正向风中举。雪迷前浦。烟柳斜阳路。朔吹萧条，叶走中原去。空回顾。练波横素。鹘没知何处。敲日玻璃，楚山入梦吴山润。草间春近。雾报番风信。杨柳楼头，飞雪还成阵。丝牵闷。燕趋莺趁。织作江南恨。谁拨轻云，繁英狼藉销魂地。寸心莫寄。芳草萋千里。悬梦关河，欲觅难通意。烟无际。露风盈袂。犹有沧州泪。"}