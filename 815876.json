{"id":"815876","title":"忆秦娥 鸡肋虽存，懒从人热，索居寂寂，唯王妹时令青衣顾问，兼承佳饷二首","dynasty":"清","author":"顾贞立","text":"残冬逼。回肠百结愁难说。愁难说。有谁来问，冻云寒雪。惊心岁月空相惜。关心姊妹犹相忆。犹相忆。笙歌影里，簸钱时节。怜凄切。芳茗甜香时不绝。时不绝。殷勤鱼雁，妆台只赤。深愁梦与秦娥说。梅花影里凭肩立。凭肩立。闺房林下，清神秀色。"}