{"id":"644708","title":"红酒歌","dynasty":"明","author":"方孝孺","text":"田家八月秋秫黄，□肩满檐金穰穰。西成万室喜登场，斗酒劳庆年丰祥。天台山人传秘方，酿成九酝丹霞浆。紫檀槽头秋点长，绛囊榨压甘露凉。猩红颗滴真珠光，蓼花色比桃花强。荐新设席请客尝，风吹桂花满屋香。馔出肥鸡一箸肪，橙䂨蟹鲙双螯霜。不须琥珀琉璃觥，不须太白力士铛。我爱真率田家郎，磁瓯瓦盆罂木觞。烂熳为我浇吟肠，新诗吐出云锦章。醉来兴发恣豪狂，高歌起舞当斜阳。出门一笑尔汝忘，大江东去烟茫茫。"}