{"id":"514187","title":"景范为武林施秀才赋","dynasty":"明","author":"程敏政","text":"往哲去已远，遗范存典册。居然山斗尊，景仰斯有获。多君浙西彦，揭榜示鞭策。一善思服膺，微言亦探索。持循苟弗已，渐可窥道脉。或堪凤腾咮，何止鹏奋翮。云为一愆期，名实坐难核。悠悠圣狂分，忽忽天壤隔。勉哉好德人，毋遣中道画。希颜与学孔，千载后贤责。"}