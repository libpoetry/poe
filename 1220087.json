{"id":"1220087","title":"拟张侯复胡安定坟","dynasty":"元","author":"朱晞颜","text":"古昔典礼崇圣贤，墓有卒守祀有田。粪除封殖严省谒，邦伯政教急所先。文昭德业盛湖学，道统得与洙泗传。堂封近接萧寺侧，儒墨利钝纷戈铤。城堙隧塞宰木仆，忍见图牒埋苍烟。吁嗟士气久不振，笾豆有享来墓前。使君下车申大义，坐使故里开新阡。逃空设教事两立，共际明治相昭宣。高薨伟表动原色，松槚一夕回清妍。愿输笔札为公赋，要与灵光嵂兀俱岿然。"}