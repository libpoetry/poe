{"id":"1124622","title":"与舍弟饮二首","dynasty":"宋","author":"唐庚","text":"篇篇皆有酒，世疑渊明诗。佳趣正在此，俗子那得知。寄迹杯酒中，序者为之辞。诗酒吾家事，何用寄迹为。疑者既已陋，序者良亦卑。酒殊醉味同，勿问醇与醨。湿酒浇枯肠，戢戢生小诗。诗中何等语，酒后那复知。黄菊遂行迈，径去不复辞。拒霜犹屈强，其势何能为。但问酒有无，勿计官高卑。江边捕鱼郎，教我当啜醨。"}