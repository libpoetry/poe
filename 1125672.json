{"id":"1125672","title":"张持道生辰三首","dynasty":"宋","author":"郭印","text":"妙喜生摩诘，长庚梦谪仙。宝阶三道降，凉月九分圆。黑发功名地，红尘世俗缘。乾坤思整顿，休慕竹林贤。几下陈蕃榻，常窥孔氏墙。玄通融释老，廓落傲羲皇。永祝千龄寿，从今一瓣香。玉枝长不汗，莫问鬓边霜。咫尺桃源路，乘闲许杖藤。高谈六十劫，闇室百千灯。邀月公挥手，眠云我曲肱。洞门初不锁，俗客岂容登。"}