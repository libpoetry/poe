{"id":"57972","title":"题松鹤轩","dynasty":"明代","author":"王绂","text":"吾宗有令弟，所志乐夷简。载笔游两京，襟抱常坦坦。自言外祖翁，素不治资产。平生有砚田，耕获同渭浐。挥毫拟羲献，伯仲固无赧。前朝虽薄宦，名士交无限。所居有长松，蔚蔚张羽伞。上有双白鹤，对之怡岁晚。吴兴赵公子，书价重圭瓒。为写松鹤轩，骞翥龙蛇绾。翁今久仙去，往事不可挽。轩居成丘墟，轩扁独遗板。青松未化石，白鹤去不返。追昔成梦寐，令人泪长潸。求君为写图，庶或哀可铲。我亦重其请，不复辞以懒。欣然为一挥，庭宇已萧散。须臾点染成，高致如在眼。急须润吾笔，沽酒奉杯盏。九原如可作，翁亦笑而莞。"}