{"id":"490302","title":"丙戌中秋刘海村席上得鱼字","dynasty":"明","author":"朱朴","text":"将军遣使昨致书，拉客玩月枉及余。金闺三彦钟与徐，早来税驾乘篮舆。朱陈二老巾柴车，雪翁石师如满如。王郎气骨真璠玙，吾家阿咸老于渔。同来宾从异襟裾，缁黄素白隘林庐。相逢一笑临前除，以齿列坐青籧篨。情亲道合礼法疏，中有勤敬无虚誉。浮云散尽凉雨馀，皓魄飞上青冥虚。广寒楼阁仙人居，沆瀣气逼逍遥墟。桂花飘风流绮疏，碧池尚有红芙蕖。缕切羞脯罗冰蔬，紫莼红芡香可茹。玉壶倾酒浮玉蛆，彷佛吞却生蟾蜍。波光入吻胸臆纾，开口不觉虹蜺嘘。秀句落纸呜琼琚，岂惟谈谑文字欤。重城漏下夜半且，东方睒睒明星初，奄忽僧舍撞鲸鱼。"}