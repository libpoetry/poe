{"id":"751318","title":"自黄县至宁海州道中作 其三","dynasty":"清","author":"雷浚","text":"四更山月落，星光淡原野。仆夫恃谙练，驱驴出道左。昏黑望前林，明白顾后火。行行阻深涧，对岸高砐硪。鸡鸣知逼村，覛路无一可。路旁似有人，呼之乃树也。蹇驴啮径草，我稳山辎坐。此时脱遇盗，倾刻当无我。东岭透朝霞，西岭烟雾锁。四顾默无言，一身万峰裹。"}