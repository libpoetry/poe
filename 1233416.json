{"id":"1233416","title":"龙山九日","dynasty":"元","author":"黄溍","text":"鬓色沧海澨，弥年窘将迎。属兹九日至，缅爱龙山名。欣然得胜践，况乃群彦并。碧萝引幽策，凉泉度飞觥。志适形可忘，神舒体逾轻。鄙劣竟何取，腼颜结华缨。登高谢能赋，徇禄惭归耕。幸此农事休，万宝咸告成。庶竭一饷乐，持用夸升平。月出众山静，天空夕云惊。先民贵无荒，简书今有程。怅焉难久留，振袂松风生。"}