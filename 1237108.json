{"id":"1237108","title":"杭州道中书怀四首","dynasty":"元","author":"袁易","text":"涉世恒多故，谋身转益迂。马周聊逆旅，阮籍岂穷途。鹭宿依船尾，枫彫落酒壶。远行憀慄意，对此不能无。白雾笼舟楫，青山失画图。往来迷咫尺，收敛忽斯须。野旷连飞鹘，江清映浴凫。还将明媚色，且复慰征途。堤柳欹招缆，汀花笑入舟。高歌凫鹄起，阔视水云流。牢落江淹恨，飘零庾信愁。都将付尊酒，短发得禁秋。忧患看飘瓦，浮沈任转蓬。题诗霜叶赤，对酒烛花红。嵇阮情何旷，陶韦意未穷。前贤负高兴，不必万人同。"}