{"id":"624959","title":"湖上望匡庐","dynasty":"明","author":"陈迪纯","text":"一片湖光灵气结，九叠屏风云锦列。绝巘削天天不高，飞流倒江江欲咽。纵游曾忆十年时，拈花问偈恣探奇。法堂杖锡化何去，孤鹤閒云来复之。前溪日落扁舟暮，瞬息征帆留不住。为爱名山送客程，沁我诗脾数回顾。香炉缭绕紫烟堆，苍翠重重湿不开。恍有羽人从绝顶，分明指点是蓬莱。"}