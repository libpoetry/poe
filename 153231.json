{"id":"153231","title":"黄鹤楼·登真者谁子","dynasty":"宋代","author":"贺铸","text":"登真者谁子，昔有费公禕。白日玉书下，青天驾鹤飞。此地少留憩，神标怅依依。振裾谢尘浊，与尔方远违。层楼宠陈迹，江山长四围。登临美商素，雨气薄西晖。水落州觜嫩，风豪帆背肥。飘然起遐想，琳馆閟岩扉。明月识悠阔，白云疑是非。金桃未遽熟，薤露虞先曦。高树两华表，长招羽驾归。灵瓢五色剂，定与遗民挥。自顾乏仙质，延生犹可希。刀圭傥不吝，如饱首阳饥。"}