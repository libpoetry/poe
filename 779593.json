{"id":"779593","title":"金缕曲 丙午生日自寿","dynasty":"清","author":"顾贞观","text":"马齿加长矣。向天公、投笺试问，生余何意。不信懒残分芋后，富贵如斯而已。惶愧煞、男儿堕地。三十成名身已老，况悠悠、此日还如寄。惊伏栎，壮心起。直须姑妄言之耳。会遭逢、致君事了，拂衣归里。手散黄金歌舞就，购尽异书名士。累公等、他年谥议。班范文章虞诸笔，为微臣、奉敕书碑记。槐影落，酒醒未。"}