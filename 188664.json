{"id":"188664","title":"送承祖赴定州幕府","dynasty":"宋代","author":"傅察","text":"中山控北陲，强弩号百万。单于衔国恩，方且事逃遁。谋师得真儒，不烦一戟顿。风流本江左，亹亹有馀论。幕府极妙选，参谋不容逊。藉甚丞相孙，凌云气豪健。所怀社稷计，尝愿窃有献。蹭噔三十年，羁旅颇自困，因人作远游，实亦乖素愿。谈笑青油幕，聊复可排闷。嗟余谬从学，尘根苦迟钝。一官联事久，矜式每自劝。但觉有不如，未见有寸进。公亦不吾厌，叩击愧烦溷。念当为远别，怅然亦多恨。时方苦炎蒸，行矣期强饭。"}