{"id":"737708","title":"琴意诗 其九 潇湘水云","dynasty":"清","author":"张梁","text":"潇湘之水清且深，上下一碧涵古今。白云在天亦在水，瀰漫滉瀁连江浔。九疑之山相萦带，虞帝于此曾登临。松杉榕栝百围大，望之不见愁人心。昔日筑台赋八景，此景未闻入歌吟。风排浪涌散还聚，月射波翻晴复阴。涓涓细籁漱幽壑，浩浩洪涛扬远岑。水鸟风帆互出没，玉沙锦石空浮沈。岂无澄明好天气，倏忽变换不可寻。张衡《四愁》愁未已，刘向《九叹》叹难禁。我目未睹耳则闻，三尺六寸徽黄金。永嘉郭君制此曲，遥和骚人千载音。"}