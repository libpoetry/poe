{"id":"764049","title":"念奴娇 焦山次张寰，用坡韵","dynasty":"清","author":"邹祗谟","text":"孝然祠畔，看功名却是，眼前何物。两桨东西浮玉峙，撑得东南半壁。健鹘凌风，神鼍吼雨，浪捲江豚雪。空山屈指，由来处士人杰。待看瘗鹤残铭，纵横断碣，势涌春潮发。无数龙蛇留石上，都与苍苔磨灭。青玉坞中，碧桃湾里，望海门如发。松阴萝叶，举头又见新月。"}