{"id":"123874","title":"韩无咎检详出示所赋陈季陵户部巫山图诗","dynasty":"宋代","author":"范成大","text":"瑶姬家山高插天，碧丛奇秀古未传。向来题目经楚客，名字径度岷峨前。是邪非邪莽谁识？乔林古庙常秋色。暮去行雨朝行云，翠帷瑶席知何人？峡船一息且千里，五两竿头见幡尾。仰窥仙馆至今疑，行人问讯居人指。千年遗恨何当申，阳台愁绝如荒村。高唐赋里人如画，玉色頩颜元不嫁。後来饥客眼长寒，浪传乐府吹复弹。此事牵连到温洛，更怜尘有无间。君不见天孙住在银涛许，尘间犹作儿女语。公家春风锦瑟傍，莫为此图虚断肠。"}