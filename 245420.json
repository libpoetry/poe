{"id":"245420","title":"咏雪·三日连绵雪","dynasty":"宋代","author":"陈襄","text":"三日连绵雪，丰年预可占。阴寒驱瘴毒，刑杀助天歼。片片寻衣袂，花花饤屋檐。来时须浩漫，到地即微纤。狼籍无由扫，虚空不易拈。溪流成浼灂，野色变青黔。洗砚冰霜合，烹茶气味甜。行人留趾足迹，村老上髭髯。只被交加惑，宁为冷冻厌。价高龟手药，势压酒家帘。书案烦收拾，铜炉减顾瞻。先春娇柳絮，永夜夺银蟾。磵石悬飞瀑，园篱挂织缣。山光韬美玉，水卤出形盐。圆若珠玑剖，轻如鹄鹭燖。高疑翻箭浪，碎是掷牙签。萧洒偏低竹，绸缪更倚蒹。丝绳浮井谷，宝鉴照妆奁。毫发吹先起，脂膏著自黏。垂枝多线缕，鬅物利刀镰。粲者诗风美，皤如贲主嫌。夷齐羞洁白，郅宁等威严。草树多摧折，萌芽苦滞淹。沾濡虽近惠，染污剧伤廉。黑帝由容慝，黄人但守谦。苍茫施粉缋，枯枿露锋铦。岳渎何曾补，尘泥渐觉添。饥贫逢道路，富贵隔帷帘。饱得儿童戏，稀令鸟雀觇。未应平坎窞，故欲峙峰尖。魍魉皆迷愕，蛟龙亦遁潜。豪门生间阻，坐市获并兼。火谷方腾跃，箪瓢足养恬。四垂云黯黯，一室火炎炎。已厌填沟壑，那思溉釜甑。此情终待诉，谁肯到穷阎。"}