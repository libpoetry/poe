{"id":"687417","title":"游郑园和张水南司成韵三首","dynasty":"明","author":"孙承恩","text":"城市园林迥不同，入门翠霭眩西东。丛篁逼仄短无地，曲径盘旋忽有峰。亭上把杯邀落日，水边岸帻倚微风。寻芳竟日成留恋，莫计归途起暮钟。胜会难期一笑同，招延此日荷贤东。上客自吟青玉案，野蔬不羡紫驼峰。黄尘陆海蒸炎暑，碧树荷亭起夕风。对酒无穷山谷兴，隔花已听景阳钟。郑谷园居我兴同，吾园遥隔海云东。一春坐忆浦南雨，此日来瞻江上峰。返照渐催归路暝，昏鸦齐噪满林风。草堂净榻容相借，卧听城西野寺钟。"}