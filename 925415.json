{"id":"925415","title":"夏旱一首","dynasty":"宋","author":"苏籀","text":"阳厄会百六，骄亢惨如燬。素秋垂二七，十旬赤千里。土田灵龟坼，水车渴乌柅。历时书不雨，槁矣吁田稚。虽然海有潮，何堪井无水。塞鼻炎烟郁，吹面江风靡。憬俗雪不降，炎洲冰讵履。虐魃岂胜诛，巫尪窘臞悴。雩禜按典彝，祝史殊跛倚。资舟舟已尽，振廪廪馀几。枵然望云汉，邈乎嗥屏翳。戎虏未入朝，耕战诚劳勚。收募联什伍，倍蓰给饷馈。伊人亏颗粒，主者遭忿詈。覆载疑亭育，蘧蒢视生类。作为三日霖，霶沱万事理。焦枯已不救，根檗或可冀。疲民亿万口，生生荷天帝。侏儒一囊足，孤寡千箱赐。三军尽凫藻，邦邑岂小乂。"}