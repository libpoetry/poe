{"id":"1205435","title":"水龙吟 西池败荷","dynasty":"元","author":"张翥","text":"水宫仙子归来，为谁独立西风背。凌波梦断，可怜零落，一奁环佩。雨叶敲寒，露房倒影，秋声惊碎。问西亭翠被，将愁何处，空留得，余香在。最爱双飞白鹭，镇相依、蓼边萍外。舞衫歌扇，有人绣出，水情云态。西子湖边，越娘舟上，忆曾同采。甚人今未老，花应依旧，约明年再。"}