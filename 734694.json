{"id":"734694","title":"子纶员外招同诸公东河泛舟作歌","dynasty":"清","author":"汪懋麟","text":"哀东东门连夹城，城上角楼颇高亢。门外长桥跨大河，转粟轰轰车万两。上桥轮蹄莽纵横，争门人畜互击撞。常时送客扛篮舆，局步欹斜防跌踢。今秋雨霁尘不飞，田郎招客泛清涨。听事临流足松竹，行厨及午陈脯酱。翻匙一饱循河千，突兀方舟此游创。连樯结缆排米船，绣缎红氍作行障。缘堤最爱草树齐，逆浪还怜鹅鸭放。岸边亦有高下楼，朱绔青蛾出相望。客欢船重风力微，北地操舟如奡荡。长绳并逐青驴牵，短篙漫忆黄头唱。五里一闸如面墙，下版横波不肯让。闸东更有双棹迎，日映帘泉屹相向。欢情烂漫履舄交，主人大呼倒官酿。一时供张皂隶趋，吾徒顾此神色王。京朝之官人所荣，池鱼中钩徒哢吭。开元选胜成故文，妄相缗钱曲江上。况复四郊暗戎马，咄嗟此游理亦旷。人生快意须目前，车壁空捶朱雀桁。诸君恋恋思绘图，田郎推我写图状。忠恕精神虽未工，和之大意我能相。寒宵放笔试绵蕝，指点溪山呼巧匠。"}