{"id":"1070037","title":"和叶翰林阻雨枫桥","dynasty":"宋","author":"程俱","text":"白雨下车轴，江湖与天邻。浑流已横溃，川陆无行人。荡荡淮楚舟，篙樯动萧晨。淹留寒山寺，河湾俯清沦。虚堂梦春草，落纸佳句新。长啸寄遐想，深谈破无因。泊无轩裳累，但觉山林亲。迟迟去鲁意，欲驾还逡巡。阴霖固无限，所念商农迍。乃知君子怀，绝出世俗尘。"}