{"id":"801527","title":"诸子会课","dynasty":"清","author":"徐志岩","text":"刘协论《文心》，陆机作《文赋》。何如对圣贤，孔乐颜可铸。谁云制义作，苟且敷章句。精理抉天人，宋儒可沿溯。春风吹衡门，草堂开艺圃。橐笔集生徒，齐侍先生屦。授简复拈题，一一申毫素。周情与孔思，静中许良悟。或疾如涌泉，或迟若窘步。中正期徐臻，狙诈愿屏除。述古有馀欢，偭规良足惧。伫闻正始音，云山有韶頀。"}