{"id":"1052385","title":"上合肥太守侍读傅公","dynasty":"宋","author":"彭汝砺","text":"肥水当时守，商岩几代孙。精明应玄象，清白接灵源。山岳分凝重，球琳让粹温。一书开主惑，群力破奸魂。万事非吾计，孤忠自所存。遗声双禁闼，宠锡两朱轓。道路生新乐，江湖洗旧民。泽馀沾草木，孚至及鱼豚。不肖尘华幕，无材愧素餐。误悬徐孺榻，喜上李膺门。簿领才伤拙，尘埃貌苦村。初终承至训，老稚饮殊恩。遂恐徵书至，还归近侍尊。蛟龙不潜隐，雕鹗自飞翻。会亦惩衰弊，应须正本原。纪纲维尽力，狐鼠可忘言。鼎鼐开先烈，盐梅及后昆。祇知心缱绻，不觉语真繁。"}