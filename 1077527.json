{"id":"1077527","title":"读陈子直短歌三复而悲之次其韵","dynasty":"宋","author":"李纲","text":"君不见韩昌黎，文章二百年。又不见杜陵老，风月三千首。号寒啼饥四壁空，谩有篇章在人口。书生生事良易足，深林一枝河满腹。但令藜苋可充肠，便把离骚静中读。儒冠误身诚可怜，陈侯半世身犹邅。斗酒初乏青铜钱，忍饥哦诗空可传。富儿菽粟泥沙掷，不必登朝家万石。水陆毕陈方丈食，锦绣还将被墙壁。但资口腹为身谋，问以诗书初不识。天公赋予真相百，彼富吾仁如黑白。乡党宁无急义人，谁哀王孙与进食。尝思漂母饭淮阴，何用区区论报德。"}