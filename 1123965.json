{"id":"1123965","title":"山中四绝句","dynasty":"宋","author":"赵蕃","text":"桃源政自人间世，山故苍苍水故流。不是幔亭张席地，卒然风雨卷山头。去年徂暑桃源过，今岁秋高到武夷。不遇名山一来访，箧中宁有此山诗。武夷仙伯定能诗，解赏仙人张湛词。更诵人间可哀曲，飘飘亦复动人思。欲访武夷毛洞竹，路穷九曲更山深。道人知我衰无力，乞与一枝酬素心。"}