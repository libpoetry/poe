{"id":"76287","title":"壬子除夕","dynasty":"宋代","author":"陆游","text":"前村後村燎火明，东家西家爆竹声。老逢新正幸强健，却视徂岁何峥嵘！儿时祝身愿事主，谈笑可使中原清。岂知一出践忧患，歛缩岂复希功名。雪霜满鬓觉死近，节物到眼空叹惊。蚕官社公正暖热，春盘傩鼓争施行。蓬门车马所不至，山僧野叟相逢迎。呜呼吾曹见事晚，古俗实在蚩蚩氓。茆檐一笑语儿子：明当满举屠苏觥。"}