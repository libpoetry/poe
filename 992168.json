{"id":"992168","title":"吴冲卿鼓契","dynasty":"宋","author":"梅尧臣","text":"暮契出，朝契归，出入未尝逢日晖。雄雌曾不离钟室，百年刓弊知者稀。时移世异不改易，俗眼厌旧君前非。君王万年千年寿，独怜古器与众违。昨日霜华厚如雪，百官冻靴朝紫微。吴王偷就温漏火，始一识之增叹唏。不知逢逢六街鼓，自此发号通帝闱。人间钟鼓有多少，多少乱鸣谁肯讥。"}