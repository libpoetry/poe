{"id":"940321","title":"满江红 重九登增江凤台望崔清献故居","dynasty":"宋","author":"陈纪","text":"凤去台空，庭叶下、嫩寒初透。人世上、几番风雨，几番重九。列岫迢迢供远目，晴空荡荡容长袖。把中年、怀抱更登台，秋知否。天亦老，山应瘦。时易失，欢难久。到于今惟有，黄花依旧。岁晚凄其诸葛恨，乾坤只可渊明酒。忆坡头、老菊晚香寒，空搔首。"}