{"id":"1102606","title":"京口遣怀呈张彦明刘伯宣郎中并诸友一百韵","dynasty":"宋","author":"俞德邻","text":"坏云覆紫微，疾风捲黄屋。生灵半涂炭，社稷竟倾覆。借问谁厉阶，往事具可复。穆陵握乾符，丁揆覆鼎餗。北兵渡浒黄，沔鄂盛諠讟。涟海荡为墟，交广骇斡腹。兀然天柱摇，凛甚国脉蹙。明诏起臣潜，扶颠秉钧轴。将帅一奋呼，江汉奏清肃。维时望公闾，高誉儗方叔。遄归持相印，景定实初卜。百寮逆近郊，至尊略边幅。策勋告庙庭，陈乐备敔柷。煌煌福华编，传者笔为秃。焉知事夸毗，欲掩天下目。得政曾几何，故老尽斥逐。哀哀杞天崩，度皇继历服。定策比周召，卜世过郏鄏。万微委岩廊，十年卧林麓。金屋贮娉婷，羽觞醉醽醁。伍符日空虚，郿邬富储蓄。纷纷轻薄徒，睒眒希自鬻。荃蕙化为茅，龟玉毁于椟。怡然谈笑间，祸机已潜伏。延洪幼冲人，天步深踖踧。一朝襄樊破，杀气薄川谷。折冲亦何为，筹边置机速。拊御既失宜，奔溃更相属。含垢护逆俦，况望诛马谡。沙武倏飞渡，长江俨平陆。连樯万艨艟，悠悠自回舳。老夏亦遁逃，竟学龟藏六。败證剧膏肓，搏手但颦蹙。仓黄出视师，氛埃眯前纛。总统付虎臣，窃倚晋郤縠。丁洲帅前锋，未战兵已衄。溃卒争倒戈，降将群袒肉。单骑窜维扬，走险甚奔鹿。触热赴清漳，就死何觳觫。蹇予客朱方，沈忧发曲局。欢传用宜中，厦仆支一木。奈何张苏刘，猜忌不相睦。所过皆夺攘，兹事岂颇牧。借箸资腐庸，授钺逮厮仆。焦门集战舰，乾坤一掷足。水陆迷畏途，师丧国逾辱。区区拒毗陵，曾不事版筑。驱民入罟擭，骈首遭屠戮。至今用钺地，天阴闻鬼哭。苏秀暨湖杭，死生犹转烛。行成漫旁午，公等真碌碌。独松守张濡，儿戏斗蛮触。信使诡成禽，贾祸几覆族。三宫泣草莱，万姓呼藭曲。疑丞诣高亭，献玺愿臣属。黼扆释冕旒，羽卫撤弓韣。广益亟南奔，穷荒寻帝倏。茕然太母身，垂老歌黄鹄。彼哉宁馨儿，乘罅叨爵禄。屈膝同所归，伊谁念王蠋。江湖数十郡，李赵差可录。元恶迷是似，万世有馀恧。庭芝困广陵，储亡二年粟。力战尚可支，而乃事蜗缩。乙亥仲夏交，北向发一镞。死伤近七千，从此辍推毂。浮海未及桴，委身饲蛇蝮。姜才就菹醢，淮城危破竹。故国莽丘墟，彼黍何稢稢。翠华渺焉之，扶桑睇日浴。魂断曲江春，新蒲为谁绿。骑鲸事已非，葬鱼势转促。南纪讫朱厓，一战绝遗躅。旋闻俘文相，系颈絷燕狱。又闻陆元枢，抗节死弥笃。二公风尘中，耿介受命独。板荡见忠臣，百身竟难赎。恭惟五季间，永昌应符箓。一举平泽潞，最后收庸蜀。文子继文孙，三才归位育。中更靖康祸，流血洒川渎。光尧躬再造，艰苦芜蒌粥。淳熙受内禅，德盛仁亦熟。宁理度丕承，膏泽多渗漉。内无褒妲患，外绝安史黩。戚畹及阉寺，屏气但蜷局。向非彼权臣，玉食擅威福。如何磐石固，转移仅一蹴。凄凉数载间，王侯乏半菽。九庙翳蒿藜，五陵游豕豰。向来阛阓地，雨露滋苜蓿。老我亦何为，穷途困羁束。愁伤觉衰曳，垢腻忘颒沐。蛰迹笑桓鲵，窃食愧饥鹜。安得董狐辈，直笔濡简牍。诛奸录忠荩，上与麟经续。海宇今一家，贡赋均四隩。化日满穷阎，淳风变颓俗。馀生幸未化，刀剑易牛犊。聊种邵平瓜，且植渊明菊。"}