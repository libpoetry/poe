{"id":"414823","title":"题石丁印存《方寸集》","dynasty":"近现代","author":"孙玄常","text":"昆山奇石天下无，剔透玲珑玉不如。石丁妙得山川气，铁笔纵横皆如意。不薄古人厚今人，心师造化存其真。二纪长安人海中，亲传法乳遇粪翁。粪翁一旦归黄土，君家四散馀环堵。襆被归来幸无咎，一笑故态仍依旧。我到长安不见君，差喜天涯如比邻。祇恨白头相见难，何年把酒话悲欢。"}