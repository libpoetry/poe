{"id":"699207","title":"寄畅园二十咏 嘉树堂","dynasty":"明","author":"秦耀","text":"嘉木围清流，草堂置其上。周遭林樾深，倒影池中漾。绕屋皆筼筜，高斋自幽敞。时和寒鸟鸣，泠泠滴清响。灼灼夭桃花，涟漪互相向。水底烂朱霞，林端日初上。竹光冷到地，幔卷湘云绿。隔坞清风来，声声戛寒玉。涧外秋水足，策策复堂堂。焉知我非鱼，此乐思蒙庄。映水列轩窗，林峦森在瞩。塘坳聚落花，溪流出茅屋。中流击孤艇，危亭四无壁。微风水上来，衣与寒潭碧。淙淙乳泉落，涧道石林幽。寻声穷其源，杖履多三休。白云已出岫，复此还山谷。幽人卧其间，常抱白云宿。高阁邻招提，天花落如雨。时闻钟梵声，维摩此中住。寒崖挂苍藤，一石塞云栋。夜半月明中，天风吹欲动。小隐人间世，神仙安可求。吾将炼大药，即次是丹邱。登楼展幽步，俯见林壑美。落日凭阑干，当窗四山翠。斜阳堕西岭，芳榭先得月。流连玩清景，忘言坐来夕。独鹤前山归，从容步浅渚。望远时一鸣，临流刷毛羽。盘桓抚孤松，千载怀渊明。岁寒挺高节，吾自含吾贞。晓起昐青苍，天空绝尘坱。排闼两山开，轩窗致高爽。雨溢忽飞泉，泉流注深谷。我欲往从之，褰裳濯吾足。飞瓮耸碧虚，临下如无地。九阍若可扪，从此吁上帝。独抱违时蕴，幽栖岁月深。太元犹未草，我异子云心。"}