{"id":"1035309","title":"满江红 叔母生日刘左史光祖以余正月 十日所与为寿词韵见贻至是 始克再用韵谢之","dynasty":"宋","author":"魏了翁","text":"彼美人兮，不肯为、时人妆束。空自爱、北窗睡美，东邻醅熟。不道有人成离索，直教无计分膏馥。望鹤飞、不到暮云高，阑干曲。驹在谷，人金玉。盘在陆，人宽轴。笑吾今何苦，耐司空辱。应为嗷嗷乌反哺，真成落落蛇安足。到梓州、旧事上心来，呼杯醁。"}