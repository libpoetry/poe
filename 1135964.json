{"id":"1135964","title":"次韵刘元煇喜予还家携酒见访三首 其二","dynasty":"宋末元初","author":"方回","text":"我其方玄英，君可刘宾客。年皆七旬近，相对诗眼碧。向来每过从，剧谈动至夕。久别坐何事，蓬蒿翳荒宅。归舟落孤帆，曾未踰信昔。空庭迟汛除，野径缺锄辟。便能致果馔，共此片时适。萍氏宽征讥，章甫复力役。尚可卜孟邻，未至削孔迹。飘芳渐纷纷，晴巘正历历。此酒不快饮，忧抱何由释。但愿长穷健，纵无马可策。徒步顷刻间，亦足奉良觌。"}