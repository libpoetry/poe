{"id":"811843","title":"读金桧门总宪观剧绝句","dynasty":"清","author":"刘富槐","text":"世间何者为非戏，鲍郭纷纷斗同异。曼衍鱼龙一瞬间，犁靬幻术人惊睇。忆从戊戌来京师，舞场日涉评妍媸。从知北调盛弦索，昆弋非复承平时。重来已度昆明劫，秦声幽咽闻鷤鴂。流涕谁为万宝常，商弦促数宫弦跲。定风波与念家山，帝所钧天去不还。容易金仙辞汉阙，湘娥哀怨落人间。治情忽便趋蛾绿，静婉腰支念奴曲。还佛争承天女花，审音一变高唐俗。抚时回想百年前，杂剧犹多正始传。鞠部迁流人代改，遗闻谁与话开天。先生身世当全盛，丁歌甲舞声容竞。朝回却作梨园游，点缀俳优发嘲咏。嗟余羁寄如浮沤，每听急拍生牢愁。传奇愧乏东塘笔，题句犹堪作务头。"}