{"id":"591380","title":"游牛首山弘觉寺南过花岩至祖堂寺遇沧禅师","dynasty":"明","author":"欧大任","text":"清晨骑马去，日色照高岑。路入青松密，山盘紫甸深。石门开净界，天阙抱祇林。南国遗踪在，西方累劫沉。诸天窥色相，双树长禅心。宝塔怜孤眺，花岩爱远寻。年多残碣积，坛覆白云阴。定后幡无影，斋时户有禽。炉烟参宿霭，经梵送馀音。池上泉浮钵，亭前地布金。随缘诠密义，适意散幽襟。期尔皈依处，空山携玉琴。"}