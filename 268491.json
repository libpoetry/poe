{"id":"268491","title":"寿楼春·师湘篴意代拟淞滨寄答之作","dynasty":"现代","author":"吴昌绶","text":"萦秋心流黄。对旧时月色，人倚楼旁。记赋将离京国，朅来江乡。衣袂黦，裙腰长。共遥天、星娥魂凉。想眼底停辛，肌边熨恨，小影来荆娘。回枕沾，欹屏湘。累莺枝妾梦，锦字郎狂。赢得茶烟飘漾，药瓯斟量。纫楚蕙，搴淇桑。送雁绳、行云疑亡。羡玳瑁双栖，新雏昼梁文褓香。"}