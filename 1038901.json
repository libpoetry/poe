{"id":"1038901","title":"观放闸","dynasty":"宋","author":"苏舜钦","text":"沈沈沧淮口，植木限众流。启闭固有时，出纳千万舟。眷予怀抱昏，羁别相牵钩。观此巨派注，颇觉滞闷瘳。喧豗怒霆起，始骇久不收。既前目眩转，足缩不敢留。朔雪下喷薄，散为白雾浮。上悬赤油幕，旁断缥玉旒。恐激地轴转，人有鱼鳖忧。惊嗟势力壮，孰谓此物柔。吾思作至监，实以处上游。又欲接之口，沃荡胸中愁。俄然渐枯涸，哮尔空泥沟。渟滀既因人，开泄岂自由。立间见底里，咄哉为尔羞。"}