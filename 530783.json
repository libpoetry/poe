{"id":"530783","title":"邯郸才人嫁为厮卒妇","dynasty":"明","author":"杨慎","text":"团团桂花树，生在邯郸宫。翩翩翡翠鸟，结巢丹桂丛。花红何灼灼，翡翠何雍雍。宫中有才人，颜色如花红。青云为双髻，明月为双瞳。十三阿母侧，十四深宫中。真心比筠竹，荣华如茂松。左手抱齐瑟，右手挥吴桐。紫绮为绸缪，纨素为裁缝。獭髓明点䵠，龙涎薰褶?。楚蕖华跗荐，燕支唇朱融。扬子江心镜，百鍊照胆铜。复帷镇文犀，列钱衔壁缸。被绣共命鸟，席坐同心狨。蜻蛉啑凤子，鸡翘濯凫翁。春禖燕乙乙，晓寝虫??。芳池七十二，宝帐三千重。名用琓琰刻，臂用绛纱封。昔似河中鸯，今从云中龙。云龙不可系，河鸯那得从。君王好游猎，将军射飞鸿。青楼临大道，层城俯雕甍。燕兵北方来，阵马如蠛蠓。恶氛起广陌，襄国迷旌幢。悠悠俄转毂，去去成飘蓬。暮看月出西，朝看日出东。君王不可见，日月光瞳昽。湛卢失吴剑，乌号亡楚弓。左将名飞虎，右将名飞熊。前军千人俊，后军万人雄。中军张与陈，耳心馀腹同。前使叩燕壁，后使蹑前踪。去节何扬扬，归魂杳茕茕。后军戒前覆，咫尺不敢通。王宫悬赏格，赏格厚且隆。侯印方斗大，金帛嵩丘崇。不爱印悬斗，不爱金堆嵩。宫中有才人，颜色如花红。青云头上髻，明月眼中瞳。十三阿母侧，十四深宫中。逝将脱薪槱，归来取华容。将军问何人，灶下厮养童。军中骇且异，骇异交讥讽。尔厮一何蚩，尔养一何惷。尔去何当还，无吉祗有凶。左将名飞虎，右将名飞熊。前军千人俊，后军万入雄。往往不生还，累累形影空。??虎良吻，嗟嗟么么虫。养卒含笑言，君岂知我衷。君亦勿贱贱，君亦勿庸庸。君亦勿少少，君亦勿穷穷。勿以江海流，弃捐沟与潨。勿以芝兰芳，弃捐菲与葑。勿以椒欓贵，弃捐薤与葱。君道如践棘，我道如折葼。君道如探汤，我道如拨䵄。我去车摇摇，我来鼓鼕鼕。朝发赵北际，暮望燕南冲。沐露转磨笄，戴斗但崆峒。行行日已夕，停舟易水阴。当门报燕将，言有赵使临。使者问燕将，试言探臣胸。燕将语赵使，尔欲得尔王。赵使笑不止，尔语瞆且霿。燕为唇齿国，赵为辅车邦。张耳与陈馀，饥鹰待劲风。交游如父子，遁秦联翼翪。一朝仗马箠，下赵数十城。各有南面志，机会不巧逢。势屈武臣下，立王持赵心。赵地今已定，赵王为燕擒。耳馀握赵柄，武臣受燕笼。王归二人臣，王囚二人公。肯迎生王辇，惟逆死王輁。死王良实愿，求王但虚名。王魂化燕氛，二人喜无忡。内举全赵势，外折弱燕锋。问罪始有名，仗义不待攻。王今兵在颈，行见雉离罿。臣来吊燕祸，不求归赵功。燕将色如土，燕王胸如春。乞尔赵玉归，急归在匆匆。出门不复顾，仰天荷高穹。养卒御王归，喜气如渴虹。前歌扬金镳，后舞踏锦幪。荆卿羞督亢，陈驰惭迁共。惠公返曲沃，勾践复吴淞。山川再清朗，天地重昭明。智靡秦樗里，勇冠夏逢门。铜斗笑剌客，玳簪恧谈朋。三军咸啧啧，众口交喁喁。升为堂上宾，永脱灶下烘。张筵列樽俎，烹羔宰肥豵。累累系印绶，瑟瑟穿玲珑。阳阿七槃舞，中山酒千钟。厚赏陈前墀，养卒辞未终。宫中有才人，颜色如花红。可怜桃李子，降作糟覈供。始笑周尾生，抱柱流寒淙。复笑苏季子，愚妇不下緵。陈馀娶公乘，张耳婚外黄。持将比才人，才人姣无双。宫妆扬嫭都，野态减妖秾。殷勤语才人，才人莫心忪。好去偕新郎，新郎非蚩氓。繁华少佳实，丽色几欢悰。请看古美人，命薄恨常浓。骊姬死晋市，西施沉吴江。黄鹄悲陶婴，蝴蝶怨韩冯。沩汭两皇英，南望九疑峰。斑竹泪点点，潇湘波汹汹。章华贮巧笑，细腰如黄蜂。峡梦啼阴猿，江眺伤青枫。阿房三十六，烈燄惊丰茸。娥娥总薄命，呜呜歌懊憹。相逢恨靡芜，相思苓芙蓉。尔名播乐府，尔芳辉管彤。寄谢东邻子，学步休言工。"}