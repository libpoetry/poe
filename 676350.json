{"id":"676350","title":"武夷傲吏行赠潘勉甫","dynasty":"明","author":"傅汝楫","text":"君本罗浮列仙侣，武夷此日悬鱼组。傲世长回俗吏风，高谈莫作时人语。日得俸钱思买山，烟花九曲流春还。题诗直欲满青壁，搜奇随处携黄冠。夜卧孤琴足知己，秋风落叶凄闽邸。强项多时向长官，折腰远地依山水。世人相马失骅骝，怜君畏路仍淹留。诗书满腹祇自爱，礼乐为邑谁从周。只今达人多返古，如此与众应无伍。空惊远思歌凤凰，却用豪才赋鹦鹉。报国心悬百里劳，种桃满县红云高。他时吏隐金门里，偷实须君寄我曹。"}