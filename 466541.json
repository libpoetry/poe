{"id":"466541","title":"苏幕遮 残阳既暮，夜色凄沉，时太炎逝世数月矣，爰成此句","dynasty":"当代","author":"汤国梨","text":"暮云低，楼影直。楼外山光，山外斜阳色。嘹唳孤鸿怜影只。缺月疏林，何处还寻得。画堂深，凉夜寂。幽思迢遥，饶编天南北。冷砌吟蛩啼永夕。扶起残魂，独对孤灯侧。月华凉，虫语哽。梦掩空帏，倚枕和愁听。泪洗残妆慵自整。万转千回，幽恨无人省。烛花摇，光不定。九死残魂，扶起灯前影。冰簟无温衫袖冷。扪遍雕栏，雨隔空楼迥。"}