{"id":"202121","title":"忆吾庐·缪挟经世策","dynasty":"宋代","author":"李廌","text":"缪挟经世策，蚤衰甘湮沦。吾庐有佳趣，一廛良可亲。茂林修竹地，青山白云人。尘埃付捷径，风波委要津。吾心如皦日，外物任浮云。久厌牛马走，欲令鸥鹭驯。岁月既荏苒，功名定因循。执鞭吾弗能，得乘岂所欣。畎亩乐可必，糟糖奚用勤。泥龟喜曳尾，生刍耻屡陈。束湿虽有术，末路复谁因。愿为海底泥，肯羡山上尘。"}