{"id":"690248","title":"唐膳部启东有归省之命祝鸣和赋三章题曰锦江归兴属予和之","dynasty":"明","author":"张岳","text":"朱绂为谁健，青山念尔违。中天悬一月，万里照双闱。陟屺徒愁眼，乘风便拂衣。锦江东入海，为尔谩生辉。岁月江头老，乡关天外违。高秋双鹤发，清梦几兰闱。一疏天应雨，十年锦覆衣。蜀中多旧事，共指使星辉。城角闻长夜，江村事转违。风尘走宦迹，烟水眇庭闱。斜燕翻行幕，黄花候舞衣。临期更一酌，相看暮容辉。"}