{"id":"506693","title":"甘露诗","dynasty":"明","author":"杨荣","text":"圣皇车驾出九重，狩猎屡驻钟山东。龙旗黄幄照晴空，羽林猛士气如虹。经丘越壑上巃嵷，是时霜清十月中。木叶脱落鸣天风，黄金羁络玉花骢。万骑杂遝纷纭从，锦袍羽箭控雕弓。戈甲照日晴光融，豪鹰健鹘筋骨雄。劲翮直上摩苍穹，斮豜殪兕射麋熊。妖狐狡兔无遗踪，鴐鹅鹙鸧势蹙穷。堕羽洒血相横纵，欢呼得隽意气浓。乃知圣主致治隆，不以既治忘武功。因时顺动习兵戎，为苗驱害慰三农。四郊自此乐年丰，上天降祥福圣躬。瀼瀼甘露凝柏松，饴甘肪白醴酪醲。珠玑骈联缀芳丛，粲粲不受杲日烘。灵氛煜煜气冲融，呈祥现瑞何所钟。衮衣垂拱蓬莱宫，梯航玉帛俱来同。小臣叨禄愧才庸，但愿万岁歌时雍。"}