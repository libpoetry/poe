{"id":"1222174","title":"八月十五夜五河口观月","dynasty":"元","author":"郝经","text":"去年燕南醉明月，黄金台上秋风发。两行燕玉笑姮娥，直著风神比颜色。前年山南醉明月，露气风声缠玉节。甲士挝鼓边声雄，汉水波翻岘山裂。今年又作江南行，五河河口浇雄䲔。举杯对月月浮动，酒浪摇碧金鳞生。彷徨四顾天宇豁，九州四海一月明。谁令此地限南北？鬨起祸乱挐甲兵。人生大抵随所遇，南北东西无定住。今宵对月倾金尊，便可长吟嚼佳句。醉时抱月凌孤风，桂苑烟霄快高步。浩歌乱扣白玉盘，天上人惊亦何惧。不须槌碎黄鹤楼，何必翻倒鹦鹉洲。大江江头呼李白，我欲与汝蓬山游。赤城城头摇曳紫绮裘，白云云边倒卷苍玉瓯。双成佐酒飞琼唱，不解人间更有愁。"}