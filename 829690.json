{"id":"829690","title":"续杂诗","dynasty":"清末近现代初","author":"郑孝胥","text":"天意有所革，欲治必先乱。黔首冥无知，驱之遂为幻。贤达独违天，坚贞终不畔。譬诸风雨晦，鸡鸣宁失旦。狂愚方得时，明哲当自窜。深居味此理，长歌白石烂。避世不见人，长望天与日。天日彼何知，我意若有失。人生似朝露，用意徒郁勃。万形来入眼，闭目已自灭。忌形未忘意，耿耿成内热。"}