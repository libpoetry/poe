{"id":"1104892","title":"次韵和常父","dynasty":"宋","author":"孔平仲","text":"卧龙当日醉吟身，冷落天涯一旅人。早夕思亲增怅望，啸歌怀古更愁辛。角吹海上千山月，草入江南万里春。欲去尚留心未决，梦魂长在越溪滨。赴官并出江湖上，讲学联居海岱中。会合尤嗟别离促，音书何似笑言同。黄莺度曲争催晓，红杏薰香半倚风。景物佳时忆相见，恨无双翅逐飞鸿。"}