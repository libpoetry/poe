{"id":"85935","title":"贺新郎·行乐尤宜少","dynasty":"宋代","author":"刘克庄","text":"行乐尤宜少。忆坡公、洞箫听罢，划然长啸。四海共知霜鬓满，莫问近来何妙。也不记、金莲曾照。老没太官糕酒分，把茱萸、便准登高了。齐得丧，等嘻笑。集无韩子潮州表。数当时、南迁者众，北归人少。赤壁玉堂均一梦，此岂蛮烟能夭。与同叔、俱尝知道。谁向进贤冠底说，画出来、不似眉山帽。秋菊盏，献公釂。"}