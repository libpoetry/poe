{"id":"707488","title":"摸鱼儿 潇湘小八景词 其七","dynasty":"明末清初","author":"王夫之","text":"向苍崖、蓬声吹裂，斜阳一片危岸。江流北泻雁南征，洞里春光无算。星灿烂。都应是、云中剑舞珠光按。花蹊棋馆。留满地苍苔，数峰烟树，掷与人间看。仙户启，石乳倒垂银蒜。空山翠杳天半。百花桥阻玉壶远，谁倩鸳鸯抵唤。君莫叹。君不见、彤云故锁三山断。罡风吹散。想华表鹤归，天台人返，怕见人民换。"}