{"id":"843730","title":"和福建西路观察使吴芝青留别原韵","dynasty":"清末民国初","author":"许南英","text":"岭南凫舄入清漳，冯妇车前攘臂将。自顾微官伤潦倒，幸逢大雅肃趋跄。去思民定知羊祜，伟绩公曾佐鲁阳。春水绿波伤别地，桥头柳色绽新黄！鸡群一鹤立当中，布化心期普大同。岂有成心分党派，断无遇事问私公。荆山閒气钟奇士，漳水清流照此翁。父母重来贤子产，萧、曹规矩鉴原空。哀鸿中泽动怀思，耳畔悲鸣困不支。兵燹昔年人丧乱，水灾前度势离披。资生元气犹难复，悔祸天心未有期。观察痌瘝长在抱，为民请命莫迟疑！亦欲勤民亦治军，古来主将本斯文。中天日月销兵气，古郡河山靖匪氛。诗酒相将消暇日，雨霖既足趁归云。他时我亦山中去，肯与苔岑共一群？"}