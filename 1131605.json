{"id":"1131605","title":"丙申春贴子八首","dynasty":"宋","author":"廖刚","text":"北斗寅初建，东郊气乍迎。土牛敦岁事，綵燕动春情。箫鼓迎春至，烟雰向晓开。棠阴听讼罢，菖叶劝耕来。令节年光换，和风春令行。野塘初变柳，幽谷未迁莺。土牛分尽綵泥香，动地欢声入寿觞。倍觉今年春意好，上元灯火斗风光。碧波楼下银塘晚，丽日亭前瑶草新。和气满城催燕乐，风流太守最宜春。暖风渐绿池塘面，和气先薰花草心。欲识春来何处好，曲屏新称画堂深。绣阁佳人拂晓妆，争持春酒贺春阳。鬓云总把梅花插，帘幕春风一种香。金裁宝胜翻珠髻，云染华笺贴绣楣。庭户春归何所觉，暖风吹雪下琼枝。"}