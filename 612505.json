{"id":"612505","title":"六月苦旱祈祷得蔡敬夫社兄新诗读之冷然俄而风雨骤至赋排律以酬之","dynasty":"明","author":"邓云霄","text":"石燕不翻飞，士龙空怅望。炎方连赤坂，火云列青嶂。大块似煽炉，纤絺同挟纩。有心诛旱魃，无计招云将。虽云竭圭璧，转觉扬尘鞅。跣足徒跄踉，散发难偃仰。谁传白雪音，若挟玄夷浪。展卷气萧森，满堂风震荡。光怪绕电鞭，奔腾驱雷仗。拔起四溟水，洗尽三伏瘴。湘江争喧豗，衡岳入瀁漭。青青禾稼悦，冉冉蘅兰畅。农人罢桔槔，渔子鸣舷榜。前脚挂村边，虹腰跨鹤上。清凉骨始苏，抖擞神逾王。庭除报早秋，栏杆开新酿。击节复朗吟，中的惬素尚。岂惟淘暑酷，兼以清宦况。想君下彩笔，不啻携龙杖。神鬼助杳冥，天地为宗匠。将构喜雨亭，刻诗在屏障。"}