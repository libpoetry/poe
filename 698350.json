{"id":"698350","title":"历下官署杂咏","dynasty":"明","author":"凌义渠","text":"即此称官隐，俄延遂一周。俸钱差不薄，饱食尚何求。静几香堪炙，尘床印懒收。本无迁客意，行住总夷犹。熙朝公事毕，尽属闭门时。岁俭民无讼，官閒吏苦饥。下帷理旧业，课子得新知。兀兀童心在，犹堪角技为。忤时久不调，辖地复荒残。蹇滞非无故，暄吹信有端。长途各努力，相识尽弹冠。古道望知己，无为嗟路难。出门何所见，闾井盛蒿莱。白日饥鼯窜，中宵妖鵩哀。编蒲姑听政，插棘且抡才。版筑兴何已，秋霖处处灾。煽乱寻常事，蚩蚩宁莫惩。聚徒今水泊，祀赛古东陵。列寨环相守，雄渠非一称。贼除民并尽，天意果何凭。生逢流极运，无路得潜逃。骨肉忍相噬，贤愚共一蒿。腐尸争鸟啄，怨魄学狐嘷。精卫思填海，区区母太劳。靡孑成真谱，诗言岂尽诬。全家委夜壑，深巷惨啼乌。版籍空名在，田园多半芜。纷然漕使出，犹议急追逋。曾将一二事，妄拟饰升平。未信时年好，稍怜颜色赢。佛龛添梵响，村塾有书声。止此足称瑞，怡然慰莫情。"}