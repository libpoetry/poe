{"id":"1113059","title":"岁时书事 其八","dynasty":"宋","author":"张侃","text":"前朝到闸南，冰开春意动。寒风先觱发，日色尚曈眬。老翁礼颇恭，侧立手先拱。殷勤谢官侬，筠笼野果重。顾我守官下，仁惠愧刘宠。其位偪而卑，惟知短檄捧。举袖谢老翁，毋以斯言恐。我见诚暖姝，我才甘散冗。岁晚星回天，雪晴雨收脚。畦丁昨夜来，老竹如新斮。我本一书生，纸上守糟粕。治圃非素长，方欲求其略。吁嗟天下人，方以邻为壑。人心自尔殊，化工无厚薄。"}