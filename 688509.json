{"id":"688509","title":"朝鲜途中杂咏","dynasty":"明","author":"祁顺","text":"亭亭扶桑树，蟠结沧海东。两干连根株，散作金碧丛。羲和蕴灵巧，分得造化功。寻常出异茧，状与瓮盎同。弥罗暨灵池，一见皆下风。谁能拔其尤，置向文房中。制成五色锦，上献蓬莱宫。东藩好楼台，壮观临海峤。朱帘捲风月，有景供诗料。使君事幽寻，到处一登眺。心闲眼界宽，忘却在边徼。仲宣聊消忧，阮籍几长啸。醉来亦狂吟，不作相思调。遥遥望京师，归兴先飞鸟。"}