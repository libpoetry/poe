{"id":"1128969","title":"颂古五首","dynasty":"宋","author":"释文准","text":"老胡彻底老婆心，为阿难陀意转深。韩干马嘶青草渡，戴嵩牛卧绿杨阴。我手佛手，十八十九。云散月明，痴人夜走。我脚驴脚，放过一著。庞公笊篱，清平木杓。人人生缘，北律南禅。道吾打鼓，华亭撑船。之乎者也，衲僧鼻孔，大头向下。若也不会，问取东林王大姐。行路难，行路难，最难难是过台山。唯有赵州公验正，昂头掉臂总闲闲。好笑提婆达多，入捺落十小劫波。然得三禅妙乐，吹布毛须还鸟窠。"}