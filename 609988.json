{"id":"609988","title":"获熊诗赠御史顾公","dynasty":"明","author":"韩上桂","text":"节使东巡拂曙霜，秋风轻洒绣衣裳。江清道出牂牁远，云尽天回庾岭长。向日鹓鸾腾羽翼，得时鹰隼恣飞扬。乘骢久已歌桓典，揽辔今知有范滂。隰引皇华移豹尾，猎馀珍兽识熊祥。玄文最喜霜豪润，猛势真惊铁距张。野火乍烧延缥缈，雕戈初掣厉苍茫。投来健足人齐讶，缚得雄姿意尚狂。此日兔罝看赳赳，异时驺颂挹洋洋。深冬讵伺龙蛇蛰，大泽先驱虎豹藏。气本凄清峨法柱，威因迅扫触神羊。缤纷自闪旌旗色，灵异翻占筦簟光。县圃瑞疑来绝域，大秦奇得贡明堂。和丸家学知犹在，画轼朝章旧不忘。已静波涛潜海鳄，更弯弓矢射天狼。誇胡若从长杨后，为向磻溪访钓璜。"}