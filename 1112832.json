{"id":"1112832","title":"晚春独酌有感","dynasty":"宋","author":"张耒","text":"春晏岩谷秀，乔木环我居。引此西涧泉，漍漍漱我除。危桥跨方池，修竹万有馀。人閒午阴静，鸟下惊游鱼。清风扫我堂，吏案无文书。手携金仙经，讽诵自卷舒。身闲去道近，地僻与世疏。何须缓巧颊，摇曳王门裾。谁谓我无友，萧然山谷间。修竹乃佳客，清风如妙言。撷彼林间笋，致酒方池边。惟时春服成，花叶犹斑斑。月出我已醉，扶归不知眠。洒然中夜醒，起听西涧泉。世累乍去念，放歌心浩然。功名付长啸，持用乐目前。"}