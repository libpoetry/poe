{"id":"594202","title":"王行甫阻风新林浦待吴明卿不至遣诗相报辄申酬答","dynasty":"明","author":"欧大任","text":"方舟远行迈，命旅将何之。姑苏别所钦，秣陵以为期。客路忽改月，涉江怅暌离。汀葭夕已靡，沙鸨晨仍饥。淮南春尚寒，崩腾号惊飔。芦岸不可溯，回舻缆洲陭。烟中极千里，南北悲渺瀰。游吴谢东楫，歌郢弦南诗。行子念故人，一寄风波辞。跬步吾阻隔，伏枕空凄其。石尤会吾意，榜枻酬相思。"}