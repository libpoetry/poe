{"id":"1063806","title":"季长尽室来长沙留一月乃还邵阳作是诗送之","dynasty":"宋","author":"释德洪","text":"邵阳归去知几里，万顷斜阳渡湘水。一叶扁舟共看山，伯鸾德耀俱风味。山中信宿不忍去，班草松间呼不起。波心月出卧不知，但爱松风吹醉耳。朝来拾得浩荡春，雪英红雨纷桃李。大钟横撞山答响，遥知有寺藏层翠。想见道人出迎客，犀颅戢戢三千指。王事得从方外乐，佳处迟留固其理。何当更和宿山诗，要看云泉生逸气。"}