{"id":"828058","title":"法相寺中老樟一株双干皆大十围其本殆不可量不知何代物也散原老人属同赋之","dynasty":"清末近现代初","author":"陈曾寿","text":"法相院中长耳僧，早空诸相藏锋棱。一朝永明偶饶舌，结跏俄顷惊肤冰。应身历劫住山寺，定光一线燃龛灯。我寻春茶数来止，但赏修竹青层层。忽逢大身仰突兀，老樟分干双龙腾。互如天柱伸两戒，矫若云翼张孤鹏。神物不敢臆年代，但识倒挂千岁藤。山僧筑阁度长夏，片枝所覆苍云崩。四时风雨扫落叶，老衲伛偻阶难升。散原老人诧一见，平生奇观嗟未曾。匡庐五爪震寰宇，对此只落声闻乘。遁世无闷亦有待，发幽奇句精灵凭。高吟千里起钟阜，伫听夜半霜钟应。"}