{"id":"1123172","title":"历阳十咏 历湖","dynasty":"宋","author":"贺铸","text":"昔也万家邑，今为无底渊。城郭泯遗迹，人民安得全。吊古一回首，薄暮愁风烟。拯溺不无意，吾生后千年。楚姥昔奔迸，馀生脱沈沦。家禽不忍置，信谓妇人仁。空笼欻变化，千载高嶙峋。可待历湖水，复生桑下尘。孙郎昔鹰扬，曹瞒方虎视。敢忘板筑勤，远挫兵锋锐。俄闻青盖谣，无复金陵气。六代迭倾亡，长江亦平地。狂胡昔凭凌，阔步长淮外。难此百雉城，万甲屯要害。时平一登望，江山互襟带。想像文献公，清风宛如在。龙骧乘上游，锐气吞敌境。风便趋吴京，收功在俄顷。平生负雄图，晚岁方获骋。何必传鼎彝，江山与之永。天门束箭流，北注据牛弩。淩高驻翠华，舟师耀威武。当时侍帷幄，谁复徵往古。虞舜有苗征，端为两阶舞。东西采石矶，山水两清绝。渔舠与商舶，今古几沿越。飘飖翰林主，长笑弄明月。难访物外游，飞云眇天末。文昌西郭居，修竹闭环堵。琴樽不复存，青莲开梵宇。尘纷晦遗像，粉绘才可睹。拜奠愧无言，长哦君乐府。种树临溪流，开亭望城郭。当年孟张辈，载酒来行乐。斯人久埃灭，节物今犹昨。看取不言华，春风自相约。文础护清漪，炯若涵冰玉。澡涤起沈痾，功参灵剂速。荒唐桑氏经，琐碎桐君录。利物本无穷，何须尘简牍。"}