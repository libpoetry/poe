{"id":"171704","title":"琐寒窗·趁酒梨花","dynasty":"宋代","author":"王沂孙","text":"趁酒梨花，催诗柳絮，一窗春怨。疏疏过雨，洗尽满阶芳片。数东风、二十四番，几番误了西园宴。认小帘朱户，不如飞去，旧窠双燕。曾见。双蛾浅。自别後，多应黛痕不展。扑蝶花阴，怕看题诗团扇。试凭他、流水寄情，潮红不到春更远。但无聊、病酒厌厌，夜月荼縻院。"}