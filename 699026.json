{"id":"699026","title":"故黎平太守袁公挽歌","dynasty":"明","author":"徐熥","text":"永别城中路，新成郭外坟。旐题前太守，书失右将军。广柳驱残月，甘棠翳暮云。应知千载后，不朽是遗文。谁知五马客，竟作九原人。出郭有魂气，还家惟影神。墓中难待晓，地下不行春。斯世无同调，悲歌泪满巾。白马出关门，愁闻鼓吹喧。山灵收正气，月色引归魂。贵至二千石，书馀几万言。翩翩丹旐过，犹讶转朱轓。赤绂人何处，青山骨可藏。乡邻悲道路，父老泣蛮方。图史虚东壁，松楸冷北邙。明君思起草，犹问秘书郎。"}