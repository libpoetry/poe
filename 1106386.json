{"id":"1106386","title":"送刘改之二首","dynasty":"宋","author":"王居安","text":"刘子堂堂七尺躯，高谈世事奋髯须。观渠论到前贤处，据我看来近世无。出语令人惊辟易，处穷无鬼敢揶揄。徜徉闹市浑无畏，要是人间烈丈夫。不识刘郎莫便语，酒酣耳热未全疏。士当穷困能无慊，我自斟量愧不如。横槊赋诗俱有分，轻裘缓带特其馀。当今四野无尘土，宜有奇才在草庐。"}