{"id":"1227410","title":"公子舞歌","dynasty":"元","author":"任士林","text":"明河在天不可舠，我欲汲之成酒醪。维北有斗不可量，我欲把之为酒觞。人生豪诞有如此，况有开筵柳公子。公子平生白苧袍，酒酣起舞天为高。大鹏长风九万里，老蛟鳞甲秋江水。坐中忽唱河西曲，琵琶声高裂寒玉。态浓海树出鹧鸪，意足霜枝下鹦鹆。为君一洗儿女目，众宾自爱白宰酒，情欢不用夫起寿。长空更唤明月来，人影檀栾风满袖。"}