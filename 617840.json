{"id":"617840","title":"四骏歌","dynasty":"明","author":"陈子壮","text":"上阶煌煌耀寰宇，中有星精为造父。遥从传舍坠天閒，化作飞龙翼神武。同寺孳生多逸群，名藩进献烂如云。公徒无事閒游猎，长成赤汗兼兰筋。官家酷爱止四匹，太平之騟夐第一。紫花点点缀乘黄，御仗光辉绚朝日。青丝络脑金盘陀，追风蹑景何啻过。尚方豢养真无并，吉云之草玉山禾。次有玉龙媒沃若，银鬃雪尾称维骆。琼岛春云任蹑翻，太液晴波惯超跃。吉良之乘驯且良，唐家六厩避雁行。朝而刷燕夕秣越，不与凡马争腾骧。最后一匹璇台骏，三花飞凤文成印。曾听西母白云谣，九色斑麟倍轻迅。方知俶傥更权奇，我皇致此服九彝。圜丘方泽间一驭，金舆玉辇相委蛇。燕昭筑台高突兀，剧辛邹衍徒骏骨。不惜淋漓锦障泥，为君立扫长城窟。偏当艰险见豪雄，矫首天衢如踏空。谁能趣步诡遇子，依依栈枥论馀功。"}