{"id":"196059","title":"斩偶行·君不见昌黎谏佛骨","dynasty":"宋代","author":"赵孟坚","text":"君不见昌黎谏佛骨，竟莫遂请水火投。中丞击妖蛇，此蛇初不为民尤。宁如立斩兴妖偶，卓哉伟见吾邦侯。吁嗟三辅州，尚鬼逾蛮酋。此辈生身已丽法，尚何智慧灵诸幽。惟伊奸凶愚尔俗，假凭威毒相仇仇。依乘土木作幻怪，窍取备味神其谋。降凶破伪砉一剑，较功韩孔兹为优。嗟嗟愿公宝此剑，更烦借截奸臣头。"}