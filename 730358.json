{"id":"730358","title":"极乐寺海棠初开置酒会客","dynasty":"清","author":"张之洞","text":"今日不雨，明日复不雨。白日能笑花能语。今日不出，明日复不出，回风舞雪随黄土。火急邀客城西去，绛蕾如珠点碧树。莫嫌来早香未齐，犹胜繁枝逼春暮。当年合抱二十株，主僧蜕去花亦枯。一株傫然似房老，新丛稚齿斗娟好。忆昔上林未罢时，侍臣下直寻春嬉。五侯七贵来觅醉，棋子方褥青螺卮。即今游赏虽萧索，静昼晴光亦不恶。那须银烛按凉州，巾履徘徊到日落。秦翁白发非少年，心情犹逐春风颠。手裂冰缣写艳骨，醉来辄就花阴眠。君不见定惠院宇今寂寥，碧鸡坊底生蓬蒿。画成题诗付老衲，要令来者思吾曹。"}