{"id":"1244092","title":"送罗秀宾之江东兼寄刘润芳兄弟","dynasty":"元末明初","author":"郭钰","text":"十载山中投秃笔，长挥老泪送行役。今日缘君始放怀，为作长歌写胸臆。君昔读书三百篇，早期擢桂秋风前。骅骝健步无由骋，白鹤仙经得秘传。竹筇行遍吴云白，地利天时细窥测。丹心欲拯世间贫，厚泽每沾泉下客。辞家千里游江东，壮年豪气飞晴虹。大府禁酤若为别，奉一杯水情无穷。吾乡刘郎好兄弟，为我殷勤致深意。芳草烟荒同水庐，长松月冷龙湖地。东郭老生废读书，桂林虽好颜色无。人生万事还乡好，昼锦何时照里闾。"}