{"id":"309926","title":"徵招·岁晚偶翻宫悬遗书遗稿凄然堕泪时距宫悬下世已三月馀矣","dynasty":"现代","author":"邓桐芬","text":"五湖旧约萦怀梦，而今顿成虚语。卅载证交深，痛骑鲸何遽？哀弦凄绝处，赏音杳、茫茫今古。一暝随尘，百年多病，几番危苦。赓句忆黄花，空凭吊、凄凉故家风雨。淡墨总辛酸，况零笺残楮。黄金嗟泪铸。漫凝想、西风红树。夜台寂，泠泠冥冥，更大招须赋。"}