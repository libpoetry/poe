{"id":"816740","title":"天仙子 闺情，集唐诗","dynasty":"清","author":"董元恺","text":"二八三五闺心切。行拾落花比容色。却愁红粉泪痕生，长思忆。何可得。惟有风光与踪迹。夜半酒醒凭槛立。暗想仪形执刀尺。谁怜梦好转相思，魂欲绝。涕如雪。凉月清辉满床席。红蜡半销残焰短。欹枕钗横云鬓乱。好天良月尽伤心，纱窗暖。金樽满。何事狂夫音信断。低语前欢频转面。却怕良宵重梦见。玉炉空袅寂寥香，珠帘捲。芳草远。旧恨年年秋不管。"}