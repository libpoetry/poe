{"id":"813627","title":"冬日都下杂兴诗十六首（选五）","dynasty":"清","author":"李稷勋","text":"城阙旧神州，崔嵬迥隔愁。高甍丽朱瓦，大道俯青楼。白马五陵侠，黄金四姓侯。由来歌舞地，慷慨足烦忧。牢落悲生事，登临愧赋才。孤烟明断苇，寒日过空槐。木落人归早，风多雁叫哀。独怜迟暮感，幽草与裴徊。驱马金台下，惊风荡古愁。燕昭今已矣，易水日悠悠。霸业关山影，边心草木秋。危冠竦长剑，岁暮此淹留。寂寂会同馆，绵绵公使庐。乘潮秋泛海，借地日论租。夏五职方缺，朝三法令殊。分明宽大意，非是偪神都。瑶瑟泛清怨，金貂老侍臣。晨星看历落，歧路况荆榛。已是铄金毁，终然片石珍。谁言好京洛，莽莽尽缁尘。"}