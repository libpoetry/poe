{"id":"691507","title":"和陶诗 咏贫士七首 其一","dynasty":"明","author":"李贤（原德","text":"托身在何所，茅屋聊相依。苔藓积行径，松萝带斜晖。临流叹鱼跃，冲霄羡鸿飞。飞跃各有适，吾今岂无归。柰何拙生理，不免寒与饥。贫者士之常，此事安足悲。静观万物理，澄心坐南轩。落英已满地，新蔬复盈园。夜庭来明月，晓屋未炊烟。轮蹄寡来往，简编复穷研。君子能固穷，吾遵宣父言。请看七十子，谁如回宪贤。伯牙古贤士，高情寄孤琴。子期匪常流，听之乃知音。寥寥千载下，斯人安可寻。浊醪谁与共，偶尔成独斟。夷齐去云久，清风良足钦。我今知所归，安此固穷心。百步见秋毫，自昔称离娄。未能若斯人，夙志那得酬。酬志岂在目，心明万物周。万物各有托，贫穷复何忧。黔娄没已久，举世无与俦。九原如可作，吾心安所求。中心嗜编简，外物非所干。家贫欣有子，身轻喜无官。咏彼伐檀什，不能安素餐。所以辞禄归，甘此饥与寒。仁义存我心，长有好容颜。富贵如浮云，悠悠讵相关。人间利名场，纷纷如转蓬。卓哉张仲蔚，身窘文则工。闭户绝交往，相知独刘龚。清谈夜忘寐，志意欣与同。道腴有深味，何暇论穷通。坚此平生好，旦夕期相从。昔闻徐孺子，高风擅南州。岂无倜傥士，邈焉无前俦。所以陈蕃榻，不肯下凡流。当时有高识，深为苍生忧。亦欲回狂澜，斯志竟难酬。吾生千载后，徒兹慕前脩。"}