{"id":"820555","title":"多丽 大风雪中渡英海峡","dynasty":"清末近现代初","author":"吕碧城","text":"海潮多。彤云乱拥逶迤。打孤舷、雪花如掌，漫空飞卷婆娑。落瑶簪、妆残龙女，挥银剑、舞困天魔。怒飓鸣骹，急帆驰箭，骞槎无恙渡银河。叹些许、夏腰瀛尾，咫翠有惊波。更休间，稽天大浸，夷险如何？念伊谁、探梅孤岭，灞桥驴背清哦。越溪游、琼枝俊倚，谢庭咏、粉絮轻罗。迢递三山，间关万里，浪游归计苦蹉跎。待看取、晦霾消尽，晞发向阳阿。将舣岸，蜃楼灯火，射缬穿梭。"}