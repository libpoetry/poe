{"id":"120839","title":"八月晦试院中作","dynasty":"宋代","author":"陈造","text":"官居课程地，生有文字癖。诚知蟁负山，讵得辞此檄。嘉禾古多士，孰者非巨擘。老眼不待封，旧苦眩花隔。勿云石贾玉，箴失眸亦得。捧心若为妍，窍鈇徒自匿。陆海贪穷搜，奇宝多偶获。巧常昏金注，勇或便大敌。清醳聆邹琴，款识辨周鬲。颇收半段枪，遐念连城璧。渠应悔羔袖，吾敢厌鸡肋。抚囊搴利颖，体国免素食。明朝罗客拜，定自百夫特。俗无抛砖恶，归舟缓张席。"}