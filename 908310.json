{"id":"908310","title":"代送陈都大赴召","dynasty":"宋","author":"李流谦","text":"庭前梧叶西风起，三峡秋光净如洗。仙帆一舸此入觐，灵鼍击鼓冯夷喜。七闽山水天下奇，摧秀搴英瑞斯世。要知旷代乃一见，凤巢阿闾麟游畤。彤庭紫闼足夷步，万里西来将使指。西南榷牧古所重，阴削盗资宽国计。台家选任皆伟人，远极陇秦包越巂。我公经略出咳唾，凛凛霜威肃颓靡。飞声一日到冕旒，四辇促还不留辔。从来大材须大用，岂有如公才一使。东夷盟血犹未乾，豺豹固应防啮噬。公归为国须远谋，平跻两禁躐三事。飘零孤翮得广厦，晨啄暮栖方窃庇。骊驹清唱不忍闻，东望慨然增叹喟。他时黄阁未遐遗，犹愿登堂拜簪履。"}