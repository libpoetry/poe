{"id":"699443","title":"得家报","dynasty":"明","author":"袁宏道","text":"清晨阁外逢乡使，持得平安书信来。初问三哥何处去，次言八口几时回。新城渐渐沈流水，旧舍荒荒长草莱。幸有南龚与北李，时时出郭时衔杯。瀑布声中洗面尘，洞花沚草自然春。欲攀绝壁无根地，且趁孤云未老身。堕险啼厓皆韵事，倚松坐石想幽人。飞仙巳蜕茅龙死，留得青山一壑鳞。艰危历尽到岩居，可有丹梯上碧虚。玉女烟中频索梦，莲花叶上细题书。补填积雪成新径，展拓间云架小庐。别院棋枰声隐隐，微风恍惚动仙裾。洗头盆下撷芝苗，古洞深松话寂寥。仙迹久湮无后辈，游人逆数即前朝。身轻眼豁肠皆换，月冷烟清梦亦遥。见说乳泉甘似酒，扪萝亲与试云瓢。杖底诸山似浪纹，舞青摇绿鬣纷纷。半规影里江河合，一尺烟中晋楚分。未有因缘离下界，虚将名字列高云。松风破梦丹炉冷，惭愧琼田碧草芬。玉井前头乳穴重，奚儿聊以一瓯从。空崖壁冷长留雪，古屋云昏尚锁龙。明月自升千尺岭，道人閒说五株松。瀑帘洞下真官老，占断林泉是此峰。"}