{"id":"275471","title":"绛都春·窗阴短线","dynasty":"现代","author":"汪东","text":"窗阴短线。正无限暮寒，天涯人远。燕子未归，空浥巢泥留吴苑。邻箫如和歌声怨。记南陌、莺飞花乱。送君行后，荒苔废圃，冷烟闲院。重见。娇波鬒发，称纤瘦、被体舞衣霞茜。断梦易醒，别泪轻弹芳悰换。何时真对芙蓉面。诉前事、萍蓬飘转。袖炉熏透梅花，寸心自暖。"}