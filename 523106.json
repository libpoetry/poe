{"id":"523106","title":"送仝仪宾朝天歌","dynasty":"明","author":"李梦阳","text":"风吹黄尘暗河甸，行子拍马来相见。春寒昼阴沙冥冥，九衢散乱花如霰。自言手捧紫瑶函，驰轺谒帝黄金殿。甥婿当朝礼觐同，往来遣答犹亲面。南阳贵人骨固殊，敦亲倍钖明光宴。八议轻微实惋恻，时情讵识皇心眷。开函烂熳百色备，龙盘凤曲流云气。绣女咨嗟洹绪工，体裁吻合三宫意。吴罗叠雪秪怀赧，南金象齿堪沉避。自离京国十年馀，每悬金阙忆金鱼。班行日侍诸王聘，混一曾瞻万国书。君过上林聊驻车，春风旧树花应舒。有暇更欲问西湖，扫地垂杨今有无。"}