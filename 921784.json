{"id":"921784","title":"送程之邵签判赴阙","dynasty":"宋","author":"苏轼","text":"夜光不自献，天骥良难知。从来一狐腋，或出五羖皮。贤哉江东守，收此幕中奇。无华岂易识，既得不自随。留君望此府，助我怜其衰。二年促膝语，一旦长揖辞。林深伏猛在，岸改潜珍移。去此当安从，失君徒自悲。念君瑚琏质，当今台阁宜。去矣会有合，岂当怀其私。"}