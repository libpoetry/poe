{"id":"696129","title":"拟古二首","dynasty":"明","author":"罗万杰","text":"妾本若邪女，少小名娇娆。好为荡舟戏，来往浣纱桥。玉钗压云鬟，绣带束纤腰。十四为君妇，羞容未可挑。感君频宠顾，赠妾英琼瑶。愿言佩胸臆，白首以逍遥。浮云西北来，荡子策轻辀。借问欲何之，鸣鞭向蓟州。落日照颜色，凄风吹征裘。一去万里途，安知经几秋。飞鸟绕树间，噭噭恋其俦。岂无琅玕食，念子不能酬。红颜坐成老，空想大刀头。"}