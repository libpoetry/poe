{"id":"693757","title":"山居八首","dynasty":"明","author":"陆深","text":"十旬高卧画楼东，曲曲阑干面面通。远暝欲成梅子雨，晚凉初动楝花风。人间何处无风雨，老去才情减十分。半月不曾梳白发，薰笼添火暖香芸。水云烟月市桥西，菱角荷钱已满溪。读罢黄庭三百首，人家茅屋午时鸡。倚空楼阁枕西郊，新筑方塘漾柳梢。忽有山童报奇事，一双孙子鹤成巢。背山亭馆跨山桥，杨柳风多当舞腰。一榻夜凉人不寐，隔窗疏雨滴芭蕉。一楼风雨独离群，药裹诗囊酒半醺。渔浦一篙翻白雪，麦田千顷湿黄云。熟梅天气昼阴阴，帘捲湘筠一径深。十二阑干閒倚遍，晚来多少水云心。望中城郭故依依，乔木千章水合围。风动海门闻鹤唳，鲈鱼正美客南归。"}