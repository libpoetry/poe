{"id":"690568","title":"夏杪陈集生太史以便面二律见怀欧嘉可国学亦同韵见怀一律用来韵赋答二首","dynasty":"明","author":"张萱","text":"气求声应自相亲，绝世交情出世人。共爱一生□海气，不沾半点古今尘。乘秋已办登山屐，看菊须寻漉酒巾。独夜正怜梁上月，梦来百遍莫辞频。林空昼永枕书眠，写叶飞来自木天。好我每贻池草句，怀人时咏木桃篇。相期共拾朱明月，莫忘同栖碧海烟。为问延津何日合，斗间龙气正高悬。"}