{"id":"400228","title":"水龙吟 林霭女弟模伫晴阁青山无恙图卷，深为李居端所激赏，谓足以乱己之作，并曾许亲为跋识。讵装池未竟，而居端遽归道山，林霭亦远游海国，死生两诀，人事叠更，癸丑初春，区季谋出此卷嘱为题词，感逝伤离，曷胜枨触","dynasty":"民国末当代初","author":"朱庸斋","text":"从知无恙青山，相看那得终如故。春教眉敛，秋将客老，伴人清苦。尺幅移来，寸心描就，只供愁聚。叹炉边后约，海涯羁旅，生死恨、应难补。赭墨偏堆成泪，况披图、尚悭题句。林昏滞雨，帘深碍燕，旧踪何许。丘壑空寻，水天无梦，未须停伫。问客中谁为，鹧鸪声里，话乡关暮。"}