{"id":"1236186","title":"赠程洁庵五首","dynasty":"元","author":"李道纯","text":"无为好向无中作，自有琼蟾照碧崖。尽夜下工常不间，气固神备产婴孩。洁庵识破世凉炎，铲彩埋光自养恬。最有一般真乐处，碧潭掬水弄琼蟾。庵儿洁净元无物，只个琼蟾养在中。功备炼成三五一，光辉南北与西东。儒穷天理释参禅，道炼金丹法自然。惟有琼蟾通一贯，顶门具眼法身全。先生本是通儒学，又得神仙正派传。透得真空成大觉，琼蟾形兆独坤乾。"}