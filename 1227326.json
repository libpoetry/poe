{"id":"1227326","title":"皮氏逸亭","dynasty":"元","author":"何中","text":"地僻藏吾逸，随宜托数椽。池新何许水？枫寿不知年。竹让前林月，花归隔浦天。綵鳞孤镜照，幽哢四窗圆。曲几清时里，閒心太古前。入因添晓起，出每及宵眠。句得思仙寄，棋高许客传。乾坤馀蠹简，勋业老觥船。智有过荣计，先求胜祖鞭。太章短东极，夸父恨虞渊。世共称工者，吾知付莞然。他时耆旧传，应指某公贤。"}