{"id":"826826","title":"玲珑四犯·得柔坚居士涞水书","dynasty":"清末近现代初","author":"金兆蕃","text":"遗我双鱼，正去国兰成，吟罢愁赋。梦掷江流，犹记绿波南浦。凭仗旧日河阳，早郑重、万花深护。恨杜鹃、不劝春住，云揽一天残絮。绿杨生是灵和树。怨东风、玉关归误。湘波纵远骚心近，春尽留芳杜。梅熟乍暖乍寒，念万里、销魂羁旅。盼片帆稳卸，西塞下，歌渔父。"}