{"id":"1227194","title":"客有蓄青玉荷盘色奇古檠杯作莲蓬下屈为柄上覆作盖盖十九点青质而紫章匠氏剜为莲房殆夺天巧故人元复初命不肖赋诗","dynasty":"元","author":"郭天锡","text":"碧云亭亭水天永，翠盖翻风堕秋影。文姬团扇感初凉，露华乱落明珠冷。紫茎绿叶歌秋兰，涉江折得烟蓬还。前缘已被专房误，守宫血点犹斑斑。曲生邂逅誇奇特，倒卷沧溟供一吸。太华峰高归路遥，但觉满怀春拍拍。俗眼傲睨琉璃钟，金罍未用争誇雄。呜呼，古诗调高和者寡，拟唤杜陵醉中把。"}