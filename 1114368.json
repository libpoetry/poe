{"id":"1114368","title":"和人子夜四时歌","dynasty":"宋","author":"李复","text":"井上梧桐树，花黄落点衣。夜深花里鸟，相并不相离。美人朝汲水，惊起却双飞。缲丝丝缕长，当窗织流黄。纤纤弄龙杼，不作舞衣裳。裁缝付边使，岂待见秋霜。萧萧庭下柳，曾学舞腰支。秋风吹暮夜，半落小蛾眉。人生自无定，空叹叶辞枝。窈窕月华来，对月理瑶筝。将心托弦语，几弄未成声。非关霜气涩，不忍苦分明。"}