{"id":"1125498","title":"耕乐诗四首","dynasty":"宋","author":"袁甫","text":"优游无事只耕田，顾我归耕子已先。可但千仓良足乐，不收一粒亦欣然。一犁春雨趁农耕，歌咏康衢了此生。若有可忧方有乐，本无亏处亦无成。一片灵明自有田，当仁那肯逊儒先。归来不说溪山好，只说癯仙气浩然。少时操笔代躬耕，老鹤如今太瘦生。已识个中真乐地，谁云骨相费生成。"}