{"id":"1113763","title":"苦胃不出二首","dynasty":"宋","author":"李石","text":"眇小酲醲总见欺，颠狂苦诉有谁知。五音莺自调歌舌，百药蜂能酿蜜脾。世态只堪春睡美，鬓丝偏与落花宜。欲因耆旧寻乡路，投劾翻然恐未迟。鸣禽百啭柳三眠，窗户阴晴任雨烟。芍药樱桃春殿后，芎藭麦曲病争先。奉亲满眼欠一饱，去国忧心今五年。南北风尘江两岸，不妨明月钓鱼船。"}