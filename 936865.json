{"id":"936865","title":"排闷","dynasty":"宋","author":"陆游","text":"造物冥冥中，与我无一面。不知获罪由，动辄被诃谴。又若哀其愚，救以药瞑眩。我亦揣此心，安受不敢怨。中间戍蜀汉，十载困邮传。骑壒蒙陇干，阵云暗秦甸。赍粮杂沙墋，掬水以三咽。传烽东骆谷，倏忽若流电。归吴获小休，馀喘仅一线。意言在故乡，终胜客异县。夫何命大谬，魔事每交战。友雠同一波，平地肆蹈践。么然性命微，日畏谗口煽。旧书不暇视，鼠迹上几砚。负疴不即死，遂作诸老殿。却观所更历，殆是金百鍊。人谁不爱身，悔作青紫楦。短筇入空翠，小艇破江练。渔歌隔浦闻，绩火傍林见。苦贫虽至骨，未肯受客唁。君看投林猿，终异巢幕燕。有山皆可耕，焉往失贫贱。"}