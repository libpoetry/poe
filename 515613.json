{"id":"515613","title":"题山水障子","dynasty":"明","author":"程敏政","text":"摩诘诗从画中见，触处天机自流转。黄鹂白鹭辋川图，入眼何须好束绢。多君此图谁笔之，谓是当年春望诗。绿草烟横荜茥苑，红莲雨足昆明池。金阙沈沈半空起，柳暗花明连数里。不嫌车马踏泥行，城外风光似城里。太平有象作者难，品题不在丹青间。悠悠致主泽民意，对景令人生汗颜。隐几秋霖玉堂署，渭水黄山渺何处。倦来无力展新图，时复高吟右丞句。"}