{"id":"690953","title":"登济上酒楼","dynasty":"明","author":"李之世","text":"谪仙本沈冥，季真亦萧爽。霾名供奉班，浪迹鉴湖长。纵酒全天真，论诗契玄朗。乘兴非夙期，间值或偕往。金龟时自解，宫袍醉相傍。兹地留芳踪，怀古惬遐想。兀兀孤城间，危楼自高敞。济上有酒楼，醉仙像在兹。我来一瞻拜，怅矣不同时。孤城临孔道，处处飏青旗。当时贺李辈，偶此泛金卮。后人表芳躅，就地搆魏祠。因悟贤达徒，所过留音徽。方其混酒廛，悠悠孰见知。饮者留其名，斯语信戏辞。"}