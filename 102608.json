{"id":"102608","title":"南都妙峰亭","dynasty":"宋代","author":"苏轼","text":"千寻挂云阙，十顷含风湾。开门弄清泚，照见双铜钚。池台半禾黍，桃李余榛菅。无人肯回首，日暮车班班。史君非世人，心与古佛闲。时邀声利客，来洗尘埃颜。新亭在东阜，飞宇临通阛。古甃磨翠壁，霜林散烟鬟。孤云抱商丘，芳草连杏山。俯仰尽法界，逍遥寄人寰。亭亭妙高峰，了了蓬艾间。五老压彭蠡，三峰照潼关。均为拳石小，配此一掬悭。烦公为标指，免使勤跻攀。"}