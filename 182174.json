{"id":"182174","title":"题蔡生竹里茅檐似野航","dynasty":"宋代","author":"胡寅","text":"诛茅自结林中屋，林密先删百竿竹。南山献状漏南亭，北路行歌喧北曲。谁知江海蔡中郎，岁晚栖栖泊岭阳。未有净名方丈室，小斋聊寄锦江航。劝君须学逃名隐，题揭徒然绚黛粉。诸看郑圃四十年，妙在不知而不愠。我今亦住茅竹间，身世浑如系缆船。空间之中何所有，圣门勋业浩无边。此君且伴幽人趣，时来岂不茅连茹。瓶罍果醉两三人，会约伊渠杖藜去。"}