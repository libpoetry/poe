{"id":"1108277","title":"纪梦八诗","dynasty":"宋","author":"刘允","text":"银筑层台玉砌成，五云深映百花明。兽环响彻重门启，无限青娥喜笑迎。青鬟前引度回廊，帘捲云间旧院堂。松桂满庭龟鹤在，俨然丰观道家装。徐入东堂百步馀，虚堂犹记旧来居。窗纱掩映琼签轴，尽是当时读遍书。曈眬瑞日照觚棱，溶曳祥烟远栋甍。松桧雅知人趣尚，风来偏作步虚声。侧金坛畔虬松老，甃玉池边绶虉长。吟折紫芝香满手，数声鸣凤在修篁。兽炉烟和百花香，玉叶琼枝倚两旁。一曲云和鸾鹤舞，劝人争捧九霞觞。云母屏间看旧题，醉吟阿母碧桃枝。群仙指点未题处，更乞凌虚白鹤词。步出朱宫日渐移，青鬟罗拜问归期。尘缘若断人间世，看取蟠桃正熟时。"}