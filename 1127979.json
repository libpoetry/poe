{"id":"1127979","title":"雨晴后同兄侄游开元寺一览亭饮道傅书院","dynasty":"宋","author":"程公许","text":"胜赏几为雨罢休，霁光俄涌屋山头。松根烟暖留飞屐，蓼岸波寒缓溯舟。雾敛长江青眼对，雪消远岫翠眉浮。郊原浩荡春无价，漫索枯肠唱且酬。山色撩人共一杯，夜堂浅酌不须催。醉吟兀兀惊颓玉，睡思齁齁易转雷。蜡炬烘残三寸焰，水流润浥一炉灰。西游归趁桃红暖，相约清尊陆续开。"}