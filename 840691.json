{"id":"840691","title":"胡绥之雪夜校书图","dynasty":"清末民国初","author":"夏孙桐","text":"万事须定力，热客那得知。岂独功名际，为学亦如之。先生性耐冷，一定息百驰。不裘亦不炉，寒镫炯炯时。孤神砺朗鉴，蕃变衷群疑。会心图中见，得力良在兹。等身书早成，归隐吴山陲。萧萧落木庵，把臂堪追随。冷味谁共喻，经师更人师。愧我尘埃中，强效冰雪诗。"}