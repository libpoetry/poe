{"id":"14170","title":"送侯参谋赴河中幕","dynasty":"唐代","author":"韩愈","text":"忆昔初及第，各以少年称。君颐始生须，我齿清如冰。尔时心气壮，百事谓己能。一别讵几何，忽如隔晨兴。我齿豁可鄙，君颜老可憎。相逢风尘中，相视迭嗟矜。幸同学省官，末路再得朋。东司绝教授，游宴以为恒。秋渔荫密树，夜博然明灯。雪径抵樵叟，风廊折谈僧。陆浑桃花间，有汤沸如烝。三月嵩少步，踯躅红千层。洲沙厌晚坐，岭壁穷晨升。沉冥不计日，为乐不可胜。迁满一已异，乖离坐难凭。行行事结束，人马何蹻腾。感激生胆勇，从军岂尝曾。洸洸司徒公，天子爪与肱。提师十万余，四海钦风棱。河北兵未进，蔡州帅新薨。曷不请扫除，活彼黎与烝。鄙夫诚怯弱，受恩愧徒弘。犹思脱儒冠，弃死取先登。又欲面言事，上书求诏征。侵官固非是，妄作谴可惩。惟当待责免，耕劚归沟塍。今君得所附，势若脱鞲鹰。檄笔无与让，幕谋识其膺。收绩开史牒，翰飞逐溟鹏。男儿贵立事，流景不可乘。岁老阴沴作，云颓雪翻崩。别袖拂洛水，征车转崤陵。勤勤酒不进，勉勉恨已仍。送君出门归，愁肠若牵绳。默坐念语笑，痴如遇寒蝇。策马谁可适，晤言谁为应。席尘惜不扫，残尊对空凝。信知后会时，日月屡环縆。生期理行役，欢绪绝难承。寄书惟在频，无吝简与缯。"}