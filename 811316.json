{"id":"811316","title":"潮州春思","dynasty":"清","author":"丘逢甲","text":"银花宝树影重重，衬出春光别样浓。歌管满城灯似海，珠帘齐捲拜青龙。南国消沉霸气雄，依然花草媚春风。踏青齐上刘王埒，满地香勾印落红。波光虹影接春城，泥梦时光半雨晴。鸡卜庙边春市晓，隔帘香送卖花声。送青水榭小陶然，零落春痕五十年。老铁风流谁得似？美人虹气惘尊前。滑笏春波凤水香，春愁揉碎托瑶章。桃花红雨梨花雪，不见题诗谢五娘。曲院春风啜茗天，竹炉榄炭手亲煎。小砂壶瀹新鹪嘴，来试湖山处女泉。"}