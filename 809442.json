{"id":"809442","title":"示江南大小诸吏","dynasty":"清","author":"玄烨","text":"东南财赋地，江左人文薮。时巡历此疆，民事日探剖。风俗贵淳庞，纷奢讵能久。澄清属大吏，表率群僚首。郡县布慈和，恺悌歌父母。民者国之本，生计在畎亩。六府既孔修，三事安可后。教化默转移，各须尽官守。户使敦诗书，人知崇孝友。庶几远迩氓，皞皞登仁寿。诰诫申予怀，斯言慎不负。"}