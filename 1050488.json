{"id":"1050488","title":"同颖叔修撰登蕃塔","dynasty":"宋","author":"郭祥正","text":"宝塔疑神运，擎天此柱雄。势分吴越半，影插斗牛中。拔地无层限，登霄有路通。三城依作镇，一海自横空。礼佛诸蕃异，焚香与汉同。祝尧齐北极，望舶请南风。瑞气凝仙露，灵光散玉虹。铎音争响亮，春色正冲融。视笔添清逸，凭栏洗困蒙。更当高万丈，吾欲跨冥鸿。"}