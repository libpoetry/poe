{"id":"762553","title":"榕树石谷歌","dynasty":"清","author":"孙元衡","text":"榕生海甸长官宅，冬叶青青拟松柏。高干上踰层楼颠，横枝盖地一千尺。连蜷偃蹇筋骨露，磥砢盘郁脂膏积。赴土藤根蛇尾青，垂空条线龙髯赤。黄鸟嘤嘤不露身，白驹仡仡无停隙。种植当年好事人，故遣根柯盘怪石。磝磝蓊蓊皆有情，相轧相樛共支脉。崖颠叶底费吟哦，散发披襟阅朝夕。雨中灭窍蒙云烟，风里搔樖斗戈戟。不同痴大空滑柔，尽化粗顽得润泽。太华青城纷满眼，木石幽居念畴昔。此日投荒大海阳，一生剩有烟霞癖。息阴枕块发高歌，有酒如渑当醉客。"}