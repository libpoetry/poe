{"id":"686192","title":"夜宿三山禅房漫赋刀剑二首 刀","dynasty":"明","author":"卢龙云","text":"我有一宝刀，解之欲赠谁。伊人不可见，佩以善自随。明时遵海曲，漂泊滞天涯。刀头似明月，忆我心所私。操而可使割，应用自有时。堪叹世间人，笑中亦有之。匣中有双剑，谁与辨雄雌。当年解其一，遗我心所知。双龙久未合，斗光望渐移。终难授楚柄，聊用强自持。水陆有二用，何当任所施。堪笑世间人，腹中亦有之。"}