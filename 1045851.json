{"id":"1045851","title":"送蔡帅赴平凉","dynasty":"宋","author":"吕陶","text":"剑外开三蜀，回中宿万兵。召还宜北觐，赐钺又西征。体貌均先后，权纲一重轻。渊衷尤慎简，舆意尚难平。伊昔藩条振，于今治体成。有为终简易，无迹但恢闳。笔下销顽弊，樽前得隐情。快如长剑立，通若巨河倾。阔刃从虚落，醇源及物情。山川增气象，草木遂勾萌。暖褐三冬足，丰畴百室盈。咏歌今父母，畏服古神明。方幸华轮柅，俄闻瑞节迎。渴心犹借寇，翘望欲还琼。况复盘关路，常瞻部使旌。十连依玉帐，一道固金城。后诏光前出，新棠似旧荣。于宣推德业，所至尽功名。塞马宁非福，溟鹏岂问程。惟期未温席，归去纂家声。"}