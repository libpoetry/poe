{"id":"779874","title":"水龙吟 浣香取白石词意，倩周云岩绘“与鸥为客图”，嘱予倚声","dynasty":"清","author":"戴延介","text":"冷云飞过前湾，青山影里扁舟住。绿波坐暝，白头话素，此盟千古。语密烟深，梦圆波阔，船唇舵尾。等渔兄贳酒，钓师吹笛，添一卷、蘋洲谱。回首软红尘土。换清游、一竿占取。北来盼雁，南飞附鹤，故人归否。我亦情闲，吟魂频绕，菰芦深处。迟重寻，卅六陂边，好与鸳鸯为侣。"}