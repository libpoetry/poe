{"id":"695539","title":"苏武慢 八首","dynasty":"明","author":"林鸿","text":"大块初分，胚胎既孕，万物自然生露。马出于河，龟浮自洛，从此人文森布。羲画亡言，姬爻有象，斯理亘乎今古。问其中、橐籥枢机，太极乃群生之母。细看来、纳纳乾坤，漫漫宇宙，好类阖扉启户。六子相磨，五行互竭，两曜不停乌兔。道在目前，理非身外，欲悟几人能悟。待先生、勘破先天，披发骑麟归去。性水流湍，情田不耨，堪叹世人猖獗。土鼓风残，结绳政远，吾道渺如一发。箕帚谇言，耰锄德色，厖俗凛乎将辍。树桔槔、唤起机心，却笑灌畦之拙。孰不知、孝本柴愚，学传参鲁，天道本无言说。克让克仁，饰非饰智，方寸要君分别。达则经纶，穷乎蓬累，到此始称豪杰。有几人、俯仰无惭，浩气直干云阙。扰扰劳生，飘飘过客，天地古今逆旅。沧海尘飞，南山石烂，乌兔几时能住。野马光阴，浮沤宇宙，何异草头微露。有几人、了了惺惺，识破死生之故。看古来、事业功名，荣华富贵，毕竟在于何处。奔走无休，机关未定，华屋几成坟墓。醉里乾坤，閒中岁月，此是稳行平路。倩谁人、唤起庄周，斗酒与谈玄素。家本儒流，身穿逢掖，出入义途仁里。洞鉴机心，冥搜海岳，博得一贫如洗。作赋南宫，吟诗北苑，万句不如杯水。问先生、何苦如斯，秖是好之不已。最爱是、竹寺秋眠，花楼夜饮，醉倒不知天地。礼法之徒，是非评论，看得不如蝼蚁。勘破兴亡，超乎流俗，莫怪不营生理。吐胸中、万斛珠玑，有几个富人能比。敛迹南宫，乞骸北阙，长啸挂冠归去。昔日诗朋，旧时酒伴，不弃又还相顾。绿水林塘，青山别墅，尽有清游佳趣。算从前、枉缚微名，一梦迨今才寤。閒来时、古寺分茶，邻家看竹，任我清狂如故。牧犊赓歌，渔樵共话，著个野人巾屦。理乱休闻，起居自若，一枕水云山雨。问先生、此外何如，目送逝波东注。北垄耕云，南溪钓月，此是野人生计。山鸟能歌，江花解语，无限乾坤生意。荷锸归来，担簦閒眺，风景又还光霁。算人生、奔走如狂，万事不如沈醉。细看来、聚蚁功名，战蜗事业，毕竟又成何济。有分林塘，无心钟鼎，誓与渔樵深契。石上酒醒，竹间茶熟，别是水云风味。顺吾生、素位而行，造化任他儿戏。养就婴儿，孕成姹女，一派华池清沼。朝饮秦楼，暮游炎海，倒著雨巾风帽。铁篴一声，瑶琴三弄，隐隐月高星小。笑梁园、物换人非，蛱蝶又飞烟草。想从前、广漠归来，崆峒宴罢，人世几经昏晓。瑶草长春，玄珠不夜，前后紫鸾飞绕。生死如休，荣枯似梦，欲了几人能了。指白云、深处吾庐，无数野花啼鸟。万古凭高，一声长啸，勘破古人公案。让本陶唐，征于汤武，不过授贤治乱。姬运东衰，夷氛北涨，赤子可嗟涂炭。善桓文、烈烈轰轰，倾厦赖乎支干。争奈何、战国纷纷，嬴秦扰扰，元气等閒飘散。谦让未遑，诗书安事，吾道厄于炎汉。陋矣河汾，贤哉濂洛，再整残编断简。倘若非、奎壁光辉，长夜几时能旦。"}