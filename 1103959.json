{"id":"1103959","title":"戊寅雪中有感","dynasty":"宋","author":"徐瑞","text":"五更窗白鸣早鸦，北风猎猎号谽谺。冻云不开天雨雪，漫空作态纷横斜。披衣起立尽萧散，睥睨神巧令人嗟。深山荒怪号狐兔，古木蜿蜒蟠龙蛇。空林野鹘栖又起，寒檐饥雀喧且呀。断桥古埭欲无路，孤城叠鼓方停挝。老农嘻嘻庆丰乐，羁旅琐琐愁荒遐。酒垆群聚浇毷氉，市楼歌吹闻呕哑。纵观山川绝尘土，坐叹造物真空花。世间万事蕉覆鹿，回首二曜如奔车。老仙骑鲸东海去，谁尚风雅排淫哇。遗音妙寄不可续，嗟我怅望迷天涯。萧萧竹屋白昼阒，俗子不到山人家。呼童屏置勿举饮，石鼎且试曾坑茶。"}