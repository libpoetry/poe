{"id":"1119832","title":"自梅花村回道中书壁四首","dynasty":"宋","author":"陈渊","text":"刺水秧针出已齐，雨馀膏泽未全犁。道傍牛喘无情问，惭愧林间布谷啼。线路萦纡绕乱山，笋舆追逐棘林间。艰难那解苏疲瘵，自笑奔驰未得闲。野花无数不知名，映竹临流若有情。扫尽残红春去后，乱山深处眼增明。城郭初看委地红，川原今见绿蒙茸。惊人节物催华发，留滞穷山醉梦中。"}