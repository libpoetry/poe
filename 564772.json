{"id":"564772","title":"借韵戏拟大言一首","dynasty":"明","author":"孙承恩","text":"天为积气地积块，四极八埏作肩背。泰华卓荦奠两案，江河萦纡横一带。扬斗柄兮酌天浆，截鹏胔兮作殽脍。手擎日月弄明珠，足蹑山河嫌细碎。独骑凤皇参帝庭，坐掣蛟龙畜溪濑。搦长矢兮射九乌，挥雄剑兮倚天外。浩浩独入无穷门，浑浑自与元气会。已将万古等须臾，更蹴三山填渤海。"}