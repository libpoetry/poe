{"id":"708895","title":"玉漏迟  武陵寓舍与介皇兄","dynasty":"明末清初","author":"曹溶","text":"天与深情，楼头花萼，晴烟最是氤氲。葛巾拖杖，同采峡山云。忽复移船入市，三通鼓、军帐惊闻。乡关近，蒪鲈佳趣，小隐幸曾分。建安无俗调，名香宝鸭，竟夕须薰。挹芙蕖清露，五色成纹。诮我金元弱藻，握兰荃、濡手辛勤。怀遗事，驱车洛水，徐出宓妃裙。"}