{"id":"1132081","title":"普觉院登上人房老梅擅名滋久昔四灵与其先师道公方公游赋咏盈纸距今三世矣余每至其所辄徘徊不忍去登亦对坐不倦有前辈之风槐径弟拉同游者赋诗因用其韵俾登藏之庶不愧昔日尔","dynasty":"宋","author":"薛嵎","text":"年年心与雪霜期，一点寒生古树枝。昨夜故人相问信，隔窗无月坐移时。四灵殁后谁知己，惟有清香满旧枝。头白山僧犹爱客，为曾亲见老师时。"}