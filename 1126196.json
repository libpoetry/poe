{"id":"1126196","title":"久雨三首","dynasty":"宋","author":"曹勋","text":"五月正阳月，何尝与雨期。浃旬檐溜注，深夕水声驰。古屋床床漏，苔墙堵堵隳。子桑谁复饷，勾漏政须医。蚀馀仍苦雨，犹尔晦阳晖。浩浩陂三尺，家家水半扉。汩陈非佛意，昏垫盖天机。祈恳须冥造，当仁要达微。一旬连夜雨，人物困泥中。竹树侵书暗，横流趁路通。灶烟薪更湿，檐溜耳难聪。润逼衣襟重，何时日照东。"}