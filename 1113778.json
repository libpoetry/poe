{"id":"1113778","title":"大雨水忧三堰决坏且念吾挺之在病无与共此忧者因走笔为问四首","dynasty":"宋","author":"李石","text":"秋夏之交天雨水，水来不少热更多。火光焰焰毒人肺，不惜一湿倾天河。淫雨不止已及月，扊扅供衅无宿烟。池蛙齐声振鼓吹，苔藓一色堆金钱。人道西山有龙穴，雷霆动江二水深。龙仙且莫坏我堰，我堰一决人陆沉。君今已作十日病，我去颇觉三秋迟。俸钱不来水破灶，君自不饱我忍饥。"}