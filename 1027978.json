{"id":"1027978","title":"久不作诗喜仲兄迁邻居因成长句","dynasty":"宋","author":"楼钥","text":"宦游各天涯，皇州今雁行。官居半里所，相过复相望。西邻得老屋，往来连户窗。水竹占幽胜，风雨对一床。十年短檠灯，今夜分馀光。儿曹亦可乐，洛诵声洋洋。天边有白云，随风正飞扬。相期奉旨甘，莱衣戏亲傍。轩冕皆傥来，此意可暂忘。诗成喜可知，且复釂此觞。"}