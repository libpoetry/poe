{"id":"609211","title":"制府刘公之移镇东越破海寇也于时霖雨初霁适有卿云灵鹊之瑞公既自为诗纪之不佞守职词垣遥从万里外倚和焉五色云","dynasty":"明","author":"区大相","text":"五云缭绕傍军城，祇为元戎护启行。若雾摇旌氛欲净，非烟拂盖雨初晴。金枝乍冷苍梧野，玉马新屯细柳营。捧日定知应苗格，光华来和帝歌声。"}