{"id":"1113947","title":"那日获诣芳园窃见新栽丛竹萧然可爱不能无诗辄献五章望垂台顾","dynasty":"宋","author":"李至","text":"园中比比是花栏，史欠修篁十数竿。时见此君怜淅沥，春来何处得檀栾。黄初换叶应深惜，绿未成阴已好看。看取北窗风更冷，不须炎月用冰盘。子猷曾有风流语，一日不能无此君。相国近添萧洒兴，数茎应怪乍离群。宽围朱槛朱犹湿，密占青苔青自分。若见仙翁莫轻许，携将飞入葛陂云。疏篱簇簇湘江畔，翠美森森淇水边。争似移归深院里，真同画向后堂前。粉筠应惜裁龙笛，霜锸还惊断马鞭。不是多情谁解爱，手栽吟绕溉新泉。节节皆匀叶叶疏，相门翻似子猷居。狂根或带移时土，红草应劳种后锄。醒酒韵寒初惬意，出墙梢健已凌虚。不须更用他泉溉，霖雨才收必有馀。欲取琅玕斸翠苔，北扉特为尔新开。手题诗句从僧觅，亲卓筇枝拣地栽。红粉绕丛遗细朵，绿醪偷影入金杯。莫忧裁作渔竿用，已向磻溪下钓来。"}