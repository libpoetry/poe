{"id":"1123745","title":"寄审知并属彦博三首","dynasty":"宋","author":"赵蕃","text":"病榻论诗罢，僧舆趋驾归。倦书疏竹几，多梦绕湖扉。赤叶霜前坠，黄花雨后稀。直堪凋鬓发，何祇减腰围。地迥林逃斫，湖深水易平。邻多为圃住，门有趁虚行。游钓昔爱此，林庐曾属情。谁欤二亩乞，已矣一枝营。豫章稠众木，孔翠逐群飞。梁栋期终用，文章莫露机。枉为时俗忌，空使寸心违。语以王郎子，因来答是非。"}