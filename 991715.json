{"id":"991715","title":"祫享观礼二十韵","dynasty":"宋","author":"梅尧臣","text":"卜惟阳月吉，孝享礼方脩。斋幄严宫殿，群臣奉冕旒。北风先集霰，夜雪竞侵帱。羽仗天街立，龙笳象魏流。翌朝升宝辂，夹道列华辀。琳宇躬将款，珠尘密未收。撞钟钧奏合，奠玉日光浮。捧册叨于左，观仪得以周。帝来清庙下，月欲大刀头。既祼还初次，更衣戴远游。黄麾转槐路，朱辇驾云虬。武士罗金甲，中人著锦褠。千官入称庆，万国与同休。却出紫宸阁，俄登宣德楼。鸡星传巽令，鹤驭作天邮。肆赦通皇泽，深仁被九州。巍巍百世业，坦坦四夷柔。惠及高年叟，恩差五等侯。力田仍给复，有道俾旁求。何以歌尧美，兹同击壤讴。"}