{"id":"1226906","title":"观日行","dynasty":"元","author":"贯云石","text":"六龙受鞭海水热，夜半金乌变颜色。天河蘸电断鳌膊，刀击珊瑚碎流雪。朔方野客随云间，乘风来游海上山。飞骧拖空渡香水，地避中原杂圣凡。壮鳌九尺解霜鼓，瘦纹巨犬自掀舞。惊看月下墨花鲜，欲作新诗授龙女。人生行此丈夫国，天吴立涛欺地窄。乾坤空际落春帆，身在东南忆西北。"}