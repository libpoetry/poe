{"id":"1131968","title":"寄龙山谭使君五首","dynasty":"宋","author":"黎廷瑞","text":"万里云涛海峤秋，倩人扶上黑云兜。一帘新雨西楼晚，卧听乌衣说旧愁。流离迁徙古今同，澹沲青山往事空。四壁虫声秋思苦，梦中犹自奏豳风。雾阁云窗罨画开，半栽松竹半栽梅。不须更种桃花树，怕引渔郎入洞来。题遍寒岩古佛庐，唐人诗句晋人书。山灵亦恨无清福，消得君侯此卜居。"}