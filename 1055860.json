{"id":"1055860","title":"常爱东坡去年花落在徐州对月酣歌美清夜今夜黄州见落花小院闭门风露下二诗因即其韵聊寄目前 其二","dynasty":"宋","author":"李之仪","text":"良宵明月为谁好，记得初来正合夜。城头火客喏不断，花上鹊栖惊欲下。更深未觉单衣怯，风细只疑清露泻。漂流南北心已老，绵历间关身自亚。伤心黄卷不相契，过眼青春难更借。那知交臂辄深扃，骤学问囚谁与谢。家书杳邈隔重岭，客饭酸咸真传舍。慇勤儿女置只鲤，璀璨盘蔬胜木蔗。定知何日遂能归，却忆今朝真可怕。解衣就枕已多三，喘咄多言翻自骂。"}