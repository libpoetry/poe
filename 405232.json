{"id":"405232","title":"南歌子 绿牡丹","dynasty":"近现代末当代初","author":"张伯驹","text":"颜色分鹦鹉，毛仪讶凤凰。窗纱蕉影映花光，休认成阴结子过芬芳。竹叶杯浮酒，柳衣汁染香。洛阳曾与醉千场，狂杀当时惨绿少年郎。影映苹婆釉，光摇度母坛。色香不住有情天，悟到非花非叶是真禅。照人琉璃镜，盛来翡翠盘。封书字拟鸭头丸，好为花王夜奏乞春寒。"}