{"id":"683038","title":"崇义院杂题","dynasty":"明","author":"文徵明","text":"小院风清橘吐花，墙阴微转日斜斜。午眠新觉书无味，閒倚阑干嗽苦茶。缥缈游丝堕不收，悠然庭砌绿阴稠。院凉僧少音声绝，时听敲门亦自幽。六月门前暑似炊，殿堂深处未曾知。晚凉浴罢思归去，更为松风伫少时。殿阁微凉吹葛衣，槛前梅子雨霏霏。清谈时有间僧对，手擘棕榈当麈挥。白日悠悠抵岁遥，困来书卷暂相抛。马蹄不到松阴下，手弄残棋独自敲。茗碗垆薰意有馀，日长人散闭精庐。俄然屋角凉风顺，吹起新蝉乱读书。绕寺松杉近百栽，孤花明透绿丛开。晚凉却扇池边立，袅袅馀芬度水来。髹几新揩滑欲流，时时弄笔小窗幽。自怜多好还成累，挥汗为人写扇头。修廊如洗断尘嚣，白粉墙围碧瓦寮。拥鼻徐行成独咏，晚风吹乱石芭蕉。"}