{"id":"1253317","title":"谢云松寄惠青藤","dynasty":"元末明初","author":"蓝仁","text":"仙药驱风力最灵，九华山里老藤青。三更花露调冰椀，一斗松醪倒石瓶。博士传方消痼疾，衰容涉世保馀龄。更烦大笔重题品，续入神农本草经。新诗妙药两难酬，令我平生宿疾瘳。弱足便堪扶杖起，閒情先想出门游。邑中佳句争传诵，海上仙方费远求。强欲追随成二老，莫将天骥笑氂牛。"}