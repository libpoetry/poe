{"id":"609878","title":"侠客行","dynasty":"明","author":"韩上桂","text":"千金置一剑，百金置一装。磨砺照秋水，倒映芙蓉霜。少小辞家仕羽林，深心相结轻黄金。提戈远出萧关道，指叱牧马抗南侵。归来论功报天子，赏赐宠幸无与比。夜行不怕执金吾，陷胸何知程与李。偶然调笑过吴姬，信手便碎珊瑚枝。百万缠头一日尽，赌行六博欢相随。君看壮士真夭矫，下视江汉如杯沼。男儿须乘骏马从天行，勿学三尺竖儒空短小。"}