{"id":"816539","title":"拟温飞卿杨柳枝六首","dynasty":"清","author":"曾习经","text":"种得垂杨意亦消，临风尽日短长条。黄絁入道何年事，流恨仙人碧玉箫。并树绯桃花较迟，昏黄春月正相宜。桃根桃叶开风始，商略清歌到竹枝。旧栽百倍近南塘，攀折年深尔许长。寄与粉绵飞絮道，春寒犹著郁金堂。冶叶倡条那复论，寻常坊巷半朱门。灵和殿角东风哨，只有颦眉最感恩。"}