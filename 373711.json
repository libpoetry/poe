{"id":"373711","title":"念奴娇·一帆婀娜","dynasty":"清代","author":"蒋士铨","text":"一帆婀娜，引孝廉、归舫半江秋水。下第情怀，初领略、未可悲歌已难。健翮方抟，霜蹄小蹶，况有陈平美。岂长贫贱，西清正要才子。且去将母吴门，寻亲白岳，一洗淮阴耻。恶少年来，相问讯、当日饿夫如是。家傍垂虹，窗横笠泽，小住为佳耳。扁舟散发，春来我亦行矣。"}