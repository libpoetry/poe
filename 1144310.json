{"id":"1144310","title":"次金东园渔家杂咏","dynasty":"宋末元初","author":"杨公远","text":"系缆旋编新箬笠，喜晴仍晒旧蓑衣。岸飞柳絮河鲀上，春涨几添一尺肥。篙撑舴艋閒来往，手把丝纶自卷舒。妻子已谙风露惯，篷窗便可当茅庐。醉来要把鹏为饵，夜后长将月作钩。浮利浮名浑不问，数声欸乃转船头。经行苇荻沙头熟，出没风涛胆气粗。博得酒归明月夜，呼儿作脍旋批鲈。爱玄真子吟佳句，笑老姜公用直钩。一片水乡供活计，四时风月在扁舟。两岸芦花飞雪絮，一江秋水接银河。平生不结荣华梦，只把青蓑当绮罗。那有清霜来鬓上，略无閒事上眉头。傍人借问家何处，一叶轻舟水面浮。风紧岸边安钓艇，云浓空里散杨花。披蓑顶笠携鱼去，遥指前村问酒家。"}