{"id":"817193","title":"吊云林太守","dynasty":"清","author":"蔡国琳","text":"七年善政播南疆，种得清阴十里棠。尚有鲲沙资硕画，遽骑箕尾返仙乡。药烟集在诗成纤，梅雨声乾恨共长。回首公馀文宴日，独挥老泪对斜阳。兰溪事毕亟旋鞭，趋拜灵帏一泫然。小别讵知成永诀，论交犹忆递吟笺。岘山碑记思羊祜，居士名传證佛缘。太息老成易凋谢，归真才过服官年。"}