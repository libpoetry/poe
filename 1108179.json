{"id":"1108179","title":"原仲致中寄梅雪二诗再次前韵","dynasty":"宋","author":"刘子翚","text":"一雪度腊寒不春，风光淡然溪谷滨。清湖读易月当午，乌石挂庐梅照晨。未借流膏耕沃野，聊乘爽气款苍垠。嗣音风雅愧辞竭，安得笔翻云汉津。饭了意行忘远近，翛翛老眼入疏梅。愁边赏味平生剧，乱后横斜几度开。胜韵撩诗频呫嗫，冷香薰梦破咍台。莫将花客轻题品，自有渠侬十倍才。"}