{"id":"688267","title":"金陵杂咏","dynasty":"明","author":"朱谋㬜","text":"石作城垣江作池，三分霸业远开基。金陵自王东南气，赤壁中焚百万师。乍见张昭称贺表，终闻孙皓树降旗。山川寂寞英雄死，有客悲歌吊黍离。中原云扰咽胡笳，江左偷安水一涯。白版君王居社稷，乌衣子弟擅豪华。铜驼已卧千年棘，梁燕应归百姓家。独有华林旧宫苑，夕阳春草尚鸣蛙。古寺门当雉堞横，老僧犹指是台城。寒云夜傍缭垣宿，野草春从辇路生。往事尚留残碣字，流年虚送暮钟声。可怜张绪当年柳，万缕烟姿画不成。南国金汤据石头，千年人说帝王州。惊闻战士屯朱雀，枉杀将军怨白鸠。风暖香车盈广陌，月明弦管在高楼。伤心一派秦淮水，处处垂杨似莫愁。"}