{"id":"1235855","title":"舶上谣送伯庸以番货事奉使闽浙十首","dynasty":"元","author":"宋本","text":"江华江月要才情，多病堪怜马长卿。莫向都门折杨柳，帝乡春色不南行。琉球真蜡接阇婆，日本辰韩秽貊倭。番船去时遗碇石，年年到处海无波。朱张死去十年过，海寇凋零海贾多。南风六月到岸酒，花股篙丁奈乐何。涌金门外是西湖，堤上垂杨尽姓苏。作得《吴趋》阿谁唱？小卿坟上露兰枯。旧时家近黑桥街，三十馀年不往来。凭仗使君一问讯，杨梅银杏几回开。闽中父老白髭须，老子风流记得无。昔日郎君骑竹马，如今使者驾轺车。素馨华畔十八娘，炎云瑞露酌天浆。一日供厨三百颗，使君馆券莫支羊。薰陆胡椒腽肭脐，明珠象齿骇鸡犀。世间莫作珍奇看，解使英雄价尽低。东海澄清南海凉，公厨海错照壶觞。郎君鲞好江珧脆，水母线明乌贼香。明年归路蹋阳和，缺胯轻衫剪越罗。春风通惠河头路，还与官家得宝歌。"}