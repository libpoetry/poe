{"id":"264725","title":"金缕曲·词赋余情耳","dynasty":"现代","author":"王用宾","text":"词赋余情耳。恨未能、题象郡柱，勒燕然字。老大头颅虚自负，羞对林泉逸士。功与过、俱难归己。冠盖仓皇南渡后，问长淮、草木兵谁起。夷甫辈，是何志。湖山信美平如砥。莽胡儿、临江饮马，不曾怀忌。青眼高歌目余子，天造英雄时势。风景纵、新亭无异。急劫危棋犹缩手，忍炎黄、遗胄终陵替。民族耻，镂心识。"}