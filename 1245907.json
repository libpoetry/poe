{"id":"1245907","title":"升天行","dynasty":"元末明初","author":"刘基","text":"太仪转神枢，日月飞两丸。荣华如电火，瞬息无留颜。谁能与蟪蛄，争鸣秋草间。中夜集五灵，步虚款天关。摆脱尘土累，廓落真境宽。玉髓充晚食，璚霞足晨餐。妙合五色光，化为九转丹。洞朗照无极，逍遥出人寰。象载六苍虬，翼以双紫鸾。濯足北河津，弭节蓬莱山。伶伦歌九韶，眉连舞七盘。浮丘吹参差，宓妃鸣佩环。娱乐竟日夕，还归玉宸班。"}