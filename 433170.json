{"id":"433170","title":"燕谋以余罕作诗寄什督诱如数奉报二首","dynasty":"近现代","author":"钱钟书","text":"六情底滞力阑单，上水船经八节滩。识字果为忧患始，作人奚止笑啼难。举头鹊噪频闻喜，盈耳蛙鸣尽属官。耆旧纷传新语好，偏惭燥吻未濡翰。才退心粗我自知，烟销沤灭不成诗。分明眼底难寻处，渺莽江头欲拾时。枉与焚灰吞杜甫，苦将残锦乞邱迟。欣然搁笔无言说，稽首维摩是本师。"}