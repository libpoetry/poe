{"id":"247370","title":"赠温峤诗·兰薄有茝","dynasty":"魏晋","author":"郭璞","text":"兰薄有茝，玉泉产玫。亹亹含风，灼灼猗人。如金之映，如琼之津。擢翘秋阳，凌波暴鳞。擢翘伊何，妙灵奇挺。暴鳞伊何，披彩迈景。清规外标，朗鉴内景。思乐云蔼，言采其颖。人亦有言，松竹有林。及尔臭味，异苕同岑。义结在昔，分涉于今。我怀惟永，载咏载吟。子策骐骏，我案骀辔。进不要声，退不慠位。遗心隐显，得意荣悴。尚想李严，逍遥柱肆。言以忘得，交以淡成。同匪伊和，惟我与生。尔神余契，我怀子情。携手一壑，安知尘冥。"}