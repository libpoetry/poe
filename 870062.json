{"id":"870062","title":"和江邻几六月十一日省宿书事","dynasty":"宋","author":"司马光","text":"长夏金正伏，火意尤骄盈。夫子寓官舍，无术逃烦蒸。轩窗豁四开，灭去壁上灯。纻衣不可亲，羽扇安能胜。濯泉泉已温，抚簟簟可憎。万叶悄无风，但有飞蚊鸣。六府燥不濡，喉舌烟尘生。摄衣起徐步，四顾天正晴。云汉浅欲涸，箕毕徒纵横。忽思终南巅，秀出秦云青。上有长松林，蔽日深杳冥。下有万仞壑，含蓄太古冰。安得蹑轻屐，杖策缘峥嵘。挂冠芙蓉阙，结屋高崖棱。回视万钟禄，飘撇如飞蝇。"}