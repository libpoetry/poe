{"id":"686882","title":"小金山话别","dynasty":"明","author":"伦以训","text":"海上金山寺，东坡此旧游。芳名天地老，浪迹古今浮。孤鹭空中落，残烟望里收。江流自东去，萧瑟几人愁。登临兴不极，穗石此阳关。鹫岭云孤起，龙宫水四环。潮生南浦月，烟带隔江山。迢递风帆急，暮钟僧倚栏。胜地得时遇，要津良自闲。蓬莱非若海，砥柱迥回澜。鹤梦烟云合，波光紫翠关。凭高秋思远，江海路行艰。去住一坡仙，风光故炯然。橘霜明四野，花雨暗诸天。石古生云瘦，江分得月偏。坐空心已了，不语是参禅。"}