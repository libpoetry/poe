{"id":"199133","title":"琅琊泉石篆","dynasty":"宋代","author":"曾巩","text":"阳冰绝艺天下称，琅琊石篆新有名。初留泉涯俗谁顾，一日贵重繇先生。古今书法不可数，犹有字本存于经。我于八体未曾学，虽得此字宁能评。高文老笔又所爱，欲叙仿佛辞非精。笔端应驱鬼神聚，笔妙夐与阴阳争。刻雕万象出冥昧，不见刀斧曾经营。奇形挺若耸崖巘，险势直恐生风霆。雨来莽苍龙蛟起，秋入寥泬星斗明。先生七言载其侧，为地自与丘山平。先生抱材置荒郡，有若此字存岩扃。当还先生坐廊庙，悉引万事归绳衡。遂收此字入秘府，不使日灼莓苔索。高材重宝不失一，唐舜汤禹宁非朋。"}