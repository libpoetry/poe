{"id":"292151","title":"永遇乐·饯灶","dynasty":"现代","author":"张慎仪","text":"裂竹声中，又逢汉腊，喧传寤祭。桦烛两行，椒浆一斝，浅醉神应善。凭虚驰骤，云车风马，说上九天言事。奏迎送，短长弦曲，余音绕梁飞起。此风溯自，黄羊托始，俗尚沿今犹尔。荔捻粉团，脯融豆乳，表敬随人意。吉蠲致祷，也都不是，浪学王孙私媚。但只愿，乞来利市，普分余惠。"}