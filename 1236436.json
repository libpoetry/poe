{"id":"1236436","title":"投李息斋父子","dynasty":"元","author":"陈樵","text":"盛府声名独，龙门地望雄。怀文思凭几，漫刺适为容。翰墨千年事，风流一世宗。只今天下士，犹幸识元公。膺门桃李阴，兰砌近清芬。不惜阶前地，祇惭俗下文。笔怀萧协律，才慕沈参军。鸿雁东南急，饥鸣属府君。籍甚佳公子，风流绝代无。山中书扇帖，江左折枝图。名世元晖画，传家大令书。登坛如肯授，端欲曳长裾。"}