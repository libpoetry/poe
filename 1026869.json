{"id":"1026869","title":"朝发灵树寄曼叔师厚","dynasty":"宋","author":"韩维","text":"朝发灵树东，旷野阴气积。驱马入草间，左右号鹳鹢。重云黕玄幕，孤月隐白壁。攲危涉涂淖，转侧缘沟脉。凉风满川陆，眺览多所适。却想会合乐，转首已成昔。诸君豪俊士，经训饱搜昋。上下古与今，抗论坚莫敌。顾我处其间，倾听但局蹐。校士岂所当，直以气类得。譬如礼天坛，圭璧奠且植。陶匏以其质，并列不为惑。论心见表暴，吐口出白黑。朝案每共饮，夜床仍抵迹。嘲谐间一发，清笑高哑哑。自谓得如此，至死无厌斁。敢于百里间，而惮辔与策。因诗谢所思，酬篇无我默。"}