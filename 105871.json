{"id":"105871","title":"读孟君复赠岳仲远诗勉赋呈二公子","dynasty":"元代","author":"方回","text":"维岳兵穆王，复讎议不合。老桧卖中原，神龙困蚁{左口右替}。维孟忠襄公，缓兵策弗纳。清之三京师，万众死者{三十集中}。憸党梗国论，孰与噬而嗑。世事可流涕，循至虞不腊。秦郑两奸驵，百年棺已阖。骨朽遗臭在，厥后极茸阘。岳氏家几传，阳羡溪山市。故书三万卷，金石烂模搨。孟氏神童孙，卜宅占苕霅。诗声鸾凤鸣，众作扫蛙蛤。猗欤先王公，百战动摧拉。身在国庶几，心与天响答。造物报勋裔，纵未黄其合。各各神仙姿，不受尘土杂。臭味崇芝兰，情谊笃鹣鲽。着我珠玉间，鬓蓬愧衰飒。冷话暗灯火，清宴倒壶榼。时凭城边楼，同望湖外塔。二豪马蹄花，春堤厌蹴踏。而我枯如僧，山肩一破衲。未甘脱儒冠，萧寺求挂搭。终不望汉廷，安车聘申盖。顾独喜结交，勿疑朋簪盍。同道脗漆胶，开诚去栀蜡。将相棨戟门，六辔驾群軜。七十返初服，无复韍{左韦右末}{左韦右合}。岂其珠履中，不许青鞋靸。"}