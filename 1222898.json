{"id":"1222898","title":"东门行","dynasty":"元","author":"袁桷","text":"神皇挥戈度黑河，四厢捧日肩相摩。金袍珠萦帽七宝，剖符带砺功难磨。年年舞马鱼丽列，宴罢玉帐经南坡。严更传警夜气肃，貔貅千列环象驼。华盖西倾星散雪，殿前兰膏犹未灭。千金匕首肘腋生，拉胁摧胸惨凝血。平明群凶坐周庐，传旨东西骑交迭。弃马之邦身被絷，执简以朝笔犹舌。煌煌厚恩浃肌髓，悲泪填胸痛天裂。金缯盈车内府竭，虎视眈眈终一咥。"}