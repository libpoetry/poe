{"id":"1124940","title":"丙戌除夜泊舟东湖用白石归苕溪韵书怀","dynasty":"宋","author":"徐瑞","text":"客梦朦胧酒力销，梨云漠漠路迢迢。醒来便欲寻春去，杨柳江南十五桥。空山岁晚足堪娱，残雪千峰水半湖。明发临风想诸弟，共扶白发进屠苏。出山归隐计无成，舟泊菰丛胶断冰。记取东湖风雪夜，青荧一点隔林灯。津亭空树集饥鸦，望断孤云是我家。暮角吹寒风渐落，自呼斗酒对梅花。一卷阴符偶自随，奴星解事亦忘归。参横斗转吟魂瘦，愁绝寒梢两绿衣。城郭人家饯岁寒，裁红剪翠馔春盘。湖滨老圃无时态，绕屋畦蔬向晓看。隔岸重门笑语微，摇摇烛影飐帘衣。翠环玉指箜篌梦，尚识轻舟天际归。劳生可笑类原蚕，世路羊肠更熟谙。自古诗人例如此，咸阳客舍老青衫。归抚苍松笑一场，誓无滋味博西凉。春风烂熳春云热，酿取松花一瓮香。封侯几见梦魂销，千万徒劳重压腰。只待区中缘了尽，携家采药住中条。"}