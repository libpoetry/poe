{"id":"588567","title":"赠王履约佥都巡抚郧阳","dynasty":"明","author":"黄佐","text":"扬帆郧子国，拄笏章华台。芊楚莽安在，往事成飞埃。渺渺一气中，龙光明九垓。帝迹发郢甸，蒿宫倚天开。幕府岂云远，钩陈环上台。中丞建玉节，磊落非凡材。耀日宾盖出，籋云天马来。露冕烟山春，熊轼生风云。万里自兹始，临岐重徘徊。菀菀垂柳枝，嘤鸣正相催。吴趋发浩倡，且荐金陵杯。"}