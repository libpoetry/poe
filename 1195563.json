{"id":"1195563","title":"谒金门","dynasty":"唐","author":"魏承班","text":"烟水阔，人值清明时节。雨细花零莺语切，愁肠千万结。雁去音徽断绝，有恨欲凭谁说。无事伤心犹不彻，春时容易别。春欲半，堆砌落花千片。早是潘郎长不见，忍听双语燕。飞絮晴空飏远，风送谁家弦管。愁倚画屏凡事懒，泪沾金缕线。长思忆，思忆佳辰轻掷。霜月透帘澄夜色，小屏山凝碧。恨恨君何太极，记得娇娆无力。独坐思量愁似织，断肠烟水隔。"}