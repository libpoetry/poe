{"id":"429274","title":"三月朔日春社第一集赋呈石遗师","dynasty":"近现代","author":"黄浚","text":"春城花欲燃，佳怀定何预。信当谋社尊，光景得少驻。楚才真可畏，高学无咫步。吾师晚好咏，埽室纳杖屦。言披风沙夕，分索冰雪句。杯觞洗凡色，花竹见朴素。此庐故非远，会心始一遇。致知诗境深，触譬寄孤慕。平生少年场，著意欲自度。黾勤事俯仰，惧坐文字误。得从诸老游，饯此春物暮。明日更层楼，冲寒傥能赋。"}