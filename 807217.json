{"id":"807217","title":"凄凉犯  哭云间友人金蓬山和钱莼䰻韵","dynasty":"清","author":"陈维崧","text":"秦淮水阁微茫景，回船使酒如昨。笛床茗椀，烟帆雨幔，麝盟粉约。江涛喷薄。短咏长吟间作。戏呼余、长鬣者，烛下恣嘲谑。重过酒垆，纵歌谱犹存，翠凋珠铄。玉京伴侣，似人间、也愁离索。促返蓬山，果然去、骖鸾跨鹤。砑香笺，漫写沈吟怎睡著。"}