{"id":"692108","title":"哭公实","dynasty":"明","author":"李攀龙","text":"逝矣梁公实，清时隐汉关。扁舟浮大海，健笔志名山。岂悟风流尽，犹言洗沐还。文章憎白发，服食误红颜。禅草来天上，玄经出世间。纵为华表鹤，羽翮已难攀。客有燕山至，传君丧海隅。含香情不厌，辟谷事还迂。词翰家长技，经纶国大儒。天心曾尔辈，雪涕自吾徒。精气乘朱鸟，浮生过白驹。所悲无旧物，此道失前驱。实沈其尔祟，单阏乃为灾。偃蹇非关病，文章未尽才。他人纷项领，之子渺尘埃。白日中原堕，高秋大海回。自逢双鹤至，谁叱五羊来。欲挂延陵剑，风雷不可开。一虚郎署问，竟负帝乡期。此日名堪定，千秋事可知。赋宁为异物，人已不同时。垂白君应妒，还丹我自疑。橐装高卧尽，椎结旧游悲。坐识藏舟理，行令荷锸随。从此微言绝，何当大梦醒。人间矜意气，地下斗精灵。虚室还生白，遗编竟杀青。浮名流景过，夫子望秋零。同舍悲离索，投诗哭杳冥。山阳风雨夜，邻笛未堪听。岭南秋惨淡，海上日萧森。不王衣冠气，云亡雅颂音。操斤臣质少，题柱主恩深。此物何陵替，斯人乃陆沈。众方疲道路，尔欲久山林。所以生刍赠，终难托素心。"}