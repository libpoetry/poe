{"id":"721688","title":"初春散儒堂作","dynasty":"明末清初","author":"屈大均","text":"风以回南暖，春从昨夜过。红飘梨叶乱，白绽李花多。稚子诗书早，慈姑笑语和。自嫌雄志在，刀剑日摩娑。最好立春寒，风吹雪不乾。花光犹未满，莺语已先欢。养薄惭牲鼎，飞高羡羽翰。催人小儿女，身渐及栏杆。花开知客至，鸟喜识春来。扫径留红叶，横琴在绿苔。寓言师大易，沉饮见狂才。收拾风前泪，文章任草莱。献岁花争发，山茶与杜鹃。烟含春色薄，雨洗日光鲜。未少题诗地，应多学易年。黄莺能劝酒，一一到樽前。"}