{"id":"815896","title":"舟行杂咏","dynasty":"清","author":"顾奎光","text":"山中多赤杨，江上多丹枫。爱其摇落晚，秋尽犹青葱。岂系雨露偏，正恃坚贞功。处瘠苦外癯，閟塞乃内充。所以延年者，常栖岩壑中。勿言水懦弱，在险能用壮。盘回万重山，不制三尺浪。混混循崖行，约束戒奔放。屈曲必如意，性本无背向。触石石忽怒，爱怒不受障。一过波澜平，柔克贵善让。我行历诸滩，顺逆固殊状。曾读老氏书，观物知所尚。萧萧风气寒，冷冷露华白。清辉升东南，知是故园月。三年隔庭闱，远道消息阙。谁云求斗筲，足以慰明发。乾坤有旦气，得之在清晓。居家恒耽眠，行役起我早。水烟栖汀蘋，霞光散林鸟。寸心适澄然，凝思会尘表。孤帆水驿遥，荒村风景暮。中夜万感集，况乃听风雨。自顾樗散材，本阙经世务。劳劳营斗米，仆仆竞长路。未能立脩名，仍随俗所骛。怀抱向谁倾，古人鉴情愫。"}