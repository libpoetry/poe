{"id":"731357","title":"铜雀瓦砚歌","dynasty":"清","author":"永珹","text":"阿瞒汉贼非汉臣，营窟乃在漳河滨。铜雀高台入霄汉，参差瓦缝排鱼鳞。太息人生祇如梦，光阴老向军中送。分香卖履事难言，望断西陵含隐痛。中原劫运几沧桑，栋宇飞灰草树荒。石墨那堪供染翰，砚材差喜发幽光。幻化本鸳鸯，成斑亦雊鹆。佳品自澄泥，奇珍逾美玉。却想觚棱金碧时，琉璃片片亚檐垂。谁能磨盾频飞檄，但说临江自咏诗。到今遗瓦苔斑驳，文房好倩良工斫，君不见建安年号记分明，汉鼎虽迁留正朔。"}