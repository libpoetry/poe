{"id":"694257","title":"楚云台呈世卿","dynasty":"明","author":"陈献章","text":"三杯拈铁篴，见月上瑶台。初弄山石裂，再轰仙鹤来。夜阑试静听，曲罢仍迟回。何必杨州去，前村多美醅。行窝还几处，云水且吾台。雨脚风吹断，潮头月涌来。野桥牵木渡，沙径逐牛回。亦有采樵者，放歌行负醅。有月严光濑，无金郭隗台。悠悠百年内，又见一人来。水槛秋逾好，山云暝欲回。相逢各心醉，一语浃春醅。爽气通秋服，溪流静晚台。高楼多自惬，真赏复谁来。对月诗方妙，看山梦始回。市沽堪便醉，况乃是家醅。"}