{"id":"871584","title":"秋思","dynasty":"宋","author":"白玉蟾","text":"苍崖高处云濛濛，云气深中有碧鸿。万里青霄飞径度，依然又掠西风去。此时桂花开未开，故人不来鸿雁来。一瞬四方无觅处，不堪回首潇湘路。我方拄颊吟夕烟，徘徊欲赋空茫然。故人有酒坐秋夕，似我两地遐相忆。一写此诗聊问秋，江枫岸柳替人愁。纵然对面亦如梦，幽情付在玉三弄。玉笛凄凉远不闻，不念山中有白云。"}