{"id":"785599","title":"福州大水行同张樵野丈荫桓龚霭人丈易图作","dynasty":"清","author":"黄遵宪","text":"黑风吹海海夜立，倏忽平地生波涛。囊沙拥水门急闭，飞浪已越城墙高。漂庐拔木无万数，安得江揵淮阳包。众头攒动乍出没，欲葬无椁栖无巢。攀崖绿壁幸脱死，饥肠雷吼鸣嗷嗷。中丞视氏犹已溺，急起冒突挥露桡。鸱鸮毁室商救子，鱼鳖满城资渡桥。况闻移粟苏喘息，自雍及绛来千艘。流离琐尾得安宅，无复登屋声三号。天灾流行国代有，难得官长劳民劳。海疆东南正多事，水从西来纷童谣。曲突徙薪广恩泽，愿亟靖海安天骄。"}