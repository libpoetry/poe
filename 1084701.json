{"id":"1084701","title":"明庆忏院上方地爽而幽盖精蓝之胜也予因会友托迹于其间一日探囊中得石刻诗一本乃王瞻叔国博先生题台人秀野堂也摹写景物颇类于此因置之壁间意有感触遂借其韵","dynasty":"宋","author":"王十朋","text":"下帷精舍远尘繁，境静心清事不关。案上忘机有黄卷，眼中得趣是青山。林泉欲共高僧老，事业未容吾辈闲。准拟他年挂冠后，飘然杖履白云间。"}