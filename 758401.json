{"id":"758401","title":"高阳台 追和元遗山雁丘词，同石君作","dynasty":"清","author":"萧恒贞","text":"叫月声酸，临波影瘦，双双暗渡河汾。声裂惊弦，无端比翼轻分。霜闺盼断天涯信，怕秋江、烟橹空闻。惜离群。梦冷圆沙，合殉斜嚑。十三数到哀筝柱，只同埋玉骨，犹纪贞珉。剩山残水，依然青冢黄昏。相思怨魄归何处，尽伤心、付与词人。认啼痕。碧化蘼芜，都长情根。"}