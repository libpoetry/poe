{"id":"701381","title":"赠太仆卿君辩侄孙告省南还","dynasty":"明","author":"黄廷用","text":"十年频蹑望云亭，此日将情疏汉廷。幸沐主恩优赐假，仍逢春色伴归宁。采芳佩玉娱长道，纡紫拖金喜聚星。遥忆仙杯传九酝，无由驾鹤下沧溟。羡汝吾家千里驹，追风蹑景上云衢。调兰玉室怜同树，折柳青门惜独株。晓渡天津回九曲，月明春水下三吴。故园芳草如相待，建礼承恩献寿图。"}