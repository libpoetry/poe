{"id":"70416","title":"木兰花慢·游三台","dynasty":"元代","author":"元好问","text":"拥ㄖㄖ双阙，龙虎气，郁峥嵘。想暮雨珠帘，秋香佳树，指顾台城。台城。为谁西望，但哀弦、凄断似平生。只道江山如画，争教天地无情。风云奔走十年兵。惨澹入经营。问对酒当歌，曹侯墓上，何用虚名。青青。故都乔木，怅西陵、遗恨几时平。安得参军健笔，为君重赋芜城。"}