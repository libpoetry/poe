{"id":"466791","title":"破一字步黄仲则感旧四章元韵","dynasty":"当代","author":"张月宇","text":"别路依稀怅望遮，非关薄霭或流霞。风中昔许同舟诺，雾里今看隔岸花。纵断罗浮千里梦，犹期洛浦五云车。羁身岁暮情何已，恐负南山萼绿华。客自江南镇日酲，春风犹唤鹧鸪声。已知司马千金赋，难续文君一段情。汗雨凭谁摇仄影，梨云笑梦误平生。阑前独坐团栾月，怕向桑间濮上行。倚徙蓝桥乱绪频，无妨离袂酒痕新。千年已系同心锁，一刹何成陌路人。雨带梨花飘若雪，风纹江月碎如鳞。沈园故事留传久，不意于今合此身。妆台影合尚依然，何独温情幻化烟。调尽银筝难度曲，倾残玉斝不成眠。题愁书秃三千管，抱恨封存亿万年。梦里重逢疑是梦，伊人犹诉待君怜。"}