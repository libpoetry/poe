{"id":"985918","title":"梅亭","dynasty":"宋","author":"钱厚","text":"东风吹雨雨吹花，洗却阴沉放月华。俗眼总嫌梅太白，嫦娥勾引莫云遮。云浓更欲催诗句，风急花飞留不住。使君唤客早评章，趁渠未点苍苔路。夜阑留月迟春酌，生怕楼头吹画角。更推银蜡上寒梢，冷艳烧春春未觉。烛光炯炯花冥冥，花前醉倒唤不醒。南枝自与北枝语，今夜诗工眼倍清。"}