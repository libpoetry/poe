{"id":"369012","title":"念奴娇·林光静锁","dynasty":"清代","author":"杨芳灿","text":"林光静锁，映楼前、渺渺川铺澄练。水宿凄迷疑中酒，小极吟情微倦。嫩约鳞遥，虚盟凤杳，风外乡心远。黛纤眉薄，晴峰千朵低见。应叹帘动栖鸾，纱空引蝶，客里年华晚。卧对残釭凝浅紫，层叠珠裙双卷。载雪清游，敲诗痴坐，船火明沙岸。海蟾飞下，冰痕照破霜苑。"}