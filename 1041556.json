{"id":"1041556","title":"雷陂劝耕作杂言","dynasty":"宋","author":"刘敞","text":"君不见江都宫，昔时何崔嵬。下临雷陂水，前踞吴王台。台倾无馀级，水竭空尘埃。隋人已曾顾此长叹息，今世更为隋人哀。乃知天地间，一盛亦一衰。但从伏羲已来三十馀万岁，未有书契胜言哉。尧桀是非可两忘，我欲劝人辟草莱。种稻水一方，艺麻陵四颓。爽鸠之乐非我有，聊独玩此田莓莓。未知百世间，更复谁当来。且欲及閒从宾客，省耕访此时徘徊。"}