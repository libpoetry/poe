{"id":"464234","title":"台城路 本意","dynasty":"当代","author":"魏元旷","text":"西风暗里流年换，朱颜镜中如许。江上孤帆，楼头落日，无计商量去住。尊前自语。便住也云何，去将安去。楚尾吴头，荒寒认取秣陵树。重经谪仙到处。正波空牛渚，月冷秋浦。我亦归来，清都梦醒，倦听太常钟鼓。羽衣休赌。且放棹行歌，激昂烟雨。惊起潜蛟，向人深夜舞。"}