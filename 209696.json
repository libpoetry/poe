{"id":"209696","title":"移菊·爱此秋气凉","dynasty":"宋代","author":"吴则礼","text":"爱此秋气凉，捐书坐北户。黄华手自栽，开花忽无数。朔风吹寒云，色映茅檐暮。起立伫幽香，泥衣有零露。旋移霜中花，娱此覉旅人。白发图一笑，天公初不嗔。平生饱参鼻，宿昔应供身。老大无所著，幽花如绝伦。胜处那可已，聊复运意根。漉彼汗滓酒，浇兹葵苋唇。凭君办好语，与招江海魂。端欲道逸想，缅焉难具论。"}