{"id":"810673","title":"菩萨蛮","dynasty":"清","author":"毛奇龄","text":"含桃着雨花如雪。井边吹落春云叶。鹦鹉结钗楼，新娘半上头。裁衣翻样子。压线盘金篚。十五小裙腰。能留线几条。山鸡栖罢乌啼树。迎人烧尽柑红炬。复钥下铜鱼。车前一幰除。褥花尝对缝。羞见双鸳控。渐减玉炉烟。人眠故未眠。宜城二月莺啼早。罗敷十五双鬟小。锦带约桑钩。使君南陌头。连钱嘶日暮。共返宜城渡。莫是看罗敷。罗敷自有夫。轻雷鹿鹿宫车转。晚凉偷弄邠王管。双甲小蠀蛦。黄鹂处处啼。春风吹欲遍。尽作西清怨。暗里换歌头。伊州似石州。一株柳树千条叶。桃根巧向梅根接。花坞暗相通。新花隔几重。宝函春信杳。水漫红鱼小。半格轴头丝。环环无尽时。日黄不上妆山面，露圆难缀珠帘线。种得郁金花，将来浸木瓜。枕屏山六扇，上有江南岸。岸尽是吴关，关前人未还。"}