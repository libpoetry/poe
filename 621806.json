{"id":"621806","title":"内叔林韩海招同林翁曰提陈君玉柱脩禊凤凰台举酒对春山漫成二十韵","dynasty":"明","author":"郭之奇","text":"三春之三始春游，正当禊事倚春洲。主人爱客能携酒，胜友如云列凤楼。主言登高客能赋，指点前山春在眸。随意烟容皆靓好，参差霭黛尽芳幽。取次林泉开记睹，更将岩壑赴冥搜。青罗接翠互相就，玄崿霏阴不自留。无数遥峰来及水，白云孤去碧溪悠。晴云绿草如绮织，午对澄波作练浮。抱日残红依鳄溆，回风舞燕逐渔舟。动静之间情事出，高深所际绪怀流。冥心相向春如寄，以目为身山可求。春山与我成三友，对酒如何不劝酬。酒酣耳热临风立，忽从霄羽望霓帱。亲叩太皞苍帝语，氤氲满座穆飕飕。手赠名峰三百六，人天俯仰恣夷犹。斗南拳石无多地，我生其内我为俦。千载误归韩姓氏，一杯初醮故峦丘。岭外丘峦多静隐，虚名于世未区区。春光九十山终古，今人相值速于邮。无古无今惟一醉，主人能信予言不。"}