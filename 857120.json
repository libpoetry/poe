{"id":"857120","title":"龙角歌和崔公度伯易","dynasty":"宋","author":"王令","text":"尝闻螾出轩辕丘，其长百寻围十牛。民惊臣愕争论詶，帝亦谓应土德修。赐螾傍海连十洲，俾朝食壤暮饮流。仍命九龙狎其游，视龙有角急起羞。亟去诉帝龙有忧，帝怜不呵许为谋。召一龙食系其喉，挥万力士乘其头。披肉断角塞螾求，螾取而冠万鬼?。雷号电泣竟莫救，鼋擗鼍踊吊蛟虬。奋穴出哭劳鳝鳅，八龙怒走乞天仇。天赐六丁皆剑矛，取螾拔角磔大幽。下龙载帝问何由，臣攀堕髯不可留。竟去不知天所尤，龙冤虽复骨不收。传流下古说易浮，我闻其语疑有由。以龙易螾理若不，爱不知蔽似有繇。人皆伤龙为叹啾，我独鄙其与祸投。尝闻龙德神自周，出飞于天入海休。弃此不处与螾俦，以养就人理固偷。果死以此嗟何仇，我来但爱遗角觓。是非欲竟理莫搜，君学穷物功搳掊。其说独挽万茧抽，当有实论破众廋，勉矣投以钓海钩。"}