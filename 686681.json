{"id":"686681","title":"董启之按滇过鄞省母夫人焚黄于父墓作难将寸草心报得三春晖十章赠之","dynasty":"明","author":"边贡","text":"垂柳拂征鞍，雨中行路难。河梁一分手，山叠水漫漫。岁月交心久，江潭别路长。手中双白璧，持赠比干将。离心似明月，皎皎在方寸。但令光不遗，道远何足恨。北堂天未晚，游子归来早。堂前一夜风，开遍宜男草。白发对青芩，日高江院深。豸冠阶下舞，好慰柏舟心。荒垄荐秋蘋，深恩讵能报。嗟嗟死后封，犹是生前诰。人生重乡邦，歧路苦南北。简书限王程，欲住不可得。岁岁中台使，巡行道十三。要知君历处，风土接交南。万里炎荒地，经冬复历春。帝星临柱史，休祀碧鸡神。绣斧肃霜威，澄清志不违。瘴乡人拭目，惊喜见晴晖。"}