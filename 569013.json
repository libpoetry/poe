{"id":"569013","title":"送顾吏部迁山东臬副并托访于鳞冢","dynasty":"明","author":"王世贞","text":"顾荣江左彦，藻翰复超绝。一辞笠泽云，十倡钟山雪。水镜含春温，冰壶朗秋月。时烦巨源启，遂佐东秦臬。褰帷风泱泱，摇笔霜列冽。旧游三十年，约略为子说。上有华不注，下有和郢骨。微言犹若新，与山斗巀嵲。吾子虽异时，同调必心悦。倘表郑公乡，千古偕不灭。"}