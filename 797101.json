{"id":"797101","title":"南浦 见雪。和夫子","dynasty":"清","author":"张绉英","text":"云密酿重阴，恰纷纷、满地惊看飞絮。银押正深深，西风紧、一样萦帘欹舞。沾衣惹袖，曲阑竟日愁凝伫。只恐长空迷雁影，远信莫教频误。应怜三径萧疏，好凭它、点缀琼林玉树。瘦影怯清寒，低徊处、依约南枝初吐。新词一阕，彩毫妙拟梁园赋。幽怨重重和泪写，凄绝数声杜宇。"}