{"id":"682151","title":"蓟门行四首为于大夫子冲赋","dynasty":"明","author":"于慎行","text":"渔阳开幕府，授钺鲁诸生。庙略鱼丽阵，军符骠骑营。悬金亲教射，画地细论兵。半醉歌声起，风高右北平。少年多意气，仗节赴燕云。晓月悬弓影，春星吐剑文。防秋歌出塞，逐敌赋从军。未许平阳骑，横邀万里勋。九月平原猎，材官大合围。雪凝骄马汗，铁涩侍儿衣。塞雁连天起，征蓬卷地飞。此时都胆落，前队射雕归。边烽传大漠，一剑夜临关。鸟道千重戍，龙城万仞山。降兵旗下出，侯骑雪中还。苦乐行间事，魂销壮士颜。"}