{"id":"430001","title":"辛未重九前一日香山观红叶因念庚申狮子窝之游寄众异海上","dynasty":"近现代","author":"黄浚","text":"久羁北土从吾欢，并爱幽州风日好。向非绝海来君诗，未觉双华促吾老。秋光盈盈弥可惜，策蹇起蹋千林杲。雨香馆阒叶响乾，森玉笏前赭承橑。天公酷矜青玉障，错落缀以赪玛瑙。遥知狮子窝头路，未抵阴岩绀态早。十年曾倚长廊曲，南揽戒坛云气浩。尔时君方藏复壁，触目思君悲致祷。山风忽来万树槭，灵闻吾言非草草。终看破壁变光景，穷鸟今犹抱凋槁。丈夫升沈真细故，坐拥风扉甘闭扫。连岩莫拟陆浑烧，九服煁烘愁地姥。欲从明日验重阳，插帽丛丹答清昊。"}