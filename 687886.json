{"id":"687886","title":"九秋杂咏 秋云","dynasty":"明","author":"成鹫","text":"太虚本无质，幻迹偶因风。日月涳濛外，星河淡荡中。影边消伏暑，天际失奇峰。莫讶人情薄，炎凉到处同。繁华难久住，摇落得轻身。远近随风力，高低逐日轮。纸鸢云外线，野马路旁尘。悟得循环理，相逢总未真。落叶树边屋，树边人独行。远风一萧瑟，林响自鏦铮。入耳吾将老，无心鸟不惊。从来知此意，南郭古先生。寂寞秋原寺，霜钟韵最幽。数声生殿角，一夜白人头。皛皛月当枕，萧萧风满楼。何能此时节，还起景阳愁。泗滨一片石，万古知音难。野老无心击，西风过耳寒。韵高泉并落，声冷叶先乾。历历谁相委，蒲团夜正阑。霜色满庭莎，青青奈若何。渐看蜗篆少，唯有鹤行多。晚步痕添屐，朝眠绿上蓑。野情閒不厌，车辙莫频过。生涯在南亩，早晚及西成。旧业蒹葭外，新凉袯襫轻。自牛眠露草，黄雀啄香粳。共有丰年庆，家家社鼓鸣。远浦霜天晚，寒江浅浅宜。荻花螺女折，渔火射工吹。有鹤量沙碛，无鱼上钓丝。棹歌人独往，凉月浸涟漪。秋色净如练，秋潭泻似雷。霜威从地起，花雨自天来。激石喧云碓，分流入茗杯。谁知空谷里，有客探泉回。"}