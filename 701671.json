{"id":"701671","title":"临病咏怀九首","dynasty":"明","author":"黄省曾","text":"相彼同生人，时芳共俄倾。荣枯虽不齐，均此素秋殒。贵贱何必殊，执之无留影。所以达观流，彭殇归一轸。骄人何好好，风波冒挥骋。金玉靡有厌，冥酣溺无醒。大期一朝来，何炎不销烬。祸生自为胎，颓名谁与拯。所贵素心者，逍遥寄肱枕。旦夕无怔营，安安卧林境。古人负高蕴，举世无知己。抒愫托微吟，千载待其侣。我今洞谅之，黄泉不可起。神情既潜会，叹息曷容止。苍天指为正，何必同堂语。相彼万喙息，其生各自谋。人也有百需，安得谢营求。数亩负郭田，躬耕力锄耰。妻孥免餔糠，我愿亦已酬。嗟此蒲柳躯，安胜千岁忧。聊随草木荣，欣欣乐中丘。短长俱一尽，劳劳徒控留。古称鹤上人，谁当睹遨游。鼓瑟不为欢，令人哂蜉蝣。太钧无停运，羲车有急节。衡门四时流，六马驾轻辙。方瞩春园云，忽把夏林月。观水靡故澜，理镜但新雪。昨盛今不同，暂满寻尔缺。试问墦冢间，孰非豪华歇。去年车马人，半已狐兔穴。有酒斟酌之，何能待勋烈。穷达皆偶然，智巧非所期。世人经营之，谓可取而携。蜂图蚕搆茧，迨死竟沉迷。举国皆若狂，安分抑何稀。君子履其常，恒以天命持。所遇即成欢，晏然在閒居。铢毫岂能益，蹈之不复疑。飞蓬与流萍，随飙顺所栖。朱博踰台鼎，郗生有愧辞。翰音实不从，妖孽自来欺。所贵从吾好，此训心耿如。常览肥遁踪，思与古贤对。其骨夕已尘，忉忉念萝薜。竹帛有遗言，昭兹托衷肺。超超诣玄表，混混皆雅致。诵言若耳聆，俨成金兰会。日久酣此中，庶几永神契。缅彼林中贤，旷达自高伍。荷锸命追随，云死便埋我。听言若狂矫，此道足旁午。世间红颜子，谁谢岱遵苦。珠玉锢重泉，均之化黄土。累累北邙丘，发掘不可数。秦汉酷侈营，民劳竟何补。王孙贵裸葬，庶几返隆古。生年本无根，脩短不可期。骸干岂恒执，自有冥宰枢。大椿何劳艳，蜉蝣亦奚悲。委顺元化中，荡荡不怀疑。天地为一朝，万载果须臾。去日倘终尽，来者奚为馀。即事便成欢，母迷愿外岐。日出茅宇红，披衣而抖擞。今晨又成朝，昨夕已陈朽。众鸟凌旭飞，黄鹂鸣其友。好音散幽空，交交历芳柳。时蔬亦紫敷，薄采荐嘉酒。且尽康酌娱，此形聊吾有。餔糜戒山妻，握粟出空缶。为我烹设之，相呼待邻叟。"}