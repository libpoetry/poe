{"id":"658525","title":"诸葛武侯","dynasty":"明","author":"王鏊","text":"汉家鹿走奔群豪，中原独峙当涂高。江东割据紫髯叟，大耳惶惶何所逃。南阳南去隆中里，草屋数间而已矣。悠然梁甫日长吟，忍作卧龙终不起。平生伊吕伯仲间，自比管乐真谦耳。将军三访何太坚，不臣不见礼则然。幡然一日起驱策，海宇三分指顾间。永安宫中翠华逝，王业偏安岂天意。关张颠蹶赵云亡，汉阼终衰枉经济。前出师，后出师，孤臣沥血书肝脾。渭滨敌退大星坠，千古英雄空泪垂。"}