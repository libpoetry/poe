{"id":"1057937","title":"和梁十登三学阁","dynasty":"宋","author":"刘跂","text":"屏居倦烦促，约此尘外游。于我快两目，云谁翻百忧。苍山东北秀，野水西南浮。平生林壑心，今老此一丘。悲风入丛薄，扫迹瓜芋畴。高树未摇落，鼎鼎弥道周。感此节物化，淟涊何当休。幻事涉苦海，禅心得中州。徙倚到无言，风铃声更幽。新诗出肺腑，明月非暗投。终篇不及酒，似非我一流。愿为灵泉去，醉语看横秋。"}