{"id":"1118092","title":"初夏闲居八首","dynasty":"宋","author":"陆游","text":"云液初篘小瓮香，风漪乍展北窗凉。巢乾燕乳虫供哺，花过蜂闲蜜满房。闭户不知春已去，钞书但觉日方长。所嗟诗思年来减，虚负奚奴古锦囊。川云漠漠雨冥冥，浊酒闲倾不满瓶。蚕簇尚寒忧茧薄，稻陂初满喜秧青。王师护塞方屯甲，亲诏忧民已放丁。病起自怜犹健在，不须求应少微星。松棚黯黯接虚堂，扫地烧香旋置床。密叶留花供浅酌，断云障日作微凉。高城薄暮闻吹角，小市丰年有戏场。白首史官闲尽岁，祇将搜句答流光。城上朱旗夏令初，溪头绿水蘸菰蒲。花贪结子无遗萼，燕接飞虫正哺雏。箫鼓赛蚕人尽醉，陂塘移稻客相呼。长安青盖金羁马，也有农家此乐无。啜茗清风两腋生，西斋雅具惬幽情。熏衣过后篝炉冷，展卷终时懒架横。巢燕何曾择贫富，鸣鸠元不为阴晴。但能与物俱无著，小草新诗取次成。野水枫林久寄家，惯将枯淡作生涯。小楼有月听吹笛，深院无风看硙茶。静岸葛巾穿荟蔚，闲拖筇杖入谽谺。平居每与儿孙说，切勿人前一语誇。水边茆屋两三间，野叟幽人日往还。两卷硬黄书老子，数峰破墨画庐山。功名会上元须福，生死津头正要顽。试说龟堂得力处，向来何啻半生闲。煮酒青梅次第尝，啼莺乳燕占年光。蚕收户户缫丝白，麦熟村村捣麨香。民有裤襦知岁乐，亭无桴鼓喜时康。未尝一事横胸次，但曲吾肱梦自长。"}