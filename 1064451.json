{"id":"1064451","title":"宣和五年四月十二日余馆湘阴之兴化徐质夫自土山来一昔夜语甚颠倒且日前尝梦见东坡今复见子何清事相联耶吾所居有亭名闲美尝有白燕巢梁间屡见鹤翔舞于层霄嘱予为诗纪其事质夫大梁人贤而有文佳公子也","dynasty":"宋","author":"释德洪","text":"徐侯官舍土山边，颇为看书废昼眠。偶见画梁巢雪乙，更惊云汉舞胎仙。致坡入梦殊堪纪，与俨忘形亦自贤。闻道小亭时纵目，江山信美似斜川。"}