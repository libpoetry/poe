{"id":"793344","title":"挽宣化李烈女","dynasty":"清","author":"缪烜","text":"宣城有女堪励俗，生长闺中严自束。针线惟勤继晷灯，陌阡不涉寻春足。守贞待字怜里争，交口相称遍亲属。前村鼓乐庆秋登，父母偕行俾处独。习惯徒知往赛神，疏防倏已来戎伏。空庭长日阒无人，啖者视为几上肉。乘卢淩弱横相干，兽心乃在常佣仆。仓猝奚奔号莫应，此身可死不可辱。恨漫碧落气烛虹，爪裂奸容奸手毒。石点纷纷星雨飞，血洒桃花躯洁玉。身躯玉洁志冰清，二九春光逝水轻，纲常巾帼千秋名。"}