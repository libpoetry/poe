{"id":"739499","title":"独坐言怀","dynasty":"清","author":"顾我锜","text":"商飙袭华镫，志士生感伤。回首平生怀，气结不能扬。粤余昔髫鬌，逸翮凌云翔。志旷违俗赏，才潜离世芳。委怀属书剑，矢念结虞唐。感叹驰慕思，白日流西光。徘徊伏陇亩，坐卧空井乡。清风响丛薄，明月映修廊。幽居岂不美，抚己悲未央。岐山有灵鸟，其名曰凤凰。梧桐以为栖，竹实以为粮。五采蔚相宣，异质挺文章。翱游遍九垓，弃置忽若忘。弃置何足叹，凤鸟非可常。"}