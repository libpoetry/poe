{"id":"43323","title":"直溪吏","dynasty":"清代","author":"吴伟业","text":"直溪虽乡村，故是尚书里。短棹经其门，叫声忽盈耳。一翁被束缚，苦辞橐如洗。吏指所居堂，即贫谁信尔。呼人好作计，缓且受鞭垂。穿漏四五间，中已无窗几。屋梁记日月，仰视殊自耻。昔也三年成，今也一朝毁。贻我风雨愁，饱汝歌呼喜。官逋依旧在，府帖重追起。旁人共唏嘘，感叹良有以。东家瓦渐稀，西舍墙半圯。生涯分应尽，迟速总一理。居者今何栖，去者将安徙。明岁留空村，极目唯流水。"}