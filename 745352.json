{"id":"745352","title":"栖贤看梅","dynasty":"清","author":"茅润之","text":"君不见，西湖古梅天下无，逋仙手种三百株。诗人骑鹤去已远，于今空剩孤山孤。又不见，罗浮梅市夙奇绝，缟衣仙人绛珠节。自从兵燹入深林，翠羽飞归无处歇。我来吴兴春正寒，放棹暂入城西山。山环水曲人迹断，唯有修竹青漫漫。竹疏蓦见峦头白，疑是尧年陈雪积。融风吹送艾纳香，始识身游众香国。湖入种梅为卖钱，琼瑶千顷栽成田。花开花落人不问，无意而得宁非天。村行遥遥十余里，十里游蜂喧不已。缤纷飘落帽檐欹，不识花蹊何处止。昨经邓尉梅未开，舟中把酒空徘徊。苍皮合抱那有此，却梦香海胡为哉。村童引我栖贤路，此去繁霙更无数。山深月黑竟须归，记取渔篙入山处。"}