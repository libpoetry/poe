{"id":"1084461","title":"三月晦日与同舍送春于梅溪因诵贾阆仙诗云三月更当三十日，风光别我苦吟身共君今夜不须睡未到晓钟犹是春时有二十八人遂以齿序分韵","dynasty":"宋","author":"王十朋","text":"记得来时手自探，预知今日思难堪。树头绿暗莺如诉，地上红多蝶尚贪。此夜钟声那忍听，明朝酒盏可能酣。却因送别还惊我，老境如蚕已食三。"}