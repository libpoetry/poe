{"id":"993026","title":"闻尹师鲁赴泾州幕","dynasty":"宋","author":"梅尧臣","text":"胡骑犯边来，汉兵皆死战。昨闻卫将军，贤俊多所荐。知君虑不浅，求对未央殿。天子喜有言，轺车因召见。筹画当冕旒，袍鱼赐银茜。曰臣岂身谋，而邀陛下眷。青衫出二崤，白马如飞电。关山冒风露，儿女泣霜霰。军客壮士多，剑艺匹夫衒。贾谊非俗儒，慎无轻寡变。"}