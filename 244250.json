{"id":"244250","title":"喜迁莺·才过元夕","dynasty":"宋代","author":"史浩","text":"才过元夕。送宴赏未阑，欢娱无极。且莫收灯，仍休止酒，留取凤笙龙笛。金马玉堂学士，当此同开华席。最堪爱，是兰膏光在，金釭连壁。难觅。交欢处，杯吸百川，雅量皆勍敌。老子衰迟，居然怀感，厚意怎生酬得。况已倦游客路，一志归安泉石。但屈指，愿诸贤衮绣，联飞鹏翼。"}