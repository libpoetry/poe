{"id":"696392","title":"五先生咏 孙典籍西庵","dynasty":"明","author":"郑学醇","text":"孙公本龙性，容观何飘洒。玄理洞丘坟，兴喻深骚雅。抗志属天云，改服随金马。运命不可常，千秋恨难写。谏议自沉着，词理轶高岑。况乃恭顺性，恒怀致主心。威凤鸣高冈，一举还故林。恩渥保终始，芳躅人所钦。待制瑚琏器，矫矫词场杰。沉酣帝子编，跌宕秦淮雪。剖竹载专城，横簪就朝列。惜哉时坎坷，斐忠徒自竭。长史志脩洁，澡行如冰玉。迟回周汉墟，喟然寄遐瞩。位岂计崇卑，所忧在窃禄。白首赋归来，嘉贞以自勖。临清殊绝人，澹泊成其志。道在元始先，得一乃真契。厚德岂菑人，独行固违世。遥遥播清芬，高风谁可继。"}