{"id":"309179","title":"水龙吟·枇杷词旧无传作，梁溪舟中，偶一为之","dynasty":"清代","author":"陈锐","text":"果林翠晚山深，梅肥时节初过了。洞庭平望，东溪胜处，烂晴垂晓。肤拟云腴，皮兼沙白，核夸单好。自蜀都赋罢，唐宫帖后，谁误写，琵琶稿。天与蜡兄名早。胜寻常、许多梨枣。经霜涤蕊，凭薰酿实，甜香满抱。千树黄金，但愁摘尽，园丁偷饱。忆板桥西去，隔花门闭，有才人老。"}