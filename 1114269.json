{"id":"1114269","title":"蔡子应郎中挽诗","dynasty":"宋","author":"李弥逊","text":"独秀声名楚水东，妙年腾达俊游中。文昌寓直风云近，神武归来猿鹤同。居士人非禅板寂，少微星暗宝函空。知心不必悲生死，欲向何方觅是翁。三生曾结在家因，半世相从渐老身。曲几团蒲分夜静，斜风细字寄情亲。伯牛命矣元非病，桑户嗟来已反真。我亦无心趁哀乐，每怀前事一伤神。"}