{"id":"520255","title":"竹轩与致政阎文振方伯吴元素长史汤以脩纪善强景明伴读联句","dynasty":"明","author":"朱诚泳","text":"小轩初洒扫，走价速嘉宾。暖日扶晴霭，清风绝点尘。青阳回北斗，淑气溢西秦。土润龙孙迸，苔穿玉版新。高贤应与契，乐事自相因。侍从多名侣，吾王乃主人。疏泉分地脉，举酒乐天真。坐爱淇园秀，遥分湘浦春。虞韶谐古调，葛杖是前身。劲节怜贞士，虚心忆直臣。信知渠自得，宁厌客来频。有物邀同赋，相忘许任真。百壶?尽醉，一视喜同仁。把笔承颜晚，飞觞入手频。诗坛开胜集，文会属兹晨。黄道年逢卯，青龙月建辰。生成皆帝力，雨露总天均。讵用湔沂水，何须钓渭滨。此君端可托，尤物岂须珍。让国夷齐瘦，辞荣渊宪贫。玉妃堪作偶，髯叟可为邻。影落应千尺，林成拟十旬。投壶资作矢，烹茗代为薪。酒量真无敌，诗成觉有神。一腔情浩浩，四座喜津津。令肃愁深罚，才悭愧效颦。曳裾蒙覆帱，叨禄荷陶钧。睿藻光云汉，清辞冠缙绅。欣逢今子建，文治正彬彬。"}