{"id":"692234","title":"送彭士扬归西昌","dynasty":"明","author":"杨士奇","text":"乡山南望飞云外，万里还家綵服成。心事已同秋水净，宦情浑似晚烟轻。亦知衰薄惭闾里，且复欢娱慰父兄。后夜光辉动牛斗，书船应溯豫章城。故家独抱遗经在，蚤有清名动缙绅。致礼特烦东道主，承欢常恋北堂亲。龙洲晚色明红树，鱼浦秋波漾白蘋。自是思归归未得，可堪长日送归人。"}