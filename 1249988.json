{"id":"1249988","title":"君子亭","dynasty":"元末明初","author":"吴克恭","text":"二月姑苏城，繁花压城楼。车骑相娱乐，鼓吹间歌讴。玉山轩中意，绿竹美且修。澹然君子交，戛击应鸣球。风回雨光乱，日薄云气浮。顿令尘缘息，竟与野性投。当今顾辟疆，伊人王子猷。抚膺谅云合，散帙保迟留。伐竿损渔性，接筒悲下流。仰止清净观，俯惭筋骨秋。卑哉涧间雀，暮色隐啾啾。"}