{"id":"621433","title":"忆南园八子 其六 徐木之文学辩才，酬给世故，当路虚左，颇为雄饮眈乐","dynasty":"明","author":"欧主遇","text":"彬彬建安彦，伟长与等伦。素无仕宦情，疾疫永离群。君自负才艺，兰藻蕴氤氲。干时时不偶，绝俗俗随纷。园池小偃仰，静观海岛均。逸爵岂亡酒，晨兴常鬻文。石室苍梧胜，东西游路分。说诗尚中律，解颐尊所闻。杳杳寻远山，悠悠散暮云。君没广未陷，却色见兵氛。"}