{"id":"1226192","title":"题唐十八学士图","dynasty":"元","author":"马臻","text":"唐家天子尊黄屋，大业隆兴调玉烛。当年十八登瀛仙，弘文日侍分三六。两京初定四海清，君圣臣贤古难续。立本图真亮为赞，遂令书府藏诸椟。后有龙眠传此本，礼乐衣冠激流俗。自从沦落向人间，画手纷纷互翻覆。千年事去君莫问，留得青编遣人读。萧萧马耳射东风，长安道上春山绿。"}