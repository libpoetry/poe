{"id":"836507","title":"望洋叹","dynasty":"清末民国初","author":"陈肇兴","text":"九州之水海为大，我生况在瀴溟外。自读元虚赋十年，今日方与海一会。才见银涛捲地来，动摇六合声如雷。茫茫一气薄元宰，如见浑沌天未开。砰岩磓岳一呼吸，转眼已觉鸿濛湿。吹涝散作万鹅飞，喷沫激为千鳌立。星驰电掣望转遥，一越三千不终朝。河伯望见犹失色，何论八月钱塘潮。我今望洋空叹息，波涛万里泻胸臆。看人破浪乘长风，意气如龙追不得。遥遥身世等浮沤，自崖返矣不回头。银河有路通星汉，空忆乘槎问斗牛。"}