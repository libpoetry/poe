{"id":"771257","title":"泛清波摘遍•沪滨雪中度岁","dynasty":"清","author":"陈匪石","text":"烧痕野草，瞥影边鸿，如矢岁华催换了。渡江春色，但有冰梅数枝早。淞滨道。明灯闪闪，官柳萧萧，连骑俊游今渐少。绣幕休垂，放入寒光见怀抱。庾园悄。飞絮乍萦画檐，解冻尚迟芳沼。翻恐回风向人，鬓丝吹老。兽香袅。花外信息愈疏，天涯梦程难到。几处金盘燕簇，醉吟昏晓。"}