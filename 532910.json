{"id":"532910","title":"西王母图歌为陈侍御道帙母太夫人寿","dynasty":"明","author":"黎民表","text":"瑶池渺何许，荡漾连龟台。琳宫贝阙相逶迤，旭日倒射辉蓬莱。宫中之人衣绛衣，左携青童右瑶姬。鸾匏凤箫俨先导，天花万片飘琼蕤。娥眉萧飒三千岁，翠軿下頫人间世。青萃长琐丹台藉，紫元曾授金珰秘。朅来览辉南海遥，云林仙姥还相邀。在傍笑者东方朔，履上星辰侍玉霄。黄封屡给天厨醴，锦绮亲裁织女绡。一上太行停节旆，几回蜀坂住征轺。兹日烽烟销南斗，斑斓起舞尊前寿。幔亭曾孙今几代，浔阳江潮清浅否。椷书青鸟更飞来，年年劝进长生酒。"}