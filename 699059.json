{"id":"699059","title":"寿林天懋母黄太夫人","dynasty":"明","author":"徐熥","text":"百斛璚浆满玉壶，寿筵犹进大官厨。堂前宾客皆鹓侣，膝下郎君是凤雏。重见封章传内使，又看书信寄麻姑。傍人莫问千秋算，五岳长存海不枯。仙衣初剪紫霞绡，镜里霜鬟尚未凋。贤媛正宜参八座，殊恩今已锡三朝。吹从玄鹤空中度，书寄青鸾海上遥。多少翟公门下客，纷纷犹进白云谣。"}