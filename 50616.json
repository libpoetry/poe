{"id":"50616","title":"题画卷·吴之为国水所涵","dynasty":"明代","author":"沈周","text":"吴之为国水所涵，有山平衍无巉岩。我家多水少山处，怅望翠微心所贪。时能借墨补不足，数纸连络长番粘。峰峦重复间溪溆，杂树列布多枫楠。或开大壑浸山足，其椒半为浮云含。僧庐隐映林木杪，平圮道谷出水南。东村西落互亲友，耕田凿井同丁男。便须芒履与藤杖，听泉采药我亦堪。阳冈亭馆谁择胜，雅许酒会并棋谈。尝闻巴蜀天下险，未可一往寻凫蚕。子长之兴浩不浅，感此老鬓霜鬖鬖。聊因此图识所见，卧游一生还自甘。"}