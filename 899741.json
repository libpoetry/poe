{"id":"899741","title":"瑶台聚八仙/新雁过妆楼 千岩竞秀澄江之山，崒嵂清丽，奔驶 相触，自北而东，由东而南，笑人应接不暇，其秀气之所钟欤","dynasty":"宋","author":"张炎","text":"屋上青山。青未了、凌虚试一凭栏。乱峰叠嶂，无限古色苍寒。正喜云闲云又去，片云未识我心闲。对林峦。底须谢屐，何用跻攀。三十六梯眺远，任半空笑语，飞落人间。赋笔吟笺，尘事竟不相关。朝来自然气爽，更好是秋屏宜晚看。蓬壶里，有天开图画，休唤边鸾。"}