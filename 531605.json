{"id":"531605","title":"结交行赠张季文兼寄刘建之","dynasty":"明","author":"杨慎","text":"涧有流泉山有尘，结交易交心难亲。古人所以叹，白首恒如新。弹冠当途少知己，何况贫交多苦辛。慎也早充观国宾，金马兰台献纳臣。亨衢岂但履虎尾，逢时吐气婴龙鳞。一朝远谪滨万死，旷野匪兕谁与邻。旧游相弃不相识，平生怀抱空向人。行路之难有如此，感慨令人思洗耳。新知者谁张与刘，一见豁然忘旅忧。晤言数晨夕，欢娱历春秋。竹林不厌清狂客，漆园共拟逍遥游。马鸣龙树访野寺，鸾吟凤笑登高丘。山中日月自潇洒，眼前世事空悠悠。穷途握手心尚尔，云天高义谁能俦。刘子昨别皋桥头，君今复动西南驺。故乡遥忆不可见，故人同心复异县。枯鱼涸辙怀沬濡，穷鸟空林垂羽翰。黯然销魂望去尘，徒有临岐泪如霰。君上青云翼日车，我看明月隔天涯。行欲寻仙三岛去，相思青鸟递瑶华。"}