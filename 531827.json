{"id":"531827","title":"李番禺席上赋","dynasty":"明","author":"黄佐","text":"兔丝依松柏，引蔓淩云天。文明席佳会，弹冠怀昔年。邵生圭组时，宁知在瓜田。陈力审所就，周任有遗言。弛张道所贵，辟彼望与弦。华筵有明牧，飞觚罗豆笾。坎坎鼓干舞，矫矫成飞鸾。醉来命驾起，斗柄随车还。浮云翳金枢，望舒閟复宣。曲肱谢鞶带，皎日当盈前。卷舒合龙蠖，庶以道自全。解忧适真性，杜康无乃贤。"}