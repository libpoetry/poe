{"id":"741298","title":"农夫叹","dynasty":"清","author":"韩梦周","text":"三月宜种谷，贫家无耕牛。感激邻舍翁，得以事西畴。偕作少丁男，老妻力还遒。沟水解渴肠，糠秕充饥喉。辛苦何足道，未识有秋不。我行闻此语，泪落不能收。四体安且康，日日罗珍羞。终岁力原野，饥寒且无谋。农夫前致辞，人生岂自由。苟得一身安，甘作沟壑投。石田二三亩，为累成痏疣。粮册既有名，官役急星流。昨日县帖下，兴作及署楼。服役亦所愿，胥役更诛求。"}