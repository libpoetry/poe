{"id":"1122220","title":"范仲山以涧谷居自号为赋二首","dynasty":"宋","author":"俞德邻","text":"山林朝市两相忘，寂寂幽居兴味长。雨过竹侵书帙净，风轻花落砚池香。三杯卯酒醉未醉，一枕午窗凉更凉。人境结庐元不俗，渊明何必定柴桑。丘壑中间著幼舆，何如此地卜幽居。棋声夜静客饮酒，花影昼閒儿读书。尘世覆蕉多得鹿，痴人缘木更求鱼。先生梦觉浑无事，一笑浮云指太虚。"}