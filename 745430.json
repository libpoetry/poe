{"id":"745430","title":"十七日夜饮适竹西先生过访酒罢同登霭园山麓玩月即景有作","dynasty":"清","author":"蒋沄","text":"结庐傍崇冈，地僻万籁静。同好四五辈，杯酒消夜永。四座尘谈雄，百罚觞正猛。高人款柴扉，萧然骑从屏。洗盏乃更酌，拇战迭驰骋。狂客醉言归，清游兴重整。中天一轮月，普照下方境。缓步陪杖履，贾勇陟岫岭。连山浩无涯，横江微有影。是时夜将半，凛冽霜华冷。吠犬寒噤声，惊鸦飞缩颈。嗟彼尘事喧，更谁逸趣领。与公期后约，快意抉幽景。"}