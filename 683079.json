{"id":"683079","title":"雪夜宿楞伽寺","dynasty":"明","author":"文徵明","text":"朝泛石湖雪，暮宿楞伽云。山空夜寒重，对酒不能醺。三更山月高，起视皓无垠。水天相映射，气色凌氤氲。增辉岩壑姿，灭没鸥鹭群。亦知光景殊，照灼难为分。有如开玉府，圭璧罗缤纷。时于万木末，瞥见飘佩雰。山僧事茗设，扫积供殷勤。勌来支石鼎，自束松枝焚。龛灯落残烬，宝垆断馀熏。还怜江梅色，玉瘦冰肌皲。天寒万木僵，月出四山静。积雪缟清夜，幽崖自辉映。上方衣裘单，俯视寒芒正。长风扫纤云，平湖竟天净。倒影落僧窗，横飞湿银镜。微澜玉塔摇，秀色千岩竞。俄然万象沉，坐觉群翳屏。一鸟不复飞，光华久逾盛。吟怀共朗彻，禅心寄枯劲。秪觉尘界卑，忘身在高夐。半空击瑶簪，泠然发孤咏。万里吾目中，悠悠一渔艇。"}