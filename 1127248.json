{"id":"1127248","title":"送公济朝议守长乐","dynasty":"宋","author":"黄裳","text":"翁子归来第八人，越王家国再逢春。悠悠千骑溪南路，今日荣誇到剑津。侯王权势腰三印，省寺光阴梦七秋。龙虎有人犹扫迹，政风行听海边讴。三山胜概烟云外，万户清酤鼓乐中。待看使君游刃处，始誇濒海有天宫。两街香案使君来，万瓦青烟洞府开。勿剪绿榕阴尽处，七门南直钓龙台。海渚信来鱼市白，林梢光动酒帘青。鳌头须学成都守，莫对三山我独醒。"}