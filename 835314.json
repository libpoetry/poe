{"id":"835314","title":"眉妩 初月，和韵","dynasty":"清末民国初","author":"沈曾植","text":"乍鱼霞晕里，一掐新黄，奁隙晚妆点。薄妒瑶台影，眉峰蹙，人天寂寞心眼。春宵未展。两纤纤，桂叶描懒。认微步，碧海归来夜，怯罗袜尘浅。留伴筝和琴散。共玉清寂照，银渚低案。绰约霜娥袂，掺离绪，春江愁夜潮满。钩帘慢卷。只暗尘火树斜见。尽独处常娥，山河影，再生愿。"}