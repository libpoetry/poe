{"id":"682182","title":"九月廿一日同赵少虚文学李前峰司马饮宫秀才山房对菊三首","dynasty":"明","author":"于慎行","text":"西风萧瑟雁声哀，处士篱边菊树开。翠幄总从霜后见，幽香半自雨中栽。高云锦石明秋日，淡蕊繁枝映酒杯。况是故人同驻马，不妨沈醉碧山隈。芳筵高会听鸣笳，徙倚疏篱感岁华。九日已过南浦雁，一尊还对故园花。繁英烂漫迎人冷，疏影萧条向月斜。白酒东篱成往迹，千年秋色落谁家。木落霜天万树林，谁怜艳菊自萧森。一丛寂寞香难近，百草飘零色更深。地僻常能留客醉，秋高才得对花吟。明年又作燕城客，水畔东篱何处寻。"}