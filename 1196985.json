{"id":"1196985","title":"赠汲郡太守诗","dynasty":"魏晋","author":"陆云","text":"于穆皇晋，豪彦实蕃。天罔振维，有圣贞观。鸣鸟在林，良骏即闲。萃彼俊乂，时亮庶官。抑抑奚生，天笃其淳。芳颖兰挥，琼光玉振。沈机照物，妙思考神。思我善问，观德古人。善问伊何，惠音孔韶。肇允衡门，翻飞宰朝。肃雍芳林，芬响凌霄。穆矣和风，育尔清休。亦既有试，出宰邦家。之子于行，民固讴歌。风澄俗俭，化静世波。芒芒既庶，且乐于和。我有好爵，既成尔服。入赞崇华，遂登帷幄。时文圣宰，天祚方谷。朔风徽止，鸿渐云岳。悠悠斯民，三代直道。我求明德，惟奚攸考。缉熙晖章，天禄来保。惠心无兢，丰化有造。乐只君子，茂德攸绥。嗟我怀人，式是言归。聿言来集，如翼斯挥。日予不惠，照尔清晖。职思既殊，亦各有司。念我同僚，悲尔异事。之子之远，悠悠我思。虽无赠之，歌以言志。"}