{"id":"458094","title":"有笔","dynasty":"当代","author":"卢青山","text":"有笔烛天腾黑火，蛰龙惊起飞龙堕。光披万物无所遁，河谷毫芒纷如裸。有人斗室愁独坐，蟠胸百怪争嵯峨。不得此笔不能欢，精魂灵魄沦幽锁。有笔巡寻今古破，离朱烛阴罗右左。不得此人不能安，腹中怒墨如潮簸。有人神思游青穹，上下四方靡不穷。嗟此六合何鸿濛，交臂一失谁能踪。此人一旦闭其聪，此笔纵在夫何庸。东山日出徒熊熊，宇宙寂历沉虚空。"}