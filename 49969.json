{"id":"49969","title":"上冢·吾叔邵武公","dynasty":"明代","author":"徐渭","text":"吾叔邵武公，当年与我翁。双陪闽蜀守，竹马走儿童。归来知几日，相继归窀穸。黄泥闭雪髭，欲会那可得。叔家城北居，高栋亦雕题。邀宾夕驻马，为母日烹鸡。一朝桑海换，不能保子孙。负薪冢上道，养鸭水边村。我今六十五，仍高破角巾。年年上爷冢，每每到孙家。孙家留我坐，孙妇办汤茶。以我上冢牲，啖孙且满引。绕篱黄蝶飞，抽篱高碧笋。起视檐西东，分檐住蜜蜂。问蜂窠几许，四十还有余。窠窠如不败，胜我十亩租。"}