{"id":"675350","title":"亳都行","dynasty":"明","author":"王廷相","text":"桐宫桑林古帝国，千年迹灭名空在。龙山连陵如朵云，无穷涡水东流海。明王朝元殿，魏武省稼台。蟠螭剥白石，古棘崩苍崖。雄豪已逐暮云散，精灵时向空林哀。灿灿瑶华苑，绀殿伯阳宫。古木蔽日月，万瓦摧鱼龙。黄鹤秋飘翻，丹井冰峥嵘。犹龙恍惚度沙海，惟有药草年年生。城中连延三万户，中有豪家多官府。宾客懒作游冶盘，翠幕层楼对花树。桃花飞入窥洞房，洞房七十紫鸳鸯。花里仙人散风雨，回笙合瑟春迷茫。帘底芙蓉儿，不知上客尊。临池纤手雪藕丝，金盘相劝故意勤。滴露金叵罗，停云玉树歌。杨花飞荡烟相和，黄鹂紫燕春心多。玄晏先生鹤氅衣，闭门三月学蓍龟。有书不敢犯天子，击剑徒尔心神飞。帝德雄图流水去，五岳勋名在何处。若使豪华镇相守，季伦不灭平原寿。怅望青牛紫气纷，河上公兮同出秦。遨游玄圃三千阙，藉手云霞谢世人。"}