{"id":"745841","title":"惨别离","dynasty":"清","author":"觉罗舒敏","text":"吁嗟乎，惨别离，迢迢后会殊难期。慈亲相送泪如绠，哀儿万里戍条支。条支虽远君恩近。君儿首路心勿悲。谆谆母训犹在耳，未得生还弟先死。玉门东望白云重，隔断音尘六千里。回思车马出城东，缟素征衣血泪红。狱吏催行怒如虎，谁为隐籍悲途穷。嘉峪关前北风吼，惊沙扑面怪石走。不辨东西天黑黄，雪压征裘大于手。相逢异地尽戎羌，毳帐连云客断肠。喁喁不解作何语，意似怜我来殊乡。纵横虎爪留霜碛，疲马蹒跚宿戈壁。荒烟冷月四无人，鬼哭狐嗥动心魄。滔滔岁月如惊波，泪痕渍透鲁阳戈。生死吞声向前去，举头天外塞鸿过。塞鸿过，不寄乡书奈汝何。"}