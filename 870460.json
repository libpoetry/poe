{"id":"870460","title":"酬桐庐知县刁衎歌","dynasty":"宋","author":"田锡","text":"诏守江西新定郡，二年抚俗谁相问。白浪青山绕郡城，卧理烟霞称嘉遁。帝乡迢迢天一涯，子牟恋阙人不知。慷慨情怀何企慕，宋璟政事杜牧诗。六县万家人辑睦，鱼盐利人茶货足。公家事简案牍稀，芳草疏篱映空狱。杨柳湖边观钓鱼，芙蓉池上静看书。优游天爵浩然性，贵如三入承明庐。靖节先生来访我，欣然延入皇堂坐。敛襟欲坐先发言，捧出尺书双袖间。七轴好词同跪授，儒雅礼丰情意厚。主人识鉴非延陵，金石何烦荣固陋。且置琼瑶未暇看，高谈如绮有馀欢。黄鹂百啭天欲暮，客去斜阳已半轩。焚香道院无人到，风花拂几收真诰。却取文编一一看，南朝体制多渊奥。两轴七字五字诗，珠贯累累乐府词。古于禅月画罗汉，丽于范蠡进西施。议论精微穷理窟，赋咏升高能体物。一篇序送周子通，飘飘思若翻冥鸿。自有沧浪高尚志，因人命笔生词锋。尝闻水国清辉殿，曾事吴王侍文宴。田园未遂归去来，严子台边知一县。古人穷则善一身，达则惠泽如阳春。一邑生灵如受赐，何须兼济方为贵。金门吏隐能安身，何必弃官为逸人。桐庐山水幸堪赏，歌诗酬唱且相亲。"}