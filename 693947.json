{"id":"693947","title":"奉新署中赠冯调冶且以为别","dynasty":"明","author":"陈邦彦","text":"睽离踰十载，一度故园看。卓异亲承宠，栖迟尚此官。旧游民誉洽，赐履主恩宽。莫漫疑三仕，冰心恁自寒。楚弓何得失，国步忽龙钟。岂谓驱群敌，居然震九重。近臣忘汉节，并塞没尧封。遮莫承恩蚤，将能此日逢。名区分豫汭，小郭度西山。净几云霞入，疏帘岁月閒。震邻初帖息，挽道颇间关。为报神君在，苍生合解颜。天心回玉历，王气萃金陵。租赋东南在，讴吟远近仍。狂愚怀大定，名俊盛中兴。蚤晚膺新擢，云台尚可乘。过从刚信宿，造次复津梁。投辖君元切，驱车我自忙。褒封应密县，仗策岂南阳。王路方追逐，毋言一水长。"}