{"id":"1235509","title":"南海口号六首","dynasty":"元","author":"吕诚","text":"象郡大藩当百粤，羊城方面镇南州。环山雉堞云霞晓，落日旌旗海峤秋。荒服未尝沾政化，岛衣今始识衣冠。船来争市龙鱼鲊，客至先需荔子盘。谁家女儿高髻妆，行春踏花屐齿香。留客不将茶当酒，铜盘蒌叶进槟榔。看春客里逢元夕，大市小市烧灯红。女郎手鼓如杯大，半夜答歌明月中。炎方物色异东吴，桂蠹椰浆代酪奴。十月煖寒开小阁，张灯团坐打边炉。儋万夷人不著衣，缬花藜布满身围。轻舟似叶争飘海，载得槟榔换米归。"}