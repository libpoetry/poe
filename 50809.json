{"id":"50809","title":"往视城南别业","dynasty":"明代","author":"皇甫汸","text":"夙龄不事产，落魄怀英风。抗志云霄外，绝恋蓬蒿中。避世岂在远，汉廷聊见容。未识山川险，安知途路穷。两自违京辇，久欲返临邛。疏公有遗业，精舍开墙东。命策值萧序，览物感情悰。径密多陈莽，林荒非故丛。昔往候门稚，今归成塞翁。鸣蜩若腾笑，驯麇俨相从。抟飞乏高翼，何为苦微躬。吾庐倘可适，税驾幸来同。"}