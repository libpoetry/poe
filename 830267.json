{"id":"830267","title":"恂予见和雪诗感念昔游叠韵奉答","dynasty":"清末民国初","author":"陈宝琛","text":"春明梦华对雪发，我笔未到君已谙。少年追欢了不觉，风际一瞥如优昙。郑虔爱冷每幽讨，并辔窑厂临冰潭。西山皑皑落杯底，照见金爵方朝参。一夕吾斋列酒阵，池上竹树明穹嵁。戴逵饮啖副腰腹，君户差小颜先?。玉山颓矣尚啽呓，漏四五下寒鸡韽。迟明井辖各倒载，惊醒趣起追逃䳺。是时壬申岁聿暮，偻指今阅元黓三。云浮水逝日月丽，赢我笠戴君簦担。修门一出十载过，酒晕褪尽缁尘褴。同时朝士但城北，愁听旧曲歌何戡。皖城京口一带水，颇与安道通笑谈。次公解郡亦却扫，馀者墓木都毵毵。生花银海揩拭倦，味子诗意何深醰。帝阍乡树总万里，更有召父天西南。寒梅孕香自春色，有兴来共村醪甘。"}