{"id":"573290","title":"题司选君寒玉轩卷","dynasty":"明","author":"袁宗道","text":"噫嘻江陵岂无千树橘，千畦韭。何不擅此比素封，那用万竿修篁绕前后。君言长物无所爱，生平爱与此君友。萦沙带水通三径，斫雨耕烟开数亩。结实纷纶啄凤凰，老干交加篆蝌蚪。秋静寒涛生白日，夜永凉飔散虚牖。绿户朣胧月自过，红尘却扫云为帚。主人高节干云霄，寒玉青青可与偶。只今文昌悬藻镜，共羡清白胜琼玖。不见江上草堂葱菁间，图书之外复何有。此中应许二仲过，倘容袁粲相从否？"}