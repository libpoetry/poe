{"id":"761057","title":"念奴娇 己酉除夕","dynasty":"清","author":"郑文焯","text":"夜阑酒醒，纵天涯，有梦无家归得。三十年来，怊怅地，最是销魂今夕。旧沥梅灰，新笼竹火，节物供愁色。寒窗灯在，隔年红泪犹滴。谁分有限生涯，伤心馀事，作江南词客。只道东风能换世，肠断故园消息。蛮雪零笺，燕尘衰帽，触绪增悽寂。朝来看镜，对花空笑头白。"}