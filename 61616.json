{"id":"61616","title":"送长蘅偕计北上·忆予初识子","dynasty":"明代","author":"郑胤骥","text":"忆予初识子，子方髫而俊。未能与深素，亦以私余润。迈往不屑姿，良足驱鄙吝。岁月既已多，肝胆两能印。因之情好殊，相与遂投分。之子真快士，风标何整峻。学博识有余，才多体更迅。谈达及应谐，妙理醒群听。得子牙后慧，无复有疑喑。云披而雨霁，天清以日喑。辟如哀家梨，啖之肌骨沁。亦如善攻者，摧陷无坚陈。吐纳纵横时，孑乎无乃称。之子与人游，所疾在美疢。片善苟有合，弘长尝过甚。一或遇瑕疵，反覆旋规瑱。盖失而数美，意实不欲徇。交久日日新，等于金石莹。吾徒二三子，视子以待赈。惟子有深情，使我忘非韵。子今将远迈，相送能无靳。之子素朗诣，栖寄故不近。顾其才非常，当事聊一奋。乃者既逢时，将功见言信。拱璧先驷马，此道亦坐进。每于言语间，羡子识力定。子心实寡营，是故恶夫佞。子气虽突兀，中怀乃周慎。非以长胜人，处长亦自胜。意既不在多，事理复迎刃。临歧何所言，慷慨仰修磴。君其爱玉体，聊以申贫赠。"}