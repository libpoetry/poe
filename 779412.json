{"id":"779412","title":"西子妆 三月十三，邀余季瑛、吴孟芬、钱伯芳、陈素安诸姊妹小集红雨轩看海棠，用吴梦窗韵。","dynasty":"清","author":"顾太清","text":"风信几番，半春过了，绛雪吹成香雾。待看草色入帘青，敞疏窗、小轩花坞。东风慢舞。更分付、留春且住。愿年年，到花开时候，良朋如许。休轻误。有限韶华，不许匆匆去。蓬门花径为君开，隔春阴、海棠盈树。拈题索句。莫辜负、阳春同赋。最关心、万点禁风薯雨。"}