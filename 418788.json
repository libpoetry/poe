{"id":"418788","title":"八声甘州二首 其一 哀济南","dynasty":"近现代","author":"顾随","text":"记明湖最好是黄昏，斜阳射湖东。正春三二月。芦芽出水，燕子迎风。城外南山似幛，倒影入湖中。醉里曾高唱，声颤星空。此际伤心南望，有连天烽火，特地愁侬。便梦魂飞去，难觅旧游踪。绕湖边、血痕点点，更血花比著暮霞红。凭谁问、者无穷恨。到几时穷。"}