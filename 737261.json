{"id":"737261","title":"五老峰观海绵歌","dynasty":"清","author":"查慎行","text":"峭帆昔上鄱阳船，我与五老曾周旋。两尘相隔骨不仙，蹉跎负约十四年。近来稍知厌世缠，筋力大不如从前。扶行须杖坐要箯，绝境敢与人争先。山神手握造化权，走入南极分炎躔。鞭羊欲从后者鞭，假以半日登高缘。风清气爽秋景妍，芙蓉千丈开娟娟。长江带沙黄可怜，湖光争洗颜色鲜。背负碧落盖地圆，尺吴寸楚飞鸟边。初看白缕生栖贤，树杪薄罥兜罗绵。移时腾涌覆八埏，四傍六幕一气连。滔滔滚滚浩浩然，浑沌何处分坤乾。近身扁石履一拳，性命危寄不测渊。阳乌?扑光倏穿，饥蛟倒吸无留涎。以山还山川自川，五老依旧排苍巅。来如幅巾裹华颠，去如解衣袒两肩。酒星明明飞上天，人间那得留青莲。此时此景幻莫传，顷刻变灭随云烟。"}