{"id":"1118702","title":"读何斯举黄州秋居杂咏次其韵十首","dynasty":"宋","author":"陆游","text":"造请非所长，一带每懒束。揖客虽小殊，亦未胜仆仆。正须驾柴车，归艺东篱菊。故山甘水泉，群饮友麋鹿。百年不堪玩，万事要自烛。小人欺屋漏，吾辈当戒独。少从长者游，粗闻圣人道。日食虽一箪，颇觉颜色好。辛勤五十年，犹秉后凋操。风俗日已移，令人恶怀抱。纷纷堪一咍，骄我以旗纛。岂知江湖间，世袭散人号。全家寄舴艋，结茅非始谋。江市得烟蓑，不博千金裘。道散俗日薄，老聃出衰周。治身去健羡，如稼必去蟊。吾身一隙尘，斯世一客邮。君能通其说，生死真浮休。众星丽长空，惟月最为杰。峨峨大圜镜，粲粲白玉玦。穿林散珠玑，入户凛霜雪。世方喜繁华，我独惨不悦。清光真可友，肝肺冰欲结。彼哉市朝人，忿欲生内热。夜静我欲歌，四座且勿喧。尧舜本得道，富贵何足捐。圣人久不作，学者堕语言。著书各专门，百家散如烟。一身有不知，况察鱼与鸢。安得天下士，相与明忘筌。古人处丘园，如彼不嫁女。终身秉大节，敢恨老环堵。嗟予晚乃觉，乞骸归卒伍。去就讲已熟，穴居宜知雨。百尺持汲绠，道长畏天暑。先见虽有惭，爱身亦自许。赋性本刚褊，直欲栖深山。晚乃稍悔悟，自恨不少宽。胡越本一家，祸福环无端。少忍万事毕，孰为热与寒。我友为我言，冠盖满长安。人人不如君，八十犹朱颜。倚墙有锄耰，当户有杼轴。虽云生产薄，桑麻亦满目。况承先人教，藏书令汝读。求仁固不远，所要念念熟。喟然语儿子，勿愧藜苋腹。亦勿慕虚名，守此不啻足。人生天壤间，出处本异趣。释耒入市朝，徒失邯郸步。昔人亦有言，刻足以适屦。奈何不自反，忽已迫霜露。我躬尚不阅，况为子孙虑。岁晚故山寒，地炉可煨芋。少年去国时，不忍轻出昼。晚归补省郎，但觉惭列宿。人岂不自揣，幸矣老云岫。知止讵敢希，要且避嘲诟。谁将有限身，遗臭古今宙。人诛虽或逃，阴阳将汝寇。"}