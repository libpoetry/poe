{"id":"465417","title":"金缕曲 寿祁武垣先生","dynasty":"当代","author":"张萼桦","text":"陆地神仙客。历沧桑、身仍健在，心盟泉石。弗羡人间青与紫，只自栖迟山泽。浑不记、兰成射策。岁月优游容易过，趁及时、共蜡登山屐。风日美，鸾笺擘。良辰好景三春夕。尽招邀、朋侪行乐，韶光堪惜。歇浦珊洲觞咏地，游钓频留足迹。拼醉倒、杯盘狼藉。桃李满门春不老，况小山、丛桂令人怿。歌兕颂，竞游白。"}