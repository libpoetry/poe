{"id":"691413","title":"送人还文江二首","dynasty":"明","author":"李昌祺","text":"客中寥落畏秋来，况是逢秋送客回。家在乡园惟梦到，身兼贫病复年催。衣沾残雨冲寒去，鸟背孤帆带暝开。良会几时仍话别，临岐分手重徘徊。帝城相见总相怜，忘却飘蓬谪宦边。官舍萧条秋雨里，乡音历落夜灯前。数株衰柳门常掩，几杵残钟客未眠。惟有多情天上月，清光迟尔到家圆。"}