{"id":"698587","title":"袜架二首","dynasty":"明","author":"唐顺之","text":"氄毛水打初成袜，余湿还应待日消。御冷何辞古下体，负暄早巳托高标。似随仙舄乘云近，未蹍芳尘去地遥。却讶缘橦诸佞子，倒投绝足试轻趫。袜材温厚剪羔群，绒□初匀湿未熏。就日且须缘峻木，凌波将不让罗文。色逃玉磬齐悬簴，影伴仙凫半入云。终属美人施锦系，画檐风起暂缤纷。"}