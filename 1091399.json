{"id":"1091399","title":"冬日予与六人者游焦山谒圜禅师访瘗鹤铭断碑及焦公丹台怆然有怀兼柬朱陈二友陈方病目而朱校易未毕","dynasty":"宋","author":"周孚","text":"平生纨绮场，宁食三年艾。江山岂宿缘，老去尚馀爱。兹晨幸休暇，共步青莲界。风漪湛如熨，霜叶红可画。道人喜客至，棐几共清话。从容得一饱，老□□□□。起遵岩下路，芒屦濯湍濑。摩挲华阳碑，一读一感慨。高名竟谁氏，陵谷已迁坏。缅怀九转丹，吾老庸可待。陈翁熬六药，朱郎研八卦。虽云竹林集，尚欠二子在。发春吾将遨，负约幸无再。"}