{"id":"502774","title":"海上赠陈汝机","dynasty":"明","author":"王恭","text":"君家海上如栖遁，食鱼饭稻应无闷。兴来满酌任天真，醉后忘言乱方寸。古貌清严躯干微，隐侯体弱不胜衣。昂霄耸壑皆先代，樗散空疏无是非。贤郎藻思今希有，古诗诵得三千首。迹远谁同方寸交，心知岂在杯中酒。客里相逢两度霜，对君无计学佯狂。自怜落拓钟情者，爱君父子情俱忘。"}