{"id":"805856","title":"寿楼春二首 其一","dynasty":"清","author":"奕绘","text":"吁嗟乎天哉。怅夫人已矣，俾我心哀。丁将军之苗裔，日微而衰。君弃我，归泉台，并弃呱呱诸婴孩。五载殡山中，大南峪里，君骨几时埋。繁忧忽从中来。对病中遗像，渺渺予怀。犹记布衣缟带，自东山回。会再把，朱棺开，哭不成声心如摧。从兹永分离，鼓盆而歌心死灰。"}