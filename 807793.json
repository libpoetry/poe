{"id":"807793","title":"沁园春  舟过枫桥见邻舫女郎倚舷揽镜同弟纬云赋","dynasty":"清","author":"陈维崧","text":"节是花朝，地是姑苏，天又新晴。见参差画鹢，红栏粉幔，娇娆飞燕，翠袖银筝。众里一人，悄焉自惜，出匣圆冰响一声。玲珑甚，为绿窗浸水，觑得分明。酒潮潋滟初生。便周昉丹青写不成。正画眉桥畔，簸钱年纪，茨菰湾后，撩鬓心情。百幅鹅黄，半篙莺脰，碧浪东吴处处平。谁藏取，又一轮春水，纤笋斜擎。"}