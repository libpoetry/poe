{"id":"879415","title":"甘州/八声甘州 余客燕山，心传曾君携日观葡萄见示，辄倚玉田甘州韵，形容墨妙之万一云","dynasty":"宋","author":"刘沆","text":"爱累累、万颗贯骊珠，特地写幽芳。想黄昏云淡，夜深人静，清影横窗。冷澹一枝两叶，笔下老秋光。参透圆明相，日观开荒。最是柔髭修梗，映风姿雾质，雅趣悠长。更淋漓草圣，把玩墨犹香。珍重好、卷藏归去，枕屏间、偏称道人床。江南路，后回重见、同话凄凉。"}