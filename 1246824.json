{"id":"1246824","title":"赠叶璧山十八韵","dynasty":"元末明初","author":"唐桂芳","text":"余生甫四龄，暴下如惊湍。阿翁迎医来，命在生死关。少小不复识，言之尚辛酸。弱子复四岁，如我病益艰。僵卧骨欲立，愦愤忘晨餐。叶君为调护，再补脾力完。稍稍杂啼笑，聪慧令人欢。不虞朝雨作，乃实衣裳单。须臾面漆黑，仓皇起忧端。多君投匕剂，神功使生还。曾闻古扁鹊，饮水见肺肝。察形与切脉，不俟思虑间。既具医国手，胡为爱微官。两年坐学宫，山深夜月寒。临岐何以赠，愧乏青琅玕。"}