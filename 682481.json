{"id":"682481","title":"闻宪府李公增修星岩之胜遥有此寄","dynasty":"明","author":"区大相","text":"岩栖好去沥湖陂，风景年来倍昔时。出镇近逢羊叔子，胜游重睹习家池。经春桃水迷仙棹，长夏荷筒杂羽卮。闻此令人发心赏，羡君霞路拥旌麾。石室从来洞壑幽，近传胜事足风流。小儿缓舞铜踶曲，游女明妆罨画舟。奕奕朱扉窥水榭，隆隆丹障隐山楼。南岩北寺寻俱遍，驷马高车何处留。"}