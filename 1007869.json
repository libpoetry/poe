{"id":"1007869","title":"瑞鹤仙 其四 友人买妾名雪香","dynasty":"宋","author":"蒋捷","text":"素肌元是雪。向雪里带香，更添奇绝。梅花太孤洁。问梨花何似，风标难说。长洲漾楫。料鸳边、娇容乍折。对珠栊、自剪凉衣，爱把淡罗轻叠。清彻。螺心翠靥，龙吻琼涎，总成虚设。微微醉缬。窗灯晕，弄明灭。算银台高处，芳菲仙佩，步遍纤云万叶。觉来时、人在红帱，半廊界月。"}