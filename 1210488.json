{"id":"1210488","title":"天池石壁为铁雅赋","dynasty":"元","author":"张雨","text":"尝读枕中记，华山閟中吴。神泉发其颠，青壁缭其隅。春风四山来，群绿互纷扶。羽觞曲折行，浮花与之俱。采珠搴薜荔，洗玉弄芙蕖。聱叟颇好名，石洼作鱼湖。鸿乙志草堂，挑烟遂成图。而此涤烦矶，阅世如摴蒲。发兴云林子，盥手与我摹。居然缩地法，挈入壶公壶。"}