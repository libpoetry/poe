{"id":"138182","title":"鬼车·嘉佑六年秋","dynasty":"宋代","author":"欧阳修","text":"嘉佑六年秋，九月二十有八日，天愁无光月不出。浮云蔽天众星没，举手向空如抹漆。天昏地黑有一物，不见其形，但闻其声。其初切切凄凄，或高或低，乍似玉女调玉笙，众管参差而不齐。既而咿咿呦呦，若轧若抽，又如百两江州车，回轮转轴声哑呕。鸣机夜织锦江上，群鴈惊起芦花洲。吾谓此何声，初莫穷端田。老婢扑灯呼儿曲，云此怪鸟无匹俦。其名为鬼车，夜载百鬼凌空游。其声虽小身甚大，翅如车轮排十头。凡鸟有一口，其鸣已啾啾。此鸟十头有十口，口插一舌连一喉。一口出一声，千声百响更相酬。昔时周公居东周，厌闻此鸟憎若雠。夜呼庭氏率其属，弯弧俾逐出九州。射之三发不能中，天遣天狗从空投。自从狗啮一头落，断颈至今青血流。尔来相距三千秋，昼藏夜出如鸺留。每逢阴黑天外过，乍见火光惊辄堕。有时余血下点污，所遭之家家必破。我闻此语惊且疑，反祝疾飞无我祸。我思天地何茫茫，百物巨细理莫详。吉凶在人不在物，一蛇两头反为祥。却呼老婢炷灯火，卷帘开户清华堂。须臾云散众星出，夜静皎月流清光。"}