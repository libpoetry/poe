{"id":"433179","title":"偶见二十六年前为绛所书诗册，电谢波流，似尘如梦、复书十章选四","dynasty":"近现代","author":"钱钟书","text":"世情搬演栩如生，空际传神著墨轻。自笑争名文士习，厌闻清照与明诚。弄翰然脂咏玉台，青编粉指更勤开。偏生怪我耽书癖，忘却身为女秀才。少年情事宛留痕，触拨时时梦一温。秋月春风闲坐立，懊侬欢子看销魂。百宜一好是天然，为说从来镜懒看。拈出夭韶馀态在，恰如诗品有都官。"}