{"id":"865167","title":"寄友","dynasty":"宋","author":"邓牧","text":"我在越，君在吴，驰书邀我游西湖。我还吴，君适越，遥隔三江共明月。明月可望，佳人参差。笑言何时，写我相思。知君去扫严陵墓，祇把清尊酹黄土。浮云茫茫江水深，感慨空劳吊今古。孤山山下约陈实，联骑须来踏春色。西湖千树花正繁，莫待东风吹雪积。有酒如渑，有肉如陵。鼓赵瑟，弹秦筝，与君沈醉不用醒。人生行乐耳，何必千秋万岁名。"}