{"id":"694150","title":"和少师杨公侍斋宫韵二首","dynasty":"明","author":"陈琏","text":"海宇春回万物熙，南郊大祀在斯时。星辉宝殿天临近，雪霁瑶坛月上迟。多士骏奔司玉帛，六军守卫列幡旗。肃瞻衮冕登坛处，五色祥云炫太微。喜看蓂荚长尧阶，雨露恩深及草莱。百辟衣冠陪大祀，中天星斗拱三台。旧章已自超前代，新礼何须究曲台。总谓庆成开宴日，师臣奏颂擅雄才。"}