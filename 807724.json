{"id":"807724","title":"疏影  忆邓尉梅花","dynasty":"清","author":"陈维崧","text":"佳人空谷。有铜坑千树，潇湘一幅。暗记当年，才过收灯，有人约探林屋。参差帽影鞭丝里，饾饤得、许多浓绿。便归来、携取冰魂，并入小窗横竹。讵料今年病里，东君又过去，九分之六。冷落看花，情性懵腾，且把道书閒读。不缘修道缘伊冷，恐孤负、楼东瘦玉。忍馀寒、梦到深山，细问一春幽独。"}