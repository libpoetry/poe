{"id":"1075614","title":"次韵德庄惠南城纸衾且示妙句","dynasty":"宋","author":"周紫芝","text":"范公古遗直，富贵不自娱。平生一布衾，岁晚眠粗疏。至今镵新铭，尚得司马书。此老抱刚节，岂与公孙俱。乃知枯槁士，白单良复须。衰年忍风露，蹭蹬来东吴。感君借馀温，此意知何如。青毡寄幽梦，蕙帐羞吾庐。得此林下具，烂锦不愿馀。况乃粲佳句，薄袖翻明珠。恨我无苍珉，为君载龟趺。愿与冰雪姿，卧起同卷舒。荆土作翠被，此俑无乃愚。问言拥六尺，岂不贤一襦。"}