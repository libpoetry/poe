{"id":"1078343","title":"初见牡丹与诸季申伯小酌","dynasty":"宋","author":"李纲","text":"牡丹家中州，尤者西邑洛。姚黄妃魏紫，馀品皆落寞。南方瘴疠地，寒暑互参错。浪蕊与浮花，未春先已作。安能萃和气，孕此木芍药。今朝眼忽开，数朵到书阁。郁然兰蕙芬，烂若云霞烁。虽非千叶繁，香色亦不恶。花王苗裔远，气格尚宏廓。群芳类凡禽，累百惭一鹗。把酒共对之，寄意良匪薄。无辞倒金樽，坐使花空落。"}