{"id":"468221","title":"晋阳","dynasty":"明","author":"谢肃","text":"节彼悬瓮山，晋水出其阯。渟之湜方塘，注之盈畎亩。浩浩汾河流，东行何迤逦。叔虞受封地，汾晋环左右。维城屏宗周，贻谋至孙子。胡为封曲沃，自使绝人纪。兵戈日强大，创霸在东耳。悼公绍馀烈，王室暂宁止。区区隋家帝，宫宇极华侈。於焉启唐祚，天运不可拟。我来游冀方，斯境屡淹轨。慷慨怀古心，申章不能已。"}