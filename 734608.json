{"id":"734608","title":"莲花峰","dynasty":"清","author":"曹贞吉","text":"我闻花开十丈藕如船，太㟆顶上何便娟。又闻给孤园边功德水，五色莲花世无比。两者余尝梦见之，不道莲峰奇若此。游人历历到花须，夜深多宿莲花柎。冷光朝暮相激射，餐霞饮露神仙徒。千松万松破石出，磴道高悬势矹硉。俯看莲蕊才及肩，菡萏何时与花匹。云梯百步在眼前，海门落日争新鲜。鳌鱼洞口莽昏黑，散花坞下丹枫妍。惟有天都堪并矗，诸峰鹄立皆臣仆。老人伛偻吁可笑，高撑孤髻山之足。浓翠霏霏衣袖中，排空御气如飞蓬。路人惊我白云出，老夫适谒浮丘公。"}