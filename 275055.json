{"id":"275055","title":"题世胄都指挥使崔公汝明像","dynasty":"清代","author":"李因笃","text":"高皇养士三百秋，卫帅食恩等通侯。铭钟书帛列上第，金樽玉案罗群羞。一朝河上度欃氛，虎啸崤函不忍闻。赤帜无色鼓声死，婴城惟有崔将军。将军开国世家子，轻裘缓带谈经史。吹篪时过大司农，北斗西豪俱在此。昭阳之冬月无阳，野斗豺虎色玄黄。决眦不知有锋刃，疾呼白日生冰霜。臣矢已穷力战久，侧身誓天不相负。已拚先溅侍中血，宁料如生元帅首。纷纷侍卫尽同朝，今何蕤萎昔何骄！朝行出攻暮不返，岁寒松柏乃后凋。后来传疑未传信，壶祠蠋墓无人问。长留遗像天地间，勇者成仁懦者奋。"}