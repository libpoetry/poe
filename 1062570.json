{"id":"1062570","title":"游逍遥寺咏庭前柏树以老杜病柏诗偃蹙龙虎姿生当风云会为韵得蹙字","dynasty":"宋","author":"谢逸","text":"岁寒在天知后凋，受命于地禀正独。楂枒枝干撑青冥，凛然正色不可辱。霹雳霁威霜雪避，奴视椅桐友松竹。孔明庙边冻蚁食，御史台中老乌宿。何如结根阿兰那，叶映高僧胡眼绿。楚多楩楠剪伐尽，大国要材梁夏屋。何时匠石运斤风，不使龙姿久偃蹙。反观樗栎老臃肿，永保天年长受福。"}