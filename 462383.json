{"id":"462383","title":"沁园春  游峨眉山万年寺过清音阁还止报国寺晚膳毕品茗作书夜阑驱车至伏虎寺秉烛独坐听疏钟催漏溪曲响幽处至静至寂之境爽然有超凡脱俗之慨因填是词","dynasty":"当代","author":"金鉴才","text":"巴蜀西来，一睹峨嵋，天然画屏。诧倏然凉至，千山云起，霎时雨歇，四面峰青。几杵疏钟，两三仙馆，都向天门高处迎。风过了，任珠光乱日，万点金星。匆匆又约归程。且莫谓平生虚此行。向龙吟阁畔，尘心尽洗，月明池上，蛙语亲聆。栈道勾连，石梁横截，异日重来识屐声。吟未已，任香茶消冷，漏转三更。"}