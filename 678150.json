{"id":"678150","title":"桃源图","dynasty":"明","author":"韩守益","text":"闰秦吕政吞六国，虎视咸阳威赫赫。百尺瓜坑书燄红，黔首欲愚愚不得。长城之役骊山徒，逋逃首鼠何地无。携家竟入武陵去，一区山水如蓬壶。就中寒暑无正朔，剩种桃花记开落。炎风吹散鲍鱼腥，马后之牛相继作。家人父子何优游，男耕女织无离忧。空闻太古葛天民，只隔潺湲一水流。渔郎忽作花间梦，一日千年綵霞洞。清樽美酒醉复醒，扶老携童走相送。扶桑光射明朝阳，瑶草露重涵幽香。起来恍惚梦始觉，归舟一棹春溪长。时惊俗骇追踪迹，翠老红飘烟羃羃。仙耶凡耶总莫知，万古高山倚空碧。"}