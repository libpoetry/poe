{"id":"1049821","title":"赠孙郎中","dynasty":"宋","author":"郭祥正","text":"江潮夜涨北风恶，双橹喜逢溪岸泊。桂阳史君贤故人，借问慇勤吏来数。浮桥倾危暗难渡，静枕不眠听晓角。平明自笑仆乘无，破帽赤髯行踸踔。袖持漫刺前起居，屡叹穷愁手频握。婴儿连死瘦妻卧，病骨尚遭谗喙喙。壮志消尽同寒灰，生事无涯委藜藿。男儿有命何足论，斗酒贳衣评旧学。爱君新篇溢千楮，突兀寒宵见南岳。龙蛇千丈老松杉，霹雳一声挥电雹。岂宜偃蹇处郎曹，固合透迤步台阁。天子聪明继尧舜，庙堂论道皆伊霍。拔茅连茹收时才，尺寸高卑应不错。君驰亨路鹗横秋，我困污泥龟缩壳。"}