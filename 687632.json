{"id":"687632","title":"复周都宪公仪三首","dynasty":"明","author":"孙绪","text":"皎皎千里驹，曲曲九折坂。默默盐车重，望望山路远。垂垂毛尾疏，落落谁推挽。日与鞭策邻，敢辞筋力蹇。不遇九方皋，悠悠岁年晚。东家有美女，妖艳矜千人。西家女老丑，夜夜伤心神。和风到庭户，夭桃争早春。美女理新妆，去充上国嫔。丑女得良媒，不妨嫁比邻。客从远方来，涂穷三痛哭。不逢吐哺人，浮生空仆仆。送客出前途，多岐眩心目。秋风吹转蓬，夕阳在高木。粲粲东篱花，摵摵前溪竹。山田故无恙，短犁称黄犊。"}