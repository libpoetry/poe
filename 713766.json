{"id":"713766","title":"后割肉诗为汪孝妇作","dynasty":"明末清初","author":"屈大均","text":"新妇前割肉，割肉为翁痡。翁苦膈食人，腹中粒米无。门前十万寇，杀人肝脑涂。无从乞针药，鬼伯方呜呜。救死何所有，所有惟肌肤。翁命系新妇，气绝只须臾。抽刀向左臂，虽羸犹膏腴。一脔大逾寸，重可二十铢。非方亦非圆，圭璧良不殊。血裹若绛雪，猩猩红不如。聂切作和羹，翁食能无馀。胸膈忽荡开，病瘳不待晡。贼众闻却走，毋犯孝妇闾。邻里竞来视，各请翁所需。馈食悉精美，餍饫翁不臞。夫时在邗沟，亲友皆来趋。夫名以妇知，称妇因称夫。不知夫视妇，芬芳长与俱。无何先朝露，夫溘归黄垆。讣闻不欲生，欲殉忧诸孤。呱呱尚可弃，堂上有舅姑。舅姑岂盘石，身衰同秋蒲。匍匐灵柩前，奠馔无蒸雏。抽刀再割肉，右臂白如瓠。左臂创末平，刀口成痈疽。疗翁未死前，割肉犹不辜。夫既已奄逝，割肉何所图。肉岂惊精丸，刀圭魂昭苏。三日苟不生，神即幽酆都。割之等泥土，祗自戕罗敷。念己活君舅，天理庶不诬。为夫惜一脔，恩义何次且。报生复报死，所捐非全躯。腥臊不足食，差胜充庖厨。皇天令不死，五十犹勤劬。二男已成立，干禄知读书。母肉尚馀几，一身半菀枯。在母如鸿毛，宁如惨自屠。在舅如泰山，返魂因彼姝。在夫即牲牷，肥腯逾羊酥。吁嗟夫在外，不得亲口珠。尊章与藁砧，骨肉何亲疏。九泉歆此羹，味淡同瓜菹。十年不同食，所嗜忘其初。忍死更几时，同穴宁踟蹰。为寿讵忍言，儿女徒欢娱。未忘至百岁，蜉蝣归其居。"}