{"id":"653378","title":"汪佥宪母孺人寿意图","dynasty":"明","author":"张宁","text":"丹丘石室芙容峰，金辉玉烂瑶华宫。三千绰约风埃表，十二雕栊云雾中。地灵天保人时好，元气融熙人不老。咽嗽玄和玉液泉，茹餐沆瀣金光草。南州阿母婉清妍，前身恐是宫中仙。凝真不藉姮娥药，度世暂别昆崙天。尔来三万六千日，海屋筹盈才九十。富贵元无薄命人，神仙自有长生骨。画堂六月南风凉，水晶帘捲龙涎香。兰孙桂子焕人瑞，凤冠鸾诰回天章。何人索隐钩玄藏，方丈瀛洲忽相傍。灵贶无声入画图，寿徵有象开屏障。南岳夫人宿驾还，麻姑东海未离山。惟应西母云軿近，自捧蟠桃荐白环。"}