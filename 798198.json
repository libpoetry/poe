{"id":"798198","title":"兰陵王 游仙词","dynasty":"清","author":"俞樾","text":"凤鸾逐。圆峤方壶路熟。蓬山远，游戏碧城，访柳寻桃恣遐瞩。楼台映海绿。金屋。阑干白玉。猩帘外，十二翠鬟，瑶草琪花饲仙鹿。逍遥众香国。更不受人间，一点尘俗。箫韶才奏钧天曲。便羽葆华盖，碧幢红旆，罗天高会启玉局。饮天上醽醁。湘竹。写仙箓。傍一朵红云，香案亲读。蓝田蕙圃颁汤沐。笑叔夜龙性，几能驯伏。青云高拥，拾翠羽，荫若木。"}