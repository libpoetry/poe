{"id":"816336","title":"感事","dynasty":"清","author":"黄遵宪","text":"授受元辰纪上仪，帝尧训政典留贻。谁知高后垂帘事，又见成王负扆时。九鼎齐鸣惊雉雊，千金悬格购龙医。白头父老纷传说，上溯乾嘉泪欲垂。上变飞腾赤白囊，两端首鼠疾奔忙。刚闻赤板连名奏，便召长枪第六郎。驰骑锁门谋大索，屯桥阻水伺非常。珠襦武帐诸臣侍，亟诏明晨幸未央。推车弄顶看文康，变态真如傀儡场。五百控弦谋劫制，一丸进药失先尝。传书信口诃西母，改制称尊托素王。九死一生仍脱走，头颅声价重天亡。金瓯亲卜比公卿，领取冰衔十日荣。东市朝衣真不测，南山铁案竟无名。芝焚蕙叹嗟僚友，李代桃僵泣弟兄。闻道诟天兼骂贼，好头谁斫未分明。父子相从泣狱扉，老翁七十荷征衣。一家草索看生缚，三寸桐棺待死归。凿空虚槎疑汉使，涉江奇服怨湘妃。可怜时后才无几，瓜蔓抄来摘更稀。下诏会宜母子离，初闻逐谏后苔儿。心肝谁奉藏衣诏？骨肉难徵对簿词。一网打馀高鸟尽，九泉曲处蛰龙知。恩牛怨李原无与，莫误忠奸读党碑。师未多鱼遂漏言，如何此事竟推袁？柏人谁白孱王罪？改子终伤慈母恩。金玦厖凉含隐痛，杯弓蛇影负奇冤。五洲变法都流血，先累维新案尽翻。太白星芒月色寒，五云缥缈望长安。忍言赤县神州祸，更觉黄人捧日难。压己真尤天梦梦，穷途并哭海漫漫。是非新旧纷无定，君看寒蝉噤众官。"}