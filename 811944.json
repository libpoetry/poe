{"id":"811944","title":"花影","dynasty":"清","author":"多隆阿","text":"芳春绮丽总堪誇，朵朵红云簇绛霞。共道梁园香有国，谁知仙境夜无涯。移来玉宇三更月，印上瑶窗六扇纱。借问嫦娥巧何似，一枝幻作两枝花。每到花天暖不寒，佳人无语夜凭栏。疑虚疑实形犹现，非色非空悟转难。艳态可随宵雨敛，化身岂逐晓光残。参差又作玲珑影，海上金乌继玉盘。"}