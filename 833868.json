{"id":"833868","title":"无闷 江南道中孤舟逢雪，荒寒情事，略见于词","dynasty":"清末民国初","author":"易顺鼎","text":"斗大烟篷，拳大雪花，同把孤愁压定。正短柳昏鸦、弄成风紧。没个人家卖酒，枉踏遍溪桥三叉径。感他一雁，寥空送响，似来相问。清景。白门近，说旧苑春迟，万红无信。但做出、南朝那时宫粉。今夜凄凉月子，向离恨天边寻梅影。把玉笛、吹破江云，不管暮寒成阵。"}