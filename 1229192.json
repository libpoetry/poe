{"id":"1229192","title":"秋日燕古塘兰若分韵得入字","dynasty":"元","author":"姚文奂","text":"秋日上阑干，秋风下原隰。萍流三十年，岂不念乡邑。归来南山下，故垄谋稍葺。一锡借招提，松光照书籍。□□□□□，良朋偶云集。解襟纳新凉，开樽揽芳裛。起处适自如，献酬不拜揖。于时发清豪，分韵纪雅什。乐哉固无涯，所贵相讲习。西林趣鸣禽，翳翳景将入。"}