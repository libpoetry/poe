{"id":"532520","title":"赠别高子业","dynasty":"明","author":"李舜臣","text":"今上始龙飞，中兴如日旭。文物何休明，忠贤尽来复。殊方献白环，嘉气瞻黄屋。生逢泰阶平，偶窃南宫录。君时独少年，为众所属目。翰墨已纵横，威仪亦肃穆。手自握兰荪，犹似钦余馥。因弹贡公冠，果枉山涛牍。九万拟层霄，随君忽遐■。晨趋建章班，夕散司衡局。明时重交游，暇日相徵逐。欢言讵足珍，意气乃多淑。上欲窥鸿濛，直溯羲皇朴。其次称诗书，颇惭马迁独。作赋准班扬，舒词迈阮陆。遥遥十载心，悠悠久未副。分手自曩兹，开颜亦昨倏。微志不及申，薄游遂再辱。何知此为别，去住俱迫促。惟有慰相离，荣名能自勖。"}