{"id":"134093","title":"送聂之美摄尉韦城","dynasty":"宋代","author":"司马光","text":"徒劳已足倦，漂泊益恓惶。短剑无三尺，征衣共一囊。折腰从事马，赞谒使君堂。并日屡承檄，无时不里粮。官曹大儿戏，弓槊小军行。破柱翻偷窟，倾林索盗囊。村墟旅颜黑，风日故衫黄。暝宿投烟舍，朝餐荫道桑。唯忧课书殿，岂慕芦飞章。志气空磅礴，才华浪激昂。镌鑱圭始莹，磨拂鉴尤光。衣褐仍缠绔，无羞俗吏装。"}