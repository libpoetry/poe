{"id":"682215","title":"四时宫词","dynasty":"明","author":"于慎行","text":"绣阁春深自卷衣，侵阶芳草闭宫扉。东风亦惜花零落，吹向昭阳殿里飞。万户帘栊下水晶，沈沈宫阁夜无声。惟怜一片长门月，照见啼妆几处明。金屋愔愔夜欲长，萤流鸳瓦月如霜。阶前玉树无情思，早送西风入洞房。午夜香销斗帐寒，雪花光满玉楼端。虬池漏水知多少，别殿笙歌久未阑。"}