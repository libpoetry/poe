{"id":"55855","title":"南滁大雪歌","dynasty":"明代","author":"屠隆","text":"昨日何日故人一尊虎丘月，今日何日马头十丈南滁雪。昨日何日金陵管弦喧酒家，今日何日关山石裂穿寒沙。从来雨雪多江北，回首江南泪沾臆。所以古人惜河梁，昨日之尊那可得。西风太有权，浊酒都无力。冷如鬼手捉马鞭，狐裘蒙茸亦何益。寒山日落牛羊眠，往往茅屋见人烟。茅屋人家绝可怜，黄茅鹔出青松巅。自住山上屋，还耕山下田。童子捞鱼溪水边，女儿卖酒工数钱。三家五家自来往，年深不问城市迁。门前雪花大如手，万片琼瑶写枯柳。火煨榾柮啖蹲鸱，藜羹麦饭地黄酒。生游死葬寒山下，一生不向长安走。而我胡为冰雪中，马蹄踏破行千峰。繁华富贵转眼空，山中之人笑杀侬。"}