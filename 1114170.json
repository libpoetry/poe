{"id":"1114170","title":"翁士特见示山字韵诗两篇复次前韵寄之","dynasty":"宋","author":"李纲","text":"未展垂天翼，聊寻避地山。宝坊资小隐，綵服奉慈颜。乡邑兵戈满，轩窗紫翠环。遥知排遣处，祗在倡酬间。离索嗟时久，诗篇喜使还。故情尤觉重，佳句不容攀。洒落吴笺湿，韬藏古锦斑。开缄惊璀璨，逼耳听绵蛮。陋质尘黄閤，高材困绿纶。青衿同婉娈，华发怅斑斓。顾我方遐弃，如公岂久閒。何须叹飘泊，吾道属多艰。踏遍江南土，来游湖外山。地卑惊鵩鸟，天远忆龙颜。淮海屯貔虎，戈矛杂佩环。驰心万里外，回首五云间。飒沓方多故，飘零且未还。桃源期可问，铁锁怅难攀。霜重丹枫落，江清锦石斑。梦馀惊蚁垤，争极叹蜗蛮。且隐重重几，深藏若若纶。江篱纷掩苒，湘竹晕斑斓。水国鼋鼍横，琳宫日月閒。亲朋未相弃，莫使雁书艰。"}