{"id":"1124657","title":"御阁端午帖子","dynasty":"宋","author":"夏竦","text":"续命彩丝登茧馆，长生金箓献琳宫。百灵拱卫天居峻，万国欢康帝业隆。金缕开辰分五色，长丝献寿祝千年。垂衣日月承嘉庆，真祖飙游正在天。仙园采药回彫辇，禁殿迎祥启凤闱。四海乐康民富寿，穆清无事永垂衣。彩丝祝寿芳辰启，紫禁凝旒瑞日长。亿兆归仁天祐德，绵绵真荫永无疆。绛台丹笔书金箓，紫殿瑶箱献巧衣。亿载延鸿资睿算，百祥重沓拥宸闱。太官角黍迎嘉节，上圣斋居袭美祥。金阙鉴观真绪远，永延鸿庆庇多方。尚方绶带迎嘉节，中禁彤闱纳美祥。畴德珍符方瑞圣，后天宸寿永无疆。太官角黍初晨启，法坐垂衣介福隆。亿载昌期方赫奕，九天真荫永延鸿。赐羹佳事传青简，续寿长丝献紫宸。帝祉荐彰符盛德，圣心勤恤为生民。五色綵丝初献寿，九重嘉气颂长生。庇民精意方虔巩，垂拱仁风更穆清。浴兰袭祉良辰启，握纪无为圣道尊。舄奕嘉祥充九禁，冲融和气遍干门。八龙焜耀长生箓，五采葳蕤续命丝。亿载延长资睿算，万区康乐遇昌期。"}