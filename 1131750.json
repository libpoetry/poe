{"id":"1131750","title":"题张子正观察溪风亭","dynasty":"宋","author":"蔡向","text":"雅致园林景特奇，綵亭斜跨水沦漪。影摇碎日浮霜簟，声触危栏倚钓丝。岸帻不妨横醉榻，萦眉时复度新词。溪山风月年年好，长与高人啸咏期。西山蚤擅三明誉，东浙真成九老游。水阁风亭忘岁月，岩花涧草度春秋。季鹰自足莼鲈兴，平子宁甘都邑留。圯上一编今在否，向来专为赤松谋。忆昨从游鄞水边，星霜荏苒几经年。里居梁宋正连接，侨寓海山相后先。别墅岂堪陪谢傅，后堂那复醉彭宣。自惭憔悴成疏懒，浪许赓吟池上篇。"}