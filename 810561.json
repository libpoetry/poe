{"id":"810561","title":"南行漫兴","dynasty":"清","author":"马维翰","text":"沈黎南下路迢迢，仰面青天欲射雕。何处标名铜作柱，早时转饷铁为桥。王师久驻将无倦，荒服多虞或未骄。正值原田望霖雨，每占箕毕起中宵。远书底用问边鸿，得失因缘塞上翁。敢惜金缯当此日，正期锁钥仗群公。夫人堡有和番计，丞相碑传纵虏功。可信降酋无叵测，漫教部曲卧雕弓。"}