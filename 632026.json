{"id":"632026","title":"寒还将行过宿","dynasty":"明","author":"释函可","text":"忆初与子遇，我命如悬丝。子时顾我泣，岂意共边陲。三岁相形影，孤雁常双栖。是夜足风雨，来将与我辞。人情欲分手，先问后晤期。子今从此去，心知见无时。死别在一割，生别长苦思。子生必思我，我死子安知。同是笼中翼，一伏一出飞。人鬼不容发，安能复迟迟。努力事前路，勿为儿女悲。孤灯久已灭，起视夜何其。开户天地黑，鸡声惨以悽。"}