{"id":"682187","title":"秋日荅李本宁太史秦中四首","dynasty":"明","author":"于慎行","text":"西风萧索五城秋，望断秦关感旧游。一自宫砖虚日影，至今仙署想风流。鸿归上苑书重到，月落枫林梦亦愁。闻道龙门连太华，何人得并李膺舟。斗畔何年少岁星，搴帷聊复试传经。关门气自车边紫，太乙藜从阁上青。忽见双鱼传札素，疑闻三鳣落阶庭。不知玉女峰头座，可许生徒隔帐听。憭慄霜天万木声，愁看落叶太纵横。青山已自盈秋色，白眼从来冷世情。经术但传秦博士，疏狂莫笑鲁儒生。加餐郑重劳相念，祗有庭兰梦未成。千里离愁郁不开，故人佳句傍谁裁。秦台凤女箫三弄，汉苑仙人露一杯。岁月吾甘梅尉隐，乾坤尔自贾生才。春来若有书相问，尺素应知海上回。"}