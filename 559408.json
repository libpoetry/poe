{"id":"559408","title":"寿总宪邹南皋先生","dynasty":"明","author":"林熙春","text":"少年曾已抗龙鳞，甘卧南阳四十春。道在匡山原自重，学明文水未为贫。华彝久识温公望，出处宁同谢传身。一旦精忠垂帝鉴，三朝遗直领儒绅。风尘几岁伤多事，天地吾曹幸有人。谔谔豸冠归表率，师师鹓列仰嶙峋。繇来召毕贞元会，自是伊周社稷臣。眼下寒霜徵傲骨，尊前法酝觉怡神。呼朋共證心如水，报国焉知鬓似银。冲圣焦劳方倚赖，相期珍重八千椿。"}