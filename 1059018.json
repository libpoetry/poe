{"id":"1059018","title":"送张舜谐游上庠","dynasty":"宋","author":"邹浩","text":"高木纷万状，皆从毫末来。天时与人事，相资以为媒。根本初不同，他时终异材。东风动霄壤，繁华媚池台。花枝竟无言，车马争徘徊。霜雪一朝怒，孰与松柏陪。青青几千尺，寒峰正崔嵬。向来丝竹处，索寞空尘埃。明堂屹南面，梁栋支倾摧。匠石有青眼，肯为桃李开。穷年后悔心，何似今日回。"}