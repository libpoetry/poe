{"id":"682624","title":"普淜道中重阳和崔斗山郡博","dynasty":"明","author":"区元晋","text":"征车札札行迟迟，正是官程未了时。万里真惭萍梗迹，两年空负菊花卮。尊开北海怀应放，诗见南山句自奇。留得晏婴当日语，不须重九更镌碑。万里重阳兴可知，肯从官里负良时。香生野菊浮衣桁，青送寒山入酒卮。破帽多情还自正，轻舆随步可搜奇。明朝又是苍山约，为问逍遥有几碑。"}