{"id":"816011","title":"蓦山溪  歌席","dynasty":"清","author":"曹尔堪","text":"朱唇檀板，宛转歌微度。四座静无声，听一线、清音独谱。羊羔美酒，自分不如他，银筝小，玉箫低，生受红灯暮。细评音字，无有遗腔句。缓急手能调，按新词、微收雁柱。内家装束，不用隔帘栊，瓠犀白，笋痕纤，值得周郎顾。八砖移日，人道先生懒。载笔立螭坳，曾叨赐、上方杯碗。昨非今是，松菊待归轮。辞虎观，问鱼舠，歇浦烟波满。东皋艺黍，棘匕胡麻饭。二仲径初开，棹角里、旧邻传盏。老农老圃，对酒偶成诗，冲口出，话家常，奚取乎板管。"}