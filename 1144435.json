{"id":"1144435","title":"挽雷尚书丧归二首","dynasty":"宋末元初","author":"陈杰","text":"班朝曾共多艰日，草疏相过太息时。扶起斁伦千古痛，唤醒忠魄九原悲。我逃微责去汶远，公坐高名出昼迟。危急一朝还并命，举头颠厦欲安之。初闻难及庐山老，晚见丧归南海翁。犹被恤章虽弗逮，竟成全节略相同。事惟有死仲连子，貌乃如生颜鲁公。不尽哀荣千载下，爽鸠墟垄几秋风。"}