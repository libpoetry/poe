{"id":"853841","title":"新晴","dynasty":"宋","author":"方岳","text":"久雨村仍暝，新晴物自欣。蝶翎穿户过，禽哢隔溪闻。野径忙穿屐，山泥尽溅裙。柳垂春寂寂，花落雪纷纷。半月风雷雹，四郊烟水云。画图寒不捲，林壑远难分。好在鱼虾侣，甘同鸟兽群。坞深藏曲折，灶冷郁氛氲。野碓多舂药，山庖少膳荤。瓶储徵士粟，涧煮野人芹。美可冰瓷茹，香惟瓦甑醺。鹰芽长及寸，猫笋重兼斤。淡泊谙贫味，熹微策睡勋。意行随远近，高卧送朝曛。原隰桑麻沃，衡门卉木薰。隐居捐世累，处士应星文。诗忆春池草，书忘秘阁芸。桐孙涵古色，柏子吐奇芬。载籍悲千古，枰棋憖两军。乌藤同寝饭，黄犊了耕耘。目为蝇头眩，肱缘鹳嘴皲。一科曾不补，四体正须勤。陋巷瓢供饮，文穷砚待焚。刚肠犹木彊，皱面自靴纹。夜帐猿孤愤，山篱犬怒狺。怪哉空复咄，老矣尚何云。我亦轻馀子，人谁爱此君。避喧方匿影，走俗枉劳筋。日月双飞鸟，江湖一聚蚊。相携聊醉去，酒不到刘坟。"}