{"id":"789279","title":"莺啼序 村居用《迦陵词》韵","dynasty":"清","author":"王策","text":"一曲清溪下，无数野鸥閒鹭。绕柴门、芳枳疏藤，杂英缀满高树。草际春香风抱蕊，柳阴波暖鱼吹絮。正晓莺啼过，砌下日光徐去。放鸭儿童，打鱼白叟，逐队寻前渡。看纷纷、虾网秧车，转入村南深处。漫科头、宴坐斜窗，听隔陇、田歌新句。报东园，嫩笋行尖，编篱重护。饭馀茶罢，换秃袖轻衫，傍堤閒步。遇溪老园翁，荻岸槐阴，共谈心素。摘朵香花，剪枝新豆，厨头米尽何须顾。梦不到、黄尘城市路。评量今古。可怜多少贤豪，一样野风吹墓。身后虚名，眼中杯酒，得失谁堪据。且向沧州寄兴，领取当前，云衣叶叶，风丝缕缕。暝翠将沉，晚霞初上，绳床竹几炉烟外，又穿帘、点月将人觑。独把一卷农书，侧映清光，细占晴雨。"}