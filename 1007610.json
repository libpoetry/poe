{"id":"1007610","title":"晚晴","dynasty":"宋","author":"董嗣杲","text":"空庭断履迹，江色摇篱门。夕阳雨忽收，晴意回乾坤。水零鸥鹭光，烟淡芦苇痕。远客此栖迟，敢昧元造恩。青衫避骨癯，白发笑镜昏。向来期婴鳞，今委荒池村。眼枯莫制泪，梦破多惊魂。读书不得力，乃如泛萍根。出门且散步，殊觉身可尊。时卷亦时舒，天定理自存。难忘怀土思，百年徒声吞。徘徊月魄吐，呼灯倒清樽。"}