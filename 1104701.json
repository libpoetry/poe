{"id":"1104701","title":"淳熙十二年加上太上皇帝太上皇后尊号十一首 大庆殿发册宝降殿用《正安》。","dynasty":"宋","author":"郊庙朝会歌辞","text":"维天盖高，维地克承。父尊母亲，天地难名。疆名广大，建号安荣。衍登寿嘏，阐绎皇明。二仪同尊，两耀齐光。巍巍煌煌，不显亦彰。实茂号荣，玉振金相。于万斯年，既寿且昌。我尊我亲，承天之祉。寿名兼美，家国咸喜。公傅秉礼，宝册有炜。惟千万祀，令闻不已。羽卫有严，宝书有辉。昭衍尊名，铺张上仪。出其端闱，由于康逵。比屋延瞻，歌之舞之。南山之巩，皇寿无穷。太极之尊，皇名是崇。奉兹宝册，于皇之宫。皇则受之，于昭盛容。圣明太上，天子有尊。玉坐高拱，慈颜睟温。震禁嘉承，朝弁昈分。盛礼缛典，邃古未闻。天锡伊嘏，地效其珍。诞作宝典，奉于尊亲。尔公尔相，尔恭尔寅。协举令仪，遹臻厥成。坤载有元，乾行是顺。施生万汇，厥德弥盛。翼翼母道，赞我皇训。相维群公，奉典斯敬。大矣母慈，德备且纯。思古齐敬，佐我皇文。明章茂典，金玉其音。帝亲奉之，以翼以钦。天相慈皇，庆臻壶闱。徽柔内修，寿与天齐。既承皇欢，载觌母仪。懿典鸿名，永绥多祺。有美英瑶，于昭祥金。为策为章，并著徽音。德圣而尊，备举弥文。亿载万年，永辅尧勋。"}