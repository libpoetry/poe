{"id":"747886","title":"林少穆丈出石庵相国书庐山记卷子书后","dynasty":"清","author":"何绍基","text":"忆昨泊浔阳，蹑屩登庐山。中途乃却走，风雨相追奔。飘飘清夜梦，长绕香炉烟。扁舟捷于鹭，拍浪栖吴门。觥觥林丈人，持节抚此民。威惠既摩刜，文章括流源。银烛为我张，酒杯能使温。图史出奇{匚曶}，手眼罗球珍。就中书律精，批引劳绳斤。为言当代笔，惟有东武尊。欣然出缇袭，相与参骨筋。横帧若云舒，细字宛珠连。真韵澹逾即，古光深可扪。渊哉书意远，气如敷浅原。颉颃五岳形，吐纳九派川。知其心手际，涵抱气化元。适然写此记，意象宛肖焉。心神我已移，面目喜遇真。平生嗜八法，颇亦厌拘牵。安得万里景，归此一捥悬。行观海门潮，更袖岱岳云。登峰欲造颠，?水当求津。请看汶领游，谆谆果其缘。山阴有法乳，何日许重论。"}