{"id":"684450","title":"府治内礼贤堂落成桐冈君张宴于此以招郡之耆旧予固非其人幸奉杖屦兹九月八日吾辈亦就此供具少展谢私诗曰跻彼公堂称彼兕觥此之谓也乃即席赋诗四章","dynasty":"明","author":"王廷陈","text":"九日明朝是，先期楚客狂。竞携田父酝，同上礼贤堂。滩响来官舍，云阴过女墙。当关幸不扰，缓带罄杯觞。逐侣入逡巡，琴尊就此陈。急娱朱绂客，预效白衣人。更迭前为寿，流连晚益亲。舆台私借问，底事主为宾。吾侪每一见，辄颂使君贤。治出龚黄右，情将竹素偏。讼庭乘暇日，开阁礼高年。异代今朝饮，长为故事传。高情报恐后，是日出田家。久拟输芹子，何能待菊花。庖厨依粉堞，巾服映丹霞。款语须分记，明朝向客誇。"}