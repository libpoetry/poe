{"id":"815520","title":"康熙戊戍六月朔奉命册封琉球述怀三首","dynasty":"清","author":"徐葆光","text":"我生寡行役，敦敦守书案。少长太湖旁，临涯渺无岸。朅来京国游，涉江已三叹。浊流益奔驶，疑向银河乱。今将事澥东，宠命贲冗散。皇灵畼九垓，当险敢云惮。衔纶出区夏，邮签浩难算。八千闽越路，未及溟程半。涉川守忠信，古人宁我谩。兹游纵目初，奇绝平生冠。去家逾一纪，有母嗟尸饔。微名虽获忝，禄薄仍固穷。侍养曰有季，顾我如飘蓬。玄发恐日霜，倚门望屡安。七十古云稀，兹秋欣已逢。膝下阙亲拜，颂况徒为恭。闻命蹶焉起，问驿江之东。我家官河壖，水邮当此从。省觐始一遂，长跽献泥封。王程幸非迫，且复乐融融。家贫如屋败，榱桷强撑拄。大者既就挠，薄弱成何补。瘦妻岂云健，乃委持门户。二女皆获归，纫缉良辛苦。相见且欢喜，谪怨茹不吐。佳儿得嘉耦，此日来归祖。新妇前致辞，阶前彩双舞。不觉爱怜生，拭泪成姁语。水清石累累，此事自前古。至家不成归，离绪还缕缕。"}