{"id":"1122898","title":"题汪水云诗卷","dynasty":"宋","author":"胡斗南","text":"一琴一鹤一扁舟，南北东西更九州。一曲湖山真得计，半生交结尽清流。翠柳摇摇迓客来，红梅的的为公开。管宁昔作辽东去，苏武新从塞北回。老来无意谒侯门，自爱梅花水月村。更拟孤山结茅屋，杖藜聊复信乾坤。魁笑先生尚可痴，湖山日日有新诗。水光云影窗三尺，雨抹晴装画四时。箧里新诗意不传，飘蓬白发地行仙。江南江北都看了，更住西湖一百年。越舞吴讴别几春，御船坊下即迷津。年来依旧多游赏，半是南人半北人。当年出塞几红娃，曾共毡房看雪花。今日湖亭霜月夜，梦中犹听撚琵琶。诗家冷淡作生涯，有客相过旋煮茶。斫去梅花除去柳，绕堤只合种桑麻。十里莺花处处娇，南新桥过北新桥。船来船去东风里，何处佳人弄玉萧。螺子江头酒一壶，玚花香处赋归欤。西湖他日笙歌里，还忆山中人姓胡。"}