{"id":"812087","title":"赠秀卿","dynasty":"清","author":"孙原湘","text":"销断琼楼与赤城，求浆只合问云英。呼来小字珠无价，听到新歌月有声。细搦丰肌容瘦削，偶装憨态越聪明。寒宵称意熏炉畔，笑看双烟一气生。低窗窄槛易黄昏，汤沸茶垆瑞雾喷。寂静互传眉角语，清寒频度指尖温。人疑胡蝶依依梦，春逗梅花浅浅痕。坐到月华如雪满，若吹银烛更消魂。瑶台飞下玉无尘，天与寒梅作替身。姑射肌肤原处子，孤山婚嫁待诗人。细论心曲宜长夜，亲说年庚恰嫩春。怪底生香香不断，百花生日是生辰。屈指春光到画阑，玉郎车马上长安。归期纵说相逢早，隔岁先愁欲别难。梦雨愿随行李去，泪珠偷共烛花弹。才人标格知多少，不似伊家耐细看。"}