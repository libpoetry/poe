{"id":"814060","title":"浪淘沙·重九前一日寄姊二首","dynasty":"清","author":"陈家庆","text":"曲槛绕红墙。画里年光。雁来时候梦潇湘。秋水蒹葭何处是，惆怅南塘。酒莫入愁肠。人在他乡。晚凉天气换新妆。佩紫簪黄佳节近，明日重阳。秋到画堂东。金井梧桐。北来南去问飞鸿。昨夜开筵人薄醉，面共花红。消息恨重重。往事成空。人生常在别离中。悄倚危栏横短笛，凉月西风。"}