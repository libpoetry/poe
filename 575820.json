{"id":"575820","title":"上京行","dynasty":"明","author":"孙蕡","text":"京华全盛日，江南钜丽时。凤阁凌天翥，雕甍向日披。堤柳垂宛转，沟水远逶迤。万国年方泰，三阳景载熙。少年纵娱游，游侠相追随。载酒联丝络，乘骢鞚玉羁。斗鸡初赌锦，击鞠复争驰。百卉照眼明，步障随风移。珍禽哢幽响，咬嘎一何悲。日暮宴青楼，称觞侑琼姬。开筵列上客，急管闻哀丝。为乐殊未央，但惜白日攲。豪雄极志意，黄发以为期。"}