{"id":"1116047","title":"太上皇后閤端午帖子词","dynasty":"宋","author":"汪应辰","text":"周室兴王业，尧图授圣人。谁知皆内助，功德古无伦。仁心均动植，风化正邦家。福庆方骈集，灵符尚辟邪。心境俱清净，能令五月凉。芬香随处有，不待沐兰汤。中兴虽帝业，内治本阴功。天下供荣养，方知福报崇。乾坤皆数五，日月正符同。但仰重离照，难名厚载功。宝殿名康寿，皇心在祝延。愿从重五日，更阅万千年。坤元厚德孰能名，履正怀冲本至诚。自是从容常中道，非因欲待晏阴成。俯视纷华等秕糠，随时邀乐任嫔嫱。宫中斗草知多少，自有金芝冠众芳。自然长寿又康宁，德合无疆万物亨。圣主爱亲思尽美，更羞仙朮助延生。阳居大夏方行令，已有微阴次第生。细察天时知物理，常将儆戒保和平。上古遗书究治终，长编通鉴更参同。端居坐照无穷事，何用江心百鍊铜。晋国燔山求介子，荆人角黍祀灵均。圣君念旧仍从谏，千古忠贤气亦伸。"}