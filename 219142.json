{"id":"219142","title":"分题得草果饮子","dynasty":"宋代","author":"章甫","text":"神农书本草，有美生南州。春华穗端垂，仿佛芙蓉秋。青囊貯嘉宾，璀璨安石榴。香味极辛烈，果中第一流。磊落入盘钉，和羹充肴修。温中与下气，功用亦罕俦。苞苴走四海，药笼必见收。吾老苦病暍，淡味空频投。作饮近得此，选择知独优。碧井沈银瓶，斟酌得自由。蔗浆已觉俗，茗粥良可羞。乃知古圣人，收拾靡不周。日遇七十毒，纵死夫何忧。但吾赤子多，疾苦庶有瘳。大或仁者心，当与天地俟。"}