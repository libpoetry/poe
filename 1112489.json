{"id":"1112489","title":"李似矩尚书挽词二首","dynasty":"宋","author":"张守","text":"元礼清门有四龙，云孙远跨旧家风。持荷入侍声名早，仗钺宣威节制雄。晚岁独抛尘鞅外，高怀聊寄药炉中。堂堂玉树埋黄壤，何事凌烟欠此公。只今耆旧几晨星，又失三朝一老成。许国忠规关社稷，绝尘奇表照簪缨。秖应鼎里金丹就，无复廷中革履声。才大故难供世用，空馀拱木翳佳城。"}