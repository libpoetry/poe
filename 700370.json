{"id":"700370","title":"早秋过斌公山房和许彦明三首","dynasty":"明","author":"顾璘","text":"钟磬花台寂，云霞松坞深。石林秋不热，水国昼多阴。结束非吾意，逍遥近佛心。莫言追往昔，聊喜悟来今。青嶂白云蒸，高台野客登。鸟迷方外路，云护定中僧。对酒狂何在，翻经老尚能。摩挲岩下石，坐语记吾曾。济胜无强足，幽寻亦据梧。僧门远市井，秋色澹菰蒲。定息看香篆，逃禅托酒壶。浮名百年祟，遣尽莫重沽。"}