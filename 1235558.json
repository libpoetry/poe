{"id":"1235558","title":"次曹新民感时伤事韵三首","dynasty":"元","author":"成廷圭","text":"岁晚霜风裂弊裘，剑歌谈麈一生休。牵萝不补山中屋，挂席将归海上洲。月夜拂弦弹白雪，春朝携酒看丹邱。风流谁似曹公子，华发不知人世愁。北伧老作江南客，抚卷令人百感生。天下纷纷何日定，胸中磊磊有时平。沧江日映旌旗影，紫塞风悲鼓角声。今日封侯总年少，老来豪气谩峥嵘。客来为说淮南事，白骨如山草不生。翻覆几回云雨手，登临无限古今情。长街竟日人烟绝，小市通宵鬼火明。欲省先茔归未得，悬河老泪若为倾。"}