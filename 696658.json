{"id":"696658","title":"蜀中歌五首","dynasty":"明","author":"郑善夫","text":"巴东春水锦江来，流入荆吴万里回。楼船细逐江流去，不见瞿塘滟滪堆。峡猿啼过下牢关，雪岭连天三百盘。锦官城外西游客，白日高歌行路难。连云不断三危路，雄略犹残八阵图。巫峡剑门天地险，锦官白帝霸王都。瀼东瀼西花映渠，浣花草堂今有无。苦忆平生杜陵老，暮年涕泪满江湖。文园尚忆马相如，锦水风云逐驷车。若道君王慕封禅，西京元有茂陵书。"}