{"id":"231546","title":"寿曾大监·公家中朝第一人","dynasty":"宋代","author":"释善珍","text":"公家中朝第一人，一门兄弟皆朱轮。公材吏能固无敌，笔端亦自回千钧。我生不识平津阁，晚识老监犹绝伦。长松阅世傲雪壑，万牛回首山嶙峋。清都梦断薄冠冕，三生髣髴贺季真。岿然灵光独殿鲁，闲似商皓深避秦。园林阴成钟鼓乐，风波不骇鸥鹭驯。千卷赐书善和宅，万金买石平泉春。古来此事总输公，六环金带何足珍。封胡岁岁捧寿樽，蟠桃积核齐崑崙。"}