{"id":"786515","title":"自赋","dynasty":"清","author":"洪繻","text":"威仪汉世已无馀，陆贾越台犹著书。图形不到凌烟阁，闭户自甘子云居。天荒地老无闻见，过眼沧桑皆若虚。志气自昔撼山岳，乃今局促随卷舒。世上呼牛或呼马，意中为龙又为猪。当前寄托蚊双睫，随处揶揄鬼一车。闻道汉廷方变法，屏弃八珍嗜羊菹。不信衣冠舞鸲鹆，竟然钟鼓乐鶢鶋！我自倔强风尘外，习气不为时世除。褐衣皂帽欲千古，金石之声出草庐。"}