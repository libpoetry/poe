{"id":"703512","title":"买老马二首","dynasty":"明","author":"释函可","text":"历尽崎岖意不骄，崚嶒瘦骨自前朝。悲嘶晓月连孤磬，徐踏山花过短桥。齿长更无烦玉勒，囊空犹未撇诗瓢。谁言志在仍千里，伏枥还堪伴寂寥。骊山沙苑总荆榛，暮景翻怜塞草新。梦怯吹笳明月夜，别思啼鸟绿杨津。身羸似学支公病，价贱还因伯乐贫。几载冰霜愁力尽，何时重踏岭头春。"}