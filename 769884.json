{"id":"769884","title":"念奴娇•四叠前韵","dynasty":"清","author":"彭孙遹","text":"丈夫立意，宁兰摧蕙折、璧沉珠碎。宝剑摩娑如好女，请试玉门军尉。虎帐论兵，龙泉知己，卮酒安辞醉。沙场百战，看奇勋一朝遂。笑谈指顾封侯，宛珠随宝，入室纷成肆。行马歌钟新赐第，狼藉金齑玉鲙。贵客称觞，美人当夕，室瞰高明鬼。拂衣归隐，学希夷五龙睡。"}