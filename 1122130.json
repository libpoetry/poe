{"id":"1122130","title":"题玉岩次韵","dynasty":"宋","author":"郑蕴","text":"乱山环绕疑无路，却望人家岭上村。古寺性耽泉石趣，孤城不见水烟昏。早行携杖雪初起，夜诵挑灯景尚暄。遥问隐居何处是，满岩松竹至今存。世路从来疏散甚，江山好处且归休。饭馀正好远寻景，棋罢何妨閒倚楼。岭外梅疏初破腊，岩前松老不知秋。晚风落日催归兴，更约闲时取次游。"}