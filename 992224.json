{"id":"992224","title":"杜挺之新得和州将出京遗予薪刍豆","dynasty":"宋","author":"梅尧臣","text":"鲁公马病不可出，陶令言拙徒扣门。举家食粥焉用怪，但愿漉酒巾常存。长安侏儒胜方朔，水边漂母哀王孙。王孙功名立四极，方朔诙谈干至尊。我才不及三二子，摧藏自愧趋权阍。前时永叔寄秉粟，一秋已免忧朝昏。今君益之薪与菽，老马病骨生精魂。昨闻新拜历阳守，王国久客虱处裈。都水借船轻复浅，急趁寒汴流浑浑。耳清眼明见野色，一听江鹤醒若喷。馀粮滞钝不暇惜，均于朋契惟义惇。设如河涸胶在步，县邑亦足供鸡豚。却嗟我甑有时匮，莫与太仓黄鼠论。"}