{"id":"1104538","title":"望江南 娑婆苦六首","dynasty":"宋","author":"净圆","text":"娑婆苦，长劫受轮回。不断苦因离火宅，祗随业报入胞胎。辜负这灵台。朝又暮，寒暑急相催。一个幻身能几日，百端机巧衮尘埃。何得出头来。娑婆苦，生老病无常。九窍腥臊流秽污，一包脓血贮皮囊。争弱又争强。随妄想，耽欲更荒唐。念佛看经云著相，破斋毁戒却无妨。只恐有阎王。娑婆苦，终日走尘寰。不觉年光随逝水，那堪日白发换朱颜。六趣任循环。今与古，谁肯死前闲。危脆利名才入手，虚华财色便追攀。荣辱片时间。西方好，随念即超群。一点灵光随落日，万端尘事付浮云。人世自纷纷。凝望处，决定去栖神。金地经行光里步，玉楼宴坐定中身。方好任天真。西方好，七宝甃成池。四色好华敷菡萏，八功德水泛清漪。除渴又除饥。池岸上，楼殿势飞翚。碧玉雕栏填玛瑙，黄金危栋间玻璃。随处发光辉。西方好，群鸟美音声。华下和鸣歌六度，光中哀雅攒三乘。闻者悟无生。三恶道，犹自不知名。皆是佛慈亲变化，欲宣法语警迷情。心地顿圆明。西方好，清旦供尤佳。缥缈仙云随宝仗，轻盈衣裓戒贮天华。十万去非赊。诸佛土，随念遍河沙。莲掌抚摩亲授记，潮音清妙响频伽。时至即还家。西方好，我佛大慈悲。但具三心圆十念，即登九品越三祇。神力不思议。临执尽，接引定无疑。普愿众生同系念，金台天乐共迎时。弹指到莲池。"}