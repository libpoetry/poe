{"id":"780492","title":"月下笛 晨起钱塘门乘小舟沿绿至苏公祠","dynasty":"清","author":"周之琦","text":"野艇摇烟，生衣蘸渌，镜波圆折。湖菱翠贴。最苦新凉犹怯。话离愁、髯仙未知，雨花露蕊凄步屧。渐娇云堕砌，芳魂冉冉，暗窥窗月。柔乡恋否，枉荐菊泉荒，冷香栖蝶。三生净业，试与长眠人说。算年来、红尘倦游，好山画里缘再结。黯消凝，又早芦湾，梦落秋半雪。"}