{"id":"47322","title":"蜀国弦","dynasty":"明代","author":"刘基","text":"胡笳拍断玄冰结，湘灵曲终斑竹裂。为君更奏《蜀国弦》，一弹一声飞上天。蜀国周道五千里，蛾眉岧岧连玉垒。岷嶓出水作大江，地砉天浮戒南纪。舒为五色朝霞晖，惨为虎豹嘷阴霏。翕为千障云雨入，嘘为百里雷霆飞。白盐雪消春水满，谷鸟相呼锦城暖。巴姬倚歌汉女和，杨柳压桥花纂纂。铜梁翠气通青蛉，碧鸡啼落天上星。山都号风寡鹄泣，杜鹃呜咽愁幽冥。商悲羽怒呀未了，穷猿三声巫峡晓。瞿塘喷浪翻九渊，倒泻流泉喧木抄。楼头仲宣羁旅客，故乡渺渺皆尘隔。含凄更听《蜀国弦》，不待天明头尽白。"}