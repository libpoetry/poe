{"id":"1056665","title":"中山感怀","dynasty":"宋","author":"吕南公","text":"西村灌园生，好尚只坟史。偶为冻馁驱，放浪离桑梓。初谋旅人食，岁月涒滩纪。城西谒郎官，辞业入惊喜。题门辱皇甫，啖炙烦周顗。积渐近攀援，依稀召訾毁。郴阳不果往，刘馆聊凄倚。俛仰秋夏交，飘然动行李。凌云古空谷，中卧幽真士。寄书使来前，得共考经旨。依从得所好，不分严霜委。宵话酒乾樽，朝游屐磨齿。春风忽浩荡，客兴又迁徙。邑里有名卿，相寻走函纸。淮南官未赴，盱上船犹舣。禄廪见剩馀，羁栖请依止。萧条出门去，四月大江水。荏苒向枞山，愔沉傍书几。侯鲭岂无味，旅疾或多鬼。讽诵难呻呼，辛勤一期矣。天书问乡贡，侮角士争起。却治举场文，归参白襕子。征鞍遂南首，故园冲炎晷。把卷诣棘闱，骈罗聚千趾。文章虽草草，论荐亦舋舋。还与同籍公，西行望旒扆。于时冰雪恶，进步忧披靡。迤逦达浚郊，徘徊经腊祀。春官未相识，退作暴腮鲤。惆怅问乡程，东随汴波驶。南京?懆饮，泗郡崩奔泚。稍赴建康城，筋骸倦如死。故人能俯接，未许论亨否。到得爽气严，艅艎始东拟。悠悠豫章岸，速至日无几。进叩凌云扉，图谋备驱使。同心颍川友，曾共长安米。解榻苦招延，幽轩为余启。归来坐高馆，两见柳垂蕊。出有冯驩车，居多穆生醴。为文万许卷，共学十馀第。放论逼玄虚，摛辞谢狂斐。邦君颇投分，巨室能更视。师友足成名，贫穷岂常耻。虽怀招隐咏，敢废事君礼。况乏一廛家，宁忘抱关仕。须眉保方秀，时命固当俟。蚖肆伏神龙，山梁叹雌雉。徜徉亦何者，游衍姑从尔。篮舆走仙都，皂盖绕仙寺。掀呀赤松笑，颓塌豫亭醉。极有挽袖情，非无送钩戏。神锋正轩揭，贤诏已蒙被。辞学属吾徒，天衢合伊迩。败军犹鼓勇，韬略助轻恃。自负七札豪，旌麾必摩垒。高心不虞祸，群吠忽满耳。绛灌怒如雷，魋仓众于蚁。纷纭莫沮遏，回避但嗟唏。大暑北路尘，匆匆二千里。仓皇忍饥渴，迫若畏流矢。又见朱雀桥，重寻保康市。追随国庠试，玉石混臧否。皆谓连城珍，无劳病瑰玮。谁援周宣手，反弃中乡芑。颠沛翅便垂，思山对蟾胐。迢遥马鞍峡，滂湃虎林涘。倍道怯粮空，逢人类囚罢。朝天两朱阖，寂寞徒还篚。无数吊唁声，伤怀泪如洗。时情看成败，自昔有冰燬。将军匿风棱，县尉乃凌抵。云泉岂不好，消息视天理。即速肥遁装，劳君屡牵褫。宾筵堕盈昃，卦气尽壬癸。虽往省松楸，仍来仰盆锜。人皆贱屑越，己独念摩揣。会得卜终焉，尤难在轻只。赍咨灌园业，早晚工力庀。譬彼蒙笼枝，初培就根柢。求田阔陂侧，问舍长林尾。此计或有涯，成家倍为美。侵寻见冬暮，我马议驾彼。请婚无高堂，授室藉媒氏。风流愧王谢，族望惭昭芈。尚恃五噫才，诸馀庶忘弭。人伦喜修正，鳏党成离仳。驩快见芳时，承前语惉懘。啼鹃聒窗户，野思兼耘耔。计较理锄耰，踌躇背床笫。栖迟抚州路，独复操尺箠。却整半老容，临泉照清泚。比邻旧时叟，相见意不菲。儿孙喜诗书，扬簸借糠秕。潭潭翠冈下，其屋亦佌佌。虚徐事毛锥，脱略辍金耜。盘飧得笋蕨，满腹餍青紫。或酌山泉醪，醇香溢吟觜。逍遥度晨夕，次第遗轩陛。秪欲养疏慵，谁能论钦企。柴薪渐营度，且阅灌园技。必可了馀生，功名付尘滓。安排聚鸡栅，编织钓鱼䉂。刬草种筼筜，扶栏栽枸杞。多年此谋熟，愿与尺鴳比。平昔侥倖非，从今定休已。书边夜来酌，酩酊乱终始。夜半睡魄醒，追惟到前此。悲哉二千日，倏忽象转跬。中间事变繁，何啻亿及秭。欢愉漫颜面，愁痛彻骨髓。若不悔先迷，将何异虫豸。向来与君住，成熟至汝尔。计成合初终，三回倒吾指。当时盍簪辈，今者隔彼己。朱张既分明，陈夏浪同轨。咨余逼衰晚，谋望只寻咫。打并矜衒名，都卢让辽豕。吾生大魂梦，世路万疮痏。作诗解君颐，恨少月露体。"}