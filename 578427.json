{"id":"578427","title":"椿萱堂","dynasty":"明","author":"罗亨信","text":"东吴有伟士，家近阖闾城。构堂奉二亲，揭以椿萱名。嘉树荫前除，郁郁含坚贞。奇葩植北牖，浥露垂芳英。愿祝双亲寿，百岁如篯铿。晨昏候寒燠，甘旨勤奉承。亲颜既怡悦，子心安以宁。朅来游帝都，荏苒岁屡更。迢迢姑苏台，水陆几千程。慈亲固无恙，孝子伤中情。作图慰遐思，题咏多名卿。从事西北陲，油幕谈戎兵。岂无双鲤鱼，不得躬作羹。亦有紫貂裘，何由至亲庭。遥瞻天际云，涕泪时纵横。丈夫志霄汉，身立名乃成。行当衣锦归，捧觞为亲荣。"}