{"id":"426532","title":"东坡先生墨竹歌","dynasty":"近现代","author":"章以荣","text":"湖州写竹已似竹，东坡墨英最洒落。时古况经秦火焚，谁从孔壁得此幅。沐薰再拜展以观，分明绍圣初元作。忆昔西宫初晏驾，小人乘时窃钧轴。打蛇不瞑后噬脐，死者追夺生者逐。英州下邑不得留，跋疐路指炎荒角。欲济长江淫雨深，三月洞庭信风泊。未敢投诗吊屈贾，好裛泪痕写幽竹。衡岳云开湘水清，苍梧渺渺夕芜绿。一枝带雨拂烟霄，几丛因风新解箨。高节惟应鸾凤栖，画成欲化苍龙作。苦心宝爱古谁子，鉴藏首闻天籁阁。岳雪楼空燕子飞，梦寐岂意入吾目。嗟哉神物固殊异，纸虽渝敝神转渥。请看檀栾壁上姿，千载水墨尚如昨。矧余好古类枵腹，对此坐卧三日看未足。恨乏西凉千锭金，不救先生偶流俗。自经南渡何纷纷，于今难问衣带角。幸有雪泥鸿爪存，犹覆清阴满吾屋。咫尺遽分晴与阴，风来更疑水珠落。夜雨篝镫此独对，切切若闻湘妃哭。"}