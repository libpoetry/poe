{"id":"1091155","title":"被命行田未半而羽书至造砦者万别驾其逼方甚继复有闻","dynasty":"宋","author":"薛季宣","text":"冷火不再然，事成难重言。我苦不惮烦，兴言念丘园。丘园未得归，行田县西原。暑雨沾我衣，莱芜绊我辕。熊罴百万众，未易轻营屯。东征到洪道，折柳临津门。峨峨凤皇台，墟吴际荒村。南湖湛沦漪，㵿渺波澜翻。路回溪谷间，子规叫烦冤。流血良自悲，谁念望帝魂。不羞五斗腰，折支别驾尊。松门故乡类，去路驰且奔。羽书如流星，万室崇屏藩。荒凉旧村氓，亿兆不一存。哀声听杜宇，侧耳心昏昏。山泽久已竭，职死何足论。"}