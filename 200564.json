{"id":"200564","title":"山阳太守见招值病以长句谢之","dynasty":"宋代","author":"郑獬","text":"山阳大都天下夸，长淮蟠山无垠涯。春风万里汉东来，流辉泱漭不可遮。绕城楼台满空紫，瓦光碧滑流成波。东园花草趁姿媚。真珠蓓蕾黄金芽。太守政閒日无事，隼旟聊驻朱轮车。宝明簪裾尽贤彦，金盆泻酒成飞花。山河喧咽歌管外，舞裾绣画金缕霞。都人来从无居人，飞尘杂沓何繁华。固知太守为民意，与民欢然无怨嗟。明日邀我复同游，我已病酒醉在家。伏枕不得从车尘，坐见落日啼栖鸦。"}