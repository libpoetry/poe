{"id":"694278","title":"出潞河三首 其二","dynasty":"明","author":"陈献章","text":"上疏宁非罪，纶音更敢违。平生只愿仕，今日暂须归。溪艇眠纱帽，岩花落彩衣。细论朝野事，九五正龙飞。圣主隆大孝，微臣表下情。深惭不报德，有诏许归宁。野日明霜戟，河风动羽旌。此时心一寸，飞入九重城。来往西风析木津，归舟明月又随身。君看乌帽白头客，合是东西南北人。浮世升沈虽有定，洪钧赋与不为贫。却怜病骨长如旧，叨负清朝翰苑臣。"}