{"id":"1119332","title":"次韵朱万卿五首","dynasty":"宋","author":"陈造","text":"陈雷好宾主，亹亹各风流。末座仍枚叟，捐金得莫愁。浓欢兼卜夜，暇日赖销忧。近按梁州谱，何妨一再讴。风义陶朱裔，斗南无此流。悬知禁厨脔，不赋畔牢愁。笔落无千载，谈间散百忧。尽抄新乐府，惜欠雪儿讴。彼姝绿窗子，欧靓亦其流。裙衩何因瘦，眉梢不贮愁。唾花新得意，庭草共忘忧。雌凤求凰曲，人前莫误讴。一雨动三日，沟塍皆怒流。风凉欺酒力，喜色寄诗愁。不待桑林祷，俄宽杞国忧。丰登知有象，满听载涂讴。平时歌酒伴，云散与风流。白发潘怀县，青衫许散愁。生怜自谋拙，人谓不堪忧。只拟江湖去，狂吟和棹讴。"}