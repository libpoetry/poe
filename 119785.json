{"id":"119785","title":"病起闲步·青女横侵鬓","dynasty":"宋代","author":"陈造","text":"青女横侵鬓，讵堪连日饮。黄媪不克家，倏伏半月枕。阴阳有酣战，药剂阙上品。卫生忘周防，内愧每流渖。今朝步崇冈，晴日贷余凛。江波縠动镜，岭雪印涂廪。竹间小梅花，幽香到襟衽。去春无几日，鸟哢如见谂。酒瓢随短辕，旧盟聊复寝。诗句酬物华，是口不容噤。"}