{"id":"99618","title":"渚宫·渚宫寂莫依古郢","dynasty":"宋代","author":"苏轼","text":"渚宫寂莫依古郢，楚地荒茫非故基。二王台阁已卤莽，何况远问纵横时。楚王猎罢击灵鼓，猛士操舟张水嬉。钓鱼不复数鱼鳖，大鼎千石烹蛟螭。当时郢人架宫殿，意思绝妙般与倕。飞楼百尺照湖水，上有燕赵千蛾眉。临风扬扬意自得，长使宋玉作楚辞。秦兵西来取钟卢，故宫禾黍秋离离。千年壮观不可复，今之存者盖已卑。池空野迥楼阁小，惟有深竹藏狐狸。台中绛帐谁复见，台下野水浮清漪。绿窗朱户春画闭，想见深屋弹朱丝。腐儒亦解爱声色，何用白首谈孔姬。"}