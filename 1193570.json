{"id":"1193570","title":"献王大夫二首","dynasty":"唐","author":"方干","text":"都缘声价振皇州，高卧中条不自由。早副急徵来凤沼，常陪内宴醉龙楼。锵金五字能援笔，钓玉三年信直钩。必恐借留终不遂，越人相顾已先愁。功成犹自更行春，塞路旌旗十里尘。只用篇章为教化，不知夷夏望陶钧。金章照耀浮光动，玉面生狞细步匀。历任圣朝清峻地，至今依是少年身。"}