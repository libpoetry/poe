{"id":"563303","title":"石公晓起看日出月落","dynasty":"明","author":"安希范","text":"我昔曾读弇州伯仲诗，盛称石公日月出没景最奇。至今两歌犹脍炙，读之往往神先驰。登临自负颇豪逸，入山往往凌崒嵂。每携短策冲残暑，屡上危峰观落日。缥缈龙山尽大观，未若兹游更奇绝。昨宵醉月石公湖畔石，归卧山楼正酣适。醉消梦醒鸡乱鸣，照地馀光似霜白。摩娑睡眼一搔首，瞥见朱霞射东牖。急起凭栏左右望，动魄惊魂叹希有。湖光湛湛如凝碧，上下水同天一色。若木腾辉桂影寒，日月双悬如合壁。羲轮渐远东峰翠，望舒西引如相避。金乌鼓翼玉兔顾，相望依依若相媚。恍疑神女凌波来，双携明镜临妆台。红绡彷佛长裾展，绿縠纡徐舞席开。又如宜僚弄丸呈巧技，上下回环终不坠。忽然两壁直如衡，不觉双丸若平置。长风萧萧扬素波，晶盘隐隐呈青螺。遥看天际群峰色，处处岚消出翠蛾。天地之间亦大矣，五湖不过三百里。乃知见性自无涯，日月升沉只如此。倚槛徘徊默有，恍惚此身凌倒景。须臾日高月渐没，晓岚犹自侵衣冷。"}