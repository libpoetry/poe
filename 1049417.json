{"id":"1049417","title":"送蒲安行诚之秘丞兴州签判","dynasty":"宋","author":"冯山","text":"春郊散轻霭，日出车马动。看君晓装发，送客尊酒重。众人别良易，我别情靡共。飞缨转山曲，返颈即成梦。虽梦去奈何，不梦存者多。一言起相顾，慷慨成笑歌。清吟散泉石，醉墨蟠云萝。人生苦汲汲，浩如长江波。江波西南流，君行方北辀。林深足豺虎，路废空亭邮。处常山中居，出亦山中游。不嗟吾道穷，每为斯民忧。忧民竟何为，从事犹俛眉。晚达十六七，万事悬难知。但穷圣贤意，莫赋离骚辞。有得常记我，以慰朝夕思。"}