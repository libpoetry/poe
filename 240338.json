{"id":"240338","title":"次韵陶几道观洪积仁诗编","dynasty":"宋代","author":"陈棣","text":"令尹韬潜藏六龟，逸韵长忧儿辈知。剡藤敲水琢玉板，月兔脱颍供毛锥。冥搜岂但梦春草，招隐昔尝吟桂枝。江山骏奔来笔下，疑有神助非人为。公余退客醉经史，底用红裙捧玉卮。凌云未读相如赋，解颐共听匡衡诗。讵容陶令赋归去，且效谪仙歌别离。手题六纸勿轻示，把玩自足娱安期。千篇政恐雷电取，数仞不许门人闚。何当筑坛拜诗将，一看横槊英雄姿。"}