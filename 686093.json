{"id":"686093","title":"杨中丞闻讣候代二首","dynasty":"明","author":"卢龙云","text":"关西世业映中台，天惠南藩福曜来。开府声华悬八桂，承家勋泽自三槐。方期紫诰荣增秩，何意黄垆永夜台。共道修文如有待，可堪风木慕兰陔。承恩几度锡纶麻，紫气西来望转赊。时拟绛驺迎百粤，俄闻白马会三巴。已钦治第真容驷，其奈瞻云未及瓜。最是南陲资锁钥，不妨游子尚天涯。"}