{"id":"787577","title":"消寒六集复饮洛翘处分得爱字","dynasty":"清","author":"许传霈","text":"山城多鸣鸟，有鸟集豕背。豕走鸟不飞，閒自啄其喙。禽兽有蠢灵，所见非所在。偶集我眼中，怪事书所未。诗酒会消寒，阅微启精邃。肴馔列羽虫，雉鸽推群类。野鹜落凫飞，天鹅寂雁唳。羽翼竞丰盈，鸡鸭薄滋味。嗟此握爪拳，何甘投鼎鼐。失足由网罗，大半为食饵。吾观高冈凤，一举烟云翅。又观空山鹤，长鸣风雨晦。岂不值饥渴，饮啄得素志。誓不争食栖，适性行无碍。同席解鸟语，雅人必深致。莺鸣求友声，非欲弄清脆。鹦鹉学人言，从俗求妩媚。声同应实殊，浮沈在聋愦。苟无真知音，鲜勿割所爱。不见桀之犬，可向陶尧吠。"}