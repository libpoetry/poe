{"id":"622567","title":"望春峰积雪漫成二作 其一","dynasty":"明","author":"郭之奇","text":"春风日淡融，春山何凛冽。青青岭上云，白白峰头雪。岭云忽去来，峰雪每凝结。所叹幽而凉，亦惟高始洁。颇似素心人，潇潇独关闭。匡居相八寰，缁尘安敢涅。宁静出孤怀，精神多自悦。虽与俗情违，亦非人事绝。馀滋润百荄，光华未可竭。我思泉下蒙，复念井中渫。何如此一峰，不受虚名窃。"}