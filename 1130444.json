{"id":"1130444","title":"题石室并和澹庵","dynasty":"宋","author":"释慧空","text":"野桃攲岸竹连云，石径萦纡到洞门。花落莫随流水去，恐人认此是桃源。石门有路建隆初，树老崖荒路欲无。我以多生岩下住，到门先记石于菟。山日辉辉云细细，石渠浅浅竹疏疏。珍禽引客飞还住，灵草忽香寻却无。百里寻山但宿春，欲留未得去还慵。东风莫使归帆饱，放我中流认九峰。要识停厨第一方，为空石廪著黄粱。明年便入岩中坐，五偈先来作定场。住如止水动如云，去住无拘是我门。又举杖头千佛刹，来藏海上小桃源。惊蛇断路我来初，钵挂藤梢物物无。只向无中成活计，应门童子两于菟。衣雨调阶泉淅沥，青烟绕屋树扶疏。异时有问碧岩境，举似酬之莫道无。黄陈五合不劳舂，食罢无营一似慵。麋鹿往还溪上路，白云开合面前峰。来年四色更多方，忧水忧风忧夏粮。未必澹庵能快活，随身干木便逢场。"}