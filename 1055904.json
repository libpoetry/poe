{"id":"1055904","title":"第六郭将求诗久未暇今以寄之","dynasty":"宋","author":"李之仪","text":"乌延一挥手，岁月如奔流。谁知头半白，重见须双虬。面冷庞一铁，气雄吞九州。门庭外虽设，毫发终无留。此时可见者，如君实难求。人固不易亲，而我独见酬。半年话畴昔，论极非谬悠。但云置是事，可质为冥幽。功名本何为，入手如上钩。我每壮其言，心肯屡回头。别来已七月，怅望逾三秋。近闻复来此，只尺不相投。元戎奉天讨，知与造化谋。化城两驰突，直控咽与喉。乂斩万馀级，少快姑暂休。此锐且就养，彼生岂容偷。君谓乃吾射，含笑缠臂鞲。今秋取天祁，明年入兴州。遂复都护府，再见万里游。汾阳异世勋，子政如缀旒。未或便相袭，且作仲升侯。"}