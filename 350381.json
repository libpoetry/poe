{"id":"350381","title":"金缕曲·今夕愁来也","dynasty":"清代","author":"程颂万","text":"今夕愁来也。正篷窗、衾寒酒醒，岸钟敲乍。觅个小鬟能记曲，君亦销魂子野。算十载、词场恨惹。露柳烟蒲昏暝极，更蓉汀、暗剪红衣卸。魂不语，颤灯灺。蓉城旧劫伤心话。倩才人、哭花双泪，乌阑低写。我亦樊川伤鬓短，从向舞休歌罢。只玉骨、都无一把。湘渚盟鸥辜旧约，蓦铅霜、透入孤篷罅。羁感积，向遥夜。"}