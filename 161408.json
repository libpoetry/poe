{"id":"161408","title":"送王右司移江西宪","dynasty":"宋代","author":"王炎","text":"日边好音来，绣斧移轺车。九重寄视听，四牡烦询咨。才德难两全，有即时所须。平生经纶学，丰蓄乃啬施。底柱阅颓波，去就难招麾。湘滨督飞挽，未曾费符移。举鞭有流钱，民瘠亦自肥。揽辔不可留，父老结去思。星台照芹水，寒士增光辉。心旌绕门阑，意往身絷维。叱驭岂惮行，愿言谨驰驱。遥知章贡上，喜色生里闾。旧闻珥笔风，家有城旦书。公行将直指，淑问如皋苏。桁杨无幽枉，雨露皆沾濡。东望尺五天，入觐聊假途。善类望主盟，至尊渴谋谟。正须画麒麟，未用思莼鲈。"}