{"id":"1084662","title":"东园小閤丹粉一新昌龄有诗次韵","dynasty":"宋","author":"王十朋","text":"小园小閤无奇新，但喜有酒堪娱宾。西畴种秫可自酿，不用勤买抛青春。月明星稀乌择木，吾爱吾庐堪寓目。须知主父五鼎珍，不似王猷数竿竹。丈夫未遇当安贫，带经且作锄园人。诗酒过从老兄弟，一笑可破双眉颦。见说西园相继辟，好将因果同栽植。子孙清白世相传，莫同阮氏分南北。"}