{"id":"472062","title":"日出入金门行","dynasty":"明","author":"沈一贯","text":"昨暮日入我当出，今朝日出我当入。日出入兮无停轮，我甫孤征向人急。辚辚双履翻数千，天街磨成宝镜鲜。念欲且息不得息，两胥掖我高于肩。汝饥不能倩我饱，汝亦劬劳堪自保。世间到处有羊肠，何必唏嘘歌蜀道。当时已恨隔重阍，不道重阍尚有门。玉皇高拱蓬莱殿，一水盈盈碧海尊。"}