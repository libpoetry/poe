{"id":"643212","title":"赠燕山老妓歌","dynasty":"明","author":"胡奎","text":"燕山老妓七十馀，少小苏门城下居。自言生长太平日，蹋遍江南西子湖。湖水湖山近城郭，五步一楼十步阁。春风酒舫载瑶筝，夜月歌台卷珠箔。东家胡蝶过西家，十里湖波泛落花。苏小门嘶五花马，段家桥碾七香车。早年传得伊州曲，翠舞珠歌满华屋。芍药春明和玉箫，海棠夜醉添银烛。一曲清歌一束绫，歌声上遏流云行。韩娥齿让瓠犀白，赵女眉妒春山青。转首繁华何草草，不道青春暗中老。"}