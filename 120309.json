{"id":"120309","title":"次阵倅同年琼露酒诗韵","dynasty":"宋代","author":"陈造","text":"君家家酿人家无，市酤漓涩真剥肤。朝来洗盏酹先酒，凝若金茎秋露珠。色香第一味称此，舆台桑落卿玉腴。客间公荣不共饮，主人恩意无乃孤。欢伯三益能娱予，愁城九守付摧枯，魂梦枉用驰枌榆。君家家酿人家无，渴羌恼君君恕乎。为君剧饮首就濡，可待谋乐间忧虞。"}