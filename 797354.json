{"id":"797354","title":"贺新郎 乙巳暮冬，旅次对雪有感","dynasty":"清","author":"吴尚憙","text":"默对寒江畔。望长空、朔风凛凛，冻云千点。两岸银沙迷去路，万片鹅毛如剪。看历乱、芳村不辩。料得琼花开六出，斗寒姿、欲作梅魂伴。想佳兆，丰年见。旅怀欲把高歌按。奈愁多、唾壶敲破，翻吟肠断。谁识天涯憔悴客，凄绝水窗空掩。倚绣枕、鸾钗压扁。寂寞孤舟经岁杪，念韶华、屈指东风换。吹愁去，眉应展。"}