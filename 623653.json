{"id":"623653","title":"伏日朱少襄招同陈孔信朱叔祥诸子避暑慈度寺","dynasty":"明","author":"欧必元","text":"大火趋南陆，白曜奄西藏。临流有佳趣，爱此夏日长。朝发城南驾，暮宿水石傍。巨涛奠中屿，以献蛟龙光。负鳌叠广厦，修甍临上方。万家背烟火，城图怀慨慷。前溪澹平浦，凫鹥向我翔。薰风从远集，宝刹动微凉。主人爱敬客，乐饮不算觞。吴歌且莫发，越调且莫扬。请客扣缶和，听我歌短章。荣哀有定理，聚散安得常。红颜不努力，白首徒悲伤。枳棘丛嘉林，何以契兰芳。素心晨共夕，莫惜爱杜康。歌者毕此曲，坐客亦沾裳。"}