{"id":"644634","title":"乙丑中秋在石镜精舍同士友玩月后二日家兄寄示会饮分韵诸诗览之怅然叹不得与因奉次来韵兼东郑君好义 其二","dynasty":"明","author":"方孝孺","text":"秋霁月正好，山谷气逾清。风檐敞虚牖，爱此万里明。嘉宾自远至，乐饮畅高情。雄谈振林谷，顿令怀抱倾。丛桂困荆棘，时来吐芳馨。物生尚有待，吾意讵无成。且终良宵会，难值众美并。酒酣发长啸，似闻鸾鹤声。惟恐日易出，顾影绕庭行。"}