{"id":"779983","title":"水调歌头 为龚节孙题种橘图","dynasty":"清","author":"曹贞吉","text":"玉局昔年客，秃鬓老仙翁。思移林屋嘉树，饱啖洞庭红。疑作亭名楚颂，眷此素荣绿叶，惨淡比青枫。有志那能遂，遗迹大江东。仿瞻子，怀古意，画图中。雨蓑风笠，长镵白木苦匆匆。且自耕云半亩，转眼霜林千颗，一笑对山童。忘却生绡里，欲倩右军封。"}