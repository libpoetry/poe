{"id":"1132372","title":"送从子令宪西归","dynasty":"宋","author":"魏了翁","text":"弟兄亲友剑南州，别思如山浩不收。家问稀疏人迹绝，眼明从子慰羁愁。茆檐竹几对床头，晨暮参商未渠休。宁用停云忆亲友，是身安健复何忧。古来明戒有弦钩，伯父胡为苦好脩。累尔南行数千里，我之自取尔何尤。自尔南来岁再周，新功培养气扬休。且留数月须多益，归妹愆期母所忧。古人为学戒悠悠，说命惟从务敏求。识此味时那可已，更从来处验吾脩。弘毅规摹本末周，既难分付又难酬。须知陋巷忧中乐，又识耕莘乐处忧。"}