{"id":"807303","title":"满庭芳  清明前一日同云臣溪干观剧","dynasty":"清","author":"陈维崧","text":"近水人家，弄晴天气，清明恰是来朝。晓莺无赖，唤我驿边桥。多少归宁溪女，花枝飐、香粉轻飘。疏篱畔，兰芽杏蕊，开到十分娇。垂髫。刚十五，新声解唱，渌水红么。忆少年同学，半插华貂。我向江村潦倒，新年恨、比旧还饶。秋千社，东风搅碎，戏鼓赛神箫。"}