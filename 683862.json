{"id":"683862","title":"送曹子念文学游闽还访天台","dynasty":"明","author":"王世贞","text":"昙阳观头夜香焚，袅作轮囷三素云。若到幔亭应少住，为余持赠武夷君。武夷九曲青不足，还向天台访石梁。为是橐轻难压载，尽收山色付奚囊。冰盘不肯荐杨梅，五月闽天锦作堆。日啖红香三百颗，可应单为荔枝来。虬髯铁面太峥嵘，看尔菰芦意气生。莫为外家夸宅相，近来文苑已除名。"}