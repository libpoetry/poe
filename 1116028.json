{"id":"1116028","title":"偶作","dynasty":"宋","author":"杨简","text":"此道元来即是心，人人抛却去求深。不知求却翻成外，若是吾心底用寻。谁省吾心即是仁，荷他先哲为人深。分明说了犹疑在，更问如何是本心。若问如何是此心，能思能索又能寻。汝心底用他人说，只是寻常用底心。此心用处没踪由，拟待思量是讨愁。但只事亲兼事长，只如此去莫回头。可笑禅流错用心，或思或罢两追寻。穷年费煞精神后，陷入泥途辗转深。心里虚明著太空，乾坤日月总包笼。从来个片閒田地，难定西南与北东。莫将爱敬复雕镌，一片真纯幸自全。待得将心去钩索，旋栽荆棘向芝田。勿认胸中一团气，一团气里空无地。既空何地更何义，此无广狭无一二。恶习起时能自讼，谁知此是天然勇。多少禅流妄诋诃，不知此勇元不动。回心三月不违仁，已后元曾小失真。一片雪花轻著水，冥冥不复省漓醇。曩疑先圣啬于言，何不明明细细传。今醒从前都错认，更加详后即纷然。夫子文章不可为，从心到口没参差。咄哉韩子休污我，却道诗葩与易奇。雪月风花总不知，雕奇镂巧学支离。四时多少閒光景，无个閒人领略伊。勿学唐人李杜痴，作诗须作古人诗。世传李杜文章伯，问著关雎恐不知。诗痴正自不烦攻，只为英才辄堕中。今日已成风俗后，后生个个入樊笼。儒风一变至于道，此是尧夫未识儒。除却儒风如更有，将驴骑了复求驴。当敬不敬谓之悖，当正不正谓之谀。是中适莫俱难著，意态微生已觉疏。"}