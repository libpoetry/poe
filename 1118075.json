{"id":"1118075","title":"游近村二首","dynasty":"宋","author":"陆游","text":"行历茶冈到药园，却从钓濑入樵村。半衰半健意萧散，不雨不晴天晏温。薯蓣傍篱寒引蔓，菖蒲络石瘦生根。参差灯火茆檐晚，童稚相呼正候门。被发行歌雪满膺，夕阳顾影乱鬅鬙。乞浆得酒人情好，卖剑买牛农事兴。社鼓赛秋闻坎坎，塔灯照夜望层层。归来闲指乌藤说，个是人间耐久朋。"}