{"id":"992798","title":"送石昌言舍人还蜀拜扫","dynasty":"宋","author":"梅尧臣","text":"紫微星宿何煌煌，掖垣华阁上相当。舍人亦与泰阶近，两两联裾如雁行。其间飞星入王垒，天子赐告归故乡。锦鞯金辔照栈去，文园渴令难可望。杨雄位卑才执戟，岂有爵禄多文章。石公官显职且贵，还家展墓酹椒浆。太守趋尘里人避，岷山松柏风凄凉。椎牛行酒与耆旧，耆旧醉归呼此郎。公置名分共其乐，敦厚世俗时陶唐。郎呼只作曩日视，安知锵玉侍明光。归来却向凤池直，诏言一出称庙堂。庙堂萧曹不草草，润色鼓动辞琅琅。鳌头蓬莱便可到，蜀人更贺烹猪羊。"}