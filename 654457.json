{"id":"654457","title":"晋阳怀古 其八 怀文潞公","dynasty":"明","author":"何乔新","text":"亭亭潞公轩，膴膴翼城县。公昔宰县时，琴觞此游衍。泉石清且幽，芳林亦葱茜。一朝秉钺轴，德望膺殊眷。建储耻言功，被劾不自辨。管钥司北门，旌麾靖东甸。庙堂殊雍容，士庶自欢抃。伟哉社稷臣，百世能几见。平生仰高风，览物增遐眷。典刑邈难觌，俯仰泪如霰。"}