{"id":"758400","title":"念奴娇 石君追溯旧游，为拈此解","dynasty":"清","author":"萧恒贞","text":"莫愁湖畔，早十年、携得桃家双桨。几度东风芳草绿，知否个侬无恙。往事云沉，闲情水皱，脉脉堪凝想。白门娇柳，靓妆曾斗眉样。闻道灯底秋心，亲题兰帕，偷学词人蒋。暮雨潇潇蓬背彻。抵似玉钗低唱。倚柁煎茶，临波拓镜，丰姿真无两。旧游如梦，为君添倍惆怅。"}