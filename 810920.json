{"id":"810920","title":"春兴","dynasty":"清","author":"王宏撰","text":"海云遥接赤城霞，春满平原百万家。珍重晓来风起处，莫教吹落玉兰花。晴和天气看花来，踏遍山阿与水隈。可信春风惬幽兴，红红白白一齐开。一壶春酒正堪携，云满前山花满溪。日暮醉眠芳草地，数声啼鸟过桥西。杏树成林花不同，开时分有浅深红。娇容应自夸三妙，结子还须让海东。"}