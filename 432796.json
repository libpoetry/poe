{"id":"432796","title":"东征","dynasty":"近现代","author":"金天羽","text":"东征筹笔调黄金，误测蓬莱海浅深。樽俎思縻蕃馆使，烽烟已逼汉城阴。防倭诏敕排阊下，横海楼船伴釜沈。审敌未精和战失，九州铸错亦何心。大同江上阵云浮，元菟城边角更愁。三岛旌旃新照日，四陵风雨大防秋。禁中颇牧威持节，帐下儿郎健习流。海不效灵军败北，鲲鳞鲸甲散难收。秦代长城漠代关，眼中未改旧河山。迁都竞献临安议，被檄难争督亢还。玉斧从容劳画渡，黄金欢喜庆平蛮。书生伏阙成何事，天听方高肉食顽。人言魏绛是边才，又见和戎使节回。赤手谢扶残局住，苍头突起异军来。推枰不管棋中劫，逃席先倾掌上杯。北戒山河自王气，花枝又傍战场开。"}