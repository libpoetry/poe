{"id":"720527","title":"庆春宫　过楼桑村和宋长白","dynasty":"明末清初","author":"屈大均","text":"叶作重楼，枝为花葆，一桑宝兆飞龙。宋社重兴、高光再食，三分已有成功。能存正统。益州小、丰沛可同。君臣齐力，千里偏安，与贼争雄。天教季汉匆匆。难起隆中，易复关中。二表三书，春秋相翼，血诚总贯长虹。我来瞻拜，思燕涿、还生我公。南阳耕罢，那得风雪，惨淡西东。"}