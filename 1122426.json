{"id":"1122426","title":"次洪监簿惠诗韵五首","dynasty":"宋","author":"姜特立","text":"相逢可恨十年迟，针芥相投更不疑。从此诗筒数来往，不须千里寄相思。新诗三复用功深，始信今人有古心。斗叶俪花儿辈事，唱高庙瑟有遗音。自古诗人失意多，偶然岁晚慰蹉跎。如今世味都如蜡，水际林间自日哦。三洪文字照乾坤，小谢风流笔力存。悟解向人难举似，见花微笑自忘言。莫嗟官路昧通津，举世滔滔岂识真。早晚青云如直上，正须文字为藩身。"}