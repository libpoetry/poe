{"id":"1129245","title":"颂古二十九首","dynasty":"宋","author":"释师体","text":"走出门风相副称，东西南北更无人。看来不得韶阳老，未免儿孙惹客尘。肌骨当初赫赤穷，面皮今日厚千重。撩头搭尾应更点，嬴赛阇黎斋后钟。苦瓠连根苦，同坑无异土。二千年已前，一火破落户。陪钱弄傀儡，拚命打鞦韆。浑家无眼见，掩面哭苍天。是大神咒，四大六根元不有。是大明咒，三世十方无透漏。是无上咒，海印圆光明已久。是无等等咒，士农工商各成就。何故去年梅，今岁柳，颜色馨香依旧。等閒勘破悟桃花，选甚法身藏北斗。君王宝剑不虚施，尊者遭逢也大奇。从此清风遍寰宇，太平消息几人知。家贫连子屈，事急不由人。开口露拴索，郎当累近邻。即心是佛，颟顸淈?。菽麦不分，光阴飘忽。三杯两碗背爷娘，百怪千妖同一窟。动口生荆棘，移身堕野狐。赵州来斗富，东壁挂葫芦。饿鬼鞭死尸，仙人礼枯骨。野犬吠荒丘，铁山空突兀。六合群灵竞出头，不知何处为窠窟。克己堂前开饭店，股肱屋里贩扬州。头戴草鞋呈丑拙，凑成一段好风流。万里无云银汉横，大方玄路等闲行。阿爷智量世希有，女子圆光顶?生。义从亲处断，贫向富边休。腰缠十万贯，骑鹤上扬州。甘贽设白粥，南泉费盐醋。彼此落便宜，至今断来路。村婆暴富，诳諕闾阎。赵州卖俏，矢上加尖。贫无所依，两亲相击。旱地雷声，青天霹雳。镬汤无冷地，黄河辊底流。金刚难插觜，脑后挂灯毬。之乎者也，雪月风花。头面各别，事同一家。佛是西天老比丘，星移斗转水东流。茫茫宇宙人无数，户贯依前百草头。投子下绳床，终非孟八郎。不摇三寸舌，未免鬼分赃。眼底欲条直，临机争探囊。裂破古今无面目，纵横何处有关防。主宾会合风云异，醉后添杯礼义全。棒打自家亲骨肉，丛林扛鼓返成冤。强盗遭逢恶抵家，贼赃才败别无他。山藤彻骨令甘伏，反与渠侬贴面花。裂破古今没窠臼，当机大阐血盆口。脚尖趯出佛如麻，李四张三无路走。先天后地本寥廓，拨草寻芳途路乐。不得春风花不开，花开又被风吹落。杖林山下竹筋鞭，憍梵钵提舌拄天。群党元来讳空手，起家消息在荒田。十分美丽谁家女，百倍聪明是马郎。堪笑金沙滩畔约，始终姻娅不成双。夜叉头，菩萨面。鬼捣谷，佛跳墙。同门共户不相识，迈古超今无寸长。灯心戳破石人脚，扁鹊卢医争主张。昨夜发新雷，毒蛇离窟穴。居常口不开，蹋著迸鲜血。兵行诡道，贼是家亲。无功受禄，有理难伸。"}