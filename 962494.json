{"id":"962494","title":"送唐宗道制干赴阙探韵得书字","dynasty":"宋","author":"度正","text":"妙年璧水充丰储，一日变化拖长裾。五色神彩丹凤好，一襟和气春风如。东薄扶桑略牛斗，西游陆海环坤舆。诏书奕奕九天下，云程冥冥一步初。吾君选士作舟楫，岂特文馆雠诗书。曩时党论既喧鬨，往往儒学遭驱除。鄙哉小夫自贻戚，因循封植成痈疽。祖宗在天实启祐，忽然溃决今无馀。虽然四体已清泰，无奈元气犹空虚。调和脉络勿草草，整顿罅漏当徐徐。咨询刍荛下谤木，收召耇老来安车。堂堂国势傥前定，蠢蠢强敌谁侮予。明时得意好展尽，书生长虑元非疏。毋为袖手事缄嘿，愿以正论开宸居。岂惟民亩望芘赖，亦有草泽思吹嘘。江头送客重感慨，勉之行矣毋踌躇。"}