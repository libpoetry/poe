{"id":"703695","title":"伦公备述去志未免有怀再赋二章","dynasty":"明","author":"释函是","text":"百年前后事荒唐，业运常迁智者伤。客散且嬴身易退，位高犹觉世难忘。是非何定三人易，宠辱同归一梦长。他时闻道堪朝夕，灵鹫尼山两不妨。黄金难赎东隅失，白发徒增逝水悲。学道不辞违世早，成名应畏去官迟。浔江沽酒移舟处，峡涧探泉坐石时。话尽今宵君且去，春花秋叶一相思。"}