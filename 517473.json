{"id":"517473","title":"送吴生赴闽中","dynasty":"明","author":"王称","text":"吴生落魄志不羁，世上悠悠那复知。长希一代贤豪士，不学千金游侠儿。三十穷经坐环堵，四壁萧条但榛莽。客路偏惊季子裘，故人谁荐扬雄赋。酣歌击筑不堪闻，中宵起舞思纷纷。功名且付杯中酒，富贵从轻天上云。平生高怀有如此，青眼论交见生死。俗流未足论升沉，丈夫应须有知己。兹行远游何时还，西窥太华浮云间。也知局促蓬蒿底，终然莫掩冲霄翰。"}