{"id":"1092133","title":"黄彦周求秀亭诗云其地山水合六秀法故以名亭","dynasty":"宋","author":"程洵","text":"少年锐意功名会，李广数奇终鹢退。晚从林下得幽栖，绿净翠微动赏对。危亭萧洒八九椽，千岩万壑相回环。人言山秀水亦秀，偶然得此宁非天。身世区区如逆旅，人生要有归全处。天星地卦且置之，阴德从来不知数。会当置酒傍清樾，一语寿君君笑发。且住人閒五百年，衔杯乐圣山水閒。"}