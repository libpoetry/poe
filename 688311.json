{"id":"688311","title":"赠许天爵二首","dynasty":"明","author":"江源","text":"十年不见许眉州，京国相逢感旧游。奏最喜承天子问，论心重上叔宽楼。曾闻父老甘棠咏，好是龚黄旧日流。欲比吾兄冰蘖操，蛾眉山月一轮秋。五马双旌历两州，瞿塘三峡旧经游。使君不减黎侯政，蜀士重铭远景楼。交谊几年仍旧雨，归舟十月是安流。锦城消息烦君寄，万里相思易白头。"}