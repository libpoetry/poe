{"id":"722406","title":"秣陵春望有作","dynasty":"明末清初","author":"屈大均","text":"玉溆金塘雨过时，家家杨柳映茅茨。溪行忽与人烟远，一树梅花独自知。江南无路草萋萋，欲送王孙烟雨迷。几度兰舟行不得，鹧鸪偏向夕阳啼。草长陈宫日已非，春魂化燕欲何归。分明记得秦淮上，一路梅花照翠微。松竹阴寒欲雨天，南朝古寺暮钟连。山僧不记谁家腊，依旧楼台甲子年。歌舞销沉一夜风，繁华自古送英雄。可怜七曲江南弄，都入胡笳惨淡中。棠梨花落子规啼，望断荆门烟雨迷。一叶渔舟君可渡，晴云犹在洞庭西。日斜湖上听歌还，落尽夭桃惨客颜。回首白门杨柳外，春风一半在寒山。登台休更怆寒烟，岂有山河与赫连。闻道燕支黄叶早，行人归及未秋天。燕子新笺唱未终，君臣一笑失江东。风吹苑柳花无数，飞向天山与雪同。留得江山一片秋，可怜失国尽风流。凄凉更有金川事，烟草兼含六代愁。日落中原虎豹骄，乾坤无力捍南朝。谁教一代衣冠尽，白骨青苔镇寂寥。香车白马簇城隅，烟雨春光乍有无。多少酒旗歌板处，游人偏向莫愁湖。烟雨春光澹欲无，年年愁满莫愁湖。清明莫向江南过，芳草萋萋是故都。榆柳青青万井烟，游人隔袖揖金鞭。桃花不解王孙恨，开遍燕姬酒肆边。江左衣冠久已倾，看花谁问凤凰城。年年此地逢寒食，歌罢龙蛇泪满缨。凄凉今古一荒丘，欲问沧桑水自流。归去东樵高卧好，青山犹为野人留。"}