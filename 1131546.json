{"id":"1131546","title":"饯吴长文司理用脩持贤业教无欠为韵","dynasty":"宋","author":"裘万顷","text":"平生不量力，妄意希前脩。懵懵虽无见，拳拳未敢休。狂澜涌如此，砥柱其谁为。天意必有在，吾身姑自持。考亭无恙时，从游孰非贤。岁寒万木彫，松柏始杰然。圣贤去我远，何者名事业。吾欲到彼岸，须君借舟楫。过从资直谅，夫岂势利交。谓朋党者谁，仁人姑听教。人生天地间，离别安能无。莫作儿女态，相期烈丈夫。君姿正而刚，名节非所欠。临歧赠一言，惟有学不厌。"}