{"id":"159033","title":"明堂大飨庆成奏御","dynasty":"宋代","author":"宋庠","text":"盛节严周配，宏模轶汉仪。还因大庭敞，就展合宫祠。揆序乘霜签，涓辰袭宝龟。重檐开窈窱，缀牖列参差。苍邸尊圆覆，嘉牲接厚祇。五精均帝飨，三圣侑灵嬉。备物先昭德，长言各奏诗。美光浮羽戚，休气冒尊彝。虚次天弥健，还衡斗辄随。礼成无坠典，神醉答繁釐。解作初占雨，恩浓遂浃肌。"}