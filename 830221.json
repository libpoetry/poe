{"id":"830221","title":"丁巳元日赋长篇后意未尽而韵已将尽乃再赋此二章吾平生所得在此也 其二","dynasty":"清末民国初","author":"康有为","text":"行年已六十，生性不知老。或寿亿万岁，恒沙无量数。坐视天人变，生死轮回苦。国土几沈变，星日多陨去。天行运不停，日月舞大宇。时放四光明，化生兹后土。慧星触之沉，黑暗遂万古。开阖在所觉，视犹顷刻许。山中千岁者，缩短七日处。视此六十年，岂真比旦莫。而何称祝为，谬尔称耆父。"}