{"id":"813093","title":"再和淩君咏秋草二首","dynasty":"清","author":"张洵佳","text":"簌簌牛羊踏有声，夕阳望断晚烟横。不居要路遭芟刈，自抱春心待发生。黄叶村中秋渐老，青云头上照还明。疾风吹处根逾劲，留订苍松岁暮盟。光阴容易去如驰，望远蘼芜有所思。香草美人芳讯杳，河梁游子夕阳迟。瀛洲春晓三生梦，茅店霜飞一夕知。转瞬阳和暖吹律，青青河畔又吟诗。"}