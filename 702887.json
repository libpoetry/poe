{"id":"702887","title":"永安赖氏别业在寿春岩故称名胜戊子之秋余自大田言归而门人萧生汝培独骑追送薄暮经焉辄辱地主吉泉君偕游因赋二律","dynasty":"明","author":"谢与思","text":"主贤能倒屣，客倦此停镳。洞壑云扃启，琴尊玉麈邀。看棋仍扫石，把钓却过桥。坐使烦嚣隔，寻真路不遥。绣阁横云峻，丹梯绝磴通。鸟啼依径竹，人对飏花风。俯眺湖光白，酣歌烛燄红。今宵归兴缓，还喜友生同。"}