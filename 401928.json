{"id":"401928","title":"重禹六十","dynasty":"民国末当代初","author":"聂绀弩","text":"男儿六十一枝花，说立书成两鬓华。非此无从觇岁月，有之何异犯风沙。图南慷慨九万里，落户凄凉三两家。天问楼头天莫问，天心人意恐无差。梦中说梦几多回，不独悲君亦自悲。君已三千余子弟，我知七十九年非。黑龙江畔寻残菊，黄鹤楼中赏落梅。果否人才皆碌碌，始知天网欠恢恢。媚骨生成岂我侪，与时无忤有何哉。错从耶弟方犹大，何不纣庭咒恶来。驴背寻驴寻到死，梦中说梦说成灰。世人难与谈今古，跳入黄河濯酒杯。"}