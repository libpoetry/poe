{"id":"684343","title":"宿净寺四首","dynasty":"明","author":"王守仁","text":"老屋深松覆古藤，羁栖犹记昔年曾。棋声竹里消閒昼，药裹窗前对病僧。烟艇避人长晓出，高峰望远亦时登。而今更是多牵系，欲似当时又不能。常苦人间不尽愁，每拚须是入山休。若为此夜山中宿，犹自中宵煎百忧。百战西江方底定，六飞南甸尚淹留。何人真有回天力，诸老能无取日谋？"}