{"id":"468266","title":"娥江送别图歌赠县丞达贯道朝京","dynasty":"明","author":"谢肃","text":"越山盘薄龙马群，中有长江带潮汐。霆驱雪迸欲㴞天，不没曹娥庙前石。乡人共说曹娥孝，天性生来不须教。邯郸作诔巳瑰奇，中郎题碑尤绝妙。流传曾与阿瞒看，以孝移忠何所难。丈夫乃不如女子，况为同姓堪羞死。衮衮江波不尽流，曹娥庙下泊行舟。舟中美人颜半醉，纱帽乌靴苍玉佩。浩歌渌水狎凫鹥，如此风流良可绘。岂不见美人㫺日渡江来，杨柳青青莺乱啼。美人今日渡江去，凉叶萧萧马首西。西上金陵天尺五，青云士友多如雨。莫忘江上别离时，一玩新图有所思。"}