{"id":"308935","title":"三姝媚·寄杨子曼陀楼","dynasty":"现代","author":"赵熙","text":"蓉峰归卧否。展金光明经，梦君南浦。小筑延真，问散原经乱，梵天何处。采药西崦，凭唤我，山中樵父。老趁狂歌，江上秧田，杏花春雨。连岁佳儿文度。料手版疗饥，软红香土。破屋宣南，有燕巢痕在，一官曾住。故国荣州，无地种、苍松千树。夜夜知心谁是，啼鹃万古。"}