{"id":"777792","title":"龙山会·月夜寄怀伯兄汉元、仲兄寿元，步梦窗载酒双清韵","dynasty":"清","author":"陈家庆","text":"月地云阶冷，玉漏迢迢，卐字栏低亚。晚飔摇柳浪，凉意在、一桁珍珠帘下。楼阁耸玲珑，好妆点、风光秀冶。漫商量、湖山无限，四时潇洒。惆怅海角天涯，买断繁华，笑五陵裘马。灯花红暗坠，推枕起、何处乌啼遥夜。独自理瑶琴，散声似水银泻。倦欲舍。又几缕、冰丝弦上挂。"}