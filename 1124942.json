{"id":"1124942","title":"丙申二月既望仲退再来山中意行谈旧送别怅望寄两绝句其一云别君乌石冈头路一树梨花照晚烟总是旧来携手处东风回首十三年其二云入山不远六七里老我应行千百回昨日与君谈未了今朝策蹇又重来读之黯然次韵用谢","dynasty":"宋","author":"徐瑞","text":"东风满眼皆陈迹，老树荒园更断烟。今昔相看只如此，但拚痛饮过年年。梦中几度寻安道，也似当年泛剡回。可是山中缘未断，又从云外寄诗来。"}