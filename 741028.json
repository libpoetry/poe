{"id":"741028","title":"泛舟至雷峰复度岭憩净慈寺","dynasty":"清","author":"袁景辂","text":"山灵久我待，既见不可缓。舍馆且莫定，呼舟任游衍。风便向南湖，断塔耸遥巘。渐近益崇高，顶树纷可辨。风送南屏钟，引我足逾健。出云复入云，上阪更下阪。古寺隐湖曲，路转忽到眼。殿角干青霄，丈六金光满。更披虞集碑，宣扬仗轩冕。憩坐息筇杖，松风泠然善。山顶暮樵归，背负斜阳晚。一径通四山，可近亦可远。我欲往从之，白云忽遮断。"}