{"id":"785720","title":"锡兰岛卧佛 其一","dynasty":"清","author":"黄遵宪","text":"大风西北来，摇天海波黑。茫茫世界尘，点点国土墨。虽曰中国海，无从问禹迹。近溯唐南蛮，远逮汉西域。旧时《职贡图》，依稀犹可识。自明遣郑和，使节驰络绎。凡百马流种，各各设重译。金弃铸多罗，玉环献摩勒。每以佛光明，表颁帝威德。苏禄率群臣，渤泥挈尽室。阑斑被绣缦，扶服拜赤帟。是中蛮夷长，窃号公侯伯。比古小诸侯，尚足称蒲璧。其他鸟了部，争亦附商舶。有诏镇国山，碑立高百尺。以此明得意，此刻之罘石。及明中弃后，朝贡渐失职。岂知蕞尔国，既经三四摘。铁围薄福龙，大半供鸟食。我行过九真，其次泊息力。婆罗左右望，群岛比虮虱。咸归西道主，尽拔汉赤帜。日夕兴亡泪，多于海水滴。行行复行行，便到师子国。"}