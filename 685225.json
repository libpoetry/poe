{"id":"685225","title":"次陈公远重阳绝句五首","dynasty":"明","author":"王缜","text":"七载长安未到家，白云长望驻天涯。今朝纵有登高兴，为望孤云不为花。自从通籍傍皇家，归梦终宵绕海涯。遥忆故园登赏处，几秋辜负此黄花。谁擅诗名自一家，秋来豪兴浩无涯。吴绫直借三千尺，题遍东篱百种花。与君门户是通家，共住江南江水涯。今日长安须尽醉，明朝又是一番花。彭城游乐几人家，踪迹荒凉没水涯。秋菊不知今古事，年年依旧发黄花。"}