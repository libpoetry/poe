{"id":"695641","title":"送浚川全山人归镛并怀萧广文宾竹五绝 其二","dynasty":"明","author":"林熙春","text":"漫学烹鲜成底事，间关千里慰吾思。衡茅匝月茶为酒，一话一更未有涯。年来懒病频疏客，诗思多君发兴长。闭阁不禁炎夏苦，闻君诗思转凄凉。惜别韩江祗浊醅，渭城赓唱莫相催。愧予藿食无堪赠，聊折荷蕖当岭梅。归欤强自隐岩阿，五采凤雏莫浪过。为问子云萧祭酒，开来近日更如何。"}