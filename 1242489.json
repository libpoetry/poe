{"id":"1242489","title":"赠孙雷师祈雨有应","dynasty":"元末明初","author":"张昱","text":"天人本无二，万物备吾身。一诚苟无妄，呼吸皆鬼神。南邦五六月，熯阳如火燉。法师念民食，升坛肆怒嗔。符召五雷伏，龙起三江滨。风云随指顾，沛泽来逡巡。岂惟盈沟浍，更且溢河津。道路接歌颂，田家具仓囷。茫茫大钧内，造化岂不仁？安得法师辈，飞行遍八垠。以兹云霓心，慰彼大旱民。"}