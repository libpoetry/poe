{"id":"690175","title":"浮邱社怀赵太史","dynasty":"明","author":"张廷臣","text":"林樾箾森古洞天，玉堂风度自依然。仙家再辟丹邱胜，岭表仍传白雪篇。新月云容浮沼外，夕阳山色落檐前。紫烟楼上频回首，何限文光北斗边。岧峣西郭小瀛洲，为忆词垣使节留。日上亭台棠树荫，风回霄汉雁书秋。暂从瀫水移新棹，重入銮坡忆旧游。海内文章兼气节，至今名满凤凰楼。"}