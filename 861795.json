{"id":"861795","title":"木兰花慢 暮春时在分宁","dynasty":"宋","author":"王炎2","text":"博山香雾冷，新雨过、怯单衣。正飞絮濛濛，平芜杳杳，家在天涯。春难住、人易老，又等闲过了踏青时。枝上红稀绿暗，杜鹃刚向人啼。依依。谩叹歌生弹铗，尘满弦徽。想北山猿鹤，南溪鸥鹭，怪我归迟。青云事、今已晚，倚小窗、谁与话襟期。对酒有愁可解，擘笺无怨休题。"}