{"id":"43489","title":"长亭怨·与李天生冬夜宿雁门关作","dynasty":"清代","author":"屈大均","text":"记烧烛、雁门高处。积雪封城，冻云迷路。添尽香煤，紫貂相拥夜深语。苦寒如许。难和尔、凄凉句。一片望乡愁，饮不醉、垆头驼乳。无处。问长城旧主，但见武灵遗墓。沙飞似箭，乱穿向、草中狐兔。那能使、口北关南，更重作、并州门户。且莫吊沙场，收拾秦弓归去。"}