{"id":"814548","title":"赠潘守愚思质昆弟","dynasty":"清","author":"罗有高","text":"逝水不可极，大仪无停转。悠悠三十年，微抱未遑展。前圣去我久，积疑并㟞嵃。安得中山饮，醉冥罗众善。中散负青霞，思王叹飞蓬。平子利蜚遁，班椽赋幽通。古之贤达者，一笑大鸿濛。所志多不践，万古悲回风。太息南郭人，三悲而日远。端蓍得潜龙，空林安静偃。行义会有适，早计怨岁晚。咄哉殷深源，名浮坐自蹇。两潘东西陆，骏健睨高寒。心悬白日照，手隘青云攀。长啸沮溺津，捷步燕然山。霜蹄故空阔，白问何能闲。结交乐昕暮，语默论深契。午夜供清茶，微言屑风桂。妙处辄粲然，纵脱无根蒂。仰首望青霄，莫遣浮阴蔽。读书苦未多，据德苦未坚。凉凉取道远，骨肉愁南天。驰驱愧濩落，西食安清便。昔训日周复，宁令本志迁。"}