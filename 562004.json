{"id":"562004","title":"送王好问赴春官","dynasty":"明","author":"贝琼","text":"君文空桑恊宫徵，我文凡器不悦耳。早随举子踏槐花，曲江走马秋风里。院门鱼钥晨未开，白袍鹄立三十士。风檐落笔誇先成，食叶老蚕春乍起。樗莆三叫不作卢，白首读书犹未已。两河草动持干戈，圭星无光作者死。五门下诏蒐遗村，四月文场酣战蚁。先生有志复先登，软裘快马入居庸，得意看花丽春市。上林赋就气凌云，我亦明年献天子。"}