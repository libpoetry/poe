{"id":"845170","title":"临江仙 同夔笙连句八阕","dynasty":"清末民国初","author":"程颂万","text":"碧树门阑初过雨，天涯又共芳尊。青衫换却少年痕。欲回花意懒，先遣酒情温。旧约湘皋愁解佩，番风不到兰荪。登楼切莫怨黄昏。更无芳草外，何处忆王孙。楼外斜阳如水泼，垂条扫尽谁来。似曾幽梦到莓苔。绿窗红烛短，莫惜倒金杯。海燕有情商去住，风棂六扇须开。寻常门巷亦蒿莱。江南眉样月，留照庾郎哀。海气着衣能祓暑，玉骢嘶过铜街。绿窗朱户胜蓬莱。夫容开画帧，香影暂徘徊。黄雨满城人中酒，玉盘新荐杨梅。流年不换旧情怀。炉烟如我瘦，辛苦未成灰。侧帽行吟沧海上，朝潮夕汐蹉跎。珍珠泪少月明多。牛郎逋后恨，龙女嫁时歌。未暝尚看楼阁在，小帘能卷嵯峨。倚阑谁唱定风波。痴云成惨碧，犹自伫姮娥。皱水横塘风不定，垂杨旧系吴舲。酒情摇幌向人青。那堪初上月，来照可中亭。别后琵琶多怨曲，梦回依约云屏。更无人与诉飘零。玉猧残局乱，金雀画堂扃。二十四桥春晼晚，三生杜牧谁知。青青荠麦换芳时。瘦西湖畔柳，犹自斗腰肢。尽有狂名消薄幸，青楼梦觉还疑。帘波笛语自凄其。一钩金落索，八犯玉交枝。曾拾媚香楼半碣，梦回人倦潮生。隔帘花似镜中行。小名呼好好，薄醉不卿卿。桂桨兰桡今在否，鸳鸯也莫飘零。海西龛去几阴晴。庭花江上曲，分付与谁听。掩抑鹍弦弹楚调，旧人新月温存。者回飞絮到萍根。桃花新换劫，何处问仙源。彩笔至今悭秀句，非干赋别消魂。柔乡万一有乾坤。总饶金铸泪，莫遣麝成尘。"}