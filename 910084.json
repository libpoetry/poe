{"id":"910084","title":"送霍子侔还都","dynasty":"宋","author":"李廌","text":"真人造区夏，民瘼傒以苏。戎衣振不格，力举覆地盂。桓桓神武威，自信人未孚。当年群啸聚，剑立犹称孤。天旋地机转，旷谷吹埙竽。曈曈东方日，扬光扶桑隅。文明烛无疆，煌煌中天衢。曾孙太平君，稽古追唐虞。求贤用吉士，隐沦来真儒。股肱协帝躬，腹心怀良图。庶事正絜矩，嘉言规典谟。欲将醍醐酪，沾濯疡垢肤。又虑天下事，学古太殊涂。众说折圣经，丹青久将渝。世称渊华者，春秋华实敷。考之笃诚谌，荧熠皆穿窬。况复口耳学，擿埴冥索途。终身不知道，死矣如蟪蛄。无心时雨化，蠲逖狂狷迂。法言立定论，章章如璠瑜。专经务笃实，使士知所趋。欲皆抱道义，如孔丘之徒。士各重良贵，岂若乘风凫。亦有倔彊辈，索足行深涂。如经风过耳，不美七尺躯。斯人虽云存，众昧不容诛。振振文风声，得与帝载俱。先生住毗陵，才望振国都。时方尚雕虫，如紫色夺朱。独专性命学，已与众欲殊。穷年志专一，立节如仲舒。几年困礼闱，舆议久已需。锦衾烂絺帷，羁绊縻于菟。满衣京洛尘，马病仆亦痡。前年彤庭下，射策关彫弧。如何扛鼎力，不胜举匹雏。官卑府参军，知命安呜呼。青云有伯乐，俯识千里驹。锋断吹毛羽，气节凌辘轳。究之性天遗，溟海不可?。遂言黼座前，此材诚楠楰。方今搆大厦，不可同朽株。嘉言沃宸衷，顿首帝曰俞。汝其姑试之，育士师东吴。东州士气懦，劲草惟蓬蒌。循循教不倦，启发亲持扶。义方达远迩，来学皆奔驱。瑞凤止美竹，飞翔鸣高梧。贤哉师道尊，丘轲居鲁邾。巍巍数仞墙，深邃不可踰。宗庙百官富，不见空跿跔。三年就傅训，弦诵惟歌歈。或谓我自然，孰知如蒲卢。济济榛楛茂，皇州忽云徂。士民惜其去，夹毂争挽軥。老叟遮道留，实篚携浆壶。谓言感恩惠，成我妻与孥。去矣不忍还，望尘犹欢呼。尝闻有美玉，不琢邻珷玞。美质逢利器，欲切惟锟鋘。子时才力薄，治邑民欢娱。季路在大国，止可治转输。古有孟公绰，知宏才有馀。优于赵魏老，不可为大夫。皇皇鲁圣人，道困将乘桴。才单敢兼人，道蹇罹罿罦。先生天与才，贯溟包五湖。昔否今已亨，天扉有携揄。行行近清秘，召见延英庐。一言悟明主，钦哉帝云吁。朕方在颍邸，乡誉时已怃。何其数年间，下国犹劬劬。朕意在教育，如芑生新畬。往惟教东邦，朝野多美誉。往矣勤勿怠，洁白相连茹。或然何其嘉，宿愤得以摅。上苟膺宠光，不日升朝裾。待诏金銮殿，著书文石渠。不见颍阴叟，拖绅腰金鱼。河湟少年将，五载登台枢。"}