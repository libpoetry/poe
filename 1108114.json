{"id":"1108114","title":"吴彦和朝散挽诗二首","dynasty":"宋","author":"刘一止","text":"挂冠归去何曾老，贤达谁如此大夫。白傅宁惟结香火，季鹰初不为莼鲈。岸巾扶杖方行乐，寻壑经丘失步趋。惆怅眼中前辈少，更怜乡国后生孤。谈经析理老逾工，家学诸郎得马融。心远自无流俗驾，语真端有古人风。每容晚进壶觞共，尚许残年杖履同。悽断松杉封马鬣，不堪持酒酹桥公。"}