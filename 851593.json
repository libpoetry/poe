{"id":"851593","title":"思小村","dynasty":"宋","author":"文天祥","text":"春云惨惨兮春水漫漫，思我故人兮行路难。君辕以南兮我辕以北，去日以远兮忧不可以终极。蹇予马兮江皋，式燕兮以游遨。念我平生兮思君郁陶。在师中兮岂造次之可离，忠言不闻兮思君忸怩。毫釐之差兮天壤易位，驷不及舌兮脐不可噬。思我故人兮怀我亲，怀我亲兮思故人。怀哉怀哉，不可忍兮不如速死。慨百年之未半兮，胡中道而遄止。鲁连子兮义不帝秦，负玄德兮羽不名为人。委骨草莽兮时乃天命，自古孰无死兮首丘为正。我行我行兮梦寐所思，故人望我兮胡不归，胡不归。"}