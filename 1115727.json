{"id":"1115727","title":"明发西馆晨炊蔼冈四首","dynasty":"宋","author":"杨万里","text":"盘蔬盂饭趁朝饥，争指枯肠作地基。不觉南山新笋蕨，搀先占却未多时。人家争住水东西，不是临溪即背溪。拶得一家无去处，跨溪结屋更清奇。也知水碓妙通神，长听舂声不见人。若要十分无漏逗，莫将戽斗镇随身。何须名苑看春风，一路山花不负侬。日日锦江呈锦样，清溪倒照映山红。"}