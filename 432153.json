{"id":"432153","title":"至广胜寺","dynasty":"近现代","author":"张瑞玑","text":"白云深处老僧眠，山鸟山花两寂然。塔影幡风齐入定，钟声铃语好参禅。煮泉新断枯松臂，供客香烹嫩蕨拳。浑坐小忘尘宇梦，诗囊到处且随缘。一径幽深到影堂，松风柏雨引清凉。十万衣钵斋僧舍，千叶经幢选佛场。老树婆娑存古意，暮山明灭待斜阳。西乡寂静无尘土，容我安支短足床。"}