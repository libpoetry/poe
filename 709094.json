{"id":"709094","title":"戊子歌","dynasty":"明末清初","author":"王邦畿","text":"岁维戊子，月建乙卯。饥谨为灾，多食不饱。当胃腕间，如虚若燥。小妇不量，多病又恼。薪贵于玉，人贱于畜。一豕万钱，一妾斗粟。见于陌者，藤行肿足。路有死人，白茅不束。濯濯者山，明星粲粲。吁嗟广厦，雕梁析爨。鸠居鹊巢，主人鼠窜。不能鼠窜，朝夕供飧。虽则供飧，犹怒不繁。束刀入市，夺民之食。驾言行迈，掳民供役。千里不饭，中道绝息。娥娥者妆，罗列成行。几微失意，饮剑以亡。或挞未死，逐出路傍。见者吞泣，不敢匿藏。莫高匪山，莫卑匪履。行行行行，必有终止。民之憔悴，莫甚于此。哀哀苍天，乱何时已。"}