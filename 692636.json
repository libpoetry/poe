{"id":"692636","title":"论学四首","dynasty":"明","author":"杨起元","text":"吾人为学学为人，要学为人莫远人。耳目聪明今现在，言谈抵对更何真。此时岂属修为力，当处无劳说梦频。识得便从如此去，康衢击壤做尧民。感慨千年绝学来，徒将影响自疑猜。悬思妙悟翻成寐，更说真修转属乖。万里只从跬步去，六经都把现前该。平平是法无凡圣，直向羲皇未画开。无圣无凡无不同，希贤希圣错施功。身心背戾从兹起，梦觉纷纭何处通。云物浮游山自定，江流荡漾月还空。半生学道吾何有，只是当年未发蒙。一样风光处处同，谁因彼此自分封。既知飞跃皆吾性，却为愚柔有别功。气质标题原宋语，诚明色目自中庸。中庸宋语都推却，半夜声来何处钟。"}