{"id":"1114659","title":"戏书","dynasty":"宋","author":"李彭","text":"虐雪饕风春事晚，轻红未放入夭桃。即看倚杖花经眼，便许堆盘黍雪毛。晴檐已复听提壶，浊酒聊堪释荷锄。短短长长爱园柳，三三两两数溪鱼。渫井寒泉彻底清，不容私地有蛙鸣。修除何独充庖易，要看箨龙将雨行。止酒废诗春昼长，颇知易戒复难忘。戏于窗下还诗债，便欲花前唤索郎。"}