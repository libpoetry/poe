{"id":"429438","title":"晓雾自下关入南京遂登鸡鸣历览同泰寺台城诸胜","dynasty":"近现代","author":"黄浚","text":"荒鸡警寒城，宿雾跨昏旦。江声起过客，踊往不待盥。极知王气索，壁立想楼观。岚形围破堞，云物走高岸。翛翛窣堵波，山胁卧丛灌。广除虽蔓碧，幢榜尚巍奂。世人工啖名，粉饰供陟玩。谁怜六朝梦，剩此风竹乱。讲台址仅遗，脂井干几断。龙鸾既同尽，花雨空呗赞。曙钟犹景阳，断续送哀惋。何年南皮翁，楼槛著诗翰。相期此江山，浩荡列几案。焉知蔽阴霾，壮志入夜漫。后人乘上游，守险事已半。惜哉资竖子，七载四糜烂。登高慨邱貊，聊为嗣宗叹。"}