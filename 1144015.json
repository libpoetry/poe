{"id":"1144015","title":"三天竺还五首","dynasty":"宋末元初","author":"方回","text":"城中决定少新诗，便向湖光也未宜。我有新诗无数处，三天竺路笋舆迟。松枝垂地荫松身，恨不移家此卜邻。石上一根长数丈，似吾细看更无人。涧晴石出水穿沙，万树松杉隐数家。一鸟不鸣风不动，忽闻林下响缫车。山中事事胜人间，莫怪山翁喜入山。才说出山心不喜，又将身世堕尘寰。七十二翁头雪白，弱冠初游鬓如漆。除却一二老山僧，独来独往无人识。"}