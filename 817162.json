{"id":"817162","title":"重登君山偶成四律以博同游诸子一粲","dynasty":"清","author":"缪葆忠","text":"静观鱼鸟亦忘机，胜地重寻是也非。心事久随归雁远，诗情又逐晓霞飞。荒岑云卧松篁老，古井泉疏橘柚肥。昔岁几人携屐过，湖山依旧有清辉。南国骚人赋九歌，可堪帝子閟山阿。鼎湖终古沉遗舄，湘水长年泻恨波。几辈朗吟曾控鹤，一声清磬耸潜鼍。登临偶触迁流感，枫叶萧萧落已多。轮囷大木不知名，甲子何因问杳冥。雨露饱承贞晚节，沧桑阅尽幻奇形。兰成对此还增感，宣武当年独未醒。且醉湘君千岁酒，饱看山色郁青青。青衫落拓几人知，又向山神寄所思。鸦点萧疏衔夕照，雁行飘泊各天涯。泉鸣深涧桓伊逐，风卷灵旂柳设祠。独镇洞庭八百里，千秋砥柱障清时。"}