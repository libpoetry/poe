{"id":"1112086","title":"浪淘沙令","dynasty":"宋","author":"宋先生","text":"我有一张琴。随坐随行。无弦胜似有弦声。欲对人前弹一曲，不遇知音。夜静响琤轰。神鬼俱惊。惊天动地若雷鸣。只候功成归去后，携向蓬瀛。师指炼金丹。牢锁金关。工夫进火莫交闲。向己澄心观内景，闪电眉间。妙用在泥丸。神思难看。愚迷不悟隔千山。悟即如同观返掌，出世何难。铅汞要加添。火候频煎。体中气足返阳全。养就婴儿并姹女，同坐同眠。髓实自身坚。运满三田。刀圭服了得神仙。只候功成并行满，独步朝元。"}