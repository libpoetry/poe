{"id":"1116194","title":"庄于经解官作二诗道别有江湖蓑笠之句次其韵兼叙离索","dynasty":"宋","author":"沈与求","text":"雨馀千里见秋毫，绿涨西陂涌浪涛。桂楫兰舟惊送别，鸾篦象齿记分曹。官游莫漫嗟流落，人事方将困驿骚。亦欲江湖理烟艇，不知何处可容篙。自许论交绝比周，向来倾盖喜同流。俗间久矣无青白，客里终然有去留。能事要须槃礴裸，廋词何必畔牢愁。看君跃马章台道，肯为沧波梦棹讴。"}