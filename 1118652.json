{"id":"1118652","title":"月下作二首","dynasty":"宋","author":"陆游","text":"池上迎微风，柏间蹋凉月。冷然醉梦醒，一洗烦恼热。嗟予世外人，火食常呕噎。易求云表露，难觅太古雪。况欲试秘方，琼浆和玉屑。俛首居俗间，愁若鹰在绁。惟兹服月芒，比岁稍得诀。但令天无云，岂复计圜缺。玉钩定谁挂，冰轮了无辙。诗成独高咏，灵府炯澄澈。畏暑不巾袜，步月支短筇。瘦身发鬅鬙，顾影如孤松。径幽萤开阖，池涨鱼噞喁。飞泉穿北垣，珠玉相撞舂。东湖更奇绝，百亩银初镕。但能抱琴往，绝恨欠鹤从。重露倾荷盘，微风堕芙蓉。欢言美清夜，缥渺吹疏钟。空中飞仙人，粲然冰雪容。笑我老尘世，不记瑶台逢。"}