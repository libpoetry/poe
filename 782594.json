{"id":"782594","title":"夏夜偕许虞辑对月口吟用广其意","dynasty":"清","author":"戴亨","text":"日入炎暑消，松际月初起。清露滴兰芽，幽香散筵几。浮云淡所之，天容净如洗。披襟临凉飙，对之洒然喜。群动渐无声，草虫鸣不已。岂必出郊坰，已觉忘尘市。荣华世所希，贫贱亦应尔。役役空劳生，盈虚有定理。即此明月光，阴晴亦难恃。况在天之涯，相对我与子。与子且徜徉，勿为境所累。"}