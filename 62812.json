{"id":"62812","title":"杨柳歌送唐仲秩","dynasty":"明代","author":"米云卿","text":"江南二月时，杨柳绿华滋。高台不知数，台边千万树。萦堤夹岸相映新，摇曳朱门翳美人。翠楼丝丝争媚日，黄鹂树树学啼春。啼春不住高下飞，金梭乱掷流黄机。又如织女机初断，千丝万丝分历乱。旋作东郊一片阴，雨中浅浅烟中深。迤逦青绡合步障，缠绵缕带结同心。青绡步障大道傍，同心缕带春风香。佳人玉笛青楼远，公子金羁白日长。旗亭百座空中晓，嫩叶柔枝亘缭绕。碧玉蛾眉怎斗妍，小蛮腰肢徒袅袅。君不见楚王宫里花盈盈，千容万态学未成。春心不死怨犹在，只今尽逐东风生。灞陵桥，章台路，异代风流那得顾。章台旧日花如雪，灞陵古来多送别。眼前景物不得将，何以赠君天一方。好向枝头惜春色，莫待伤心秋草黄。"}