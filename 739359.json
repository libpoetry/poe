{"id":"739359","title":"红芝驿","dynasty":"清","author":"屈复","text":"红芝驿前杨柳绿，千枝万枝风谡谡。江山谨具追饷时，有身无首当怨谁。宁武关头血成碧，金马玉堂好颜色。胸中甲兵七篇锦，能多武功无惭德。西山薇蕨留余香，闻说夷齐下首阳。今日春风不忍见，桃李花开古道傍。东海空蹈鲁连节，边头枉啮苏卿雪。泪尽终南犹未倾，秦淮烟水渔阳月。"}