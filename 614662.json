{"id":"614662","title":"对雪","dynasty":"明","author":"韩日缵","text":"霭霭阴云簇，霏霏瑞雪浓。飘霙纷六出，集霰庆三农。被野琼为圃，因岩玉作峰。压枝低冻竹，缀叶舞欹松。透幌馀光映，铺阶积素封。沙明翻似月，梅落尚凌冬。室浅风偏劲，茵寒晚自重。拥炉销朔气，煮茗助清供。飒沓琴书冷，严凝研席慵。濡毫惭谢客，披氅学王恭。访戴门仍键，寻稽径有踪。兴来须我友，尊酒莫辞从。"}