{"id":"568708","title":"重纪五子篇 其四 张御史大夫佳胤","dynasty":"明","author":"王世贞","text":"岷峨孕才秀，铜梁嗣临邛。昔托艺苑盟，均年如弟兄。岂无竹林隽，坦陀让山公。处则若渊停，沛则九有丰。五领开府节，三奏保障功。谈笑杯俎间，立除肘腋凶。既表文士用，复解书生穷。追锋一召入，立拜留侯封。黔黎既膻悦，翰管亦景从。而我独何为，亹亹称赤松。"}