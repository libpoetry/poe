{"id":"705069","title":"遂安舟中","dynasty":"明","author":"魏观","text":"溪径斜斜入，柴门侧侧开。一牛临水立，双鸭避舟回。病眼青山豁，归心白发催。何因莼浦上，野老共传杯。云碓波渰没，村船岸系高。树根悬野草，石罅散溪毛。到处幽怀适，都忘远涉劳。双飞怜白鸟，翠崿绕能遭。水分莼浦绿，山拥遂河流。有似双溪浒，重乘一叶舟。能诗惊后进，览俗景前修。今夕宜三友，清樽对月浮。"}