{"id":"647502","title":"哀解开先","dynasty":"明","author":"王汝玉","text":"胜国运终圮，潢池争弄兵。惟公起儒素，志在安苍生。风尘昧寰宇，揽辔思澄清。誓将双龙剑，截海屠长鲸。西江数十郡，寇盗纷纵横。公时奉朝命，慷慨辞帝京。翩然乘单舸，万里东南行。父老睹汉仪，箪壶欣并迎。间出敌人壁，重完吉安城。檄书传将臣，戮力扫搀抢。当时忠义徒，猛气冲冠缨。指期定恢复，奋激争摅诚。惜哉事已去，雄图竟无成。狂澜既溃决，孤柱安能撑。徒挥鲁阳戈，难挽落日倾。至今悲歌士，闻风为吞声。鲁连游邯郸，片言定纷争。谢传起东山，谈笑江左宁。嗟公虽不偶，千古同高情。可怜流俗子，锱铢论重轻。安知壮夫节，成败何足评。余亦抱奇伟，囊锥常愿呈。慕公一寸心，金石同坚贞。布衣忧社稷，任重居公卿。九原不复作，长些衷难平。赋诗继七哀，雪泪风悲鸣。"}