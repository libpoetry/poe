{"id":"688367","title":"桃源分司次沈仲律先生题壁三首","dynasty":"明","author":"江源","text":"骢马行行盻蜀都，王尊高兴可能无。路经全楚吟怀壮，书绝三春望眼枯。忤世也知缘性僻，病身端不为诗癯。且看一派湘沅水，没尽春江百尺芦。登山临水兴悠然，安得闲行作地仙。千室歌谣堪我采，十年逋税肯民蠲。长途几月劳筋骨，重担何人任背肩。去去不须檐尹卜，殆将行止付苍天。十里肩舆又渡江，江晴沙煖燕飞双。楚山花果诗堪写，蜀道风波志欲降。野哭村舂闻北里，凉天高枕忆南窗。桃源馆里停车晚，坦腹藤床足抵杠。"}