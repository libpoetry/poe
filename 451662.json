{"id":"451662","title":"高阳台 春日感怀用草窗碧山韵","dynasty":"当代","author":"江南雨","text":"浅草烟轻，扁舟雨细，客魂犹滞香葭。春到江南，依稀故里邻家。归鸿兀自无踪迹，便归来、恐被云遮。莫凭栏，绮梦醒时，月已西斜。深宵只合孤窗守，怅红桥碧水，曲岸平沙。可惜流年，因循误了芳华。明朝纵使相逢好，奈人间、别有天涯。最堪怜，楼外垂杨，岭上梅花。"}