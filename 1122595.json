{"id":"1122595","title":"再赋弈棋五首","dynasty":"宋","author":"洪炎","text":"荆璞玉为子，井文楸作枰。有求惟别墅，不喜得宣城。跕跕飞鸢堕，丁丁伐木声。破愁逢一笑，无地著亏成。祇园三日雨，碧涧一枰秋。试问酒中趣，何如林下幽。从他著虎口，寻我镇神头。惟悟争先法，当机与手谋。不作丹朱戏，难禁清昼长。敢言白玉局，聊取紫罗囊。角道空传记，乘除自有方。儿童争画纸，漫学老夫狂。眉山非快手，弈胜亦欣然。变态一翻覆，几微系后先。陶公虑太过，雪女慧堪怜。张弛诚吾道，斯文许尔贤。凝神迷远躅，致一有全功。皎皎妇姑月，冥冥鸿鹄风。置君愚宁子，议乐哂温公。谁谓商山老，飘然到橘中。"}