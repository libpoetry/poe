{"id":"823059","title":"琐窗寒 次辛子见寄韵","dynasty":"清末近现代初","author":"赵熙","text":"灯尽方花，诗来引梦，露华霏雨。怀人半枕，杨柳风前张绪。响谯楼一更两更，杜鹃啼遍相思苦。望邛山西角，两三星点，算君来路。迟暮。愁乡住。念锦绣成都，托身无所。东城向晚，新鬼多于人数。扫山中茅屋半间，小禾四月天未暑。到荣州，一醉红香，笑作榴花主。"}