{"id":"829921","title":"送张孟劬","dynasty":"清末近现代初","author":"黄节","text":"清明李花犹未开，绿荑著树初粘苔。攀条送君条似枚。江南直北阻梦到，乱至忧生轻别杯。春前愁子日羸病，已过春期岁阑冷。往复言诗后应省。枝头雀噪相向鸣，驿路回车驻光景。似君有比龙为云，韩孟往矣当贱贫。国子博士无典坟。为儒过勇亦戕性，且种春桑行海滨。"}