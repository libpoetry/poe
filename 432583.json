{"id":"432583","title":"高阳台 有感徐湘苹夫人事","dynasty":"近现代","author":"陈去病","text":"笔格横珊，镜奁嵌玉，南州高士人家。有个俜伶，小名记取苹花。比肩嫁得元龙婿，逞豪情、湖海堪夸。好年华。翡翠兰苕，壁合无瑕。徐陈本有苔岑契，况楼高百尺，奇气冲霞。玳瑁梁间，双栖海燕周遮。略谈风月供消遣，尽凭阑、看遍山茶。只堪嗟。福慧修成，之子天涯。拥髻填词，凭肩玩月，当时几许欢娱。底恁匆匆，留伊不住何如。翩鸿一瞥灵氛邈，剩孤怀、渺渺愁予。影模糊。雁杳鱼沈，没寄封书。蓦然锦字传来快，讵看犹未了，泪已涟洳。道受新凉，恹恹人忒慵疏。秋风从古称多厉，怎禁他、辛苦程途。病曾无。碎矣侬心，梦也惊呼。"}