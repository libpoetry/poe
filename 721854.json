{"id":"721854","title":"赠别吴门朱雪鸿","dynasty":"明末清初","author":"屈大均","text":"亦是青青草，如何独有芳。相知一渔父，欲去是清湘。二女元仙姥，三闾亦楚狂。含情赠琼佩，珍重系罗裳。勇绝专诸子，当年学炙鱼。人留刺客传，巷有伯鸾居。庑下虽逃世，舂边亦著书。吴人能用剑，风俗近何如。平生人事拙，名外得夫君。有子随黄岳，无家在白云。桃椎时织屦，西子每湔裙。高洁谁能似，兰葩亦未芬。美尔多贤友，书中姓氏留。明春来茂苑，之子识西舟。王霸从无种，文章自有秋。田园何必问，吾道本云浮。麈尾平生物，兼之白鹭翎。相贻惟皎洁，相赏更沉冥。石气薰黄浦，湖光浴翠屏。殷勤期汝友，舣棹采香泾。金昌亭下墓，传是汉梁鸿。身似要离细，心因匕首雄。凭君披宿草，与客溯高风。复向皋桥畔，长歌吊伯通。昆山陶岘好，浪迹在云烟。天性元麋鹿，人言是水仙。风流君最慕，高尚世争传。安得三舟去，重浮碧海边。勿复求当世，江东作步兵。生前应自适，身后不须名。千里莼长美，三江水复清。弹琴小渔舸，随意太湖行。吴船多六柱，一一受风凉。藕是伤荷好，松惟阔叶香。湖中鱼斗大，溪上酒城长。归及小儿节，瓜蔬满画堂。传闻言偃宅，古井接潮波。一片洗衣石，千秋生薜萝。精华南国盛，文学大吴多。君爱琴川上，遗风总善歌。西山林屋畔，禄里旧成村。地肺无秦汉，芝华有子孙。仙人须佐命，白首未忘言。终隐谁能似，淮阳一老尊。毵娑凤州柳，枝叶最垂垂。絮向白头扑，花兼红粉吹。年年分越女，处处寄湘累。清婉吴音好，相思定不衰。"}