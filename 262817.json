{"id":"262817","title":"庆春泽慢·戊子孟秋，乌龙潭步月，闻络纬感赋","dynasty":"现代","author":"丁宁","text":"澹月窥云，昏烟阁水，夜凉清露初零。络纬惊秋，凄吟直到三更。无端唤醒机窗梦，渺瀛涯莫辨归程。最销魂，万缕千丝，锦字难凭。便教幽意从头数，问迷金醉粉，能几人听。为汝低回，有声争似无声。青芜未必埋愁地，胜筠笼绮户长扃。许知音，风露深宵，萤火星星。"}