{"id":"1123214","title":"山中即景四首 春","dynasty":"宋","author":"赵友直","text":"谷风吹我户，襟抱豁然开。雪向梅边尽，春从柳上来。花瓶长绿草，茶碗泛香醅。逸兴难拘缚，寻诗屐破苔。趁此清和景，荷筒酒一吞。围棋开北墅，羽扇取南薰。兰雨清传馥，鸥波绿涨纹。枕书鼾睡处，忽梦到陶君。故园秋雨后，足迹遍溪山。月入芦花冷，风磨柳叶残。群乌乱木末，独雁咽云端。此景堪谁遣，村醪味带酸。茅屋冻将压，柴门寒自拴。掘炉煨芋栗，呵笔写诗篇。策杖深山里，寻梅古洞边。谁知居士乐，翻受俗人怜。"}