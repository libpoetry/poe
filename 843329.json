{"id":"843329","title":"过邠州","dynasty":"清末民国初","author":"俞明震","text":"茫茫古豳土，直接陇西路。我来值蚕月，戒行不待曙。晨光与麦齐，晶瑩缀寒露。微月在枣林，不见栽桑处。王化首明农，但取衣食足。智识与世新，生活有程度。奈何三千年，穴居惟墐户。日出不逢人，高原莽盘互*。始知地上人，得水乃生聚。泾流日浅缩，千尺俯尘雾。人事渐东趋，天心厌西顾。不见古雍州，八水已非故。沧海变桑田，吾何忧旦暮。"}