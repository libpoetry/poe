{"id":"861857","title":"奉和子瞻内翰见赠长韵","dynasty":"宋","author":"王诜","text":"帝子相从玉斗边，洞箫忽断散非烟。平生未省山水窟，一朝身到心茫然。长安日远那复见，掘地宁知能及泉。几年漂泊汉江上，东流不舍悲长川。山重水远景无尽，翠幕金屏开目前。晴云幂幂晓笼岫，碧嶂溶溶春接天。四时为我供画本，巧自增损媸与妍。心匠构尽远江意，笔锋耕遍西山田。苍颜华发何所遣，聊将戏墨忘馀年。将军色山自金碧，萧郎翠竹夸婵娟。风流千载无虎头，于今妙绝推龙眠。岂图俗笔挂高咏，从此得名因谪仙。爱诗好画本天性，辋口先生疑宿缘。会当别写一匹烟霞境，更应消得玉堂醉笔挥长篇。"}