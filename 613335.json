{"id":"613335","title":"新置斗室颜曰不住庵因纪以诗","dynasty":"明","author":"李之世","text":"双脚似转蓬，如何得暂住。我身随脚转，歘若空中雾。何况身外居，亦复等行路。新置一间房，副以常供具。何须用此房，如行小歇步。竹帘和木榻，茶铛并酒瓠。草草略完整，一一就安厝。坳池潴积水，小有濠濮趣。盆鱼四五头，时花两三树。我来粗洒扫，我去暂扃锢。不借俗人居，墙壁忌沾污。不用家童守，无甚可将护。辟如解绦鸟，岂必恋空笯。以我幻来身，权寄遽芦寓。取名不住庵，庵非常住故。"}