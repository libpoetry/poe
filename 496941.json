{"id":"496941","title":"送谢芝玉转饷北上","dynasty":"明","author":"张元凯","text":"谢侯年来半白头，何为又作燕京游。张生久乏资身策，厌向人间送行客。冰满关河雪满山，持觞欲饮风吹寒。貂裘揽挈惨无语，叹息离人行路难。年光寂寂流如电，愈见江河成世变。君在行间三十年，由来吾辈人人贱。丈夫所志在雄飞，安能雌伏情依依。周王大发钜桥粟，伯夷甘守空山薇。人各自有志，士也难再辱。纵谓时乎肯复来，安能长受人羁束。南山之趾北山头，白云片片还相留。即看明世无真隐，何事秦时有故侯。愿君不负青山约，且执牙筹算行橐。黄金留作买山资，莫向长安乞官爵。吾先蹑屩深山中，君归定访山人踪。看君白发增几许，抚掌大笑沧溟空。"}