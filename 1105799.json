{"id":"1105799","title":"和孔纯老按属邑二首","dynasty":"宋","author":"王之道","text":"高车西去忽踰旬，坐想登临得句频。杨柳阴交山径晚，酴醾香满驿亭春。吟馀扫壁时挥翰，醉里投床任吐茵。闻说归来欢喜甚，故人相遇是诗人。杨柳依依半掩扉，新晴疏影弄斜晖。好花觅句忍轻负，幽鸟劝沽良重违。閒爱青苔缘砌上，静看蝴蝶扑窗飞。雨多不觉芜菁过，又喜盘中笋蕨肥。"}