{"id":"738249","title":"梁台城歌","dynasty":"清","author":"王安修","text":"东西华门血没腕，湘东一目倚柱观。掘尾狗子何太狂，斗盐置腹免肉烂。江南老公自贻患，晋阳小儿知合变。亡猿贾祸及林木，朱异纳金萧傅谏。闭桁反袍临贺王，可怜羊侃来酣战。王谢门高良非偶，溧阳何意持红线。净居索蜜雀鷇空，永福赍咨泪如霰。三度舍身此日休，百万为鱼悲淮甸。毒螫满怀将自毙，况复一门亲戚叛。得失自我真何恨，盛衰过眼惊飞电。台城蔓草积悲凉，野老荷锄耕废殿。钟山惨淡昏云烟，湖水黏天叫秋雁。忆昔空函定上流，何来跛贼覆金瓯。天命暂归陈都督，终见王韶镇蒋州。"}