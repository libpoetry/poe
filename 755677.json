{"id":"755677","title":"哀痛辞","dynasty":"清","author":"储慧","text":"驾兰拥兵日，睢阳杀贼时。明知力不敌，一死完伦彝。吾父本儒生，未遇特达知。毁家亟纾难，拒贼麾义旗。一战贼竟却，再战贼复披。傥得一旅援，天威仗王师。人心激义愤，云谷响应随。随在皆挞贼，贼势安能支。愤彼大帅懦，令我鲜民悲。战守三日夜，坐视全军摧。壮哉父被执，烈烈身骑箕。先是予避兵，还家伸孺思。仓皇闻警出，一舸浮鸱夷。提携赖慈母，抚抱怜娇儿。烽火隔重湖，望断情如痴。比归得凶问，马革已裹尸。家破不成丧，百物无一遗。哀哀念衰母，膝下已无儿。干戈苦未平，患难身倚谁。女无荀灌勇，救父围城危。又无北宫孝，养母守深闺。有女竟无用，安能作门楣。"}