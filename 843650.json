{"id":"843650","title":"菩萨蛮","dynasty":"清末民国初","author":"朱祖谋","text":"绿云倭堕低鬟重。无端青镜相矜宠。孔雀满东南。水沈中夜添。有人红烛背。妆淡眉成字。何事种春愁。春休愁未休。宜瞋宜喜红双脸。新娇一态无拘检。满镜泪波酸。妒春春向阑。中塘双燕子。学语差池起。辛苦斗腰肢。累花扶著伊。乱莺啼破红云热。误他浓睡花时节。不拆画秋千。春人谁耐閒。缃桃攀未尽。暗里朱颜损。教合玉韡笙。双成听不听。凤窠长昼蒙头睡。筹花斗草原无意。扶梦下西楼。芙蓉江上愁。路长双桨促。队队红衣浴。不合住横塘。秋潮日夜忙。才调龙饼留人语。旋捐宝玦催人去。去住两朦胧。灵犀无路通。朝朝翻象局。懒划琼钗卜。不到落花时。春愁君不知。"}