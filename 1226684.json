{"id":"1226684","title":"题开元三马图","dynasty":"元","author":"胡长孺","text":"牧马极盛开元中，上闲十二皆游龙。时平千里不自效，嘶声脱吻生悲风。流传八骏苦诡怪，乐歌天马徒能工。岂如杜句曹韩画，流云飞电玉花骢。吟诗展卷何独此，未可与此争先雄。重瞳玉色五百载，阶榻相向将无同。谁人临摹得高意？印章仿佛龙眠公。但存大略见神骏，未傅五彩分风鬃。俯仰布置号进稿，图成欲上明光宫。安定王孙固英物，锦标象轴留其踪。愿言藏袭不浪□，骏骨隐隐惊盲聋。祇今驽骀厌刍豆，盐车未赎污沟红。"}