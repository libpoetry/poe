{"id":"834692","title":"徵招 题空帏鉴月图，同漱泉赋","dynasty":"清末民国初","author":"冯煦","text":"酒醒香断眠还起，依依那时怀抱。素魄尚笼烟，奈修箫人杳。倚寒镫晕小。算虚幌、泪痕犹照。独下閒阶，满身梧影，絮虫声悄。换了。一分秋，凄凉意，纷如乱云难扫。幽梦已无凭，又疏星沈晓。暗尘惊渐老。怕孤馆、不禁重到。碧天峭、过尽南鸿，问寄愁多少。"}