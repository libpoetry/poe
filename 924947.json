{"id":"924947","title":"寄孔武仲","dynasty":"宋","author":"苏辙","text":"济南旧游中，好学惟君耳。君居面南麓，汹涌冈峦起。我来辄解带，檐下炙背睡。煎茶食梨栗，看君诵书史。君归苦仓卒，窗户日摧毁。迁居就清旷，改筑富前址。开畦得遗植，绕壁见题字。云山顾依然，簿领辄随至。思君犹未忘，满秩行自弃。尔来钜野溢，流潦压城垒。池塘漫不知，亭榭日倾弛。官吏困堤障，麻鞋污泥滓。别来能几何，陵谷既迁徙。它日重相逢，衰颜应不记。"}