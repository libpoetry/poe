{"id":"1250023","title":"送张中丞之官翰林","dynasty":"元末明初","author":"吴克恭","text":"中丞献纳道如何，内相丝纶宠莫过。槐阁地联文石陛，杏园春满曲江波。阴阴雨露深青琐，个个星辰湿绛河。花蕊隔箫宫漏近，柳条当户晓莺多。中官送酒青丝络，上苑乘骢白玉珂。岂独寸心图补报，要须元首及赓歌。太常礼乐还相问，阁老才名迥不磨。通国此时同怅望，忆公何处最委蛇。鳌峰巨石森蓬岛，香殿微风拂御罗。延祐得贤俱第一，野人白首□林阿。"}