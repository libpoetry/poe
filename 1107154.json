{"id":"1107154","title":"和朱伯英新州诗见寄二首","dynasty":"宋","author":"韦骧","text":"武川当日一分襟，会合乖期向武林。从此参辰不相比，由来岁月渐加深。书邮远道烦新寄，诗社前盟约再寻。何以报君双白璧，南楼高处独萦心。吏冗拘人好思悭，怜君远远发昏顽。梅花岭外题诗寄，萍实江边继韵还。数幅密缄迢递去，寸诚都写别离间。翻思旧日赓酬乐，鼓噪当时更有颜。"}