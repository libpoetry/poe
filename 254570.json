{"id":"254570","title":"玉京谣·去秋余来浙南","dynasty":"现代","author":"徐震堮","text":"席帽栖吴市，泪点琼箫，却泛沧州棹。战鼓声中，天涯何处芳草。殢万感、飘泪银灯，又客里南枝春到。东风早。山城柳色，初添愁料。抛残蠹管尘笺，梦醒淞波，对冷烟越峤。红烛分题，尊前相看年少。问甚时花近高楼，肯寄我月泉吟稿。闲眠好，休惹翠阴啼鸟。"}