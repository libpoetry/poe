{"id":"1237458","title":"题山水小景杂画四首","dynasty":"元","author":"傅若金","text":"空村断行迹，深雪连昏暮。惨淡既平冈，坡陀复盈路。时闻一树折，犹见群鸟去。中有映书人，柴扉对何处？江白云稍归，山青树如沐。轻舟渔石渚，独骑经林麓。野气昏已明，泉声断犹续。坐忆汎湘时，村西见茅屋。云归山欲暝，月出泉相映。石影生夜寒，松声起僧定。遥疑露下立，或发风中咏。幽境何阒寥，长廊罢钟磬。盘盘苍山根，泉石如素练。含风静复响，触石惊相溅。竹回秋气来，松凉夏阴转。山翁阅妙理，独立无人见。"}