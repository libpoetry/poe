{"id":"726598","title":"奉和悲秋应令诗","dynasty":"南北朝","author":"萧悫","text":"秋天拟文学，秋水擅庄蒙。草湿蒹葭露，波卷洞庭风。便坐翻桑叶，长坂歇兰丛。檐喧犹有燕，陂静未来鸿。蝉噪闻疑断，池清映似空。刘安悲落木，曹植叹征蓬。重明岂凝滞，无累在渊冲。随时四序合，应物五情同。发言形恻隐，睿作挺神功。下材均朽木，何以慕凋虫。"}