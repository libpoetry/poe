{"id":"889986","title":"瑞麦歌","dynasty":"宋","author":"吴泳","text":"爰采麦矣岷之阳，麦秀蕲兮登我场。岐岐而生自天产，两两而并维星祥。我行其野逢酂长，酂长忻然持穗往。自言此穗实秀时，六稻俱垂惟麦仰。晋之四穟唐六岐，虽有其物无其时。我君圣武绥万邦，我侯骏德为藩维。君臣尧舜禹，十风五日雨。干戈偃息将兆和，拍手齐唱崆峒歌。"}