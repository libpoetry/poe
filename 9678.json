{"id":"9678","title":"奉和李大夫同吕评事太行苦热行兼寄院中诸公","dynasty":"唐代","author":"独孤及","text":"驷马上太行，修途亘辽碣。王程无留驾，日昃未遑歇。请问此何时，恢台朱明月。长蛇稽天讨，上将方北伐。明主命使臣，皇华得时杰。已忘羊肠险，岂惮湿风热。摇策汗滂沧，登岸思纡结。炎云如烟火，溪谷将恐竭。昼景赩可畏，凉飙何由发。山长飞鸟堕，目极行车绝。赵魏方俶扰，安危俟明哲。归路岂不怀，饮冰有苦节。会同传檄至，疑议立谈决。况有阮元瑜，翩翩秉书札。起予歌赤阪，永好逾白雪。谁念剖竹人，无因执羁绁。"}