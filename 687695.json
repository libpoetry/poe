{"id":"687695","title":"仲春望后同高存之泛五里湖游漆塘诸山分韵各赋五言近体","dynasty":"明","author":"安希范","text":"闻道南岩畔，梅花树树奇。湖平舟利涉，林暖席频移。紫蟹山人供，黄梁稚子炊。坐来心转寂，鸡犬静茆茨。幽事逢俱惬，閒情默自娱。农夫争荷锸，渔子竞施罛。村犬依伐至，山禽赴食呼。俗凉居可卜，三亩傍南湖。登陟穷幽胜，峰西日渐曛。朅来孤岭上，瞥见两湖分。卧楫思乘月，扶筇更蹑云。梅花偏滞客，晚酌恋清芬。春色今年倍，晴看甲子占。绿尊从我好，白发任他添。觞咏幽情畅，湖山胜槩兼。斜川风物美，诗序爱陶潜。"}