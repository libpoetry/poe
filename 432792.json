{"id":"432792","title":"杂咏五首选二","dynasty":"近现代","author":"郁曼陀","text":"海上有浮山，传是神仙宅。金银为殿梁，珠玉为衣舄。层影覆水底，朝暮云气白。弱水窎以深，回风阻帆席。何图乘晨风，远上浮山脊。殊庭亦久荒，神仙不可即。海水方东飞，灵曜复西匿。日暮归邱垄，中心良恻恻。微火曲路深，犬吠深林黑。携屐一攀登，树鸣疑山贼。途穷何足悲，所遭在异国。"}