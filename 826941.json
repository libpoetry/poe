{"id":"826941","title":"玉京谣·中秋前三日词社限韵","dynasty":"清末近现代初","author":"金兆蕃","text":"白纻消残暑，玉宇高寒，冉冉秋将半。络角微明，双星痴对银汉。叹老去、萍梗江湖，更苦念、分飞征雁。风尘满。天涯杳杳，乡山尤远。新凉却称行吟倦。睇林阴、莽战云一片。柳外斜阳，危阑谁与同感。忆有园、憔悴黄花，尚独立、陶家篱畔。流年转。还卷疏帘重看。"}