{"id":"477888","title":"为陈子复画扇戏题","dynasty":"明","author":"文徵明","text":"长松荫高原，虚亭写清泚。重重夕阳山，忽堕清谈里。吾生溪壑心，苦受尘氛累。昔从笔墨间，涂抹聊尔耳。亦知不疗饥，性僻殊事此。有如鱼吹沫，不自知所以。世人不相谅，调笑呼画史。纷然各有须，缣素盈案几。袜材真足厌，研吮良自耻。经旬一执笔，累岁不盈纸。交游怪逋慢，往往遭怒訾。岂知书生为，未可俗工拟。五日画一石，十日画一水。虽无王宰能，此例自可倚。陈君乃何人，亦自向庸鄙。一扇五更年，此负真缓矣。吾方惧获怒，君顾得之喜。一笑题谢君，贤于二三子。"}