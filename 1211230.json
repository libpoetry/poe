{"id":"1211230","title":"将进酒","dynasty":"元","author":"吾丘衍","text":"年少不再得，朱颜易凋零。春浓不作赏春去，春风亦笑人无情。平湖照天浮醁醽，湖边柳色蛾眉青。远山空翠尽烟淡，扁舟画舸何纵横。金壶有酒君且倾，桑田屡变湖边亭。人生得意且酣畅，羲和六辔无停行。我吹玉箫对杨柳，君当长歌更挥手。意阑酒尽各自归，荣辱于人复何有。神仙休鍊九转丹，焦身苦思良为难。不如逢春对酒但适意，且与笑乐开心颜。"}