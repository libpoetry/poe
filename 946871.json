{"id":"946871","title":"赠湖州使君李公择","dynasty":"宋","author":"陈舜俞","text":"李侯车骑匆匆出，前驺不鸣随者急。不游台沼不寻山，独向城隅小蓬荜。城隅蓬荜谓谁家，太学先生贤已卒。老妻犹在八十馀，侯来为问夫人疾。当时弟子犹五六，连袂追随慎仓卒。手调汤药进盂盘，劳问有无极纤悉。巷人来观相欢喜，门外墙头闻唧唧。我思康定庆历间，天下文章极萧瑟。读书不复问义理，破碎幺么入声律。先生始出治庠序，辅养学者尊经术。自兹道义及生民，晚具纁黄起遗逸。先生今来骨为土，名儒大义非前日。朝登垄坂暮高官，旧学前功付幽黜。往往昔游苕霅人，诋讳不敢对以实。李侯自是江南士，不预吾徒旧堂室。尊德乐道乃精诚，念老嗟贫固其秩。魏文伏轼过西河，郑公名乡论高密。古来如君顾无几，于今走利尤非匹。人言侯政如此多，试听风谣百之一。"}