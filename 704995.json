{"id":"704995","title":"寿陈唐山七十一","dynasty":"明","author":"霍与瑕","text":"年来泽国滨，纷纷结五云。人言贤者隐，岂知多是君。君抱兰玉质，四远播馨芬。古木发春华，斐然质有文。归来订素会，羽觞得屡飞。良时集车盖，巾裾侍清辉。气味乃如兰，相投靡相违。追趋复追趋，馨香时袭衣。欢会不知晚，每每带星归。春风被岭海，园林足好怀。閒花到处满，江鸟逐人来。花香入酒卮，鸟影隔林栖。花鸟趣无穷，而君留好题。澄江横秋色，碧空凌皦日。江清洗素心，日皓丽贞质。松桧檠寒姿，桃李有嘉实。君子秉德辉，终敬以无失。明都坐清啸，好怀无时歇。桂子度秋风，梧桐漏新月。寒香惬素心，孤清沁肌骨。吾将蹑君踪，飘飘入银阙。看君已白发，步履尚便便。借问龄几何，七十又多年。杯酒随后生，长日竟追欢。图书不尽意，悠悠细讨论。道心乃如此，精神即大丹。阴功行已满，终须骖紫鸾。"}