{"id":"164298","title":"沁园春·万里戌边","dynasty":"宋代","author":"李曾伯","text":"万里戌边，八载去家，始遂一归。怅中年早历，虎头兵幕，平生屡建，豹尾神旗。岂得闲身，毋庸多议，感荷九重渊听知。当时事，似狂澜欲倒，孰障东之。天教狂虏灰飞。更莫问儿郎存血衣。把雪裘霜帽，绝交楚徼，雨蓑风笠，投老吴矶。径与松荒，人同鹤在，交友晓天星样稀。从今去，共麴生相约，愿乐清时。"}