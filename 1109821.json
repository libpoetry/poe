{"id":"1109821","title":"杂咏三首","dynasty":"宋","author":"华镇","text":"相逢邂逅典文场，人世机心一笑忘。丽藻满籯堆锦绣，清谈终坐击琳琅。衣裘不羡公西胜，才术当知贾傅长。今日故园聊踯躅，他年要路看腾骧。风过依稀听步虚，穿林度水得清都。地灵自有烟霞胜，岁久何妨粉墨芜。双鹤未归晴昼永，片山长在白云孤。无端堑断灵源地，王气宁知属后湖。日曝山头土欲焦，全家冒日走岧峣。石泉绝涧阶千级，岭路穿云线一条。借问裹粮朝历险，何如坦腹夜吹箫。□□□□□□□，□□□□□□□。"}