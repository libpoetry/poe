{"id":"802304","title":"辛卯秋请假还湘迫冬霪雨雨止阴晦兼旬湿瘴之气感之辄疾余既卧疴颇耽岩壑二三知好或致药饵感兹高谊因述本怀 其五","dynasty":"清","author":"曾广钧","text":"赤水珠深不易寻，才人出处始沈唫。畸行遂有幽忧疾，战胜先消忌伐心。美誉定居身命后，吁谟常与鬓毛侵。甚能了了冯生理，未假萱苏益晏阴。"}