{"id":"359014","title":"过秦楼·七夕狂风甚雨","dynasty":"清代","author":"黄永","text":"噎气号空，倾盆连夕，迅雨狂飙堪怖。牛渚波翻，银河浪卷，谁许鹊桥轻渡。一刻千金此时，氐妁参媒，双星初晤。奈多磨好事，月姊无情，风姨偏妒。能消得、几许绸缪，玉鸡喔喔。早是五更风露。痴儿呆女，瓜果楼前，楼上穿针才度。争向天孙诉怀，得巧休欢，乞时休苦。算从前、巧误天孙，肯复送君相误。"}