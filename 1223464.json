{"id":"1223464","title":"维日之良","dynasty":"元","author":"张养浩","text":"维日之良，嘉荐令芳。于豆于俎，是登是将。于祖考之堂。烛辉其前，钟韵其傍。神具亿止，风帷褰扬。俨承其容光，俨觌其冠裳。俨聆其謦欬，俨被其文章。维灵歆止，我侑我侍。胥悦胥怡，载鼓载吹。工祝有严，仪物孔备。将何以祈，躬躬惟畏。匪位秩欲隆，匪货利欲充。匪居第欲侈，匪祯瑞欲丰。子祈其贤，妇祈其从。兄祈其友，弟祈其恭。德祈其厚，业祈其崇。族祈其睦，时祈其雍。维神人攸同。"}