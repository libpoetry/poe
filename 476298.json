{"id":"476298","title":"元夕同杂宾里中观放烟火","dynasty":"明","author":"刘绘","text":"银汉低回度月华，琼钩宝柱绾灯纱。宛转萦烟随绣骑，徘徊照影逐香车。飞甍遥望如平乐，曲巷相逢似狭斜。百枝然火龙衔烛，七采络缨凤吐花。凤花龙烛光云陌，娈童艳女连歌席。荷盖亭亭葆羽翻，芝幢渺渺兰辉畐。鸳鸯阁上舞飞仙，翡翠屏前淹醉客。枞金叠鼓转层台，绛火银花映杂苔。乍见朱尘连雾卷，还看薰燧乱星回。赤熛忽掣金绳断，丹洞齐烘玉琐开。蟠空百丈灵虬绕，簇幔千行紫蝶来。紫蝶飞飞散帘箔，流萤的的穿高阁。电影迎前霹霹惊，瑶光缀后天花落。扶桑波上浴奔鲸，蕊珠树底翻丹鹤。毒瘴熏时解麝膏，残霞剪断飘芳藿。麝膏芳藿夜将阑，蔓延剧戏几回看。铁铗烬销歌曲转，铜荷溜滴舞衣单。鹊飞玄渚星河没，龙口流珠漏水寒。遥思内苑鳌山起，喷烟射火春宵里。千旗万队绕西城，地转天回连北里。豹脂熊髓照无休，宝炬轻烟散五侯。羽林宅畔龙媒集，虢国园中凤跸留。翠焰金砂长夜宴，火桂炮鸾拂曙收。鱼眼摇灯半明灭，虹梁霞缕黄昏彻。繁华富贵目前欢，却笑娲媓补天裂。可怜刘向只穷经，夜月春风不系情。翩翩公子尝相问，草阁囊萤误一生。"}