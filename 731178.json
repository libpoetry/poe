{"id":"731178","title":"故礼部尚书衔原侍郎沈德潜","dynasty":"清","author":"弘历","text":"东南称二老，曰钱沈则继。并以受恩眷，嘉话艺林志。而实有优劣，沈舛钱为粹。钱已见前咏，兹特言沈事。其选国朝诗，说项乖大义。制序正厥失，然亦无呵厉。仍予饰终恩，原无责备意。昨秋徐述夔案发，潜乃为传记。忘国庇逆臣，其罪实不细。用是追前恩，削夺从公议。彼岂魏徵比，仆碑复何日。盖因耄而荒，未免图小利。设曰有心为，吾知其未必。其子非已出，纨裤甘废弃。孙至十四人，而皆无书味。天网有明报，地下应深愧。可惜徒工诗，行阙信何济。"}