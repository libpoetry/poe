{"id":"811631","title":"同人冒雨寻白兆山桃花岩中途雨甚小憩山寺被酒有怀太白","dynasty":"清","author":"左宗植","text":"残宵闻轻雷，破晓辨游躅。老筇动高兴，意行复谁促。濛濛城西渡，野水带寒玉。东风信马蹄，洲草萋已绿。连畦平衍尽，复岫岖嵚续。阴霾湿危空，线路瞰幽谷。回风吹雨来，万壑响琴筑。平生谪仙人，高歌在林麓。粉房望咫尺，不得骋吾足。置此下山去，山中酒应熟。我爱谪仙人，不作谪仙诗。我敬谪仙人，痛饱真吾师。平生国士风，余事乃文辞。堂堂汾阳公，中兴造唐基。谁令翘关卒，祓释起囚累。赫赫高将军，指使如僮儿。荆州逆竖子，岂肯相因依？观名计之实，皦皦固奚疑。荐贤不受禨，反以罹谗讥。至今读书处，古柏号风悲。我来吊君才，亦不为遨嬉。狂吟酒一杯，酹君君傥知。"}