{"id":"308701","title":"忆旧游·和深中韵","dynasty":"现代","author":"陈祖绶","text":"叹朝堂水火，猿鹤虫沙，蓦起风波。堕入红尘劫，化青磷碧血，白骨填河。一杯一杯沈醉，天阙远如何。恨赤手空拳，安能有剑，十万横磨。行歌。到今日，没酒劝燕姬，板按秦娥。蒿目荒凉地，走羌奴满道，络绎骡驼。但听数声凄楚，征雁向南过。底信断金门，垂杨挂丝离绪多。"}