{"id":"697201","title":"赠李司理二首","dynasty":"明","author":"胡应麟","text":"环佩翩翩下玉除，汉庭司法定谁如。才名供奉骑鲸后，家世将军射虎馀。座里雄风回七泽，囊中春雪照三衢。探奇不独青霞兴，物色时能到草庐。识面荆州更有无，频将意气傍菰芦。青春紫殿誇陈策，绿鬓黄堂佐剖符。三尺清风悬水镜，万家明月浸冰壶。铜鞮况是山公在，把臂何妨学酒徒。"}