{"id":"751008","title":"偕张方伯樵野琴台秋禊 其一","dynasty":"清","author":"黄良辉","text":"银潢界西隅，逸踪袭二七。穆若眄昌辰，祓絜将阶吉。翠漪绰奇态，雕云绚天质。哲牧喟萧序，簿领劳丹乙。迢递琴台期，夙翰召灵匹。造櫩琼裾翔，中座组佩溢。雪藕羞轻丝，冰菱荐文实。桂醑既射越，兰蒸复沤苾。凉苔雨逾滋，寒花晚更密。拘解疏属年，趣协沧洲日。游盘惜晷遽，欢浃忘景毕。何事拊牙徽，水木自明瑟。"}