{"id":"695874","title":"雨后同姚元白杨惟五游城南诸寺四首","dynasty":"明","author":"欧大任","text":"万叠青山绕帝城，城南竹杖喜春晴。游人多问华林苑，谁解长干寺里行。石子冈前霞满天，千枝杏花更可怜。江南觅得同游侣，不是诗禅即酒禅。木末亭西背郭斜，宝林庵是律僧家。春阴几日不出户，犹得闲行听暮鸦。何许园林红蕊新，白门烟柳不胜春。旧游禅客今谁在，惟有山莺似故人。"}