{"id":"91129","title":"西郊晚步·江城五月风雨余","dynasty":"宋代","author":"杨学李","text":"江城五月风雨余，岭南地僻少驰驱。政余长日无与俱，寻幽步屧城西隅。地平山远迷绿芜，垂阳深处闻鹧鸪。萦纡小径逅浮图，松风夹道如笙竽。清池冷浸秋水菰，如有露气侵庭梧。桃笙院静横竹奴，栩栩清梦游冰壶。觉来残照不可呼，更待好月同归涂。"}