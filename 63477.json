{"id":"63477","title":"采菱图·苕溪秋高水初落","dynasty":"明代","author":"杜琼","text":"苕溪秋高水初落，菱花已老菱生角。红裙绿髻谁家人，小艇如梭不停泊。三三两两共采菱，纤纤十指寒如冰。不怕指寒并刺损，只恐归家无斗升。湖州人家风俗美，男解耕田女丝枲。采菱郎是采桑人，又与家中助生理。落日青山敛暮烟，湖波十里镜中天。清歌一曲循归路，不似耶溪唱采莲。"}