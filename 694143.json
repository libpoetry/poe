{"id":"694143","title":"试罢游云居庵奉和户部尚书夏公韵三首","dynasty":"明","author":"陈琏","text":"闲访招提境，满山都是云。泉声清可听，树色近难分。客至贪看竹，樵来或采薪。老僧年八十，终岁此安身。一自中峰后，寥寥岁月遥。我来寻古迹，僧迓集诸僚。竹露寒苍玉，松风响翠涛。可人清净境，白日远尘嚣。闲来登宝刹，烟树望中微。岁月自今古，江山无是非。风声惊鹤梦，云气集僧衣。谁似禅栖者，安心久息机。"}