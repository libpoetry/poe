{"id":"678022","title":"送别陈嘉惠","dynasty":"明","author":"戴奎","text":"我记昔游章贡台，台前二水相盘回。登临适与形胜会，放傲却使群公猜。惟君倾盖即相厚，结交便拟如陈雷。江上时同夜月棹，花前几共春风杯。移船一向豫章泊，风物萧疏叹非昨。络纬愁连孺子亭，梧桐秋满滕王阁。同游岂无三数公，总为异乡怜寂莫。君时唱和诗最多，错落骊珠千百索。江城十月霜叶飞，君先别我趋庭闱。临岐赠言曾未几，束书我亦东吴归。始信天涯俱是客，客路闻言转悽恻。瑶琴古调且须弹，官柳长条折何益。"}