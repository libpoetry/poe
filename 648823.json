{"id":"648823","title":"题竹送欧阳哲佥宪之汴","dynasty":"明","author":"杨士奇","text":"岂不见奉大祭，荐用璧与琮。岂不见作广厦，选裁梁与柱。国家致理仗才贤，教养成之在黉序。圣皇宵衣急文治，大廷敕举观风使。玉玺盘龙五色书，亲遣巡行严教事。六一宗家有远孙，清才素行如玙璠。手提文印之官去，马头南望河南路。河洛天地中，崧高峻极天。降生周家申与甫，近代亦有文富贤。两程夫子明邹鲁，道统上承千载传。山川佳气朝朝有灵秀，钟人物何曾间前后。子行所历善教施，本末兼举真良师。后来功业有奋起，看子誉名同远垂。临岐何以赠别离，清风潇洒丹凤枝。天寒岁晏凛冰操，持用慰我遥相思。"}