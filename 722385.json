{"id":"722385","title":"秋日自广至韶江行有作","dynasty":"明末清初","author":"屈大均","text":"芦荻将花雁未来，早秥初熟鸭船催。玄黄膏满三秋蟹，迎送咸潮向酒杯。禾未垂头正晾花，秋成望断海心沙。吾田远在茭塘曲，九日租船可到家。无端龙气起潖洲，捲去人家江上楼。幸未潮田败禾稼，秋分白露二秥收。不向池塘把钓竿，白头人作老渔看。秋江岁岁同凫雁，随意芦花宿暮寒。多载香粳要换鱼，鱼多只恨绿尊虚。西江疍女多相识，白首扁舟似老渔。家家榕树小塘西，雨过施罛妇子齐。素足不须怜浣女，天生莲藕在淤泥。粼粼非石亦非沙，天作涟漪水作霞。不畏江寒频濯足，中流羡杀白莲花。清江白石厌相看，葭菼风多已早寒。吹起涟漪身湿尽，不如滩上鹭鹚乾。无穷芳草是蘼芜，绿到天边不见夫。不是多情频化石，人归那识故人姝。牵路林中一线长，萦纡不断似回肠。并刀欲剪千千尺，不使征夫到瘴乡。飞来古寺是耶非，何处归猿向此归。长啸至今烟雾隔，无情亦为一沾衣。南国多情易别离，登高临水总相思。凄清越女吹芦管，绝似巴童唱竹枝。鹰吟松上起惊飙，蝉咽泉间似暮潮。萧瑟不须摇落候，悲秋有客是南朝。波涛鼓舞乱峰回，出峡还愁入峡来。百十长篙争一石，香炉撑破断厓开。不愁舟碎瞿唐石，爱触中流滟滪来。象马丛中穿一发，篙篙相接斗惊雷。排空乱石阵图多，铁壁银山一折过。南越北门天设险，万人城在要人和。削竹千枝作缆枝，枝长枝短似游丝。年年百丈无穷路，牵断肝肠人不知。水作青罗带百围，镜光晴浣白云肥。帆过未易秋痕合，雾縠风吹似卷衣。何年剪碎万芙蓉，莲叶莲枝总作峰。壁断时时阙一峡，参差青嶂夹天重。烟霭苍苍暮几重，山云低接水云浓。乱峰回合成天井，片月无因出万松。山围明镜易成圆，四壁松杉黯似烟。花缺依稀知峡口，片帆斜出断厓边。一峰不作一峰看，青翠瑶篸十万竿。多半髻螺盘叠叠，白云膏沐湿秋寒。香炉峡口女英雄，巫峡风流事不同。古庙千章唐代木，舟人再拜祝长风。峰峰横作锦屏长，瀑水纷纷断石梁。烟雨峡门开复阖，绝愁无路入英阳。篙子弯弯尽似弓，朝来撑破几莲蓬。玲珑石壁多虫蛀，一缕云穿藕孔中。篙篙如箭复如弓，苦水何当又苦风。绝似射潮罗刹浦，素车白马与争雄。三朝愁杀打头风，吹起帆樯似转蓬。苦与崩厓作勍敌，灵胡赑屃作篙工。舟缘铁壁几回环，蜗角相争卷石间。已苦笼头横浅濑，还愁鳖背隐深湾。一滩一尺上惊雷，力尽波涛杀不回。下水人歌上水哭，风声哀杂水声哀。夹岸交加百丈多，九夫如哭一如歌。杀声凄惨因风水，惊起沙禽拂面过。崖光石滑总篙痕，撑起熊罴百丈蹲。斗大龙蛇题不得，墨濡头发向天门。弹子谁穿石壁来，篙篙空洞触轻雷。频从花底惊猿狖，接臂相将绝巘回。北风吹船船上天，九夫蒲伏一夫牵。梢公出没白头浪，处处叫滩声可怜。峡尽清江曲曲开，白沙深映碧潆洄。秋光流出如明月，一片空青天外来。湾环又苦大横矶，石势争随水倒飞。峡短滩长撑不上，眠篙不道女郎非。英州有石尽玲珑，细作峰峦尺寸中。石市买来多石丈，米颠怀里总华嵩。石似青天天不如，青青应是补天馀。灵娲不采英州石，五色空劳炼太虚。牵舟不上几逡巡，岩势争飞欲压人。齿角峰高相抵触，苦将韶石斗嶙峋。何人咆哮擘龙门，荡踏千厓似有痕。韶石可怜非斧凿，天然生得一峰尊。春草山山绿满头，朝烟暮雨作兰油。土膏肥沃全无石，不作畲田负水流。株株榄树分公姥，双植山头号木威。公解生花姥结子，君看榄树好思归。石分公母年年在，潮有雌雄日日来。自是无情少离别，行人泪洒望夫台。峰顶人家尽土围，牛多一半夕阳归。多烧英石教田暖，山骨朝朝斲翠微。露湿茶人两鬓寒，捻花红插更山丹。山呈髻子无穷样，随意芙蓉一尺盘。插竹滩心不聚鱼，天寒鱼少水光虚。虾䱉亦要盐相换，人是无盐二十馀。秋深碧草尚如丝，薄有霜华木叶知。开尽雁来红几日，炎天未是雁来时。丹厓翠谷锦围空，草树无花也觉红。春色尽归秋色里，不曾霜醉一青枫。山鹧相招暮不回，南峰空应北峰来。争衔木叶因霜露，苦待朝阳锦翼开。虎眼如灯绿射人，初疑腐叶作青燐。腥风吹过拳毛发，系艇深深向白蘋。虚无萤火似人过，一夜鱼惊出绿莎。白板无声江寂寂，催寒但苦草虫多。一夕征夫两鬓秋，未过重九已轻裘。炎方且喜无霜雪，不使青山得白头。鹧鸪啼杀未还家，烟雨泷东失钓槎。韶石苍苍三十六，知君何处吊重华。两到韶阳不踰关，梅花怕向岭头攀。艰难得作南枝鸟，白首炎洲比翼还。"}