{"id":"766504","title":"齐天乐 其一 曹葛民伯甸招同松溪、秋谷、彦宣、曹村诸君子雨湖秋禊，分韵得其字","dynasty":"清","author":"黄燮清","text":"西风吹起清游兴，罗衣嫩寒初动。柳叶辞秋，菱花病雨，堤外湿阴凉冻。吟肩瘦耸。算如此烟收，野鸥堪共。树杪楼台，两三萧寺暮云重。兰亭高会已矣，问当年韵事，谁继觞咏。我辈能狂，山灵欲笑，不放酒杯闲空。峰鬟翠拥。认镜里妆痕，未醒残梦。倚醉行歌，画船随意拢。"}