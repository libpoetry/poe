{"id":"507162","title":"圣德瑞应诗","dynasty":"明","author":"夏原吉","text":"圣主膺乾运，垂衣驭八区。道隆尧舜比，功茂禹汤俱。荡荡三边肃，熙熙兆姓娱。普天歌至治，率土发灵储。爰有诸蕃国，能忘万里途。随槎超瀚漫，献瑞效勤渠。渺渺来中夏，惓惓觐帝居。麒麟呈玉陛，狮子贡金铺。紫象灵山种，骅骝渥水驹。驼鸡同鸑鷟，文豹拟驺虞。福禄身纡锦，灵羊尾载车。霜姿狷更异，长角兽尤殊。綵槛奇音鸟，雕笼雪色乌。玄龟三尾曳，山凤五花敷。日上龙墀丽，风回凤阁迂。礼官躬典设，蕃使肃奔趋。仙掌开丹扆，祥烟散紫衢。重瞳欣一顾，百辟震三呼。兹岂寻常致，端由治化孚。既将昭帝德，尤足壮神都。炎汉何能拟，姬周莫并驱。拜瞻嗟庆幸，称赞愧荒疏。惟愿皇风洽，仍祈化日舒。鸿图千载固，圣寿万年馀。"}