{"id":"850530","title":"刘公诗","dynasty":"宋","author":"孔武仲","text":"原甫吾不识，闻之士大夫。少时已绝群，卓荦千里驹。读书足智虑，万卷力有馀。善发六艺蕴，高谈诋先儒。天文地理学，道藏及浮屠。纤悉无不讲，讲之皆粲如。文章弄豪赡，咳唾玉与珠。避落八极间，买者论锱铢。为人又挺特，不与侠者俱。伉健虎独步，轩昂鹤仍孤。身虽登两禁，未及秉钧枢。爽气随沆瀣，敛收入清都。嗟嗟刘夫子，信是荀扬徒。富贵非穷愁，而复多著书。荒城过宿雨，古寺入平芜。郁郁壁上诗，奎钩照天衢。我来值日暮，篝火为踟蹰。想见其风骨，磊落眉宇疏。邦人好事少，不以玉石摹。岁月更久远，彫摧逐泥涂。作诗贵述美，聊用赞不渝。"}