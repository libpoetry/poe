{"id":"648723","title":"题竹送徐侍郎之南京户部并简黄少保","dynasty":"明","author":"杨士奇","text":"徐卿起毗陵，卓卓才行良。遭时长郎署，特达清誉彰。圣朝重守边，简贤赞军政。爰陟少司马，肃肃将帝命。甘州国西鄙，密比戎狄疆。宛宛筹画运，煜煜威武扬。扫荡边尘净，旋归觐丹闱。天颜为悦霁，褒赉隆光辉。当宁所孜孜，养民为首事。龙虎壮南都，遂进司徒贰。维时五月中，暑雨亘昏晨。草草戒行李，匆匆发河津。河水方茫洋，舟行疾于羽。溯济乱淮流，超然越江浦。念昔西行日，醉折杨柳枝。如何复斯别，托意淇上猗。兹植殊凡植，贞操挺桓桓。耻效艳丽姿，傲兀冰霜寒。元老东莱公，勋庸五朝旧。我别才四旬，旷若三春久。卿行烦致声，善保金玉躬。上以翼圣明，下以宁瘝痌。"}