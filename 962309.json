{"id":"962309","title":"玲珑四犯 此曲双调，世别有大石调一曲越中岁暮闻箫鼓感怀","dynasty":"宋","author":"姜夔","text":"叠鼓夜寒，垂灯春浅，匆匆时事如许。倦游欢意少，俯仰悲今古。江淹又吟恨赋。记当时、送君南浦。万里乾坤，百年身世，唯有此情苦。扬州柳，垂官路。有轻盈换马，端正窥户。酒醒明月下，梦逐潮声去。文章信美知何用，漫赢得、天涯羁旅。教说与。春来要、寻花伴侣。"}