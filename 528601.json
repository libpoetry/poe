{"id":"528601","title":"平夷所老人","dynasty":"明","author":"何景明","text":"平夷老人发两肩，哀哀泪落古城烟。岁收斗粟输田赋，日向诸邻乞米钱。风雨饥寒趋路侧，子孙流落避兵年。青春有伴难还土，白首无家尚戍边。官里征徭何日已，军中苦乐古来偏。魂惊战鼓心犹怯，臂中飞弧肉尽穿。独去负戈巡气砦，谁来销甲种春田。朝廷德意思柔远，阃幄谟猷在识先。夷狄本为王者外，卒徒能受帅师怜。敢愁沟壑填衰谢，只拟封疆息秽膻。我愿麾前法唐将，筹边有策到今传。"}