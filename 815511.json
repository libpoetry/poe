{"id":"815511","title":"沁园春 校镌七十二芙蓉词成，上合肥龚先生，用陈其年韵","dynasty":"清","author":"徐釚","text":"我爱先生，兰畹花间，亦复为之。想琼楼玉宇，閒抛锦字，晓风残月，偶逗相思。夺却骚坛，撇残狂客，黄绢重题少妇辞。还须谱，倩银筝翠管，玉轸金徽。天街露冷烟霏。划不断、柔情世上稀。更兔园春老，宫怀磊落，龙门路杳，人想雄奇。绿野阴浓，碧纱烟笼，拈断霜毫色已飞。堪更羡，笑枝头红杏，压倒前题。雅健雄深，公岂逊之，焉数班扬。念纷纷项领，谁能推毂，丝丝烟雨，肯付冥茫。坐有布衣，交怜短褐，灶下芦中也激昂。仗短句，论平津东阁，今日谁长。追思剧孟欢场。便丞相、车茵醉不妨。况玉筝红袖，分行领取，银箫翠管，逐队翱翔。慷慨悲歌，嵚崎历落，铁板红牙总断肠。还太息，叹书生鹅笼，藩触羝羊。落魄堪悲，不数江东，二陆三张。况词追屈宋，哀吟入破，年惭终贾，苦调摧藏。清泪如铅，春愁似水，难博欢娱醉一场。堪怜处，恰花开蜀缬，鬓点吴霜。休嫌犊鼻凄凉。愿击碎、胡琴去故乡。忽传来好句，恍闻凤吹，携归清响，宛奏霓裳。坐炙鹅筝，閒排雁柱，红豆斜拖与绿杨。求益耳，虑买丝难绣，且缀兰香。"}