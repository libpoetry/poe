{"id":"303472","title":"西子妆·二月二十三日同社集北湖祠楼感赋","dynasty":"现代","author":"黄侃","text":"汀草绿齐，井桃红嫩，共说寻春非晚。偶来高阁认前题，叹昔游岁华空换。沧波泪溅。算留得闲愁未断。凭曲栏，讶瘦杨如我，难招莺燕。追欢宴。却恨东风，揽起花一片。酒痕惟解渍青衫，比当时醉情终浅。残阳看倦。倩谁慰天涯心眼。待重来，又怕平芜絮满。"}