{"id":"808404","title":"自河南入关所经皆秦汉旧迹车中无事因仿香山新乐府体率成十章 其一 荥阳城","dynasty":"清","author":"洪亮吉","text":"荥阳城，高百尺，因阜筑城如铁色。汉王夜出城西门，荥阳以东属楚人。惜哉一鹿抵死争，食肉不足思分羹。当时若翁幸不烹，乃火纪信燔周生。嗟嗟两烈士，殉主亦殉名。我行天下历州七，奇险无若荥阳城。君不见，荥阳城，值太平；排百雉，无一兵。司关午卧门掩扇，百战古城今下县。"}