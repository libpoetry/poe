{"id":"1010490","title":"田家","dynasty":"宋","author":"释文珦","text":"田家翁媪颇自适，翁解耕耘妇能织。官中租赋无稽违，所养牛羊亦蕃息。岁时力作不徒劳，桑柘满园禾黍高。皆因勤俭百事足，老身不复愁逋逃。儿女长成毕婚嫁，祇在东邻与西舍。瓮头时复有新篘，亲戚团栾乐情话。神前祭赛宜礼腴，家中衣饭随精粗。县吏下乡鸡犬尽，但愿官府无追呼。"}