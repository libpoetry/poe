{"id":"686369","title":"玉蝴蝶 感春四首","dynasty":"明","author":"叶纨纨","text":"满目韶光明丽，东风拂拂，花影悠悠。帘卷重楼十二，禁火初收。草青青、游人金勒，春寂寂、深院银钩。暗香浮。谁家陌上，几处津头。凝眸。天涯信断，王孙何处，闺梦多愁。双燕无凭，日长凭遍小红楼。对莺花、满怀幽怨，临宝镜、几许情柔。空消受，月寒锦帐，香冷衣篝。天气困人时节，寒轻暖浅，烟袅云流。十里春风消瘦，酒殢花忧。倚横栏、断魂难续，问锦带、春去谁留。锁闲愁，重门昼永，花落庭幽。风流。凝妆挈伴，寻香拾翠，何处堪游。一片闲情，无端都上两眉头。恨庭花、飞成黯黯，随去蝶、梦冷悠悠。纵休休，韶华易老，好景难酬。景色秾芳清昼，游丝无力，袅袅轻柔。欲挽春光同住，堪笑难留。碧烟侵、旧时罗袖，红香淡、独自妆楼。绣帘幽。弄晴啼鸟，唤雨鸣鸠。多忧。凭高一望，江南春色，千古杨州。回首繁华，断肠都付水东流。黯魂销、一番怀古，空目断、万缕新愁。几时休。绿杨芳草，春梦如秋。窗外晓莺初啭，柳黄条上，声过西楼。好梦惊回深院，帘卷虾钩。雾濛濛、杏花无语，人寂寂、芳草如羞。恨绸缪。谢娘慵懒，斜倚箜篌。薰篝。新妆镜里，东风无计，吹破春愁。粉褪香消，长门花月半沉浮。问年年、恼人红绿，看日日、伴我帏帱。锁眉头，黄昏雨后，胜似悲秋。"}