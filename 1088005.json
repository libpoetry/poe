{"id":"1088005","title":"卜居","dynasty":"宋","author":"朱熹","text":"卜居屏山下，俯仰三十秋。终然村墟近，未惬心期幽。近闻西山西，深谷开平畴。茅茨十数家，清川可行舟。风俗颇淳朴，旷土非难求。誓捐三径资，往遂一壑谋。伐木南山巅，结庐北山头。耕田东溪岸，濯足西溪流。朋来即共欢，客去成孤游。静有山水乐，而无身世忧。著书俟来哲，补过希前脩。兹焉毕暮景，何必营菟裘。"}