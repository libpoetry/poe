{"id":"908663","title":"岘山诗","dynasty":"宋","author":"李淑","text":"岘山如闯襄庐南，钜平跻赏留爱谈。官邪俗沦祭不屋，君来怀古茵凭惭。孤峰嵚岖汉之曲，云梁月皋万螺矗。轻裘四眺风物佳，宾客文章欢意促。酒酣嘅涕邀灵期，金碑揭然民哭遗。斧薪弗剪召棠树，箫鼓相传栾社祠。使君籍在华光省，秩废诹新剡章请。篆楹舄采神宴娭，比故镵坚诗播永。我尝学史称君伐，又感先贤祀无歇。德名信与苍崖俱，旷贵纷纷煨壤灭。"}