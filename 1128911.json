{"id":"1128911","title":"颂古三十八首","dynasty":"宋","author":"释从瑾","text":"谁在画楼西，相逢语笑低。到家春色晚，花落鹧鸪啼。大地绝纤尘，面南看北斗。嫁鸡逐鸡飞，嫁狗逐狗走。隔墙见角便骑牛，骑入红尘闹市游。游遍归来栏里卧，三更半夜失踪由。家家门口透长安，不见纤毫眼界宽。无法无人谁付嘱，难兄难弟自相谩。蕴空谁见法中王，觌体何曾碍剑光。古庙藤萝穿户牖，断碑风雨碎文章。踏翻地轴地不动，推倒天关天更高。稳泛铁船归少室，至今天下起风涛。九年冷坐已败阙，只履西归更脱空。后代儿孙空妄想，鸥鸪啼不为春风。自有觅不得，无端面发红。翻身吃一?，两手摸虚空。不会黄梅佛法，梦中合眼惺惺。此地无金二两，俗人酤酒三升。一箭射双雕，双雕随手落。波摇岳阳城，月满滕王阁。当年高甲已登科，读尽人间万卷书。今日一身天地窄，思量好事不如无。一喝当头雷电奔，人间说亦暗销魂。看来岂止聋三日，直至如今海岳昏。剃头头光生，洗脚脚清爽。脱衣上床眠，抓著通身痒。竹篱茆舍酒旗斜，一个胡芦败两家。酒后不知天与地，皈来满地是桃花。彻底冰壶无影像，倒翻筋斗模难成。千峰雨歇黄梅后，桂魄还从海上生。无目仙人揣骨头，暗中摸索认王侯。价高毕竟无人买，冷却勾栏懡㦬休。恁么不得总不得，脱却布衫赤骨律。劈头一搭忽翻身，便见口开并眼白。同根一体都如梦，梦里惺惺眼又花。蝴蝶飞来过墙去，不知春色落谁家。甘贽设粥，南泉打锅。一般病痛，彻底誵讹。更有些儿好笑，明朝饿杀禅和。悟得平常达本乡，时人多怕落平常。青春只有九十日，烂醉都无一百场。钟送黄昏鸡报晓，赵州何用閒烦恼。裂破虚空作两边，古庙香炉出芝草。临济赵州，禅林宗匠。特地相逢，恰似相扑。撞见今时行脚僧，呼为两个閒和尚。威风凛凛不容攀，跳入怀中便解颜。不是酒肠宽似海，争知诗胆大如山。无魔无我已降魔，添得时人眼里花。今日镆铘无用处，也知贼不打贫家。棒头有眼，眼里无筋。多逢浊富，罕遇清贫。自入洞门烟锁断，不知世上几经春。棚前夜半弄傀儡，行动威仪去就全。子细思量无道理，里头毕竟有人牵。一喝两喝，全机出没。宾主历然，未免俱瞎。半夜摸乌龟，明月照积雪。须弥倒卓，海水逆流。同参相访，作尽冤雠。休休，明日黄花蝶也愁。古帆未挂时，后园驴吃草。日短苦夜长，行人须及早。当面非暗投，应机皆直说。乾峰与云门，两口同一舌。若是续貂人，弄巧便成拙。顿超见色闻声句，不涉明心悟道言。花落鸟啼岩下寺，月明人唤渡头船。当阳打动番南鼓，万象森罗立地闻。不是大家齐则剧，难消白日到黄昏。洞庭湖里失却船，赤脚波斯水底眠。尽大地人呼不起，春风吹入杏花村。我手何似佛手，合掌面南看北斗。兔推明月上千峰，引得寒山开笑口。我脚何似驴脚，急走归家日将落。自古长安如镜平，无端醉倒黄幡绰。人人有个生缘，且非东土与西天。击珊瑚树枝枝好，撒水银珠颗颗圆。佛手驴脚生缘，南海波斯泛铁船。精金美玉团堆卖，毕竟何曾直一钱。南枝向暖北枝寒，何事春风作两般。凭仗高楼莫吹笛，大家留取倚阑看。"}