{"id":"1114778","title":"寿岳漕","dynasty":"宋","author":"李曾伯","text":"渡江人物照乾坤，盟府勋庸奕叶存。崧岳千年申伯雅，汉台几世仲华孙。自将翠节临南纪，更佐金城护北门。禁柳官梅正春色，好看鸣玉上天阍。檀溪翠雾晓轮囷，共庆皇华诞玉辰。偻指明宵三五夜，从头新岁八千春。且烦皎月清边徼，行逐东风造禁宸。留取棠阴蔽南岘，为陪羊杜寿苍珉。"}