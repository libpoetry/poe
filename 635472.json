{"id":"635472","title":"元旦掩室示诸子时年六十六","dynasty":"明","author":"成鹫","text":"行年未到六十六，慎勿笑人指爪曲。而今而后吾免夫，从此馀生易知足。去岁新年忙鹿鹿，今岁新年快幽独。一间茅屋一个僧，一炷旃檀一寸烛。一声清磬一卷经，一碟黄齑一椀粥。造物于我良厚哉，同住同来受清福。自誇有褐不须裘，何须得陇更望蜀。当今大人不重贤，当今小人不信天。当今学人不学律，当今禅人不会禅。时来移气复移体，自谓古佛堪齐肩。门庭喧喧炙手热，盲龟跛鳖争垂涎。我欲为此自不难，面庞有血囊无钱。汝曹脚跟未点地，二者居一随经权。若云未能免俗聊复尔，不忍尽弃其学而学焉。"}