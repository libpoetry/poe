{"id":"1237391","title":"古意怀仲章贡侍御二首","dynasty":"元","author":"黄清老","text":"娉婷二八女，绝色妙难画。新妆薄铅华，照影修竹下。盛年事夫婿，锦玉耀精舍。虽非伯鸾妻，惓然惜春夜。琴馀月当轩，默默倚风榭。寄语东家儿，红颜莫轻嫁。梧桐生高冈，云气涵空清。南枝挂孤月，上有苍鸾鸣。大匠挥玉斧，浑然合天成。置之白玉堂，被之弦歌声。一弹松风来，再鼓溪月明。子期人已往，青山为谁情？"}