{"id":"308915","title":"金菊对芙蓉·复约叟","dynasty":"现代","author":"赵熙","text":"蛩语诗心，雁天霞脚，传来片玉山城。乍霜花黄瘦，风叶红惊。意中各有伤春梦，到白头都是兰成。不堪肠断，重阳雨色，万树秋声。相对忍说瑶京。剩五云秋禊，镜里前清。劝麻姑老了，休管蓬瀛。明年也念花潭约，怕去时月落潮平。灞陵铜狄，禅床一觉，镫火三生。"}