{"id":"605869","title":"喜西征报捷","dynasty":"明","author":"卢龙云","text":"几日西风急，风前送好音。西陲今已晏，大慑远人心。蠢伊匪族类，豺虎而冠衿。豢养胡为者，反以助骄淫。重关抱深箐，高垒倚层岑。兴言抗上国，宁知效献琛。天子赫斯怒，流毒恐渐深。授钺开专阃，飞刍集羽林。去年兴薄伐，行役至于今。摧坚纷冒石，执锐赴悬金。哀猿听凄断，毒雾触阴森。暑雨无咨怨，从军但壮吟。嗟彼辙中鳞，终焉归釜鬵。王师幸无敌，馀凶总馘擒。一方久涂炭，若旱忽沾霖。还家悲喜集，月下再闻砧。辕门将振旅，恩赉普颁临。献俘行赴阙，欢颂侈缨簪。从兹遍柔远，无为用伐侵。垂衣受重译，薰风乐舜琴。"}