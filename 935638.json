{"id":"935638","title":"江北庄取米到作饭香甚有感","dynasty":"宋","author":"陆游","text":"我昔从戎清渭侧，散关嵯峨下临贼。铁衣上马蹴坚冰，有时三日不火食。山荞畬粟杂沙碜，黑黍黄粱如土色。飞霜掠面寒压指，一寸赤心惟报国。即今归卧稽山下，眼昏臂弱衰境逼。新粳炊饭香出甑，风飧涧饮何曾识。我岂农家志饱暖，闭户惟思事耕织。征辽诏下倘可期，盾鼻犹堪试残墨。"}