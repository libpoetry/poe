{"id":"815497","title":"立秋偶吟二首","dynasty":"清","author":"徐庭翼","text":"西风昨夜到吾庐，槛外炎蒸势尽除。从此清凉无热客，最宜幽暇理残书。栽将桃李都森立，话到桑麻更自如。莫负一年秋好处，梧桐叶落晚晴馀。小次西村两载馀，舌耕幸得代犁锄。飘飖梧叶身犹似，变幻浮云事亦如。炎势终为秋气肃，閒情端向晚凉舒。优游明月清风夜，喜听儿童读草庐。"}