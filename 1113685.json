{"id":"1113685","title":"道夫惠诗为和五首","dynasty":"宋","author":"李处权","text":"饭已抄云子，杯仍致曲生。青梅方弄色，黄鸟已无声。世态穷尤见，吾心老更明。从来文字饮，意不在倾城。独醒非我事，多难亦吾生。将相知无种，文章怕有声。且当乘款段，无复谒承明。使我忘羁旅，弦歌近武城。山云谈次改，溪水坐来生。白鸟饥逾静，苍蝇饱不声。令君真子产，墨客陋弥明。回首人间世，尘埃望赤城。不恨青春去，唯愁白发生。日长宜燕乳，水满自蛙声。念我心方逝，逢君眼渐明。刚肠三尺剑，光彩动丰城。水陆劳千里，诗书误半生。山开南国翠，鸟已故园声。会是豺狼静，方瞻日月明。牵羊今古恨，洒血望占城。"}