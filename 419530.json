{"id":"419530","title":"八声甘州 写红梅寄钱默存教授","dynasty":"近现代","author":"龙榆生","text":"看一枝、春色逐人来，双脸晕潮妆。对遥山斜睇，修篁倦倚，照影寒塘。曾是霜侵雪压，岁月去堂堂。留得芳心在，省识东皇。撩拨何郎诗兴，便胡沙扫尽，难近昭阳。甚才通一顾，赢得几回肠。是冰肌、何曾点污，记那回、憔悴损容光。横斜影，映簪花格，淡月昏黄。"}