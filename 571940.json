{"id":"571940","title":"邢州道上大风","dynasty":"明","author":"袁宏道","text":"南风捲地昏，拗折道傍树。吹面如有痕，欲拔髭须去。此地足黄沙，易作风神怒。冈陵忽变迁，老马不知路。日暮憩邮亭，颜面都非故。盆水贮渗泥，双眼出烟雾。诘旦过沙河，未至心见怖。何事太行山，酣沉了不寤。岂无一掬波，浣此秋空污。梦中排九阍，芒履沾云絮。投箠击眠龙，惊起如飞骛。"}