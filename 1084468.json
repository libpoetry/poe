{"id":"1084468","title":"别宋孝先","dynasty":"宋","author":"王十朋","text":"楚台风骚客，遥遥有奇孙。去岁始识面，未遑叩渊源。但见眉宇间，一点阳春温。琴书忽来游，文字获细论。经术有根蒂，词章富波澜。时时戏翰墨，动辄千万言。子固予所畏，语蒙子推尊。予尝语所学，文当气为先。气治古可到，何止科第间。子贤且乐善，服膺每拳拳。临行出新诗，殷勤记诸篇。好学见雅志，予言未应然。惜哉有离别，后会何夤缘。男儿各自勉，事业无穷年。"}