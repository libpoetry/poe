{"id":"687047","title":"东园课瓜菜十绝","dynasty":"明","author":"刘崧","text":"种蔬苦培深，戴甲久未出。不敢重爬搔，勾萌嫩方茁。未尝摘瓜时，先为延蔓地。苟不夭阏之，夤缘自无际。野草何曾种，才除旋复抽。可怜瓜落子，长是隔年收。莴苣宜生啖，蔓菁可熟菹。从今添菜谱，自合订农书。柔台濯青丝，嫩本抽白玉。古云水可饮，有此奚不足。斸雨迷漫种，排烟羃历生。谁能为溉釜，吾意欲烹羹。手中一勺子，散涌忽盈亩。五月青实成，君看大如斗。甘软黄金茹，咸酸碧玉齑。诗脾本虚薄，莫遣着羊蹄。百事皆可做，一生何所求。已多十八种，底用五千头。瓮菜抽青玉，葱根结水晶。此物江南有，沙场种不成。"}