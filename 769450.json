{"id":"769450","title":"八声甘州  芳菲已歇欢事去心浊酒孤吟悽然念远不识一声河满视此何如耳","dynasty":"清","author":"王鹏运","text":"甚年年花底说春归，今年倍伤情。倚阑干不语，水分新绿，天蹙遥青。点检奚囊题句，剩得瘗花铭。消受清和意，帘额尘轻。愁里漫听鶗鴂，算天涯啼彻，都是离声。怅故人不见，落日自高城。更休逐、孤云南望，但平林、如荠野烟生。家山远、写朱弦恨，谁吊湘灵。"}