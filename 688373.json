{"id":"688373","title":"宫词十首","dynasty":"明","author":"江源","text":"合殿恩中绝，容华落镜中。谁怜团扇妾，不敢怨春风。早被婵娟误，深宫二十年。自题秋扇后，明月不长悬。长信翠娥老，无人慰所思。更怜光月夜，是妾断肠时。古镜菱花暗，双蛾几许长。云韶何处奏，飞燕在昭阳。何处秋风至，罗衣生暗尘。君王不可见，一望一沾巾。长信多秋色，西风生翠罗。一年将尽夜，翠辇不曾过。君王宠初歇，宝镜为谁明。寂寂重门掩，孤灯照雨声。长信恨何如，君王恩幸疏。永怀愁不寝，明月几盈虚。春归花殿暗，无计奈春何。不寝听金钥，君恩何处多。欲泣不成泪，缘愁若个长。那堪闻凤吹，只是在昭阳。"}