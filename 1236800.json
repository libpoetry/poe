{"id":"1236800","title":"怀京城诸公书崖州驿四首","dynasty":"元","author":"范梈","text":"甚忆清河元侍讲，送行犹有玉堂诗。只今夜夜陇头月，照见征人有所思。复忆济南张吏部，作诗文气压诸公。佳儿亦是门生辈，尚想他年似若翁。绣衣御史果能文，蜀道新来有李君。记得京城黄菊烂，为余来觅董将军。妙为文字吾雄甲，精切于今孰与俦。说著奉常虞博士，恨渠犹不见崖州。"}