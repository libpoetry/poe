{"id":"1129090","title":"金刚随机无尽颂 离相寂灭分第十四","dynasty":"宋","author":"释印肃","text":"慧命闻深义，五体如山礼。学海一时乾，心空方及第。忻悲泪湿巾，忆昔枉精神。今朝闻道矣，夕死也甘心。金佛曾忍辱，乐处岩庵宿。忽睹歌利王，将直拗作曲。支解不生嗔，语默自忻忻。深知无相貌，木石表虚形。道大言无妄，佛诚说非诳。如是接群生，生灭心说谤。心空行亦纯，转不退机轮。乡关无异路，花发洞中春。千峰消积雪，岩溜声清切。回首睹梅开，疑是梅花裂。万木自回春，向道无故新。劝君休取相，拈起转光鳞。"}