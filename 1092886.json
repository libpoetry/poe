{"id":"1092886","title":"赵十读通鉴有诗和韵赠之","dynasty":"宋","author":"韩淲","text":"胸蟠万卷富，莫受半点尘。治道杂朱紫，圣涂缠荆榛。谁将十七史，一笔能具陈。论说兼轲雄，纪载由周秦。首明礼与分，世变损益因。裕陵锡序尊，惟恐书易沦。后学今如何，识治宜蔚彬。区区李唐臣，魏陆犹言仁。南北固分合，夷夏宁屈伸。往哉涑水翁，元祐第一人。帝谓胜荀悦，我生岂不辰。"}