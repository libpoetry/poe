{"id":"1066514","title":"盆池放鱼呈曹文中","dynasty":"宋","author":"葛胜仲","text":"小鱼如针锋，大鱼如柳叶。舍之石斛中，泼泼逝鳞鬣。秋毫麸与籺，腹果意各惬。渺如在湖海，不叹杯水狭。笑之复自笑，邑小大邦摄。摇足已恐堕，一动不敢辄。廪人给五斗，饘粥周儿妾。虽然颇自适，携杖园日涉。岂羡蝉冕窟，迁擢等常猎。漆园信知鱼，非惟常梦蝶。"}