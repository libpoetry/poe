{"id":"1221679","title":"仙山访隐图","dynasty":"元","author":"凌云翰","text":"仙山渺何许，飞楼跨苍穹。谁携九节杖，直入烟霞中。雨馀千涧急，略彴微径通。松花落金粉，衣袂回春风。幽怀何以写，赖有爨下桐。吴江脱屣后，不逐陶朱公。还来白云里，挥弦送飞鸿。苕溪隐君子，苦心乃良工。五岳在只手，三山入双瞳。每于生纸上，经营意无穷。我知图画理，能使尘虑空。胡为效病鹤，局促遭樊笼。何当赋招隐，山幽多桂丛。"}