{"id":"293457","title":"同萚石鱼门集丹叔侍读斋观所藏宋张择端清明上河图真迹卷","dynasty":"清代","author":"翁方刚","text":"呜呼政宣翰林画，题字大定明昌閒。其时金已{辶止}都汴，绿云红雪堆三山。却想花石运艘日，笙瓦百货笔莫述，竟借蔓草离黍看。梁园清明花几落，鹊山寒食酒又残。长沙百年追世泽，钤山千镪输权奸。文江才子簿作记，南濠题跋语可删。传闻内臣窃胠箧，御沟藏弆力所殚。或疑匿去入冯保，保也手跋今尚完。向来青父踵性父，不言李祁与吴宽。冯后流落托谁手，瘦金签迹觅已难。主人具眼富搜择，此物自归天不悭。晴窗吾辈得目饫，一洗平日胸回环。可作《易图》玩消长，又作《无逸》《豳风》观。画家一技乃至此。呜呼此乃真择端。"}