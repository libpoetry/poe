{"id":"836378","title":"金缕曲 其一 郫县晤李干廷，名作桢，郫县人，庚辰进士，广东知县","dynasty":"清末民国初","author":"李炳灵","text":"犀浦停车处。穷巷中、故人高隐，白头重遇。昔日燕台寻春约，屈指挥如隔世。况彼此、青山憔悴。过我冷斋同夜话，又谁期、再见鸣珂里。郫筒酒，共君醉。嗟余浪迹成都市。奈悠悠、天涯陌路，有谁知己。岭表一官成梦泡，讲学栖迟沔水。尚书事、凄凉堪忆。仆仆风尘俱老大，且相逢共作谋生计。归田乐，几年矣。"}