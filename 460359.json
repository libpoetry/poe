{"id":"460359","title":"永遇乐　成《女儿曲》后作","dynasty":"当代","author":"卢青山","text":"千里游云，一松绿盖，来扫孤袖。我识秋寒，霾风僽雨，秋复知吾否？重山沉雾，野村窥嶂，一啸暮云奔走。淡苍烟、空潭冷水，半舟寂寞垂柳。江湖堪笑，年年歌哭，毕竟为谁消瘦？日夕牛羊，良田二顷，可以眠高牖。元龙怎在，危楼倚剑？无限白云苍狗。要黄菊丹枫尽了，独来搔首。"}