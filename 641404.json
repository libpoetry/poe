{"id":"641404","title":"吊陈寿夫","dynasty":"明","author":"殷奎","text":"去年此日昆山县，射圃亭中开小宴。寿夫送我上南京，把酒题诗苦相劝。酒酌碧筒对花饮，诗题素壁成吾谶。谁知岁月才一周，两人生死不相侔。我行万里生如寄，君得一官死如戏。人生变故不可常，洒我风前几行泪。北固山，在何处。西风落日大江秋，诗酒明朝吊君去。"}