{"id":"687599","title":"小至","dynasty":"明","author":"孙继皋","text":"今日日以短，明日日以长。长短互相催，一阴与一阳。浮云乱白日，倏忽东西翔。百岁苦易盈，何况生难量。金貂岂不贵，朱绶岂不扬。荣华等朝芳，夕散纷以戕。南山有松桂，冰雪交青苍。当窗读古书，可以终徜徉。徜徉岂不好，乞身苦不早。江湖莽荆棘，豺虎伏中道。长星亘璧月，光芒下欲扫。群公上封事，天子夕露祷。小臣解忧国，涕泪亦盈抱。以兹坐蹉跎，安能不终老。老至会有时，吁嗟亦何为。吾年未三十，鬓发冰霜欺。寒灰半夜动，客心难自吹。转念线欲添，翻令愁欲丝。去住两踯躅，风光正迟迟。明发书云物，丰年以为期。"}