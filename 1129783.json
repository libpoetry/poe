{"id":"1129783","title":"颂古四首","dynasty":"宋","author":"释祖钦","text":"根寻到底得星儿，冷焰腾辉是此时。拈一茎茅轻点著，不知烧杀五须弥。九九八十一，穷汉受罪毕。才拟展脚眠，蚊虫獦蚤出。且看双放更双收，有底欢声有底愁。一切圣贤如电拂，大千沙界海中沤。穿云迸石不辞劳，大抵还他出处高。溪涧岂能留得住，终归大海作波涛。"}