{"id":"703498","title":"得博罗信三首","dynasty":"明","author":"释函可","text":"八年不见罗浮信，阖邑惊闻一聚尘。共向故君辞世上，独留病弟哭江滨。白山黑水愁孤衲，国破家亡老逐臣。纵使生还心更苦，皇天何处问原因。莫怨穹苍太不仁，万方此日总成尘。恩深累代心何憾，命尽全家泪又新。残日沉山犹望旦，落花辞榭永无春。寻思最苦身仍在，黯黯风沙愁杀人。长边独立泪潸然，点点田衣溅血鲜。半壁山河愁处尽，一家骨肉梦中圆。古榕堤上生秋草，浮碇冈头断晓烟。见说华台云片片，残枝犹有夜啼鹃。"}