{"id":"920393","title":"广陵会三同舍，各以其字为韵，仍邀同赋 其一 刘贡父","dynasty":"宋","author":"苏轼","text":"去年送刘郎，醉语已惊众。如今各飘泊，笔砚谁能弄。我命不在天，羿彀未必中。作诗聊遣意，老大慵讥讽。夫子少年时，雄辩轻子贡。尔来再伤弓，戢翼念前痛。广陵三日饮，相对恍如梦。况逢贤主人，白酒泼春瓮。竹西已挥手，湾口犹屡送。羡子去安闲，吾邦正喧鬨。"}