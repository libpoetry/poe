{"id":"816019","title":"沁园春  已卯冬日寒斋感兴","dynasty":"清","author":"曹尔堪","text":"时值严寒，木叶无多，争陨飘风。百颗榴实，霜边坠紫，一棚枸杞，云里垂红。妆点凄晨，流连卒岁，多少穷愁闭户中。寒齑饭，但前村觅火，荒圃挑崧。平生淡泊为功。愧无策谋生还未工。且西园洒墨，研经读史，东郊习射，挟矢弯弓。麟阁标名，燕颔封爵，只索殊恩属乃公。偏多事，为伤时感遇，咄咄山翁。怀庆城东，竹树清阴，亭馆初开。荼蘼架压，丛花铺雪，湘筠角小，新笋惊雷。三里平芜，千里夏木，云气堆浓王屋隈。寻幽径，似南京犀浦，如豆青梅。使君却费尊罍。叹解俎盘桓真快哉。喜林泉位置，手芟杨柳，宾朋啸咏，杂坐莓苔。屐齿泥深，帽檐红落，还与殷勤劝酒杯。银蹄滑，笑诸公高兴，冒雨归来。有美一人，特地钟情，愁城病魔。向迷楼芳草，闲寻堕珥，竹西明月，缓度轻歌。若个能怜，从前是恨，半掩残缸卸绮罗。支馀梦，怅洗脂抹黛，密约蹉跎。欣逢才子来过。正三五清光分外多。喜同心钿合，黄金可铸，并头银蒜，锦幔成窝。教鹊为桥，呼鸳作枕，今夜双成唤奈何。眉痕细，倩词场彩笔，画远山螺。数点孤梅，伴我余生，斜倚西风。喜主人归里，花如倩盼，群乌啼树，雨前却微濛。春梦婆憨，祝鸡翁返，似胜东坡瘴海东。方鼾睡，耐半天霹雳，飞坠空中。蓬山橐笔相从。今已作，人间亡是公。任峥嵘后辈，文章班马，清闲老友，丘壑夔龙。锦字填词，素筝浊酒，廿载升沉了不同。他年约，拟共寻五岳，雪笠霜筇。瓶冻知寒，拥褐挑灯，夜吼狂风。叹曰为改岁，三星在罶，我来自备，零雨其濛。白帢逃明，绿蓑垂钓，伍子塘南角里东。雄心在，记射雕没羽，上谷云中。十年漆沮之从。牛马走，羞衬太史公。想苏卿窖底，往还惟雁，管宁陌上，腹尾皆龙。迁谪惊魂，揩磨老眼，别墅寻花尚可同。消残历，看故园报赛，暂阁游筇。畴昔盛年，四五词家，谑月嘲风。自烽烟澒洞，故人凋谢，白杨萧飒，离黍迷濛。天壤之间，犹存吾辈，坐看川流泻东。全无绪，只矮檐曝背，寒日方中。雪吟花醉能从。披蠹简吾师河上公。更彭城三老，声华是凤，柳州八及，少长为龙。纵感存亡，还娱健在，行见儿孙小字同。陶暮景，向蒲汀系缆，藓磴支筇。客老蓟门，筚篥城头，顿起悲风。但晓餐入直，沙飞浩浩，暮还休沐，霾暗濛濛。虎观寒飙，凤城华鬓，空说扶桑日正东。随清跸，献铙歌朱鹭，天乐回中。鼎湖攀鬣难从。偕痛哭褒公与鄂公。竟一朝放费，塞翁失马，百年瞬息，山穴寻龙。畚锸须埋，形骸可略，阮籍刘伶酒社同。真险绝，几飘零异域，万里扶筇。"}