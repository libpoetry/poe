{"id":"686060","title":"课诸生二首","dynasty":"明","author":"卢龙云","text":"争将丽藻试新裁，笔下文光灿灿开。奎聚似看联五曜，地灵端合应三台。功成岂类屠龙技，赋就堪誇绣虎才。从此年年瞻首石，一鸣一度报春魁。皇家此日大张罗，麟凤时看上苑过。海内风云期并合，古来勋业与谁多。连城价重归珍席，九陌花深待玉珂。文运喜当全盛世，观风何地不菁莪。"}