{"id":"1117756","title":"闲游四首","dynasty":"宋","author":"陆游","text":"触热辞行在，扶衰返故丘。乱蝉催落日，病叶报新秋。秣蹇投山驿，寻诗倚寺楼。不因行万里，那信此生浮。剡县有佳处，吾行无定期。横塘供晚钓，孤店具晨炊。约客同看竹，留僧与对棋。人生得自在，更老未为迟。我出亦何急，辍行还怅然。轻装幸已具，老健更谁先。野饭聊支日，山蔬不直钱。此生终乐死，何以报皇天。已破京尘梦，还寻剡曲游。戴星离古戍，冲雨憩山邮。壁认曾题字，门横昔渡舟。经行固多感，随处寄悠悠。"}