{"id":"779311","title":"金缕曲 红拂","dynasty":"清","author":"顾太清","text":"世事多奇遇。快人心、天人合发，英雄侠女。阅世竟无如公者，决定终身出处。特特问、君家寓所。逆旅相依堪寄托，好夫妻、端合黄金铸。女萝草，附松树。尸居余气何须惧。问隋家、驱鱼祭獭，为谁辛苦。况是荒荒天下乱，仙李盘根结固。更无奈、杨花自舞。悔不当初从嫁与，岂留连、一妓凭君取。远人也，越公素。"}