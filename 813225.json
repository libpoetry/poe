{"id":"813225","title":"高阳台二首","dynasty":"清","author":"张惠言","text":"红杏桥边，白云渡口，画船箫鼓端阳。十六年来，故园事事堪伤。前年此日偏相忆，有沙鸥、招得成行。向丰溪、掠过波声，划破山光。当时但觉离情速，倩蛮笺缄恨，苦说他乡。谁道而含，回头一样茫茫。客来都问江南好，问江南、可是潇湘？怎凭阑、一缕西风，一寸回肠。听雨湖头，看花日下，两年多少闲情？一卷离骚，有人和我吟声、而今往事难追省，泪如丝、不透重扃。把深杯、酬向遗编，易传元经。仙人闻说辽东鹤，问归来丁令，可识湘灵？海阔山高，千年几许冤魂。伤心欲奏招魂赋，怕夜台、猿狖还惊。请看他、怨雨悲风，锁住愁城。"}