{"id":"722871","title":"杂体诗三十首 其二十七 袁太尉淑从驾","dynasty":"南北朝","author":"江淹","text":"宫庙礼哀敬，枌邑道严玄。恭洁由明祀，肃驾在祈年。诏徒登季月，戒凤藻行川。云旆象汉徙，宸网拟星悬。朱棹丽寒渚，金鍐映秋山。羽卫蔼流景，彩吹震沈渊。辨诗测京国，履籍鉴都廛。氓谣响玉律，邑颂被丹弦。文轸薄桂海，声教烛冰天。和惠颁上笏，恩渥浃下筵。幸侍观洛后，岂慕巡河前。服义方无沫，展歌殊未宣。"}