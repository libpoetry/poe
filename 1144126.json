{"id":"1144126","title":"斋居杂兴 其五","dynasty":"宋末元初","author":"王义山","text":"天根分上下，月窟几晴阴。老树吹来古，流芳直到今。四时花不断，一本理尤深。记得南轩说，要观生物心。道理须从妙处寻，静中观物了吾心。一时俯仰成朝暮，万变纷纭几古今。蠖屈蛇伸非矫揉，鸢飞鱼跃自升沉。莫随名利相牵引，方寸胶舟泥寸涔。一身自有一乾坤，拍拍阳和禀得淳。诗思已随春意动，夜衾不怕晓寒新。未应云谷成辽邈，常把沧洲入想因。觅句看书无个事，清泉可饮便非贫。山水之中足可娱，田园数亩任荒芜。论交惟有诗知己，把酒相忘月与吾。秀石漱泉清可砚，孤峰挂日景堪图。可怜直节如松劲，刚被秦封作大夫。木曳斜晖抹淡红，薄窗微惹一帘风。水如银样浸新月，山耸翠标撑碧穹。天为骚人开眼界，酒寻好句入杯中。兴来点检江山罢，顷刻阴晴笑化工。"}