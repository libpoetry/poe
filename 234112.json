{"id":"234112","title":"玉堂昼值有怀万松","dynasty":"宋代","author":"程珌","text":"鸡笼峰下万松山，中有游民天地闲。左架虹腰上玄圃，右骑鳌背度飞关。幽壑流泉喷三峡，衮衮桃花翻浪雪。两山对峙锦屏开，嫣紫肥红仍炫白。十里松风百哢琴，丹书一枕卧残春。何人共结无生社，冉冉青鲵下玉麟。九华突兀匡庐秃，幽深全似人盘谷。怀山一夜鬓如霜，画作烟图入洛阳。玉境那容凡骨洿，急草天章讯归路。磨松琢石歌太平，亦表微臣报国恩。决破玉龙太清池，满浸万顷碧琉璃。"}