{"id":"1002771","title":"庭木","dynasty":"宋","author":"曾巩","text":"庭中有佳树，清影四面垂。往往风雨夜，蛟龙此投依。留之待鸾凤，未许燕雀窥。谁谓乌鸟恶？安巢最高枝。不顾白日照，直傍阴虹飞。自恃栖托稳，岂忧弹射危。三春独翱翔，百鸟敛羽仪。凤凰不能争，况乃凫雁微。既务志意得，都为世可欺。白昼攫鼎肉，从容择牷牺。近人不肯避，一怒终夜啼。遭其瞰墙屋，祸患岂可移。听之欲占赦，妇女固已痴。忿害乃其所，何肯报福釐。行路指之叹，童稚争骂讥。鹦鹉献至尊，言语固可奇。翡翠输太府，器服所取资。雉鸡美文章，贽赠理亦宜。鹰鹯逐恶鸟，天威得施为。关雎于周室，耿洁配后妃。莫如此鸟顽，饱食无所裨。一善不能有，丑声日交驰。但知择嘉处，巍然治其栖。众怒未易忽，徼幸亦有斯。安知无刀斧，崩分弃毛皮。且勿引蠹虫，使树心本披。亦有爱搏击，钩连枭与鸱。亦勿乐顺己，窟穴藏狐狸。凡能致大患，鲜不自豪?。未知引避去，此语足自规。惜哉种树意，长与事乖违。古来亦如此，壮士徒嗟悲。"}