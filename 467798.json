{"id":"467798","title":"杨柳枝 杨柳十首","dynasty":"当代","author":"黄绮","text":"误道从来惯送人。垂垂客舍几番新。乾风怕出城西路，为爱春衫又惹尘。燕侣莺朋笑语频。风流岂定在腰身。纵教丹术留张绪，不做当年殿下人。妆罢修眉淡不描。粉墙倩影敛春宵。非烟非雾情难着，玉管吹残恨几条。水面添愁系画船。桥头倚醉驻吟鞭。殷勤缫出黄金缕，朱户春深正昼眠。三五依依信自由。永抛舞态亦风流。人间多少愁须错，千里岂因为觅侯。莫向风前正复斜。相逢转忆各天涯。看来容易青如此，镇日溪头有落花。那肯飘零学楚狂。一春争艳斗芬芳。花飞本色休嫌白，未伴山桃映夕阳。寒玉敲春似晚秋。遥怜瘦损耻狐裘。方知早不因风起，隔雨相望百尺楼。月淡风微料峭寒。三更蝶梦影团圞。偷垂不是离人泪，记得当时媚眼看。拟扫闲庭且置樽。天教酿雪易黄昏。游蜂缭绕难黏着，点破苍苔碧一痕。"}