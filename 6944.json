{"id":"6944","title":"遇风雨作","dynasty":"唐代","author":"皇甫曾","text":"草草理夜装，涉江又登陆。望路殊未穷，指期今已促。传呼戒徒驭，振辔转林麓。阴云拥岩端，沾雨当山腹。震雷如在耳，飞电来照目。兽迹不敢窥，马蹄惟务速。虔心若斋祷，濡体如沐浴。万窍相怒号，百泉暗奔瀑。危梁虑足跌，峻阪忧车覆。问我何以然，前日爱微禄。转知人代事，缨组乃徽束。向若家居时，安枕春梦熟。遵途稍已近，候吏来相续。晓霁心始安，林端见初旭。"}