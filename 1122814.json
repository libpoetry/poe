{"id":"1122814","title":"寿秦太师","dynasty":"宋","author":"洪适","text":"北斗回春半浃辰，秦淮衮衮滟精神。六朝旧郁兴王业，千载犹钟命世人。便与斯文生羽翼，悬知上圣倚经纶。形容盛德非常事，再拜寒儒请具陈。竹帛班班社稷臣，陈编窥读已成尘。圣朝置相超三代，舆议推公第一人。夹日豫章蟠厚地，回天大冶转洪钧。后皇当宁年盈万，长向璇霄侍玉宸。彬彬文物悉□张，大厦扶持有栋梁。今日典刑新汉阁，旧时耆老拜虞庠。夙临坛陛皇仪究，载祚城闉常藉荒。公有裨天五色石，指挥馀事亦晶光。恨无官职可酬公，□□寰区宠数隆。甲第益高丞相府，多仪新出大明宫。九重礼绝恩三顾，一德名尊报两崇。安得奇才来学赋，试令给札命扬雄。十载操持将相权，亲提四海入陶甄。周公礼乐未坠地，伊尹勤劳真格天。青海不传南下箭，黄河长渡北归船。济时毫发无遗力，数尽名臣孰与肩。圣皇问孝日东朝，报德流恩冠百僚。九命衮衣蝉插首，万钉宝带玉围腰。渠渠广厦开黄道，圉圉鸣珂下紫霄。宇宙人间荣至此，榆枋无地著扶摇。左弧垂庆记南州，日转天旋岁一周。风入江梅香暗度，霜满翠柏景深留。定知与国同箕翼，不用占星问斗牛。却使松乔羡眉寿，大椿何啻八千秋。"}