{"id":"800502","title":"上玉峰徐公","dynasty":"清","author":"汤右曾","text":"海岳英华盖代人，由来绝业迥殊伦。《六经》屡折群儒角，九服齐扶大雅轮。无事心常爱《丘》《索》，有才谁不仰陶钧。每看元老虚怀处，吐握风流一旦亲。春官玉尺手亲持，科目光华此一时。尝惜文辞伤篆刻，独将经术作宗师。士当失意犹无恨，才苟怀奇定见知。只有公门惭小草，也滋化雨伴仙芝。"}