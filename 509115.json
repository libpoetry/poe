{"id":"509115","title":"梁御史二亲双寿诗","dynasty":"明","author":"韩雍","text":"广平太守人中豪，芳年发轫由地曹。功成名遂身早退，清风凛凛何其高。厥配宜人善为母，雍肃齐家化乡土。偕老东平昼锦堂，过古希年才四五。黄金作带横绯袍，明珠裂冠攒翠毛。双双鹤发对晚景，共誇曾荷鸾书褒。膝前令子庙廊器，豸绣为衣频奉使。剩有清名荣及亲，便道还乡慰亲志。玉缸春酒葡萄香，驼峰凤髓华筵张。绣綵当筵共称寿，泰山晔晔共辉光。望泰山，祝亲寿，推恩指日定加封，寿与泰山同永久。"}