{"id":"604262","title":"巫霞诗为钱唐友人马稚彬赠妓赋","dynasty":"明","author":"张萱","text":"何许呼来校书女，说在西楼最幽处。近闻学弄钱唐潮，欲伴灵妃戏江渚。教成歌舞卖千金，临风悔作沾泥絮。背人娇转痴，向人憨不笑。微微欲语频相觑，别有一种閒情绪。不是巫山云，不是巫山雨。疑是阳台一片霞，云情雨意难凭据。襄王已老梦不来，好傍钱唐苏小住。柳梢残月晓风时，乘潮请向钱唐去。"}