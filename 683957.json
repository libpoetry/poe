{"id":"683957","title":"雨后小酌西园","dynasty":"明","author":"王世贞","text":"业岫停阴润，遥空结层冥。好雨东南来，媚我园中英。下泻方池水，清文自然生。荷盖亭亭出，圉鬣亦纵横。中有双游鹜，延颈发欢鸣。幽壁青莓苔，枯荔蒙其荣。大小各自私，焉知皇泽平。举爵吟微谣，聊以写余情。微雨中稍怿，按畦披榛莽。群秀欣相托，悠然动真赏。帙掩且罢开，尊来不虚往。半酣凌层岛，冀以弘遐想。屯阴弥在目，大埏无隙朗。回看墙东蔓，胡乃先蕙长。习习笼中翼，终成怨初网。"}