{"id":"854184","title":"憎蚋","dynasty":"宋","author":"方岳","text":"火云烧空无处避，深入山林屏幽翳。松声竹影差可人，高枕石头眠薜荔。矇松欲堕无何乡，奇痒爬搔纷芰制。??黑子著两股，劣视焦螟何琐细。苍头在旁具言状，谓特可憎是为蚋。昼飞夜息繁有徒，胚胎郁蒸育芜蘙。使彼为虺蛇之螫，则已焚于伯益之熭。惟其一蚊之睫有馀栖，九牛之毛不足计。故虽离朱莫睹其翼而善飞，䚦俞弗闻其声而工噬。盖天地万生，其么么微眇未有尔若者。而小则抓麻姑之爪，甚或疥疡医之齐。岂非族虽微而猥多，形易潜而叵测。吁嗟先生归休乎，物固有时姑小憩。蚊蠛蠓，满乾坤，可奈渠何苦攘袂。一叶秋，群动闭，蚋何之兮岂其殪。先生于时，融融泄泄。半枕风清，千山月霁。"}