{"id":"1107984","title":"追和晦庵先生十梅韵 江梅","dynasty":"宋","author":"艾性夫","text":"贞姿抱冰雪，粲粲楚江滨。照水淡寒影，寄人生远春。微吟水部诗，欲续广平赋。须是铁心人，方识花妙处。一阳未嘘枯，霜木醉梦里。照眼忽横枝，令我折屐喜。穷阴冱冰壑，霜月耿夜残。中有罗浮仙，洒洒风骨寒。苍凉遁荒野，交与桃李绝。远聘不肯来，为君三磬折。苍根封古苔，空腹餐冻雪。老意暗生香，丁宁勿轻折。天风开瘴烟，独立山椒雪。神人藐姑射，相对成二绝。好花不必大，骨瘦花自小。一点春有馀，万古香不了。萧萧三五花，影落寒溪浅。佳处不在多，诗兴孤山远。东风捲晴雪，山意颇空寂。扫花归作饭，豫当调鼎实。"}