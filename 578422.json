{"id":"578422","title":"梅兰竹石卷","dynasty":"明","author":"罗亨信","text":"卓哉贤幕宾，风标出尘俗。妙龄富才猷，高志等鸿鹄。承恩赞大邑，冰檗恒自勖。公退坐幽轩，淡然百无欲。惟嗜梅与兰，更爱石兼竹。次第罗前除，把玩豁心目。梅开挹清芬，兰吐袭芳郁。石则比坚刚，竹以励贞淑。为政苟若斯，庶永保天禄。陋彼营利徒，闻风良愧恧。勉旃慎厥终，汗简载华躅。"}