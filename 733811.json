{"id":"733811","title":"通州水月庵三用清虚堂韵","dynasty":"清","author":"王士禛","text":"凫翁三五嬉晴沙，残僧闲关如退衙。黄芦苦竹隐缺岸，水荭往往飘残花。濠濮会心岂在远，便可泛宅仍浮家。水关上接鲍丘水，伯圭战地啼寒鸦。卓老一抔没荆棘，惟怜文采兼奇葩。古人于此两寂寞，高枕且听风炉茶。漕河如林万樯立，负城时送回帆挝。仿佛扁舟落吾手，背痒欲倩鸟爪爬。病鹤触笼翅翎短，老随鸡鹜吁可嗟。安得十洲纵汗漫，排空一气凌云霞。"}