{"id":"918767","title":"送章文虎秀才归荆南","dynasty":"宋","author":"沈与求","text":"我生本吴侬，搦笔追楚些。佳人脱尘屣，幽韵耻独和。君家楚江湄，词语亦顿挫。学海富探讨，渠数百纸过。春风归凤城，櫑具恰解驮。此地初识君，细语辄三贺。冉冉岁巳遒，云山忆高卧。翩然理归装，馀事等弃唾。文围久坚壁，定恐一战破。行矣傥复来，凭将楚词课。"}