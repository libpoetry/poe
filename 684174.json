{"id":"684174","title":"得请奉别留都知己","dynasty":"明","author":"王弘诲","text":"建礼回翔已十年，得归重荷主恩偏。徵名出处虚相误，浪迹浮沉祇自怜。葵藿有心终向日，江湖无计可回天。致君尧舜须公等，话别关河意黯然。清朝簪绂尽名流，招隐林泉意转稠。空有紫芝耽药饵，总无青玉报琼投。金陵佳气蟠龙阙，珠海停云结蜃楼。矫首不堪成去住，握兰高谊重沧洲。"}