{"id":"680793","title":"江山览古为吴以杰隐士作","dynasty":"明","author":"谢文著","text":"乾坤纳纳无今古，世事悠悠总尘土。扁舟昨日下吴门，百花洲头长芳杜。姑苏台上麋鹿游，虎丘山下霜叶秋。延陵高谊剑光白，天堑长江王气浮。石头城俯投书渚，日暮寒潮自来去。采石江边访谪仙，浩歌谁惜澄江句。淮扬风物殊可人，崇僖观里琼花春。垂杨依旧涨晴绿，不见龙舟来水滨。秦淮夜泊天将暮，浅水烟笼月明处。欲吊当年胯下人，犹愧江头浣纱妇。歌风亭废蔓草多，戏马台空牧竖过。兴刘蹶项两陈迹，地老天荒奈若何。我生幸有斯文在，邹鲁相传几千载。曾寻洙泗溯源流，沼视江河望沧海。劝君莫上黄金台，昌国祠荒生草莱。下齐馀烈懵无识，顿令壮士心成灰。君游湖海头应白，睥睨犹嫌天地窄。欲穷往古与来今，笑洒胸中万斛墨。"}