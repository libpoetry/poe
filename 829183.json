{"id":"829183","title":"鹧鸪天 为紫宜补六花卷二首","dynasty":"清末近现代初","author":"吴湖帆","text":"清秘灵鹣席上珍。重游水缋著缤纷。采毫颊缀三分色，湘梦奁开六幅裙。脂潋滟，粉氤氲。诗中画里唤真真。倩扶花伴姑仙紫，五百年前疑是君。六叠清平绝妙辞。春风秋色种相思。三生慧业眉先扫，双影临池花底期。开万紫，斗红宜。珠联小字倩芳菲。新妆旧曲回重数，十二阑干合凭伊。"}