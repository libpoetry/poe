{"id":"1211461","title":"寄省郎沙子丁","dynasty":"元","author":"萨都剌","text":"忆昔射策官明光，序列前后如雁行。不才瘦马走州县，君已落笔中书堂。巍巍中书开大府，宰相出入势如虎。省郎夜直殿烛长，紫薇花间月当午。有人此际犹未还，正与士卒夜守关。风吹衣裳露被面，举目只是水与山。嗟余同时异甘苦，何时逢君倾一语。典衣为买小红舟，剪烛西窗听秋雨。"}