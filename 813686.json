{"id":"813686","title":"赠李召林侍御","dynasty":"清","author":"杨宾","text":"埋轮都下问豺狼，恸哭何时过乐浪。绝塞人犹怜子庆，中原谁不重张纲。糠镫旧梦依青琐，雪窖新诗满皂囊。宣室他年君自到，谩将浊酒注糟床。铁面真能裂白麻，避人谏草世犹誇。天南恨未瞻双戟，漠北谁知共一家。板屋醉时惊觱篥，旃墙雪夜听琵琶。趋庭今日兼陪从，好认青门五色瓜。"}