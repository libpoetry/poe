{"id":"1079562","title":"示内","dynasty":"宋","author":"吕本中","text":"贫贱不可忘，富贵安足羡。我生未三十，种种厌贫贱。宦情肱九折，老味金百鍊。稍回功名心，来结香火愿。平生所知人，久已焚笔砚。是中无真实，不在儒术缘。有如退飞鹢，更借逆风便。病妻颇痴绝，可与共开宴。小女真吾儿，语学春鸟啭。初非本来有，且作梦中见。君看手捉鼻，绝胜扇障面。他年从我居，同入隐士传。"}