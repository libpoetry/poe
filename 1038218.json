{"id":"1038218","title":"臣伏蒙圣恩今月二日就琼林苑特遣中使宠赐御诗仰味圣言恭披宸翰曲推恩礼过奖愚臣感愧之深负荷弗克辄课愚陋恭和圣制","dynasty":"宋","author":"文彦博","text":"老臣为感圣恩殊，趣治轻装觐帝居。锡宴便藩亲凤扆，赐章重叠捧龟书。康时有志才终短，报国无功术已疏。身在洛阳心魏阙，愿倾丹恳上公车。"}