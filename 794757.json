{"id":"794757","title":"换巢鸾凤 送顾启姬之燕京","dynasty":"清","author":"钱凤纶","text":"日暖春秾。羡双飞彩凤，上国遨游。金尊斟别酒，玉版写新愁。骊歌未唱泪先流。忽轻说乘扁舟去休，也曾念、共绣阁、论文人否。携手。何日又。剪烛窗前，絮语黄昏候。吴岫云停，蓟门月落，两地应知眉皱。韵事千秋遍传闻，题桥添个文君友。钿车宝马，上林看遍花柳。"}