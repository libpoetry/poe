{"id":"519451","title":"秋夜即事","dynasty":"明","author":"朱诚泳","text":"深宫夜静金风冷，满地梧桐漏疏影。月华漾漾露零零，长唳一声闻鹤警。我时无睡倚床屏，百感中来万事并。披衣起步庭阶下，不觉技痒诗相萦。金炉爇火焚龙脑，偶尔诗成问房老。试听吾诗汝解不，玄酒元来淡方好。银烛高烧夜未央，隔帘爽气侵衣裳。侍儿似解主人意，得句便欲移新腔。对景谁能负今夕，佐兴还须泻云液。试教歌我秋夜篇，一片商声振金石。"}