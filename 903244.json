{"id":"903244","title":"张户部惠山杨梅","dynasty":"宋","author":"张镃","text":"尝闻魏伯阳，铸丹会稽山。功成试其徒，未欲汎与餐。绐言丹入口，命尽不可还。一人笃信道，快饵肯作难。翁复起诸死，携手升云鸾。临行作奇戏，留使后世看。聊将一粒变万颗，掷向青林化珍果。彷佛芙蓉箭镞形，涩如鹤顶红如火。只随翁字姑号阳，姓杨乃是讹偏旁。迄今年深少人识，地妪山君应记得。木生曲直味宜酸，此独甘香胜蜜团。吾宗望郎忽驰送，色映筠篮光欲动。想因见此列宿躔，曾遣冰壶纤指弄。我方水际呼清风，葛巾高挂千丈松。为公摘荷盛荐酒，此乐城中那更有。"}