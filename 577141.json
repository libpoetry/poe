{"id":"577141","title":"清流关","dynasty":"明","author":"陈琏","text":"清流山高横碧落，崖石棱层犹铁削。忆昔南唐始开凿，据守形势真险恶。殿前虞候有雄略，麾兵飞度谁敢格。晖凤东门就擒缚，乃知恃险古所薄。当年意气归萧索，惟有青山宛如昨。大明德教溢六合，文恬武熙颂声作。四方无虞闲警柝，关吏何劳守鱼钥。我常登临驻骓骆，呼酒悠然引孤酌。怀古时时发大噱，万里天风起寥廓。"}