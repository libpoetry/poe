{"id":"946865","title":"廉溪","dynasty":"宋","author":"陈舜俞","text":"岂无城中居，高墙围大屋。爱此原野间，山静溪水绿。人家买良田，岁取十千谷。我耕山下土，所获亦以足。藜羹佐渊鱼，晨炊买樵木。客来好风日，浊酒醉篱菊。主人去微官，归意常欲速。画图随行李，林囿日在目。公卿为之赋，佳句满瑶轴。年来请便郡，旦暮戒童仆。乘霜归荒径，趁雨添新斸。应恨公未归，公贫犹待禄。"}