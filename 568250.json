{"id":"568250","title":"邯郸县南见捋柳芽充饥者","dynasty":"明","author":"陆深","text":"青青杨柳树，弩眼学窥春。春风渐暄妍，品汇一以新。如何遭采折，捋之叶屯屯。初疑摘早茗，尤恐识未真。问此胡为尔，荅云疗饥贫。芽茁本可茹，何暇辩芳辛。既免私家竞，复有官道遵。连朝断烟火，持此抵八珍。地炉酌野水，拾樵煮清淳。幸将糠秕杂，撑腹藉轮囷。去秋淫潦厄，今春点差频。焉知岁年计，聊度旦暮身。呜咽语难了，泪落如可纫。见此三叹息，临岐倍伤神。黎民有菜色，何况等木皴。道路正供亿，一日须万缗。民腹已如此，民力那堪论。王政先茕独，汉治资良循。天恩倘可乞，咫尺当重陈。"}