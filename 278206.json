{"id":"278206","title":"摸鱼儿·答林一厂，并慰其西河之痛","dynasty":"清代","author":"沈昌眉","text":"谢故人、可怜豚犬，新声双管齐奏。云间雁足随秋至，中有相思红豆。时变骤。记花月梨村，举酒双携手。一杯相寿。奈劳燕分飞，鴳鹏异路，彼此回肠九。鸥盟订，早在好春时候。岁寒那肯轻负。几经猿鹤虫沙劫，自顾幸存胫脰。盈泪袖。叹毁室鸱枭，鞠育空回首。愁怀遣否。想养鹤能翔，种梅未老，奚虑逋山胄。"}