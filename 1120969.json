{"id":"1120969","title":"胡夫人挽诗","dynasty":"宋","author":"周麟之","text":"阃范三从正，家声两大馀。义高黄鹄操，恩叠紫鸾书。涧沼登蘋藻，园林映板舆。忽乘飞凤去，应傍素台居。晚岁根尘净，端由志节隆。敛身遵七诫，弹指悟三空。此日伤朝露，何人赋凯风。我方司汗简，盍载女师中。旧倚韩康伯，高堂坐累茵。曩先归厚夜，今又失灵椿。族党千车会，阶庭五鼎陈。季能当大事，无负玉堂人。"}