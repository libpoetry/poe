{"id":"697874","title":"所思四首","dynasty":"明","author":"胡奎","text":"郁郁我所思，所思在瀛洲。黄金以为阙，白玉以为楼。枯桑漂白日，弱水不容舟。亭亭三珠树，别来已千秋。仙人招我来，采药游丹丘。饷我千岁桃，赠我五云裘。长鲸鼓巨浪，欲往无安流。因风寄寥廓，东望空悠悠。郁郁我所思，所思在泰山。黄尘浩无际，碧海何漫漫。金鸦夜中出，照耀青云端。我欲乘飙轮，因之扣云关。飞霞以为佩，明月以为环。侧身望阊阖，天语咫尺间。怀哉隔远道，铁锁何由攀。郁郁我所思，所思在华阳。上有仙人掌，巉然倚穹苍。玉井湛灵液，丹霞生洞房。酒母呼子先，骑龙入云翔。我欲往从之，凭虚览八荒。黄河渺如带，一苇端可航。麻姑傥相忆，寄我绿云章。郁郁我所思，所思在衡峰。青云团紫盖，白日开芙蓉。上有飞来泉，倒挂千尺虹。思昔玉字书，允符神禹功。九州既混一，百谷俱朝宗。仙人骑白鹿，呦呦立云中。何当鍊金液，日夕长相从。"}