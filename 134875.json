{"id":"134875","title":"游初暘谷及白岩","dynasty":"宋代","author":"楼钥","text":"重来游仙都，止欲访独峰。宁知一峰外，佳境无终穷。何处颍川子，镜岩便相逢。约我游白岩，轻舟借溪翁。齐余寻宿诺，秋霁波溶溶。清澈见石底，鑱刻惊神工。昨登初暘谷，但见石嵌空。兹浮悬崖下，万石森巃嵸。上有胜绝地，古语留郭公。鬼神谨呵护，雷霆扫尘踪。换船到白岩，修篁掏摇清。萦回进石屋，孤竹攒沙蜂。洞府仙所閟，无由辨西东。扣舷过岩下，数仞如崇墉。石趾平如甃，奇怪遮苍穹。更寻小蓬莱，俯瞰冯夷宫。篙师进深窈，扪萝舍枯筇。游子非不多，无人解从容。我因一日留，幽寻极山中。秋旻快排盪，日暖如春融。归来独峰下，石影横空濛。急呼醽醁清，浇此磊磈胸。幸有济胜具，未能上金龙。为君挥五弦，决眦送飞鸿。"}