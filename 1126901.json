{"id":"1126901","title":"叔父给事挽词十首","dynasty":"宋","author":"黄庭坚","text":"元祐宗臣考十科，公居八九未为多。功名身后无瑕点，孝友生知不琢磨。平生治狱有阴功，忠孝临民父母同。赣上樵夫谈卓令，宣城老吏识于公。三晋山河数十州，频年水旱不能秋。我公出把司农节，粟麦还于地上流。更生苦讼石中书，宰掾非人欲引裾。两猾论兵几败国，同时御史更谁如。曾发公家钜万钱，沟中襁褓却生全。三齐水后皆禾稼，不杀耕牛更可传。晋地无戎卧贼曹，民兵赐笏解弓刀。六年讲武儒冠在，不踏金门著战袍。军容百万转风雷，独料王师不战摧。三箧飞书公对狱，元丰天子照奸回。陇上千山汉节回，扫除民蜮不为灾。蜀茶总入诸蕃市，胡马常从万里来。廊庙从来不在边，黄扉青琐庆登贤。除书未试回天笔，何意佳城到马前。荣禄常思泽九宗，山摧梁坏床成空。百年遗恨谁昭洗，他日诸郎有父风。"}