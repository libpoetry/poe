{"id":"591185","title":"游西樵山","dynasty":"明","author":"欧大任","text":"弱龄诵图经，雅志爱丘壑。良朋订远游，名山赴幽约。杪秋天宇清，始至谐夙诺。心迈易跻攀，步健轻岑崿。晓行陟诸峰，周览淩峻削。皛皛游氛敛，霏霏寒气薄。霜木耸巘高，风泉洒空落。迹绝洞疑扃，云攒岫如幕。搴萝上松门，临坪出烟阁。桂丛隐可招，暂托幽人乐。地远声总销，谷虚神更跃。眷言怀昔贤，来者视犹昨。窅默得天游，何用耽人爵。毕婚非达言，从此访灵岳。"}