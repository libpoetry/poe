{"id":"807553","title":"绕佛阁  为李武曾题长斋绣佛图小像","dynasty":"清","author":"陈维崧","text":"冷笺雪砑，纤腻滑笏，恰称烘写。偷玩閒把。有人认是，年时瘦司马。俊游都雅。帽影蘸粉，衫缕沾麝。蛮雨啼鹧。略记小驿，奢香醉题帕。旧事一弹指，可惜花开多易谢。此后鬓丝，吴霜将暗惹。且料理心情，消向莲社。茜竿低亚。捧一轴迦文，绡带轻洒。傍风前、竛竮斜挂。"}