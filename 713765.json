{"id":"713765","title":"闭瓮菜","dynasty":"明末清初","author":"屈大均","text":"北人重御冬，菜茹多旨蓄。芥美在霜根，下体甲诸蔌。秋脍用多馀，瀹汤杀其酷。芗料糁屡加，茴香与椒目。实之大小罂，卵盐相渗漉。封口水泥坚，芬馨瓮中复。一闭天地房，氤氲历凉燠。出之佐齐豉，辛脆宜糜粥。膏腴餍饫时，爽口凭一匊。薄切蜩翼微，三朝无白醭。下酒废烝雏，烧雉及腒䐹。浙东糟笋苞，吴阊䤉莱菔。莴苣称秣陵，黄芽说安肃。岂如斯味嘉，嗜之非口腹。性温夺七菜，宁惟胜榆肉。荼苦既不同，荠甘亦非族。使君撤俎时，以兹雪公餗。马驮自宝坻，羸瓶苦不速。故乡风味存，和调自家督。北人喜芳辣，姜桂日餐服。牲用煎茱萸，濡鱼多实蓼。贵以辟天寒，口体非相逐。化食通五中，为菹及金伏。岁暮百草萎，市无生菜鬻。腌者先温菘，藏者及蘡薁。地炕蕴火多，郁养催瓜菽。冬生物性违，非时嗟彊孰。在芥虽易生，秋收忌霜触。富家千甔瓵，于芥靡赢缩。贫亦拾滞遗，寒争一日暴。宁如我岭南，腊月嘉蔬足。三蒿与二蓝，纷葩滋五沃。莙荙蔽田塍，菠菱弥水澳。一稞三两钱，畦畦杂穜稑。叶青连露葵，花黄若时菊。冰雪昧平生，微雨时膏沐。人家菜脯稀，鲜食乘芳郁。蓣芋如丘山，为饭代粳粟。豕饲馀芜菁，马衔兼苜蓿。芥薹四尺强，芼羹亦碌碌。茎股九蒸晒，间用吴风俗。野人方灌园，荷锄先僮仆。三餐厌葱韭，匕箸惭华屋。从君乞此方，今冬作数斛。南中水土殊，滋味恐未淑。须君岁见贻，银鱼及醽渌。"}