{"id":"367396","title":"念奴娇·题查青华人渶龙灵石图","dynasty":"清代","author":"黄燮清","text":"孤峰瘦立，问飞来何处，离奇倔强。料得巨灵开华岳，削落芙蓉一丈。太守遗珍，元章新契，庭院供幽赏。博炉香袅，冷烟吹活仙掌。堪讶剔透玲珑，嵚崎夭矫，无一平庸相。此是庐山真面目，妙手传神依样。碧髓常腥，苍鳞自动，势欲飞腾上。海天风雨，恐随云气来往。"}