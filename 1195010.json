{"id":"1195010","title":"归东阳临岐上杜使君七首","dynasty":"唐","author":"贯休","text":"小谢清高大谢才，圣君令泰此方来。一从到后常无事，铃阁公庭满绿苔。红锦帐中歌白雪，乌皮几畔抚青英。不知何物为心地，赛却澄江彻底清。谁报田中有黑虫，一家斋戒减仙容。分忧若也皆如此，天下家家有剩舂。忧民心切出冲炎，禾稼如云喜气兼。林下闲人亦何幸，也随旌旆到银尖。方恐狱中桃树出，忽闻枯木却生烟。褚祥为郡曾如此，却恐当时是偶然。枯骨纵横遍水湄，尽收为冢碧参差。分明为报精灵辈，好送旌旗到凤池。舍鲁依刘一片云，好风吹去远纤尘。犹期明月清风夜，来作西园第八人。"}