{"id":"285296","title":"高阳台·周氏园本曾宾谷先生故宅","dynasty":"现代","author":"胡先骕","text":"曲径通幽，斜桥约水，流莺啼近残春。燕去巢空，画堂暗簌梁尘。东风催送韶光老，蹙海棠、敛怨含颦，掩重门，花落花开，几度朝昏。当年胜迹应能数，记杯传凤舄，指冷鸾笙。梦醒黄粱，荒磷低映秋坟。阶前立尽苔痕碧，暮鸦鸣、啄影墙根。动愁魂，楼外垂杨，帘外斜曛。"}