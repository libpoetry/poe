{"id":"538202","title":"大中丞潘公自吴兴扁舟见访醉我小祗园各抒遁况得十韵以谢","dynasty":"明","author":"王世贞","text":"薄宦容休沐，幽栖得故人。蓬今开仲蔚，花似识安仁。饷我乌程酒，兼之千里莼。片言心转合，一醉俸堪贫。兕斝骄增色，枭卢捷有神。态知颓玉好，交入断金亲。共爱浮家易，仍誇泽国邻。风尘生塞兑，岁月老知津。予忝分麾旧，公仍启事新。争为五湖长，此拜定谁真。"}