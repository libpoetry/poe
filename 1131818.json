{"id":"1131818","title":"观雪","dynasty":"宋","author":"蔡戡","text":"天公一笑喜生春，坐见丘原物物新。素色连空迷俯仰，寒光借月作精神。千金子宴无虚日，万玉妃来不动尘。斗米如珠薪比桂，可怜扰扰雪中人。乾坤浩荡渺无涯，龙凤纵横落万家。似与宓妃矜态度，未应姑射并容华。排檐巧缀纤纤玉，著树齐开种种花。料得琼瑶天不惜，等閒狼籍委泥沙。"}