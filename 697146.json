{"id":"697146","title":"王司寇还自金陵寄讯四首","dynasty":"明","author":"胡应麟","text":"百辟衣冠饯道傍，琅琊云色倚徜徉。千秋职位符司寇，一代文章擅子长。乘兴已回娄水棹，遂初聊记弇山堂。鲈鱼正熟金阊外，斜日秋风尽意尝。日夜丹青问草莱，老臣衔命一徘徊。三天泽降龙仍卧，八极祥呈凤已回。剑佩诸真朝绛阙，笙镛群帝集瑶台。从知六翮扶摇上，倘许初平叱驭陪。长干一苇破江烟，瓜步千花照别筵。祖席衣冠高座寺，归装环佩大罗天。白牛驯扰金田下，玄鹤翱翔玉洞前。极目五城楼十二，不知何路向梯仙。咫尺行藏见大机，娄阊晴色正熹微。千身水月寻常现，八翼云天自在飞。核种西池桃已熟，苗长东海蕨初肥。太湖万顷家林外，为报君王已拂衣。"}