{"id":"826884","title":"满庭芳·赵剑秋前辈招滂喜斋夜集，出示吕夫人词稿","dynasty":"清末近现代初","author":"金兆蕃","text":"竹倚云眠，槐擎霜立，翠帘不遣寒侵。玉醪香浅，徐荡客愁深。十幅红笺写遍，君家语、合璧镕金。西风起，稻梁尽矣，愁思黯盈襟。沈吟。怀旧迹，年时院落，犹自愔愔。记履声未远，茵唾重寻。徙倚疏桐缺月，双鸿爪、冰雪同心。梅花下，围炉宴坐，相对试调琴。"}