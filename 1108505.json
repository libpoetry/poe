{"id":"1108505","title":"送陈户曹之官襄阳二首","dynasty":"宋","author":"刘克庄","text":"丞相曾参督府谋，郎君今复赞边筹。彼哉金谷饮长夜，去矣玉关防盛秋。尺度岂能拘快士，功名断不在中州。习池水满堤花艳，安得相陪赋远游。幕府秋风事日生，参军匹马去兼程。起为楚舞何其壮，吟退胡兵在此行。且喜岘山碑有跋，不愁江表传无名。老儒那复封侯梦，止愿躬耕看太平。"}