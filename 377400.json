{"id":"377400","title":"疏影·碧秋夜色","dynasty":"清代","author":"蒋敦复","text":"碧秋夜色。照翠螺六六，离思凄寂。银烛无情，如水华堂，梦魂来处偏隔。黄昏有个人难睡，问渡否、牵牛消息。最可怜、淡月濛濛，那角绣鞋曾立。惆怅朱门已改，题诗都不见，尘黦纱槅。一曲春阳，舞倦弓腰，画里青娥呼出。少年射雀空憔悴，算只有、凤箫知得。忆旧游、莫似巫峰，化作彩云无际。"}