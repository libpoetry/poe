{"id":"1074862","title":"送詹伯尹之大梁","dynasty":"宋","author":"周紫芝","text":"寒风转平林，密雪吹重裘。游子当北征，朝曦趣行辀。人生会有别，一诀宁复愁。念君最少孤，束发勤清脩。寿母岂不力，白发今满头。功名唾手事，岁月逝欲流。长安小车儿，哆口笑土牛。君才岂不高，逸气横九州。弊帚已千金，白璧价未酬。愿言慎行李，去去君勿留。"}