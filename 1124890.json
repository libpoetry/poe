{"id":"1124890","title":"杂兴","dynasty":"宋","author":"徐鹿卿","text":"荒凉横浦郡，颇称冷官居。为甚更清睡，冬来不读书。梅花亦何奇，偏便幽人爱。清寒风雪夜，一枝静相对。竹枝双翡翠，缩颈照寒水。蓦见渡溪人，一声忽飞起。庭兰尚牢落，庭草已勾萌。草与兰何似，东风亦世情。岂不谋数椽，吾力苦未足。破屋傥支撑，尚堪灯火读。学诗不能神，得句常草草。傥可寄吾怀，岂必人称好。"}