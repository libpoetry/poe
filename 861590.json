{"id":"861590","title":"次韵韩毅伯谢人惠茶","dynasty":"宋","author":"王炎","text":"一线金沙泉脉来，官焙初香春未雷。云龙小饼到天上，露芽濯濯千岩隈。缣缃空满石渠阁，鸿渐经成方有托。唤作酪奴真薄夫，雪乳云腴何可无。哦诗舌本费浇灌，畏遭水厄徒拘拘。岂知佩印乘轩客，醉饱犠尊羊鼎侧。要试江山第一泉，紫凤盘旋苍璧圆。书生品味惟三九，性自嗜茶如嗜酒。"}