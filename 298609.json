{"id":"298609","title":"羊崖关·温酣逐延东","dynasty":"清代","author":"莫友芝","text":"温酣逐延东，忽作西南枉。回崖逼之会，削立插深泱。太古无寸土，万仞矗银榜。但容风云度，未许草木长。通道者谁子，初意亦卤莽。降传踵压肩，登说磴拄颡。夙闻兹斗绝，未至积惝恍。俯关难自由，放胆拌一往。渡江茫何来，共指白璧朗。暮投北关宿，陟岭稍平敞。夜潮舂客魂，梦醒犹惘惘。"}