{"id":"679996","title":"挽鸣秋山人赵景哲","dynasty":"明","author":"郭廑","text":"词藻南州客，生来迹类萍。无家频叹别，失路独飘零。旅席仍三载，儒冠误一经。半生嗟旧业，千古掩泉扃。梁狱书虽切，秦堂怨未醒。才华馀姓字，河岳失英灵。绕屋山犹碧，沿池草自青。空惊魂入梦，那共醉忘形。新陇徐生荐，芳碑柳子铭。临风情默默，涕泗想仪刑。"}