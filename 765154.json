{"id":"765154","title":"同游析城王屋山诗七首 其二 登析城南峰放歌","dynasty":"清","author":"张晋","text":"仙人手把青莲花，金枝翠叶□交加。偶然游戏掷地上，顷刻幻作山杈枒。同人相顾叫奇绝，一一指点无争差。王屋天坛列眼底，洞天万古埋烟霞。其余群峰尽底亚，谨受约束莫敢哗。一邱一壑竞妍巧，再接再厉非虚夸。丹青有笔貌不得，荆关袖手空咨嗟。长日开图供赏鉴，终年不费玉画叉。回首西望忽莽苍，黄河一线穿平沙。天风飘飘拂衣袖，如此不乐胡为耶？便欲乘云叩阊阖，倒吸云汉斟匏瓜。"}