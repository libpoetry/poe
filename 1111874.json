{"id":"1111874","title":"寿周提刑二首","dynasty":"宋","author":"吴泳","text":"分得濂溪一派清，皇皇仁义不贪名。金华学道行持到，禹穴题舆去就轻。一节以趋何简易，十年不调转光明。匡时富有经纶在，若木华边缓辔行。自乞银符守汉嘉，就持汉节问梅花。庭扉讼少閒徽棘，堰水流多沤纻麻。论击回邪羝触角，化销彊暴鼠无牙。更看植杖扶犁叟，清议依前说使家。"}