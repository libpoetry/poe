{"id":"688819","title":"录襄邓民言","dynasty":"明","author":"何乔新","text":"一檄贤于十万兵，西南赤子荷更生。雄词谁似元夫子，重与磨崖颂圣明。襄阳行遍到南阳，劳徕宁辞去路长。刁斗不惊鸡犬静，村居处处乐耕桑。总戎往岁驻荆襄，黄口呱呱泣路傍。今日欢然骑竹马，拦街歌舞迓都堂。白茅覆屋竹编篱，斫得生柴给晓炊。妇子熙熙还感叹，于今始得免流移。绿林兵散瘴烟清，归买山田自力耕。荞麦收来村酿熟，家家歌吹颂皇明。荒山寒谷停车处，慰问丁宁出至情。白叟黄童俱感泣，不图今日睹升平。玉节光临汉水湄，残民喜极更成悲。岘山何用铭遗爱，千载斯人口是碑。"}