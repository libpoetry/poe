{"id":"721746","title":"过献孟池亭采菊作","dynasty":"明末清初","author":"屈大均","text":"爱尔池亭好，黄花食几枝。口香寒露日，心苦暮秋时。有地开难早，无人落易迟。故园明欲返，吾亦有东篱。食叶从春始，花时汎酒多。味因霜气好，香奈露华何。蝉影初辞柳，萤光尚在荷。冬来真菊少，采采好相过。开透疑无蕊，花头色更黄。食须寻细朵，簪莫坠寒香。恶湿常依日，宜寒必待霜。凄清当岁暮，不忍说孤芳。瓣瓣分虫口，黄黄味最甘。离披芳草外，冷落小亭南。蒂弱多萦石，茎长或过潭。野间怜苦薏，采亦满花篮。"}