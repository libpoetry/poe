{"id":"127646","title":"紫骝马·紫骝马，出西方","dynasty":"宋代","author":"曹勋","text":"紫骝马，出西方。径万国，来咸阳。储精房，钟驯良。口如米火头如王，尾轻鬣短龙脊刚。蹄圆腕蹙森开张，齐平六齿排截肪。目如明星威煌煌，骄嘶喷薄思腾骧。荫以华屋荐露床，金羁玉勒红锦障，钩膺络脑垂璫琅。汉家骠骑新开府，天子辍赐威遐荒。将军横槊被金甲，矍铄超忽逾鹰扬。雄鸣矫厉奔蹙，明儿百万纷披攘。登封居胥转瀚海，军声陆讋摧天狼。归来明堂见天子，图形麟阁宣龙光。"}