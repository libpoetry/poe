{"id":"233361","title":"贺新郎·白首归何晚","dynasty":"宋代","author":"周紫芝","text":"白首归何晚。笑一椽、天教负与，楚江南岸。门外春山晚无数，只有匡庐似染。但想像、红妆不见。谁念香山当日事，漫青衫、泪湿人谁管。歌旧曲，空凄怨。将军未老身归汉。算功名、过了唯有，古词尘满。谁似渊明拚得老，饱看云山万点。况此老、斜川不远。终待我他年自，剪黄花、一酹重阳盏。君为我，休辞劝。"}