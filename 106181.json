{"id":"106181","title":"送程桂轩子方还罗治先墓","dynasty":"元代","author":"方回","text":"周宣中兴常武雅，程伯休父为司马。其先重黎掌天地，此佐尹氏征伐者。颜曾思复有七篇，孰云轲死道不传。洛中二程忽突起，乃有明道与伊川。西蜀名士古想继，东坡外家亦程氏。吾州紫阳此姓多，宰相讷翁显近世。猗哉古渝程子方，年高七十弥健强。子公礼甫侍入峡，洒扫松楸修墓藏。孝思祖考安遗体，何惜往来万余里。曳裾岷峨山上云，鼓棹滟澦堆前水。儒流不与常人同，何况此郎娱此翁。自古搜诗得句处，往往车中与舟中。夔州十歌刘宾客，百花潭北子美宅。二老遗踪可访寻，飞龙舞蛟轰霹雳。五月重午离西湖，九月重九趋成都。盍簪之别浇菖蒲，若堂之封酹茱萸。小春早梅仲春柳，蜀地吴天两俱有。古渝何必卜故庐，不如再饮西湖酒。"}