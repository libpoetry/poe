{"id":"851662","title":"清江何汉英再见于空同读欧阳先生诗感慨为赋","dynasty":"宋","author":"文天祥","text":"采芝云满山，采檗瀑垂涧。当年有清徽，为寄南来雁。雁去人已逝，岁月剨云晏。流水失声音，西河老忧患。往日志士悲，穷途行子惯。君为梁宋游，我复江汉宦。十年耿相逢，千里欠一盼。玄机寄糟粕，美疢堕刍豢。赠子归东方，聊荐吴兴苋。"}