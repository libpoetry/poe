{"id":"1132230","title":"题觉海寺庙二首","dynasty":"宋","author":"戴栩","text":"山头金碧入层天，下瞰平坡百顷田。灵迹解扶明圣运，断碑犹记会昌年。日翻鸟鹊觚棱过，风落蟏蛸玉帐缘。祭罢数翁沙际立，暮潮一舸去翩然。秋云阁雨暗江天，雨外锄犁治废田。作吏自惭空送日，尔晨何事不逢年。荒村独往无人识，古寺频来有佛缘。暂借茶炉供煮药，松风绕鼎却泠然。"}