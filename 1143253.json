{"id":"1143253","title":"苦怀六首 其四","dynasty":"宋末元初","author":"郑思肖","text":"昔为天上云，今作地下尘。踠足屡哭懊，痛惜六尺身。父母生我时，教我为贤人。生得男儿骨，一死亦精神。畴谓迫中年，堕影浊水滨。局蹐走残命，语飒气不伸。固知复继剥，霜雪天地仁。愿得一脉暖，散为天下春。援手水火间，以道拯斯民。俾知尊卑位，万世不湮沦。"}