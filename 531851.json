{"id":"531851","title":"剑歌行发桂林作","dynasty":"明","author":"黄佐","text":"对酒剑歌行路难，墨云当天凝作山。渴龙怒卷海涛立，空林飒飒如人入。跳珠白雨腾玄间，回看平陆皆成滩。仆夫戒予行莫急，苍皇中道何嗟及。停车拱极之飞楼，紫骝不嘶旌旆愁。踆乌扬光忽垂地，驿吏冲泥亦来至。翼予乘霁上前途，斧薪作糜勤仆夫。逡巡饭罢出林薄，麦雉引雏鸣角角。"}