{"id":"199728","title":"白宋瑞自益州和予池上诗来因用韵奉简","dynasty":"宋代","author":"晁公溯","text":"文宗爱夏日，殿阁生微凉。高帝思猛士，大风云飞扬。五子歌洛汭，陶唐有冀方。诚悬未识此，古意堕淼茫。我欲起九原，釂以百罚觞。作诗岂徒然，日月要争光。吾子堪校讐，行翻芸叶香。其师缙云老，墓木已三霜。有怀不及展，往听銮声央。子能偿彼恨，下泉端不忘。"}