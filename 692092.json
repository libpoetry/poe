{"id":"692092","title":"重别魏使君","dynasty":"明","author":"李攀龙","text":"楚客褰帷不可留，阳春一曲更难酬。并将别后萧条色，写向君家白雪楼。谢客园林已十春，门前车马任红尘。使君不为怜同调，何处蓬蒿得故人。君家明月楚江干，价动连城海色寒。不是片心还得似，三年那借故人看。海郡争传下凤群，美人为政有如君。翛然更逐襜帷去，西望兰台入五云。"}