{"id":"63004","title":"乞巧词·明河拖天玉绳远","dynasty":"明代","author":"郭武","text":"明河拖天玉绳远，新月搯云银甲浅。丁东细漏滴金荷，百子楼前桂花满。三三五五试新妆，鹤扇如霜罗带长。云母屏前齐下拜，绞绡帐底共焚香。焚香争乞天孙巧，穿断蛛丝绣针小。梦里传来是有无，入门巧已知多少。织女牵牛别有情，萤飞鹊度两难凭。芙蓉舞困西风薄，杨柳垂低北斗横。"}