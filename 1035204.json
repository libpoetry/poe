{"id":"1035204","title":"水调歌头 李参政壁生日十一月二十四日","dynasty":"宋","author":"魏了翁","text":"曾记武林日，岁上德星堂。相君襟度夷雅，容我少年狂。辇路升平风月，禁陌清时钟鼓，嗺送紫霞觞。回首十年事，解后衮衣乡。古今梦，元一辙，谩千场。纷纷间较目睫，谁解识方将。霜落南山秋实，风卷北邻夜燎，世事正匆忙。天意那可问，只愿善人昌。"}