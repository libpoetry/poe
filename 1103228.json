{"id":"1103228","title":"神山行题澄江仙刻","dynasty":"宋","author":"周密","text":"空光不流八纮净，巀嶭神鳌开海镜。蓬莱八万四千门，琲琲珠房照仙影。琪花扑天天地香，天吴清海海不扬。鸟飞不度水沉羽，隔花安得窥渔郎。白霓仙人按仙曲，七十二鬟吟冷玉。鹅箫小品未成声，几度秋蜗换蛮触。帘花宫叶春不同，江妃一一金芙蓉。刘郎骨朽梦不到，五云空廓吟饥龙。灵霞漾红春苒苒，犀彩玉光摇宝燄。元君正坐郁萧台，笑指神州烟九点。"}