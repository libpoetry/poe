{"id":"619471","title":"即事偶题二首 其一","dynasty":"明","author":"伍瑞隆","text":"篱落水清浅，萧萧松与竹。人家断岸口，隐映依古木。野桥危截虹，江船聚清肃。映月架阴壑，清影相断续。玉轮澄空潭，山色射森绿。我来恣所适，次递问近属。刈草累丘垤，家才稻梁足。余志在名山，寒日每苦促。此地无芟扫，标韵乃不俗。萧疏积光景，清理自相触。"}