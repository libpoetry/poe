{"id":"111526","title":"游东山寺","dynasty":"宋代","author":"韩缜","text":"久有东林约，因乘暇日游。眼明初出郭，神王欲凌秋。野旷骞孤隼，江清飏远鸥。近山青嶂合，多稼绿云浮。鸡犬声相接，沟塍水乱流。度桥喧从骑，环树转鸣驺。问俗惊尧壤，寻僧到活洲。深沈开宝闼，磅礴{左车右尼}华辀。像设严珠殿，经声隐绛帱。仰看香刹直，徐步画廊修。遇物皆周览，逢轩即少留。前庭初显豁，后径转深幽。野岭苍筠丽，霜枫赤叶稠。隔墙闻好鸟，循沼玩游倏。翠干棕缠剥，红芒稻半收。凌虚登陛道，匝境对岭楼。暗谷藏危栈，平沙际别州。川原同聚沫，身世剧浮鸥。回首飘乡思，临尊浣客愁。清闲资善奕，决胜在冥搜。影动稂苴表，风生曲逆筹。归鞍不敢缓，斜日照文揪。"}