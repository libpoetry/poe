{"id":"1075364","title":"正月二十九日种柳三十五株","dynasty":"宋","author":"周紫芝","text":"故国兵火馀，壤地日窘蹙。千里无鸡豚，遗祸及草木。火攻阨焚巢，云栖急新卜。尺地无寸荄，山腰见茅屋。小径卧修蛇，萦迂绕山麓。垂杨剪孙枝，封殖勤养育。正须清阴成，门巷森诘曲。微风恼春絮，细雨滋浅绿。悲凉听残蝉，徙倚扪饱腹。种德须百年，种木十年足。十年吾巳老，光景日夜速。吾事倘复济，亦足快所欲。何必羡张绪，风流标简牍。"}