{"id":"1118022","title":"书意二首","dynasty":"宋","author":"陆游","text":"我本三生世外人，幻躯其实强冠巾。稍能闭户学种菜，时亦长歌行负薪。一醉却非身外事，百年终是冢中尘。君知梦境无根底，莫信人言想与因。病眼犹堪阅世人，难将雪鬓著乌巾。囊中钱尽罢沽酒，涧底雨寒愁束薪。老子那辞徙牛屋，痴人自喜拜车尘。穷通要是儿嬉事，懒就山僧讲宿因。"}