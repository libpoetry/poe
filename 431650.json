{"id":"431650","title":"破阵子    和云谣二首","dynasty":"近现代","author":"乔大壮","text":"堂下簸钱归后，微风送彩云。柳陌凝妆荷镜暗，钿合当胸凤纸新。水边怨丽人。月魄催裁歌扇，壶冰懒比针神。行雨荒台惊短梦，出塞哀弦疑旧恩。莺花非去春。笛里单于声动，先惊粉泪人。万里玉关开晓镜，络角银河转暮津。罗裳生网尘。落叶狂随莲步，飞花艳斗樱唇。芳径垂鞭嘶马歇，微雨卷帘归燕频。相思忍重陈。"}