{"id":"821488","title":"如鱼水 梦海波汹涌，仙山楼阁中若有人，欲往就之而须臾变灭。醒而恶其不祥，以吉语祓之，亦巫阳招魂之意也","dynasty":"清末近现代初","author":"汪东","text":"帘卷虚亭，镜平远沼，藕芰别有清香。此际伥伥。佳人踪迹何方。梦中望。仙山峙、溟渤中央。最苦又、风引船回，贝宫瑶阙影微茫。私誓愿，可能偿。待百岁相将。艳艳春光。时清归老吴阊。水为乡。乘兴拊、小楫轻榔。系情处、步屧花堤，共绕掩冉尽垂杨。"}