{"id":"697435","title":"万伯修中丞东巡歌十首","dynasty":"明","author":"胡应麟","text":"大纛高牙拂绛霄，青袍白马似风飙。千帆掣海鲸波静，万炮抟空蜃市消。三千门客报晨鸡，八百家丁耀水犀。何处精兵逾代北，由来飞将出山西。平倭望海说刘江，闽越新传戚继光。底似中丞文武略，弯弧飞檄到扶桑。平壤王京铁骑屯，西飞青政尽游魂。笑他定远空投笔，华发萧萧望玉门。对马洲前积甲悬，黑云东起雾连天。辕门夜缚平行长，露布星飞北极前。关白头枭太白旗，白狼河上羽书驰。楼船却笑文皇帝，百万雕戈困不支。麾下俱封万户侯，金戈净洗萨摩洲。山城肥后诸酋长，叩颡遥天拜玉旒。诗才旧压丁都护，将略平欺霍冠军。一代鸡林传丽句，千秋麟阁画元勋。烂漫黄金百尺台，将军飞骑入蓬莱。何须更奏征东曲，十八铙歌尽手裁。万甲凭陵大海东，清江鸭绿乱流红。元戎奏凯归来日，天子晨开碣石宫。"}