{"id":"1120779","title":"楼居杂句五首","dynasty":"宋","author":"周紫芝","text":"吴江横绝断云间，白鸟归飞去不还。烟树青连越王国，暮潮声过海门山。湖光山影入楼明，晓色催人梦自惊。画栋去天无一握，青山衔月恰三更。上方重阁乱山前，喷雪跳珠日夜泉。暂借小楼听雨睡，更携官焙与僧煎。五月江南烟雨时，吴侬初喜饷杨梅。绿枝红雨连山暗，应似泸戎摘荔枝。人间第一东南郡，天上飞来碧峭峰。更乞老僧双不借，为君穿尽玉玲珑。"}