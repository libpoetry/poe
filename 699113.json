{"id":"699113","title":"游武夷发白龙江","dynasty":"明","author":"徐熥","text":"荷衣草屩竹筇轻，路入丹山谒上清。不是离家无别恨，出门先断世间情。五云遥望赤松家，八月同乘碧汉槎。自有仙童亲接引，不须沿路问胡麻。尘世蹉跎三十春，欲将云水了閒身。清溪无数船来往，能去寻仙有几人。参驾云中白鹿车，万年宫里荐乾鱼。江头有客来相送，不唱离歌唱步虚。"}