{"id":"740539","title":"题黄小松吴宝鼎砖拓本","dynasty":"清","author":"周震荣","text":"宁饮建业水，不食武昌鱼。武昌材瓦以朽腐，太初宫畔昭明居。昭明楼阁高千丈，不作卑宫神禹想。尔时陶尽公卿，此日遗文搜嵻崀。黄金斑斓车耳失，小篆犹存一十一。遥知鼛鼓偏荒村，木梯浮江非所恤。苍苔碧藓吹东风，烧砖比玉坚相同。紫盖黄旗俱寂寞，荒凉铜雀大河东。铜雀之研几春秋，此砖幸未经雕锼。江南春归花草稠，共醉田间聊以支吾头。"}