{"id":"1195460","title":"感春四首","dynasty":"唐","author":"韩愈","text":"我所思兮在何所，情多地遐兮遍处处。东西南北皆欲往，千江隔兮万山阻。春风吹园杂花开，朝日照屋百鸟语。三杯取醉不复论，一生长恨奈何许。皇天平分成四时，春气漫诞最可悲。杂花妆林草盖地，白日坐上倾天维。蜂喧鸟咽留不得，红萼万片从风吹。岂如秋霜虽惨冽，摧落老物谁惜之。为此径须沽酒饮，自外天地弃不疑。近怜李杜无检束，烂漫长醉多文辞。屈原离骚二十五，不肯餔啜糟与醨。惜哉此子巧言语，不到圣处宁非痴。幸逢尧舜明四目，条理品汇皆得宜。平明出门暮归舍，酩酊马上知为谁。朝骑一马出，暝就一床卧。诗书渐欲抛，节行久已惰。冠敧感发秃，语误惊齿堕。孤负平生心，已矣知何奈。我恨不如江头人，长网横江遮紫鳞。独宿荒陂射凫雁，卖纳租赋官不嗔。归来欢笑对妻子，衣食自给宁羞贫。今者无端读书史，智慧祗足劳精神。画蛇著足无处用，两鬓霜白趋埃尘。乾愁漫解坐自累，与众异趣谁相亲。数杯浇肠虽暂醉，皎皎万虑醒还新。百年未满不得死，且可勤买抛青春。"}