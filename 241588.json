{"id":"241588","title":"又雨中厨屋坏","dynasty":"宋代","author":"范祖禹","text":"我从山中来，安宅岂敢卜，穷秋积霖潦，陋巷没车毂。环堵不蔽风，下床每涂足。灶蛙日已长，釜鱼时可漉。瓦解岂一朝，粪土扶朽木。中夜若崩山，微躯忧压覆。晨炊无尺椽，慨叹食重肉。益思反蓬茅，终老依松竹。云居荫薜萝，野性狎麋鹿。涧溪可濯饮，薇蕨余希蔌。宁惟此寓馆，薄宦同旅馆。吾食敢求饱，民生犹歉腹，囊空庶无寇，囷竭尚有粟。墨突不暇黔，谁能忧破屋。"}