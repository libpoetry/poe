{"id":"624086","title":"送岭西兵宪李公参藩豫章十二韵","dynasty":"明","author":"欧必元","text":"萟苑推先达，名家擅八闽。汉庭曾射策，兰署久容身。重寄绥南服，权分宪海滨。霜威行部肃，雨泽沥岩新。宪命兼藩命，词臣作岳臣。星分三楚地，旆指五湖春。立就诗千首，能挥酒一均。题名工翰墨，石刻斗嶙峋。宾从庾开府，风流贺季真。儿童迎竹马，父老待征轮。赐履薇垣省，鸣珂帝座宸。召归应四岳，调燮任垂绅。"}