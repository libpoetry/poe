{"id":"790705","title":"感忆外舅陆青甫夫子","dynasty":"清","author":"张洵佳","text":"惆怅仪容思不穷，记从甥馆坐春风。梅花松菊三知己，剑佩琴樽一寓公。劫火灰飞家业尽，玉壶冰冷眼光空。盖棺论定知谁似，诗酒风流陆放翁。红牙词曲拍宫商，秦柳而还最擅长。到处莺花为性命，一生风月当文章。丛丛著述人千古，草草生涯梦一场。知否游梁门下士，西风古道泣斜阳。"}