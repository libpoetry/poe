{"id":"945662","title":"前人载酒光风霁月□醉中","dynasty":"宋","author":"陈著","text":"春渐老，年已耄，一时自适非不要。花香妙，柳腰袅，老怀未怯输年少。东风吹吹杖履便，燕娇莺姹不我嫌。南邻载酒西邻会，鸭肝猪肚供肥甘。回头看浮世，晨炊晚不继。我非世外人，乃为醉饱计。乐极愧生难为辞，礼谨意厚辞则非。何妨真率存古道，杯茶盏酒会亦奇。雨韭夜，菜羹社，前有杜老后司马。金谷楼台灰尘飞，两家淡薄千年话。"}