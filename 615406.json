{"id":"615406","title":"李烟客附舟入北赴袁辽抚招因赠","dynasty":"明","author":"李孙宸","text":"舟发石头城，初报故人至。故人故乡来，千里惊喜浑如梦寐里。金陵三月柳如丝，呼酒同君醉莫辞。风尘满面未须洗，便复挂帆共北飞。君来曾几日，我别忽经年。不愁井里荒松菊，惟愁天地有风烟。君才自是天生者，何能局龊困椠铅。一编黄石书，三尺青萍锷。胸中甲兵万队生，腰间风雨双龙跃。一顾应酬国士知，千金肯负平生诺。榆关昨夜传消息，当关有人虏辟易，谁云甲兵满万不可敌。特自需君借箸筹，知君谈笑取封侯。不然直斩胡头献，天子功成不受分。茆玺拂衣仍作鸱夷，游五湖，长与烟波逝。"}