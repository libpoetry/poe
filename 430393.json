{"id":"430393","title":"水龙吟 杨花，用东坡韵","dynasty":"近现代","author":"黄懿娴","text":"更番急雨催花，柔魂悄共愁红坠。萧条倦旅，寻春无迹。漫萦幽思，困惹眠萍，快游蓬海，绿窗虚闭。怅天涯绕遍，归来月夜，又花外、鹃声起。岁岁芳草空老，怅西崦夕阳难缀。徘徊欲驻，离情初载，因风已碎。入梦疑圆，穿帘似雪，懒随流水。剩盈盈几点，琳腴闲傍，化词入泪。"}