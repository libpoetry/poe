{"id":"1075723","title":"送方元相还郊居","dynasty":"宋","author":"周紫芝","text":"云从南山来，邂逅成一雨。秋风忽吹散，霢霂不到土。出固初何心，归亦乃其所。但恨山中人，吊影无谁语。笑口曾未开，语离遽如许。到家应重阳，精蕊亦已吐。长衫随父老，社瓮酌田祖。悠悠卧黄云，坎坎击醉鼓。人生行乐耳，何必浪自苦。恨我系微官，何由共鸡黍。"}