{"id":"685625","title":"秋日戏咏铁马四首","dynasty":"明","author":"邓云霄","text":"房星坠地逢欧冶，炼出青骢与紫骝。匣里双龙曾并铸，云中八骏许同游。㧿金喷玉秋偏急，振鬣嘶风夜不收。似有寒声应刁斗，巡边戈甲几时休？玉关人去年年梦，铁马秋来夜夜鸣。绝域正悬长别泪，悲风又送断肠声。响侵捣练楼前月，心绕吹笳塞外营。思妇纤腰消瘦尽，还闻飞骑取龙城。春深柳径接桃蹊，那得骄嘶出大堤。千里如闻誇捷足，九衢空忆踏香泥。檐前常系青丝鞚，楼外时翻碧玉蹄。试听清声想琼佩，晚妆人倚画栏西。连城风动影横斜，谁信名驹在渥洼？劲骨不肥春苜蓿，哀音如咽汉琵琶。疑将苍竹批双耳，更剪乌云罩五花。神物若能同剑化，锦鞯应得到流沙。"}