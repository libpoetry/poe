{"id":"588840","title":"少城篇赠别三洲李子","dynasty":"明","author":"黄佐","text":"东望少城花满烟，忆君诵诗神凛然。君有长才不贫贱，李白斗酒诗百篇。朝回君是同客舍，垂鞭亸鞚淩紫陌。感君意气无所惜，南寻禹穴见李白。君今幸未成老翁，忆献三赋蓬莱宫。汉官威仪重昭洗，迥立阊阖生长风。况复得之名誉早，歌辞自作风格老。但觉高歌有鬼神，不知明月为谁好。我有新诗何处吟，鸣鸠乳燕青春深。窃攀屈宋宜方驾，颇学阴何苦用心。即事非今亦非古，反锁衡门守环堵。唯见群鸥日日来，留连戏蝶时时舞。柴门杂树向千株，种杏仙家近白榆。玄圃沧洲莽空阔，金支翠旗光有无。似闻昨者赤松子，揽环结佩相终始。江深竹静两三家，云白山青万馀里。黄金台贮俊贤多，几时回首一高歌。宴筵曾语苏季子，勋业终归马伏波。知君未爱春湖色，且将款曲终今夕。人生几何春已夏，此心炯炯君应识。似君须向古人求，宿昔一逢无此流。炯如一段清水出万壑，万壑东逝无停留。南有龙兮在山湫，听曲低昂如有求。时俗造次那得致，如今岂无腰袅与骅骝。君不见蛟之横，出清泚。青冥却垂翅，迢迢隔河水。君莫笑，骥之子，皮乾剥落杂泥滓。走过掣电倾城知，万岁持之护天子，英雄有时亦如此。"}