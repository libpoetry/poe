{"id":"48687","title":"听老京妓宜时秀歌慢曲","dynasty":"明代","author":"杨基","text":"春云阴阴围绣幄，梨花风紧罗衣薄。白头官妓近前歌，一曲才终泪先落。收泪从容说姓名，十三歌学郭芳卿。先皇最爱芳卿唱，五凤楼前乐太平。鼎湖龙去红妆委，此曲宜歌到人耳。潜向东风作慢腔，梨园不信芳卿死。从此京华独擅场，时人争识杜韦娘。芙蓉秋水黄金殿，芍药春屏白玉堂。风尘回首江南老，衰鬓如丝颜色槁。深叹无人听此词，纵能来听知音少。说罢重歌尔莫辞，我非徒听更能知。樽前多少新翻调，一度相思一皱眉。"}