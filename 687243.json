{"id":"687243","title":"赠黎侍御巡按四川","dynasty":"明","author":"孙伟","text":"蜀雨巫云不碍山，使君亲度万重关。秋花尚惜芙蓉锦，川路频驱横石顽。拄笏独临飞鸟上，写诗多寄翠微间。金乌踏遍行台柏，骢马遥归十二闲。爱君诗思逼长江，且酌霜英醉小窗。烛里谈锋新拔垒，墀头簪笔旧如杠。沧洲吊影冥鸿独，霄汉连城白璧双。西去岷山更西路，有人饥渴拜旌幢。"}