{"id":"81774","title":"思故山·千金不须买画图","dynasty":"宋代","author":"陆游","text":"千金不须买画图，听我长歌歌镜湖。湖山奇丽说不尽，且复为子陈吾庐。柳姑庙前鱼作市，道士庄畔菱为租。一弯画桥出林薄，两岸红蓼连菰蒲。陂南陂北鸦阵黑，舍东舍西枫叶赤。正当九月十月时，放翁艇子无时出。船头一束书，船後一壶酒，新钓紫鳜鱼，旋洗白莲耦。从渠贵人食万钱，放翁痴腹常便便暮归稚子迎我笑，遥指一抹西村烟。"}