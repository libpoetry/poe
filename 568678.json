{"id":"568678","title":"乐府变十章 其十 袁江流钤山冈当庐江小妇行","dynasty":"明","author":"王世贞","text":"汤汤袁江流，截嵲钤山冈。钤山自言高，袁江自言长。不知何星宿，独火或贪狼。降生小家子，为灾复为祥。瘦若鹳雀立，步则鹤昂藏。朱蛇戢其冠，光彩烂纵横。孔雀虽有毒，不能掩文章。十五齿邑校，二十荐乡书。三十拜太史，矻矻事编摩。五十天官卿，藻镜在留都。六十登亚辅，少保秩三孤。七十进师臣，独秉密勿谟。八十加殊礼，内殿敕肩舆。任子左司空，孽孙执金吾。诸儿胜拜跪，一一赐银绯。甲第连青云，冠盖罗道途。儤直不复下，中禁起周庐。凉堂及便房，事事皆相宜。文丝织隐囊，细锦为床帷。尚方铸精镠，胡盌杯菰篱。雕盘盛玉膳，黄票封大糦。五尺凤头尖，时时遣问遗。黄绒团蟒纱，织作自留司。匹匹压纱银，百两颇有余。煎作百和香，染为混元衣。温凉四时药，手自剂刀圭。日月报薄蚀，朝贺当暑祁。但卧不必出，称敕撰直词。御史噤莫声，缇骑勿何谁。相公有密启，为复未开封。九重不斯须，婕妤贴当胸。密诏下相公，但称严少师，或字呼惟中。县官与相公，两心共一心。相公别有心，县官不得寻。相公与司空，两心同一心。司空别有心，相公不得寻。昔逐诸城翟，黄冠归田里。后诒贵溪夏，朝衣向东市。戈矛生謦咳，齑粉成睚眦。朝疏论相公，棰榜夕以至。宁忤县官生，不忤相公死。相公犹自可，司空立杀尔。凌晨直门开，九卿前白事。不复问诏书，但取相公旨。相公前报言，但当语儿子。儿子大智慧，能识天下体。九卿不能答，次且出门去。不敢归其曹，共过城西邸。司空令传语，偶醉未可起。去者归其曹，留者当至未。九卿面如土，九卿足如枳。为复且忍饥，以次前白事。司空有德色，相公直庐喜。司空稍嗫嚅，相公直庐恚。不复问相公，但取司空旨。县官有密诏，急取相公对。相公不能对，急复呼儿子。儿子大智慧，能识天下体。一疏天怒回，再疏天颜喜。九边十二镇，诸王三十国。中外美达官，大小员数百。各各黄金铸，一一千金直。南海明月珠，于阗夜光玉。猫精鸦鹘石，洒黄祖■琭。红紫青靺鞨，大者如拳蕨。蔷薇古刺水，伽南及阿速。瑞脑真龙涎，十里为芬馥。古法书名画，何止千百轴。玉躞标金题，煌煌照箱簏。妖姬回鹘队，队队皆殊色。银床金丝帐，玉枕象牙席。杏衫平头奴，丝縢双蹴鞠。酒阑呼不见，潜入它房宿。生埋冯子都，烂煮秦宫肉。生者百丛花，殁者一丛棘。近即龙床底，远至阴山后。凡我民膏脂，无非相公有。义儿数百人，监司迨卿寺。以至大节镇，侯家并戚里。逶迤洙泗步，灿灿西京手。老者相公儿，少者司空子。谓当操钧柄，天地俱长久。御史上弹章，天眼忽一开。诏捕少司空，究核诸赃罪。三木囊赭衣，炎方御魑魅。金吾一孙戍，余者许归侍。意犹念相公，续廪存晚计。舳舻三十艘，满载金珠行。相公船头坐，谁敢问讥征。啸傲郿坞间，足夸富家翁。司空不之戍，还复称司空。广征诸山材，起第象紫宫。募卒为家卫，日夜声汹汹。从奴蹋邑门，子弟郡国雄。不论有反状，讹言所流腾。宗社万不忧，黔首或震惊。御史再发之，天威不为恒。御史乘飞置，捕司空至京。司空辞相公，再拜泣且絮。今当长相别，儿不负阿父。相公心自言，阿父宁负汝。不识一丁字，束发辟三府。月请尚书奉，冠服亚汝父。汝父身不保，安能相救取。重恳监行客，少入别诸姬。归者吾而配，不归而鬼妻。诸姬心自言，司空何太痴。归者吾而配，不归人人妻。还抚诸儿郎，阿爷生别离。金银空饶积，高与钤山齐。不得铸爷身，及身儿始知。儿郎心自言，阿爷何太痴。有金儿当使，无金儿自支。监行两指挥，各携铁锒铛。程程视溲寝，步步相扶将。有酒强为歌，无酒夜彷徨。秋官爰书上，顷刻飞骑传。一依叛臣法，矺死大道边。有尸不得收，纵施群乌鸢。家赀巨千万，少府司农钱。上宝入尚方，中宝发助边。不得称相公，没入优老田。片瓦不盖头，一丝不着肩。诸孙呼践更，夕受亭长鞭。僮奴半充成，余者他州县。夜半一启门，诸姬鸟兽窜。里中轻薄子，媒妁在两腕。相公逼饥寒，时一仰天叹。我死不负国，奈何坐儿叛。傍人为大笑，唶汝一何愚。汝云不负国，国负汝老奴。谁令汝生儿，谁令汝纵臾。谁纳庶僚贿，谁朘诸边储。谁僇直谏臣，谁为开佞谀。谁仆国梁柱，谁剪国爪牙。土木求神仙，谁独称先驱。以此称无负，不如一娄猪。食君圈中料，为君充庖厨。以此称无负，不如一羖䍽。食君田中草，为君御霜雪。以此称无负，不如鞲中鹘。虽饱则掣去，毛羽前齧决。以此称无负，不如鼠在厕。虽有小损伤，所共多污秽。相公寂无言，次且复彷徨。颊老不能赤，泪老不盈眶。生当长掩面，何以见穹苍。死当长掩面，何以见高皇。殓用六尺席，殡用七尺棺。黄肠安在哉，珠襦久还官。狐兔未称尊，一丘不得安。为子能负父，为臣能负君。遗臭污金石，所得皆浮云。"}