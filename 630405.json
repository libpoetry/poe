{"id":"630405","title":"莫厌贫十二首 其七","dynasty":"明","author":"释函是","text":"颜氏乐圣道，陋巷匪所矜。孔门七十二，一士称安贫。蔬水曷云易，饥寒托生平。生死尚殊涂，未可言忘形。夷齐饿首阳，季路犹结缨。节烈轻一时，古今皆有名。名与实俱捐，吾以观其心。椮椮东岭松，悠悠西山云。渺渺金乌坠，亭亭玉兔升。子期不复作，千古谁知音。"}