{"id":"1116145","title":"横山堂二首","dynasty":"宋","author":"汪藻","text":"早冠清朝玉笋班，忽乘归兴拂衣闲。聊将诗酒关心地，尽占江湖在眼山。人坐数州空翠下，月行万顷水云间。当时范蠡曾知此，那得扁舟去不还。分明圆峤与方壶，万壑千岩入坐隅。临赋竞传今日句，卧游安用昔人图。丹青霜叶秋明灭，水墨烟林暮有无。记取沧浪渔笛曲，他年要捋使君须。"}