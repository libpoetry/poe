{"id":"1104523","title":"奉和御制御楼及睿谟殿观灯","dynasty":"宋","author":"余深","text":"觚棱金碧雪消残，灯火东风破暮寒。扇影开云瞻日表，月华如露泛仙盘。天颜有喜同游豫，雅俗多欢乐治安。航海陪臣惊远目，蓬瀛今向帝城看。元宵欲近腊光残，宫殿森严夜气寒。金碧相辉花影动，云烟低覆瑞光盘。臣心共庆千龄会，国势方隆九鼎安。宝祚化成天上事，恍疑身在梦中看。"}