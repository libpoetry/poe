{"id":"700071","title":"送郁林乡亲关少宰取道还家二首","dynasty":"明","author":"陶益","text":"满城追饯出江浔，一水通潮向郁林。北望未收游子泪，西行偏动故乡心。琴尊雅澹宜轻棹，云树稀微隔远岑。与报吾宗各努力，刺桐花发正相寻。解缆江门未及秋，凉风先送木兰舟。旆旌晚曳苍梧路，冠剑晴辉绿水洲。杳杳停云生远思，青青蔓草结离愁。悬知此后南来雁，繫足应多说壮游。"}