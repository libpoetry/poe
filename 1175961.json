{"id":"1175961","title":"先是新昌小园期京兆尹一访兼郎官数子自顷沈痾年复一年兹愿不果率然成章","dynasty":"唐","author":"苏颋","text":"独好中林隐，先期上月春。闲花傍户落，喧鸟逼檐驯。寂寞东坡叟，传呼北里人。在山琴易调，开瓮酒归醇。伫望应三接，弥留忽几旬。不疑丹火变，空负绿条新。斗蚁闻常日，歌龙值此辰。其如众君子，嘉会阻清尘。"}