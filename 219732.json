{"id":"219732","title":"次韵陪诸公湖上春游","dynasty":"宋代","author":"苏籀","text":"渠侬青门道，冶服遨荡俦。一釂逞鸡鞠，联袂歌愿酬。太伯表东吴，季子居延州。湖山号佳观，篮舆肆优游。肴香炙亦熟，只有空樽忧。娱宾不计费，拘士捐牙筹。诗盟得首唱，有客如此不。挈壶并琴奕，松石岩湍乐。境胜属幽人，谿云俗氛却。洞穴锁苍霞，探奇或云莫。不闻古肥遁，静极还思家。高情縻圭俎，心迹何由遐。畸人告予言，黄庭老生涯。臧谷两亡羊，初平隐金华。"}