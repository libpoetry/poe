{"id":"433228","title":"鹧鸪天","dynasty":"近现代","author":"顾随","text":"四十光阴比似飞。芒鞋踏破又重回。依依弱柳情何限，隐隐群山碧四围。抬望眼，对斜晖。人民城郭是耶非。撑天十丈双华表，可是无人化鹤归。四十光阴下水船。看花饮酒自年年。夜乌啼醒钧天梦。明夕如霜到枕边。何限恨，十分寒。披衣独自倚阑干。长安万户深宵里，露冷风高俱闭关。"}