{"id":"484316","title":"梦绿轩（有序）","dynasty":"明","author":"杨基","text":"蜀山江头万章木，细草幽泉荫修竹。五月六月山雨晴，空翠纷纷满衣绿。杖藜或来阴下行，云影不断凉风生。青连翠结欲无路，仿佛上有黄鹂鸣。去年吴城正酣战，却倚危楼望葱菁。今年放逐到长淮，万绿时于梦中见。梦中见绿觉始知，索我亦赋梦绿诗。逢人说梦子堪笑，替人作梦余何痴。世间万事同野马，觉后非真梦非假。五色过眼本虚空，富贵于人诚土苴。南风划然吹梦破，树头不知微雨过。从今寤寐俱两忘，静与白云相对坐。"}