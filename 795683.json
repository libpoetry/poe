{"id":"795683","title":"凤凰台上忆吹箫 闺怨集药名","dynasty":"清","author":"盛氏（盛进士女","text":"菱鉴空青，蟾酥半缺，绮疏深掩葳蕤。喜朱砂印臂，青黛匀眉。慵续断肠诗句。检旧奁、败扇频题。相思甚、抛残梳篦，蹙损诃梨。遥想云母帐前，珍珠帘畔，琥珀床西。剩牡丹雨浸，豆蔻香披。怕踏落红花径，琼阶滑、石齿痕欹。铅泪滴、春愁五倍，嘱咐辛夷。"}