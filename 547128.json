{"id":"547128","title":"岱西山人歌寿何吏部敬庵","dynasty":"明","author":"于慎行","text":"君不见岱宗之山海上起，云霞沃宕三千里。七十二峰峰插天，西支半落清河水。山川回合势连绵，灵气应钟不世贤。大名谁者齐北斗，岱西山人行地仙。山人旧隐双龙阙，左省含香陪上列。共道诗名水部传，更闻启事山公绝。一时流品入陶甄，简要清通世所珍。三十朱轮行宝陌，衣香风动洛阳尘。素心忽忆栖岩谷，解组归来双鬓绿。玉树多从院宇生，兰房近傍烟云筑。山人修翛六十馀，赪颜绰约玉不如。载酒时游广里月，垂竿閒钓锦川鱼。石闾有伴餐瑶草，玉几金床春色晓。人问已自有蓬瀛，何人更说蓬瀛好。为翁亢节歌欲长，琼卮起寿春茫茫。泰山若砺海水竭，大年不凋齐日月。"}