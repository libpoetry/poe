{"id":"548937","title":"万历甲辰秋东林书院落成步杨龟山先生此日不再得诗韵","dynasty":"明","author":"顾允成","text":"此日今还得，朝辉耀扶桑。厥初赤子心，悬象并穹苍。无端过浮云，暂掩本灵光。努力事拂拭，依然露元阳。理欲判危微，规矩成员方。尘埃去弗来，真气泄针芒。日新又日新，其何用不臧。性非犹杞柳，仁义宁贼戕。无为彼教惑，吾道掷秕糠。大哉羲孔易，洗心密退藏。不效浅薄子，争斗群卉芳。天地人鼎立，至大而至刚。欲仁斯仁至，安所置彷徨。南方文学古，东林岁月长。继往开来兹，平步履康庄。念我踰五十，惭愧闇然章。从前所萦萦，不脱名利场。何当一奋跃，藩决失羸羊。日知其所无，月能幸无忘。果能此道矣，虽柔而必强。浩渺重溟波，一苇自堪航。流光不相贷，迅速转无常。朝闻夕死可，仁者寿不亡。若不及时敏，老至空悲伤。中行未易几，必也狷与狂。"}