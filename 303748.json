{"id":"303748","title":"念奴娇·赋访云主人桐影小筑","dynasty":"清代","author":"陈方恪","text":"歌残桃叶，送风流，几辈过江人物。瑟瑟清溪，流不尽，荒却半城山色。剪韭循畦，牵萝补屋，许占閒鸥席。故人无恙，坠欢何意重拾。谁念辛苦营巢，朱门换了，旧垒都陈迹。差喜归来三径在，手植疏桐如幂。滴露研朱，移阴布榻，一枕羲皇易。瓶笙轻度，挑灯聊话今夕。"}