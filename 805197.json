{"id":"805197","title":"倾杯乐 送次山再至济上","dynasty":"清","author":"蒋永修","text":"何处驱愁，此闲亦乐，游方汗漫。正春浅、花疏日淡，一鞭又指，任城古县。南池宾从迟欢宴。奈当筵听朝雨，阳关声缓。桥名情尽，赢得柳梢折短。记太白，当年行遍。怕今日风流，香令散。重携到，彩笔如椽，百篇斗酒诗卷。曾几度、登高望远。莫惹起，浮云宫殿。离思好长，则寄女娲陵畔。"}