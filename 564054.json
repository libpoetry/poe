{"id":"564054","title":"送钟君升广东佥事","dynasty":"明","author":"孙承恩","text":"送君秋色里，歌我春云篇。春云亦何为，变化玄黄间。昔君署秋曹，商律行秋权。秋云自萧森，摘伏摧神奸。今君被宠命，名藩职旬宣。春云乃油油，着物尽成妍。为霖泽枯株，焦槁多生颜。悠扬本无心，舒卷道自全。从龙会非遥，覆冒连八埏。轮囷复氤氲，作瑞歌丰年。"}