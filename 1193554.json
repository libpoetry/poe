{"id":"1193554","title":"乐府古题序 古筑城曲五解","dynasty":"唐","author":"元稹","text":"年年塞下丁，长作出塞兵。自从冒顿强，官筑遮虏城。筑城须努力，城高遮得贼。但恐贼路多，有城遮不得。丁口传父言，莫问城坚不。平城被虏围，汉斸城墙走。因兹请休和，虏往骑来过。半疑兼半信，筑城犹嵯峨。筑城安敢烦，愿听丁一言。请筑鸿胪寺，兼愁虏出关。"}