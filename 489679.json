{"id":"489679","title":"至正乙巳纪兴十首 其六","dynasty":"明","author":"袁华","text":"苍龙何煌煌，芒角在东方。感时耿无寐，起视夜未央。晨兴粪田畴，洒流固堤防。谷雨扇条风，负耒欲分秧。立苗本欲疏，薅锄莠与稂。耕耘不卤莽，所报千斯仓。岂惟田畯喜，妇子亦洋洋。严霜降中野，黍稌登圃场。上当输国赋，下以充糇粮。于斯祀先农，击鲜罗酒浆。饮福既赐胙，再拜奉亲尝。愿亲弥寿考，黄耇膺天庆。"}