{"id":"677402","title":"赠别胡侍读奉诏归省二首 其二","dynasty":"明","author":"胡直","text":"巍巍太清间，繁星灿以丽。煌煌帝者居，乃在栋隆具。之子岳降英，夙龄紬金匮。茂脩笃文网，达观超名位。名材为世珍，宁与凡质俪。总辔出东门，匪伊江海思。上有黄发双，怀哉不得寐。恭荷天子仁，诏归遑敢滞。入门谢久阔，下堂敕中馈。长跪进霞觞，颓光愿有系。东公及西母，延年乐万祀。岂不称荣遇，何以答明惠。愿言返明光，皇风挹远裔。"}