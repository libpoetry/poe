{"id":"1084946","title":"上丁释奠备数献官书十二韵呈莫子齐教授赵可大察推","dynasty":"宋","author":"王十朋","text":"鲁人呼东家，陈蔡不火食。当时虽高第，往往亦愠色。孰知梦奠后，庙祀亘无极。嵬然衮冕尊，王侯面俱北。武成祭上戊，龙弃配社稷。隆杀良不同，论功岂如德。去载游上庠，观礼杏坛侧。备乐阅九奏，银袍烂千亿。兹焉客莲幕，滥与俎豆职。登阶瞻睿容，炳睟若亲识。壮哉芹藻宫，不减鲁侯国。归赓泮水颂，才劣惭史克。"}