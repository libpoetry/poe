{"id":"615876","title":"建霞楼前盘中白莲花带绿色采贻国开伍子异之曰佛家有青莲仙家有碧莲何来此绿莲花也次日伍子过又抽一花则又白如雪或红如朱叠瓣相间有一瓣而中分红白者花神之变幻极矣各赋一诗","dynasty":"明","author":"李孙宸","text":"青莲西士碧莲仙，几向人间见此莲。杂佩半含苍玉色，裁霞中界雪花妍。并头漫纪元嘉代，千叶虚传太华巅。欲制衣裳贻楚客，恐令颜色妒芳荃。"}