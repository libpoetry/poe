{"id":"1056700","title":"黄茅行","dynasty":"宋","author":"吕南公","text":"黄茅飒飒天垂雺，夜宿野亭行旅共。看看灯火问他乡，听说艰虞各悲痛。早年转货河东北，亦熟淄青涉梁宋。民生富裕利源宽，所至如家忘勒鞚。晚来凶札作饥馑，首尾七春荒播种。已知人物俱流亡，秖有室庐齐歇空。回旋却走向淮浙，并值纷纷叹饥冻。积尸狼籍臭相兼，无异烂鱼藏暑瓮。去秋关陕谷将稔，践嚼忽惊黄鼠众。正忧飞挽负洮岷，敢论仓箱稀食用。昨闻王师又南伐，熊罴十万临诸洞。荆潭五岭皆宿兵，日费千金谁运送。闽州旁助早成乏，何况匹夫图窃弄。三川迢递未得归，悬想讵能馀赋贡。独称江国久丰足，游历如今愁更重。旱伤水剥疫疠频，何处商廛犹佚纵。囷京少食但萧屑，寇盗乘虚还扇动。一宵此地漫安身，万里故园难入梦。喓喓鸡唱侵枕脚，淡淡晓光穿屋缝。去矣东西勿复言，文臣方献升平颂。"}