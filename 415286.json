{"id":"415286","title":"黄山行","dynasty":"近现代","author":"单人耘","text":"黄山天下奇，久欲餐灵秀。兹游只十日，胜境颇遗漏。归来试一吟，工拙非所究。为藉泉石腴，疗我身心瘦。一车歙县来，青山渐相诱。层层峦嶂起，顾盼劳颈脰。忽睹云际峰，黛色参天透。惊叹神已驰，倏忽忘尘垢。膜拜吾无辞，壮哉此宇宙。盘纡入汤口，行行瞻岩岫。石径爰登攀，渐觉天宇袤。仙人为指路，幽茜穿危宝。天际望群峰，紫翠攒星宿。或耸如巨阙，或蹲如猛兽。或如佛掌舒，或如钵盂覆。或偃如老翁，或拜如童幼。或如古将士，灿灿披甲胄。或如入定僧，面壁弃印绶。或艳如莲蕊，或纠如篆籀。或排如剑戟，或陈如杵臼。或如珊瑚枝，或如丝绒皱。应接目不暇，变幻光映受。苍茫淩暮色，钩画效难奏。触天白鹅杳，当路黑虎候。北海晚霞明，万松风籁漱。投宿憩高楼，濯足沿涧溜。一觉失疲劳，心神更无囿。明朝朝北海，拄杖尾人后。林深幽禽鸣，阳光暖如灸。写生排云亭，岩壑纷辐辏。叠石森然美，苍翠松针绣。天外云飞来，云我嬉邂逅。东瞻光明顶，高台气象遘。步步踏莲花，嫏嬛高难叩。俯观前后海，点簇林如豆。草木发华滋，峰峦气浑厚。俨是宝虹笔，笔笔不可贸。须臾山雨至，衣湿云生瞀。群峰隐深黛，宛若墨痕救。玉龙矫天半，落涧化飞霤。莲沟八百级，直下风雷骤。夜宿玉屏楼，共话江南旧。送迎松拱揖，洗盥天池馏。蓬莱三岛耸，逼仄一线彀。天都吾所企，仰之踌躇又。日中坐磐石，对山写肤腠。包孕连苏皖，翱翔羡飞鹫。山川气宇新，大地掀耕耨。我生一蚁耳，营营事句读。欲语忽钳口，恐惹山灵诟。浑然忘物我，放浪同猿狖。驻足龙蟠坡，四山浓于釉。徐徐下青鸾，夕照明松桕。一梳新月好，涧底琴丝扣。听泉俱忘归，汗漫情可宥。嗟彼尘嚣间，嘤嘤多喙咮。高手与俗眼，何用夸豪富。至乐唯无声，至味乃无嗅。有画总凡胎，有诗亦多咎。入胜岂空回，山木防自寇。耘也师造化，管窥每僝僽。诘诫落言诠，金石尚可镂。十日散百忧，如饮琼宫酎。黟山何巍巍，一览增千寿。"}