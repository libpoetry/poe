{"id":"1225521","title":"哀祝明远","dynasty":"元","author":"李存","text":"我昔游师门，与子始相识。襟怀蔼春气，颜色泽而皙。怜我学无方，为我数开迪。子言虽恳恳，奈此正茅塞。他时七月暑，子与舒元易。芒鞋杖而盖，访我到荒僻。松阴作参坐，快饮不馀滴。清论秋夜长，草舍随所息。蚊䖟及风露，义不作宾客。别来子久病，传者亦非的。但云类痁疟，岂意至兹极。我尝习医药，此候颇不惑。中乾而外强，翕翕唇颊赩。痰涎屡吞吐，寒热互煎逼。我虽弗果问，子固不能即。寄书或浮沈，遣价胡不克。纵无续命方，未必大差忒。一朝计音至，造物果难测。老师倡绝学，正赖相附翼。譬如万稂莠，初睹一二穑。有子未为多，失子良可惜。深惭病莫助，执绋当致力。及知已没土，尚拟瞻几席。因循至如此，过矣复奚饰。昔为同舍好，今有生死隔。嗟我凡下资，意欲填胸臆。支离久成熟，岂悟本方直。灵苗不自爱，日日纵螟蠈。今虽来照彻，实信已非亿。缉熙苟无怠，非久当有得。子虽在重泉，岂不念畴昔。明明为子告，执笔重悽恻。"}