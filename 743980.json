{"id":"743980","title":"缥缈峰诗","dynasty":"清","author":"蒋湘培","text":"郁乎何苍苍，兹山崒然起。却临青冥上，迥出虚空里。决非渣滓成，想像结构始。纵横布远势，天外知可倚。或锐如持矛，或平若授几。峥嵘势疑怒，平远情类喜。阴晴变斯须，光怪难偪视。鸿炉作鼓铸，大化供磨砥。仰峭镵诸天，俯临排垤蚁。元精浩茫茫，万古如未已。吁嗟揽气象，岂直论道里。远瞩瞻青苍，即之微茫耳。吾闻列仙宫，往往通帝扆。苟非真灵宅，绝景孰私己。畴能乘元化，举手摘瑶蕊。一承帝台觞，如洗功德水。傥有新宫铭，谁云东平子。买山如可谋，叩门访谁氏。"}