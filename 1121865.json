{"id":"1121865","title":"和君实陪潞公子华景仁宴集各一首","dynasty":"宋","author":"范纯仁","text":"始终全盛美，今古莫如公。华衮加朱绂，安车撤画熊。建储宗社计，破贼庙堂功。身退谋猷壮，宜哉帝眷隆。再拥平阳节，麟符守洛宫。礼贤多孺子，交政得裴公。宽简宜民化，欢游与俗同。行看归宰席，致主咏南风。莎辗安车稳，花簪醉帽红。还乡慰多士，入洛访诸公。览德如威凤，归鞍若去鸿。清规传后学，信道不谈空。种竹盈轩翠，栽花满圃红。著书评百代，守节避三公。皎洁升坛玉，孤高渐陆鸿。清名若嵩少，万仞亘长空。"}