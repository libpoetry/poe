{"id":"519009","title":"会稽拜禹庙","dynasty":"明","author":"胡居仁","text":"两仪未肇判，此理已具存。动静机一施，阴阳自此分。两仪有定位，阴阳互为根。二者既交错，五行斯絪缊。理气妙合凝，至灵斯在人。三才从此备，中处乾与坤。水未得所归，襄陵势逆奔。奠居本无所，民咨何日伸。昔我夏后氏，代天心独勤。四海既为壑，平土皆吾民。六府与三事，九功俱叙陈。仰惟参赞功，万世人所尊。封山作州镇，会稽属南巡。后此数千载，祀事旧益新。比来得瞻仰，遂兹秉彝真。欲勤希圣功，当寻入圣门。人心与道心，全具于吾身。大哉精一传，无问思弥敦。执中此其道，致用敷人文。绍迹俟来哲，此道毋昏昏。"}