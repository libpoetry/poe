{"id":"834087","title":"丹凤吟 忆凤词，用张蜕岩原韵","dynasty":"清末民国初","author":"易顺鼎","text":"落枝啼鸟。记窥树惺忪，翠鬟犹小。绿泪弹多，不似蓬山春笑。水边峭寒篱落，倚东风玉人愁晓。欲寄相思，金沙路远，鬲碧云多少。念海仙、魂挂断霞杪。月下人归，鸾讯探悄。茜雪孤飞冷，说旧巢香绕。花天漫寻影事，被红箫尽情吹了。怕到罗浮梦醒，一声声都杳。"}