{"id":"168215","title":"予园泰堂之傍有奇石小有有洞箭括有门车箱","dynasty":"宋代","author":"岳珂","text":"池边历平蹊，果下动游鞚，一笑未心领，万象徒目送。渊渟历危槛，目景眩华栋。閒情晻不舒，倦思悄如瞢。忽惊鹊噪檐，恍类鸡发瓮。坐开苍玉壁，平揖青瑶峒。畴昔果安在，奔走比岳贡。仰观箭括门，广宇豁晴雾。右开车箱谷，盘道陟微{衔去金加同}。中天隐日月，遥海插螮蝀。居然{哀去口矛}丈间，有此具美众。老夫生平嗜，酷好泉石弄。天巧谢斲削，人为谩抟探。尚忆三神游，挽记十年梦。踞龟曾食蛤，骑鹤更笞凤。觉来海山苍，倏见雪窦空。便疑势崷崒，独欠波澒洞。捧罂喜对酌，岸帻发孤讽。此兄定绝奇，吾意当折衷。一笑问阿章，试与评伯仲。"}