{"id":"1103049","title":"泛舟","dynasty":"宋","author":"周密","text":"老火浊不流，热恼无可避。驾言清溪滨，濯缨税尘辔。扁舟无定游，放缆任其至。荡桨三汇交，空明发清思。摘鲜得野实，钓水投香饵。碧筒注芳酒，湘奁荐新芰。主宾略酬酢，冷暖随所嗜。须臾月轮上，烟水合空翠。清风真可人，意厚万金施。露叶生辉光，水华多妩媚。欲拍洪崖肩，欲挽湘君帔。虽无管弦乐，一洗世俗伪。清弹发邻舸，暗搅潜虬睡。应作蜩蛙观，亦足助幽致。岂惟家山乐，要是会心地。热官岂办此，未易轻拟议。我年未四十，齿发已憔悴。往者不可追，来者何可觊。富贵难幸求，岁月不少置。于此贫贱中，此乐已不啻。鹤长与凫短，造物正儿戏。功名类蚁梦，身世等萍寄。百年几良晤，何暇计荣悴。纵有身后名，不博今夕醉。高歌未知晓，坐见斜河坠。谪仙宫锦舟，继者仅一二。老坡赤壁游，始尽阐天閟。我后二百年，乃默契此意。会当歃斯盟，勿使等闲弃。高咏三百言，聊用谂同志。"}