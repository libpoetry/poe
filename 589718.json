{"id":"589718","title":"别离吟","dynasty":"明","author":"许炯","text":"岁序促流飙，韶华逐驹隙。别君几何时，忽忽星霜历。忆昔初别君，殷勤诉胸臆。愿随车马尘，忍作山头石。自君出门后，不染红妆色。掩泪向空房，寒蛩鸣四壁。昨得一封书，颇道君相忆。感此伤妾心，日日减餐食。妾心如上水，恐君不察识。君心如浮云，随时多变易。安得君心似妾心，甘守空闺亦不惜。"}