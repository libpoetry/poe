{"id":"507536","title":"题兰蕙同芳图","dynasty":"明","author":"李昌祺","text":"少年遨嬉楚山麓，兰蕙苗深密如簇。推篷政爱江雨晴，沙觜崖根相映缘。芒鞋苧服偶徐步，随处搴芳清兴足。丛丛叶似剪春罗，个个花疑刻寒玉。新茎窈窕凝嫩紫，疏蕊参差飘远馥。燕姞曾徵梦里祥，宣尼屡操琴中曲。于今老作汴梁客，采掇无由到空谷。生绡忽睹精妙画，况有珠玑动盈幅。吴兴王孙差可拟，茂苑禅僧难并躅。狂尘旷野萧艾繁，惊见联芳开病目。藓沿怪石傍荆棘，芣苡湘筠伴幽独。宝之不啻径尺璧，藏以髹函惟恐渎。龙眠底用写九歌，掩却离骚观此轴。"}