{"id":"1119379","title":"次韵何符山人二首","dynasty":"宋","author":"陈造","text":"门下轩裳不转头，何人皮底著阳秋。独烦客子冲泥屐，屡到衰翁听雨楼。从昔诗声追正始，即今宾友验宣州。清篇快读彊人意，未觉京尘厌薄游。晓看明玑下网丝，物华俱属喜晴诗。一词不措重呈拙，七字鼎来当更奇。喜鹊啅人真作意，蜗牛屏迹似知时。湖山好处长谣去，拟赴苏堤胜日期。"}