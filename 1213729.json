{"id":"1213729","title":"送琴与阎子静承旨","dynasty":"元","author":"陈宜甫","text":"我从西陲来，只挟书与琴。书以阅古道，琴将回古心。谁谓今之人，寥落无知音。先生一邂逅，磊磊开胸襟。慨然志气合，起我击节吟。请君弹文王，周雅尚可寻。再理杏坛操，鲁风尤所钦。莫调出塞曲，游子悲难禁。君归抑何赠，所愧无瑶琳。举琴以送君，聊比双南金。"}