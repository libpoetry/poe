{"id":"950912","title":"山居作报书竟夜有感戏成","dynasty":"宋","author":"岳珂","text":"山居踰五旬，正以厌烦故。谁持故人书，剥啄扣我户。奁篚旅庭砌，瓶罂列桯庑。启缄读风檐，盈幅字如缕。颇欲从简易，人事正如许。厚意来远方，殷勤不容阻。还欲混俗尘，又觉初志误。笔研久荒秽，肩腕仍旅拒。沈沈青灯夜，窗牖打风雨。聊激懒惰心，小出啽呓语。霜㕙比铅觚，玉虫剔钗股。隃麋方弄墨，擘茧更伸楮。始焉据几案，敏捷疑得趣。倏尔怀交情，恍惚接良晤。缄题甫一二，手熟渐四五。溪毛简精粗，报贶祝丰窭。札胥谨印蜡，仆隶治筐筥。但知役群动，不觉向五鼓。作劳耳屡鸣，倦写目如瞀。低头触屏风，入鼻饮辛雾。欠伸忽三喟，静念起百虑。吾生何太劳，穷处尚弗恕。仕皆系穷达，世岂忘喜怒。人以情见怜，我独影相顾。谦勤福所基，傲放人共恶。当年众楚咻，讵止双蛾妒。生虽有远志，愿岂惜遐举。偶因囿形质，莫与插翎羽。徒誇九垓期，姑了一夕苦。嗟哉且努力，掣肘无单父。"}