{"id":"283522","title":"花犯·赋龙爪水仙，旧曰蟹爪，更以龙名，赋记","dynasty":"现代","author":"姚华","text":"水云乡，仙衣化去，軿龙露霜爪。洞天瑶岛，记韵冷琴操，无双清妙。凌波倩影尘难到。陈王应赋矫。未比得、麻姑长甲，轻舒纤处巧。余寒只春更争开，东溟几许路，珂声风袅。刀似水，香疑梦、翠虬争拗。擎金盏、拿空势起，甚醉浅、春风知被恼。待皱了、吴江清浪，寻伊归路渺。"}