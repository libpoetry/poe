{"id":"1028143","title":"送张定叟尚书镇襄阳","dynasty":"宋","author":"楼钥","text":"公家忠献公，勋名照穹壤。南轩传圣学，后进斗山仰。尚书天分高，百间真朗朗。日坐四益堂，濡染助涵养。小出辄惊世，发誉自英簜。两朝倚才刃，三接承睿奖。堂堂尹京手，风采汉张敞。九街寝桴鼓，终朝清讼缿。污流化清沟，闹市锄巨驵。铃斋昼无人，士友厚吾党。政成化自行，谈笑挥浩穰。皇家重阃寄，拊髀劳注想。颇牧起禁中，帝曰汝其往。人多惜公去，地位切台两。惟公不择地，引义犹慨慷。隃度更周询，千里若寻丈。再拜受临遣，因得进忠谠。边臣固多事，备禦当素讲。要须久其任，百弊随刬磢。愿假臣岁月，表里如指掌。人材固不乏，第一戒欺罔。朴拙胜巧心，好佞宁木彊。愿求忠信士，枉直谨诛赏。更须宽辔策，奏请应如响。上问卿何先，安静最为上。上忧襄汉间，平楚欠遮障。公因论形势，衮衮到逊抗。是时晋在洛，武昌势相向。是为必争地，南北谨堤防。今虽居上游，事与古殊状。狂虏纵欲来，无处可传饷。况今三垂静，皇灵方远畅。与蜀相掎角，国势自增壮。尚期效尺寸，才疏意非广。忠肝气凛凛，秋旻足排荡。上喜忧顾宽，趣行开玉帐。捐金示优宠，谕赐烦上相。惟公最得士，离别俱惘惘。荐绅纷祖饯，直欲倾家酿。赋诗写胸臆，一一成技痒。家声与国事，负荷有馀量。边头十万兵，公临如挟纩。吾闻胡运穷，群酋欲争长。不戢将自焚，前辙有狂炀。当为不可胜，有和谨毋倡。千载羊叔子，制敌恢天网。行将友斯人，山川固无恙。备成抚机动，应烦护诸将。功高归未晚，会见登弼亮。他时名父子，继踵凌烟像。"}