{"id":"1103314","title":"赋菊次吴竹窗韵","dynasty":"宋","author":"周密","text":"西风入东篱，花事殊草草。幽葩发孤丛，未觉芳意少。谁云九秋冷，孰谓三径小。粲粲黄金英，采采不盈抱。幽深秀霜杰，不许蜂蝶到。正色知者谁，尚絅无外襮。寒香正宜晚，何事叹秋杪。不逐雨馀荒，但觉霜后好。一见爽入脾，三嗅清彻脑。细参花中禅，可以入道奥。人生百年内，能几花前笑。昌黎似未悟，颇恨生不早。岂无春风妍，羞与红紫校。万物各有待，此理须自了。不作时世妆，不顾流俗诮。居然处于独，耿介类有道。信乎抱脩洁，终胜自炫耀。虽云得时晚，未肯随秋老。呼童谨培溉，勿使蓬藋挠。泛之亦堪醉，餐之亦堪饱。莫赋湘累吟，泽畔颜色槁。持似斜川翁，闻此当绝倒。"}