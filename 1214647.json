{"id":"1214647","title":"竹斋学士作柏图得之李好古野斋平章旧物也","dynasty":"元","author":"黄玠","text":"蓟丘学士神仙人，词翰挥毫有馀力。清风披腹尽琅玕，日费尚方三斗墨。昔年乘传向蛮邦，脩竹如云楚山夕。却回官舸过湘中，江雨椎篷写寒碧。远势联翩数十枚，颠倒纵横凤鸾翼。天机到处物变尽，云影纷纷洒人黑。想见走笔如飞龙，山木水萝俱辟易。不辞遗迹购千金，此卷于今妙无敌。"}