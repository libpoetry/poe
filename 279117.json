{"id":"279117","title":"锁窗寒·次中仙韵","dynasty":"现代","author":"周岸登","text":"酿雪风尖，回霜雾薄，兽炉寒尽。宵沈睡浅，数到更香灰烬。谢芭蕉、替裁寸笺，雁书空远长安近。叹旧游零落，缁尘难浣，酒痕犹凝。光景。还追省。记璧沼秋吟，露台春枕。南汀北沜，几误钗盟鸾信。更何人、图写上河，梦梁遗事飞电影。怕重来、泪洒觚棱，万劫莺花恨。"}