{"id":"1106277","title":"送林公似有之宰古田","dynasty":"宋","author":"王迈","text":"余与林公似，生长南山南。吾翁与乃翁，宿望俱不凡。或晚登黄甲，禄不沾斗甔。或困顿场屋，补劳仅青衫。执手授遗编，尚友迁继谈。家法无谄语，妙理静中参。丁丑俱一第，苦尽稍回甘。蹭蹬二十年，令才换头衔。向来同登者，青云遍腾骖。吾辈惯冰檗，世好殊酸咸。君去宰壮县，栽花兴方酣。我乃赋归与，悔狂口宜缄。棘蝇来营营，关虎卧眈眈。颓波从汩没，砥柱高巉岩。孤士脱选阶，如出百丈堑。举员必及格，桂籍始一占。宰邑非不荣，吏尘岂宜厌。平生学爱心，小试乃可验。今时邑大夫，不轸阎闾念。非财不经营，所欲须属餍。创第要高华，买姬求美艳。骄色肆颉颃，严科行聚敛。攫肉比饥鹰，噬肤如狞猃。但规己丰腴，皇恤民亡阽。吁嗟饕餮徒，信是搢绅忝。中人易转移，习俗多薰染。林君最高明，百行无一欠。俗然君不然，白璧绝瑕玷。狂生作此诗，未病投针砭。爱助极拳拳，苦语忘其僭。"}