{"id":"1055835","title":"闽僧馈红糟炒笋","dynasty":"宋","author":"李之仪","text":"食饱舐指老更深，饥肠南北常攲崟。曾作闽山对岸客，海舶供看常相寻。一路埃尘春几换，荤膻裂脑愁举桉。淮陵巨海不多程，多情谁杀能鸣雁。道人雅好逾千金，短茁渍味羞春林。呼儿绩饭不知饱，未彻已到闽山阴。孤风冷石常齿齿，不忘南音似君子。寂寞相求义愈高，岂特今朝共邻里。"}