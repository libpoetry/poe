{"id":"700327","title":"师邵以南村归兴韵赋邻好十篇奉答 借书","dynasty":"明","author":"顾清","text":"君书自充腹，犹有临渊心。抚卷惜年少，悠然怀故林。庭下两尊绿，墙头一竿轻。无诗可充钓，积甒空如京。不学雉登木，还同鹤在阴。怜材复爱客，无那主人心。子声岂云恶，我食惭无功。怀哉祖豫州，起舞深夜中。昔贤重交结，在始不在终。君看千顷波，宁作壶醴醲。我壮本无似，况此岁月过。垂橐视稛载，其谁得之多。石湖到昆山，中带淞江脉。却被幽蓟儿，呼作三侬客。芳邻盛文会，老我亦滥巾。却忆西亭子，寂寞谁与亲。骥子堕地时，送喜凭邮竿。闻声想神骏，举足凌九盘。旧卷拟立案，新题更分门。何人为剪纸，一返皮陆魂。"}