{"id":"300111","title":"尉迟杯·湘水舟中和清真","dynasty":"现代","author":"乔大壮","text":"天涯路。暝色悄、日尽烟中树。银屏浅叠潇湘，依约斜帆明处。秋风四起，吹不断、边声落前浦。待归鸿、万里传书，近船还又飞去。怊怅蓟北荆南，閒世萍、浮梗转难聚。野竹丛斑縆灵瑟，祈赛罢、神巫醉舞。西岩下、无眠秉烛，箭壶共、残螀彻夜语。九回肠、正似江流，旧盟寒矣鸥侣。"}