{"id":"1115270","title":"新晴东园晚步二首","dynasty":"宋","author":"杨万里","text":"一月秋阴一日晴，山禽相贺太丁宁。不愁白发千茎雪，随喜黄庭一卷经。晚雾薄情憎远岭，夕阳死命恋危亭。孤吟道是无人觉，松竹喧传菊细听。忙里清流也带尘，闲中底物不长新。水将树影挥空帚，枫换秋容作好春。自是不归归便得，老来下笔笔如神。莺花煎煼无虚日，贱相诚斋一老人。"}