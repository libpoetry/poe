{"id":"278294","title":"五采结同心·番茄","dynasty":"现代","author":"沈轶刘","text":"樱丹铺锦，李绛舒绡，慵添醉晕如霞。浓抹当新暑，华妆焕、瓜架记取夭斜。南塍风细繁英碎，天浆迸、红满溪涯。依稀似、珊瑚火齐，载来域外人家。马铃乍联仙侣，漫回黄转赤，碧陇分芽。多子胡麻伴，长羞柰、争诧赐柹秋衙。传餐休厌寒酸味，朱门臭、蓬户应加。银刀快，花瓷霜匕，素纤密意些些。"}