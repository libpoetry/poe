{"id":"966989","title":"拟温飞卿","dynasty":"宋","author":"贺铸","text":"露网朱甍上，风帘翠锁前。宿衾熏萏菡，朝镜拂漪涟。津润销金笔，香依扑粉绵。度闲双陆子，拨恨十三弦。鹦鹉殷勤语，旃檀委曲烟。鲛绡乾玉箸，鱼钥限金莲。团扇酬桃叶，乌丝代杏笺。朱门长窅窅，白马自翩翩。难钓三珠树，徒抛七宝鞭。酒阑应有待，梦破即无缘。信鹊新秋去，孤蟾后夜圆。浪言墙外地，的是洞中仙。"}