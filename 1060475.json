{"id":"1060475","title":"相从歌呈次元子真师川","dynasty":"宋","author":"洪朋","text":"郁郁窈窈城北方，祇园神界遥相望。春晖澹荡诗思长，愁丝挽春百尺强。薰人著处风花香，亦有相从天上郎。森然玉树临青阳，蒹葭无乃倚苍苍。且置是事敷僧床，剧谈一坐故难忘。却来倚杖北天王，壁间诗翁五字章。句法端在人则亡，人生遇值不合常。反路日入下牛羊，愿君连骑未渠央。"}