{"id":"793810","title":"潼关","dynasty":"清","author":"李寄","text":"潼关何崔嵬，云是秦门户。左河而右华，天然键钥处。金城虽千里，藉此领天府。有事但闭关，孰敢间险阻。我闻孙传廷，受命总师旅。天予禦平台，赐剑亲授斧。部署嚄唶将，所统貔貅伍。誓当靖妖氛，岂特有此土。夜半闻贼来，仓皇窜河浒。堂堂大督师，可怜抱头鼠。将士夺门奔，反恨关城堵。满街头击撞，贼到跪道左。解甲搏颡降，刳胸换肺腑。为贼作前行，尽是干城侣。晨从华阳来，解鞍日未午。登城步屧周，春风淡相煦。语燕立平沙，草坡散群牯。以见證所闻，百二今犹古。壮哉造化心，洪缝铸此苦。连山势奔腾，到此实左顾。黄河南面趋，万里抱其股。坚城绾其口，河山益轩举。屹如当道罴，悍若负嵎虎。秦岭手护头，中条子顾父。泾渭为内束，函谷乃外拒。一夫禦万夫，诚哉古人语。临晋渡既防，弥缝阙易补。贼势虽猖狂，所下皆绝圉。顿兵坚城下，仰攻势自阻。地道既难通，冲车敢乱舞。凭高发礧石，坐看贼糜腐。奇兵出贼后，间道绝挽输。城堡无可掠，栖亩少稷黍。当时众大帅，旌旗壁楚豫。坚守旬月开，大兵定云赴。函谷如箧底，天设此阱罟。尚当诱之入，何况死自取。合击此敝师，全部俱可虏。二崤先轸谋，盱眙臧质武。河阳靴中刀，□昌城头鼓。四者有一焉，足以报圣主。不然如宁州，女秀强支拄。丈夫拥强兵，岂不如一女。奈何弃关奔，天险资闯鼓。称号耸四方，休力养毛羽。徵粟于云阳，取材于杜鄠。三辅五凉閒，壮勇就喔咻。诸股贼小帅，源源集幕府。颓然抵燕京，孤城难撑拄。君为社稷死，臣系新朝组。窈窕上林花，凄凉故宫虞。东镇出下策，开关纳猰貐。鹿死不择音，事急将伯助。借仇报仇来，以毒攻毒去。毒去国已亡，元气有几许。岂知久耽耽，竟堕其术数。贼为虏先驱，我为虏开路。鹬蚌兢相持，两肉归渔父。痛哉三百年，百战我太祖。我观天下形，地势争尺咫。潼关与渝关，险厄实相似。渝枕山海閒，潼介河山里。秦陇天下头，渤碣天下尾。东西气相应，潼失渝亦启。向使潼不失，据险誓效死。何至明天下，鸣呼竟若此。兴亡屈指筹，夕阳去如驶。悲歌下城头，潼关祸之始。"}