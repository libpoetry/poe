{"id":"499925","title":"节妇吟","dynasty":"明","author":"于谦","text":"凄凉复凄凉，世间好事难久长。月圆无奈阴云蔽，花发愁看风雨狂。良人恩爱中道绝，秋月春花空断肠。空断肠，心不移，玉洁冰清天自知。翁姑老病儿娇痴，萧然四壁无遗赀。辛勤纺绩事家业，暮暮朝朝颦黛眉。但愿翁姑无恙儿成立，独抱穷愁甘受饥。甘受饥，泪成血。九原无路见良人，纵有衷情向谁说。"}