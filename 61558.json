{"id":"61558","title":"周将军歌","dynasty":"明代","author":"王九思","text":"十五学击剑，二十学用兵。猿肱燕颔将门种，丹书紫诰金柜盟。大明天子自神武，日向虞阶舞干羽。渥洼龙驹满帝闲，越裳翡翠来天府。长缨欲请系单于，庙堂勿用开疆土。岁月悠悠老将至，封侯万里无由遂。被酒酣歌缺唾壶，临风雄辩挥如意。大儿蟠胸五千卷，红云留侍通明殷。元孙指掌八阵图，青春拜受将军弁。将军卜筑淮水濆，买田盖屋栖白云。刁斗漫随程不识，园林恰似何将军。垂杨袅袅细烟雾，短竹潇潇繁雨露。芰荷香散碧池风，琴樽兴恋青山暮。山中甲子经七旬，堂下曾孙看几度。剑舞时令胆气粗，镜光长许仙颜驻。跨马夜射南山石，鞲鹰晓猎中山兔。射猎年年乐未央，山谷小虏今跳梁。棘门霸上真儿戏，野草飞沙空战场。浮生感叹雪盈首，世事蹉跎柳生肘。扫尘时复看龙泉，安得将军却少年。"}