{"id":"537163","title":"九友斋十歌 其三","dynasty":"明","author":"王世贞","text":"老妻不需卖文钱，稚子不索故衣穿。跌宕豪翰凡几年，狂搜酷赏贪夤缘。成侯遗墨朝霞鲜，右军惨淡如春烟。永兴生色出指间，河南精铁含纯绵。白云秘授藏真诠，锥沙印泥颜法全。河东劲细铁线缠，眉山而下可十贤。鸾鶱猊抉龙蛇颠，从汝晋楚复梁燕。墨池笔冢芜欲田，胡不归展彦远编，饱汝眼青腹便便。"}