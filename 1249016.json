{"id":"1249016","title":"送宋宗道归洛阳","dynasty":"元末明初","author":"王逢","text":"选郎分手楚天涯，万里春明稳到家。庭下已生书带草，马头初见米囊花。汴淮湠漫经梁苑，星斗参差犯汉槎。中国未应风俗异，旧京宁觉路途赊。鲛宫献佩当明月，鹄殿吹笙隐太霞。貂弊世怜苏季子，赋成人哭贾长沙。若为抚事伤遗迹，正用怀才待物华。闻道乡闾诸父母，杖藜期看马卿车。"}