{"id":"888217","title":"予谪居荆南赋诗百馀篇书为两轴丙戌夏泛舟归润道由汉阳廖明略邀予饮于郎官湖因携示之明略坚欲抄录会予舟行甚速期以他日见归不幸明略死矣此本不复可得今将可记者录之忘者将复乞于渚宫诸友然平生作语老不自已又安用如许污后人耳目乎因感而有作","dynasty":"宋","author":"吴则礼","text":"三年放逐臣，今复得归去。梦已到南徐，船回正鸣橹。"}