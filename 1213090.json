{"id":"1213090","title":"秋夜西斋有感","dynasty":"元","author":"曹伯启","text":"旅况随秋变，凄凄百感生。白云凝望眼，黄鹄计归程。蓝缕临邛服，齑盐漂母羹。旧痾虽有瘥，新业竟何成。财匮交情淡，门卑礼意诚。淹留谙世态，出入论家声。眉锁将诗解，心田仗笔耕。莼鲈张子兴，灯火退之檠。雨积堪舆暗，霜欺枕簟清。天风筛竹响，檐溜泻阶鸣。伏翼生怜暗，飞蛾死趁明。雁鸣如有诉，虫语不知名。兀兀心犹醉，栖栖梦亦惊。邻砧催薄暮，楼鼓辨深更。目断家何在，年衰志未平。自怜飘泊久，坐起若为情。"}