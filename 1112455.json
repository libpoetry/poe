{"id":"1112455","title":"送沈生昆弟随侍之博白四绝句","dynasty":"宋","author":"张方平","text":"炎方景象异中原，海气昏昏杂瘴烟。今日荒夷成雅俗，薰风南播自妫弦。不须南浦怀消黯，好过西山访隐沦。比到岭时应近腊，相思可寄一枝春。东连海道彻扶桑，北望神皋斗柄旁。两处音尘杳难接，征鸿岁只到衡阳。夕阳疏苇暮江湄，秋色萧萧动客思。自侍严君领州去，岂同骚客梦边时。"}