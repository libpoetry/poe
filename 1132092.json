{"id":"1132092","title":"建炎丞相成国吕忠穆公退老堂诗二首","dynasty":"宋","author":"薛弼","text":"济南从古多名士，崛起皋夔蓟北空。君喜有堂堪逸老，上嫌无职可酬功。苍生日愿起安石，绿野今难留晋公。盛烈屡勤铭鼎鼐，龙韬犹冀感云风。卜筑追寻九老游，江南最好是丹丘。乞将金鼎调元手，暂向磻溪理钓舟。东阁蚤延天下隽，画堂春锁海中洲。他年共看车书一，举目山河笑楚囚。"}