{"id":"796507","title":"高阳台 贺书君女甥新婚","dynasty":"清","author":"宗婉","text":"花醉宾筵，春浓甥馆，笙歌拥满华堂。桦蠋迎来，争看玉样东床。伊人况是金闺彦，更聪明、娇小无双。好承当，绮丽年华，细腻风光。惟侬忽忽怀今昔，记绛帷启处，桃李成行。曾几何时，画眉各倚檀郎。从今讲席惭虚设，更阿谁、伴我芸窗。要相逢，须待来春，梅柳舒芳。"}