{"id":"692861","title":"春兴八首次韵","dynasty":"明","author":"杨爵","text":"才见春光转上林，锦台微冷尚萧森。风回蓟野有时息，雾隐燕山尽日阴。燕语莺啼圜内景，江湖廊庙老来心。更深还有愁人处，门内柝声门外砧。疏窗照日影初斜，可奈囚居此岁华。传世从来无赤子，通天空忆有浮槎。依依遥见城边柳，袅袅忽闻塞上笳。诗句漫成还有用，将来幽地赏春花。共坐圜门向日晖，开襟更觉暖风微。葵生已露根头品，鸿渐还成天际飞。将此孤怀频点检，肯教素步自相违。纷纷无奈争春物，绿干红芳一样肥。三载艰危叹白头，可堪吾志在春秋。自怜贾谊一腔泪，空作张衡四段愁。适意时看阶下草，奋飞终愧水边鸥。美人踪迹今何在，杕杜犹存古雍州。认得西铭如下棋，茫茫宇内尽堪悲。顾予颠沛真无似，空惜盈虚自有时。燕羽轻风还??，春晖惊眼又迟迟。艰难惆怅怀千古，采采榛苓是所思。十年佳趣在青山，潇洒襟怀出世间。心上一真原未泯，眼前万类总相关。缅怀周道今何事，寤寐哲人多厚颜。归去再寻千古上，耕莘老叟与同班。斯文千古是谁功，由彼陶唐立大中。措履敢从浮世好，几微深愧古人风。衢连柳过圜墙绿，苑隔桃侵屋宇红。潦倒还思泾渭上，丝纶闲钓有渔翁。山连蓟北见逶迤，小径通天傍险陂。隐谷长蔓多细草，悬崖短干少松枝。习浮鸥子随波逝，憩树牧儿逐影移。老去登临无健力，白头空惜此低垂。"}