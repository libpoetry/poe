{"id":"221945","title":"送召客·暮春送客朝明光","dynasty":"宋代","author":"冯时行","text":"暮春送客朝明光，颠风吹花绕柂樯。大江吞天日出没，赤心许国一苇航。平生梦蹑螭龙尾，天门九重九万里。一朝巨手开天关，丹极紫霄随步履。儿辈端非五湖匹，国柄今归谢安石。遥之别墅清昼长，笑拂楸枰行折屐。共倾东海洗乾坤，景仁况是名公孙。四郊多垒士之耻，富贵浮云何足论。宦海十年风退鷁，我亦弹冠听推檄。安能郁郁久居此，朔饥欲死心不死。"}