{"id":"727167","title":"山中楚辞六首","dynasty":"南北朝","author":"江淹","text":"青春素景兮白日出之蔼蔼。吾将弭节于江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。入橘浦兮容与。心敞惘兮迷所识。视烟霞而一色。深秋窈以亏。天上列星之所极。桂之生兮山之峦。纷可爱兮柯团团。溪崎嶬兮石架阻。䬀䬟飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜王孙之晚还。信于邑兮白露。方夭病兮秋兰。魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。"}