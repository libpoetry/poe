{"id":"686638","title":"答殷石溪雪中见寄二首","dynasty":"明","author":"边贡","text":"瑶华新自石溪来，烛底缄封手自开。银海散花方独眩，玉山当坐忽先颓。边桥市近多春鲤，傍枕瓶香有腊醅。晴日杖藜堪共酌，细看台竹与江梅。白昼春云接地阴，黄昏春雪覆檐深。洛中远忆袁生卧，灞上真怀孟老吟。江麦秀期欣可卜，陇梅开兴恐难禁。石溪渔父能忧世，一曲沧浪万古心。"}