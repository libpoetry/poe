{"id":"144922","title":"重会馨桂山·桂山吾友子","dynasty":"宋代","author":"释文珦","text":"桂山吾友子，壮岁即相亲。跌宕去鞿絷，出语必惊人。倏尔罹世难。东西各全身。十年不相逢，有若参与辰。偶乘霅舟来，见翁西涧滨。相对恍如梦，彼此白发新。抵掌话畴昔，故情一何真。遣我白雪章，字字无埃尘。长歌山水中，铿鈜惊鬼神。胡为又当别，缱绻难具陈。风前一回首，寒波渺无津。他时定相思，题诗附双鳞。"}