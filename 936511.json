{"id":"936511","title":"送三兄赴奏邸","dynasty":"宋","author":"陆游","text":"兄年十七弟始生，弟今白发森千茎。所期相就毕此世，一尊浊酒得共倾。往年虽穷犹半菽，两年糠覈苦不足。书生志欲及天下，贫贱不得收骨肉。过悲复恐兄意伤，忍涕不觉涕已滂。早朝霜露戒衣薄，愿书此语欢或忘。闭门病衰百无用，日望兄归有馀俸。早从丞相乞湖州，莫待异时思少游。"}