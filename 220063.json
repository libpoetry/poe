{"id":"220063","title":"失题·天上石麟堕","dynasty":"宋代","author":"李处权","text":"天上石麟堕，人间琼树芳。叔孙知典礼，曹植有文章。桃李蹊方盛，芝兰室更香。榻先徐孺下，书异邺侯藏。载世推能事，当年亦宠光。颇怀追润色，奚惜吐琳瑯。末俗元多忌，冲怀竟两忘。由来高士驾，不肯少年场。鼎鼎文方古，鱼鱼道必昌。仲山终补衮，虞舜正垂裳。贱子虚蒙顾，仁风实奉扬。弹冠从入仕，执戟且为郎。欲作蝉遗蜕，差同鼠耗仓。穷途遭白眼，永夜付黄粱。尚齿三千客，容窥数仞墙。受知心有激，欲报意何长。皓鹤宜风露，青松饱雪霜。倾身挹东海，再拜酌公觞。"}