{"id":"740189","title":"由文德关过相见坡至华岩洞小憩","dynasty":"清","author":"李友棠","text":"紞如街鼓犹频敲，荒鸡山郭鸣嘐嘐。俶装西出临远郊，烟岚冷雾沾征䘯。线路渐逼鼪鼯巢，幽壑俯见杉篁梢。晨星磊落高旻抛，日出下界闻喧努。峰回径仄诚嵬庨，谁遣五丁开䂭磝。石崖中断风䬘䬘，当关一夫如虎虓。仰攻坐废千冲轈，何须百二夸函崤。遐观又怯冈峦?，三峰离立殊顤{翏面}。迁乔入谷登降交，向背起伏扬{方岑}旓。车骑历历无遁淆，仆夫竭蹶汗流骹。朝饔遥指前山坳，道人行脚僧打包。我亦瓶钵随身捎，斋厨野簌陈尊肴。洞门呀豁嘘笙匏，挥斥二酉凌三茅。华严法界非虚詨，岩牖枯藤罥蟏蛸。雪色蝙蝠深壁抓，暗窥但觉寒生髾。试秉烈炬惊潜蛟，石髓凝滴形媌姣。天花纷缀优昙包，大千色相同影泡。羊须有珠充仙庖，云浆一吸超凡胞。悔不深入中心怓，此间结宇饶刍茭。乌犍百尾耕荒硗，草堂肯使狱陇嘲。漫歌长句资欢譊，小胥为记邮程钞。"}