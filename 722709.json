{"id":"722709","title":"满江红 拜岳鄂王墓敬和原韵","dynasty":"明末清初","author":"龚鼎孳","text":"铁骑春寒，英雄恨、何时始歇。对万古、日飞潮射，抗忠比烈。玉剑气横难度水。灵旗夜卷朱仙月。念青衣、毳帐是何人，关情切。金牌愤，风波雪。社稷事，东窗灭。叹一堆黄土，河山顿缺。五国冰长封马角，九天雨又吹龙血。忆当年，壮发怒云高，摇双阙。万里神州，当公世、三光几歇。奉社稷、仰回天步，义声霆烈。翠辇不移螭陛草，丹心长照龙堆月。置死生、成败付苍穹，孤忠切。弓鸟恨，须臾雪。徐石辈，纷纭灭。视大名诸葛，旂常无缺。策定抗辞灵武赏，事完补洒攀车血。使非公、毋论夺门功，谁陵阙。"}