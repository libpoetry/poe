{"id":"1118032","title":"园中作二首","dynasty":"宋","author":"陆游","text":"谁采桄榔寄一枝，北来万里为扶衰。风光最爱初寒候，怀抱殊胜未老时。闲引微泉成曲涧，尽除枯蔓补疏篱。花前自笑童心在，更伴群儿竹马嬉。病侵衰境频须药，日漏寒云旋作晴。幽鸟唤回残枕梦，蛮童扶下野堂行。书生本自安穷处，丰岁何妨乐太平。新买西村两黄犊，闲招邻曲议春耕。"}