{"id":"1246834","title":"长句寄洪明善","dynasty":"元末明初","author":"唐桂芳","text":"鄙夫明年五十四，洪君今年五十二。我已白发君酡颜，流落江湖两兄弟。当时好侠来姑苏，千金不惜酒满壶。美人窈窕娇欲滴，画舫如屋红芙蕖。后来再游叹萧瑟，虎丘空吊吴王石。君试黄堂吏隐仙，我作吴庠倦归客。呜呼契阔经几秋，乱离未暇为家谋。杜陵亦生天宝后，新诗句句干戈愁。朱老相见曾垂问，万侯相别更惠讯。书中密密千万言，剩说生儿愈神骏。二弟馆劵能养亲，季也侍旁孝友真。一门安隐君食禄，况为幕府清风宾。汪公文武雅好士，星斗声名宇宙气。守卫乡邦十万家，一一遗氓知姓字。我今蹭蹬将奈何，门前春草落花多。凌烟阁中好彘肉，分甘大醉当高歌。"}