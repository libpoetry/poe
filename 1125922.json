{"id":"1125922","title":"众乐亭二首","dynasty":"宋","author":"钱公辅","text":"谁把江湖付此翁，江湖更在广城中。葺成世界三千景，占得鹏天九万风。宴豆四时諠画鼓，游人两岸跨长虹。他年若数东南胜，须作蓬邱第一宫。势压平湖四面佳，好风明月是生涯。鲸鲵背上浮三岛，菡萏香中放两衙。屏列已疑云母净，帘垂不待水精奢。此心会笑元丞相，终日楼台为一家。"}