{"id":"683716","title":"省坐无赖阅杂册花草禽鸟凡十六色各成一绝漫题其后 凌霄花","dynasty":"明","author":"王世贞","text":"枝牵蔓转叶纷纷，数朵蔫红学出群。盘石托根君莫笑，只言身自致青云。日落千缗散漫垂，华清初浴太真儿。请看师相城西邸，应是河阳满县时。六代愁深金粉词，一溪春涨曲尘丝。柔条已是无拘管，惭愧东风特地吹。一片苍崖万古秋，高天翠色晚俱浮。自从谢傅东山别，未许交情到白头。洞庭天阔月横斜，浪打风惊自叹嗟。少日风光君莫问，至今情性似杨花。才听歌声舞不休，楚宫犹记旧风流。相逢莫奏乌骓曲，肠断秋江万古愁。千回睍睆复莺丁，不向东风自一鸣。何似侬家卑脚鸟，此生长技自呼名。莫怪殷勤学凤皇，祇因毛羽有文章。驺虞已自新颁朔，平虑于今复拜郎。早过长信报平安，晚向昭阳效合欢。天上只誇频送喜，不知双翅落金丸。络纬唤织朝从暮，布谷催耕雨复晴。汝道不如归去好，可将耕织了平生。引吭长鸣动九霄，丹砂冠顶白云翘。自从名唤仙禽后，鳅鳝吞声恨不消。严霜种种映颠毛，莫更嫌人赋老饕。处处珍苞浑欲尽，可辞罗网入蓬蒿。西山罝网弥天去，北极苍鹰掠地来。日夜怨啼行不得，雄心一片已成灰。曾逐东风入紫微，晚抛江海滞乌衣。空誇万里封侯颔，还傍人家门户飞。偶听春声墙外枝，雕笼惆怅立多时。分明细语传鹦鹉，总为聪明欲怨谁。空林长日自敲訇，一扫千章蠹尽清。闻道柏台乌更好，不知何事但吞声。"}