{"id":"665464","title":"汶上对月闻笛作商调哀切命船人度曲为和因赋醉歌","dynasty":"明","author":"郑善夫","text":"焉耆八月高风起，鸿雁群飞渡淮水。月下清砧愁远人，天涯芳草思公子。王郎哀时最萧瑟，万里迢迢向南国。呼我上船设冰鲙，仰天颂酒开胸臆。关山茫茫何处边，但见急管哀中天。冯夷听曲波面出，杨柳乱落西风前。酒酣月落歌未已，陇思江情嗒然起。未挂姓名玉策上，愿添海水金樽里。人生合欢那可测，有似大海翻萍叶。回首亲朋各别离，岂无江汉通舟楫。流光过鸟不复驻，达官好爵身之蠹。况乃豺狼横地轴，何限骅骝窘天步。竹林诸贤皆酒徒，嗣宗只愿步兵廚。古来贤达一澌尽，醉乡之托今何如。"}