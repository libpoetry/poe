{"id":"1129361","title":"颂古三十首","dynasty":"宋","author":"释怀深","text":"头陀饮光，多闻庆喜。合掌擎拳，难兄难弟。一朝狭路两相逢，裂转双睛无处避。便向门前倒刹竿，丈夫自有冲天志。不落与不昧，前后百丈语。毫发若参差，铁山横在路。岂不见蓝田，常年人射虎。初时一箭没其羽，子细看来元是石。再欲射时射不入，几乎惧杀李将军，千古令人空叹息。移身换步老天衣，不惜眉毛月个知。今日若明当日事，江南日暖鹧鸪啼。云门舌上有龙泉，爱把金针黑处穿。要会衲僧巴鼻子，一条红线两人牵。走下禅床行一转，看了如来五千卷。婆子年高眼尚明，夜深月下穿针线。大士讲经竟，挥案成注脚。一丸疗众病，不假驴驼药。曾到吃茶去，未到吃茶去。赵州老禅和，口刮心里苦。心里苦，直至如今无雪处。海水有时终见底，人生到死不知心。秀才若会翻身句，管取白衣入翰林。丰城宝剑沉埋久，一道寒光射斗牛。不是张华辨端的，只应千古枉淹留。佳人十八正娇痴，一曲堂前舞柘枝。祇有五郎知雅态，更无人道柳如眉。阿谁踏著雪峰踪，三世诸佛火燄中。赖有云门相暖热，火屋吹得满堂红。别面不如花有笑，离情难似竹无心。因入说著曹家女，引得相思病转深。庞婆移转髻边梳，一段风流举世无。万事但将公道断，维那不用笔头书。长江辊底浪如银，秋日白蘋红蓼新。莫怪扁舟难到岸，行船由在把梢人。父子相逢臭味同，龙泉宝剑再磨砻。要明马祖当年喝，大地山河尽耳聋。一条官路坦然平，无限游人取次行。莫谓地平无险处，须知平地有深坑。一人会上竿，一人会穿井。伎俩虽不同，总是一般病。若人识得这般病，衲僧鼻孔都穿尽。法身无相，法眼无瑕。因风吹火，借水献花。丝毫不立，万别千差。但看来年三二月，衔泥燕子入人家。檐头雨滴，阶前地湿。法法现成，人信不刃。更问如何，长江水急。洞山麻三斤，斤两不谩人。语稀难问事，貌古易传神。处处绿杨堪系马，家家门道透长安。一条大路平如掌，自是时人措足难。蓦直去，蓦直去，草鞋跟断人无数。唱歌须是帝乡人，一个拍兮一个舞。舞得彻，勿多般，赵州婆子特用瞒。今古五台山下路，长松短桧耸云端。马祖捧出菱花镜，王老亲拈白玉槌。一击当阳令瓦碎，此心能有几人知，两个分明是赤眉。风前月下扬家丑，笑倒灵山老古锥。上庵竖起拳头，赵州左眼半斤。下庵竖起拳头，赵州右眼八两。君看陕府铁牛，何似嘉州大像。若谓总没诸讹，露柱灯笼合掌。云门一枚糊饼，天下衲僧咬嚼。若非铁作牙关，往往完圞吞却。吞时易，吐时难，莫道从来曲一般。踏看韶阳关捩子，方能平地起波澜。赵州门户，都无关锁。侍者粗心，当头蹉过。灵利沙弥，珍重便行。这里下一转语，夜深归堂向火。赵州庭前柏，何似门外柳。大尽三十日，小尽二十九。更问事如何，合却□生口。北斗藏身处，拟议即差讹。钻天新鹞子，不恋旧时窠。终朝噇饭费工夫，不识灯笼是钵盂。多少三家村里汉，忙忙树上捉鲇鱼。髑髅里眼见犹在，枯木中龙声更狂。打破虚空光境尽，个中别有好商量。"}