{"id":"1125725","title":"芝产之五日有双莲生于东池亟往视之出水已二尺许园人云亦旦日所抽茎也复作三诗纪焉","dynasty":"宋","author":"郭印","text":"红幢翠盖插方池，中有骈花并一枝。圣泽汪洋招瑞应，小臣蝼蚁岂能私。七层芝草煌煌秀，一本荷花两两芳。无象太平人不识，天教卉木效珍祥。岐麦嘉禾兆庆符，同茎合干复芙蕖。铺张伟绩吾曹事，苦恨无才可屡书。"}