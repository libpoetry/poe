{"id":"1237187","title":"新山别馆十景 桃源春晓","dynasty":"元","author":"曹文晦","text":"数点残星挂绿萝，看桃行入旧山阿。洞门花雾红成阵，沙麓岩前翠作涡。天外曙红惊鹤梦，水边啼鸟和渔歌。刘郎去后无人到，吟倚东风草色多。赤城霞起建高标，万丈红光映碧寥。美人不卷锦绣段，仙翁泻下丹砂瓢。气连海屿贯旭日，光入溪瓮生春潮。我欲结为五色佩，碧桃花下呼周乔。柱峰堂下翠纷纷，俯鉴澄源气自芬。两涧合流元有绪，八风吹水自成文。沄沄尚想在川上，混混终当放海滨。欲举源头问寒拾，幽亭尽日对松云。四万八千山上山，山中夜夜白云还。底须出岫弥六合，且复与僧分半间。古殿结阴灯影澹，长松留暝寺门关。谪仙已览庐山秀，留得书堂相对閒。旧日溪源浸巨螺，一竿来此老渔蓑。远寻短棹轻舟兴，高唱斜风细雨歌。夜泊松潭明月近，昼眠花港绿阴多。朝朝老瓦盆边醉，冷看王孙细马驮。清溪溪口荻花秋，底事年年伴白鸥。北去不辞书帛寄，南来非为稻粱谋。荒烟渺渺长桥外，落叶萧萧古渡头。见说洞庭风月好，碧波千顷少渔舟。观彼南山小众山，霜明红树碧云寒。馀清入座把不尽，积翠浮空染未乾。漠漠祇愁晴雾隔，霏霏休待夕阳看。何人会得悠然趣，前有陶公后有韩。万仞台端接绛霄，秋风吹梦度金桥。素娥独倚白银阙，羽客双吹紫玉箫。清气逼人凡骨换，孤光入酒醉魂消。绣襦甲帐今何在，谁为文生一见招。山北山南尽白云，云中有水接天津。两龙争壑那知夜，一石横空不度人。潭底怒雷生雨雹，松头飞雾湿衣巾。昙华亭上茶初试，一滴曹溪恐未真。岩户阴森隔万松，暮云卷尽寺林空。天边渐蚀千峰紫，木杪犹馀一缕红。两个归僧开竹院，数声残磬度溪风。凭谁唤起寒山子，共看回光入梵宫。"}