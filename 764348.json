{"id":"764348","title":"酹江月 挽沈母冯孺人","dynasty":"清","author":"王士禄","text":"武林沈母，论阃仪、端第一流人物。桓氏少君梁德曜，犹恨多名少福。夫品耆英，子才王佐，古史伊谁匹。令仪堆积，不能写尽湘帖。忽然鸾驭仙游，白云缥缈，瞻望匪风急。三凤一胞毛羽戢，梁父孤吟抱膝。锦诰何期，素车乍驱，哀痕何时极。山路纡絗，衣冠粲粲如雪。"}