{"id":"809788","title":"朕亲统六师至宁夏驻跸二十日遍观地势游览山形城之东南有巽湖水最清偶尔得野鸭一只羽毛滋润黄头紫背胸白翅短与他处所有回然不同业已忘矣今经十五载忽于画中又见此禽因而有感故援笔以记","dynasty":"清","author":"玄烨","text":"七边曾历贺兰山，塞北咽喉最险关。叠翠崖峦人迹灭，堆沙道路柏林攀。汉渠遥转唐渠会，浊水先流清水湾。野鸟閒栖犹得静，吾今自睹二毛斑。"}