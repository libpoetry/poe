{"id":"1144286","title":"十二月二十九夜大雪","dynasty":"宋末元初","author":"杨公远","text":"六出霏霏饯岁华，终宵撩乱扑窗纱。未言造化工夫巧，且看乾坤景象奢。□□□□□□□，□□□□□□花。明朝正旦常年别，琼户瑶阶一样誇。岁已云除四日春，正嗟无雪慰农心。重衾夜觉十分冷，平地朝看一尺深。剡曲舟虽无月载，灞桥景更有谁吟。今宵拚饮椒花酒，醉后烹茶自赏音。天教滕六下良宵，恰值人间正颂椒。万屋高低皆玉洁，四山远迩绝尘嚣。苍髯铁面亦华发，直节虚心也折腰。可惜梅花无觅处，祇应低亚小溪桥。"}