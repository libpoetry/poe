{"id":"160689","title":"贺东宫诞辰","dynasty":"宋代","author":"王炎","text":"万国乾符正，千龄鼎祚长。春禖膺眷顾，甲观肇休祥。紫极联前曜，青宫位少阳。五云凝喜色，重日烂荣光。继体临崇福，承颜侍未央。犀簪群后表，象略两宫旁。气接金行爽，天开火德昌。慈皇年有永，大帝寿无疆。钦爱诚弥笃，温文德自彰。乔枝方叠荫，瓜瓞寝垂芳。储禁铜扉肃，官僚玉佩锵。旌麾张十戟，筍簴列三厢。恭命来南纪，驰情望左坊。也叨持虎节，莫预献鸾觞。海润涵群汇，霞骞映四方。愿言申戬谷，夷夏仰元良。"}