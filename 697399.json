{"id":"697399","title":"祝生如华旧从余学诗溪上一别三载馀是秋余羁寓武林忽棹扁舟来谒投我七言律四章风骨崚嶒殊可喜愕于其行也走笔五绝勉之","dynasty":"明","author":"胡应麟","text":"一枕梧堂乱叶飘，新诗何处掷琼瑶。数篇风骨崚嶒甚，可道青衫业未消。寸管纵横白雪飞，夜光前乘簇珠玑。从他赤帜收全赵，斟酌登坛在布衣。尽道寥天跨赤虬，那知深狱闭吴钩。自知匣底千秋在，无奈寒光逼斗牛。騄駬飞黄并绝尘，太行高坂骨嶙峋。君看异日登台客，可笑于今伏枥人。一棹河梁系白沙，芙蓉江上未开花。十年句践罗倾国，投老西施学浣纱。"}