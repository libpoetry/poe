{"id":"1126466","title":"张尧夫寺丞改葬挽词三首","dynasty":"宋","author":"梅尧臣","text":"洛阳交旧里，过半已凋残。在昔义投漆，最先悲阖棺。谁知二纪水，重卜九原安。闻说塞门路，白杨风更寒。当时嗟遽殁，二子未能言。频岁折丹桂，买茔迁陆浑。重铭太史笔，不替故人恩。为善有终庆，此焉天意存。旧坟为润齧，新冢得山深。斩木来荒路，移松出近岑。黄鹂啼棘上，玉女问泉音。强作挽人唱，傥知哀感心。"}