{"id":"400478","title":"西子妆慢  盛暑与诸生浮槎水国，有渺然江海之思。率填此阙，聊以解愠","dynasty":"民国末当代初","author":"饶宗颐","text":"浅水挼蓝，遥天缭白，海畔火云千里。飞飞去鸟不知名，渺愁予、碧波无际。林岚乍霁。暂消受、江湖爽气。泛中流、发棹歌吴榜，不知何世。菰蒲里。水佩风裳，输与鱼龙戏。此身忘却在天涯，荡归心、夕阳船尾。馀霞散绮。好商略、黄昏滋味。但凄迷藻国，羁怀莫寄。"}