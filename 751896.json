{"id":"751896","title":"行县观稼","dynasty":"清","author":"王仁堪","text":"生小恃游宦，耗粟蠹天庾。家无一尺田，岂识农田苦。赐牒领江郡，搴帷课晴雨。我来四月中，烈日龟坼土。新秧寸黄萎，渴比婴失乳。天不绝吾民，解悬赐甘醹。桔槔声渐和，钱镈效微睹。如何桀桀苗，生此??羽。捕蝗如捕盗，连乡整櫜鼓。惟螟独阴贼，潜据心自腐。剔之不可尽，祈佑神所主。盼到禾豆花，欢若珠玑吐。一夕起阴霾，彼苍胡啴怒。忍令蔀屋丰，坐听山风蛊。存者盖已仅，登场日可数。夏旱秋转阴，谷烂芽先弩。哀哉一粒粟，受此百摧侮。长官料谷数，还曰十得五。舟行见炊烟，嗟我民力普。瓯窭祝未央，鸠扈职何补。三复《伐檀》篇，改空对农圃。"}