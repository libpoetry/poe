{"id":"543678","title":"二酉山房歌","dynasty":"明","author":"胡应麟","text":"君不见昆崙高高阆风出其上，下视扶桑弱水相去几千丈。傍开四百四十门，日月东西互相望。传闻大酉小酉双名山，乃在昆崙阆风二岳之中间。帝遣藏书号群玉，金庭石室森钩连。白虹璀粲映缃帙，朱霞错落垂琅函。自从轩辕来，窅绝殊人寰。灵威丈人过，缩足不敢前。成周穆满驱八骏，蹑电乘风到灵境。岚深谷峭黯莫留，却携王母升蓬丘。祖龙炎威扫六合，秦人留书闭空峡。至今玉洞开桃花，仙源可望不可涉。坑灰未冷汉社兴，大儿中垒小子云。藜然天禄下真宰，烂漫七略罗天人。阮家居士重蒐录，蠹简纵横委胸腹。湘东再火一不留，七万瑶华烬荒簏。聚书崛起开皇朝，缥囊璚笈摩丹霄。累累三十七万卷，嘉则之殿高岧峣。诸儒雠校汰冗杂，正本亦止三万饶。开元八万最奇绝，往往玄珠出岩穴。宋时群主竞好文，一日三诏何缤纷。后来马郑诸子出，摩娑论列亦已勤。好武遍中华，马上为生涯。诗书匪故习，文具徒矜誇。鸿荒重剖大明域，九曜含辉聚东壁。天开地辟恢雄风，雾涌潢流映朝日。吾乡文宪达最先，高文大册挥如椽。青萝读书四十载，钻研法藏窥重玄。云间子渊嗜缀辑，断简残萤映墙壁。成都用修雅好奇，索摸科斗成嗔痴。南阳陈卿负综博，一生惟折五鹿角。北海冯君推殚精，歌谣委屑烦经营。突兀琅琊起文苑，力挽颓风究坟典。尔雅楼中四万轴，金石斋头五千卷。须弥磅礴宛委深，吐纳宇宙横古今。张王陆沉驱左席，何因物色来兰阴。兰阴胡生负书癖，早逐刘郎卧岩石。髫年已绝轩冕好，壮岁偏耽穷鬼力。北走燕台东走吴，金陵闽越穷江湖。僦居寄庑录馀烬，负薪织履偿追逋。陆则惠施水米芾，昏黑忘眠昼忘食。乍可休粮饿途路，讵肯空囊返乡国。二十四庋罗山房，二千四万堆琳琅。黔娄妻子困欲死，君山箧笥富可量。上距羲农下昭代，触手牙签宛相待。圣神贤哲穷吁谟，帝伯皇王罄元会。一榻一几横疏寮，一琴一研祛烦嚣。焚香独拥四部坐，南面王乐宁堪骄。黎生八分称好手，夜宿山斋笑如斗。纵观丘索盈前除，大叫狂呼题二酉。琅琊作记当代传，姓名已睹琬琰悬。触目伤心故交尽，却寻司马来新安。司马心胸旷千古，夙昔图书探天府。三坟二雅勤雕锼，一笈五车劳缀补。太函峨峨云际开，恍入东观窥兰台。众中誇我好玄者，撑肠拄腹谈天才。寂寞萤窗守残雪，揽镜苍茫见华发。声华岂必专穷愁，著述总知成灭裂。侧身六合中自疑，异代乾坤未堪说。感公国士知，肝肠为公竭。幔亭十日饮，驱车复成别。回看二酉山，崚嶒渺天末。昆崙阆风定何处，弱水扶桑杳难越。底似从公居太函，副墨煌煌恣翻阅。君不见太函五城十二楼，金银城阙天尽头。陶公八翼不得上，梯仙岂合凡人留。孤帆且返越江涘，俛仰竹素聊优游。异时四部读已尽，玄关或许停苍虬。君不见兰阴下，瀫水流，轮囷古木枝相缪。瓮牖绳枢闭荒径，荜门蓬巷悬清秋。夜夜红光烛星斗，兀兀陈编柳生肘，短铗长檠竟何有。醯鸡瓮里真自笑，蠹鱼架上安足友。竺乾本来一物无，柱下青牛亦西走。函中领取五千言，赤脚流沙寻二酉。"}