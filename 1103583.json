{"id":"1103583","title":"九日禺中登沃洲放鹤峰南望天台诸山","dynasty":"宋","author":"谢翱","text":"镜面小蓬岛，入剡脱我骖。舍棹来沃洲，下岭见精蓝。修眉浮天姥，天台在其南。良游爱九日，巾堕发不栉。醉浮秋夕英，饥食决明实。远寻竺僧迹，俛仰千载陈。狂呼许元度，王谢十八人。彷佛川谷应，草木皆冥冥。便欲即之语，又疑物所冯。闭目游泰初，寥廓以为邻。"}