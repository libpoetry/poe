{"id":"407260","title":"次韵和少襄约饮少城之作","dynasty":"近现代","author":"庞俊","text":"褦襶触热将安之，荷花窥客循墙走。泼眼浓阴竹深处，如鱼得水兽得薮。饼师炊饼也宜人，一嚼且救饥肠吼。入林敷坐恣谈谑，聊以疏狂喻诸友。花南花北劝提壶，髡当此时可数斗。眼前浩劫归酩酊，世本无纲宁问纽。却逢吾子说乱离，令我低回为之久。年来又见海扬尘，那信朱颜非老丑。四郊多垒谁当耻，两肩扛喙吾何有。志士岂惟六太息，盗蹠居然三不朽。只应健者在蓬蒿，食豕如人肘生柳。嵚崎历落几馀子，慷慨悲歌纵屠狗。何况我辈一闲物，天地豢养仍用酒。对花溅泪古犹今，看俗掉头唯还否。人生乐耳舌尚存，愧无好语当琼玖。"}