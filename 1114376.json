{"id":"1114376","title":"咏蝉","dynasty":"宋","author":"李复","text":"委蜕疏竹根，舒翼高梧枝。攀缘择阴翳，意求物弗知。清晓喜零露，晴昼弄凉飔。长吟不能休，自喜方得时。转丸能升高，藏丸必穴深。么形感气变，默得幽憩心。遇冬潜厚地，应暑登高林。仙术尔何知，动静役阳阴。地僻小园静，群木阴交浮。蝉声忽入耳，物意飒惊秋。嘒嘒促徂暑，西风动萧飕。满林青青叶，渐有摇落愁。"}