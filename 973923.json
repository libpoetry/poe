{"id":"973923","title":"次韵毕叔文苦旱叹","dynasty":"宋","author":"赵蕃","text":"尔何不归乎故宇，却向殊方书闵雨。江东数月不得书，忆弟看云在何许。旧传重湖北之北，米贱真成等泥土。如何比岁公及私，衰竭不能堪再鼓。贫家一饭有并日，远市朝炊或亭午。朱门但知粱可厌，我辈翻嫌字难煮。晚且禾秀早向实，舂簸不须逾处暑。胡为旱势复如此，坐致诗人形苦语。如闻巫觋有通灵，肸蚃似逢人问妪。前朝一雨苦不难，况今靡神无不举。会当劳以三日霖，绿浪黄云看掀舞。"}