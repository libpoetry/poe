{"id":"779472","title":"瑶台聚八仙 祝芸台相国八十寿","dynasty":"清","author":"顾太清","text":"霞帜云标。瑶池诏、丹筹衔出重霄。寿添百禄，遥见鹤舞飘飖。彩服斑衣呈寿斝，芝田术圃献灵苗。颂歌谣。纪功述德，名重三朝。娱老。放怀山水，拥商彝夏鼎，紫绶金貂。选楼别墅，清凉远避尘嚣。东风又传春信，到嫩柳、新波廿四桥。韶光好，任老人行乐，扶杖逍遥。"}