{"id":"795715","title":"醉蓬莱 苦雨，用叶少蕴上巳韵","dynasty":"清","author":"彭孙婧","text":"问天公何故，皎皎清光，将云遮去。风鹤频传，奈魂惊逆旅。种种愁怀，重重离恨，况连宵风雨。檐滴难休，馀寒犹峭，拥衾无语。回忆当年，乡关乍别，世态炎凉，人情如絮。今日重来，叹故居何处。临流怅望，水泛平堤，更烟迷前浦。虚负春光，因循误却，赏梅新句。"}