{"id":"748359","title":"明熹宗御用小斧歌","dynasty":"清","author":"吴嘉泉","text":"当头委鬼窃国柄，弄权猖獗比枭獍。朝廷太阿方倒持，宫中斧柯尚用命。德陵聪智天所授，用贤枘凿不相凑。枫宸俨然居肆列，至尊亲自试雕镂。髹几丹漆摩精莹，御园伐木声丁丁。此斧虽小斲削甚，坐令完社危刀兵。杨左冤死伤其手，国家利器空无成。呜呼用人用物良不易，古来天子戒游戏。"}