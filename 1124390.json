{"id":"1124390","title":"送湖南卢提刑赴召三首","dynasty":"宋","author":"项安世","text":"幸甚他乡识老诚，孰知真意彻幽明。通身实地无奇巧，接面春风有至情。王事直须穷昼夜，宦途元不计公卿。无端自被功名迫，汉节冲寒上玉京。世间除我更谁穷，老去知心仅有公。玉局当年已无分，星沙今日更愁侬。饥乌绕树啼寒月，独雁辞群叫朔风。四斗官醪作供给，先生只此是遭逢。先生休叹不逢时，此地非公已再危。赤立一丝无藉手，青衿二百正张颐。千缗兄镪仍三料，五顷夫田更八池。但得门东无叫怒，老身寒饿不须悲。"}