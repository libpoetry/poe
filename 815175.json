{"id":"815175","title":"感事，寄杨广文鸿图翁三首","dynasty":"清","author":"洪繻","text":"大海波沦万斛尘，桃源买棹尚迷津。烂柯拌作观棋客，顽铁浪成铸错人。四壁有书慵过眼，千秋无分欲藏身！此间隔尽蓬莱路，日晚望洋远水皴。河山举目日酸辛，沧海漫然理钓缗。杜甫不忘天宝恨，陶潜长署义熙民。伧荒有路须归晋，淫浸吾生一避秦。洗耳不闻人世事，不妨傲骨不怆神！低眉短气是儒绅，我已因人付笑嚬。卧榻唯将书作伴，浮家不与世为亲。深渊无处舒蟠蛰，勺水何妨寄泳鳞。且幸苍天庇閒散，炎灰安稳远昆岷。"}