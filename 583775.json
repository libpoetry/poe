{"id":"583775","title":"环溪钓处为陈侍御赋","dynasty":"明","author":"黄衷","text":"只道腊溪派，安知霄汉通。巽功居习坎，理脉法包蒙。汇似山阴曲，磻如渭上潨。循流方宛转，入海即浺瀜。荫树窥天镜，垂纶挹道风。矶因冈腹便，台借石唇隆。始泛溪翁棹，期回地主骢。鱼凫疑物色，荷柳艳遭逢。恩到波光动，名荣里望崇。向来孤往兴，犹自水西东。"}