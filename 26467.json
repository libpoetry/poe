{"id":"26467","title":"洞户二十二韵","dynasty":"唐代","author":"温庭筠","text":"洞户连珠网，方疏隐碧浔。烛盘烟坠烬，帘压月通阴。粉白仙郎署，霜清玉女砧。醉乡高窈窈，棋阵静愔愔。素手琉璃扇，玄髫玳瑁簪。昔邪看寄迹，栀子咏同心。树列千秋胜，楼悬七夕针。旧词翻白纻，新赋换黄金。唳鹤调蛮鼓，惊蝉应宝琴。舞疑繁易度，歌转断难寻。露委花相妒，风欹柳不禁。桥弯双表迥，池涨一篙深。清跸传恢囿，黄旗幸上林。神鹰参翰苑，天马破蹄涔。武库方题品，文园有好音。朱茎殊菌蠢，丹桂欲萧森。黼帐回瑶席，华灯对锦衾。画图惊走兽，书帖得来禽。河曙秦楼映，山晴魏阙临。绿囊逢赵后，青锁见王沉。任达嫌孤愤，疏慵倦九箴。若为南遁客，犹作卧龙吟。"}