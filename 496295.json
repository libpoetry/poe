{"id":"496295","title":"苏武慢 次虞韵，写怀一十二首 其六","dynasty":"明","author":"夏言","text":"怀玉东来，冰溪西下，百里水清沙白。灵岫参天，芙蓉万朵，屏倚三台楼北。坐枕渔矶，起扶鸠杖，行处靸双凫舄。寻旧游、某水某丘，风景未殊畴昔。也休问、玉井高花，瑶池仙果，曾见几番华实。把握灵根，参通玄窍，饱咽霞浆玉液。青鸟难逢，丹砂空煮，采药竟无消息。道英雄、回首神仙，却是老夫今日。"}