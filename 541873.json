{"id":"541873","title":"送周一之从大将军出塞","dynasty":"明","author":"谢榛","text":"长剑斫山石可摧，劲弓射海波能开。宿昔相逢重然诺，意气干霄不可回。酒酣独上黄金台，吴歌忽断天风来。曾笑要离空侠节，复轻郭隗非奇才。二十馀年滞京国，俗尘总不关胸臆。一朝长揖大将军，材官相顾无颜色。丈夫颖脱自有时，百年遭际几相知。陈琳倚马能成檄，王粲从军还赋诗。昨夜秋风吹大旗，据鞍喜动幽并儿。铁骑连营亘千里，馈饷日日无停期。喧阗笳鼓长城路，沙拥潮河仍北渡。杀气遥沈白马关，暮云横断黄花戍。单于已遁尚屯兵，嫖姚看逐西山兔。闺中月照流黄机，应念征人犯霜露。"}