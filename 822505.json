{"id":"822505","title":"琐窗寒 题花外集后，用山中白云悼玉笥山韵","dynasty":"清末近现代初","author":"周岸登","text":"冠柳襟秦，推云拜石，丽词花外。鸾肠凤语，响彻碧云天里。自吹箫、侍儿按歌，串珠润玉冰丝碎。想眷怀故国，冬青幽怨，楚兰深致。犹是。芳馨意。看叠赋哀蝉，载赓春水。弦凄韵远，付与秋坟诗鬼。近南洼、夜窗曼吟，冷乌叫月风战苇。怕轻翻、半卷残琼，尚滴金仙泪。"}