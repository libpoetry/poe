{"id":"1224109","title":"次韵黄子久喜晴三十韵呈江知府","dynasty":"元","author":"杨载","text":"霞彩晨张锦，蟾光夕挂钩。阴霾虽尽解，淫潦岂全收。寖动遨游兴，还闻倡和讴。容容追旧赏，历历破新愁。骑气城边纵，龙光海际浮。艳妆来士女，盛服拟王侯。在藻群鱼跃，依林白鸟啾。河流交不断，山势转相缪。物理归含毓，人情释怨尤。娭娱从老稚，燕乐逐朋俦。幄帟分郊次，幨帷拥道周。联翩驰画舫，巀嶪累朱楼。贸易通遐壤，繁华压大州。聚庐千井富，接栋万家稠。已戒增周□，仍催决下流。嘉蔬连隙地，宿麦遍高丘。曹事虞多废，胥徒戢过求。醲恩方并育，和气与同游。期会朝先往，追随暮不休。露华开的的，风叶振飕飕。拾芥非无日，登禾即有秋。朝家期少试，邻郡固难侔。共美光华著，还矜德业修。在廷争进荐，当宁免垂忧。玉漏传台角，金尊出殿头。秉心存正道，造膝待嘉谋。履直恒如矢，防偏或类舟。第誇翻竹简，不省计牙筹。善对惭鸣鹤，能歌愧饭牛。过情蒙许与，弥月为淹留。"}