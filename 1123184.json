{"id":"1123184","title":"忆仙姿/如梦令 其三","dynasty":"宋","author":"贺铸","text":"相见时难别易。何限玉琴心意。眉黛只供愁，羞见双鸳鸯字。憔悴。憔悴。蜡烛销成红泪。罗绮丛中初见。理鬓横波流转。半醉不胜情，帘影犹招歌扇。留恋。留恋。秋夜辞巢双燕。雨后一分春减。深院落红如糁。柳外出秋千，度日彩旗风飐。销黯。销黯。门共宝奁长掩。柳下玉骢双鞚。蝉鬓宝钿浮动。半醉倚迷楼，聊送斜阳三弄。豪纵。豪纵。一觉扬州春梦。何处偷谐心赏。促坐绮罗筵上。不记下楼时，醉□月侵书幌。怀想。怀想。清丽歌声妆样。江上潮回风细。红袖倚楼凝睇。天际认归舟，但见平林如荠。迢递。迢递。人更远于天际。梦想山阴游冶。深径碧桃花谢。曲水稳流觞，暖絮芳兰堪藉。萧洒。萧洒。月棹烟蓑东下。"}