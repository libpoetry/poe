{"id":"1003986","title":"上曹宪使五十韵","dynasty":"宋","author":"程公许","text":"骥不称其力，文当与德兼。褊能多悻悻，小器或惉惉。行世吾谁与，窥公意自厌。秉心温以恪，植操静而廉。信矣天资美，加之学力渐。岩岩疑壁立，滟滟乃渊潜。李杜波澜阔，黄陈律令严。铿鈜谐律吕，璀璨溢缃缣。振采贤关辟，疏荣物议佥。董帷终日下，戴席几重添。江汉荆之望，龟蒙鲁所瞻。鹢飞俄引却，蝶梦一何恬。万里纡朱绂，孤峰对白盐。清吟凭月槛，长啸倚风檐。偶过伊川洞，高褰刺史襜。简宽疏讼缿，恻怛到穷阎。治行流江海，除书降陛廉。六条颁属部，五听察苍黔。紫塞尘方暗，红巾党未歼。人情弥震汹，邻境倍危阽。所恃福星照，能令妖焰熸。民皆欣抃手，公亦笑掀髯。凤綍搜才切，骊珠信手拈。春雷掀旧蛰，秋月吐新蟾。平似衡加石，明如镜出奁。荐贤应受赏，端策不须占。世路吁犹梗，宸衷祇自惔。飞书星较速，多垒日相觇。曀雾中原惨，何时圣化沾。庙谋须谨密，人意恶猜嫌。裘葛如无定，膏肓岂易砭。内须和鼎铉，外亦倚珠钤。顷者益谋帅，胡然心执谦。有才空置散，蓄愤可能忺。人物何其眇，公朝忌者憸。几曾明察察，竞作息奄奄。我自刍荛侣，情酣笋蕨甜。辍耕怜觳觫，贪饵强喁噞。昔恋龟头缩，今愁马口钳。何阶群玉府，入手万牙签。憔悴投林翼，蹒跚上竹鲇。自窥谈屑璨，屡诧笔锋铦。愧甚享金帚，惭如倚玉蒹。素怀长北阙，流景恐西崦。天久思平治，公当赞景炎。入应扶紫极，出则拥朱綅。谋必先康济，才宜拔滞淹。岂闻春发育，而间物洪纤。执御心无斁，题诗笔欠尖。清波一引手，浊水脱胶粘。"}