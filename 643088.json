{"id":"643088","title":"寿友人","dynasty":"明","author":"胡奎","text":"丹丘仙人头雪白，玉宇高寒栖不得。天目之阳多翠微，却跨黄鹤江南归。山田有秫涧有水，鹿车同挽青山里。庞公以安遗子孙，足迹不蹋襄阳市。少微之星白煌煌，直与南斗相低昂。东方小儿骨未锐，玉桃亲见三千岁。安得左持桃，右持觞，祝公寿，登公堂。天台山高四万八千丈，愿公与山同久长。"}