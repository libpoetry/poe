{"id":"171710","title":"高阳台·霜楮刳皮","dynasty":"宋代","author":"王沂孙","text":"霜楮刳皮，冰花擘茧，满腔絮湿湘帘。抱瓮工夫，何须待吐吴蚕。水香玉色难裁翦，更绣针、茸线休拈。伴梅花，暗卷春风，斗帐孤眠。篝熏鹊锦熊毡。任粉融脂涴，犹怯痴寒。我睡方浓，笑他欠此清缘。揉来细软烘烘暖，尽何妨、挟纩装锦。酒魂醒，半榻梨云，起坐诗禅。"}