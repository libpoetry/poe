{"id":"508129","title":"简姜贵宪闻过诗","dynasty":"明","author":"李贤（原德","text":"古人喜闻过，信为百世师。君子能成德，赖友以相规。奈何今之士，讳疾而忌医。訑訑距人谏，不善何由知。心惟耻下问，自用不能移。甘心守孤陋，寡助亲亦离。若人究其见，无乃愚且痴。念此恒自省，观生验我为。吾友具三益，顾我实所资。但愿忘人势，有过忠告之。武公臻耄耋，求戒辞愈卑。况予知非岁，考祥岂惮疲。位高才不称，战兢恒自持。断断无他技，盍簪意欲縻。小德已出入，毋俾大节亏。望君不我弃，善行勖我施。俯仰无愧怍，致此非君谁。幸免取讥诮，岂独相追随。"}