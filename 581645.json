{"id":"581645","title":"望月行","dynasty":"明","author":"苏葵","text":"星斗森罗壶漏滴，有客仰天厌天黑。登楼望东殚目力，海波茫茫灭消息。清辉不发意不伸，牵衣直摄天之根。大呼白兔闻不闻，怒气上射大帝嗔。帝令五丁走招索，五丁碎把虾蟆擘。腹中拯出玉嫦娥，捧出波心还此客。此客见之心遽欢，直要清影归盘桓。披心历历夜岑寂，趣在不言千万端。倒觞判饮百杯溢，醉后狂吟鬼神泣。桂花露冷誓深知，地久天长岂相失。"}