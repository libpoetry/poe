{"id":"1223905","title":"题村田乐图","dynasty":"元","author":"虞集","text":"尺素自是高唐物，瑩如秋水宜设色。何人画此畎亩间，二三老人若相识。茅屋萧条古树下，农务未殷牛在野。或怜鸲鸲脱笼絷，或弄狝猴笑真假。老翁政自如儿嬉，高髻襁负相扶持。古时枌社祀田祖，移馔高亭随所宜。抱瓮初来未贮酒，亦有生鹅宛延首。村优竞携乐具至，犬怪鸡惊儿拍手。拄杖出门欣见宾，杂花满庭生好春。岁时无事得如此，击壤何必非尧民。骑驴过桥殊矍铄，携具荒陂来赴约。定知张果千岁人，游戏人间共杯酌。"}