{"id":"1121201","title":"和后村喜大渊至二首","dynasty":"宋","author":"林希逸","text":"可笑儿痴觅句忙，先生善诱许升堂。未应得髓能如可，敢道言诗亦与商。笔落更誇风雨疾，袖回犹射斗牛光。句中有眼容参取，肯靳涪翁古印章。问疾维摩本不任，招延多谢屡挥金。伏波床下容松拜，康节窝中为客吟。新语粲花空把玩，旧游煨芋阻追寻。老惭筋力难为礼，南北相望只嗣音。"}