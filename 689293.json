{"id":"689293","title":"冬日杂兴四首","dynasty":"明","author":"何瑭","text":"重衾不成寐，展转冬夜长。神疲一合眼，忽已升高堂。衣裳问燠寒，拜跪陈酒浆。梦觉鸡乱啼，渺然天一方。草芥视天下，感念焚中肠。却忆过庭训，儿当佐虞唐。故乡千里馀，夙夕梦见之。门巷宛如昨，邻里亦不移。亲朋喜我至，谈笑相追随。情长苦夜短，梦觉恍惚疑。谅无离魂术，所见知是非。徘徊顾庭宇，默默坐如痴。岁暮霜霰滋，朔风惊户牖。延观天地间，无物不衰朽。松柏虽坚贞，颜色亦非旧。玉衡指孟陬，眷焉回我首。五岳柱四极，众山难比崇。春夏泄化机，涧谷披青红。霜雪任刻轹，巀嶪蟠苍穹。天地有正气，令人豁心胸。"}