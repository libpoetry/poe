{"id":"1237556","title":"次韵陈溪山红梅三首","dynasty":"元","author":"虞集","text":"冰雪肌肤染绛云，岁寒林下对吟身。先天气至浑如醉，初日光融转更新。白发无能酬造化，金丹有道驻长春。少年莫笑诗成处，倾倒相欢忘主宾。春晓红生岛屿云，此中尽著两閒身。不愁花笑发须白，漫诧人间句法新。曲水徘徊天上日，深杯斟酌自家春。繁英未落须频到，翠实金盘尚及宾。雪后孤根发暖云，栽培本自一人身。紫薇遗意成千古，绛萼深期又一新。忠厚敢忘嘉树赋，冲和思广北枝春。若为稚子犹堪教，三祝三加望大宾。"}