{"id":"778045","title":"百字令·为顾景炎题晴窗读书图1926","dynasty":"清","author":"况周颐","text":"虎头三绝，证画禅金粟，宗风能继。玉躞琼题多妙迹，不数倪迂清閟。触目琳琅，罗胸丘壑，尺幅堪千里。无声诗笔，野王高矩遗世。何止寄傲南窗，清芬洛诵，别有兰台秘。宗炳卧游奇胜处，看取牙签标识。上揖荆关，閒评吴恽，茶熟香温地。移来花影，素娥应见深致。"}