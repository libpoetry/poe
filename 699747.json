{"id":"699747","title":"追和张曲江感遇诗步韵四首","dynasty":"明","author":"郭之奇","text":"俨若先贤对，悠然江夜清。故因流水意，忽动高山情。乡国垂光气，史籍熠玄精。素怀私淑志，抚此尚愚诚。美人宅遐方，未繇承恩顾。常忧颜色衰，时将萱草树。自沐君王宠，翻深入宫惧。矧复炫好修，能无群小恶。所以琴瑟欢，千古欣相慕。立贤贵无方，以方贤不得。谁识岭南英，皇图赖羽翼。风度唐独推，文学今无色。五百馀岁间，巍然二斗极。如余生非远，胡为空太息。大鹏飞九万，鹪鹩巢一枝。所以古名世，发愤视其为。矧兹壮行日，云何不信斯。龙见先试跃，位立求可知。审此后先一，宁悲南北岐。"}