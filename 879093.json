{"id":"879093","title":"沁园春 其八 吴叔永尚书和余旧作，再答","dynasty":"宋","author":"刘克庄","text":"莫羡渠侬，白玉成楼，黄金筑台。也不消颠怪，骑驎被发，谁能委曲，令鸩为媒。鬓有二毛，袖闲双手，只了持螯与把杯。公过矣，赏陈登豪气，杜牧粗才。便烦问讯张雷。甚斗宿无光剑不回。想阁中鸣佩，时携客去，壁间悬榻，近有谁来。撤我虎皮，让君牛耳，谁道两贤相厄哉。中年后，向歌阑易感，乐极生哀。"}