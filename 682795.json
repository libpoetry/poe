{"id":"682795","title":"李前川邀饮次韵","dynasty":"明","author":"区越","text":"重衾无柰北风凉，暴背西窗候晓阳。阶下忍看嘉菊瘦，水边谁探早梅芳。蹇驴踏雪寒应甚，玉洞烧丹暖倍常。东老调高须属和，欲排冬霸见春王。小园秋去更凄凉，十月重阴尽剥阳。东道烘炉登暖阁，北风吹雪散琼芳。附炎背冷何须较，对酒当歌却有常。且共醉乡寻嵇阮，勿烦骚社觅卢王。"}