{"id":"732326","title":"宝剑篇","dynasty":"清","author":"呼谷","text":"风胡死后失神铁，若耶溪平堇山穴。谁取荆轲一片心，融作鱼肠三尺雪。左蟠青龙玉错文，右蹲元豹珠环洁。代远苔荒蚀字痕，狱成冤沈霜欲折。开时但见土五色，把似众星俄失列。当时百鍊金液存，水火千年魂魄结。佩之衽带致雷雨，天人咫尺相提挈。飞行中夜千里远，疋练寒光河汉绝。神物出兴关世运，应指欃枪电扫灭。我欲赠人拭明月，走尽燕赵无豪杰。湛湛莲花归藏匣，雄雌相思声呜咽。"}