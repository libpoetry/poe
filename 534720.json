{"id":"534720","title":"送吕秀才司教弋阳","dynasty":"明","author":"尹台","text":"客有南来者，士服缝掖裾。却略再三拜，致我姑蔑书。握缄不及启，问客夫何如。忆年方及盛，六艺富摧储。摛辞鲜同匹，枝叶分扶疏。断金获徐子，丽泽日相于。岂复顾蓬累，计日升茅茹。时命久不与，此志成敝苴。徐也笃古谊，最我周道舆。以兹幸绍介，跻君白玉除。我闻客拱对，揖视气豁舒。念言别徐子，契阔三岁馀。温然接所友，何啻偕蛩驉。岁阳戒元陆，征夫膏其车。造士业有职，畏简严居诸。駪駪弋阳士，譬射得蒲苴。行哉励孤往，明当振尔祛。不见大都市，鱼目嗤璠玙。士乎慎自立，流俗空睢盱。申章述我赠，好音愿勿虚。"}