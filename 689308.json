{"id":"689308","title":"晋安馆中纪怀十首","dynasty":"明","author":"佘翔","text":"片帆初度峡，一上钓龙台。睥睨三山出，辘轳万井开。披襟下白鸟，散发步苍苔。稍喜风尘静，谁当保障才。落魄馀双鬓，城隅问故人。庭阴蕉叶老，秋色菊花新。陋巷嗟何事，浮云笑此身。床头多绿酒，莫厌客来频。秋色正摇落，山山柿叶黄。那堪当逆旅，况复是重阳。猿断沧江月，鸦啼老树霜。不知孤馆客，何处泣干将。节序逢青女，他乡未授衣。颜容愁里改，形影梦中归。此日徒餐菊，何山可采薇。却怜同病者，迢递暮云飞。青霜沾夜草，对此暗销魂。短榻寒秋水，孤灯掩荜门。途穷营桂玉，泪尽隘乾坤。安得冥寥子，论心酒一樽。西风吹万籁，城郭起秋涛。病色依双树，愁心感二毛。香生黄菊细，寒傍白云高。归去衡门下，凭谁读离骚。落叶纷如雨，愁人独倚楼。千峰明远水，一鸟下沧洲。湖海频相望，神仙未可求。欲歌招隐句，乘月弄扁舟。越王台上望，秋色最堪怜。五虎罗青嶂，双鸿破碧天。芙蓉充杂佩，蟋蟀伴孤眠。欲觅知音者，雷阳路几千。垂老长为客，愁心夜雨多。绨袍谁复恋，白石自长歌。薜荔侵荒径，梧桐冷碧柯。披衣待明发，归思满烟萝。长铗歌鱼日，萧萧两鬓斑。行云空入梦，倦鸟自知还。汉浦怀仙佩，菱花对玉颜。不知秋色里，几度望三山。"}