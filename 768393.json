{"id":"768393","title":"齐天乐 寄雪砰","dynasty":"清","author":"龚翔麟","text":"笠檐蓑袂渔乡侣，吴根楚尾分散。八尺风漪，一帘月额，梦里有时相见。琼签恨短。早城柳翻鸦，楼巢起燕。独凭朱栏，镜奁照影暗魂断。东园消夏正好，吟仙裙屐聚，筹碧攒椀。酒外禽多，澄边鱼密，料有香缄传远。兰江风便。判细桨轻划，来寻曲院。对卷鲸波，玉舟休放浅。"}