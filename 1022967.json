{"id":"1022967","title":"偈六十九首 其六十七","dynasty":"宋","author":"释道宁","text":"灵山瞬目，早是周遮。良马窥鞭，岂为英俊。岩间宴坐，天帝散花。无说无闻，藏头露影。少林面壁，计较未成。立雪断肱，辜他衲子。黄梅呈颂，胜负偏枯。半夜传衣，瞒人不少。从上来事，合作么生。岂假人天众前摇唇鼓舌，竞锐争锋。互立主宾，交参问答。检点将来，弥天过犯。不因檀信方敲唱，争见龙华会里人。"}