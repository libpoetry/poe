{"id":"983420","title":"螳螂捕蝉诗","dynasty":"宋","author":"袁甫","text":"鸣蜩善择木，木美叶敷腴。国于美荫中，自庆无他虞。螳螂伺其便，欲进复趑趄。怒臂俄一施，捕取如囚拘。委身膏利吻，性命才须臾。均之细微物，一何强弱殊。蜩乎汝无识，自知其过欤。物在宇宙间，谨默乃安居。今汝独聒聒，昼夜长喧呼。汝闹力不足，彼静智有馀。胜负从此决，谁谓汝非辜。螳螂既得意，自谓真良图。那知仅一饱，燕鹊已窥觎。出尔反乎尔，胡能独全躯。乃知祸与福，不系巧与愚。哓哓固不免，默默复何如。置之不足道，燕坐观厥初。"}