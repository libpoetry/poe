{"id":"452566","title":"叠前韵题法王寺释迦舍利藏志","dynasty":"当代","author":"钱之江","text":"文皇剪乱行诛夷，混一区夏求平治。西迎佛骨安嵩洛，龙象三宝东都贻。上覆浮屠祈永镇，双阙拱揖承平基。厉阶忽自萧墙作，晋阳渔利坐收之。明辟再造光像教，重译贡职歌鱼丽。物成有毁本天数，王纲堕地法难随。东国老师力护宝，封识惟谨劖诸碑。事急从权有下策，微衷潜祝佛其窥。道逢缁衣半为赭，天街枕藉苾刍尸。挞伐快意祸在睫，郿坞坚缮旋然脐。斧钺只应存海外，笔削无隐姓名垂。后一千年履遗迹，攀萝直上嵩门陂。琳宫栋桷新丹雘，佛日曾未须臾离。一塔如僧立劫墨，北庭帝力终烟飞。我生不辰逢末造，披图恍觉追奔曦。长街血污旌旗影，铁甲车前碎首时。"}