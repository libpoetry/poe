{"id":"1129502","title":"赵节推挂冠","dynasty":"宋","author":"释居简","text":"不为鲈鱼不为莼，只思天际九华青。心关幽事惟招隐，脚到荣途亟引龄。营掾廨成才燕贺，笑虞罗巧叹鸿冥。乐闲趁得身强健，振厉仙源擅德馨。虚舟所至信浮沉，揭厉何曾较浅深。坚不可磨惟定见，去终难挽是归心。书生岂但青衫债，俗子安知绿绮音。神武门头旧时月，照人如镜古犹今。"}