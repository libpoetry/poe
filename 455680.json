{"id":"455680","title":"庐山植物园陈寅恪墓、植物学家及诗人胡先骕等三老墓","dynasty":"当代","author":"幻庐","text":"含鄱亭下更齿屐，冥濛雾重层岩碧。诗经向考名物名，足趁神农尔雅癖。云锦斓熳杜鹃花，罗汉金钱状桧柏。柏桧兀兀杉森森，岸巾高士隐行迹。咮舌互对禽言清，倏尔天光漏束隙。趋望松蓬仰止门，敛手悄立国之真魂民之脊。独立之思想，自由之精神。坑灰未冷落肝胆，祇今宜乎士林贫。岂论心中口中俱丰碑，值此弥高往古谒荒坟。寒泉之素荐，孟夏之芳辰。百年忍读伤心史，一抔长閟眼枯人。梵荚史乘诗书画，一门修水三代陈。白云往来封净域，或期后学通高文。数典知名亦非易，暝暝尚与浊世群。石床拭旧痕，春枝亚新朵。桧柏子实累累颗，潜移默思非故我。"}