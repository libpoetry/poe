{"id":"816909","title":"赤嵌荔支词","dynasty":"清","author":"谢金銮","text":"晚凉树树落晴岚，满郭山光海气含。草履葛衫葵叶扇，为寻荔子过城南。半熟含青市百枚，名园高树曲城隈。山翁呜咽言情事，曾见黄巢劫火灰。厦瓤细核竹丝笼，摘得钗头颗几丛。谁与端明摹拓本，一编添谱海东红。红罗仙子下瑶台，斋馆春风席上回。便与赤嵌书地产，此行端为荔支来。"}