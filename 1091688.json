{"id":"1091688","title":"异蛇","dynasty":"宋","author":"王质","text":"非蛟非龙奚为耶，杳霭是蛇或非蛇。躯如三丈中庐栋，声如二尺单夫车。汹涌西来复南去，激碎满川波浪花。尔等陆产殊水产，亦有水产非其家。平生康庄在菅莽，胡乃出没同鱼虾。无何变化不俄顷，野鸭凌乱扬风沙。向来鳞甲渺烟雾，但见浦溆连蒹葭。立凭石树踏莎草，堤前堤后听虾蟆。南山之趾西湖腹，是日有物横空拿。一爪二角色纯黑，乱云奔走相谽谺。得非此物即此蛇，是否恍惚空喧哗。虹腰馀飞雨脚断，夕阳半阁西山斜。"}