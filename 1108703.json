{"id":"1108703","title":"喜洪君畴除工侍内制","dynasty":"宋","author":"刘克庄","text":"热官不拜意何如，诏改冬卿眷礼殊。保晚节香似公少，问今日愈造朝无。儒绅易以黄金带，宫锦加诸白布襦。直待铺张太平了，却寻北阜与东湖。不但持荷班法从，兼闻视草属鸿儒。迩英两讲烦箴砭，文德三麻待播敷。即日载赓虞帝作，几时重入洛英图。诸公若问樗庵叟，岁晚偏盲又夹扶。"}