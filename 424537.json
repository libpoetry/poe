{"id":"424537","title":"摸鱼儿 法源寺牡丹用诵芬室主人韵","dynasty":"近现代","author":"溥儒","text":"现庄严、花鬘世界，春心先已相许。天香缥缈倾城色，醉靥临风解语。漫延伫。怕绮梦无端，忏尽云堂鼓。共谁小驻。看玉佩初翻，金裙乱舞。倚槛门娇楚。无双艳，莫便相逢迟暮。及时为酹清醑。繁华休问平章宅，清净争如僧庑。春仍故。渺北胜南强，过眼纷无数。东风为主。任多买胭脂，升沉茵溷，未忍说相妒。"}