{"id":"474863","title":"秋日过庄居","dynasty":"明","author":"皇甫涍","text":"千家楼阁俯溪流，一道银河漾彩舟。花洲源里通仙郭，屟廊山面接平畴。平畴靡迤闭荒陌，虎阜玲珑望非隔。松菊归来陶令居，云霞宛对王珉宅。嗟予十载滞华台，无复求羊问草莱。行披薜荔寻云入，重搴芙蓉向水来。回看荏苒浮年度，物华惨澹临秋素。栖禽半没沪鱼蹊，落叶全深采樵路。君不见鱼肠铸水只残流，鹤舞市门难辨处。念此令人感废兴，何流区区叹游寓。回棹夷犹未肯前，伤心寂寞寒烟树。"}