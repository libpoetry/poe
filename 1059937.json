{"id":"1059937","title":"普融阁","dynasty":"宋","author":"邹浩","text":"前身善财后老平，善知识处靡不到。十信生行回向地，等觉妙觉诸法门。一法门中义一句，须弥聚笔海量墨。亘未来际力书写，未来可尽写不尽。何况六位一切法，一一算谕莫能及。老平于此不思议，第三手把龟手笔。一刹那间能事竟，一一微尘出经卷。三千世界微尘偈，一四天下微尘品。龙树传持所未会，悉在而今轮字里。字字无增亦无减，四十二字谁举偈。大宝莲花忽开敷，帝网重重清净土。十方三世佛菩萨，一时会集作證明。弥勒辨说巧称扬，文殊师利欣按顶。日用纵横日日新，此身普贤身内现。若人欲识老平身，即是毗卢无尽藏。"}