{"id":"890723","title":"送魏时中胡才卿还城","dynasty":"宋","author":"吴潜","text":"岁晏谢纷务，掩关慕幽居。于道良未亲，养真聊自娱。孰谓双彦来，南征千里馀。忻然肯相过，脩贽期读居。愧无一日长，幸与斯文俱。温温石中玉，皎皎渊底珠。至瑶岂易求，欲速非良图。雨馀浮新绿，风暖勾萌舒。閒斋对泮水，感物怀倚闾。即此悟明德，远游竟何如。"}