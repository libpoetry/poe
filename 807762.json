{"id":"807762","title":"沁园春  经朱仙镇","dynasty":"清","author":"陈维崧","text":"古镇朱仙，跃马经过，令人暗惊。看黄尘扑面，闾阊栉比，清波极目，舟楫充盈。南控陈桥，西通尉氏，仿佛当年古汴京。停鞭问，怕沙冲地坼，浪齧堤平。谁何绣栱雕甍。有庙貌巍峨市口横。是鄂王故事，丹青未老，赵家遗恨，金铁争鸣。三月饧箫，一天社鼓，走赛仍多旧日伧。抠衣拜，欲题诗未许，泪满长缨。"}