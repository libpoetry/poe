{"id":"1106289","title":"和刘编修潜夫读近报蒋岘被逐二首","dynasty":"宋","author":"王迈","text":"读报欣然共赋诗，古来忠佞各殊岐。彼犹愧见蒋颖叔，君盍自期刘器之。恶草剪除虽一快，芳兰销歇已多时。怀哉康节先生语，作事莫教人绉眉。两载相依笑陆沉，鹑衣不羡锦为衾。渠侬眩耀麒麟楦，我辈翻腾驽骥吟。朝去一凶忧稍歇，边留五大祸尤深。栋梁培植谁之责，莫遣斧斤终日寻。"}