{"id":"692866","title":"次绪山韵五首","dynasty":"明","author":"杨爵","text":"闲楂一旦会消融，骤雨惊风过太空。隐显从心无上下，险夷信步有西东。感来定拟初张弩，应罢还如未叩钟。浩浩霄壤多少事，真机都在卷舒中。双鹳飞来圜树梢，看他春到便衔巢。显庭常若俨宾际，幽世必须藉白茅。心果合天真浩浩，狂非作圣但嘐嘐。会教身世全无我，方寸才能免物交。莫道幽居心可欺，格思便有鬼神知。还看处处玉吾地，敢不时时慎所为。要走长途须健步，能除深病是真医。谁言岸远难先到，只在人心一转移。眼底纷纷变态多，谁怜世道日颓波。百年事业真难措，半隙光阴亦易过。川上月临悬细饵，墙头雨倒整烟蓑。乐游却恐归豪放，渣滓须先向此磨。此心常要拟虚舟，虚得能将万物收。后乐不妨随地乐，先忧岂但为身忧。也知步履须藏用，却笑疏狂真妄投。龃龉方圆成感慨，徒怀击楫在中流。"}