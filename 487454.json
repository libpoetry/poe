{"id":"487454","title":"北游诗十八首 其五 次淮献河阳大夫","dynasty":"明","author":"张元凯","text":"经国有大计，不外兵食足。输挽类用兵，所贵在神速。王程固有严，胄弁何为督。娈童好如花，楼船大于屋。行乐江以南，赫奕朱为毂。盛夏方渡淮，黄河变平陆。粒米乃狼戾，度支更约束。简命旬宣臣，临水建牙纛。八月造舟楫，十月运新谷。哺乳百姓亲，挟纩三军燠。况乃抱远略，道海通山谷。廷议旌行能，玺书动盈幅。伟哉转漕功，不使萧何独。跅弛门下士，勉驾盐车轴。期毋负知己，良友时相勖。"}