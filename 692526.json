{"id":"692526","title":"杂诗三首赠陆伯阳","dynasty":"明","author":"杨士奇","text":"中夜不能寐，揽衣步前楹。员灵肃清穆，凉风飒以兴。秋虫亦何悲，流响于阶庭。徘徊感节变，绵绵忧思生。四时掷人去，忽如流电惊。立身庶及时，僶勉苦无成。窃愁盛年迈，将与秋草并。念之不得言，俛默伤我情。翩翩孤鸿雁，遥遥鸣且飞。寒阴翳洲渚，日暮将安归。栖栖客游子，独往临路岐。薇食聊自甘，卒岁仍无衣。达士守固穷，遑恤寒与饥。先民有遗言，乐命复奚疑。南国有佳人，皎皎怀芬芳。被服纨与绮，五色何煌煌。容仪希世有，音响流四方。我怀往从□，晨征越河梁。喜遇诚独难，欢爱两相当。愿得常携手，终岁不相忘。"}