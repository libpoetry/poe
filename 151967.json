{"id":"151967","title":"李秀实生日","dynasty":"宋代","author":"周必大","text":"泰陵耆旧日衰槁，白也胡为颜色好。何曾山林采大药，更说方书试鸿宝。千年鼻祖翔太清，至言八千授长生。坐令耳孙守家法，八十鬓绿双瞳明。昨日人为澹庵寿，今朝竹院笙歌奏。二老风流总健强，盛事他时恐难又。陛下圣德师文王，作兴锐欲恢封疆。盍归乎来不可缓，凛凛梁栋扶明堂。"}