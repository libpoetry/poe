{"id":"556716","title":"还至别业五首 其一","dynasty":"明","author":"宗臣","text":"游子倦行役，岁暮返旧疆。旧疆郁垒垒，观者嗟道旁。入门见所亲，涕下各沾裳。束发去家园，骨肉参以商。山川阻悠邈，一别永相望。何晤今兹夕，还复登高堂。兄弟敕中厨，堂上罗酒浆。酒中阿母言，见汝重彷徨。汝今幸来归，汝父在何方。闻之亦陨涕，四座莫不伤。"}