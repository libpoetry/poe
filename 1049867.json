{"id":"1049867","title":"谢钟离中散惠草书","dynasty":"宋","author":"郭祥正","text":"丈人行草天下无，体兼众善精神俱。少年弄翰今悬车，一幅不博千明珠。墨池翻澜化鲸鱼，老木半折倾藤枯。霜天一阵来雁鹜，荒陂数点眠鸥凫。换鹅瘗鹤虽已矣，折钗剑舞成须臾。心通造化乃神速，伯英怀素真其徒。迩来作我醉吟赞，宝藏二妙归江湖。要将垂法数百载，摩挲青玉亲传模。丈人善吟仍善奕，名誉岂止专能书。名誉岂止专能书，皎如浩雪盈冰壶。"}