{"id":"803447","title":"盘古庙","dynasty":"清","author":"何在田","text":"冥濛初辟无人伦，闻有盘古明君臣。又云人生必有祖，约略尊之号盘古。年荒事渺资游谈，盘古有墓青城南。吾闻古无封树制，此地高坟蹲赑屃。况当文字未生时，谁图形貌留荒祠。遗俗常拜墓常扫，岁荐肴烝杂香芼。先民亦复能火食，里巫独识神嗜好。君不见儒生读书颂陶唐，读史称三皇。岂如里巫学更博，能为盘古创祠乐。"}