{"id":"815265","title":"暮春偕小米由云栖抵理安回至南屏晚眺","dynasty":"清","author":"胡敬","text":"薄雾不成雨，霁景明朝晖。行行准芳塍，麦老豆荚肥。传闻竹深处，有士开禅扉。岂惟竹径深，水绕山亦围。竹深不见天，零露午未晞。此中得延伫，日暮应忘归。何必定入门，妙理悟者稀。归途缘江行，西折入幽邃。四山何娟娟，雨洗出新翠。江如对豪客，到此觌佳丽。溪流导我行，峰峰启还闭。层崖夹丛筱，日色不到地。虚亭翼然迎，晓我行已至。但闻云外钟，不见山中寺。逶迤石屋岭，罨蔼南屏山。森然列翠屏，势欲全湖环。看山贵看色，岂必穷登攀。譬如绝代人，望远尤珊珊。参差倚岩树，掩映峰孱颜。浓翠暖欲飞，荡漾如层澜。微风一披拂，散入虚无间。此景静中会，欲画无荆关。"}