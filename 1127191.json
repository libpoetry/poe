{"id":"1127191","title":"送翟司业赴南康","dynasty":"宋","author":"黄裳","text":"乌台章疏风霜劲，璧水诗书日月閒。万事自来如义命，一麾谁去得湖山。尝闻讼少公庭下，但见閒多宴坐间。明月几时随太守，香炉峰下看禅还。国子先生行最淳，红颜犹足照青春。神仙庐下分符远，父老乡中衣锦新。画舸欲飞初得雨，烦襟如洗乍离尘。从来官职清于水，好为江山作主人。"}