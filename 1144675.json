{"id":"1144675","title":"东阳方韶卿惠古意七篇久不得和五月二十六日将假馆宗阳桥稍有閒暇乃为次韵因寄讯彼中吴子善前辈","dynasty":"宋末元初","author":"戴表元","text":"长岁狎纷諠，新庐稍疏静。虚名亦相累，簪佩来整整。青天戍楼柳，白日仙林杏。散书一长谣，消此清夏永。营营寄巢蜂，白昼争空花。跋跋缘壁虫，喧飞乱如麻。譬如恶俗士，便不挥鞭挝。桐君何处来，隔壁闻瓠巴。旧文空中云，零落迹易消。新交江上流，来去同奔潮。蔼蔼玄英孙，望之十舍遥。愿尔多黍稌，相投共箪瓢。人胆小于壶，揣想无限极。及其遂所愿，不过一消息。金华文物府，前哲馀楷则。千年万年名，岂使夸者得。作诗如挽船，学力乃篙橹。向来牛耳盟，诸老肯多许。玄晖云树荒，仲宣江海阻。之子归未归，相思慰风雨。德孤谁愿高，气寒谁愿清。斯文邹鲁来，壈坎劳其生。岂无性命忧，艰难愈同情。如何及门士，亦作胡越声。永康经济学，近古将无同。甥孙世其业，汗马收全功。我欲揽遗迹，双眸冰镜空。君亦跨黄鹄，吹箫白云中。"}