{"id":"494281","title":"送邹山人归锡山","dynasty":"明","author":"湛若水","text":"山人手新编，造我新泉源。一语尽今古，微言入冥玄。何以为冥玄，心性维一圈。非隐亦非显，宇宙何超全。君今领略后，宇宙在乎手。万化与万事，敛之亦无有。有无常相通，一体靡先后。如彼天地然，高明与博厚。山人吾爱焉，为爱山之泉。源泉锡山下，蟹眼长涓涓。送子归山去，观泉无观澜。心性如自得，浩浩同渊渊。"}