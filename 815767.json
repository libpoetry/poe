{"id":"815767","title":"哀越诗","dynasty":"清","author":"钱澄之","text":"总戎使节驻南湖，更会军容万舳舻。共拟返旗枭二竖，即看传檄号三吴。江城有险应先据，越国行成且缓图。底事金缯饱搜索，望尘舞蹈作前驱！金陵王气已应终，马相旌麾向越中。北狩君王空有恨，南来太后且论功。孔苌建议诛夷甫，玄礼何雠戮国忠！底事杭州三学士，不闻请剑有陈东！"}