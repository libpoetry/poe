{"id":"514028","title":"留题绩溪","dynasty":"明","author":"程敏政","text":"绩溪东南来，遥望古仁里。中有程氏居，隐隐入桑梓。缅怀道轩翁，吾宗百世士。眼中聚爱楼，遗训耿在耳。三男如鼎足，等是克家子。崇坊瞰村巷，华构照山址。春霖久初晴，一榻为予启。登堂父兄乐，拥户儿童喜。开奁扣宗牒，张燕出肴醴。夜下灯火明，语笑未能已。忆当百年前，同饮相湖水。今夕乃何夕，会晤复自此。聚散安可常，保族在崇礼。丁宁愿同人，契谊笃终始。明发川途长，思情两难拟。"}