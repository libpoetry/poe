{"id":"1231331","title":"陪方厓士玄自桃溪看山至西冈","dynasty":"元","author":"周砥","text":"冉冉岁云暮，凄凄霜露繁。良游岂易得，贱子亦攀援。流飙吹我衣，植杖登高原。平郊罗远岫，鸒斯鸣荒园。路迥苍桧立，岩高白云屯。寒日无留光，落叶辞本根。万化倏荣悴，一息异朝昏。逝者已如斯，人生岂恒存。人生会有尽，亲友义在敦。营营谅何为，拨弃不复言。"}