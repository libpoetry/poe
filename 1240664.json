{"id":"1240664","title":"李铁鎗歌","dynasty":"元末明初","author":"杨维桢","text":"李铁鎗，人之杰，将之强，手持铁鎗丈二长。铁鎗入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁鎗一怒目眦裂。十万赭衣暗城阙，铁鎗乌龙去明灭。须臾化作风雨来，净洗铜城满城血。呜呼，殪猰貐，屠封狼，铁鎗之锋无与当。胡为将星昨夜坠昱关，铁鎗一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼，归来乎铁鎗。"}