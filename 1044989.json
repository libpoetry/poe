{"id":"1044989","title":"望淮篇示门人","dynasty":"宋","author":"徐积","text":"闲花落尽春无有，脚踏青红望淮走。到淮适值晚潮来，满淮鼓吹风波吼。传声急唤钓鱼船，船未到时洗双手。买得船中双白鱼，便访村前五青柳。旋烹野茗问村醪，五柳阴中坐良久。此行大略类陶潜，但乏黄花白衣酒。操舟人去一点鸥，帆入云开何处收。孤鸥浴处依浅滩，修竿放饵投深流。岂无野妇荷而汲，亦有老翁行且讴。君看此景直几钱，此时正是夕阳天。便教金印大如斗，何似鱼庵共钓船。有人问君莫要说，怀中取出吟翁篇。"}