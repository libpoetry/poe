{"id":"759662","title":"己亥五月二日东山大忠祠祝文信国公生日 其二","dynasty":"清","author":"丘逢甲","text":"公生端平间，厥岁曰丙申。谁云火德衰，魁杓指朱鹑。郁郁富田乡，紫云气氲氤。日月既合朔，其夕生伟人。天鸡声一鸣，龙挟云而神。安知阳九厄，遂肇揽揆辰。朝纲正颓坠，正士多丧沦。真魏两大儒，不使秉国钧。震电惊明堂，天意为之嗔。空下罪己诏，满目嗟胡尘。咄咄蒙古师，迫人过女真。是岁楚蜀吴，将帅奔命频。所幸奇渥温，斥地北海滨。姑缓南牧师，匪曰虏气驯。小朝誇天堑，文学仍彬彬。公生二十年，宝祐纪丙辰。一举冠东南，对策登紫宸。忠肝发古谊，识者王应麟。蹉跎二十年，遂成不朽身。得年四十七，为寿千万春。"}