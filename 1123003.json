{"id":"1123003","title":"太尉侍中郑国宋公挽词三首","dynasty":"宋","author":"胡宿","text":"第一平津策，同时入洛名。配台升上相，宰汉得元精。国念灵龟丧，人嗟厚栋倾。睿篇伤俊老，殊礼极哀荣。盛业元根古，高文早变风。堕鳣遗馆在，浴凤旧池空。卓马辞丹陛，骑箕向碧穹。琴竽三月罢，郑国怆贤公。天上三台坼，人间一鉴亡。宁神韩土内，结冢騩山傍。槐鼎廞仪物，貂蝉襚密章。高贤同委化，兹理昧苍苍。"}