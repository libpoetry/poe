{"id":"811627","title":"石门郁曾发游秦归赋赠兼示胡圆表徐导柏二首","dynasty":"清","author":"叶燮","text":"十载惊沙积晓装，龙钟短策倦游梁。饥来惯逐长榆月，老去重沾绝塞霜。登岳何人携谢朓，入门无女问中郎。江波淮浪摧肝日，话比秦川路更长。去去空山学道装，难忘情处在河梁。劳生岁月宫桥柳，终古人琴断坂霜。水咽陇头留苦调，花然巷口映诸郎。秦宫汉殿秋原上，饱赠书生一枕长。"}