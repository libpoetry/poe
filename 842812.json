{"id":"842812","title":"访旧七首 其五 极乐寺海棠","dynasty":"清末民国初","author":"陈宝琛","text":"国花堂下花如锦，展禊年年就花饮。不知花萎自何年，别梦绕花垂卅稔。数丛无乃孙子辈，稚干柔条讵尤品？乾嘉以来盛觞咏，忍使流风到今寝？或云辇致贵家园，朱邸潭潭谁与谂？榜题未改堂庑尽，万事黄粱同一枕。郑虔若在定词成，立对斜阳作寒噤。"}