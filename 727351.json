{"id":"727351","title":"和何议曹郊游诗二首","dynasty":"南北朝","author":"谢朓","text":"春心澹容与，挟弋步中林。朝光映红萼，微风吹好音。江垂得清赏，山际果幽寻。未尝远离别，知此惬归心。流溯终靡已，嗟行方至今。江皋倦游客，薄暮怀归者。扬舲浮大川，惆怅至日下。靃靡青莎被，潺湲石溜泻。寄语持笙簧，舒忧愿自假。归途岂难涉，翻同江上夏。"}