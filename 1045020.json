{"id":"1045020","title":"和马秀才","dynasty":"宋","author":"徐积","text":"君看淮上翁虽老，胸中意气从来好。白日吟到夜，夜后吟到晓。门前是双柳，树上无栖鸟。西边是人家，人家儿夜啼。四更五更后，往往催鸣鸡。东边是空庭，空庭清风多。吟声上河汉，河汉生银波。移声入明月，桂树无停柯。蟾蜍不得睡，狡兔将奈何。清风却下来，直入淮之水。不知淮东西，波浪如何止。清风清风不复住，复住射阳湖上路。宁知烈士怨曹袁，义鬼哀哀冤来诉。此声未可□臧洪，不须更往吴江去。吴江心中有冤血，冤声吼兮冤气结。奈何乎湘江亦有独醒夫，醒时何故沈其躯。当时鱼腹今在无，此声莫过洞庭湖。"}