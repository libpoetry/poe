{"id":"1117466","title":"闲吟四首","dynasty":"宋","author":"邵雍","text":"平生如仕宦，随分在风波。所损无纪极，所得能几何。既乖经世虑，尚可全天和。樽中有酒时，且饮复且歌。予年四十七，已甫知命路。岂意天不绝，生男始为父。且免散琴书，敢望大门户。万事尽如此，何用过忧惧。居洛八九载，投心唯二三。相逢各白首，共坐多清谈。人事已默定，世情曾久谙。酒行勿相逼，徐得奉醺酣。欲有一瓢乐，曾无二顷田。丹诚未贯日，白发已华颠。云意寒尤淡，松心老益坚。年来疏懒甚，时忆旧林泉。"}