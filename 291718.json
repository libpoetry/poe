{"id":"291718","title":"霜叶飞·题斜街唤梦图","dynasty":"现代","author":"寇梦碧","text":"飏丝牵绪，回心影、当门谁识芳树。忆从东海幻风刀，飞血迷腥雨。漫掇拾、丛宫碎羽。引杯小试骚怀古。但日压城痕，金铁颤霜弦，创雁与支吟素。空剩碧断遥山，窗零乱梦，老去春色难赋。俊盟飘作北邙烟，笛迸残魂语。忍更织、衰杨病缕。冲寒莺燕伶俜去。且喜凭、山堂笔，唤梦斜街，烛痕深处。"}