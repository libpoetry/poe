{"id":"621694","title":"江伯问答","dynasty":"明","author":"郭之奇","text":"来帆千影乱，扁舟一缆孤。极目烟波阻，飒飒怯微躯。投词致终风，终风莫我?。倦客愁回首，静与江伯图。客本岭外至，生平绝援扶。闻子贞独往，相从入帝都。云何不努力，阳侯忽改趋。蛟龙迷海道，鱼鳖肆陂湖。亦甘我迟钝，反令彼揶揄。江伯浩长叹，鼓涛哂客愚。人自巧拙异，天岂南北殊。拙者安澜守，巧者挟风驱。余亦万里流，朝宗不厌迂。今古同兹辙，百折未少懦。相彼飘飘者，激聒自号呼。跨驰虽竞捷，泥沙或须臾。顷刻天开霁，何处置眉须。吾自行吾法，仍复得真吾。眼前迟速事，窅焉入有无。客能永言斯，贞此俟前途。悠然行无事，澄心与客俱。"}