{"id":"118452","title":"次韵石芝·鸡鸣东海朝日新","dynasty":"宋代","author":"苏辙","text":"鸡鸣东海朝日新，光蒙洲岛雾雨匀。一曦石上遍生耳，幽子自食无来宾。寄书乞取久未许，箬笼蕉囊海神户。一掬谁令堕我前，无为知我超诸数。此身不愿清庙瑚，但愿归去随樵苏。龟龙百岁岂知道，养气千息存其胡。尘中学仙定难脱，梦里食芝空酷烈。中山军府得安闲，更试朝霞磨镜铁。"}