{"id":"535871","title":"代人贺栗裕泉秋荐","dynasty":"明","author":"任环","text":"八月既尽九月始，拱听秋雷方侧耳。天涯忽报捷音回，广寒高步独吾子。初闻大喜复大惊，上党名流多俊英。鹿鸣与宴常三五，稀奇却为乡邦抚。文章岂不动朱衣，消息盈虚各有时。交辉联璧看来岁，磨刮工夫肯忘之。始为惊兮终复喜，屈伸相感本常理。屈伸相感自诸君，天独伸君意有主。所以登云独，使照闾阎多废屋。所以折桂独，寒香欲遍人间馥。明春更占鳌头独，经济谟猷添衮服。愿尔立朝同，丹衷对主独。分官为政同，真心为民独。宦海波涛中，砥柱巍然独。急流顺意中，缆住扁舟独。始终独立众人中，不负当年学慎独。我本谫陋才，不识周孔陆。所怀一得见，独为知己祝。文词惜未工，意亦良已笃。"}