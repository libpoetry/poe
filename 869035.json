{"id":"869035","title":"题兴道院蓝光轩","dynasty":"宋","author":"叶翥","text":"出郭才咫尺，便觉山意幽。招提立绝顶，宝塔凌空浮。小轩足娱客，下有清溪流。翠岫供远眺，直欲明双眸。平芜草肥软，饱饲眠吴牛。沙头水色静，飞上驯白鸥。人稀日亭午，野渡横孤舟。坐久意逾爽，吹袂风飕飕。想当三伏天，凛然如素秋。簿书丛里来，恍若脱羁囚。乘兴偶登览，不谓成胜游。平生志所愿，一壑与一邱。脚力到佳处，须作信宿留。南峰只在眼，不必劳冥搜。当时辋川图，景物有此不。学贵守所见，出处各异谋。渊明亦高哉，未肯屈督邮。"}