{"id":"73072","title":"念奴娇·二年重九算都向","dynasty":"元代","author":"张之翰","text":"二年重九，算都向、江北江南虚度。鸿雁来时秋最好，底用千愁万绪。九朵青山，几尖白塔，何限登临处。今朝乘兴，也和诗客凝伫。正是雨洗芙蓉，风翻野菊，霜染江枫树。一片天开图画里，留著天然佳句。收拾方来，安排未定，试问云间路。三杯才尽，笔头疑有神助。"}