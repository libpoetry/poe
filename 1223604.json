{"id":"1223604","title":"赠传神李肖岩","dynasty":"元","author":"蒲道源","text":"人生天地洪炉中，形色散殊俱不同。画师笔底要真似，妙想乃与天机通。肖岩后出独超诣，睥睨众史如儿童。京师摹写富箱箧，奇厖福艾多王公。神情所赋各臻极，千变万化无终穷。遂为当代顾陆手，足配向来褒鄂雄。明窗副本得寓目，起敬毛发森寒风。祇今声价愈增重，姓字已彻明光宫。尘容俗状亦何者，年齿未及先成翁。既无开朗谪仙韵，又无图画凌烟功。君胡惠然肯相过，坐对熟视心神融。煤黳纸上略点画，稍类云月犹朦胧。须臾壁间出幻影，恍若面映新磨铜。人能肖吾不自肖，内发感愧颜生红。圣贤体貌等人尔，所贵践履惟能充。作诗答谢肖岩贶，但恨意远辞难工。"}