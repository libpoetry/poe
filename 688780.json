{"id":"688780","title":"淮阳归兴四首","dynasty":"明","author":"何白","text":"淮泗秋风动地来，月明如水雁声哀。南经伍员吹篪市，北眺曹公较弩台。归路渐香菰米饭，佳期已负菊花杯。愁闻烽火连东北，极目浮云黯未开。穷秋征马出扶桑，五夜流乌入建章。土木再烦将作匠，诏书频拜羽林郎。山连丰沛今汤邑，江绕濡须古战场。安得汉庭长孺辈，令渠一卧治淮阳。问讯吾家沧海君，紫芝满地吹凉云。长门无金可买赋，谷口何人空勒文。即有淮王招隐士，懒从蛮府呼参军。玉笙吹冷不归去，遥夜中天鸾鹤群。初阳古洞敞三扉，忆昨题诗坐翠微。缑岭已骑孤鹤去，鼎湖无复一龙飞。坛前竹浪云连屐，石上松涛雨湿衣。翻架残书风策策，满庭黄叶旅人归。"}