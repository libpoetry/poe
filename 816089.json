{"id":"816089","title":"恭和御制和侍郎沈德潜纪恩诗四首元韵","dynasty":"清","author":"梁诗正","text":"垂绅几载共趋官，松菊今怡老去颜。黄发从容辞帝阙，青蛾迢递向家山。特承宸藻褒耆硕，满载恩波狎鹭鹇。信是儒生稽古力，镜湖一曲讵能班。壮岁栖迟守敝庐，策名已是杖乡余。贞心合作凌云干，健尾终为跋浪鱼。吴下风骚推已久，天边知遇宠方初。年来试检赓飏制，富过《长杨》与《子虚》。去住多为朝野钦，礼优曾记昔年吟。遄归偶许寻游钓，亟返犹时望诵箴。臣迹忍离双阙远，圣情直注五湖深。草堂此日卢鸿往，何限鸣琴想德愔。宫帛携归映绿萝，紫团如凤尾婆娑。衔恩长矢瞻云日，养素无须赋轴薖。雅会重寻夸洛社，新诗频咏应渔歌。遥知每饭难忘处，清梦时时到禁坡。"}