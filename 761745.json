{"id":"761745","title":"莺啼序 题王定甫师媭砧课诵图","dynasty":"清","author":"况周颐","text":"音尘画中未远，莽沧桑换几。剩依黯、昔日春明，秭归啼处离思。记分占、桐阴片石，书灯惨澹砧霜碎。便兰骚能貌，婵媛未抵情至。垂老侯芭，载酒记省，怅华年逝水。为读画、枨触乡愁，梗萍行念身世。数承平、鸾笺象笔，擅荃艳、谁争臣里。向天涯、昨梦重寻，旧家诗事。惊秋断杵，映雪寒窗，坐我更悽悱。差胜是、廿年亲舍，戏綵膝绕，蒜发荷衣，那禁清泪。故山雁断，新亭麦秀，唯应月姊知人怨，破书堆、万一薶幽地。披图涕雪，松楸望极南云，涨天可奈尘起。趋庭丱角，雅学初程，授诵亦谢姊。重怆念、吟边雪絮，梦里昙花，此恨生离，未应得似。羁孤易感，情亲难再，人生能几年少日，况山河、风景而今异。填胸事往休论，四十年前，绛纱弟子。"}