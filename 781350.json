{"id":"781350","title":"张将军蒐乘歌","dynasty":"清","author":"钱澄之","text":"张将军、张将军，身长七尺面如银。裲裆绣髯蛮靴窄，于阗腰带方麒麟。登坛年才二十春，号令三军若鬼神。霜戈雪戟貔虎队，角声三绝寂无人。旌旗展动开八门，青龙朱雀五方分。五方壁立人如植，匹马周巡不起尘。红旗一点兵纷纷，有若风起旋秋云。东西羽毛倏改色，蛇鸟变化一时新。此是鸳鸯阵，忽成鹅鹳群。颐指目动列校奔，将军据地声不闻。鼓声既绝金钲鸣，阵色次第收霞纹。张将军，良苦辛！棘门、灞上久儿戏，中原坐视沧海沦。子有纪律兵必精，为我出兵收两京！关内耀兵有诸君，子奏云台第一勋！"}