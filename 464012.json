{"id":"464012","title":"湘月·寄楚淩岚 观楚楚《涟漪集》词作，辞丰意美，尤多相思之作，为赋","dynasty":"当代","author":"杨雪窗","text":"飘飘风袂，正惊鸿欲下，临流迟立。徙倚香皋如有待，怅望江南江北。楚岫颦蛾，湘波妒盼，棹入芙蓉国。一襟愁抱，倚舟飞上词笔。烟浦乍起凉飔，一声欸乃，路转千峰碧。露浥茜裙沉恨处，芷岸离情何极。最苦莲心，玉纤轻擘，结作相思粒。风漪弄影，夜长凝望秋魄。"}