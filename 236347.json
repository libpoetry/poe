{"id":"236347","title":"题大明寺·招提隐松桂","dynasty":"宋代","author":"仲并","text":"招提隐松桂，远在城一隅。我来岁云暮，天寒气象殊。寓目得佳趣，百念如涤除。及此斋时钟，箪瓢慰吾臞。丈室曦未来，香篆沈熏炉。聊施济胜具，未暇学跏趺。缓步大明寺，山光佳有余。郊原自春色，物意如相娱。习公四海士，豪气编虎须。邂逅偶倾盖，清游邀我俱。相从得二谢，笑语寄歌呼。"}