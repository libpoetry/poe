{"id":"685039","title":"咏奇石","dynasty":"明","author":"王渐逵","text":"幻出神工自泬寥，东南奇胜竞新标。凉风翠黛疑成雨，润入寒泉欲上潮。梦近桃源花径小，冥通太华井莲翘。洞庭未必能胜此，一点君山望里遥。鳌背擎来海上峰，一洗下界凡累空。几回河汉测清浅，遥识嵩高当正中。寒厓飒飒风雨至，灵窍汨汨苍溟通。会须携酒鸟飞去，石楼相对看玲珑。"}