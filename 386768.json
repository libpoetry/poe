{"id":"386768","title":"高阳台·己卯闰春客沪上，悽寂之况有甚往年，适兰当远惠新词，即次其韵","dynasty":"清代","author":"樊增祥","text":"粉絮轻吹，青梅始弄，闰春兼闰春阴。水样轻寒，海红帘下谁禁。桃花不似年时面，对东风、各自沈吟。甚江南、燕子重来，黯了红衿。袖中花叶珍珠字，望蓬山一角，青羽沈沈。曾记相如，罗帏病过秋深。当时已恨风情薄，算凄凉、未抵而今。倩何人、为作秋鸿，寄与愁心。"}