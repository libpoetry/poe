{"id":"1122229","title":"次韵答郦学正见赠三首","dynasty":"宋","author":"俞德邻","text":"鸡鸣群动已憧憧，习静工夫自笑慵。风月一襟霜两鬓，图书万卷酒千钟。维摩示病元非病，李广难封不愿封。世道隆污随所适，我知老子本犹龙。萧森竹柏小蒲庵，身世嵇康七不堪。眼底故人俱寂寞，镜中衰发自䰐鬖。过车慷慨陈清酹，旧馆殷勤脱左骖。老我与君同此意，纷纷轻薄不须谈。粥饭随缘类出家，小瓶汲月自煎茶。浮荣等是蕉中鹿，薄俗堪怜井底蛙。南亩半栽元亮秫，东陵多种邵平瓜。青鞋布袜相随去，九陌红尘任没车。"}