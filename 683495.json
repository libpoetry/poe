{"id":"683495","title":"用晦宗侯余德甫宪副寄诗贶问兼致先公挽些赋此奉酬","dynasty":"明","author":"王世贞","text":"章江江北彩云流，总有连城客未酬。五马长抛持节使，双貂不爱侍祠侯。招魂有些还呼只，敌手称曹好配刘。絮酒莫惊千里近，由来故事在南州。岁晏凄其意自怜，怀人雁素剧连翩。名从邺下风流得，法向梁园雪后传。斗夜忽飞双剑至，星江元待一犀燃。君看不朽千秋在，莫问区区失马年。"}