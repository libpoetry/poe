{"id":"409243","title":"门有车马客行","dynasty":"近现代","author":"黄锡朋","text":"门有车马客，鞍辔纷斑斓。问君何乡来，言是从燕山。揽袂对我泣，盈盈巾痕斑。开尊泛绿蚁，强饮无欢颜。嗟我落泥涂，著书键柴关。觚棱耀金爵，霄汉远莫攀。鲲鹏郁高志，鹓鸾梦仙班。慷慨意不遂，浮沉天地间。借问青云士，故交多险艰。城阙既已荒，沙场谁复还。天心有锄刈，艾兰杂榛菅。沉忧迫中肠，繁愁奚可删。"}