{"id":"936850","title":"寄题求志堂","dynasty":"宋","author":"陆游","text":"古人不轻出，出则尧舜其君民。古人不轻隐，隐则坐使风俗淳。孰知后世乃不然，唐虞日远如飞烟。异端欲出六籍上，裔夷直居中夏先。穷居求志达行道，傥不塞责真负天。士固不可苟富贵，顾亦岂可徒贫贱。如其一念有愧心，宁不终身戴惭面。老夫少年铁铸砚，欲窥圣门终未见。祝君勿恃来日长，八九十年如掣电。"}