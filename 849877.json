{"id":"849877","title":"题元山蔡行可对青亭","dynasty":"宋","author":"王迈","text":"终日在山中，不见山可爱。欲识爱山趣，须在山之外。南山不古今，悠然与意会。西山无朝暮，佳致固长在。蔡君金玉人，结亭避阛阓。面面苍璧屏，坐卧与青对。晚曦射紫翠，宿雨濯蓝黛。能消几两屐，不赏此奇槩。芙蓉为君裳，兰茝为君佩。今非避世时，乃学陶谢辈。诸公富唱酬，拔戟各成队。我出一转语，功成身始退。君为端明胄，忠孝后必大。山灵纵有盟，一出合破戒。苍生正有求，富贵不渠贷。山债会一偿，相期在晚岁。"}