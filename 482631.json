{"id":"482631","title":"镡上送僧归衡山","dynasty":"明","author":"林鸿","text":"上人孤閒似云鹤，十五出家住衡岳。说法能超最上禅，持心不受群疑縳。世上谁知来去踪，南窥太华北游嵩。衲经雁荡千峰雪，定入峨嵋半夜钟。于今戒臈青松古，犹泛慈航到东土。杨柳瓶中九曲云，笋皮笠上三山雨。昨夜归心绕楚天，西风杖锡又茫然。化龙潭畔清秋别，回雁峰头旧日禅。"}