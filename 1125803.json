{"id":"1125803","title":"故人李端夫赴廉州从事石室致酒留别二首","dynasty":"宋","author":"郭祥正","text":"注地银潢两峡开，云林冰净不浮灰。新诗欲与何人论，旧友今从上国来。薄酒谩为仙室饮，归鞍无奈夕阳催。君怀自有骊珠富，合浦休将一颗回。才如吾子尚区区，羽檄从军万里馀。白发可怜归计晚，青衫只似拜恩初。一樽邀客非无酒，千卷随车幸有书。已把穷通推定分，故人达宦任情疏。"}