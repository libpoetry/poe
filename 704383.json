{"id":"704383","title":"送张助甫之南都","dynasty":"明","author":"黎民表","text":"拜手朝辞画省香，朱衣持节下南方。云中旧隐三花树，台上今栖两凤凰。词赋宁知园令薄，金貂还接上公行。离心不共江流远，矫首青云总未央。当年龙变起舆图，弓剑千秋在鼎湖。玉座春风花自落，铁衣明月夜常趍。九关烽火连鱼钥，七萃戎臣尽虎符。何事南方劳旰食，丈夫还忆射桑弧。朝来委佩下彤墀，鹄沼麟园席更移。江上歌声翻玉树，湖中云气导金支。六朝壁垒犹天险，万里梯航自圣时。举目风烟情并切，一尊岐路罄吾私。腰袅千金独上台，衣冠今有洛阳才。三都文赋谁争长，六代豪华尔复开。草阁青春鸣翡翠，沧江白日斗风雷。谁论月夜征西将，曾与袁郎共载回。"}