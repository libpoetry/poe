{"id":"691275","title":"花县霞觞八景为王明府赋 委羽淩霄","dynasty":"明","author":"李孙宸","text":"尝读道书言，兹山大有天。霞光建标起，赤城紫气连。中有神仙人，跨鹤淩苍烟。苍烟不可扪，遗响九皋传。会当排阊阖，霓裳朝至尊。蟠桃不可植，茫茫度索山。何似兹天台，灵洞辟人间。桃花四运然，流水常潺潺。灵媛嘉良觌，手贻胡麻餐。快哉仙灵居，长生安足言。东南富名山，罗浮佐衡霍。悠邈涨海外，仙灵于焉托。眷兹神仙令，栖真炼大药。觉世有真言，要旨在抱朴。穆如播仙风，岭表畅玄漠。峨峨宫与阙，迢迢望玉京。泠风难为御，羽翼不可生。翩翩飞双凫，振翮淩青冥。网之但朱舄，灵蜕已化形。相将朝玉皇，香案侍太清。南山多老人，邀游东海间。化身为苍松，风涛响佩环。下有琥珀脂，上有虬龙颜。世上辟谷儿，从之相往还。右军纪游辙，千载映兹山。山岳奠坤维，星辰散乾精。超然天台山，奇挺指天庭。上应中台尊，元气混象形。迎曦启万始，潜景昔群灵。宁为百里耀，会见泰阶平。凤凰有至性，非竹实不食。灵文衔九苞，出为邦家瑞。寂寥高冈后，竹山显灵异。乃发明王梦，览德而下视。谁道王风遥，请看凤鸟至。金庭表临海，华芝产其阳。覆云纷五色，浥露炫九光。何当辟火粒，采拾随风翔。仙人字远游，寄语王家郎。服食理无误，携手入紫房。"}