{"id":"696823","title":"望海二首","dynasty":"明","author":"俞安期","text":"纷纷灵异变昏朝，阴火随波远自飘。龙藏函经连水府，蜃楼开市借云霄。星临东极无分野，山入南荒有沃焦。日日潮来长应候，似应西答百川朝。汤谷遥看接汉津，浮槎真可犯星辰。天穷岛客西开户，水阔鲛人下结邻。异鸟避风曾祀鲁，神鞭驱石想经秦。桑田那接蓬莱上，翠辇东南总浪巡。"}