{"id":"951546","title":"沁园春 括刘伯伦酒德颂","dynasty":"宋","author":"林正大","text":"大人先生，高怀逸兴，酒肉寓名。纵幕天席地，居无庐室，以八荒为域，日月为扃。贵介时豪，搢绅处士，未解先生酒适情。徒劳尔，谩是非锋起，有耳谁听。先生。挈榼提罂。更箕踞衔杯枕曲生。但无思无虑，陶陶自得，任兀然而醉，恍然而醒。静听无闻，熟视无睹，以醉为乡乐性真。谁知我，彼二豪犹是，蜾蠃螟蛉。"}