{"id":"1105255","title":"次韵滕和叔投赠","dynasty":"宋","author":"方岳","text":"犹及溪斋识老成，万琅玕外一溪清。诸郎与我雪灯共，两眼观书霜月明。二十一年如梦过，五三六籍尚谁赓。鹿车忽到苍厓底，老木惊秋亦向荣。白发相过各暮年，颜间老气自轩轩。沧浪供砚心犹在，博雅藏书手自翻。举世共知名父子，此身莫负晦翁门。重阳风雨何堪别，只和名章当赠言。"}