{"id":"416127","title":"木兰花慢 悼亡姬许君男","dynasty":"近现代","author":"吴保初","text":"渐韶光晼晼，拥恨怕上西楼。纵云锦千章，琅玕万管，难写心愁。可奈好花落去，只黄莺百啭在枝头。帘外青山扫黛，意中人去难留。无情岁月悠悠，问泪落、怎生收。恁画栏往往，抬头举目，都是松楸。吴江也能剪断，但剪刀何处买并州。天上飞光劝我，万愁付与东流。"}