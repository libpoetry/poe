{"id":"521178","title":"文武传芳为李惟中郎中父寿","dynasty":"明","author":"顾清","text":"公家奕世龙韬学，已会风云取高爵。百年海宇烟尘清，又向雷门见头角。峨嵋剑阁横金天，西连草堂锦水边。雄豪秀润各有得，公独于此当其全。西风使节相如归，公呼诸孙候江湄。遂开高堂称寿卮，锦衣前拜绣帽随。熊罴鹓鹭各有姿，邦人来观啧相语。谁似公家文更武，文谟庙堂武禦侮。天佑公家后方钜，万岁千秋奉明主。"}