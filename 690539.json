{"id":"690539","title":"寄虔州抚台美承唐公","dynasty":"明","author":"张萱","text":"四省河山赐履同，新朝制帅旧台公。受脤已控三江上，杖钺遥临五岭东。绕膝青云惊起鹊，扶藜白发忆登龙。年来麟阁长虚席，会见追锋出汉宫。一别惊心十五秋，梦来犹是抚尘游。关门候气瞻骢影，炎徼停云想画旒。囧命重申周太仆，武成新拜汉元侯。自怜衰病沟中断，何日从公一借筹。"}