{"id":"695505","title":"悼陈原习母谭孺人","dynasty":"明","author":"林俊","text":"夕景重苦短，风灯良易灭。入门慰强健，周岁非长别。讵知心内言，于此成永诀。西风递恶报，口泪俱残血。依依堂背花，柔情抱中绝。夙岁在怀抱，百心馀寒温。比长提耳言，往往资见闻。督过数在口，手线兹犹存。抱忧不能寐，号哭连朝昏。巫山风雨夕，地远深断魂。"}