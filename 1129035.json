{"id":"1129035","title":"偈颂一百零三首","dynasty":"宋","author":"释月涧","text":"东邻西舍，隔壁深冤。真语实语咒诅语，分明为我重宣。随师三年，咳嗽相似。山僧随这老汉六年，相识还同不相识。一切众生，本曾不迷。悟之一字，甚处得来。堪笑老瞿昙，镜上又添埃。生铁网，布丝网，弄尽乞儿泼伎俩。天下衲僧皆乞命，至今杀气填穹壤。我幸当时不入头，今日思量也好骂伊一上。休休，他是蓬莱山里人，只消饶蓬莱香供养。迷不自迷，对悟立迷。悟不自悟，因迷说悟。悟乃迷之体，迷乃悟之用。青天白日，切忌说梦。天无门，地无户，山僧有个通霄路。一步两步，三四五步。八十种好，三十二相。丑恶容止，喂狗不噇。正好烧香供养。即心即佛，狐狸恋窟。非心非佛，当机放出辽天鹘。马大师等闲向虚空里抛个题目，经今五七百年，更无一人描写得著。记得鹅峰相聚日，嗔拳热喝当慈悲。而今含恨重相见，只得开颜陪笑，欢喜接伊。何为如此，为怕粗心捋虎须。古佛心，无背面。泥团土块，砖头瓦片。是汝诸人，每日于土木场中，何止行一遍两遍，三四五遍。因甚足踏不著，眼觑不见。令人长忆谢玄晖，解道澄江净如练。六阴剥尽，鄱阳湖尽底乾枯。一阳复生，蠙州门暗通一线。长一线，一线长，个事分明不覆藏。有般汉闻与么告报，便道一生二，二生三，三生万物。如斯领会，笑倒街头石敢当。见见之时，见非是见。只如灵云见桃花，毕竟是见非见。玉兔挨开碧海门，金乌啄破琉璃殿。布袋头，今日结。上三星，下半月。观著重添眼中屑。没理会，易分别。若要通身冷汗流，嚼碎通红块生铁。诸佛的旨，诸祖玄机，分明觌面为提持。是汝诸人，因甚觑著眼如眉。易填巨壑，难满漏卮。佛祖格外机，衲僧向上著。著眼觑不是，举步踏不著。拟之即差，不拟尤错。是汝诸人，九十日如鹰在韝，如鱼在箔，有甚快乐。山僧今日出手，为诸人解拈去缚。横十尺，竖十尺。潦倒鞠多尊者，三千里外斫额。结虚空，捏定如生铁。解圣凡，普请出阴界。西天此土，南岳天台，总不出师僧陈年破草鞋。圆陀陀，明历历。堪笑老瞿昙，六年犹不识。蓦忽眼皮绽，喜欢三七日。直得东湖尽力赞叹，也赞叹不及。毕竟赞叹个什么，乞儿拾得锡。塞云点点阵云高，黑面将军衣白袍。夺得贼鎗并贼马，凯歌归去醉春醪。无端尽把泼众私，摊向人前谁点痴。对面不能掀倒去，满天风雨谩凄其。若人生百岁，不善诸佛机。未若生一日，而得决了知。岁在子，月在子，一阳生在子。惟有衲僧家，佛不知有释迦老子，祖不知有达磨老子。又谁管你天翻地覆，阴消阳长一著子。骤雨涨溪高数尺，失却捣衣平正石。明朝水落石依然，老夫一夜空相忆。威音未生已前，有此清凉大木。根蟠无阴阳地上，影藏叫不响山谷。枝枝叶叶，婆婆娑娑，荫覆天下人。彷佛当年黄檗会中，吃蒿枝底尊宿。定乾坤句，雷厉风飞。提佛祖令，厓崩石裂。法主大宝，自然而至。九十日内，山河大地一布袋。九十日外，是圣是凡无挂碍。朝南岳，暮天台。饭钱即且置，还我草鞋钱来。天地红炉郁且蒸，万岳清撼寒涛声。六月卖无价，奈此松风清。拊阑一笑大江横。天边有月生云际，木人石人眼卓竖。瞥转玄机那边睹，三个孩儿抱花鼓。是亦刬，非亦刬，尽法无民。山僧今日，曲为指陈，幽州江口石人蹲。从他节序又迎新，衲被蒙头总不闻。清晓偶然台上立，几多人错认观云。旷大劫来明历历，缘何此夜眼方开。六年痴坐无折合，谩诳众生出岫来。美如西子离金阙，娇似杨妃下玉楼。十二金钗颠倒插，不风流处也风流。有准的，没窠臼。有时觑捕全无，无时觑捕还有。取不得，舍不得，饶州城里一分钞，买柄芭花帚。鸟鸣芳树，蛙闹葑池。最亲最切，总为提持。不如三更枝上，一声声是杜鹃啼。西江十八滩声，太白峰头同一眼听。东海泼天涛澜，集云峰顶同一耳观。眼耳俱忘，观听皆灭。三十年后重新举，舜若多神惊吐舌。一年将尽是今宵，自觉丛林未寂寥。莫莫堂前香蔼蔼，十分春色上梅稍。昔日玲珑岩顶上，无端日午现妖星。黑光照耀四天下，眩惑蠢动并含灵。人人尽指为太白，山僧亲识破，元却是长庚。诸人只今要见么，此去明州十万程。等闲拈起一茎草，贵如泥土贱如金。活能死兮死能活，那个师僧病最深。云开万里乾坤阔，玉漏声沈夜未央。一片灵明轻发现，满天满地撒寒光。两堂首座，一人拈出照乘之珠，一人拈出连城之璧。临济寻常喝似雷奔，者里下得一喝，何止价增十倍。一机不露，万机寝削。今日当阳，提者一著。荆山之玉轻抵鹊。如佛见佛，佛无异见。如法说法，法无异说。只如鸦鸣鹊噪，莺啼燕语，是有异说，是无异说。子得其用，父得其体。互呈丑恶，挂人唇齿。至今茶树上，叶叶哭春雨。世尊拈花，南泉指花，灵云桃花，智门莲花，总是空花，添得衲僧眼中花。诸人若要发明心花，直须铁树开花。世尊有密语，今古无人举。等闲举得最分明，夜来滴滴檐头雨。诸人睡著不曾知，付与村农自歌舞。道在屎溺，道在稊稗，道在瓦砾。荡荡一条官驿路，何须特地栽荆棘。赵州禅在口皮边，云门禅若九转透瓶丹，总是欺胡瞒汉。道难即易，道易即难，金乌一吸沧溟乾。天下名山到因脚，六州之铁难铸错。而今老大却惺惺，倒握茶瓢当木杓。憨弥勒，胡达磨。蓦劄相逢，围炉打坐。或说当来下生，或说开花结果。者匙火箸笑呵呵，总是认橘皮作火。难难，虚空捏聚不成团。易易，无手牧童穿穴鼻。也不难也不易，断头䑦子加篙枻。识得一，万事毕，毕竟一作么生识。不用天涯海角寻，日用当机明历历。诸人若更迟疑，分明为汝指出。道无蹊径，饶州东出永平门。法无定相，木岁又除壬午历。冥运潜舒，玄机尚戢。过去已过去，未来犹未来。直得天凝地闭，雪老冰枯，蛰户未开，龙无龙句。正当此时，诸人性命，落在甚处。一声鸣爆竹，天地悉皆春。赵州下牒求鸽，直得四棱踏地。这僧蔗咬甜头，不觉随他圈缋。腊月火烧山，将军度铁关。阵云千里远，独奏凯歌还。蛟不识剑剑下死，虎不识阱阱中死。从上诸老，各设机关，甚于剑阱。汝等诸人，闻如不闻，见如不见，方有少分相应。新年头佛法，镜清道有，智门道无。行尽江南江北路，家家门首钉桃符。渔舟一个两个欸乃歌声，杨柳三株四株低垂金线。佛祖玄机，十分成现。鲁公亭上来来往往，多少衲僧阿谁亲见。见沙禽已在浮洲岸。佛病祖病，正在膏肓。文殊是药采将来都用不著，杜顺灸猪左膊上亦错商量。东湖水点菖蒲茶，个是单传海上方。有纵迹，没缝罅。善财七日寻觅不得，赵州五年分疏不下。汝等诸人，那边经冬，者边过夏。因甚问著，如聋似哑。水银无假。天台山万叠，信手轻拨转。六种皆震动，玲珑人人面。周家有国圣明朝，甘蔗无端产异苗。后代儿孙非五逆，百千鸩毒一瓢浇。太白峰顶云，太湖波心月。黑夜散清光，炎洲飞皓雪。不是古佛玄机，亦非诸祖妙诀。别别，万像森罗惊吐舌。真正法要，玄极秘密。言语道断，心行处灭。东村王老夜烧钱，掇转须弥作案山。途路纷纷未归客，抬眸错认白云间。八十樵翁无赖查，芭鞋踏破乱山霞。那知一迹不到处，别有葛洪仙处家。大庾岭头，高安滩头。下尽手脚，结尽冤雠。个事何曾得彻头，祸在源头。大道平平无壅塞，无端特地设深坑。衲僧若具丈夫志，解向机先掉臂行。正觉山中夜气清，瞿昙特地不惺惺。却将旷劫无明种，认作浮云缺处星。黄檗山头三顿棒，集云峰下四藤条。行不著，用得乔。堪笑大禅佛，小厮儿，错将一滴，认作全潮。击梧桐，惊老凤。戽九渊，缚狞龙。同不同，别有灵犀一点通。寂历梁峰岁月深，春风浩荡入枯林。要开万世无穷业，只在坚持一寸心。瞿昙错认者星儿，动地惊天谁阿谁。奉劝诸人今夜里，只消熟睡到鸡啼。雪后园林春正浓，玉容公子玉花骢。彫弓闲试黄金弹，打落天边一个鸿。江山处处东风软，桃李纷纷春意酣。是灭度耶不灭度，当机识取老瞿昙。普请摘茶，仰山撼树。则川提篮，捡点将来落二三。入草一回亲见得，枝枝叶叶是瞿昙。云门向广寒宫里呈月，圆悟向龙王宫里呈珠。荐福虽臂长袖短，亦有一个道处。铁面将军骑铁马，喑呜杀气暗乾坤。纵饶勇锐如韩百，千里应须破胆魂。昨日雨，今日雨。渔父讴歌，老农欢舞。堪笑蒲许林中，邓师伯把不定，却向豆子山前打瓦鼓。熟不熟，但看五月廿六。谁驾烛龙，赫日当空。山河大地通身汗出，草木昆虫无处潜踪。昨夜三更，拄杖子蓦然?跳。触著帝释鼻孔，雨似盆倾。是汝诸人半醒半困，犹在梦中，喜喜欢欢是老农。将军矍铄笑盈眉，铁马冲关舞战旗。指点阵云千万里，碧油幢里醉金卮。水盈万壑，叶落三秋。渔板一声飞野鸭，长空极目思悠悠。堪笑当年马大师，无端杻著百丈鼻，直至如今痛不休。达磨西来，传个策子。少至万言，多无一字。贱如金璧，贵如泥土。第一句为君举，听著即聋，觑著即瞽。参得到，悟得彻，自谓龙门上客。荐福有棒，亦未到伊吃。行百里者半九十。当年竺国此时节，净饭王宫生悉达。老倒云门棒头短，千古万古为妖孽。总总林林，厥疾弥深。文殊既无灵验之药，卢扁难下膏肓之针。山僧有个秘传诀，扫除万病是无心。东湖东湖见，西湖西湖见。八月十五夜，皎皎如镜面。衲僧家不著僧求，不著法求，不著佛求。绿杨堤上芰荷香里，三三两两数沙鸥。投子欲挂羚羊之角，争奈臭肉来蝇。荣禅客猎犬无灵性，徒恋枯桩。名不得，状不得，不可得中亲搆得。绝瑕翳，明皎洁，大似中秋夜明月。别别，广寒宫殿烂银阙。金莲万朵烂荧□，照彻银霄第几层。无量劫来明历历，须知元本是心灯。今古事茫茫，阴阳割昏晓。碧露缀小桃，绿线垂堤柳。燕语雕梁，蛙鸣芳草。钟声杂报声，大底大，小底小。山僧见了，直得培增慎恼，一片涅柈心，狼藉知多少。不是而上事，亦非格外机。蚯蚓抹过东海，蝍蟟吞却须弥。波斯手里捻生铁，把作希奇无价珍。识破分文元不直，寒光笑衮浪花新。鱼行水浊，鸟飞毛落。若起一毫佛见法见，尽六州之铁难铸错。破砂盆，无贵贱。等闲拈向昌江上，尽大地人同一见。彷佛宣州木瓜，依稀景镇宝变。指临济，见黄檗，陷虎机深。接云门，嗣雪峰，送赋过界。荐福聻云晴，楚天春欲雨，三草二木皆萌芽。东湖一棹过侯溪，两两相看眼似眉。若问陈年闲佛法，杜鹃声在最高枝。夺贼鎗兮便杀贼，山河大地血淋漓。今朝冷地翻交转，万垒西风铁马嘶。凤脱千丝之网，鱼离百搳之钩。没拘束，鱼悠悠，明月清风天地秋。厖眉雪顶采樵翁，误入天台第几重。回首不知尘世隔，月明知乐响瑶宫。地钓东湖二十年，眼头老却几风烟。等闲笑捲丝纶去，秋满江山月满天。"}