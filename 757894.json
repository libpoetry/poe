{"id":"757894","title":"一萼红 题雨生都督双湖夫人画梅楼双照。","dynasty":"清","author":"苏穆","text":"唤春魂。倩罗浮枝上，翠羽下仙云。陶谷苍虬，古香曾识，寻常不数江村。傍清沼、亭亭袅袅，三两枝、留与客温存。竹外篱边，松风桧雨，旧梦无尘。不道西湖当日，早浓香疏影，立尽黄昏。彩笔闲题，家山重到，况禁雪护柴门。定记得、晓寒楼上，擘鸾笺、芳意蔼朝暾。待到花梢月转，再赋新痕。"}