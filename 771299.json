{"id":"771299","title":"夜半乐","dynasty":"清","author":"陈匪石","text":"酿春点点梅绽，山亭一角，残梦红罗谱。认醉墨盈笺，玉壶曾赋。傍林小筑，餐霞旧隐，鹧鸪声里归来，半村烟雨。惯笑摘、青黄荐芳醑。秘文检校在手，隔叶芸香，涴衣微露。东壁近、藜光深宵明处。逝波愁竭，危烽惨照，画中晼晚楼台，可怜焦土。漾寒绿、苕溪自终古。向此休问，剩迹苔莎，未灰缃素。换短劫、华鬘乱尘步。倚斜阳、谁见岸柳参差舞。商调引、小阮哀弦诉。雁飞无轸孤云暮。"}