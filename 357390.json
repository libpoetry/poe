{"id":"357390","title":"壶中天·江亭寓中寄题张进士奕山学圃居即次原韵","dynasty":"清代","author":"黄之隽","text":"朱家角里，料无因、缩做对门衡宇。闻说瀛壶风景好，几许松窗云户。不似城居，谷阳桥畔，绝少山林趣。高轩曾过，愧无一字堪煮。约我春泛鸥波，秋乘渔艇，来访湖边坞。想到花香茶熟候，不禁色飞眉舞。逆旅经年，相思隔水，孤负园亭主。予怀渺渺，九峰三泖佳处。"}