{"id":"784585","title":"秋花行因花佣顾五作","dynasty":"清","author":"李锴","text":"盘山绝远南西门，秋花强致佣真惛。历历鹿鹿随车轮，十日离土伤本根。长条缚急乾叶渴，水华土膏徒具存。于嗟色态半憔悴，三嗅聊复投幽芬。贤豪失路气沮丧，对此亦足伤心魂。由来万物任遭遇，集有枯莞谁能论。盘山上人争好善，恼花萎落怜佣贫。敛钱买花不计直，花佣高唱归花村。颒水祝花花不活，佣售弃物真称神。君不见牛商楮贾利各在，阳翟大贾且贩秦，笑洴澼统徒终身。"}