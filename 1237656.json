{"id":"1237656","title":"玩月","dynasty":"元末明初","author":"叶颙","text":"天阔海波平，飞空一镜明。乌栖烟树冷，蟾浴石潭清。素魄流金液，孀娥舞玉京。周旋云鬓乱，缥缈羽衣轻。短世人空老，长生药未成。桂林秋万顷，茅屋夜三更。芳砌铺冰雪，疏帘飏水晶。穿窗微弄色，当户寂无声。屡动袁宏兴，狂呼庾亮名。神光亿万丈，照我七尺形。我喜不能寐，起坐尘梦醒。凉飙吹华发，霜髦被长缨。登高发清啸，万壑虚泠泠。长天净如洗，满座人皆惊。清虚异人境，萧爽真蓬瀛。胡为生尘土，汨没劳经营。安得齐云梯，独步游黄庭。琼楼恣观览，呼吸瑶华精。吟咏玩佳景，千秋遗世情。"}