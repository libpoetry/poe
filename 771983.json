{"id":"771983","title":"黄莘田端砚歌","dynasty":"清","author":"林占梅","text":"得来好砚同好友，日日摩挲常在手。伴吟墨使陈静轩，资写「黄庭」向晴牖。闽中同嗜本有人，十砚老人莘田叟。直如砚癖子瞻翁，不让风流钱可久。湖曲百篇擅竹枝，草笺一部描花柳。杨、李当时并盛名，津津脍炙千人口。许都高士媲双丁，邺架连篇方二酉。行遍江南又岭南，喜近素馨田百亩。平生作吏拙催科，能扇仁风遍原薮。放衙花底纸挥毫，判牍筵间杯在口。相关性命砚兼花，自写胸怀诗与酒。因此罢官归去来，清时何害风流咎。囊中祗剩二千金，半购端溪紫云母。归装十砚剩馀赀，还取珠江两姝秀。桃叶、桃根泛棹归，燕子楼中甘白首。陈迹回头百十年，浮云变幻成衣狗。旧物星分到海东，连城荆璞为吾有。「香草笺」中此砚诗，玉堂佳句镌其后。漫说牛毛白蕉镵，勿誇鹆眼青华剖。赚称铜雀赝未央，泥瓦尤嫌难涤垢。兹珍润发细如脂，元玉之声清越扣。我有清夜篪钟琴，棐几明窗堪配偶。吾侪立脚重彝伦，大德不逾何足丑。自来物固因人传，花木亦当敬欧九。君不见信国当年玉带生，珍同圭璧辉琮玖。造就金刚不坏身，二谢之名随不朽。我砚人间亦既稀，无德以资良愧忸。于今猛省修虔，善行嘉言书座右。化为丹篆吐红光，万丈冲霄慑星斗。"}