{"id":"702585","title":"赠欧阳令君十二咏并引 歌丰年","dynasty":"明","author":"程敏政","text":"令君初下车，随车一丈雪。嗣岁麦有秋，远近总驩说。继此三周星，风雨常应节。老天锡贤侯，不遣民望觖。稻陇铚艾忙，枫林鼓声彻。何处劭农文，徒焉寄愁绝。民书献天府，息耗古所珍。役法在有司，撙节敷皇仁。肃肃安成君，手绾铜章新。弗惮朱墨劳，坐令民力匀。诛索罢里胥，欢声动比邻。松萝有佳荫，不数河阳春。恭惟两夫子，休宁托维桑。俎豆久沦没，苔垣隔宫墙。贤哉百世士，补坠功非常。一崇遗爱祠，再作乡贤堂。弦诵有观感，草木生辉光。知君足儒吏，名共伊流长。多君熟三传，入试擢两魁。作县本经术，民力能深培。公庭簿书暇，学子来追陪。笔底秋霜严，坐上春风回。教养有馀地，俗吏空喧豗。他时景行者，云岩碧崔嵬。北过松萝门，孝子有先陇。南望葆真山，忠肃起高冢。更代今几年，不复薙荒茸。考图还旧物，据史得芳踵。勉哉忠孝心，邦人一倾竦。尔知令君仁，宁知令君勇。海宁号乐土，夜户常不关。一二或梗化，往往潜榛菅。云谁事姑息，纵彼踰大闲。侃侃欧阳子，一朝破冥顽。鸣厖卧而嬉，警柝相与閒。行人亦胥庆，烟火连青山。六一多遗书，二老复联德。产此名家郎，不坠稽古力。朅来山县中，弦歌乐其职。有若崔玄炜，时送好消息。行行当要津，落落开寿域。皇恩定推封，迎取丹凤敕。羡君好昆玉，次第起黄甲。平生春秋学，衮钺共书法。宛如双凤雏，瑞此文教洽。矗矗青云间，高举力不乏。诗梦恊春草，词源倒秋峡。持之问苏公，才名可相压。海宁地百里，封疆如子男。令君述职来，得与诸侯参。天王御紫宸，黜陟分廉贪。令君当是时，政绩鸣江南。卓彼公论出，感兹圣泽覃。老稚方引领，春风促归骖。民功备六事，稔岁踰三秋。及此政成日，献绩来皇州。冢宰书上考，昌言告宸旒。济济鹓鹭班，长恐即见留。双旆幸且还，释我山城忧。都门一相饯，桑梓心悠悠。令君阅图经，长叹多阙略。梓行须完书，向我有夙约。惟兹海宁邑，胜览亦旁礴。江山号多奇，人物代有作。铅椠初释手，装潢束高阁。不遇若人贤，斯文更谁托。民喜令君来，不喜令君去。令君可淹留，终当入朝著。一日下徵书，行李戒徒御。却辞花县封，转上柏台署。耿耿存去思，纷纷播芳誉。只应揽辔日，不忘鸣琴处。"}