{"id":"1055487","title":"题繁川徐氏孝严亭","dynasty":"宋","author":"李之仪","text":"恋恋欲报恩，岁月犹过隙。常恐寸草晖，终负阳和力。万钟非所养，所重在以色。庶几参与骞，不独慕今昔。千寻用或短，乃未及咫尺。哀哉过隙心，泪尽坟草碧。坐见食亦睹，幽明固无隔。蒸尝虽其时，要是未为得。诗书圣人事，力久真自积。卷舒岂他人，忠孝均我职。尚容表龟趺，过者必此式。长江会生尘，德辉何可及。"}