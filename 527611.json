{"id":"527611","title":"孤鹤篇","dynasty":"明","author":"何景明","text":"我家孤鹤李侯赠，霜仪皎洁三尺高。向人似矜短羽翼，失侣岂免长呼号。赤霄青云暮延伫，天长路远飞不去。日来秋塘啄苦蓼，时向空墙倚脩树。忆昔初在山人家，雌雄和鸣闲且嘉。夜寒对舞庭中月，日暮双栖岭上霞。李侯平生重幽德，致此远自东吴国。金栊玉槛脱相送，异种奇毛惜不得。一自天涯失旧行，垂头战羽空徬徨。朝闻横笛音相和，夕对鸣弦影自伤。荒阶雨湿多泥滓，毛翮摧颓风不起。奋迅那推一鹗先，昂藏且在群鸡里。吁嗟人世是还非，华表千年更一归。蓬莱宫内青瑶树，会接文鹓比翼飞。"}