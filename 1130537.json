{"id":"1130537","title":"次韵赵仲绩久雨夜坐有感二首","dynasty":"宋","author":"韩元吉","text":"春云黯黯未成晴，落尽缃桃见紫荆。薄宦驰驱双鬓改，流年荏苒寸心惊。幽花映水浅深色，啼鸟穿林高下声。几许风光欠行乐，夜寒和雨听残更。十日风斜雨更横，一春能得几新晴。便须蜡屐穿花去，莫惜障泥傍水行。酒兴未妨随处发，诗狂剩判隔年程。醉来乞得西山药，彷佛云间吹凤笙。"}