{"id":"886299","title":"寿邓子西知县","dynasty":"宋","author":"阳枋","text":"猗猗竹绕邓家湾，亭亭屋背摩围山。当轩水花日喷薄，覆户云叶时斓斑。中有高士金闺客，元从洞府生人间。捧觞天爵役人爵，戏彩前班罗后班。不妨花县春风晚，且对萱堂白日閒。剩将千卷课儿习，博取一笑开慈颜。和气向晚薄葱茜，书声半夜随潺湲。只恐天上妒人暇，催公拔宅离尘寰。玉堂将母奉珍鼎，锵听群仙鸣佩环。丹砂九转戒独善，刀圭分遣扶艰关。功成麟阁归来早，笋舆随步羞桃荐菊纫兰蕳。"}