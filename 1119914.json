{"id":"1119914","title":"儿侄辈为燕老集石秀叔以诗来和之二首","dynasty":"宋","author":"陈著","text":"身是书中老仆童，布衣不溯马头风。虽无二顷资穷巷，犹有三峰著睡翁。虚室漫留庄叟白，新诗忽见相州红。危时流俗滔滔去，铁石心肠独我同。白发扶携绿发迎，今为何日自欢声。任供觞豆人情便，存古门庭俗眼惊。寿语相期滋我愧，醉吟多感有儿赓。但令里曲皆知孝，此酒何如考叔羹。"}