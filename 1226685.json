{"id":"1226685","title":"大水","dynasty":"元","author":"胡长孺","text":"西昆水源出天河，一泻万里生惊波。烛浑到海更奔猛，溃决犹自吞陵阿。瓠子鱼龙横中野，至今空唱宣防歌。故迹九道复不得，南注安流少休息。痴冥阴云欺白日，不放扶桑光采出。连宵达旦雨如倾，绿野黄流混为一。河伯侈大未可厌，规取桑田广宫室。长鲸老蛟助声势，城郭波浪相沈没。神禹衣冠藏会稽，大叫不闻将安为。"}