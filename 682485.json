{"id":"682485","title":"游少林","dynasty":"明","author":"区大相","text":"天下名山数少林，公馀乘兴一登临。黄花翠草凝禅意，白石清池惬赏心。竟日轮蹄忘去住，百年身世任浮沉。主僧知我耽诗癖，相引行吟到碧岑。少林山前古梵宫，达摩曾此立禅宗。养龙崖废埋春草，卓锡泉甘自乳峰。出世不须钻故纸，传灯谁复继遗踪。吟馀策马东归去，回看云林隔暮钟。为爱山林景物稀，登临随处竟忘归。云迷竹树浓还淡，雨堕岩花湿不飞。养晦高人曾索价，谈禅老衲欲留衣。何妨结社重来此，一洗尘心是与非。百丈山前佛寺开，春深缓辔一徘徊。落花细逐溪流去，好鸟低冲马首来。习静随缘餐笋蕨，看碑沿砌扫莓苔。放怀欲尽登临兴，可奈王程再四催。"}