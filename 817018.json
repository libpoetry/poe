{"id":"817018","title":"相见欢四首","dynasty":"清","author":"端木埰","text":"频年杯酒欢然。醉如棉。愁煞一麾。遄去晚秋天。难留住，年将莫，策先鞭。愿祝斯行、一路乐安眠。塞芦花影潇然。早飞棉。正是蛩吟，叶落早秋天。须留住，帘栊莫，莫归鞭。今夜虚堂、待月不需眠。梦回衣冷凄然。待装棉。共命伽陵，长别隔人天。他乡住，伤迟莫，怯归鞭。归也徒看、明月照孤眠。万家生计萧然。未装棉。欲赋东人，杼柚吁苍天。哀鸿住，秋风莫，幸停鞭。鞭挞穷时、变作枕戈眠。"}