{"id":"69254","title":"易水歌·风潇潇易水波","dynasty":"元代","author":"杨维桢","text":"风潇潇，易水波，高冠送客白峨峨。马嘶燕都夜生角，壮士悲歌刀拔削。徐娘匕，尺八铦，函中目光射匕尖。先生地下汗如雨，匕机一失中铜柱。后客不来可奈何，十三小儿面如土。太傅言议谋中奇，奇谋拙速宁工迟。可怜矐目旧时客，击筑又死高渐离。滈池君，璧在水，龙腥忽逐鱼风起。沧海君犹祖遗策，孰与千金买方士。呜呼荆卿虽侠才，侠茸之死心无猜。君不见文籍先生卖君者，桐宫一泄曹作马。"}