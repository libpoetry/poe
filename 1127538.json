{"id":"1127538","title":"和国信子育元韵","dynasty":"宋","author":"彭汝砺","text":"雪馀税马立孱颜，望尽南垂北际山。一段黄云凝不散，胡人说是瓦桥关。晓起南山暮北山，夜深归梦祇山间。山中亦有流泉好，不许行人洗病颜。闻道朝正使入关，殷勤试托寄书还。逢人若问今何许，已过金钩第一山。山谷冥冥风怒号，故吹霜雪上绨袍。风波末路嗟奚拙，露电浮生笑自劳。傍火时寻柏子烧，青灯笑语夜寥寥。殊方更喜人情好，长日不知山路遥。"}