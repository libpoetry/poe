{"id":"1037007","title":"萧閒堂诗","dynasty":"宋","author":"米芾","text":"谁起萧閒堂，图赞凡丑质。昧昧起我思，有怀斯士吉。吾生终不逢，二陵已相失。苟养走四方，公卿更绝迹。向老交渐稀，背憎十六七。丰吾九畹兰，任汝满地棘。我岂萧閒人，偶然得空壁。美哉何方彦，精绝入妙笔。君不愧顾长康，取媚桓温图九锡。我不愧孟浩然，缓策京山遇摩诘。前此交道久不康，纷纷白头多不卒。呜呼纷纷白头多不卒，回首此君应辟易。"}