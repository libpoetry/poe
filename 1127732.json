{"id":"1127732","title":"赠术者朱明远","dynasty":"宋","author":"曾丰","text":"占得九流籍，名为三命家。逆推枝上叶，翻算水中沙。吾数岂其偶，子言无乃誇。相过勿浪说，同饭更分茶。五岳精华裂，三光度数分。人才非是少，事业未之闻。信道钟南气，难教策北勋。中原流落士，物色试烦君。挟术有如子，那须要我诗。曲江何处住，全广是人知。未宦中都者，犹期大贵谁。今言他日验，人口胜于碑。"}