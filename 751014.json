{"id":"751014","title":"游汉上琴台同紫缜伯晋","dynasty":"清","author":"陈豪","text":"琴响久消歇，斯台遂今古。三人成此游，意至无宾主。野风吹藕花，花态各飞舞。入门讶清迥，炎曜忘亭午。薇妍红欲笑，林静碧无暑。倚窗盼湖天，柳阴过柔橹。山气余凉润，快哉昨宵雨。图画或不到，造化为之补。桅樯隐参差，遥情极江浒。暂与尘喧隔，徜徉乐兹土。俯听流水声，灵弦傥再鼓。"}