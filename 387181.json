{"id":"387181","title":"金缕曲·变前韵遣闲","dynasty":"清代","author":"樊增祥","text":"熨遍弹棋局。掩重门、宫香慢炷，贡茶先熟。几日蔷薇开作雪，风定落红簌簌。更粉蝶、杨花相逐。团扇裌衣都换了，渐西墙、猫笋看成竹。闲徙倚，画栏曲。一生消受聪明福。话家常、三条衲袄，两餐斋粥。偶仿张颠春草意，漫写羊裙几幅。早将近、薰风梅溽。教换小红蛮格子，剪纹纱、一段潇湘绿。庄与老，任研读。"}