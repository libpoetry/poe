{"id":"689104","title":"古歌","dynasty":"明","author":"何绛","text":"自郎千里去，终日愁杀我。夜燃红蜡烛，泪血暗中堕。闻郎客在楚，楚国有巫山。应是神女故，教郎不得还。手软窗关缓，窗门偶自开。风入明灯熄，心存尚未灰。奈何湿遍襟，愁中不自悟。本是涕泗流，却怪夜间雾。怯坐月明中，非为月光冷。不堪月照人，低头独顾影。投藕绿池下，花开值晚烟。捲帘当户坐，望莲不见莲。"}