{"id":"416434","title":"过秦楼    和清真","dynasty":"近现代","author":"乔大壮","text":"锦陌秋生，玉京凉至，向夕水沈飘断。鸣蛩暗井，坠叶重扃，此际赋成纨扇。回首醉里画楼，愁叠金衣，滴残银箭。问山川不语，来时期左，去时天远。閒梦落、塞北风沙，江南烟树，酒醒鬓霜浓染。天河未没，镫火犹明，隔舍紫箫悽变。经岁无书，到来云想孤颦，花猜双倩。仗东流滚滚，将寄罗巾泪点。"}