{"id":"806063","title":"贺新郎二十首 其五","dynasty":"清","author":"李慈铭","text":"慈亦穷民耳。廿年琮、孤儿寡母，艰难生计。旧产池阳都割尽，乞食凄凉京邸。更恸绝、横流乡里。宗族千人家八口，尽苍黄、乞命干戈里。天地酷、有如此。与君已丑生同岁。数衣冠、崔庐中表，旧家门第。等是飘零伤乱客，说甚成名难易。只肠断、今朝分袂。泥首马前无别语，但思亲、泪血烦归寄。生死托，君行矣。"}