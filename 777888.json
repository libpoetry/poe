{"id":"777888","title":"陌上花·丙子上元前一日，同澄宇登黄鹤楼","dynasty":"清","author":"陈家庆","text":"滔滔万里，长江东去，几时流尽。风物依然，历遍兴亡谁信。千年黄鹤今何在，笑指仙人难问。看岚光入画，数峰天外，淡凝妆鬓。且凭栏、把酒临风寄慨，漫论古今豪俊。更上层楼，怅望昔时形胜。盈城箫鼓春如海，佳节上元初近。祗承平旧事，鱼龙漫衍，又萦方寸。"}