{"id":"722002","title":"郑方二君以生鹧鸪数双见贻赋诗答之","dynasty":"明末清初","author":"屈大均","text":"梅关殊未度，奈尔唤归何。锦翼因媒得，雌雄占岭多。故人劳见赠，南客辱相过。未肯开笼放，钩辀要听歌。岂不畏霜露，笯中且勿惊。向南徒有意，留客枉多情。买恨金钱少，餐愁匕箸轻。不教怜复损，为尽对啼声。夜飞将木叶，相蔽露华间。格磔知何处，卑栖各一山。性真同我野，声苦学人蛮。归笑小儿女，衣裳似尔斑。不少黄茆岭，争山斗一春。为怜苦行路，终日唤征人。挈汝闺帏返，应知饮啄驯。白鹇相伴处，林岫在城闉。南枝稀越鸟，馀尔鹧鸪群。暖就罗浮日，阳随涨海云。影从荒草合，声向乱峰分。珍重雕笼里，山鸡却羡君。归为堂上馔，未忍佐膏芗。有幸烹雌妇，无忧啄粟场。华轩供爱玩，故岭绝回翔。翅戒儿童剪，从他锦绣张。鹧鸪亦有草，蝴蝶讵无花。羽翼持相比，芬芳总一家。绝怜南翥好，差胜北枝斜。为尔将归早，飘零免塞沙。归使青娥见，知频唱鹧鸪。斑衣徭女似，香瘴越台无。食岂争鸡口，栖宁嫁雁夫。北禽欺汝者，逐我莫愁孤。"}