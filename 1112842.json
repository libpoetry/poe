{"id":"1112842","title":"感春十三首","dynasty":"宋","author":"张耒","text":"春郊草木明，秀色如可揽。雨馀尘埃少，信马不知远。黄乱高柳轻，绿铺新麦短。南山逼人来，涨洛清漫漫。人家寒食近，桃李暖将绽。年丰妇子乐，日出牛羊散。携酒莫辞贫，东风花欲烂。寒池冬不流，落叶塞泉罅。东风日夕来，春色到山舍。杖藜绕东溪，流水清可架。叠石引之来，潺潺到深夜。平栏朝可鉴，倒影见亭榭。清风起修篁，翠鸟亦来下。天和人意舒，春暖景物姹。歌此濯缨诗，尘埃欲高谢。致酒傍修竹，竹风吹我衣。临觞曷不乐，感此盛与衰。昔我池边柳，北风无完枝。春芽忽可撷，弱弱不自持。荣枯两相召，念此能几时。要终必复始，惜我芳华姿。自古无如何，悲歌欲何为。聊进杯中物，日醉以为期。南山如佳人，秀色慰我思。微风从东来，清洛摇春漪。驱马出门去，悠悠踏长堤。暖日丽花草，微云渡南溪。高丘者谁子，断裂岗前碑。当年岂不伟，泯泯今谁知。老翁驱牛耕，坟草半已犁。功名但若此，达士观如遗。饮酒复饮酒，劝君无复辞。人生百无益，惟有饮庶几。长啸视天壤，手抚白玉琴。一抚再三叹，谁哉知我音。翩翩媚俗子，一仰复一沉。灵凤翔九霄，不顾蒿下禽。择食无果腹，贪藏有良金。岂无得与失，两各行其心。穷通亦有命，荣辱迭相寻。躬耕傥未辍，聊为梁父吟。今晨起何早，盥漱坐南轩。啄木响高柳，春渠鸣乱泉。悠然此时心，默默谁与言。焚香阅素书，濯手开灵篇。神爽道自合，体和真亦全。萧萧毛发轻，浩气驱昏烦。呼童策藜杖，蹑露开中园。撷彼杞与菊，归烹助盘飧。既饱谁与乐，登高望南山。还归酌美酒，兴罢复陶然。夜醉朝未醒，披衣步南堂。折彼晓树花，嗅此凝露香。好鸟鸣我林，声如韵风篁。娟娟屋外杏，顾我如窥墙。物色岂不好，人情独何伤。思我二三子，各限天一方。无鬐不可游，无羽不可翔。耿耿千里心，箕昴互相望。结交古所重，义合不能忘。离别可奈何，还归举予觞。浮云起南山，冉冉朝复雨。苍鸠鸣竹间，两两自相语。老农城中归，沽酒饮其妇。共言今年麦，新绿已映土。去年一尺雪，新泽至已屡。丰年坐可待，春服行欲补。嗟余尉穷县，端坐百无虑。幸兹岁丰穰，庶息尘埃步。乘间策羸马，莽莽出门去。田原亦可悦，农事蔼方布。还家有诗书，客至具鸡黍。勿复叹远游，人生孰非寓。漫漫东风来，吹此庭前樱。累累缀葩萼，华采日鲜明。朝阳助辉烁，好鸟亦和鸣。起行不自得，节物伤我情。皇天分四时，寒暑无暂停。悠然一气耳，不与人事争。方春感芬敷，秋复惜其零。一年能几何，方寸不暂平。念此自知妄，放歌遂遗形。达人傲天壤，儿女徒咿嘤。仲春渐燠沐，摅散常远步。独穿林下蹊，斜转竹间屿。鸣泉竞漱石，迸笋或妨路。吹衣信和风，濯足解双履。深行意益惬，默坐憩亦屡。野花迎客来，啼鸟惊我去。群鸣投树鸦，独下过溪鹭。晴霞送斜日，历历星已布。娟娟新月弯，稍稍山已暮。用此遣朝昏，谁谓非尺素。高台面南山，独立望空阔。东风悠然来，吹我鬓中发。独游动远思，览物念所悦。伊人在千里，山水不可越。玉音坐契阔，容华有消歇。悲哉音莫致，杂佩空自结。群飞云间鸿，北羽俨成列。爱日崇令德，嘉好当无绝。沉阴涉春仲，积潦断行迹。浮云起南山，商羊未休息。壅涸无宿滞，芬芳有新摘。灯明休间齐，鸟静山霭夕。浊醪足斟酌，野杞柔可食。瑶簪脱雏笋，玉缕剸肥鲫。冥怀默有契，玩理方自得。庶几达人风，持用慰寂默。"}