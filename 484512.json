{"id":"484512","title":"白头母吟","dynasty":"明","author":"杨基","text":"白头母，乌头妇，妇姑啼寒抱双股。妇哭征夫母哭儿，悲风吹折庭前树。家有屋，屯军伍，家家有儿遭杀虏。越女能嘲楚女词，吴人半作淮人语。东营放火夜斫门，白日横尸向官路。母言我侬年少时，夫妻种花花绕蹊。夫亡子去寸心折，花窦花窠成瓦埒。十年不吃江州茶，八年不归姊妹家。兰芽菊本已冻死，惟有春风荠菜花。只怜新妇生苦晚，不见当时富及奢。珠帘台榭桃花坞，笙歌院落王家府。如今芳草野乌啼，鬼火磷磷日未西。侬如叶上霜，死即在奄忽。新妇固如花，春来瘦成骨。妇听姑言泪如雨，妾身已抱桥边柱。纵使征夫戍不归，芳心誓不随波去。"}