{"id":"554430","title":"题竹鹤图为金学士赋","dynasty":"明","author":"胡俨","text":"吾闻画鹤贵写神，此图貌得青田真。琅玕森森洒苍雪，缟衣皎皎离红尘。露下疏林凉影薄，一声清唳穿寥廓。高人枕簟小窗幽，髣髴梦回惊月落。高人自是仙之徒，日挥彩毫坐蓬壶。玉堂昼永松篁静，时闻白鹤声相呼。归来爱鹤玩潇碧，虚室秋生风淅淅。飘然便欲挟坡仙，相与翱翔游赤壁。我昔桐溪结竹亭，养鹤曾读浮丘经。仙都九老今寂寞，对此白发徒星星。"}