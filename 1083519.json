{"id":"1083519","title":"上李舍人","dynasty":"宋","author":"范浚","text":"李侯半天霞，绝俗几千丈。平生有劲气，傲岸力高尚。波涛驱笔底，万里一奔放。清风凛须眉，挺拔舍人样。蚤以鸳鹭姿，簉羽迩天仗。拖绶奉朝请，论列专靡让。言辞剧酸灼，贬窜辱伤谤。官资如马足，曾不兴怊怅。宴游长笑傲，忠鲠期自谅。江山穷赏目，搜抉归吟唱。于今富篇章，态度难悉况。精清极孤高，丽雅略谈浪。乘豪骋雄怪，句法时跌宕。端如抚良琴，杳默变清亮。连篇时讽咏，飧寝每辄忘。我惭语俗下，有类牛鸣盎。遽耳咸池音，吟魂惊沮丧。闻之良匠氏，侏儒非冗长。医师兼百药，马勃用或当。微言出堂下，挈手烦叔向。倘许揖戈鋋，愿奉诗坛将。"}