{"id":"254542","title":"忆旧游·台城秋柳","dynasty":"现代","author":"徐震堮","text":"问绿阴旧梦，弱絮前生，几度芳菲。寂寞台城下，伴江蓠岸芷，相对依依。泪凝往时眉妩，愁影落青溪。纵千种风情，水边沙外，几度斜晖。乌啼白门路，剩草没宫墙，尘锁朱扉。为舞春风久，叹哀蝉曲破，憔悴罗衣。旧衾漫思铜辇，幽恨化云归。但冷月荒波，年年故国秋雁飞。"}