{"id":"233358","title":"念奴娇·冰轮飞上","dynasty":"宋代","author":"周紫芝","text":"冰轮飞上，正金波翻动，玉壶新绿。风帽还猗清露滴，凛凛微生寒粟。白玉楼高，水精帘卷，十里堆琼屋。千山人静，怒龙声喷蕲竹。夜久斗落天高，银河还对泻，冷悬双瀑。此地人间何处有，难买明珠千斛。弄影人归，锦袍何在，更谁知鸿鹄。素光如练，满天空挂寒玉。"}