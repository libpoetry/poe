{"id":"797695","title":"贺新郎","dynasty":"清","author":"袁绶","text":"飒飒霜风劲。恁无端、秋心摇碎，香盟篆冷。极目寒江烟水阔，望断弄珠人影。似半枕、游仙难證。爪雪空留肠九转，指翠微、一角斜阳暝。津鼓促，乱愁竞。瑶觞欲尽情难尽，叹从今、画栏池馆，与谁同凭。荆树分枝花一色，那比寻常离恨。盼何日、坠欢重省。衰柳萧疏和泪折，愿柔条、早系南归艇。待看取、画眉俊。"}