{"id":"699974","title":"书事五首次郡侯韵","dynasty":"明","author":"陶安","text":"耕桑田野近，戎马路途长。有职居危地，无心入醉乡。良民新习战，役户重遭伤。正待汾阳辈，功庸辅李唐。戈船明粉黛，羽檄叩辕门。苗卒藏深邑，彭营掠近村。锦绫裁裤窄，银镪满囊存。时事今如此，何人不断魂。古昔兵农一，方今此法成。忠勤争禦侮，字牧必留情。牛酒行郊劳，熊罴听鼓鸣。倘非明纪律，未见有功程。郡境多供给，官军屡往还。金钱轻似土，刍粟委如山。随处无生意，忧人损壮颜。月明依旧好，城下照溪湾。海道人多变，高邮使不还。招安须爵禄，恩德重丘山。志士空怀愤，生民每惨颜。几回思隐遁，结屋钓江湾。"}