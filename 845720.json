{"id":"845720","title":"水调歌头 寿王枢密，又得子八月廿六","dynasty":"宋","author":"无名氏","text":"谷旦垂弧矢，兰阃梦熊罴。称觞内外相庆，同日又同时。有此重重盛事，未羡石门奋建，韦氏信名齐。珠履赴汤饼，玉果酌琼卮。斗枢转，金瓯覆，筑沙堤。争推是父是子，相继入黄扉。方叔歌猷元老，复见少年黄琬，前后拜丹墀。今日寿星现，再祝寿庞眉。"}