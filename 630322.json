{"id":"630322","title":"咏史十二首 其一","dynasty":"明","author":"释函是","text":"嬴秦溯颛顼，实肇诸大费。治水锡皂游，贻尔大厥嗣。勤周肆封爵，赐之岐西地。陈宝得其雄，将无为秦始。食马三百人，岂直当世利。种德被子孙，威加殄尔类。隆功德所乘，德薄功难再。并一古帝无，六王不足毙。咸阳兵可销，阿房复渡渭。杀旁绝人知，坑儒塞巷议。诗书竟何仇，揭竿岂文字。皇帝传万年，山鬼知一岁。陈胜奋臂呼，万国诸侯至。功成不务德，天命安可系。"}