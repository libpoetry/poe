{"id":"871350","title":"山月轩","dynasty":"宋","author":"白玉蟾","text":"老蟾飞上梧桐枝，苍屏烟冷猿夜啼。潋滟金盘挂寒巘，婵娟玉镜沉清溪。风前松竹尽起舞，姮娥徘徊不归去。人在广寒天在水，满天星斗知何处。幽人为我鸣瑶琴，山前月下千古心。不知明月几圆缺，只有青山无古今。醉持玉盏吞金饼，尘世无人知此景。青山无言人酩酊，浩歌卧断桂花影。"}