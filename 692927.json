{"id":"692927","title":"踏莎行 有感六首","dynasty":"明","author":"杨爵","text":"黄叶萧萧，西风浩浩。犴中忽讶寒先到。每将心事对晴天，肯因穷老伤怀抱。浮沤古今，云雨世道。漫把荣辱堪作笑。男儿何事郁襟怀，自有鸢飞与鱼跃。大道昭明，人心不死。一理绵绵贯终始。消息盈虚总循环，须知万古皆如此。君父恩德，臣子忠义。存吾之死矢靡已。留取丹怀日浩然，天地无穷永相倚。百年运数，一旦遭逢。天涯长夜叹梦梦。未惜宇宙托蜉蝣，空余禾黍慨王风。眼前靡靡，心上忡忡。难免幽圜今固穷。仰视青天与白日，冥冥照我此丹衷。志扶颠隮，身陷网罗。先忧特为此心多。气吞天际长虹势，手障人间东逝波。楼上秦曲，军前楚歌。英雄羽客总消磨。惟有忠灵永不散，与君携手吊湘娥。孤怀炯炯，天畔茫茫。北风日夜此幽窗。秦馆两行七日泪，燕庭一片五月霜。月临日照，地久天长。不尽当年烈士伤。遗下霄壤千古恨，总出人臣忠义肠。雾隐棘墙，露低庭树。多难悠悠今未已。百年世事总成空，一笑翻复任眼底。地角乡关，天涯囹圄。回首君门几万里。豁然芦杖步圜阶，西风吹散燕山雨。"}