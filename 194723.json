{"id":"194723","title":"留别邵公言","dynasty":"宋代","author":"毛滂","text":"公言雅知我，良胜我自知。往年得为僚，税驾清江湄。觉君有胜致真率仍天资。定交倾盖间，快语明肝脾。我生七不堪，百谪将安之。官长笑不骂，儿童容遨嬉。掾舍等禅房，竹树含幽姿。其间有閒味，共此非君谁。驾言写予忧，欲致车已脂。往披五老云，下采苍山芝。翛然送日月，万虑忽若遗。朅来两溪上，邂逅宽所思。微风送白蘋，藻芊摇寒漪。水清不受钓，鱼细安可骑。亦复可怜人，鸥鹭相委蛇。君岂鸥鹭群，鵷鸾往追随。所遭即定分，固有何庸麾。我生傥可用，岂惜山英移。荣华召食荠，贫贱亦尝饴。顾今适当还，捃拾聊充饥。从君借蓑笠，破雨收江蓠。"}