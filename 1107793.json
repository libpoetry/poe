{"id":"1107793","title":"挽知宫王月谷三章","dynasty":"宋","author":"白玉蟾","text":"去年五月扣松关，方与先生一解颜。今我杖藜寻旧隐，闻君琴剑蜕空山。交朋满眼今无几，羁旅伤心为一潸。自叹洞前东去水，不若逝者若为还。去年五月风飕飕，人在方瀛山上头。见我飘然动行色，有诗因尔话离愁。早知如许归仙速，悔不迟为几日留。闻道先生归去日，千岩万壑正中秋。去年五月访丹元，月谷先生与我言。将谓此生共茅舍，不知何事速云轩。亲书数卷空悬壁，旧隐三间半掩门。雪魄冰魂无处觅，秋烟秋雨暗孤村。"}