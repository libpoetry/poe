{"id":"727367","title":"于安城答灵运诗","dynasty":"南北朝","author":"谢瞻","text":"条繁林弥蔚，波清源愈浚。华宗诞吾秀，之子绍前胤。绸缪结风徽，烟煴吐芳讯。鸿渐随事变，云台与年峻。华萼相光饰，嘤鸣悦同响。亲亲子敦余，贤贤五尔赏。比景后鲜辉，方年一日长。萎叶爱荣条，涸流好河广。徇业谢成操，复礼愧贫乐。幸会果代耕，符守江南曲。履运伤荏苒，遵途欢缅邈。布怀存所钦，我劳一何笃。肇允虽同规，翻飞各异概。迢递封畿外，窈窕承明内。寻途之既暌，即理理已对。丝路有恒悲，矧乃在吾爱。跬行安步武，铩翮周数仞。岂不识高远，违方往有吝。岁寒霜雪严，过半路愈峻。量己畏友朋，勇退不敢进。行矣励令猷，写诚酬来讯。"}