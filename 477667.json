{"id":"477667","title":"功德寺","dynasty":"明","author":"李梦阳","text":"宣宗昔行幸，游戏玉泉傍。立宇表巀嵲，开池荷芰香。波楼递蹙沓，风松奏笙簧。百灵具来朝，落日锦帆张。万乘雷霆动，千岩灭流光。绮绣错展转，翠旗沓低昂。法眷撞钟鼓，宫女拭御妆。笙镛沸两序，星斗宿岩廊。至尊奉太后，国事付三杨。六军各宴眠，百官守旧章。巡非瑶水远，迹岂玉台荒。呜呼百年来，回首一慨伤。凤腾赤霄暮，龙归竟茫茫。山风撼网户，紫殿生夜霜。退朝值休沐，我行暂翱翔。娟娟登岸林，惨惨度石梁。废道哀湍写，松柏间成行。启钥肃览历，过位增悲凉。积久洒扫缺，乳鸽鸣膳堂。旧时琉璃井，倒树如人长。神巳佐上帝，教犹托空王。铃磬飒鸣戛，晨昏礼相将。盘游非圣理，操纵在先皇。至今朝廷上，不改旧纪纲。"}