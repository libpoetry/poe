{"id":"954040","title":"西斋手植菊花过节始开偶书奉呈圣俞","dynasty":"宋","author":"欧阳修","text":"秋风吹浮云，寒雨洒清晓。鲜鲜墙下菊，颜色一何好。好色岂能常，得时仍不早。文章损精神，何用觑天巧。四时悲代谢，万物惜凋槁。岂知寒鉴中，两鬓甚秋草。东城彼诗翁，学问同少小。风尘世事多，日月良会少。我有一樽酒，念君思共倒。上浮黄金蕊，送以清歌袅。为君发朱颜，可以却君老。"}