{"id":"1144565","title":"程朱之学","dynasty":"宋末元初","author":"陈普","text":"高明若韩苏，方正如君实。太山当面前，瞠目不能识。谁能不由户，可怪亦可惜。得若在家庭，迷殆胡越隔。向微程朱子，出手为开辟。我辈白日中，夜行至今日。化工溥万物，不过亦不遗。何以能不劳，一理以贯之。寂然莫可迹，桴至鼓必随。一朝十二牛，芒刃不少隳。制度自恰好，形样咸无疑。夭桃且灼灼，箓竹各猗猗。有鳞尽渊跃，无翼不天飞。人心正尔妙，动静悉如斯。枢纽在方寸，运化斯为基。眼前日万变，尧舜一无为。此理无上下，大小随所知。因物为顺应，欢然鸣埙篪。何故天下人，利器不自持。妄端忽一起，纷溃终难支。天开真儒出，幽探万化机。苍苍群生类，何事涂径迷。杨氏枯不生，墨者散无纪。申韩明不仁，黄老信非礼。岂难定邪正，未足容臧否。世有颜孟徒，一鼓俘其垒。独惟一妖鸟，来自昆崙趾。其高出天地，其毒踰蛇豕。名公不能辨，韩愈亦窃喜。高士溺其深，愚夫乐其鄙。精散不知收，魂飘不能止。五典潜扫除，三纲悉沦委。遂令四海人，没溺怀襄水。绝非是似圣，大病在近理。仁哉天地心，特出程朱子。大中岂难明，不偏立可得。偏似扶醉人，中如正柱石。亭亭即道体，截截皆天则。一毫不可裒，一发不可益。舜君与尧民，万世作程式。颜仁及曾孝，亦足立人极。倘或增减之，病痛自千百。立如偏重船，可坐见没溺。形象亦易知，体段非不的。柰何秦汉来，如瞽于五色。"}