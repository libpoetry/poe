{"id":"678873","title":"题丁克恭临清轩","dynasty":"明","author":"郑瑛","text":"太湖之东水拍天，鲛人结室龙为渊。丁生胡为独嗜此，清兴直欲窥无边。洲头高搆淩虚起，春风淡荡吹香芷。不异幽人水竹居，还同处士柴桑里。有时怀术出吴中，藜杖看山日几重。云外经时多马迹，花间坐处即仙踪。羡君爱山仍爱水，醉来扫向丹青里。戏墨与人不索钱，临流更结湖中意。湖中意，清且长，嗟予此乐亦不忘。归将载得湖上月，为尔鼓枻歌沧浪。"}