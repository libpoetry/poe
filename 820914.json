{"id":"820914","title":"台城路 寄怀君坦青岛。即借其登柳树太望劳山韵","dynasty":"清末近现代初","author":"郭则沄","text":"卧楼人共黄花冷，沈沈断鸿来暮。病减秋尊，衰添晓镜，算是清愁如故。梦迷鹭浦。认暝色重山，乱云无数。说到销魂，竹声刚送画帘雨。人间同是倦客，楚兰漂恨，惯芳约难据。散雪吟残，迷阳唱倦，颠倒春蚕千绪。新霜更苦。尽剪碎蔫香，玉珰慵诉。篴外苍凉，海云孤倚处。"}