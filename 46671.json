{"id":"46671","title":"斗鸭篇","dynasty":"明代","author":"高启","text":"春波漾群凫，戏斗每堪玩。宛转回翠吭，褵振文翰。声兼江雨喧，影逐浦云乱。唼喋队初交，纷披势将散。持敌忽同沉，呼俦更相唤。时陈水槛侧，或聚湖亭畔。长鸣若贾勇，远奋如追窜。荷叶触俱翻，菱丝冒齐断。鱼骇没中流，鸥惊起前岸。心逾陇雉骄，气压场鸡悍。海客朝自驱，溪娃晚犹看。稍欲碍行舟，浑忘避流弹。苦争应为食，幸胜非因算。微鸟昧全躯，临川独成叹。吴多绿头鸭，性善斗。"}