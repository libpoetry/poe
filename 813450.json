{"id":"813450","title":"病起听雨拈得声字","dynasty":"清","author":"李振钧","text":"愁未能祛病易生，情丝偏与雨丝萦。冥濛听到回栏外，可是花铃窸窣声。养花天气半阴晴，消渴文园惯此生。忘却小楼人去久，梦回犹诧剪刀声。啼痕襟上渍盈盈，心逐云边暗计程。已是泠泠不堪听，偏和檐铁作秋声。怯寒犹觉纻衣轻，自检青囊著药鎗。下却重帘添活火，飕飕浑似煮茶声。开门四面好山迎，几日春归过听莺。惆怅棠梨花下立，泪残粉褪落无声。强起支筇看耦耕，一犁水足大田平。晓来林雾连山暗，啼鴂呼鸠绕树声。洗净烟梢众绿生，晨炊出屋湿云横。隔邻香泼新醅熟，徐听相呼剥啄声。打窗淅沥冷孤檠，渐觉山居梦不惊。奈得清贫容得懒，不知春尽此中声。"}