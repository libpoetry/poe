{"id":"693827","title":"人日自衡还潭道中次雨泉使君韵","dynasty":"明","author":"陈一松","text":"天风乍起吹山雪，人日那堪匝地阴。自托身为苍水使，何辞车度翠微深。乾坤客路三湘鬓，日月鸿霄万里心。东望白云生岭外，乡愁春思总难禁。七日春来半风雨，况逢飞雪转多阴。瑶华堪折美人远，仙盖欲临湘水深。十载风尘愁作客，百年交谊幸同心。索梅本谓能供笑，对尔寒花更不禁。"}