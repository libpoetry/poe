{"id":"812167","title":"立秋日效陶徵士体","dynasty":"清","author":"庄培因","text":"孟秋雨初霁，凉飔缘窗虚。溽暑渐欲阑，始觉夏葛疏。莎鸡吟砌间，水衣上庭除。感时意不昧，惜日情所纡。开轩挹新爽，散帙穷居诸。晤言一室中，游心太古初。俯仰浩无虑，密尔以自娱。间居屏人事，与世安所乖。图书盈我前，卓荦平生怀。寥寥天宇澄，高秋气弥佳。何以寄真想，远在山水厓。枯桐聊可挥，澹泊古与偕。谅非悦耳声，因之素心谐。"}