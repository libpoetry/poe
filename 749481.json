{"id":"749481","title":"泊甘棠湖雨后看庐山五老峰","dynasty":"清","author":"彭玉麟","text":"匡庐峰，何葱茏，五老秀削青芙蓉。嵚崎屴崱凌长空，雁行排列舒芙蓉。虬藤蜷木如扶筇，苍颜绿发苔蒙茸。远看伛偻复龙钟，近看挺拔秀且雄。我家南岳依祝融，曾登泰贷与华嵩。不见湖光万顷扩其胸，不见洪涛巨浸当其冲。此峰不独飞泉鸣琴声淙淙，更有汪洋灏瀚鄱阳湖水飞银龙。闻说上有千年桃花红，几欲凌空飞到天池最上重。大呼匡庐处士同去寻仙踪，振衣千仞长啸开群聋。"}