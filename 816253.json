{"id":"816253","title":"曹仁宪谨荣寿七言截句","dynasty":"清","author":"黄典","text":"海滨邹鲁久难闻，振起颓风赖使君。大道难行今复见，天教斯地与斯文。斯文斯地异前时，学化端由治化施。文甲脩成人益奋，争誇良吏是贤师。良吏贤师尽识名，相逢但识我先生。群才雀跃忻华诞，同日霓裳一曲赓。霓裳一曲庆玉徽，三多五福颂声归。天心应监人心祝，南极星偕北斗辉。"}