{"id":"704578","title":"子夜四时歌八首","dynasty":"明","author":"黎景义","text":"春心只独怜，春色当谁爱。东风杨柳枝，自结流苏带。与郎斗百草，几度歉侬家。岂谓春多让，郎心不在花。欢戴石榴花，侬系石榴裙。颜色自相似，但愁情绪分。向晓红云热，罗衫微汗滋。欢持白羽扇，不倩凉风吹。蟋蟀床下语，过雁霞边影。独自倚熏笼，犹觉秋霜冷。邀欢坐金井，共怜明月娇。莫学梧桐叶，因风随处飘。朔风长夜鸣，零雪堆寒玉。早起炙银笙，为谁吹数曲。女萝托长松，缠绕情何极。愿因岁寒姿，并淬淩霜色。"}