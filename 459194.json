{"id":"459194","title":"前有一樽酒行","dynasty":"当代","author":"卢青山","text":"前有一樽酒，万事皆浮华。夏云暮结如炉光，霞飞万丈烙千家。皆云此非饮酌时，安知我兴狂能誇。左把琥珀盏，右执东平瓜。世俗颇如井绳转，我意辘轳难减加。思王十千斗酒不为多，舜卿一卷亦滂沱。君看华宴落星斗，安识野老两相过。壶漫击，咄休书，停玉箸，听吾歌。天外月，身外波，圆复缺，去无讹。子以此生之浮沤，安能制汤汤之长河。穴久备，锸常磨，今为客，明谁何？一抔土，无今古，迟汝之子孙，葬汝之父祖。昆仑鹤觞不曾灭，糟丘百载累屋宇。生为执陶者，死为陶者有。声名富贵草头露，我将与苍茫元气而同久。"}