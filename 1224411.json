{"id":"1224411","title":"上京道中杂诗十二首 其三 居庸关","dynasty":"元","author":"黄溍","text":"连山东北趋，中断忽如凿。万古争一门，天险不可薄。圣人大无外，善闭非键钥。车行已方轨，关吏徒击柝。居民动成市，庐井互联络。幽龛白云聚，石磴清泉落。地虽临要冲，俗乃近淳朴。政须记桃源，不必铭剑阁。仆夫跽谓我，无为久淹泊。山川岂不好，但恐风雨恶。"}