{"id":"1253227","title":"题夏氏停云轩","dynasty":"元末明初","author":"钱宰","text":"五柳当门元亮宅，停云长忆故人还。北窗心事羲皇上，南渡衣冠晋宋间。千古高情空怅望，近来交道渐间关。松江赖有人如昔，谁谓风流不可攀。松江烟水留宾处，每忆良朋昼不关。稚子当门迎马首，吴姬洗盏立花间。屋梁落月生颜色，竹上清风解佩环。矫首停云在天末，春醪谁共醉言还。"}