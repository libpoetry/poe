{"id":"747683","title":"樊哙墓","dynasty":"清","author":"王锡九","text":"不读兵书不学剑，狗屠别创英雄传。如何耳食纷纷者，论功但说鸿门宴。忆昔沛公入关中，留居几作富家翁。威加海内志乃尔，真人亦与项籍同。贤如萧曹皆噤口，孤忠独奋批鳞手。炎刘得失争毫釐，一言悟主功不朽。秦任赵高咸阳亡，卧枕宦者宜预防。鹿马之祸前车鉴，排闼直入何轩昂。留得河山四百载，将军虽死今尚在。汉家本自薄功臣，全躯不共韩彭醢。区区勇力安足论，祇有忠义能常存。至今汾上西风咽，犹是当年壮士魂。"}