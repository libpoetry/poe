{"id":"1083548","title":"次韵侄端臣感兴","dynasty":"宋","author":"范浚","text":"日车走长天，劫劫不容息。坐令韶稚子，面有冻梨色。崎岖百年内，贵贱俱物役。独往属幽人，膏肓嗜泉石。伊予真爱山，所向留屐迹。遥岑难历脚，望望怜寸碧。阿卿昨远游，厌俗眼常白。归来对家山，随遇有馀适。哦诗洗穷愁，感事念今昔。婆娑碧溪上，俛仰欣自得。应嗤曩行路，万事等儿剧。相期从此始，幽赏且连夕。"}