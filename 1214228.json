{"id":"1214228","title":"呈揭曼硕监丞","dynasty":"元","author":"周权","text":"玉皇案吏来青冥，夜捧紫诏飞云軿。天章绚烂五就采，光气直向奎躔明。雄才独擅燕许手，照世奕弈垂高名。大篇舂容金玉振，醉墨光怪云烟生。门人执笔漱芳润，变化总作中朝英。嗟余观光老宾客，瓣香仰止怀生平。焦桐倘许奏流水，古意或可追䪫韺。顾公风谊薄霄汉，邂逅定见双瞳青。西清邃阁不可近，何日暂借蓬瀛登。"}