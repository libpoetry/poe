{"id":"1073461","title":"宿妙觉竹庵赠静老","dynasty":"宋","author":"孙觌","text":"青山映落日，澹澹烟中明。出门无所投，曳杖随意行。破裓僧两三，喜笑争邀迎。曾巢俯修竹，飞星动高甍。老人如宿昔，真契同三生。遇人无戚疏，出语恶不情。寥寥风马牛，肝胆欲尽倾。怪我胸中山，硉兀尚不平。邯郸乐无度，短梦一饷荣。蛮触怒不休，暴骨千里横。微言起我病，内愧面汗骍。蚤知天宇大，岂有世网婴。举扇障西风，浣此沧浪缨。"}