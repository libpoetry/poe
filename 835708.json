{"id":"835708","title":"浪淘沙慢 沪上送易由甫，用清真韵","dynasty":"清末民国初","author":"陈锐","text":"送君路、潮奔极浦，雾压荒堞。归兴无端自发。清歌即席乍阕。看鬓角眉尖愁共结。柳条碧、素手亲折。料此后风萍逐流水，人天事悽绝。清切。古今望眼空阔。对浩荡神州沈陆恨，付与霜雁咽。休更说江湖，朋旧轻别。艳才易竭。销几回、来去春花秋月。平地羌笳悲风叠。楼台好、胜游渐歇。拂明镜、婵娟圆又缺。问梦觉、十万莺花，甚玉色、伤心一夜青丝雪。"}