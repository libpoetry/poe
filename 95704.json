{"id":"95704","title":"周江州有灵壁石赵蕲州名以玉芝周索诗为赋","dynasty":"宋代","author":"赵蕃","text":"论石如论玉，贵德不贵名。形似偶尔同，未妨聊置评。呜呼禹甸破，土贡久莫并。问公安取此，万里随南征。向来四方游，束书与俱擎。愧彼钱马癖，寄我山林盟。风流蕲州守，夙有能诗声。见之谥以芝，用意真不轻。谓公许器质，一再临专城。宜为斋房秀，作瑞于圣明。未应如商山，寂寞身中清。须公力勉旃，石亦当与荣。念我匪能赋，徵索见公情。又惟此必诗，落笔空汗生。传闻南池上，有石来自英。我虽未识面，想像犹弟兄。"}