{"id":"1110020","title":"谢赵士原送酒","dynasty":"宋","author":"吕本中","text":"小雨生凉挽未回，只愁残暑闷风雷。老人端坐气如缕，更进先生雨一杯。早来取酒瓶已空，对盏不复能从容。出门更值督邮苦，住鬲犹憎琥珀浓。老来疾病与时添，苦怕香醪如蜜甜。安得泻瓶清似水，主人应未笑无厌。爱君好句能胜酒，顾我无心久似灰。老病深藏如怯暑，未妨初伏送诗来。"}