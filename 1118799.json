{"id":"1118799","title":"破阵子","dynasty":"宋","author":"陆游","text":"仕至千钟良易，年过七十常稀。眼底荣华元是梦，身后声名不自知。营营端为谁。幸有旗亭沽酒，何妨茧纸题诗。幽谷云萝朝采药，静院轩窗夕对棋。不归真个痴。看破空花尘世，放轻昨梦浮名。蜡屐登山真率饮，筇杖穿林自在行。身闲心太平。料峭馀寒犹力，廉纤细雨初晴。苔纸闲题溪上句，菱唱遥闻烟外声。与君同醉醒。"}