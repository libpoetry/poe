{"id":"1129655","title":"偈七首","dynasty":"宋","author":"释法演","text":"幸然无一事，行脚要参禅。却被禅相恼，不透祖师关。难难几何般，易易没巴鼻。好好催人老，默默从此得。此个物，上拄天，下拄地。皖口作眼，皖山作鼻。太平退身三步，放你诸人出气。太平淈髿汉，事事尽经遍。如是三十年，也有人赞叹。白云不会说禅，三门开向两边。有人动著关捩，两片东扇西扇。悟了同未悟，归家寻旧路。一字是一字，一句是一句。自小不脱空，两岁学移步。湛水生莲花，一年生一度。花发鸡冠媚早秋，谁人能染紫丝头。有时风动频相倚，似向阶前斗不休。佛祖生冤家，悟道染泥土。无为无事人，声色如聋瞽。"}