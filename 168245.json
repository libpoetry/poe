{"id":"168245","title":"宁宗皇帝诗卷耳篇御书赞","dynasty":"宋代","author":"岳珂","text":"伟王人之典学，本天纵之多能。续六艺之绝业，环诸儒而讲明。璧跗蔚其流芳，琼字焕其腾英。居蠖濩而储精，炳龟龙而效灵。岁嘉定之辛已，历九闰而时乘。旦孜孜而忘倦，志兢兢而靡矜。诗三百有五篇，沃帝心而日聆。俨露门之未竟，已云章之满籯。繄是诗之四章，首二南而仪刑。凡家齐而国治，本大学之为经。自求贤而审官，见济济之以宁。越染翰之虽同，兹注意之实形。昔德寿之在御，尝史汉之留情。传复古之奇迹，亦流辉于古荆。有词臣曰万里，亟再拜而震惊。谓缝掖之所难，而帝王之躬行。今宝章之诞贲，知祖武之克绳。殆家法之相似，联自检于宫庭。眇周行之下走，方虺聩而于征。竦昭回之景光，愧抱椠之余生。览盈咫之昭华，想绎纯于九成。得猗那而藏焉，尚厅瑟之余声。"}