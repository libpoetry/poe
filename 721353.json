{"id":"721353","title":"献祝大司马制府吴公三首","dynasty":"明末清初","author":"陈恭尹","text":"清风此日满南隅，文武兼权是丈夫。百粤诸侯趋使节，八蛮君长拜兵符。腰横牛斗星边气，句得骊龙颔下珠。浙水自来多俊杰，几回封爵属通儒。海门曾报射长鲸，身作东南万里城。彩笔不妨裁露布，素丝随处建干旌。令如山岳军皆肃，心在冰壶政自清。幸托乐郊何以赋，家家弦诵答升平。水清沙碧石粼粼，千里舟车赴令晨。棨戟葱茏高峡曙，梅花消息定山春。一阳复后天开子，维岳生初岁在申。会见作霖苏九有，先为膏雨慰南人。"}