{"id":"1115025","title":"临江仙","dynasty":"宋","author":"杜安世","text":"太史占天云物好，初阳律合黄钟。日缠南极北郊风。雪花先柳絮，飞舞透帘栊。圣运时和兼岁稔，歌欢处处皆同。簪声相庆晓光中。金炉红兽炭，一举寿杯空。遍地残花庭院静，流莺对对相过。万条风柳间婆娑。樱桃初弄色，萱草自成窠。早是芳菲时节晚，追游期会无多。眉山敛翠近秋波。日长初睡起，愁与病相和。"}