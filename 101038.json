{"id":"101038","title":"和苏州太守王规甫侍太夫人观灯之什余时以刘","dynasty":"宋代","author":"苏轼","text":"不觉朱幡辗后尘，争看绣幰锦缠轮。洛滨侍従三人贵，京兆平反一笑春。但逐东山携妓女，那知后阁走穷宾。滞留不见荣华事，空作赓诗第七人。翻翻缇骑走香尘，激激飞涛射火轮。美酒留连三夜月，丰年倾倒五州春。安排诗律追强对，蹭蹬归期为恶宾。堕珥遗簪想无限，华胥犹见梦回人。"}