{"id":"1132289","title":"李季允作吞云楼索诗和总漕韵答之","dynasty":"宋","author":"魏了翁","text":"栅新飞观走狐嘷，楼鹤洲鹦贺此遭。整暇旌旗登巀嶪，奔波舟楫笑嗷嘈。宅中平后规摹拓，烛理明时运量高。须信是间天地似，词人云梦特秋毫。举头无语望天高，有许功夫岁月慆。万灶貔貅仰膏雨，百年事业倚江涛。云横紫逻忧千绪，露立苍生命一毛。昨夜西风弦月魄，可能无梦到神皋。"}