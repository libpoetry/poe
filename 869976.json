{"id":"869976","title":"同圣民过杨之美听琵琶女奴弹啄木曲观诸公所赠歌明日投此为谢","dynasty":"宋","author":"司马光","text":"坐曹据案心目疲，出门上马行何之。阙然久不见之美，率意共往初无期。正逢揽辔欲有适，为我却解连环羁。闲轩适足容数客，夏木初繁有佳色。呼儿取次具杯盘，青眼相逢喜无极。檀槽锦带小青娥，妙质何须誇绮罗。按弦运拨惊四座，当今老手谁能过。弹为幽鸟啄寒木，园林飒飒风雨和。喙长爪短跃更上，丁丁取蠹何其多。曲终拂羽忽飞去，不觉酒尽朱颜酡。已闻啄木曲，又观啄木歌。雄文更复值绝艺，有如天际倾长河。今朝壮观诚极乐，去此将奈寂寞何。归来解带豁胸腹，坐踞胡床仰看屋。从今三日不洗耳，耳内泠泠有残曲。人间何物号富贵，纡紫怀金尽虚器。如君自处真得策，身外百愁都掷置。太学餐钱月几何，客来取酒同醒醉。"}