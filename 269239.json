{"id":"269239","title":"曲游春·次周草窗韵","dynasty":"现代","author":"吴湖帆","text":"醉里移帆去，向绣帏寻梦，依旧愁织。浪迹春风，听邻舟歌笑，细声流隙。一叶晴波隔。谩独倚、画舲吹笛。展镜奁、水抹浮霞，羞煞馆娃颜色。绮陌。垂杨摇碧。看花底游骢，红缕珠勒。金粉楼台，又尘凝网户，雨侵帘幂。尊酒消寒食。算客况、文鸳岑寂。问后期、载月重来，几时料得。"}