{"id":"697175","title":"奉贺观察吴公擢任大参二首","dynasty":"明","author":"胡应麟","text":"除书五夜下青霄，共识吴公治行超。象纬坐看燕阙近，云霞行忆雁山遥。湖心锦缆维春色，城上金尊落暮潮。倘许侯芭仍叩阁，紫薇花下问琼瑶。牙旗又转越江西，荏苒年光惜解携。转粟暂劳萧相画，看花犹记白公题。云屯大陆千仓满，雪照长淮万舸齐。回首石门歌啸地，几从明月望丹梯。"}