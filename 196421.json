{"id":"196421","title":"上致用院李同知论海舶","dynasty":"宋代","author":"熊禾","text":"易经致民用，肇自羲农先。耒耜既生聚，市易还懋迁。公私不交病，本末无倒悬。古人致主术，称物靡有偏。厥初禹作贡，不但中邦田。四海自锡贡，不惮来远边。碣石来冀右，海岱青徐连。东南并淮扬，亦自江海沿。夫岂宝远物，有道归陶甄。成周制国用，半在周官编。虞衡与商贾，胡不末利捐。艰难开国心，什一犹欲蠲。裒益固有道，公功格皇天。后儒不知学，说理多虚玄。生财昧大道，民命是益朘。管商一作俑，蠹弊贻千年。渔盐尚抑末，奈何诱开阡。怀清一以筑，茕独堪哀怜。封君擅半赋，公私重熬煎。寒机冻女手，汗粒赪农肩。织衣不上体，舂粟不下咽。伤哉力田家，欲说涕泪涟。何如弃之去，逐末利百千。矧此贾舶人，入海如登仙。远穷象齿徼，深入骊珠渊。大贝与南琛，错落万斛船。取之人不伤，用之我何愆。奈何昧轻重，屑屑穷算鞭。锱铢较鹭股，漏网鱼吞船。安得体国臣，为天掘玑璇。上资国脉寿，下拯民瘼阗。朝夕禹贡志，菲食甘胝胼。九载不入门，千古孰与贤。更想公旦心，待旦尤乾乾。世俗吝与骄，曾不丝毫牵。所以泰和治，常在虞周前。此道久已亡，利欲充培埏。岂曰治不及，曾是心无传。明公中州杰，自是天分全。问学甚充厚，愿力还精坚。溥物功不劳，无欲心湛然。维此一枢轴，实秉大化权。利用六府修，制用九府圜。古人不可作，得意皆蹄筌。谁哉识治本，理此大化弦。三代事寂寞，念之中心悁。书生武夷客，偶此来海堧，使者采风谣，诗歌寓惓惓。"}