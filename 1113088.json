{"id":"1113088","title":"谢惠三贤文集三首","dynasty":"宋","author":"张明中","text":"□□修藏日，干戈澒洞秋。诗文工雾縠，论议壮春流。潋水昔三子，庐陵旧一欧。自怜生已晚，不获与同游。璧水还多士，文锋岂易戡。积分升以内，优占斗维南。天府荣登四，人材况有三。秀钟蕞尔地，如许富奇男。三子久埋没，遗文富百篇。冰涵心底鉴，雪释性中天。济楚鲤庭下，澜翻萤案边。著靴鬼为祟，容易复青毡。"}