{"id":"704877","title":"舟行杂诗九首","dynasty":"明","author":"薛蕙","text":"金门再捐佩，沧洲一振衣。沿洄历秋水，偃仰盻清辉。塞雁尚未发，樯乌还解飞。临流闻楚调，为我送将归。避地谅非愿，游吴或有托。今我匪伊人，心期偶如昨。行役多忧苦，栖迟讵为乐。君看岸上蓬，秋风益飘泊。白露晚来生，汀洲把杜蘅。浮云西北返，孤客且南征。习习野吹急，沄沄川涨平。徒看秋潦尽，未可俟河清。息徒指川裔，系䌫临丛薄。飘飖散襟带，风吹零露落。俯折岸边兰，仰听云间鹤。寄言天路上，共尔违矰缴。秋云翠可鉴，明河景如发。川上夜寥寥，徘徊望新月。流光睇转近，馀辉揽还没。念彼同怀人，关山日超忽。木落风雨夜，水生兰蕙洲。已值清秋日，旅客思悠悠。感时临岁晏，惜逝对川流。此际亟归去，萧条难久留。行子怨路长，长路方漫漫。前瞻但云雾，却听空波澜。销忧命欢酌，取乐兴哀弹。安得晨风羽，纾我怀归叹。朝辞枉渚汭，夕骛清川路。经过方自今，神期宛如故。沉吟招隐曲，徘徊远游赋。西北有浮云，行行一返顾。桂屿饶凉吹，兰皋足素氛。鸟疑沙上雾，鱼避水中云。寥廓有欣瞩，萧閒无厌闻。行将入江海，长对白鸥群。"}