{"id":"820681","title":"探春 壬子仲春晴日，郊外小游，月馀不出，不知春便如许也","dynasty":"清末近现代初","author":"王易","text":"浓翠生阴，零红散雨，十里春光如绣。冷落旗亭，喧阗花市，无计了除清昼。方试将轻袷，早惊觉、沈腰销瘦。可怜人异从前，那禁春尚依旧。怕问故人来否。为隔岁馀香，尚留襟袖。紫燕来迟，碧桃开遍，前度刘郎归后。粉蝶寻芳去，便知得、蕊香轻透。欲觅酴醾，杏花深处无有。"}