{"id":"758493","title":"贺新凉","dynasty":"清","author":"吴藻","text":"桐叶惊秋堕。望苕苕、碧空无际，停云几朵。忽忆故人当此日，定整新凉诗课。记曾在、香边砚左，煨茗清谈今昔话，感杨花、作雪莲开火。评月旦，笑还唾。何时再向青绫坐。约联吟、二三知己，兰陵争播。小叙珠宫追往事，一霎天风吹过。只襟上、酒痕犹涴。莫怪双鱼迟尺素，为伤离、卧病愁难可。歌一阕、索君和。"}