{"id":"444021","title":"参观三星堆博物馆用无稽斋主韵颖庐","dynasty":"当代","author":"熊盛元","text":"群动何由飞？天使何由遣？少读山海经，斥怪为掷卷。目下未及知，大荒何悠远。朅上三星堆，剧予眇且浅。蚕丛五千岁，混沌开只眼。佩非王母裾，骏非造父辇。祭坛燎影深，巫咒火舌舔。铜青噭灵羽，石墨结珠辫。迥不中原同，严威赫傩面。通天有神树，虬枝挂云片。日出交月沉，无乃若木变？巴蜀图腾国，自与中原舛。奚必藉文字，形画一一绚。象牙叠精金，灰积又星散。纵把春风笔，孰能穆天传。往已不可追，来更不遑算。且坐翠筱里，呼吸一江练。"}