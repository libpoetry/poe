{"id":"1235503","title":"寒食谩兴书所见二首","dynasty":"元","author":"吕诚","text":"杨柳东风日夜颠，杏桃无语不成妍。水流竟没鸥边石，雨重浑迷卵色天。节序匆匆无可那，物情汹汹最堪怜。荒村阒寂无鸡犬，何处人来扫墓田。三月三日雨初晴，清旦梳头坐草亭。一陂草色为谁绿？千树柳条无赖青。忧患未平心耿耿，衰迟那遣鬓星星。林鸠底事频呼妇，强聒春愁苦厌听。"}