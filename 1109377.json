{"id":"1109377","title":"新开湖诗","dynasty":"宋","author":"刘弇","text":"输写由来未易穷，浑疑天作水仙宫。浩无边际蓝吞野，散作沾濡雨卷空。末口潦收秋涨缩，污沟波泛暮潮通。会当挥楫乘高兴，尽把尘缨濯此中。平铺绉縠几千寻，潇洒由来爽客襟。天借月华来海上，地蒸云气出波心。鱼虾泽国抛残玉，灯火船窗点碎金。闻说蚌胎无颣颗，又凭风力舞秋阴。"}