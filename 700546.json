{"id":"700546","title":"苦疡出息东郊田舍二首","dynasty":"明","author":"顾璘","text":"东庄久不至，偃蹇废田作。新桃堪系马，旧树已巢鹊。儿童诧相问，黄犬吠颇恶。自缘容鬓改，敢怪尔辈错。吾生知有涯，尘鞅苦自缚。每云遗冠裳，乃复恋城郭。疮疡非我灾，相邀就林壑。心源倏以静，口味日应薄。循畦摘嘉蔬，披草采灵药。患去四体轻，尘远六根脱。溪流日洗耳，保此长寂寞。明月入我帷，照见床头书。揽之起坐读，冥心向黄虞。君王既神圣，黎庶俨如愚。礼乐少虚文，法令颇宽舒。民力尽耕凿，暇乃事畋渔。生无冻饥苦，死也何羡馀。浩荡宇宙间，聚散任所如。周公太多事，六典过爬梳。遂令斯鞅辈，展转生虫蛆。燎原日以甚，伊谁之过欤。"}