{"id":"1107280","title":"和八舍弟赞贤司理","dynasty":"宋","author":"冯山","text":"湖外閒官四见春，就中吟咏费精神。青山借得风骚古，白发相将意思新。每向孤高虽得意，要知閒淡苦无人。归来幸有鸰原识，为惜鸿毛抵万钧。兄弟当年粗有声，家风传得至今清。争先踪迹虽相让，投老情怀共一惊。富贵有时当自致，文章无价可能轻。期君正在青云上，何止新诗几首行。"}