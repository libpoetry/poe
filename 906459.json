{"id":"906459","title":"昆明池 次韵尚书兄春晚","dynasty":"宋","author":"李弥逊","text":"帐锦笼庭，囊香飘榭，过了芳时强半。觅残红、蜂须趁日，占新绿、莺喉吒暖。数花期、望得春来，春去也、把酒南山谁伴。更帘幕垂垂，恼人飞絮，乱落一轩风晚。手拍狂歌挥醉碗。笑浪走江头，几逢归燕。忆黄华、曾吹纱帽，讶彩楼、催攽纨扇。功名事、于我如云，谩赢得星星，满簪霜换。向棠棣华间，鹡鸰原上，莫厌尊罍频来见。"}