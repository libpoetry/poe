{"id":"694136","title":"行营即事四首","dynasty":"明","author":"陈琏","text":"忽传边燧举，复见羽书驰。万乘亲征日，群臣扈从时。将军威胜虎，士卒力如貔。不日平胡虏，欢声洽四夷。旭日辉黄钺，清风肃白旄。熊罴方奋跃，犬豕竟何逃。天净旄头落，宵寒太白高。小臣叨扈从，独念圣躬劳。令出军威肃，恩敷圣泽饶。六龙扶日驭，千里击天骄。拟见胡尘净，终期祲气消。颁师行有诏，道路蔼歌谣。师行已逾月，何处是开平。天暝雕声惨，沙乾马足轻。辕门瞻左钺，驰道望前旌。共睹军容盛，行看朔漠清。"}