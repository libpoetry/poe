{"id":"1181417","title":"访姨兄王斌渭口别墅","dynasty":"唐","author":"郑谷","text":"枯桑河上村，寥落旧田园。少小曾来此，悲凉不可言。访邻多指冢，问路半移原。久歉家僮散，初晴野荠繁。客帆悬极浦，渔网晒危轩。苦涩诗盈箧，荒唐酒满尊。高枝霜果在，幽渚暝禽喧。远霭笼樵响，微烟起烧痕。哀荣孤族分，感激外兄恩。三宿忘归去，圭峰恰对门。"}