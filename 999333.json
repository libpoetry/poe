{"id":"999333","title":"送吕宪帅维扬","dynasty":"宋","author":"喻良能","text":"读我宋实录，元丰治明昌。五年九月中，上特开天章。从容谓辅臣，边民疲可伤。吕独为朕言，他人终未尝。已乃命正献，由定帅维扬。学士加大称，庸以示宠光。移镇未去久，趣归总台纲。尔来九十年，谁其踵遗芳。我公嫡孙行，祖烈蔚载扬。持节古闽粤，摄事今福唐。仁风杂和气，盎盎如春阳。氓谣玉律响，圜扉春草长。英声飞九重，御屏书益详。广陵大都会，经理须才良。拥麾往镇之，非公谅谁当。延阁升宝书，恩纶湛洋洋。左符分淮海，西顾宽岩廊。想见入境初，快睹争星凰。折冲向樽俎，宣威谢金汤。行看有锋召，衮衣侍虞皇。贱子一何幸，窃庇逾两霜。误蒙剡荐牍，名彻凝旒傍。受恩未知报，肝胆徒激昂。唯祈转洪钧，复立弟子行。"}