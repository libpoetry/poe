{"id":"624793","title":"上巳王邑侯招集水帘亭","dynasty":"明","author":"姚喜臣","text":"岳灵抽东臂，龙虬迸其鏬。聱牙函寒湫，一啸悬珠泻。何代割云棱，翼然探奇藉。古甍盖碧流，细练舒虹架。四坐水晶盘，河道折飞斝。接应万峰青，顾盼烟云下。江左昔风流，褉修鸣琴暇。眷言陟山阿，蒿目怅耕稼。玉乳沸松涛，珠咳絪兰麝。摩厓恣幽寻，寒绡垂日夜。老佛冷空山，趺坐观不舍。如何新素娥，长把银钩卸。流览对澄江，玄晖真脍炙。"}