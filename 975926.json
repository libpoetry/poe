{"id":"975926","title":"题张药局退岩四十韵","dynasty":"宋","author":"项安世","text":"大家习贵久，亦复阅俭多。所习已厌饫，所阅方忧讹。食厌如食蜡，避忧如避戈。谁能饱更饭，胀泄自生疴。此理大可见，判若黝与皤。所以张公子，悠然愿岩阿。退翁闻之喜，为作退士歌。介邱自可樵，何必岷与嶓。污池自可渔，何必江与河。拥肿为我居，何必房千娥。款段为我乘，何必驾六骡。但醉皆胜醒，但寝皆胜讹。晏起胜早朝，徐行胜前呵。筇以当鱼须，褐以当羔紽。葛巾以当帻，草屩以当靴。岩头有棕楠，岩下有薜萝。东有百亩园，西有十里荷。香径可游屐，石步可椓牁。俯乐庄生鱼，仰眄渊明柯。行攀女儿柳，占坐老翁莎。月出竹效舞，风来松献哦。天清扫木叶，雨润移花窠。身閒少讥誉，气静无昏瘥。居然胜赵孟，奚用封萧酂。果大多采摘，兽肥多网罗。得鱼多用饵，得雉多用囮。但与懒者游，勿遣躁者过。但听讷者规，勿受佞者诧。君家异姓王，剑佩纷相摩。怀绷戏簪笏，童隶轻纶緺。岂若窭人子，血眦争么么。君家长安市，日见风雨波。推辀识羊肠，折柂谙盘涡。岂若远郊氓，冥行触机碆。两轮日夜走，两硙日夜磨。端能几裘葛，已复归蒿莪。官书廿四考，禄取三百禾。等是息中马，误为灯上蛾。君其莫蹭蹬，我已太婆娑。退歌止于此，公子意如何。"}