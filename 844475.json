{"id":"844475","title":"念奴娇","dynasty":"清末民国初","author":"冒广生","text":"玉台今古，问几人能似，绛仙才调。禁脔南朝虽未近，一点灵犀亲照。束竹攒肠，衔碑在口，世事真难料。鸳鸯六六，王昌消息偏杳。今日孔雀东南，高楼西北，何处逢青鸟。只是愁心和短梦，尽日为伊烦恼。背枕寻香，欹灯絮影，惹尽花枝笑。华年丝鬓，潘郎比我应少。除非明月，问有谁能证，刹那今古。廿载红尘经小谪，添得丝丝愁缕。醉帽寻花，狂筵舞柘，心事书空语。钵池流水，昨宵新长春雨。记得银烛湘帘，酣歌拓戟，水绘壶觞聚。二百年来如梦景，莫问骚坛盟主。名士冠裳，美人裙屐，眼底都非故。荒园寥落，不知愁在何处。描红唾碧，尽消磨几许，才人心血。千古秦淮佳丽地，庾信重来能说。水逝年华，霜欺丝鬓，影事判抛撇。桃花无赖，笑人孤负芳节。我亦沧海闻钟，江湖载酒，衣袂京尘积。蛋雨蛮烟荒艇泊，听惯珠娘凄切。半臂寒生，相思天远，憔悴旂亭月。甚时归去，与君横笛同擪。"}