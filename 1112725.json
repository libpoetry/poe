{"id":"1112725","title":"正月十八日四首","dynasty":"宋","author":"张耒","text":"幽人睡足闻春鸟，共喜晖晖日满篱。里巷收灯人寂寞，邻家夫妇赁舂归。收灯城市接荒村，翁媪耽眠日已暾。何事牧童能早起，缓驱白牯出柴门。道旁兰若冷于秋，迎客开门一比丘。夜久无人风露冷，空廊饥鼠窃膏油。山下书生业读书，荻篱葛蔓避人居。最怜无奈穷耽酒，时遣羸童致一壶。"}