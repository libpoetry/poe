{"id":"722497","title":"四关烈妇诗","dynasty":"明末清初","author":"屈大均","text":"侬有青莲不独枝，太阿难断藕中丝。缠绵竟入洪炉里，一气凌霞无尽时。丹心一点在兰膏，生得芙蕖并蒂牢。光采流连欺皎月，夜台相与乐衾帱。浮萍无水复何依，绝代芙蓉露易晞。哭向黄泉同穴去，恩情不减华山畿。采得明珠可报君，便归泉下逐鸯群。长歌直入桐柑里，一片哀心彻白云。天生意气在鸳鸯，锦翼那忧朔骑伤。一笑春风过白刃，不将颜色媚名王。白杨利刃挟娥亲，奋欲诛雠不顾身。生母不能空死母，哭声应解动黄巾。"}