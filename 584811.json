{"id":"584811","title":"咏琼山唐公谊方先祖手植榕座","dynasty":"明","author":"伦文叙","text":"我生不识榕隐翁，迩从隽胤廉仙踪。出守琼邦五叶祖，远溯忠肃咸章缝。奈生不辰值胜国，飧芝茹檗灵山中。幸际昌朝拓景运，刷翰振羽思摩空。风云匝天地势隔，炎方桂海无逵鸿。横经姑事王郡博，怀文不遇田河东。陈辞阙下图归计，亲承天语谕从容。漱流转吸环海胜，枕石高眠绝岛峰。田畴惯与邻农植，诗辞未许时人工。神驰忽梦游旗导，天尽俄闻咏水穷。书香波润庇后裔，小同世业能兴宗。夙将三礼魁天下，瀰洪经纬罗心胸。始知造物有远鉴，高贤下列非不逢。世无叔誉观中野，九原可作当公从。"}