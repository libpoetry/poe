{"id":"356863","title":"齐天乐·三月九日作","dynasty":"清代","author":"冯煦","text":"庾郎先自伤迟暮。东风又吹羁绪。别屿帆空，孤谯角暗，赢得断萍零絮。鹃啼正苦。奈雨暝烟昏，梦归无据。双屐才回，李花又送隔墙去。弹棋昨经别墅。是谁持急劫，将断还误。客燕无依，群莺自扰，争忍东皇孤负。哀弦漫抚。恁弹澈霜辰，更无人寤。望极扶桑，海天浑未曙。"}