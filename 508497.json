{"id":"508497","title":"捕鱼图为夏得中题","dynasty":"明","author":"倪谦","text":"烟渚蒹葭扑晴雪，蓼花暗染猩猩血。七月八月江水深，戏藻穿蒲饱鱼鳖。大船小船高揭篷，罾罩竞入洄流中。碧涛徐捲手初举，锦鳞翠鬣翻秋风。个个肥鲜真可爱，石火争敲煮鲑菜。收筒欲向浦口归，携筐拟就沙头卖。船尾儿牵阿母裳，瓦盆酒熟爷试尝。母笑持飧儿待哺，浑家共乐云水乡。尽日忘情对鸥鸟，万事无萦贫亦好。却嫌富贵有危机，此身甘伴沧浪老。"}