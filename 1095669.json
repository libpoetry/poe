{"id":"1095669","title":"送袁状元别驾","dynasty":"宋","author":"释居简","text":"碧苕秋晶晶，君子尚此洁。渊渊方寸地，上善固一辙。白蘋对红蓼，亦各振清冽。况复芬陁利，穆若谢炎热。譬彼寒水玉，温其出冰雪。其中富涵蓄，其响亦疏越。有德必有用，无瑕更无缺。允属清庙器，合在东序设。君家圣贤学，拟续邹鲁绝。正音久不作，倩君木为舌。风月小鸿沟，矧乃龙首杰。伟兹真富贵，弗与颜原别。辉辉近芳日，朣朣袖华月。馀光散遐隐，四海俟昭晰。遗直在山林，放言敢辞拙。"}