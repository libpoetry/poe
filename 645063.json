{"id":"645063","title":"望潜山歌","dynasty":"明","author":"解缙","text":"东望望见九华远，西望望见潜山高。江中洲渚不可数，但觉万舰春云涛。前船远似飞沙起，后船烟中来似蚁。人生快意如此时，顺风微波日千里。安庆城池居要冲，一掬之地能消万古之英雄。纷纷谁可掇将去，恨血不染江波红。惟有龙眠老居士，画得山川及文字。更有余忠宣公百战死，荆扬夜夜天光紫。乔家泪滴江水浑，红颜得失何足论。三千年事堪消魂，举气嘘天天亦昏。幸遇太平息征战，却忆先皇泪如霰。吞声踯躅愁云屯，仰视红日东方暾。"}