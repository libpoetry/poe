{"id":"856255","title":"再用前韵谢潘寿卿见和二首 其一","dynasty":"宋","author":"王之道","text":"小人南郭綦，君子东家丘。相从濡须坞，雪案风飕飗。眼界眩兜绵，耳根鬨鸣球。何妨具杯酌，一笑宽百忧。不见刘带花，逢愁但摇头。时来看崔卢，姓名覆金瓯。我愿霁晨霜，栗烈还温柔。黄金著高柳，绿浪翻来麰。要令扶犁儿，力田遂逢秋。饱食奚所须，鼓腹同天游。"}