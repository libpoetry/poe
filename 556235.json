{"id":"556235","title":"石湖王傅辱观拙集见赠长句二十三韵奉答一首","dynasty":"明","author":"唐顺之","text":"少年文苑代搜集，每得异书心喜怿。或时一日来束阁，辄觉无聊少颜色。偶熟草木鸟兽经，充贡王廷叨简迪。眉目可丑非世用，依然归来事藿食。荒庐四壁岂嫌陋，敝帚千金徒自吓。不能屈蠖事深藏，尚尔雕虫余故习。苦思疾书寒灯伴，微吟骨立长松侧。言语能工诧鹦鹉，心田耳秽惊狐蜮。已知壮夫决不为，况有良朋相羽翼。春陵无极只一语，此是尼山真血脉。汗背几枉过一生，焚弃笔砚甘守黑。回头可笑瓿堪覆，后生谬谓玄非白。秪合箧笥掩瑕垢，谁写竹帛露狂易。云间长史有古风，三江五湖襟期隔。下里因风忽传去，幸逢知音宽我责。谓余朋旧往复书，惷戆颇比他山石。百卅余言拜嘉句，坐令枯槁生润泽。夫君清标远俗姿，矫矫忽向我前立。转觉侧身感四愁，何时开径延三益。东海此日多君子，有如埙篪递戛击。寄声林莫两杨君，努力与世扫蘙塞。"}