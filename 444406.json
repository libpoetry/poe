{"id":"444406","title":"齐天乐 九日次梦芙韵","dynasty":"当代","author":"王蛰堪","text":"秋深已自霜威重，摧衰况饶风雨。寄世萍踪，伤心吟望，遥忆栖寒鸥侣。魂牵故圃。念应节黄花，丛英纷吐。俏倚疏帘，别番芳思向人诉。凭高空费泪眼，俊怀零落尽，新句慵赋。瘦日沉山，长烟带水，谁会萧然情绪。残笺剩谱。听冷笛临风，顿成酸楚。目送归鸿，乱愁惊迅羽。"}