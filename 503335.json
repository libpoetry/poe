{"id":"503335","title":"女耕田行","dynasty":"明","author":"王恭","text":"鸣鸠喔喔屋上啼，东邻西舍把锄犁。儿家兄弟久边戍，数亩山田空草畦。山田况是多硗确，无人无牛废耕作。母今年老女未笄，门户萧条转衰薄。掩面含羞学种田，道傍观者尽垂怜。去年潦旱妨秋稼，尽鬻裙钗输税钱。春来依旧愁辛苦，窃向田头拜田祖。黄葛衣吹野草风，青蒲笠带山花雨。路逢边使忽悲伤，闻道儿兄死战场。欲收兄骨向何处，女身不及东家郎。"}