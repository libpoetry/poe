{"id":"1123450","title":"缘识 其二","dynasty":"宋","author":"赵炅","text":"往事兴人感，徘徊思寂寥。湛然穷古道，群品似相邀。春台松柏静，秋风海岳摇。时迁何倏忽，落叶自零飘。当看浮生业，朝观暮亦悲。笑迎先溟目，恶至聚愁眉。正直回斜曲，冤逢不用推。小人心似兽，君子定无欺。大道常恭谨，明灵不降威。少言知有信，多事自招非。年寿看松柏，冠簪短布衣。我心忙也乐，清净得同归。寂静人歌咏，愚情岂易知。但求心自乐，不怕面相欺。枉直回邪灭，颠狂道德持。高明常鉴照，方寸欲何之。浮生人怕死，蝼蚁命何轻。福业随缘寂，慈悲响善名。在家行孝爱，食禄尽忠贞。天道不移改，佛心化有情。谦逊明然得，滋章道理疏。荣枯皆定分，巧拙亦何如。抚俗从仁感，临民用教敷。高明归辅德，建立纪功书。无穷思广大，幽隐便知深。智达千经论，方关一寸心。总明怀往古，曩劫顺从今。此理人须信，周旋子细寻。为人能省己，就静亦皆忙。春去秋来定，年诸日远长。英姿终有异，贱品足颠狂。蠢动含灵性，善生恶自亡。庶事情多感，光阴自古长。贪痴何意遣，愚辈为谁忙。红叶随时变，白头最易伤。世途能及物，善德远馨香。终日穷经史，思惟事转深。公忠怀士意，是理好相寻。总慧玄高鉴，回邪枉用心。从容闲岁月，学古便知今。一逢又一别，来往几时休。处世皆名利，贪生去不留。善缘看似梦，恶事勿临头。如病心常怕，生前乐自由。避罪胜修福，其为理一般。资财丰利益，公道不欺瞒。浊世贪荣禄，明时善政官。遏强能抚弱，容此势情观。如水澹交疏，寻思道更殊。乖张颠覆易，知己便相于。路坦如平掌，风传语不书。烟霄明月静，负志话清虚。世途含万象，稽古便知今。大树垂清影，如花耀碧岑。虚劳空自白，德行胜黄金。有过而能改，无为积善深。法演双林下，凡情世眼观。澹烟光雨际，孤月净云端。意思皆时暂，纵横大教宽。含情能息虑，物外不相干。爱老及怜贫，逢迎善者亲。道高明似日，民有几般人。盛暑观蚊蚋，窊鱼探海津。闲忙皆自得，冬去后知春。多言心不善，出口莫能追。如梦欢娱乐，归家说盛衰。拟将何所用，理乱别公私。方寸巧旋设，小人亦可悲。世间何所益，乐善有馨香。贵贱虽差等，非违定不祥。春台宜胜地，花木收严霜。求取立身行，恒持但久长。逍遥能自在，大道亦何殊。澹薄随情遣，优游静恶除。春生凡作则，秋谢遍悲疏。利益玄穹鉴，公平信史书。民间天上事，通理一言之。仙积千年寿，人终百岁期。礼容分次第，汎爱别尊卑。福业有轻重，那堪乱作为。世上多虚饰，方知一切心。不群终是异，僻学古同今。逸士宽怀释，为官理道深。移时非独见，令我思沈吟。石室巢新燕，人心在眼前。飞云高去影，败叶拥流泉。取舍凭认定，升沈勿自专。守贫知大道，盛事好攀缘。豁意何清净，愚人不信迷。石岩孤野鹤，仙路蹑云梯。栋木生深谷，寒鸦入夜啼。怡颜能待客，沽酒旋烹鸡。智使千般用，思量也大愚。黄昏直至晓，皎日瑩康衢。瑞典通三界，华胥乐四隅。谕开方便治，平坦绝崎岖。皆救眼前急，锥刀蕴利名。愚心违善道，慧眼自分明。大海波浪没，深山栋木成。旁求存古意，后学法先生。古来高逸士，数目几多人。积德千花秀，温良七宝珍。缘因终可作，好事福齐臻。宇内光阴速，仙天夜月春。君子怀幽趣，谦恭礼乐才。经心皆识见，书史尽通该。有德馨还远，清虚道亦开。先生宜法则，宿习自将来。人本心田静，机关买是非。聪明存节操，曲直自相依。思寂知玄奥，区分有顺违。精通含识性，理义恺然希。行止由修鍊，辉光朗自然。深山藏虎豹，大海隐龙泉。鹤唳冲霄汉，龟生得寿年。怡情含道识，浩渺九重天。"}