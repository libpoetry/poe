{"id":"63993","title":"平壤送南士还天朝·弱龄有遐想","dynasty":"明代","author":"许筠","text":"弱龄有遐想，栖迟在丘壑。玩世笑东方，隐几师南郭。中年来城市，误为簪组缚。谁言珥彤管，素志非黄阁。公子稽山秀，为说稽山乐。万壑夹崖流，千岩当镜落。天台与雁宕，相峙对冥莫。所恨天一方，不得凌垠崿。尚冀通关梁，东南骋行脚。徘徊云门寺，携手翔寥廓。"}