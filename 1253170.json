{"id":"1253170","title":"读五贤传偶成五首 咏顾凯之","dynasty":"元末明初","author":"陈谟","text":"昔在山阴县，风流顾凯之。茂林当户远，白日下帘迟。兴寄丹青里，人怀岂弟思。越山千仞碧，俯仰共心期。枫柳虽合抱，何如斋中松。纵无栋梁日，长会九天风。正声若金石，掷地谐商宫。寻我遂初赋，意在山水中。宁知桓司马，复与此心同。辞吴还入洛，云汉昭文章。玄圃积白玉，累累俱夜光。长歌豪士赋，委质成都王。列军朝歌城，震鼓数百里。悲风天际来，牙旗遽披靡。至今华亭鹤，闻者为流涕。莼羹敌羊酪，黄耳为书邮。顾荣既知己，士龙亦东头。吴中佳山水，卒岁宜忘忧。笑疾故自佳，吾以全吾天。况识墓中人，飘飘喜谈玄。浚仪有画像，名亚卓鲁贤。胡不传循吏，而以权门愆。自非东海恩，难雪成都冤。大笑落水时，流风至今传。阁道东，有大牛。王济鞅，裴楷鞧，和峤刺促不得休。宁知投分寄石友，白首同归俱被收。牧羊酤酪俟伏腊，灌园舂税何所求。夫人轻轩儿戏綵，天下乐，复有否。九卿司马安，通人和长舆。巧宦信有之，用拙宁非诬。我思陶徵君，养素傲樊圃。黄菊绕柴桑，清风满窗户。"}