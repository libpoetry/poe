{"id":"1224720","title":"和李溉之舞姬脱鞋吟","dynasty":"元","author":"欧阳玄","text":"宫袍绣蹙金花绮，红绡紧衬双鸾尾。盈盈慢服舞腰轻，綵云飞处香风起。藕丝掣断春云松，瑞莲双结并头红。夭夭曲曲玉弯卷，翠凫飞去天欲软。玉阶秀茁兰笋长，琼沙迸出芦牙浅。徘徊困倚东风力，湿砌香云坠无迹。无限娇羞不自持，君王唤起扶花立。"}