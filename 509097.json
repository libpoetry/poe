{"id":"509097","title":"刘子钟郎中嶰谷秋风竹为吴郎中题","dynasty":"明","author":"韩雍","text":"大夏之西，沅渝之阴，有地名嶰谷，产竹成修林。苍厓每见绿云起，白日不受红尘侵。七月八月风森森，翠鸾飞舞青虬吟。瀛洲仙子振环佩，商山隐者鸣瑶琴。行看最能远清听，入坐便可消烦襟。比来此景不易得，宦途渴想尘生心。吴君早年登要津，此君风节素所歆。东平才子善挥洒，笔端造化留情深。欲君宝此如南金，作官视此为规箴。此君终当遇伶伦，取之共和箫韶音。"}