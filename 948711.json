{"id":"948711","title":"鱼儿牡丹得之湘中花红而蕊白状类双鱼累累相比枝不能胜压而下垂若俛首然鼻目良可辨叶与牡丹无异亦以二月开因是得名其干则芍药也予命曰花嫔而赋是诗闻江东山谷间甚多","dynasty":"宋","author":"周必大","text":"天教姚魏主芳菲，合有宫嫔次列妃。玉颈圆瑳宜粉面，霞裙深染学翚衣。枝头窈窕鱼双贯，风里蹁跹凤对飞。莫把根苗方芍药，留春不似送将归。"}