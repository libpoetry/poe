{"id":"765016","title":"一萼红 答闺人寄朱履","dynasty":"清","author":"徐釚","text":"恰霜天，正旅怀初恶，旧恨叠罗巾。忽展乌丝，密添綵线，贻来朱履殷勤。屈指算、梅开将近，问个侬、何事久依人。楚馆休眠，秦楼莫踏，絮絮叮咛。欲识相思情味，只粉痕香捻，绡泪朱分。咄汝黔娄，凄凉荡子，怎能消受针神。莫道是、魂销妆阁，天涯荒草更销魂。料尔一分憔悴，记取腰身。"}