{"id":"697225","title":"别沈司空纯父二首","dynasty":"明","author":"胡应麟","text":"津亭黄叶正纷纷，不断秋声马上闻。客子衣装鸿雁队，元戎旗帜鹳鹅军。携归海峤犹春雪，望入河梁几暮云。万里孤舟三刹畔，不堪重泊过宵分。何限飞霜易水头，木兰舟楫暂夷犹。四愁是处羁平子，八咏当年擅隐侯。羽扇论兵朝北塞，胡床携客夜南楼。谁言片月关山远，夜夜双龙合斗牛。"}