{"id":"861883","title":"八声甘州 其四 读谢安石传","dynasty":"宋","author":"王质","text":"气佳哉、烟紫石头城，云碧雨花台。想东山前后，望春树绿，看晚潮回。自古英雄豪杰，无不待时来。拥鼻微吟处，山静花开。商皓亦常如此，羡苍生皆有，瞻望之怀。但淝河洛涧，此事偶然谐。疑是彼、八公草木，得神明、相亮不相猜。西州泪、千年犹湿，回望兴哀。"}