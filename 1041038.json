{"id":"1041038","title":"南伐诗","dynasty":"宋","author":"刘敞","text":"兵行何匆忽，百里不一息。南征有期会，相观各努力。三年戍西荒，虮虱生金革。归来席未煖，羽檄何奔迫。行行当逾岭，五月逼炎赫。尚有筋骨存，所虞生死隔。山林如惔焚，溪水沸湍激。自古皆有言，一夫万人敌。蝮蛇长相逐，虎豹不可格。主将贪功名，谋臣贵恩泽。奈何轻人命，弃置曾不惜。探汤入其中，未半死已积。苍生亦齐民，不必皆盗贼。贤主尚扇暍，仲春犹掩骼。一身不自爱，所惧失为国。尧舜有旧书，庙堂为法则。"}