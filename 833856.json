{"id":"833856","title":"满江红 所租艇名满江红，即以此调赋之","dynasty":"清末民国初","author":"易顺鼎","text":"小小红船，恰好是、吴江平底。早倚作、风波同命，水云知己。但得南人如使马，不愁西子难随蠡。到中流、篷背响诗声，鸥飞起。高七尺，伸腰抵。宽五尺，摩肩挤。算最堪惊者，四边无地。白月一床渔器具，青山六代侬行李。快撑开、蠡壳两旁窗，山来矣。"}