{"id":"1224107","title":"送丘子正之海盐州教授","dynasty":"元","author":"杨载","text":"有美区中彦，由来志不群。舟航了吴越，裘马向燕云。才思庾开府，风流王右军。得时宜玉笋，稽古剩香芸。果拔英髦颖，遄收翰墨勋。诸公希宦达，半世有辛勤。奔走空皮骨，跻攀不寸分。夏侯何地芥，郢匠实风斤。嗟我惭鸥鹭，栖山似鹿麇。偶来询故老，因得友多闻。湖舫曾秋雨，河桥几夕曛。过从方不散，惨别亦奚云。俎豆班侯泮，盐絺薄海濆。未论虞廪米，聊乐鲁宫芹。此日颜应抗，之人德已薰。化炉新鼓乐，学殖重耝耘。行矣穿黄落，归欤守白纷。赠言将底事，努力在斯文。"}