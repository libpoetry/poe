{"id":"497718","title":"张医士杏林图","dynasty":"明","author":"岳正","text":"匡庐之山高几许？香炉峰入青云里。云里仙家传姓张，直向峰头开草堂。堂前杏林接原野，尽是居人为栽者。东风吹春春不住，千树万树飞红雨。红雨飞残碧玉枝，黄金子结何离离。仙翁富此知何用，年来半与贫穷共。贫者不困病者痊，感恩欲报良无缘。但愿花开复结实，仙翁一住三千年。"}