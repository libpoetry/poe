{"id":"691640","title":"答何子问讯三首","dynasty":"明","author":"李梦阳","text":"伊汝投簪日，怜余罥网罗。江湖鸿雁绝，道路虎狼多。万死还乡井，潜身葺薜萝。天涯岁仍晚，无路觅羊何。仲夏辞梁地，中秋出夏台。醉行燕市月，留滞菊花杯。日暮千行泪，天寒一雁来。亦知张季子，不为食鲈回。弱冠真怜汝，投闲更可哀。山高桐柏观，水曲范滂台。假寐凭岩桂，潜行倚岸梅。此时谁借问，日短暮寒催。"}