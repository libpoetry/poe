{"id":"684205","title":"癸丑七月八日贱生七十有二初度日举高年会约家兄八十翁德铭偕莫吴周程褚五老在坐合五百馀岁爰赋诗五言古风七章以侑寿觞云","dynasty":"明","author":"王弘诲","text":"于皇我烈祖，受姓分姬姜。粤从文武后，浚发暨灵王。子晋让储位，求仙学丹方。山中才七日，阅世千秋长。千秋表祯符，仙箓衍无纪。绵邈越汉乔，绳祖昭来许。入朝著奇踪，双凫传只履。北斗朝南弧，庆寿从兹始。兹始迄于今，永年卜世世。惭予薄劣人，古稀幸加二。弱冠忝登庸，垂老方知止。荆花侍太公，耄龄欣相倚。相倚亦何为，洛社结耆英。九老集龙门，幽人剩嘉贞。庞眉兼皓齿，环坐五百龄。孙曾列森罗，欢乐畅馀生。馀生知几何，俯仰成今昔。缅怀上元初，哲兄倡先席。自后每蹉跎，盛筵难再得。初度揽揆予，悠悠已七夕。七夕踰兹辰，对酒歌乐胥。吾宗晋与乔，投驩或在此。列仙宴瑶池，群公亦其比。愿言张幔亭，岁岁来宾主。宾主尽东南，离合戒辰参。紫气迎函谷，青牛问老聃。七贤与六逸，此会应无惭。新诗拟十九，持觞当面谈。"}