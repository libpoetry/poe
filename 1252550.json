{"id":"1252550","title":"幽兴","dynasty":"元末明初","author":"金涓","text":"回首红尘已息机，云山应不负心期。晚来散步清溪上，策杖长歌觅紫芝。幽居无事总忘形，草绿柴扉昼不扃。柏子香消清昼永，閒凭琴几写黄庭。芳草池塘梦惠连，临风得句忽清圆。年来每愧天才短，袖里应无笔似椽。闭门不出动十日，雨后凭栏眼倍明。万树飞花将欲尽，一池春水涨浮萍。束书屏迹住山中，白发苍颜见老翁。门外黄尘深似海，一家桃李自春风。"}