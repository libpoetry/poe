{"id":"681534","title":"题梅泉","dynasty":"明","author":"陈昌","text":"君不见东家郎，千金买得姚家黄。又不见西家子，万金买得魏家紫。姚黄魏紫虽繁华，金多方才买得花。一朝金尽花亦尽，东家胡蝶飞西家。争似东阳隐君好，不种閒花与閒草。屋头梅树八九株，舍下泉流刚一沼。疏泉种梅梅已成，梅皎洁兮泉清泠。万顷寒光浸明月，一枝疏影涵清冰。翠禽亭亭花外宿，白鸟洋洋波面浴。天然画出西子湖，彷佛移来博罗谷。隐君真能耐岁寒，迥无半点红尘干。或时对花鼓焦尾，或时汲月煎龙团。左招姑射仙，右揖凌波女。翩然跨青鸾，调笑启玉齿。我方受此尘网缠，因风渴想梅花泉。安得饮泉花底眠，我歌君和逍遥篇。抛却宇宙三千年。"}