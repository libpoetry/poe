{"id":"763831","title":"南浦 赠双溪凌秋渚，兼寄家湛思帷孺","dynasty":"清","author":"董俞","text":"苕溪不遇，却相逢、在白苎城边。一见飞扬跋扈，挥洒乱云烟。暂学韩康卖药，知通人、游戏本相兼。看白狼选胜，赤乌吊古，落叶句尤妍。不浅莼鲈逸兴，趁秋光、独泛淀湖船。与尔樽前慷慨，心事两相怜。寄语吾家双伯氏，溪山何处数流年。此时只合，高歌痛饮落花前。"}