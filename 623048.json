{"id":"623048","title":"前燕二主后燕二主西燕二主北燕二主南燕二主附冯跋冯弘","dynasty":"明","author":"郭之奇","text":"东胡别种据幽燕，为北为南近百年。大单于始慕容廆，子皝孙俊并豪贤。王爵本繇司马锡，帝名忽向五胡编。能除石虎又一虎，诸葛恢言岂不然。自从灭魏除石闵，岂知执炜是符坚。鲜卑四万长安入，雌雄双燕何翩翩。白虏重来五将出，鱼羊食人人似烟。垂藉父兄修旧业，宝迷堂搆覆新椽。南北初分德与盛，一纪齐倾空再传。中原冯跋因胡土，优游寿考席夷旃。元魏开疆及冀北，龙城君适野谁怜。夏变于夷终若此，何人复继徙戎篇。"}