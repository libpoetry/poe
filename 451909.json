{"id":"451909","title":"绮怀","dynasty":"当代","author":"汪梦川","text":"梦遇知音者，恍惚在咫尺。一笑若倾心，倏忽逝无迹。焚香虽欲续，佳境莫可觅。眼内杳斯人，惘惘复向壁。幽怀那得眠，辗转念往昔。推枕起彷徨，太息意未适。开户出前庭，路转入阡陌。中宵听虫声，四顾颇清寂。香风时时来，池月如沉璧。大士即现身，莲花映夜白。值此好天然，何由失魂魄。嘉辰不展颜，既去良可惜。乃知菩提心，总为多情隔。振衣方自哂，鸡鸣已终夕。"}