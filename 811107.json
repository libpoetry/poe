{"id":"811107","title":"虞美人 晚春写况","dynasty":"清","author":"王策","text":"落红铺满楼前路。泪也无弹处。雨停得意鹁鸪声。只恐残阳难作几时明。隔溪断续连山屋。万树浓堆绿。可能容我岸乌巾。做个晚花幽草画中人。白杨小阁帘深闭。十日懵腾睡。休言诗酒兴销沈。便是摘茶挑笋也无心。细君道我江花在。笑倩描双黛。那知出手不宜时。偏似秋山萧淡少春姿。"}