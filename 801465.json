{"id":"801465","title":"观秦丞相李斯邹峄山碑","dynasty":"清","author":"徐夔","text":"鱼膏灯灭银雁飞，荒陵火入化宝衣。辒辌骨臭已千载，何况金石埋烟霏。峄山之碑野火燎，枣木传刻形摹肥。谁为伐石矗立此，大书深刻高巍巍。细观似同骑省本，相斯刀笔存依稀。我来下马坐其侧，以指画肚穷是非。蛟鼍斫断口难读，无异石鼓驱騑騑。论庭清寂了无事，二三老吏闲倚扉。见我口诵窃相语，授以纸笔立周围。为书一通导之读，得所未见惊且欷。当年祖龙踞周鼎，剪除六国如驱豨。井田封建荡灭尽，铲削仁义为不禨。相斯佐之更新法，盭深督责唯刑威。东行郡县上邹峄，镌劖崖石昭日晖。丞相臣斯臣去疾，咸昧死请无从违。其辞直欲迈三五，谗谄面谀紫乱绯。呜呼！夏殷周礼至此极，千古覆辙堪悲譩。方今庙堂慎旌别，登崇俊良绝脂韦。淫朋比德岂宜有，盍不去此玷翠微。请刻《豳风》之《七月》，使彼长吏朝夕知民依。"}