{"id":"1104821","title":"新亭","dynasty":"宋","author":"马之纯","text":"相对何庸作楚囚，一时凛凛气横秋。定知决意谁能止，何事空言竟亦休。敢谓扶持非尔力，要须恢复有奇谋。壶浆满路无人至，空使遗民叹白头。新亭见说在山头，看见江河衮衮流。何事后人轻变改，不教遗址且存留。怜他一代称贤相，说此诸人似楚囚。若使有人来访旧，一番人见一番羞。"}