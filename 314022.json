{"id":"314022","title":"沁园春·宜阁赏梅，呈繁露先生","dynasty":"清代","author":"陆震","text":"客里群公，每到君家，欢聚如归。早鸾刀快切，蟹胥鸡臛，倾筐小摘，野蔌山薇。月落还留，尊空更贳，地主如公汎爱稀。频烦甚，报梅花又发，迟我柴扉。幽香久坐沾衣。看石上、盘根已数围。恰今年春半，憎寒尚峭，一枝日昨，喜雨初肥。忽忆家园，巡檐双树，也定缤纷傍夕晖。谁吟赏，任东风吹老，作雪花飞。"}