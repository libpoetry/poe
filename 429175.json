{"id":"429175","title":"四月八日与梁众异陪石遗先生崇效寺看牡丹","dynasty":"近现代","author":"黄浚","text":"庭除酹馀春，郊原见初夏。吾师湖海豪，老意崛难下。纵辔排风埃，提携造兰若。繁花尚蓓蕾，颜色闭娇姹。唯欣双虬臂，苍瘿兀楸槚。挲摩三叹息，贞心汝能写。回车成小宴，须发照杯斝。相从得伯鸾，谈吐故淡雅。京曹俗渐竞，此乐众所舍。愿持一尊酒，起祝长寿嘏。"}