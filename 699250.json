{"id":"699250","title":"早行","dynasty":"明","author":"袁天麒","text":"咿喔邻鸡唤早行，出门车马已纵横。星河摇漾楚天阔，风露飘零秋气清。厌树乱鸦催漏箭，傍人残月送钟声。扶桑不远堪翘首，几朵祥云捧大明。河汉纵横月色低，朗吟飞过楚天西。寻花人隔绿帘语，布谷鸟忙深树啼。信步自矜行处稳，著鞭还指望中迷。须臾万变神光蔼，遥送溪山入马蹄。"}