{"id":"814362","title":"将归江南次答邓孝威","dynasty":"清","author":"性道人","text":"扬袂狂歌《归去来》，五湖烟月冷苏台。遥怜竹屋分题处，花落重门草似苔。懒向人间道可怜，古来倾国尽婵娟。花飞不煮胡麻饭，静里閒参柏子禅。野草菰蒲一径通，短篷江上趁春风。乱鸦惊起投巢去，人在遥林落照中。几许关心总不平，飘然湖海托馀生。閒云好伴孤帆去，祖道何人唱《渭城》。"}