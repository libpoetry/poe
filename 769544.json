{"id":"769544","title":"声声慢  辛园小憩同旭庄","dynasty":"清","author":"王鹏运","text":"杂花铺绣，浅草裁茵，凭栏野色浮空。败柳枯荷，商声递入金风。悤悤载花载酒，对閒园、才识秋容。悄相向，借吴波涨绿，与洗尘红。谁唱白铜鞮曲，趁如云娇马，流水西东。桥下龟鱼，也应惊到吟筇。风光自延倦客，倚残曛、閒数疏钟。海天回，寄愁心、塞外断鸿。"}