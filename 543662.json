{"id":"543662","title":"繁弱行王世叔通侯圃中观射作","dynasty":"明","author":"胡应麟","text":"王侯腰悬铁裲裆，雕弧手挽五石强。竦身注目捷风电，左射右射迥莫当。大旆高牙矗云际，戈鋋甲胄纷飘扬。观者如山尽辟易，九兕却走千夫僵。岩呼谷应地汹涌，砂奔砾舞天苍茫。羲和惨沮白日匿，飞星十道流扶桑。一发旄头落，再发连双鸧。三发定天山，筑城连受降。连珠四五六，七八纷相将。九发九日坠，百发百穿杨。巧若甘蝇教飞卫，勇如养叔携潘尪。雀儿只目讵足拟，牛心片胾差堪尝。丈夫夙昔四方志，桑弧蓬矢悬高堂。登坛仗钺挂金印，英风八面驰戎羌。棱棱霜气辏羽筈，秋空俊鹘争翱翔。吁嗟君侯绝技有如此，历数古来名将畴能双。忆昔文成挽宗社，元勋茂烈标旂常。河山带砺国同永，丹书奕叶传貂珰。侯也登朝在髫丱，朱颜绿发骄琳琅。昼摄衣冠扈銮辂，夜鸣刁斗驱龙骧。临淮座上倏相值，轩轩霞举明朝阳。骅骝騄駬讵凡骨，声华藉甚蜚天阊。帝谓河漕实司命，九重特诏来淮阳。艨艟巨舰载刍粟，旌旄络绎浮长江。黄流徐沛忽中断，一麾立度千馀皇。干城独坐镇寰宇，巍峨天堑雄金汤。八年贡篚输上国，天子设燕开明堂。安危华夏赖公等，张公神物真干将。宝弓玉把帝三锡，雅称大白呈中黄。太平无事罢征战，绿芜生戟苔沉枪。酒酣耳热壮心发，唾壶击碎敧胡床。矢锋贯虱总浮诞，弓弦落鸟徒誇张。纵观侯射果殊绝，饮羽穿札谁低昂。吁嗟侯技讵止此，弱龄海内传篇章。词锋笔阵两挥霍，将坛文苑俱辉煌。即今侯年但强仕，威棱烨烨传遐荒。他时累叶事明圣，二十四考追汾阳。麒麟第一镌姓氏，万年繁弱流芬芳。"}