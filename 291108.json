{"id":"291108","title":"玉烛新·赋梅，用清真韵","dynasty":"现代","author":"陈师曾","text":"小园才雪后。正东阁春回，冷红妆就。醉霞泛玉，徐凝睇、宛转芳心微漏。停杯忆旧。料寂寞、倚栏时候。烟碛远、糁玉胡沙，飘零漫侵歌袖。江南水驿关情，问解佩归来，尚能诗否。婵娟惯斗。愁未稳、镜里暗窥簪瘦。眉边弄秀。应念我、几番搔首。休更听、残笛声声，高城夜奏。"}