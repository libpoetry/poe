{"id":"1245263","title":"紫荆关","dynasty":"元末明初","author":"李延兴","text":"吾闻紫荆关是古来天险处，势逼恒嵩抗天柱。栈路迥出青云端，岩瀑喧豗喷洒长空，对之可以湔尘虑。往年龙虎纷拿战血飞，煌煌万骑关前驻。只今平世天下清，千里桑麻旆旆连郊墅。行旅不操寸兵，瓮城不劳铁铸，王元不封函关泥，孙子不书马陵树。关南孤戍夜火稀，关北团茅小家住。今我自西来，飞霜满衣絮。林下有高人，怡然此相遇。烟霞邮馆午停骖，风雪轩窗夜联句。家山咫尺望不迷，写书先寄宾鸿去。须臾日车飞上扶桑红，一骑已出东山东。"}