{"id":"206812","title":"冯公岭·冯公此山民","dynasty":"宋代","author":"叶适","text":"冯公此山民，昔开此山居。屈盘五十里，陟降皆林庐。公今去不存，耕凿自有余。凤篁生谷隧，雨旆来岩虚。人随乱云入，咫尺声相呼。四时草木香，异类果蔌腴。棌薪得崖花，结缀成襟裾。此亦佳窟宅，可对幽人娱。何必种桃源，始入仙者图。瓯闽两邦士，汹汹日夜趋。辛勤起芒屩，邂逅乘轮车。山人老白首，名氏不见书。我独何为者，拊身念居诸。"}