{"id":"696436","title":"送长蘅偕计北上二首","dynasty":"明","author":"郑胤骥","text":"平生少年时，嬉游爱冬至。痴儿三五群，狂纵无复忌。尔来渐老大，遂觉情怀异。不惜事业赊，不惜居诸费。但每当良辰，畏债乃不啻。虽颇亦聊浪，发兴俱成伪。之子远行役，离愁纷已炽。复当一阳初，相送发长喟。娓娓所欲言，文序略已备。兹者为此诗，姑以舒愁思。每羡女妙年，今亦三十二。蹇予惭潦倒，视子又加四。中年易伤离，此不异人意。况仆本恨人，对此更劬勚。进取何所难，子行当试吏。自顾非伦匹，别离从此始。之子性耽奇，兼复爱气类。京师才贤薮，旧游亦交臂。知尔不寂寞，徒伤予憔悴。子每从予言，畏途宜远避。卜筑城市间，扰扰终为累。匪族难可俱，矧乃骨不媚。愧予不能从，交游颇杂厕。面目良可憎，相对都无致。高言不敢出，鄙辞强拟议。姑云免世患，志意无乃陂。辟如荆棘丛，转辗因成刺。以此为子忧，其次莫如醉。当筵辄沉酣，念子能无愧。买山以终隐，此语吾能记。感子珍重意，临歧聊相质。天寒远山静，日暮长江驶。泛泛水上影，遥遥征人辔。祖席已伤违，荒城愁复洎。时有南来人，德音须勤寄。忆予初识子，子方髫而俊。未能与深素，亦以私余润。迈往不屑姿，良足驱鄙吝。岁月既已多，肝胆两能印。因之情好殊，相与遂投分。之子真快士，风标何整峻。学博识有余，才多体更迅。谈达及应谐，妙理醒群听。得子牙后慧，无复有疑喑。云披而雨霁，天清以日喑。辟如哀家梨，啖之肌骨沁。亦如善攻者，摧陷无坚陈。吐纳纵横时，孑乎无乃称。之子与人游，所疾在美疢。片善苟有合，弘长尝过甚。一或遇瑕疵，反覆旋规瑱。盖失而数美，意实不欲徇。交久日日新，等于金石莹。吾徒二三子，视子以待赈。惟子有深情，使我忘非韵。子今将远迈，相送能无靳。之子素朗诣，栖寄故不近。顾其才非常，当事聊一奋。乃者既逢时，将功见言信。拱璧先驷马，此道亦坐进。每于言语间，羡子识力定。子心实寡营，是故恶夫佞。子气虽突兀，中怀乃周慎。非以长胜人，处长亦自胜。意既不在多，事理复迎刃。临歧何所言，慷慨仰修磴。君其爱玉体，聊以申贫赠。"}