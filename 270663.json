{"id":"270663","title":"水调歌头·秋日，送徐方虎太史给假省亲归武源，用朱竹垞检讨寄曹秋岳先生原韵","dynasty":"清代","author":"宋荦","text":"斜日照清嶂，落叶下金台。故人辞我南去塞雁一声来。莼菜苕溪堪摘，茅屋蘋村无恙，遥指白云隈。相送潞河上，萧瑟荻花开。倚门望，归棹急，肯徘徊。江风渔火偏喜岁晚谢尘埃。到日浣裙调膳，暇日登山临水，野老对衔杯。史馆须椽笔，好与雁同回。"}