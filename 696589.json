{"id":"696589","title":"感遇","dynasty":"明","author":"郑梦周","text":"北风何惨裂，吹折松与柏。溟海亦震荡，鱼龙失其宅。天地将穷闭，圣贤徒叹息。黄虞邈难逮，行矣西山客。西山何所有，深谷多芳薇。采采者谁子，叔齐与伯夷。食粟良可耻，采薇非为饥。姬氏除暴乱，八百会不期。天下皆称圣，斯人独是非。高节凛千祀，纲常以扶持。淳风去已远，世道日幽昧。征伐降殷周，祥麟竟遇害。凤凰化鸡鹜，兰蕙为萧艾。嗟哉孔与孟，天意屡颠沛。时运既如此，生民复何赖。人心如云雨，翻覆忽须臾。素丝变其色，安能复其初。哑哑群飞鸟，集我田中庐。雌雄竟莫辨，泣涕空欷歔。"}