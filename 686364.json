{"id":"686364","title":"鹧鸪天 壬申春夜梦中作五首","dynasty":"明","author":"叶小鸾","text":"一卷楞严一炷香。蒲团为伴世相忘。三山碧水魂非远，半枕清风梦引长。依曲径，傍回廊。竹篱茅舍尽风光。空怜燕子归来去，何事营巢日日忙。春雨山中翠色来。萝门攲向夕阳开。朝来携伴寻芝去，到晚提壶沽酒回。身倚石，手持杯。醉时何惜玉山颓。今朝未识明朝事，不醉空教日月催。野径春来草放齐。碧云天晓乱莺啼。紫笙吹彻缑山上，清磬敲残鹫岭西。红馥馥，绿萋萋。桃花杨柳共山蹊。遥看一抹烟云处，带雨春帆近日低。雨后青山色更佳。飞流瀑布欲侵阶。无边药草谁人识，有意山花待我开。闲登眺，莫安排。啸吟歌咏自忘怀。飘飘似欲乘风去，去住瑶池白玉台。西去曾游王母池。琼苏酒泛九霞卮。满天星斗如堪摘，遍体云烟似作衣。骑白鹿，驾青螭。群仙齐和步虚词。临行更有双成赠，赠我金茎五色芝。"}