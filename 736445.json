{"id":"736445","title":"赠傅青主先生","dynasty":"清","author":"惠周惕","text":"元晏去几时，释劝久不作。先生继其踪，大义动寥廓。弱冠便恢宏，深湛鄙曲学。羸然一布衣，开口笑管乐。偶然颂佳句，完月天河濯。翰墨更淋漓，交{艹电}互拿攫。人间得片纸，宝爱过金错。谁能尽卿材，区区乃糟粕。维昔天澒洞，党祸炽毒蠚。吁嗟袁使君，无罪婴木索。贾彪一西行，正议夺谣诼。归来默无言，抱影窜丘壑。家贫意弥安，身老志愈悫。荷筱先春耕，腰镰待秋获。乌犍驱一具，史传挂两角。欣然足平生，俯仰幸不怍。何图天网张，纵獠到山泽。罾罘捎凤凰，笼置群鸟雀。敦迫使就途，携无一钱橐。饥寒引百病，侵淫及腰脚。不堪踸踔行，穴板卧缠缚。沈痾势延绵，芦酒御不敕。至尊问起居，宰相给医药。遗之不言谢，问之徒诺诺。我时客京师，朱门绝芒屩。一心钦英风，比日请尤数。先生为我起，意色都不恶。吐口一开怀，片言得大略。山泉本来清，不受盥漱浊。浮云或到地，竦竦即高擢。文举置西园，仲御亦诣洛。从来贤达流，通道耻龌龊。当今瑚琏姿，先后照台阁。俄然获宝鼎，光彩半剥落。摩挲意已厌，那用当杯杓。莫叹归无时，故山行可约。"}