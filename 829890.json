{"id":"829890","title":"菩萨蛮·社集拈坡公岁暮三咏为题 馈岁","dynasty":"清末近现代初","author":"章钰","text":"岁盘欲馈将何馈。土风曾不希为贵。节物感吴阊。尖圆俄到方。脚钱分布讫。笑认归来物。一样不嫌虚。贺笺行满庐。旧年将别何堪别。匆匆行色天风雪。作饯怕无名。借题坡老生。临岐应致语。敢唱灾星去。此去几回头。迢迢花甲周。新年欲守如何守。团栾坐数银壶漏。消息问春风。有谁心事同。回悲兼往惜。今夕知何夕。第一祝销兵。焚香天未明。"}