{"id":"1049440","title":"寄题宇文之邵公南止亭","dynasty":"宋","author":"冯山","text":"公南九亭名止止，亭不妄作名何为。群公赋咏得深趣，清绝正与斯人宜。铺张止义到无说，使我下笔先迟疑。圣贤出处无定辙，俯仰轻重争毫釐。云行非行止非止，由赐狂病渊骞痴。公南少年负才术，试仕吐出胸中奇。一言龃龉便投袂，自道岂欲求人知。公卿文章强且起，举手谢绝无还期。传家万卷书史乐，负郭五里松楸悲。岷峨嘉景照研席，事搅辄醉醒仍诗。有时日晏卧不动，郁郁经济埋如脾。太师竹洞枕温落，龙图药圃临清伊。二公止迹不止道，力与名教相扶持。今君所处近伊洛，道在不必分高卑。文章自可敌行事，荀孟皆我知为谁。亭非俗亭止非止，人物不到西南欺。"}