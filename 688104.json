{"id":"688104","title":"题水仙花四首","dynasty":"明","author":"朱朴","text":"碧池妆镜晓寒消，不染铅华意自娇。恼杀江南赵公子，却将金粉浣生绡。碧露盈盈点翠苗，香风冉冉月中飘。遗芳不入骚人佩，泣对秋兰恨未消。粉额涂黄亸翠翘，练裙和露束纤腰。犹疑汉武长门夜，寂寞春寒锁阿娇。月冷秦楼罢玉箫，水边飞步倚兰苕。幽花剪刻无人识，零落钗头白凤翘。"}