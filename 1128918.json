{"id":"1128918","title":"偈","dynasty":"宋","author":"释元祐","text":"为僧六十鬓先华，无补空门愧出家。愿乞封回礼部牒，免孤蜁老衲袈裟。凡见圣见，春云掣电。真说妄说，空花水月。翻忆长髭见石头，解道红炉一点雪。龟毛为箭，兔角为弓。那吒忿怒，射破虚空。虚空扑落，倾湫倒岳。墙壁瓦砾放光明，归依如来大圆觉。月色和云白，松声带露寒。好个真消息，凭君子细看。"}