{"id":"1236656","title":"复次过玉泉诗韵四首","dynasty":"元","author":"耶律铸","text":"玉泉佳景昔人传，近筑幽居碧水前。他日卜邻无我弃，竹篱茅舍好相连。玉梅清浅野梅疏，驿路尘空未得书。独坐穷庐情味恶，漫吟新句寄双鱼。客梦时时绕玉泉，碧山无数锁苍烟。君恩未报归难得，且向龙沙待数年。广文寥落客幽都，我在天涯亦隐居。料得因循浑忘却，数年不寄一封书。"}