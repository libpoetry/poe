{"id":"1236027","title":"台掾萨天锡求识予面而之燕南八月十四夜风雨宿菌阁绝句七首明日追寄之","dynasty":"元","author":"张雨","text":"李公求识少陵面，未闻草堂三日留。看君用意古人上，却愧无言与献酬。鹤台道民掩柴扃，雁门才子宿寒厅。恰有金华一樽酒，且置茅家双玉瓶。巡官畏虎盛前呵，惊动燕山萨照磨。剪烛对床诗未稳，从渠醉尉问谁何。物华年鬓两骎骎，忆别何堪动此心。乔木万株天一握，菌巢独自看秋阴。高情常爱白云多，云为漫山雨注河。野人宁知御史雨，秪见石田苏晚禾。走送蒲衣庵外路，归时望见赤山湖。林子求看换鹅帖，胡郎传送捕鱼图。内台最近燕南幕，博士台郎有此除。山泽何当大人赋，寄声多谢马相如。"}