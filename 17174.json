{"id":"17174","title":"寄浙西李大夫四首","dynasty":"唐代","author":"元稹","text":"柳眼梅心渐欲春，白头西望忆何人。金陵太守曾相伴，共蹋银台一路尘。蕊珠深处少人知，网索西临太液池。浴殿晓闻天语后，步廊骑马笑相随。禁林同直话交情，无夜无曾不到明。最忆西楼人静夜，玉晨钟磬两三声。由来鹏化便图南，浙右虽雄我未甘。早渡西江好归去，莫抛舟楫滞春潭。"}