{"id":"829653","title":"冬日杂诗以仰视皇天白日速为韵","dynasty":"清末近现代初","author":"郑孝胥","text":"此日不足惜，去我逝安往？山风剥庭叶，晚意太卤莽。宁知吾送汝，对景聊俯仰。经行万马中，驻足看扰攘。乃于瞥然际，而作攫取想。用意如许毒，所得徒自罔。日人行新法，中国始遣使。华民我自辖，诸国不得视。彼非不欲尔，实亦势所至。来者更五公，交涉略可志。吾初检案牍，抄撮取关系。会以事不竟，讫未就编次。又观图书馆，典籍亦略备。尽蒐为目录，颇足资考异。迁延顾莫往，尤未坠此意。运会今何世，更霸起西方。谁能安士农？唯闻逐工商。贾胡合千百，其国旋富强。此风既东来，凌厉世莫当。日本类儿戏，变化如风狂。天机已可见，人心奈披猖。诚恐时无人，礼义坐销亡。豪杰皆安在，俗佞空张皇。麴町往筑地，正出东海湾。诸胡所聚居，楼观映晴天。不知夜何事，聚众张几筵。童妇齐列坐，施帷当其前。数人类作剧，笑怒相与颠。下帷俄复展，一人口有宣。学语殊未熟，时省怀中编。主人有四女，鬈发各垂肩。碧眼若含愁，綵服何蹁跹。入帷迭娇歌，观者咸称妍。众中都为谁？舍人在其间。舍人学胡语，彼胡奚知焉？读书二十年，此举谁谓然。吾意顾有在，未足为俗言。儿女寝已熟，瞑坐自数息。十年流浪踪，一一过胸膈。朋辈可远大，要自念季直。长吾四五岁，屡叹厄通籍。葆真虽通籍，随众限资格。未知谁有就，命运难可测。忍盦稍深稳，所守当不易。自余迫世务，软熟那足责。平生甘贱售，抛掷良弗惜。自贪兹游奇，兼可秽行迹。推门独起旋，噤凛霜月白。此都号文士，浮躁多不实。盛名如赖襄，语助未究悉。黎公昔在兹，求士惟恐失。芝山岁再会，赋咏积篇帙。求其粗可者，百十未得一。善吾有长尾，后起实美质。吟诗辄晓意，作字且秀洁。墨江望之夜，烟水上满月。管弦喧我醉，诘论忘笔舌。如渠齿方稚，才气已奔轶。前贤那足畏，好自奋今日。归来得惆怅，嗜此诚痴绝。猗嗟我从祖，高行世所独。有时闻微言，终身在初服。孤露薄有知，所赖见尊宿。今年吾道苦，此老梦已觉。别时知难再，挥手反见速。衰颜一何瘦，忍泪窃注目。不殊辞所生，摧割痛在腹。未曾闻怛化，每忆已自哭。理当弃妻子，卒侍启手足。何言迫生计，恨愧满衷曲。因思议私谥，介节诔不辱。虽然异出处，知己配文肃。哲人萎二老，愿见那可复。吾其放于夷，猖狂混清浊。"}