{"id":"405167","title":"鹧鸪天二首","dynasty":"近现代末当代初","author":"白敦仁","text":"覆水年华照鬓觞。樽前无泪与红香。黄梅时节千家雨，一叶相思到小廊。烧烛短，引杯长。愁边得句不成章。金猊香烬银荷黯，帘外轻雷送晚凉。照眼花枝冷似禅。逢春好梦一楼宽。刺桐开落池莲小，闲到吟边十二栏。红烛泪，紫箫烟。无多哀乐换华颠。纷纷过却黄梅雨，润逼琴丝欲改弦。"}