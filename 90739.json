{"id":"90739","title":"过金沙洋望小海","dynasty":"宋代","author":"杨万里","text":"海雾初开明海日，近树远山青历历。忽然咫尺黑如漆，白画如何成瞑色。不知一风何许来，雾开还合合还开。晦明百变一弹指，特地遣人惊复喜。海神无处逞神通，放出一斑夸客子。须臾满眼贾胡船，万顷一碧波黏天。恰似钱塘江上望，只无雨点海门山。我行但作游山看，减却客愁九分半。"}