{"id":"421068","title":"水龙吟 其二","dynasty":"近现代","author":"苏渊雷","text":"关河冷落惊秋，人生难得秋前雨。空阶映碧，疏帘卷翠，数峰清苦。寒入连江，声参落木，天低平楚。记黄鹂坐困，枯荷留听，丝丝扣，商弦谱。漫说闲愁易去。蓦天青霁虹曾驻。孤篷疑雪，繁灯乱水，莫非前路。可奈离心，晚潮带急，动牵吟绪。乞何人貌我，绿蓑青笠，伍渔樵户。"}