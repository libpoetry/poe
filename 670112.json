{"id":"670112","title":"题申职方五岳图","dynasty":"明","author":"李攀龙","text":"谁将五拳石，错落余之堂。坐看素璧缠云雾，安得群峰挂屋梁。更愁深林暝难入，岚影明灭侵衣裳。左眄欲生沧海日，右临少昊凝清霜。扫练白沙走朔漠，回毫紫盖垂炎荒。须臾二室崚嶒出，杳然置我烟霞傍。不闻吹笙控飞鹤，浮丘子晋俱冥茫。良工拓笔天为开，长风西逐层阴来。中庭无人数移席，巅厓乍堕松杉摧。眼前突兀太古色，九州惨淡如浮埃。宓牺神农未诞降，元气始判洪濛哉。大江浩浩黄河流，巨野相望悬莫秋。异代犹探秦汉策，真形或结金银楼。凭轩忽惊去千里，青鞋竹杖胡在此。复疑窈窕迷归路，何当税驾聊徙倚。捲帘逾添空翠寒，张镫更爱夕阳紫。邢襄小吏困时名，知君雅意怜泥滓。"}