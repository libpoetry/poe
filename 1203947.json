{"id":"1203947","title":"苏武慢","dynasty":"元","author":"冯尊师","text":"避世安时，同尘处顺，渊默至人谁识。鹑居鷇食，藓径萝龛，深密养廉宁极。浮枕有定，出入无方，逆顺神机难测。乐箪瓢、笑傲林泉，未肯折腰形役。当此际、棐几松窗，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云、吹散玉绳高洁，自知端的。"}