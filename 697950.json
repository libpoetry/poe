{"id":"697950","title":"拟古九首","dynasty":"明","author":"胡翰","text":"一夕复一夕，一朝非一朝。昨见春花开，忽睹秋叶飘。人非金石姿，安得长不凋。穷年事觚翰，驾言远游遨。手提具櫑剑，拂拭鸊鹈膏。含精变光彩，上薄青云霄。愿君勿弃置，佩此长在腰。南山有猛虎，西江有长蛟。斫蛟取猛虎，始贵非铅刀。白马谁家子，翩翩新少年。宝带千金裘，鞍垂两櫜鞬。五侯争驰鞚，七族莫比肩。来往长杨间，捷出飞鸟先。朝从羽林猎，夜展秦楼筵。前楹列庭实，中庖具珍鲜。赵女舞双袖，吴姬调七弦。张急调高起，酒尽意弥坚。恨无美人赠，中激壮士肝。睽离各自爱，重来还复然。节节复促促，雄鸣雌自续。借问此何音，有鸟人不畜。三文被身体，五采烂盈目。声谐九成奏，灵出众羽族。自从阿阁倾，再改岐山卜。千年不来仪，四野多毈殰。世德诚已微，天路清且穆。愿因东南风，吹度玉笙曲。长安万里堠，日日送远行。轻车列千驷，骠骑悬双旌。西出横门道，意气倾公卿。铍戟夹左右，部曲联若星。疾驱呼延塞，深入休屠城。旄头无时落，边风旦暮惊。刻功燕然石，受爵天子廷。既获世间愿，复垂身后名。借问毛锥子，区区何所营。梧桐生朝阳，不附众木林。上枝拂云汉，下根固重阴。岁久材质古，斫为姚氏琴。朱弦翾横理，加以玉与金。徽轸何粲粲，清弹扬妙音。重华不可见，怀思意何深。千里不唾井，与君相别难。风尘虽异路，恒愿同悲欢。在金莫为玦，在玉当为环。联以翠织成，宛转衣带间。相望胡与越，寸心良自坚。日入已三商，忧来翻百端。遥遥托清梦，不知寒夜阑。日长自爱惜，夜长复凄恻。人生几何时，少壮已非昔。凉风动万里，起念南与北。山川路杳杳，车马去不息。燕赵高声名，荆扬壮材力。仲尼七十说，未遇身削迹。为云不上天，焉能雨八极。昔闻昆山禾，结实大如黍。一食能疗饥，再餐可轻举。大和溢肌发，含真逐仙侣。左盼东华君，右招西王母。苍箓手共开，金册笑相旅。后皇降嘉种，宁遣同宿莽。杲杲晨出日，祁祁载阴雨。煦被非一朝，长此千万古。饮酒须饮醇，结交须结真。貌合不足贵，言合宁可珍。长安桃李树，家家自阳春。常时握手者，孰是同心人。吴中有双剑，一奉洛阳宾。精灵飒以合，万里情相亲。"}