{"id":"1236368","title":"寄陕郡杨正卿二首","dynasty":"元","author":"陈赓","text":"临川堂上看飞鸿，十载西州一转蓬。亲老家贫初有累，才疏意广卒无功。奸雄颇忌孔文举，富贵何如张长公。满地尘埃浮世狭，一帆思驾五湖风。迁客形容国士心，春风鹤发不胜簪。钟仪去楚衣冠异，王粲依刘岁月深。岁晚艰危无短策，酒酣悲壮动长吟。遥怜兰省杨夫子，一纸书来抵万金。"}