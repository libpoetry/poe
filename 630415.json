{"id":"630415","title":"寄旋庵都寺","dynasty":"明","author":"释函是","text":"人生贵自处，劳劳欲何为。岂不怀丰功，动静宜知时。尔年五十四，百岁半过之。年年徇土木，日日计度支。山菊与溪梅，梦中相对谁。我年日以迈，尔少只数期。纵使更百龄，所忧常别离。何如松桂侧，竟夕论心期。山芋可继粟，荒年恒不饥。语笑皆羲轩，而无衰世疑。灵龟未易舍，观我徒朵颐。随身登古台，下视西江湄。飞帆去如鹜，安得暂相随。念尔如飞帆，汨汨寒风吹。欲倾万斛怀，千里重踌蹰。"}