{"id":"1112278","title":"河阳秋思六首","dynasty":"宋","author":"宋庠","text":"关外山河阔，城边卉木腓。露浓蝉始罢，风急燕犹飞。不雨云中薄，澄沙水自微。善哉吾祖叹，能此送将归。自古悲秋物，多伤黯黯魂。鲈鱼轻客宦，纨扇感君恩。颍濑寒明野，嵩云侧露村。此中知止地，归去掩柴门。芳序虽云晚，华颠亦已新。蛩鸣偏傍耳，燕去不辞人。山隐栖岩路，朝婴佩玉身。故溪应更好，前夜梦垂纶。出处因年警，多惭与愿违。于陵终不仕，疏傅几时归。江柳寒阴瘦，畦菘晚叶肥。寄声溪上鸟，且莫背人飞。久雨收寒潦，层飔荡薄埃。鸣蛙鼓吹歇，高雁弟兄来。食肉嗟谋短，关弓任世猜。故园三径在，新菊几丛开。秋物自能晚，秋声何足悲。欢应随壮去，病已与衰期。斗远终难挹，天高不易欺。此心丘壑恋，匪石恐难移。"}