{"id":"661439","title":"秋江客思","dynasty":"明","author":"史鉴","text":"洞庭袅袅凉风起，木叶惊飞下江水。江水悠悠烟景微，江头有客未成归。身经北渚云山杳，家住南京音信稀。乍见霜前飞塞雁，还闻月下捣寒衣。寒衣作就家家寄，可是侬家远难致。男儿出门不返顾，直欲浪游天尽地。轻舟短棹恣经过，水远山长风浪多。花艳惊郎大堤女，声谐流徵郢城歌。歌声入云花满堂，夜夜朝朝乐未央。劝君莫上瞿塘去，两岸猿啼能断肠。"}