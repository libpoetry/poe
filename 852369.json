{"id":"852369","title":"西冈僦居","dynasty":"宋","author":"文同","text":"出官在秦蜀，始末凡十年。所治得公宇，靡不完且坚。中堂与挟廊，角翼相钩联。领属仅十口，出处皆安便。冬夏恶风日，侵薄曾无缘。今年归中都，职事叨磨铅。未免僦屋住，敢谓须华鲜。西冈颇幽僻，爱此远市廛。问得王氏居，十楹月四千。床榻案几外，空处无一椽。匽溷及井灶，坼壁皆相连。经庳须俯首，过隘常侧肩。所谓十口者，日绕蜗壳旋。前时大暑中，几不禁袢延。郁若鼎釜炊，局如狴犴挛。走蝎过乱蚁，飞蚊剧群蝉。今日幸过之，复畏明日然。喜见白露节，相贺肌肉全。如何下淫雨，晓夕常绵绵。瓦破榱栋漏，柱陷墙垣穿。惟供改席坐，岂暇安枕眠。中庭止数步，深已可载船。尽室徒跣行，一起复一颠。京师费耗地，居止实重迁。俸料计月入，外得无几钱。却思已过分，仅免亲犁田。自望于古人，若地而升天。小庐焦生高，陋巷颜子贤。引之谕妻孥，吾道宜此焉。犹胜比邻者，寒突无晨烟。"}