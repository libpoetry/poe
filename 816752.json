{"id":"816752","title":"满江红 寿史远公五十，用曹顾庵先生韵","dynasty":"清","author":"董元恺","text":"半百才名，指学海、词源杰出。想廿载、分荣绛帐，广文清密。内府流传羲献帖，国门争购丹青笔。正新翻、艳曲付红牙，灵妃匹。羡落纸，金壶漆。羡起草，丹霞日。看拂衣归里，满园榛栗。海上安期瓜似枣，山中桃李人如木。总消磨、一卷是楞伽，延年术。周肉何妻，漫道是、长生仙术。争似汝、长斋绣佛，丹炉服术。少小自怜游猎赋，追陪空献雕陵栗。更谁知、四十九年非，今何日。容未老，髯如漆。心未老，丝成匹。恰悲来舞剑，兴酣摇笔。千古图书身上下，一杯诗酒花疏密。叹吾生、早已胜而翁，星星出。臣罪当诛，曾负累、丝毫难出。今已矣、文深胥吏，网罗尤密。百万总由铢黍积，钱刀争胜如椽笔。算书生、原不悔封侯，监门匹。茂才举，胶投漆。渭阳遇，云披日。奈投臣有枣，报君无粟。醉里尚寻玄石酒，相期便访刘商术。问青天、公等致身时，将何术。天地茫茫，愁无尽、销愁无术。应只有、浇愁惟酒，不烦蔘术。花下频招松下鹤，盘中又检山中栗。料吾身、烂醉是生涯，须千日。梦欲醒，庄周漆。心常醉，刘伶匹。任挥毫草檄，请缨投笔。薄劣自甘糟粕劳，不才且入山林密。抚长锥、终岁处囊中，何由出。烂漫才华，惊人句、潘江涌出。尽少年、狂歌作达，外疏中密。红粉一生三妇艳，黄庭五色千枝笔。更清泉、白石寓经纶，谁堪匹。楹与桷，施丹漆。亭与阁，凌云日。恰满樽桑落，堆盘芋栗。招隐小山俱是桂，高吟药圃宁须术。人诸君、击剑复弹棋，纵横术。冉冉流光，尽人世、谋身多术。只如尔、神仙服食，胜餐芝术。绛树横陈琳国李，青鸾争捧天台栗。愿百年、七进九霞觞，从今日。堪裕后，樊宏漆。堪擅誉，徐卿匹。看双双骥子，能文操笔。怜我白头丘壑老，倚君紫禁经纶密。好因时、莫便学蹉跎，乘风出。季方难兄，有爱弟、清河挺出。群推是、池塘春草，玉和金密。玩世文章科斗字，惊人风雨蛟龙笔。记翩翩、裘马少年时，今无匹。原不慕，对君漆。谁能驻，援戈日。恨间关转徙，艰难薪栗。小艇载诗更载酒，砚田种秫非栽木。听君家、说尽谷城书，还丹术。散尽千金，学曼倩、善藏其术。还更向、罗浮碧海，凤芝龙术。槛外露滋金洞草，崖边云护仙舟栗。采石坛、花满不知春，羲农日。服上药，调浮漆。星佩冷，虹霓匹。只未忘绮语，更怀铅笔。但令毛生名纸贵，不妨潘簟生尘密。数床头、昨夜卖文钱，飘然出。岁暮凄凉，系缆处、片帆初出。蓬窗映、斜斜整整，似疏还密。片影夜寒村点酒，六飞梦冷生花笔。遍千山、何处一渔翁，孤舟匹。灯宛宛，遥怜漆。风猎猎，难回日。觉布衾如水，手皴肌栗。烛尽寒灰悲伏枕，炉存馀火思蒸术。被饥驱、僵卧水之滨，贫无术。生不逢时，问谁是、锐情经术。只吾尔、难医贫病，非关苓术。田舍艳称十斛麦，封侯且等千株栗。想人生、行乐是西畴，穰穰日。琴上趣，何劳漆。花间友，还相匹。更较晴量雨，焚书掷笔。二顷好供饘粥费，比邻不羡崇墉密。但南山北与北山南，相携出。"}