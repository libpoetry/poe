{"id":"812718","title":"入山歌","dynasty":"清","author":"吴性诚","text":"梦亦不到海外乱山之中，炎歊来往于烟雨寂寞之空濛。上雾下湿天日暗，溪谷岚气瘴毒侵鸡肋之微躬。斫竹为床聊偃仰，破壁僧房吼夜风。撼枕声喧溪水激，奔腾万马无停息。古人五月渡泸勤，嗟余何事此间数晨夕。婆娑洋世界原宽，自归版图衽席安。两戒河山经擘画，百年疆索定纡盘。土牛红线分番汉，文身剺面判衣冠。毋相越畔设险守，旧章遵循永不刊。叵耐生番偏嗜杀，伺杀汉人镖飞雪。割得头颅血模糊，山鬼伎俩誇雄杰。闪睒枭獍人见愁，痴顽吾民与之游。悯不畏惧侵其地，吞食抵死竟无休。千峰万壑潜深入，荷戈负耒如云集。横刀带剑万人强，蠢尔愚番皆掩泣。七十二社部落分，茹毛饮血麋鹿群。中有旷隰名埔社，水绕山围佳胜闻。周回斜阔几百里，丰草长林平如砥。雕题黑齿结茅居，歌哭聚族皆依此。牧牛打鹿钓溪鱼，不识不知太古初。别有天地非人世，万顷膏腴可荷锄。朅来搆隙失邻好，水社杀机藏已早。谍谋暗引贪利徒，灭虢还从虞假道。伪呼庚癸乏军粮，欲向山中乞鹿场。矫称官长张红盖，袭取其社不可当。壮者仅免幼者死，老妇饮刃屠稚子。开廪运粟万斛多，其馀一炬屋同燬。野掠牛羊室括财，弓刀布釜尽搜来。可怜更有伤心处，掘遍冢墓抛残骸。兔脱纷纷窜岩曲，祗解哀号不解哭。愁云白日惨昏沉，峰罅偷窥仇起屋。筑土星罗十二城，蜂屯蚁聚极纵横。分犁划亩争肥瘠，不管蚩蚩者死生。我闻痛心兼疾首，终夜徬徨绕床走。同为赤子保无方，断肠愧赧惟引咎。传闻此番知大义，曾助王师歼丑类。有功不赏祸太奇，发指凶残频坠泪。天地好生伤太和，况复皇恩浩荡多。化外何曾有征伐，生成遍德伏巢窝。何物莠民敢戕害，罄竹难书其罪大。从来拓土与开疆，岂可编氓私越界。拟议爰书申大义，当事震怒从严治。分檄奔驰文武官，机宜良策飞宣示。宣示恩威孰敢违，先驱狼虎解长围。摧城撤屋散其党，还尔土田亦庶几。仍彰国典警奸宄，罚不及众罪有归。自顾庸才忝斯土，未然弛禁疏防堵。笋舆冒雨入云山，事后勤劳恐无补。溪回路转骇蚕丛，羊肠叱驭笑笼东。敢辞险阻勾留苦，仗剑横扫魑魅空。莫认蓬莱可访仙，荒烟蔓草翠微巅。白云欲晴黑云雨，鹧鸪啼声到耳边。治人治法难俱得，大东小东堪叹息。苍生霖雨不相逢，救死攘敚谋衣食。兴言至此颜厚有忸怩，试听枝上子规心恻恻。寄语番奴休杀人，杀人天谴不可测。"}