{"id":"401792","title":"鹧鸪天 读遗山词，偶拟其体","dynasty":"民国末当代初","author":"朱庸斋","text":"蔌蔌飞红欲过墙。天回一雨浣春芳。廿年哀乐纷成梦，三月风花各自忙。添掩抑，转思量。枕囊犹有未销香。凭谁解道遗山句，雌蝶雄蜂枉断肠。自起推衾坐到明。一灯重證昨年情。病蚕抱叶空成茧，弱絮经风易化萍。春荏苒，梦沈冥。断无花影近帘旌。还将十斛难言泪，拟向横塘自一倾。"}