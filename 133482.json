{"id":"133482","title":"题兴善院净师月岩图","dynasty":"宋代","author":"欧阳守道","text":"君不见长安市，扰扰行人如聚蚁。不惟贾客与廛民，往往完冠绅大夫士。投身闹处思山林，欲归未归长苦心。夜深灯火如白昼，呕哑弦管喧繁音。孤客欲眠眠不得，四更五更人暂息。忽然车毂鸣枕中，百官朝早传呼亟。我时起坐一喟然，推窗孤月方流天。嗟哉市朝不知夜，挹此清景何由缘。归求重觅糜鹿伴，尘劳余业犹羁绊。高僧过我出画图，月照岩心僧仰看。有岩有月尽佳哉，僧叉不俗何方来。此岩岂是南海观，不然五台峨眉雁荡到台。岩空月圆僧静坐，不用话头劳勘破。人言腰钱骑鹤上扬州，何如岩中月下从僧游。"}