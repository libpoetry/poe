{"id":"208990","title":"昨虽移韵於兰然石鼎联章不可以不成也再赋","dynasty":"宋代","author":"郑清之","text":"好恶移人信有力，宫姬尚取昆仑织。刚姿未必广平爱，皓首谁怜赵岐息。夷车衡茝荪芷荃，富矣离骚夸博识。灵均颂橘不及梅，内白孰为有精色。夫何汴玉楚见弃，素荣无乃碔砆石。梅古贤人又何怨，伯夷正自求仁得。氏以墨胎端自污，请效公输为削墨。"}