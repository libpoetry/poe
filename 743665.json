{"id":"743665","title":"鼓涌滩","dynasty":"清","author":"黎简","text":"舟人轻风波，至此惨不语。脉脉奔长江，畏色自太古。上舟钝若石，下舟猛于弩。盘涡入地叫，声过十里许。北风吹木叶，神气栖破宇。孤猿鸣空山，漠漠日色苦。西江三百滩，是已一二数。昔睹李尚书，凿径济行旅。惨淡石见血，无乃蛟龙怒。惜哉水不尺，劳深力无补。我生固习坎，何如此深阻。危襟坐如夷，洞然见肝腑。"}