{"id":"535997","title":"同声歌","dynasty":"明","author":"王世贞","text":"今夕复何夕，得奉君子欢。明烛在高堂，三星灿以烂。卺饮不逮终，缡结自成宽。绸缪非一状，要约故万端。感君缠绵意，报以中心肝。愿为黍与臛，奉君朝夕餐。愿为缟与絺，备君衣中单。二候愿多夕，三时愿多寒。金石有时泐，中怀长不刊。鸣鸡何咿喔，北斗渐阑干。欲起复彷徨，人生会面难。"}