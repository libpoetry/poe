{"id":"682393","title":"初读书翰林作","dynasty":"明","author":"区大相","text":"材馆抡多士，兰台出秘书。紫庭储相日，黄阁礼贤初。奏技颁银管，披文映玉除。淩云自有赋，何必羡吹嘘。旧事弘文馆，新恩翰墨林。琼轩开丽泽，天路合朋簪。岁月诸儒论，风云列圣心。何人种桃李，于此欲成阴。虞代收元凯，周廷引庶常。今兼文体重，古以事功良。礼乐从先进，鹓鸾接末行。何当刷毛羽，云路共翱翔。"}