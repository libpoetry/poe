{"id":"635434","title":"放鹤乞缘","dynasty":"明","author":"成鹫","text":"君不见西天百岁水老鹤，飞向人间随饮啄。瀰天布网地张罗，造物小儿援弓缴。一朝失足入樊笼，铩羽低垂任飘泊。平生一片水云心，紫陌红尘非所乐。西山倒景入桑榆，日暮归心在寥廓。前途信有好山川，谁为开笼解缠缚。大声寄语有心人，莫惜金钱早倾橐。九皋放去一身轻，绿水青山无住着。华表归来未有期，感恩愿比衔花雀。"}