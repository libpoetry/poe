{"id":"502590","title":"从军行","dynasty":"明","author":"王恭","text":"少小事嫖姚，辛苦烟尘里。力尽三边境未归，身经百战常轻死。古戍苍苍绝塞边，黄沙白草暗祁连。将军金印不得佩，麾下铁衣今已穿。往来阴碛狼山下，破讷峰南战初罢。走马交河雪下时，洗兵瀚海鸿飞夜。战骨萧条翳草根，边烽寂寞照营门。只知边将封侯贵，不见沙场愁断魂。"}