{"id":"1212103","title":"雷篷歌赠廖楚材山长","dynasty":"元","author":"许有壬","text":"人间尘土何地无，道人自爱居江湖。江湖佳处写不尽，且复想像陈其觕。有舟如叶君勿笑，气象乃欲吞堪舆。四时风景皆可乐，岁晚独与天游俱。青山昨夜忽遁去，万象一色涵冰壶。眼界疑堕清虚府，心境直造鸿荒初。道人箕踞受奇供，但讶光怪生籧篨。霜筠露箨政不俗，更欲缘饰为琼琚。湘江清碧俯见底，岳麓倒影寒萦纡。兴来不省有物我，短蓑独速歌吴歈。可怜翠被秦复陶，但鼓忧患来攻驱。莫言雪尽篷遂废，敲雨承月仍相娱。"}