{"id":"883105","title":"剑门行","dynasty":"宋","author":"孙应时","text":"两崖夹道立削铁，涧水悲鸣浅飞雪。上有石城连天横，剑戟相磨气明灭。出门下瞰山盘纡，石磴斗落十丈馀。敌来仰首不得上，百万渠能当一夫。井蛙未识河山广，分明到此生狂想。岂知天险乃误人，祸首子阳终衍昶。渭水秦川指顾中，剑门空复老英雄。传檄将军真得意，落星愁杀卧龙翁。"}