{"id":"807382","title":"醉蓬莱  积雪为桥和云臣作","dynasty":"清","author":"陈维崧","text":"借连宵积雪，戏作银桥，横眠街路。却也玲珑，现雕阑绣柱。驾此何为，从来官道，有瞿塘滟滪。笑倒春城，往来车马，纷纭士女。追想当年，秦皇汉帝，鞭石为梁，霓旌西去。万里鼋鼍，叹红颜难驻。老子神通，偶然游戏，学填河鹊羽。今夜桥成，看余矫首，共安期语。"}