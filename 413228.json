{"id":"413228","title":"闽江滩行","dynasty":"近现代","author":"施蛰存","text":"宵来客话闽江险，姑妄听之疑过情。平明启碇更西上，大江遥作风雨声。烟消日出照波路，嵯岈碨磊纷纵横。奔流疾于李广箭，射虎没羽三军惊。涛轰浪决高于屋，雷呴电激蒲牢鸣。喷沫四散溅石骨，琼林霏雪飘梨英。南溟鲛女泣秋月，泪珠迸落琉璃罂。前滩桀?后滩踞，回湍一注如建瓴。西风夕埽洞庭树，井陉夜战淮阴兵。暗滩伏礁不可见，孽龙潜隐尤狰狞。珠旋凡转作涡淃，鹅毛不比千钧轻。一滩在南一在北，犬牙参互相虚盈。苍峰两岸森如束，欲无冬夏迷晦明。孤猿独鹤自酬应，枯藤古藓纷缭萦。方苏喘息弪鬼薮，俄然色变临猴坑。篙师叱咤动山谷，仆仰起伏互推撑。齿牙震震背欲裂，终朝唯与寻丈争。纤夫挽断如椽绳，大树不为蚍蜉倾。吾舟鼓输运神力，扬鳍掉尾如游鲸。吹涝弄滆恣呼哈，羊肠诘曲容与行。行人犹恐阳侯怒，魂摇意夺心怦怦。回头更看下水船，棹歌閒发沧浪清。"}