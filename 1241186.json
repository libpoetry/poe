{"id":"1241186","title":"游昆山怀旧伤今","dynasty":"元末明初","author":"王逢","text":"丈夫贵善后，事或失谋始。桓桓张楚国，挺生海陵里。一门蓄大志，群雄适蜂起。玄珠探甓社，白马饮浙水。三年车辙南，北向复同轨。量容甘公说，情厚穆生醴。誓击祖生楫，竟折孙策箠。天王诏褒赠，守将躬岁祀。翼然东昆丘，兰橑映疏绮。青蘩春荐豆，翠柏寒动棨。乾坤宥孤臣，风雨猖五鬼。铜驼使有觉，荐惧荆棘杞。"}