{"id":"546916","title":"燕歌行七解 其四 西门行","dynasty":"明","author":"于慎行","text":"出西门，歌且行。今我不极乐，当欲何营。江河水，东下如建瓴。安能邑邑迫蹙，坐使华岁零。策骏马，驾高轩。召呼平生游，驰逐双阙间。薰以香自烧，膏以明自煎。鼎鼎百年内，胡为长不欢。谁见仙人安期生，骖驾白鹿游三山。谁见仙人安期生，骖驾白鹿游三山。四时相递代，日月如转丸。乘时修令名，毋为世所叹。"}