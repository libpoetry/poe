{"id":"439393","title":"阅见一十首","dynasty":"金","author":"边元鼎","text":"君居淄右妾河阳，平白相逢惹断肠。蜡烛已残歌欲阕，并教离恨绕飞梁。萧史吹笙凤女台，月高霜冷凤笙哀。不堪好酒沈沈夜，又遣青鸾独自来。凤纸衔封玉镜台，绣鸾传记已相猜。倾城笑脸千金样，莫对閒人一例开。歌里冲冲笑里嗔，深情会处几何人。凭君为向五陵道，冶叶倡条不是春。笑里低眉引醉波，阆风秋月一声歌。明知画烛无情物，何是尊前泪更多。笑不成欢歌敛眉，景阳钟动酒阑时。此情却羡牵牛会，一岁相过可是迟。牛女佳期岁一过，都缘迢递隔金河。可怜马上香车畔，只隔珠帘更不多。轻莲素质澹萧萧，叶密溪深未可招。雨暗兰舟人去后，却容白鹭逞风标。双鸾夹镜凤横钗，捧额黄梅小雁排。为报阿环休调戏，双成西母总相猜。腻发堆云镜舞鸾，五云仙洞接清欢。归来失却吹箫伴，肠断昆山昨夜寒。"}