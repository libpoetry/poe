{"id":"735444","title":"永明奇后阁谒九莲观音为神宗母孝定李太后恭制长歌","dynasty":"清","author":"李因笃","text":"太行西北山北来，中有凌空之高台。月挂苍岩龙虎啸，云生赤迹风雷哀。千松万松立窈窕，十步五步行徘徊。纵目清凉在霄汉，抠衣灵鹫逼蓬莱。鹫岭后阁屹如峰，九莲阁中瞻圣容。庄严具足得未有，草莽何知争为恭。炎山忽飘孤屿雪，静夜时落翠微钟。秋色苍茫吊余址，夕阳明灭怀故封。神宗垂拱五十载，太后斋居多光彩。内启祠尝恩不遗，旁搜象教力仍逮。五台禅龛近京辅，两宫敕赐兼鼎鼐。时移物换凋碧梧，篆冷灰飞逐沧海。出门惟睹白雪飞，涧水松风听不违。攀弓抱剑悲相向，鹤驾鸾旂久未归。此刹翻同灵光在，他年仿佛魂魄依。君不见画壁金铺光照眼，贝花隐隐发灵机。"}