{"id":"1119673","title":"送臧子与子仪之楚州告免解二首","dynasty":"宋","author":"陈造","text":"二臧如静女，不受朱粉加。尹姬望邢娥，宜著帝者家。向来扬蛾眉，众喙怒以呀。指玉谢坚洁，擘肌起疵瑕。去汝忽若蜕，人与室俱遐。玉台镜如月，满意事铅华。九重访娟丽，万目看嫭姱。当使听听者，昂首七香车。昭代论豪杰，崔侯允武文。小却折遐冲，厚用当致君。敷政极中和，殖学根典坟。士有玞玉岐，公自泾渭分。何人非教育，二臧实不群。两两计偕去，名犹壅上闻。试袖于蔿歌，往拜刘将军。心醉公瑾前，何待曲糵醺。"}