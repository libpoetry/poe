{"id":"699430","title":"送君超兄还武陵","dynasty":"明","author":"袁宏道","text":"碧江波叠晓霜肥，换尽生蕉细缕衣。榴火烂时诸彦集，蜡梅香里一骑归。糟坛博社轻扬入，鹤侣鸥群自在飞。枉渚阳山凭寄语，道人魂梦久相依。山水心情谢永嘉，断沟残石渐盈车。高斋是处鸦栖墨，娃阁频分燕作家。袖里新书惊惠子，卷中逸事困张华。乌藤白帢仙仙去，知入桃源几树花。"}