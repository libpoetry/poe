{"id":"468034","title":"集清人句有怀小薇师四首","dynasty":"当代","author":"熊盛元","text":"沉沉心事北南东，人在重帘浅梦中。莫怪撩衣懒轻出，每嗟相见太匆匆。世间萧艾易披猖，咀嚼新诗诳饿肠。真到无闻无见地，觉时一枕绿云凉。秋水双瞳欲剪波，江湖侠骨恐无多。松风吹尽人间事，浩气难平未肯磨。倚杖郊原作近游，鹧鸪声里到汀洲。海榴开罢山栀放，白发多情苦恋头。"}