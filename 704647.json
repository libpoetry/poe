{"id":"704647","title":"拟古少年从军四首","dynasty":"明","author":"黎遂球","text":"左手敛垂发，右手拍长剑。行行已万里，马力直于箭。追得负心人，抉骨独留面。携将报所知，当夜重开宴。众客轻后生，酒至坐疲厌。不语疾驰出，复向沙场战。夜宿河上沙，日饮河流水。河黄不照面，心热酒发耳。男儿渐有须，安能悦女子。不如老边庭，梦我长晰美。状貌若妇人，力能挽强弓。岂是木兰女，无劳认雌雄。昨日绣旗下，金甲腾乌龙。胡儿皆叹惜，阏氏在其中。惟恐生得我，引去驰下风。陈平有心计，恨不携我从。虽能解重围，亦笑非奇功。据鞍斩单于，拔纛戏旋舞。馀勇无所施，搏得阴山虎。献馘入汉廷，金印照旗鼓。拜爵当上公，赏赉出珍宝。主上方好少，分功殊黜武。列侯半男宠，自愧同姣好。惟愿归南山，射猎能供母。"}