{"id":"587406","title":"赠魏太守考迹五章","dynasty":"明","author":"霍韬","text":"采菊采菊，于樵之眉。手算金英，口衔金卮。金英馨芬，金卮刚而。采菊英支，蘸金刚卮。持赠远人，薄慰远思。采菊采菊，于樵之巅。菊英佩韦，菊英佩弦。菊英插髦，菊英任肩。采采菊英，聊以永年。持赠远人，聊慰各天。采菊采菊，于樵之侧。上有流云，侧有兀石。菊根千龄，菊华千日。插发怀哉，瞻天北极。持赠远人，远人之德。采菊采菊，于樵之下。佩菊以归，薄言夙夜。佩菊以归，薄言绘画。我菊之英，邈不以价。持赠远人，作远别话。采菊采菊，于樵之岨。樵云飞飞，樵厓楚楚。破樵云丛，蹑樵厓砢。采樵采樵，自我自我。持赠远人，实获我所。"}