{"id":"1125695","title":"中秋佳月怀杜安行冯当可二首","dynasty":"宋","author":"郭印","text":"西风捲尽片云浮，天宇团圆素月流。玉斧修成三夜景，银盘赛过十年秋。佳人渺邈心相照，羁客徘徊影共愁。安得仙娥一招手，驱鸾驾鹤上琼楼。绝胜寻常三五盈，魄成金气自然清。烟云敛迹秋空阔，星斗沉光夜色明。璧堕江心随浪涌，镜飞天面逐人行。四方万里同清赏，大地今成白玉京。"}