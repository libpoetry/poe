{"id":"444071","title":"霜叶飞 九日南浦亭独坐次梦窗韵","dynasty":"当代","author":"熊盛元","text":"醉中无绪，长亭外，悠悠魂绕烟树。翠岚秋影镜涵空，波溅鲛珠雨。羡白鹤、遥天奋羽，孤飞谁证仙缘古？怅梦隔方壶，海漾碧、星娥坠泪，月华流素。霜鬓漫插黄花，兰成未老，万劫都寄愁赋。懒云依水锦鳞游，露冷枯荷语。短笛咽、离悰恨缕，渔歌声远扁舟去。夜正深、街灯暗，待觅归途，雾迷来处。"}