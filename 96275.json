{"id":"96275","title":"有怀竹隐之筍复用前韵","dynasty":"宋代","author":"赵蕃","text":"我家章泉旁，生事苦不足。惟余数亩地，有竹森似束。别束梦寐之，诗语见编录。况当萌茁时，熟杜樵采辱。官居亦何有，有此数竿绿。定应好事人，知我来此欲。不然朝暮间，何计能医俗。尚嫌地形浅，筍夥当掘斸。不能助幽深，何况增诘曲。袖短舞艰长，吾俸五斗粟。"}