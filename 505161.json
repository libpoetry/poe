{"id":"505161","title":"题琵琶云气图歌为张彦弘作","dynasty":"明","author":"张宇初","text":"岱舆之山走灵骨，化作劫外千奇峰。此峰立我茅舍北，泼墨许我沧洲雄。沧洲酒酣肆挥扫，章达高情尤绝倒。浮云浩荡随有无，期尔来巢拾瑶草。苍烟积雨龙怪居，云屏石磴相萦纡。碧涧红泉恍疑似，梦游尚记仙人都。况是清修久闲适，燕景空濛漱琼液。坐来黄叶坠西风，对此令人重相忆。"}