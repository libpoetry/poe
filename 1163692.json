{"id":"1163692","title":"假山","dynasty":"唐","author":"齐己","text":"匡庐久别离，积翠杳天涯。静室曾图峭，幽亭复创奇。典衣酬土价，择日运工时。信手成重叠，随心作蔽亏。根盘惊院窄，顶耸讶檐卑。镇地那言重，当轩未厌危。巨灵何忍擘，秦政肯轻移。晚觉莎烟触，寒闻竹籁吹。蓝灰澄古色，泥水合凝滋。引看僧来数，牵吟客散迟。九华浑髣髴，五老颇参差。蛛网藤萝挂，春霖瀑布垂。加添双石笋，映带小莲池。旧说雷居士，曾闻远大师。红霞中结社，白壁上题诗。顾此诚徒尔，劳心是妄为。经营惭培塿，赏玩愧童儿。会入千峰去，闲踪任属谁。"}