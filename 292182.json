{"id":"292182","title":"水龙吟·渔蓑","dynasty":"现代","author":"张慎仪","text":"夫须碎织成蓑，鸣榔去钓西岩下。添将葛屦，配将蒻笠，短竿自把。转过滩头，又寻沙觜，萧然整暇。趁满天荻絮，满身烟霞，邀几个、鸬鹚话。欸乃一声归一，穿浪花、引船入汊。解衣槃薄，裁青补翠，乱堆篷罅。晒月眠云，消闲谁共，但凭老瓦。奈卖鱼市散，无钱沽酒，藉伊偿价。"}