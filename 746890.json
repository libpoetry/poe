{"id":"746890","title":"抵武昌","dynasty":"清","author":"黄文琛","text":"朝发箄洲头，暮泊鲇鱼口。江山不复识，牢落戎马后。故乡昔殷富，狂寇屡芟蹂。焚杀一何惨，兵气尚缠纠。警熛自东来，彩鹢壮屯守。荒忽几疆吏，丧地某至某。泄泄今七年，未涤豺狼薮。酸涕强西眺，此心更何有。敝庐荡无存，亲旧睽离久。烟火自葱郁，新屋十八九。余息骤难苏，疲俗终安否。残妖决可扫，顾影念衰朽。从来据机轴，是赖活人手。制胜非有他，临事毋一苟。乱霞明高堞，秋色澹霜柳。对此风物殊，怆然低白首。"}