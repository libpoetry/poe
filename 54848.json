{"id":"54848","title":"安山待闸憩大柳下见蜣螂转丸及窟穴埋藏之状","dynasty":"明代","author":"顾清","text":"蜣螂抟土丸，其智竟莫测。中包实粪秽，外裹疑橡栗。后推前复挽，圜转何捷疾。端如趁严程，又似衒巧术。趋洼真一泻，过隘亦屡兀。中途遇强暴，奋斗几撑突。归来不少暇，坎土启藏室。既以首为畚，复以股为橛。爬沙兼负戴，下上几颠越。室成拥丸下，劣隘四无隙。周旋巧斡运，每动辄有入。须臾丸尽隐，谓尔功已毕。潜身复旁搜，坯壤时臲卼。村童恶剧戏，寸筵时一搰。室开丸反流，惊救走连蹶。双趋共抚抱，有类拱珠砾。前功已尽弃，余念犹未歇。想其推挽去，行复事钻穴。物生均有智，小大理难一。蚕丝利万世，蝥网为口实。蜂房及蚁冢，致用等轩闼。尔丸独何为，久念理未彻。村童前致词，此实神所訹。转丸输鬼藏，功满蜕凡骨。飞腾作风蝉，清响哕云月。营营苟为此，蜣计诚已劣。丸也神所须，得无秽明烈。物性尔岂知，神奸我能别。纷纷讵为信，琐琐焉足说。聊戏答村童，鼓响官舟发。"}