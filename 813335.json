{"id":"813335","title":"亭林先生寓曲沃卧病小愈走书相闻即遣使起居奉诗 其二","dynasty":"清","author":"李因笃","text":"王路风流缟带长，霸图聊托晋初乡。遗音西国思千里，老眼中原泪数行。春逼梦随池草绿，腊残清引阁梅芳。曾论徽祀虚笾豆，许傍新宫自筑堂。五十知非似醉醒，柴门寂寞画长扃。古人何可欺毛义，吾道将无愧管宁。豳俗好风吹举趾，汉时明月照传经。鸣车整旆西归日，户外寒融柳色青。"}