{"id":"1074999","title":"次韵伯尹登严子陵钓台","dynasty":"宋","author":"周紫芝","text":"明光宫中枭夜鸣，汉鼎何人窥重轻。老颅未污属镂血，四海掩鼻愁膻腥。当时避地岂得已，岩栖水宿俱非情。谁知举世无真隐，此意独高严子陵。一钩明月满蓑雨，桃花水涨春江平。生涯颇似玄真子，端欲钓鱼非钓名。故人巳作飞龙起，犹着羊裘钓烟水。异时侯霸岂其俦，未可轻将衮衣比。心知不为世人屈，无故不作三公耳。富贵浮云只眼前，执戟长怜子扬子。丈夫名节倘未立，安用区区识奇字。"}