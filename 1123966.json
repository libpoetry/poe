{"id":"1123966","title":"知府提举访求前守凌公遗迹忽于庭庑雨压复壁中得公所题诗赋六绝句","dynasty":"宋","author":"赵蕃","text":"辰人只识凌刑部，不识尚书晚岁官。晚岁功名益堪纪，辰人不识坐荒寒。使君剖竹继先贤，四十于今又六年。每恨无从考遗事，但凭亭槛览山川。不因风雨壁宁隳，雅志安和寓此诗。前此后今宁浪出，岂非显晦亦关时。故相曾兴告讦风，一时多坐语言中。乃知复壁遮防意，是谓知公亦爱公。檐浅终防剥蚀灾，好移深奥示将来。更须刻石行于世，公道只今方大开。郡斋新刻总珍藏，得此遗踪益有光。再拜从公乞馀本，归赍不复恨空囊。"}