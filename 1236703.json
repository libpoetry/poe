{"id":"1236703","title":"过燕京和陈秀玉韵五首","dynasty":"元","author":"耶律楚材","text":"回首亲朋半土丘，嗟予十稔浪西游。半生兵革慵开眼，一纸功名暗点头。下士笑予谋计拙，至人知我谓心忧。再行不惮风沙恶，鹤迹云踪任去留。君恩犹未报山丘，自笑遐方汗漫游。客过玉关惊白发，要游金谷觅苍头。冷官待罪予为歉，陋巷居贫君不忧。犹望道行泽四海，敢辞沙漠久淹留。狐死曾闻尚首丘，悲予去国十年游。昆崙碧耸日落处，渤海西倾天尽头。君子云亡真我恨，斯文将丧是吾忧。尚期晚节回天意，隐忍龙庭且强留。馀生不得乐林丘，犹忆丁年选胜游。几帙残编聊映眼，一张衲被且蒙头。貔貅已报西门役，柱石犹怀东顾忧。自料荒疏成弃物，菟裘归计乞封留。空惊沧海变陵丘，白昼分明梦里游。除妄楔边重出楔，求真头上更安头。亨通富贵刚生喜，苦恼悲愁强作忧。斫断葛藤闲伎俩，系驴橛子不须留。"}