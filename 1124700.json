{"id":"1124700","title":"题方氏绿野园三首","dynasty":"宋","author":"徐元杰","text":"佳景环深院，开门远俗邻。径幽通鸟雀，溪迥隔风尘。客过宜樽酒，时来与物春。好风为我至，萧散足怡神。众木欣欣茂，扶筇到故家。楼高春月晓，池曲暮烟斜。物化迁无定，徘徊兴自嘉。悠然尘外想，随意乐年华。春昼情无限，欣看绿野丛。折花红带露，种竹晓生风。自有悠閒趣，何须绘画工。名园多胜致，高咏与谁同。"}