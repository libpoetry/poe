{"id":"332329","title":"金缕曲·题素姊遗稿，用秋水轩韵","dynasty":"清代","author":"曹景芝","text":"检点残书卷，想从前、琐窗吟句，闲情自遣。仿宋摹唐凄艳绝，字字泪珠红泫。便做尽、春蚕丝茧。犹记妆前曾问字，到而今、终悔因缘浅。心上恨，几时展。开函一纸聪明显。认玲珑，簪花妙格，寿萱书扁。不道残年多变幻，转瞬浮云苍犬。算薄命、诗人不免。剩有零星珠玉在，付梓人、拼把春衫典。诗细校，夜灯剪。"}