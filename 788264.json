{"id":"788264","title":"苫次述哀","dynasty":"清","author":"胤禛","text":"慕思君父泪千行，四十余年顾复长。高厚深恩悲罔极，瞻依情切托靡方。天颜咫尺忽成隔，庭训趋承难再望。提命谆谆犹在耳，樽彝肃肃总摧肠。衔哀但觉苍旻远，举首惟悲白日凉。展转心增风木恨，劬劳忍诵蓼莪章。仙軿已返层霄上，夜梦仍亲御座傍。海水可枯石可化，终天仰恋讵能忘！"}