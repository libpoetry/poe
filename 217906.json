{"id":"217906","title":"谢朱汀守惠古风","dynasty":"宋代","author":"包恢","text":"民何业於盐，由生在水国。因之利其利，资生本无责。未能损与之，尽绝岂为得。后世与古异，以此命为脉。如宽之一分，不禁之太迫。上下亦相安，何至遽相阨。柰何笼之尽，一线路亦尘。乘以风气恶，遂至大作慝。舟聚至数十，众聚动数百。杀越人於货，祸烈恣惨刻。谁谓在王畿，有此凶焰赫。深为腹心忧，非但股肱厄。圣上欲并生，犹未忍诛谪。欲如渤海郡，但以安作则。中外多贤良，选及仆罔测。岂非老不死，可以贼击贼。初非欲胜之，化诱尽筹画。顽冥终不回，不免出兵革。犹非杀为威，止欲就擒获。竟未始血刃，献囚不南馘。精别分死生，不失我心测。或不以事观，浮言肆虚嚇。语阱险且危，闻者转相惑。非望复非才，宜不见浮格。成虎而铄金，莫辩只自默。偶尔事倖成，不至大差忒。免罪已逾分，何劳被恩泽。感公成人美，古调鸣啧啧。仆以瓦釜酬，自笑言哑哑。"}