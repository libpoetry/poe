{"id":"331937","title":"凤凰台上忆吹箫·研露堂小集","dynasty":"清代","author":"曹尔堪","text":"愚谷逃虚，廉泉止渴，浮名敢驾徐刘。记袍寒有赠，剑秃无仇。蟋蟀凄吟戍垒，浇残沥、霜气横秋。休更弄，西邻短笛，唤起闲愁。忘忧。且宜长啸，正葵含黄靥，幕敞青油。笑封侯取印，尽曲如钩。乐此蔬畦瓜架，新篘熟、弟倡兄酬。归田好，谁偕坐卧，立鹭眠鸥。"}