{"id":"1095979","title":"卢玉堂报遣人问讯水心","dynasty":"宋","author":"释居简","text":"用舍见人物，抑见天地心。生人于此时，所系亦以深。时哉薄其祐，全力吾不任。向来邹鲁人，抱此空沉吟。此身眇如芥，列国纷于针。芥针求抵当，机括常差参。没身虽不遭，道在终不沉。朣朣千丈光，照耀不啻今。公乎邹鲁传，轩冕如山林。我亦山中人，不忍凤鸟瘖。加餐为公祷，以答天地心。"}