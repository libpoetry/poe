{"id":"1143879","title":"次韵仇仁近暑中二首","dynasty":"宋末元初","author":"方回","text":"初减官河几许深，向来惟恐百城沈。晴阶近喜收檐滴，暑屋殊嫌乏树阴。妾妇齿牙工斗阋，比邻疟疠厌呻吟。悬知壮士无颜色，赖有同心可断金。瞬息凉炎代谢频，沉冥自养静中身。读书快意如抓痒，得句言怀当写真。幸不与闻当世事，可须常作半途人。忽思秦汉干戈际，商岭犹堪避战尘。"}