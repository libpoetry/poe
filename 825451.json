{"id":"825451","title":"题吴鉴泉鉴园图 有序","dynasty":"清末近现代初","author":"郑孝胥","text":"金陵往来二十年，梦落复成桥水边。疏林丛竹隔水看，蒋山如屏当我前。此园未成先造意，剪取溪水收云烟。缚茅编篱极惨淡，口不能道心谓然。眼前风景人未觉，引子入胜中有天。来游何止千百辈，谁者领略真萧闲。我去复来如燕子，濠堂无处寻巢痕。喜君久为此园主，收拾世事归诗篇。岂知兴亡一弹指，故国安在园空存。君虽未归归亦得，但恐百感伤心魂。图成哀歌予和汝，默数旧恨毋多言。"}