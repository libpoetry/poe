{"id":"429834","title":"释戡双藤馆赏藤花为丁卯诗社第一集","dynasty":"近现代","author":"黄浚","text":"为欢不能寸，逝去辄以尺。孰能补馀春，端赖诗襞积。萝阴虽宛宛，狂飙不解惜。将军能好文，借此图主客。晶荧小垂手，散乱紫云舄。酒怀本浅懦，风力况腾掷。江南成往梦，春尽吴山额。陆沈向人海，又见三空厄。群公自萧然，作意岸吟帻。北方丧乱外，可语几片石。但恐乞食人，长为饥所迫。"}