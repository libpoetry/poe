{"id":"632030","title":"采蜜","dynasty":"明","author":"释函可","text":"深山有君臣，大义不敢忘。枯木以为国，百花以为粮。何以服其众，无毒者为王。王居必有台，众游必有方。朝出暮乃归，一心无别肠。自谓可无患，世事固难量。烈炬何方来，举国纷仓皇。兴亡掌一反，倏忽无遗良。物类虽甚微，性命关上苍。区区口腹欲，无乃太惨伤。尔蜂亦何愚，蓄积召祸殃。"}