{"id":"1242321","title":"兰陵王 其二 王彦强以暮春有怀吴中故居之作见示，此公蜀故家，因以蜀语次韵答之","dynasty":"元末明初","author":"邵亨贞","text":"锦江绿。长想秦城在目。瞿塘上、春水舣船，十二遥峰翠如簇。羁怀未易触。斜日平原散牧。潘郎爱，年少宦游，遮莫吴霜鬓边扑。名家旧韦曲。记雨卧丛花，春覆慈竹。东来重问乌衣屋。愁濯锦人远，剪灯窗静，归心偏是梦里速。更题柱曾卜。凄独。带移束。正驿路骝嘶，烟浦帆宿。遨头风度犹能续。尽客馆歌舞，故人醽醁。薛涛笺上，写恨处，字可掬。"}