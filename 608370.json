{"id":"608370","title":"汪公干从燕台送余至济上叙别兼寄别和叔 其一","dynasty":"明","author":"区大相","text":"古来重交谊，岂不在命驾。君从燕山阳，送我任城下。所历千里馀，四顾尽平野。览古究天人，观代陈王霸。久堙稷下谈，孰重燕台价。怆恻乐生去，慷慨聊城射。苍茫齐鲁墟，贤圣何凋谢。抚迹劳我思，感时伤物化。乐饮慰穷愁，悲啸激长夜。我行适旧都，子还依旅舍。去帆天际遥，归鞍日边卸。片语难久留，馀辉恋桑柘。磊落平生怀，晤言用自写。"}