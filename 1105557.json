{"id":"1105557","title":"阎普州赵果州舟中唱和以巨轴见寄酬以二首","dynasty":"宋","author":"王十朋","text":"联舟西上沸欢声，赵璧隋珠照坐明。一客词流三峡水，百篇诗压五言城。广文旧舍欣重扫，阿买奇儿况侍行。我以礼宾名客馆，云安曲米待君倾。灯结寒花鹊有声，书传双鲤眼增明。人言尽是青云士，天遣相逢白帝城。富贵有机端可畏，山川非险莫辞行。定知蜀道从今易，东普南充盖已倾。"}