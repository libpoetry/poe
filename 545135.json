{"id":"545135","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 其八 自白云返由故道抵新洞　久蔽榛莽近樵妇堕其中居氓踵入得之洞类白云而深窅峻绝游人鱼贯累累而下秉炬千盘始抵石室路中复断用梯乃得达平敞处","dynasty":"明","author":"胡应麟","text":"蹑屩褰裳列炬从，投身捷下最高峰。壶中地欲穷千尺，杖底天犹隔九重。跂足青泥扪虎兕，荡胸苍乳攫虬龙。梯仙是处吾家在，莫遣流泉世上逢。"}