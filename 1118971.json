{"id":"1118971","title":"新居六咏 竹林隐居","dynasty":"宋","author":"陈文蔚","text":"无才济苍生，竹林远栖遁。中有圣人书，饭蔬自无闷。筑堤环碧沼，种花仍满堤。幽人日往来，非关桃李蹊。池东如月弦，池西如月弓。池北千丈屏，倒影碧波中。清沟知几曲，花落流红锦。何须浮羽觞，自可供杯饮。燕坐焚清香，日永袅烟篆。妙处良独知，功收物欲战。绿阴初散地，今有入檐枝。开窗对潇洒，岁寒惟独知。"}