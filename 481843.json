{"id":"481843","title":"东湖春意图为樵门李姚生题","dynasty":"明","author":"王称","text":"鸳鸯湖上春风软，柳丝无力桃痕浅。暖烟笼碧水如云，纤纤细草苔香满。满楼罨画大堤傍，罗绮晴娇绿水乡。冰弦玉柱新调吕，半蹙双蛾倚淡妆。鸂鶒双双点晴雾，百劳东飞燕西去。紫泥谁染天上春，云缄留得相思句。日暮相思枉断肠，绿波千里共悠扬。龟甲屏风花梦晓，一抹修蛾镜中小。"}