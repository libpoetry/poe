{"id":"690324","title":"广陵曲六章","dynasty":"明","author":"张家玉","text":"迢迢邗江道，烟花咫尺迷。朱楼临紫陌，画舫接金堤。隐隐闻歌吹，相传是竹西。五方推利薮，到处是膻场。夜市千灯艳，春醪十里香。豪华感行路，知道是盐行。新莺初学啭，乳燕正交飞。芳草青丝发，垂杨金缕衣。昔日迷楼下，家家拥翠帏。琼瑶天下种，桃李路傍枝。憨爱司花女，娇怜来梦儿。奔月何时下，为云未可知。逶迤锦步障，乱转七香车。尘暗九衢月，光生满路花。何因堕珠泪，言过玉钩斜。悄悄搴帏出，盈盈却扇行。衣裳秋水染，笑语香风生。却向琼花观，低头礼玉清。"}