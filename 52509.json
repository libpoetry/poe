{"id":"52509","title":"过田家·马蹄朴索客心懒","dynasty":"明代","author":"吴兆","text":"马蹄朴索客心懒，十里无人烟火断。仆夫驱马入田家，老翁出户能相款。草中角角鸡哺雏，房内呱呱儿新诞。舍有余粮可接荒，陂多积水能防旱。借问客子来何方，炊黍蒸梨罗酒浆。话余桑柘阴移径，坐久牛羊走上堂。长男输租入城里，传闻矿税天下起。舟车牛马皆有租，老夫八十眼所无。我言老翁且莫苦，淮南还有李开府。"}