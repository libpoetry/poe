{"id":"866640","title":"见雪","dynasty":"宋","author":"冯时行","text":"前日挥轻扇，今日御重衣。重衣御则已，仍惊朝雪飞。数峰起天末，练练生光辉。有如老大臣，正色立玉墀。风自山椒来，凛凛折我髭。马上久驻目，感此良惨悽。一昏复一晓，冉冉岁月移。忆昨大观初，我始垂髫儿。倏忽一弹指，面目生权奇。今朝天上雪，宛作山中姿。岂免三十年，侵我两鬓垂。况此甲马动，忧端宿肝脾。何当拨百忧，采采山中芝。一洗稻粱气，摄身凌霏微。春花与冬雪，俯视造化为。去去宜努力，所幸今未衰。"}