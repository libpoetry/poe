{"id":"127147","title":"寄张达道·茅峰何山亦何好","dynasty":"宋代","author":"曹勋","text":"茅峰何山亦何好，瑶木琪华并三岛。其间岩洞邃且深，隐居仙人得穷讨。远业已跨雪色驴，诸孙何能玉颜老。黑虎会有青鸾信，洞章同梦池塘草。关键真符付自乐，鸳鸯琼壶每倾倒。颇闻云篆经九试，自应太上传三宝。他年芒屦谒凝神，洗心拱听无上首。"}