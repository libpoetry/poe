{"id":"522685","title":"发京师二首 其二","dynasty":"明","author":"李梦阳","text":"茑萝附公柏，枝叶固相因。行子恋俦匹，况遇同乡亲。北风起河梁，日暮多飞尘。携手同车归，驾言西适秦。道远长渴饥，客子怀苦辛。仰瞻天汉流，夜永不得晨。骖马媚其曹，鸣雁各求群。明星出东方，照见车下人。夙兴即往道，登彼高路津。还顾望京邑，怆焉何所陈。"}