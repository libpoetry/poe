{"id":"417025","title":"寿星明  丙辰七十一岁生日集宋人词自寿","dynasty":"近现代","author":"罗元贞","text":"老子今朝，急呼斗酒，欲问前因。笑平生肝胆，青山意气，龙蛇起陆，虎样精神。躲尽危机，天教多寿，何似樽前现在身。沉吟久，任楼台清晓，帘幕黄昏。交亲，散落如云。曾不信、芳春压老人。幸眼明身健，茶甘饭软，非惟我老，更有人贫。万岁声中，九霞杯里，未许门前轻负春。吾何恨，际风云开合，乐事良辰。"}