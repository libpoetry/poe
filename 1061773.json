{"id":"1061773","title":"标指六偈 水月","dynasty":"宋","author":"释清远","text":"水月指陈，最疏最亲。若谓可见，还带重轮。月皎于上，水流于下。彼此非干，应缘何假。声回响转，垛成招箭。指喻孰明，标门谁辨。凡夫见闻，月皎水浑。心波业识，奔流苦门。二乘闻见，如镜中面。对像迷真，渠还未荐。水澄月映，孤光迥迥。灭此化城，更须前进。一月耀天，光吞大千。森罗顿现，亘尔无边。齐含宝月，交光廓彻。非中非外，一多融摄。毗卢性海，自他无碍。迷悟悟迷，相亡相在。一尘百亿，百亿一尘。奔走尘刹，不动本身。光亡月落，几人摸索。四十九年，浑用不著。丈夫壮志，自有行市。十字路头，看人失利。不忻诸圣，不厌凡夫。拈箕奉帚，跨马骑驴。若人笑我，我亦笑渠。更问如何，我不识书。"}