{"id":"1050218","title":"和颖叔游浮丘观","dynasty":"宋","author":"郭祥正","text":"潭潭洞天门，孰出朱明右。突疑云翼张，竦见冰骨瘦。飞仙时往来，别有通海窦。此事仅传闻，世人岂能觏。攲檐榛棘合，坏壁青红旧。汲泉炼丹处，颓废无完甃。不逢博物人，妙迹谁复究。黄冠禀使者，乘时力营构。飞阁凌沧波，诛林逐群狖。松萝翠欲滴，兰茝芬可嗅。秋蟾助馀魄，蓬岛分小岫。披披宿霭散，泠泠诸籁奏。超然俗虑息，挥手出宇宙。况逢老集仙，气夺天下秀。落笔诚千言，霹雳震白昼。于兹惜分携，作恶须掺袖。"}