{"id":"306494","title":"瑞鹤仙·黄花三两点","dynasty":"现代","author":"黄咏雩","text":"黄花三两点。问人意秋容，比花谁澹。青衫酒痕黯。自拈花无语，一襟香艳。松阴苒苒。便翠滴、眉梢似染。看当阶、卅六江流，风起月移菱芡。应感。篷窗贮梦，宝剑敲词，岁华如闪。芦漪潋滟。縠纹净，皱人面。似坡仙笠屐，放翁团扇。那样闲情不减。待商量、耒耜笺经，耦耕更念。"}