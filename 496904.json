{"id":"496904","title":"燕歌行分笙字","dynasty":"明","author":"王禹声","text":"长安孤月半轮明，征夫远戍蓬婆城。古来离别难为情，况复萧条朔思生。寒蛩东壁切叨鸣，不堪墙外砧杵声。感君独宿涕泗零，梦回枕席光荧荧。起视银河天半横，枝头双鸟栖不惊。念我独兮忧伤并，安得沙场烽燧清。腰县鹊印缦胡缨，鸳鸯为被合欢成，与君相对坐调笙。"}