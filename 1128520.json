{"id":"1128520","title":"提宫工部兄携家见过辄成律诗二首上呈","dynasty":"宋","author":"葛胜仲","text":"剥啄欣闻夜叩关，相迎一笑解愁颜。枉帆虽落十人后，过饭今成五郡间。自役其身惭鞍掌，无求于世羡萧閒。何如赴陇从招隐，却遣幽丛问小山。相逢虽幸慰暌离，忧患仍年触境悲。琴与俱亡念同气，缶犹难击怆齐眉。筋驽肉缓奔名懒，意广才疏见事迟。只待归资堪问舍，一封投劾去追随。"}