{"id":"229065","title":"送傅道士兼呈吴明可给事","dynasty":"宋代","author":"释宝昙","text":"往时大斗供一沃，既醉而颠颠可卜。得钱乞人如弃泥，风雨丛祠夜深宿。省中诸公六七辈，贵人只许丞相独。入门穿靴一脚泥，亟今便要道士服。虎皮冠儿象牙简，感恩扣齿三十六。今年来自铁柱宫，道许旌阳犹万福。连灯并床一月语，拊枕歌吟听不足。有时得酒不肯醉，醉里亲言道机熟。南昌史君有仙骨，我欲凭风一薰沐，崇真坊中归去来，卧听玉龙吟一曲。"}