{"id":"1119468","title":"次韵杨帅留客赏雪二首","dynasty":"宋","author":"陈造","text":"锡羡端知自杳冥，更资和气与烘成。餍观搅海翻云势，旋听摧檐泻竹声。狎坐鸳鸯方荐笑，窥檐乌鹊已熹晴。从公草赋梁园罢，未羡将军下蔡城。园林花絮忽冥冥，水墨工夫忆李成。琼树挽春争炫昼，玉龙转野寂无声。绮罗樽俎诸宾醉，箫鼓楼台九陌晴。不比游仙向来梦，真陪仙伯燕曾城。"}