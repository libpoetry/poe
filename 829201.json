{"id":"829201","title":"中原纪痛诗十八首选十","dynasty":"清末近现代初","author":"杨圻","text":"醉眼翻天地，秋风裂肺肝。前军俱不发，倚马独长叹。天末诗犹壮，闺中骨已寒。冰天呵冻墨，笔削到毫端。昔为迁客久，秋至便心惊。月照洞庭水，夕来烟浪清。三湘与七泽，鸿雁杂军声。国事皆因楚，从今再用兵。安史今方众，忠贞久不闻。谁哉临大节，惟有陆将军。兵败非关敌，城亡共此君。何须真个战，妙语绝人群。江流纷暮雪，消息断中原。久客诗皆老，从军气欲吞。千家闻聚哭，一路未招魂。吟尽陈陶恨，风笳落日昏。长胜称无敌，当年部曲名。弟兄好风义，将士必忠贞。落日驱军远，孤城上马行。两河财赋尽，不借朔方兵。铁骑蟠秦塞，春风过渭桥。咸阳三月里，洗甲雨潇潇。爨骨仇能复，屠城恨未销。入关刘季约，飞挽上云霄。自以功难报，宁知罪已魁。人心惟旧主，佳节又新梅。画角城中起，黄河马背来。稽留淹日月，剪伐莫疑猜。谈笑忘天下，英雄如是观。画梅师造化，学佛到平安。班马陪清宴，河山拾古欢。将军亦写竹，许我伴高寒。绕树辞荆楚，驱车京索间。星河明曙水，鼓角响寒山。肠是今年断，鬓从前月斑。征南诸将士，不战岂生还。积雪千山乱，黄河落日翻。田园思故郡，兵马在中原。苍莽身焉置，艰难气独存。安危方寸事，稷契莫轻论。"}