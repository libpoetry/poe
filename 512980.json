{"id":"512980","title":"谢程篁墩赠龙尾砚","dynasty":"明","author":"沈周","text":"篁墩品砚歙居右，雅称先生翰墨手。先生与砚俱歙产，眉子罗纹誇富有。椟中种种自怀玉，能割一爱到石叟。自嫌隅处小有病，临出摩挲要难授。我云先生岂无药，庸贲一铭如砭灸。冁然捉笔从背书，石上煌煌丽星斗。头巾折角与人传，此砚因铭名亦久。尚怜龙尾是奇材，东坡何以嘲牛后。"}