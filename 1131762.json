{"id":"1131762","title":"柳梢青","dynasty":"宋","author":"蔡伸","text":"数声鶗鴂。可怜又是，春归时节。满院东风，海棠铺绣，梨花飘雪。丁香露泣残枝，算未比、愁肠寸结。自是休文，多情多感，不干风月。子规啼月。幽衾梦断，销魂时节。枕上斑斑，枝头点点，染成清血。凄凉断雨残云，算此恨、文君更切。老去情怀，春来况味，那禁离别。联璧寻春，踏青尚忆，年时携手。此际重来，可怜还是，年时时候。阴阴柳下人家，人面桃花似旧。但愿年年，春风有信，人心长久。"}