{"id":"777250","title":"泊澎湖","dynasty":"清","author":"张湄","text":"大担门外渡横洋，群山灭影流汤汤。天水相交上下碧，中间一叶凌波飏。少焉红沟映霞赩，倏忽黑蛟翻怒墨。陆离斑驳异彩腾，绘画乾坤须五色。针盘远指天南交，苍茫四瞩心悁劳。直上樯梢索西屿，亚班趫捷如飞猱。澎湖环岛三十六，历历人烟出渔屋。未须沧海成桑田，结网临渊食粗足。我来寄泊妈宫湾，舳舻屹立凝丘山。三夜惊涛春客枕，梦魂跌宕雷霆间。海翁望雨忧如渴，极目园畴断馀嶭。北风可但济行舟，唤起痴龙驱旱魃。"}