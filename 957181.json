{"id":"957181","title":"病中不复问节序四遇重阳既不能登高又不觞客聊书老怀","dynasty":"宋","author":"范成大","text":"四时变迁翻覆手，百卉于人亦何有。骚客颠诗亦狂酒，强惜黄花爱重九。少年习气似陶公，采采金英满衣袖。携壶木末最关情，欹帽风前几搔首。馋吻偏怜粽栗香，新衣不管囊萸臭。贪将节物趁遨头，肯向宾筵称病叟。如今衰飒悟空华，现在去来飞电走。登临旧迹如梦断，觞咏故人多骨朽。百年长短随隙驹，万化陈新直刍狗。不堪把玩堪一笑，安用岁时歌拊缶。家人亦复探新篘，插花洗盏为翁寿。蒲团困坐眼慵开，莫把故情看老丑。挽须儿女太痴生，更问今年有诗否。"}