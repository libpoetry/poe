{"id":"696014","title":"忆南园八子 陈文忠词林师臣，以忠谏黜狱，遭乱捐躯，丕振纲常，独留节烈之气","dynasty":"明","author":"欧主遇","text":"柱折并维裂，畴当复幸生。独扶天地力，捐麋有馀馨。位置第一流，自言公惭卿。早秉史臣笔，并著谏臣名。痛哭弭丧乱，丧乱驰削平。大节无自死，死忠甘磔刑。哀号我祖宗，动天不绝声。侯爵酬忠烈，一人扬有明。狎主齐盟日，气谊素英英。花月无孤影，文酒必先鸣。刚风馀涕泪，三忠濯厥灵。华残露松操，波流独柱砥。持禄去危邦，比比当涂子。伟哉黎孝廉，诗赋挟长技。偃蹇未事君，为国忘生死。忠愤复两都，羽檄延平起。推毂冠进贤，援赣威弧矢。兵甫及围城，围城将溃止。岂无韬略存，弗逮图终始。傅彤为蜀汉，战死同前轨。旌节有荣名，文人成义士。亲串激遗风，涕零章贡水。史氏推龙门，叶令瞻凫舄。世业披朝华，仙风流玄泽。少壮耸高驾，趍庭接文席。灼灼追琢章，琅琅韵金石。待岁偕计吏，多奏匡时策。登岱小众山，众山仍辙迹。作宰当阳阪，救民善兴革。观风三楚雄，高歌导郢客。扼腕寇盗忧，忠肝万里隔。垂死欲叩阍，戎器戒行役。阳九嗟莫逃，身与国同阨。夫子齐靖节，归来无俸钱。不乐荒三径，寤叹义熙年。自言世仕宦，恩重起南天。诗书并图画，响臻业以传。绾绶苍梧西，勾漏令而仙。多难见几作，引年隐故山。肃肃鸿避弋，圉圉鱼在渊。沉饮延明月，卜夜通曙烟。共言惜嘉会，高衢步前贤。何期沧桑变，摧伤杖屦颠。老成沦胥日，慨慕觅遗编。文学称雕龙，二难腾早誉。橐笔就南宫，邅回万里路。薛惢贯勿遗，读骚嗟迟莫。草木灿坤舆，纤钜罗典故。岂厌官奉薄，为道仕楚去。屈宋遘代兴，颜谢供吐茹。自任笔削权，志乘不朽树。时危知引病，逾拟遂初赋。传乘游浙闽，抱恨济胜具。东归文酒会，诗得江山助。清浊莫议方，师表希叔度。乱离怅云亡，隔世尝心晤。彬彬建安彦，伟长与等伦。素无仕宦情，疾疫永离群。君自负才艺，兰藻蕴氤氲。干时时不偶，绝俗俗随纷。园池小偃仰，静观海岛均。逸爵岂亡酒，晨兴常鬻文。石室苍梧胜，东西游路分。说诗尚中律，解颐尊所闻。杳杳寻远山，悠悠散暮云。君没广未陷，却色见兵氛。吾宗多昆弟，而独优众长。贻安先堂构，腹笥娴辞章。达理托曹植，卖文仿中郎。不愁黄金尽，结交翰墨场。邀鹤云高飞，滋兰秋晚芳。荏苒竟岁序，经术斯明扬。垂及古稀龄，明时终允藏。旻天变肃杀，林木尽凋霜。两子援赣没，无藉衍青箱。原隰谁为求，鹡鸰歌且伤。斟酌旧林圃，一水引池塘。霜落菩提树，月孤诃子林。老僧云既灭，栖云浮以沉。戒律断荤酒，随缘不染心。禅悦超文字，解悟或长吟。一往问祖意，曹溪岁月深。依依本师侧，寂寂匡庐岑。玄言镌诗卷，诵法叶鸣琴。远公莲社约，倡和仙城南。踰耋形如鹤，卿相存所钦。一旦粤会陷，四大从相侵。阎浮劫灰尽，王园不可寻。"}