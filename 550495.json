{"id":"550495","title":"题高漫士晚阁溪云图","dynasty":"明","author":"徐熥","text":"主人爱溪还爱云，去年走谒武夷君。九曲溪流太清泚，千峰云气何氤氲。幔亭得预曾孙宴，归带白云千万片。天风倏忽下蓬瀛，吹散长空成组练。漫士何年写此图，一溪云气长模糊。恍疑接笋峰前见，还记天游顶上居。一别溪头峰六六，经年不举看云目。愿学宗生作卧游，画图一见心能足。"}