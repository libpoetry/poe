{"id":"196633","title":"假馆诗·江南遗老瀛边客","dynasty":"宋代","author":"家铉翁","text":"江南遗老瀛边客，来时鬓斑今雪白。几年坐困市井尘，五迁来到诗书宅。中州典型尚未艾，故家文献宛如昔。主人盛年兀老苍，古心不为名利役。昼閒对客无俗谈，夜灯从容须挟册。有疑必问问必中，讲学定知有源脉。世人鹜外如轮云，君心向道坚金石。念我南冠久絷维，分我三间明月席。绨袍厚德更高古，冬有纖纩夏有绤。我衰拟作菟裘藏，感君推田城西陌。今年不归明年归不归，病骨嵌崎会当化为原上骼。拟从诸君豫乞石一方，他年埋之冢前三四尺。上书宋使姓某其名某，下书人是西州之西老逢掖。平生著书苦不多，可传者见之春秋与周易。"}