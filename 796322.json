{"id":"796322","title":"高阳台 秋雨怀三姊五妹","dynasty":"清","author":"劳纺","text":"小雨催诗，高柯堕叶，凄凉作尽秋声。恨已难消，秋声更不堪听。朝来试捲疏帘看，惜庭花、一半飘零。最萧条，篱菊开迟，未著寒英。家乡迢递三千里，怅怀人滋味，几次曾经。天末遥峰，青青遮断归程。归书但道安无恙，纵伤心、怕说离情。到重阳，不插茱萸，也自愁生。"}