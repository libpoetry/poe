{"id":"1112866","title":"苦寒行二首","dynasty":"宋","author":"张耒","text":"淮南苦寒不可度，积雪连山风倒树。长淮冻绝鱼龙愁，哀鸿傍人飞不去。雪中寒日无暖光，六龙瑟缩不肯骧。老惫孤舟且复止，坚冰三尺厚于墙。茫茫楚乡仲冬月，白屋无烟飞走绝。空林号风冰断枝，长淮无人冰照雪。冻埋钓艇不复渔，南羹未嚼淮中鱼。要须下擘澄湫水，剸取寒蛟烹腹腴。"}