{"id":"963976","title":"洪崖图行","dynasty":"宋","author":"洪咨夔","text":"脩髯危肩老仙人，布袍革带乌靴巾。胸中不着半点尘，天地万象胚腪春。扇者橘，书者栗，瓢者朮，缰而掣者葛，笠而鞭者拙。中间厖然大者雪，从我两髯三髧一蹩躠。驴何钝，奴何痴，前掣后鞭趣使驰。麾鞭愈急行愈迟，掣缰欲断人驴疲。但见尻秃秃，蹄局局，欲坠不坠止鸣木。本无伎俩能喷玉，正可吞声春草绿。先生御气存其神，下驴步行意更真。从渠蹇材拗莫驯，超然目送八极辔凤骖麒麟。"}