{"id":"654594","title":"戏綵图","dynasty":"明","author":"何乔新","text":"雪花缤纷堕云端，银烛飞光消嫩寒。华堂箫鼓庆初度，仙軿缥缈来青鸾。九十慈帏七十子，此乐人间能有几。子兮有子孙有孙，玉树琼芝纷旖旎。曾孙调锦瑟，玄孙进瑶觞。阿儿种种发如雪，斑衣起舞何蹡蹡。一门慈孝谁能并，况复诗书流泽盛。天公剪水作琼花，散作华筵表祥庆。綵衣舞兮日正长，庞眉一笑回春阳。蟠桃千岁正堪摘，碧实累累清露香。綵衣舞兮日将暮，儿心一喜还一惧。安得长绳万丈馀，系彼金乌莫飞去。"}