{"id":"1068867","title":"谢人送炭","dynasty":"宋","author":"张扩","text":"灶烟荼毗霜后林，短椽脱烟乌不黔。樵童岂惜龟两手，入市论价轻千金。向来几作沟中断，漫灭青黄谁过眼。焉知负荷炉锤功，煨烬犹堪借馀暖。夜阑吼空风力豪，平明雪山平屋高。生柴带叶冷不燄，毁车充薪车脚劳。故人十缚起衰朽，生遣寒灰拨红兽。解衣挟纩不足云，那复区区论炙手。"}