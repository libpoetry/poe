{"id":"389432","title":"红情·题张玉珊茂才鸣珂红豆花画册次韵","dynasty":"清代","author":"薛时雨","text":"替谁著色。是个人影子，疏疏密密。绮梦三生，画里秾华似曾识。南园荒凉若许，算往事、红墙空忆。待约略、说起相思，未语泪先湿。小立。玉阶侧。愁绰约仙姿，瘦损风日。凝脂作液，点点唾壶血同碧。千古情苗难断，花落去、阴成犹昔。月影下，劳记著、几声长笛。"}