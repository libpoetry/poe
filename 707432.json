{"id":"707432","title":"摸鱼儿 辛幼安伤春词悲凉动今古惜其蛾眉买赋之句未忘身世为次其韵以广之","dynasty":"明末清初","author":"王夫之","text":"总繇他、閒愁不管，才来又还催去。悠悠一派东流水，载得落花无数。人长住。却笑伊、来回奔走天涯路。凭阑无语。终不似黄莺，苦爱东风，百啭迎人絮。今古事，莫待怨谁相误。可但月来云妒。伤春未已伤秋赋，重倩吟螀寒诉。琼花舞。又早见、玉山瑶井填黄土。无为自苦。待人散月斜，日长山静，侬自有归处。"}