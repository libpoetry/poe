{"id":"1126425","title":"诗呈同院诸公","dynasty":"宋","author":"曹辅","text":"十岁湖湘客，淹留何所依。清名汉阁在，他夜楚帆归。落日三秋晚，浮生一笑稀。每烦贻秀句，真似暗投玑。妙论凌朝彻，高文敌夜光。煇煌照群玉，缥缈绝飞梁。得句题青竹，围棋换紫囊。相从愧衰朽，湖海兴偏长。富贵心非愿，山林首重回。拂衣清世外，筑室白云隈。杜口同摩诘，忘形学子来。斯游行欲遂，聊此接群才。"}