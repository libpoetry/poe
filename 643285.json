{"id":"643285","title":"题来鹤轩为张佥宪作","dynasty":"明","author":"胡奎","text":"张君持节洪之都，左招洪崖右麻姑。仙人骐骥不可驭，何以得此当庭除。雪作衣裳丹作顶，戛然长鸣延素颈。夜榻时闻竹下声，午阶每弄花间影。九重荡荡天门开，曾侍玉皇香案来。乃知君身有仙骨，地位清寒霜满台。只今笼之往何处，为言携向英山去。我亦东归寻故丘，结巢愿托三珠树。"}