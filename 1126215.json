{"id":"1126215","title":"和鲍判院见寄二首","dynasty":"宋","author":"曹勋","text":"挂冠十载水云乡，忽奉新诗助发扬。老境不能寻汗漫，圣时欣服值虞唐。喜君均佚琳祠乐，愧我初无袜线长。它日林泉傥相觅，一蓑烟艇洞庭霜。当年壮志作三军，扳马曾同幕下宾。欲试韬钤毗庙算，便期鹰隼出风尘。暮年岁月嗟残景，一水波涛有故人。端谓题舆因卜筑，不应佳句尚悲辛。"}