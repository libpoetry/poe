{"id":"625274","title":"过江皋留题","dynasty":"明","author":"张家玉","text":"幽栖异人境，永日息众纷。池塘过凉雨，窗户犹蒸云。石奇屡延屐，花落自成茵。停策听莺啼，隔水望鸥群。是时日在参，嘉禾犹欣欣。绿醑泻碧筒，香饭煮青芹。彼美区中人，逍遥自采真。地偏绝攀援，心远无垢氛。伊予秉微尚，愿与木石邻。相期拾瑶草，永结握兰芬。徘徊长林下，敬谢修竹君。好为开芳径，毋令隔青尘。"}