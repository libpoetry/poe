{"id":"470646","title":"己酉赴试白下病归得杂咏五首 其三","dynasty":"明","author":"郑胤骥","text":"生年不贯病，疟鬼或见嬲。赖子气颇王，疟每亦解娆。饮啖但如常，遂谓病可藐。乃者试一病，奄然遂如蔈。呻吟千里外，拚飞恨非鸟。抚观赖友生，今亦渐舒槁。相与共周旋，真如女萝茑。孤客亲僮仆，此语一何眇。晚来怯遥昔，未寤心有摽。中夜数寝兴，窗前明月眺。爱之不能餐，独与坐清晓。亦知病当惜，其如月皎皎。"}