{"id":"691861","title":"秋夜叹二首","dynasty":"明","author":"李梦阳","text":"君不见梁上蝠，飞走掠蝇虫。蝇虫四散不受掠，而我胡在缧绁中。岂即运命委霜雪，要知腐草生华风。沉吟彻夜不能寐，此时天风雨将至。但闻虫声啾啾复唧唧，鸿雁嗷嗷忘南北。臭虫多足蚊有翅，当我眠时忽而至。愤闷披衣坐叹息，竟夜搔爬无气力。寒霖萧萧响荆棘，君不见坎灯无烟四壁暗，野狐跳梁鬼啾唧。"}