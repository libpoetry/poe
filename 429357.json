{"id":"429357","title":"姚君悫归揭阳营秋园既成北来京师作图索诗","dynasty":"近现代","author":"黄浚","text":"我生于秋意萧懔，白藏常恨无留廪。饥驱坐作王城虱，每对西山气殊噤。盛年房室资笑粲，天之轭才为已甚。苦抽词辩酬高旻，往事上心文字饮。君从何来示此图，夺眼秋光似镌锓。南疆故是山水窟，点染荔丹烂蕉锦。君能剪秽穷回溪，拓地几弓营几稔。平分四时各可玩，园独名秋志尤凛。世乱家居诚不易，得溉寒畦胜甘寝。问君胡为复行役，人事迁流视鱼淰。嗟予丘壑誓当专，未恨太瘦腰如沈。异时度岭会窥园，先激清流容我枕。"}