{"id":"813778","title":"隩草戊戌1654仲冬和韵","dynasty":"清","author":"沈光文","text":"宁不怀乡国，并州说暂居。无枝空绕树，弹铗又歌鱼。炼骨危疑集，盈头珍惜梳。感追无限际，悔绝昔年裾。随时却不闷，而闷实难排。浪撼江空雨，风翻天半霾。热肠知未冷，晚节慎无乖。荣辱渔家少，乘潮又泛箄。义旗嗟越绝，剩得此顽民。矫矫心如石，丝丝鬓欲银。中山几度醒，故国十三春。尚慎虚瞻陟，天寒夜泣旻。得兴灵武业，谁作李长源。天宝人凭说，渔阳鼓尚喧。居辽当日管，卧雪此时袁。仆更痴于我，安然懒出门。一自椎秦后，同人在海山。冠裳不可毁，节义敢轻删。受冻频坚骨，撄霜茂长颜。南阳高卧稳，罔识世途艰。非仅谋衣食，人閒心却忙。声联随地义，力任一身纲。无憾敢言敝，加餐尚乏粮。将何消旅夜，薄酒胜茶汤。勋名虚幻耳，身世一轻舟。远寄西山耻，重将南渡尤。渔樵联几岁，禾黍泣同秋。曝背劳心处，于时更觉悠。门外苍茫势，神龙且寄髯。困方嗟褐短，人岂藉泉廉。善爱知珍鼎，需调用作盐。呈身原不惯，应合与时潜。不当矜著述，已闭白云函。是衲全留发，云庵半在岩。寡亲时属旅，感物义为咸。半世栖栖意，逢人说大凡。未伸博浪志，居此积忧忡。一命依麋侣，全军傍蜃宫。身闲因性懒，我拙任人工。岛上风威厉，蓬蓬震太空。采薇往古事，敢曰继其踪。散弃成吾逸，逢迎自昔慵。屐枯邀雨润，诗瘦倩云烘。即此寒山外，烟霞护碧笼。"}