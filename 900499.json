{"id":"900499","title":"五士游岳麓图","dynasty":"宋","author":"张栻","text":"闭门六月汗如雨，出门褦襶纷尘土。文书堆案曲肱卧，梦逐征鸿过前浦。西山突兀不可忘，勇往政须求快睹。朝暾未升起微风，中流咿哑挟鸣橹。长林秀色已在望，有如出语见肝腑。意行爱此松阴直，眼明还喜碑字古。高低梵释著幽居，深隐仙家开閟宇。忽看宫墙高十丈，学宫峨峨起邹鲁。斯文政倚讲磨切，石室重新岂无补。危梯径上不作难，横栏截出可下俯。惟兹翼轸一都会，往事繁华杂歌舞。变迁返覆宁重论，昔日楼台连宿莽。迩来人物颇还旧，岂止十年此生聚。泉流涓涓日循除，华表何时鹤来语。炎气知不到山林，茗碗蒲团对香缕。鼎来杖屦皆胜引，季也亦复同步武。洛阳年少空白头，三闾大夫浪自苦。一笑便觉真理存，高谈岂畏丞卿怒。不图画僧圣得知，貌与儿童作夸诩。请君为我添草堂，风雨萧萧守环堵。"}