{"id":"786327","title":"林烈妇行","dynasty":"清","author":"洪繻","text":"明月在天中，能圆亦能缺。清光不可磨，千古常皎洁。烈妇在人间，慷慨立奇节。青如涧中松，白如山中雪。哀如夜乌啼，泣如杜鹃血。夫婿方荡游，灯前苦陈说。上堂拜舅姑，喜妇明且哲。出门汲瓮提，入门芣苜襭。劝郎攻史书，勿为纷华悦！郎出朝看花，郎归夜踏月。倚门待郎来，低声拓门闑。问郎何所往？春风易消歇。问郎何所思？铜镜易华发。郎意云如何，得毋妾言聒。唤郎犹未醒，谁知成永诀！一病遽恹恹，中肠已惊怛。郎魂何处招？妾忧何时辍！上天愿同行，入地愿同穴。徬徨视女儿，「呱呱」苦难割！米炊虽云巧，丝绣亦云拙。无以养姑嫜，辗转徒苟活。中夜起徘徊，殉夫志已决。唤儿与姑眠，儿饥姑餔啜。抱女与他人，未言声呜咽。儿嬉不恋母，女殇我心恝！茫茫天地间，此情难断绝。妾心匪云石，妾肠匪云铁。有如捣芝兰，成膏香不灭。有如断莲花，成寸丝不折。门外雨凄凄，帷边风切切。灯光夜忽青，衣篝火不热。一死谢所天，玉环与金玦。园中花断肠，笼中鸟结舌。吞药虽云亡，言之有馀烈！呜呼泉下人，尘埃不可蔑！相逢定无惭，何必臂盟齧！巍巍望青山，磷磷立石碣。贞风在何处？高风万古埒。坟前草青苍，坟后水凛冽。山移石可转，斯人不可蔑！"}