{"id":"662243","title":"上刘司徒","dynasty":"明","author":"石宝","text":"东南白鹤清且孤，往岁亦上黄河图。刊山注海功立就，万姓得免鱼鳖区。商宗午夜梦良弼，晓入豸府风雷俱。诸难历尝汉太傅，三物竟付周司徒。平生蓬藋切山斗，画省未敢轻抠趋。涯师丈席一相睹，冰雪落齿幽襟孚。维公凤凰下千仞，安能顾此鸡与凫。芝兰萧艾两不弃，亦谓此是同年雏。开心已觉江海倾，忧世忽睹春阳铺。宰臣谋国知即语，远视万里如坐隅。嗟哉万事动有拘，安得回天如转枢。上为文武佐张弛，下为匹夫匹妇完肌肤。后生小子非献谀，亦岂抵好吹齐竽。斯文世契有相感，景望讵忍分云涂。"}