{"id":"1121385","title":"答资政邵谏议见寄二首","dynasty":"宋","author":"欧阳修","text":"豪横当年气吐虹，萧条晚节鬓如蓬。欲知颍水新居士，即是滁山旧醉翁。所乐蕃篱追尺鴳，敢言寥廓逐冥鸿。期公归辅岩廊上，顾我无忘畎亩中。欲知归计久迁延，三十篇诗二十年。受宠不思身报效，乞骸惟冀上哀怜。相如旧苦中痟渴，陶令犹能一醉眠。材薄力殚难勉强，岂同高士爱林泉。"}