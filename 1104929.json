{"id":"1104929","title":"八音诗","dynasty":"宋","author":"孔平仲","text":"金风荡炎暑，六合气已清。石崇南山高，晨起见峥嵘。丝垂虫就茧，彼各有所营。竹实不足饱，凤凰尚饥鸣。匏瓜固贱草，引蔓上高城。土地之所宜，结子如瓶罂。革带守空文，岁月逝可惊。木落行且秀，欣欣候春荣。金杯十分酒，酌子消百忧。石可补青天，弃与瓦砾侔。丝可弦南风，织成绢素柔。竹帛未书功，光景忽以遒。匏系久不食，栖栖江上洲。土鼓与蒉桴，为用先鸣球。革带人所贱，犹列下邳侯。木有栋梁材，终当回万牛。金谷草离离，绿珠魂已蛰。石崇虽富贵，一散不可集。丝亦不须悲，岐亦不须泣。竹林诸逸士，以醉名自立。匏弦且为乐，惜此光景急。土人劝我勤，朱紫当早拾。革性以从容，矫揉未易入。木散姑自全，宁求斧斤及。金色晦尘垢，人疑以为鍮。石有洁白姿，昧者比琳璆。丝缲不尽绪，谁与结绸缪。竹可裁笙竽，奈何困薪槱。匏黄已落蒂，岁序飒惊秋。土壤厌卑湿，山川嗟阻修。革车召武士，折敌当与谋。木铎一奋剑，为君斩倡优。金弦调阴阳，诸公尽梁栋。石室校图书，英才皆屈宋。丝侵鬓边发，濒老知无用。竹径理旧居，蔬畦阅新种。匏刳以酌酒，自唱出歌送。土燥叶可收，水清鱼益众。革屦随藜杖，徜徉步方纵。木末见栖鸦，暝归街鼓动。金乌卷海水，东欲上扶桑。石性本沉滞，不能随波扬。丝萦自作茧，渐老甘退藏。竹会有青色，牵人幽兴长。匏羹若可饱，何必羡牛羊。土室若可安，不须高栋梁。革以脂自柔，铁遇火则烊。木可揉而直，惟士心有常。"}