{"id":"833797","title":"满庭芳 春夜与少聚卿子岱饮花下","dynasty":"清末民国初","author":"樊增祥","text":"春碧深斟，夜黄低唱，往时佳梦如烟。近来花信，重到海棠边。依旧香巢翡翠，浑不似、三十年前。垂髫女，依人密坐，不识杜樊川。流连。红烛下、鸦鬟渐集，凤纸才宣。把齐安龙靓，聊当花看。对此茫茫百感，莺花海、也有桑田。伊凉曲，悲歌劝酒，金雁落筝弦。"}