{"id":"951850","title":"送别姚国博知处州分韵得绿字","dynasty":"宋","author":"林光朝","text":"铜盘白露下，松桂净如沐。娈彼菊花团，西风吹醽醁。长安多别离，此别苦不足。人物如使君，容易等潘陆。一自海东头，清飙起谣俗。馆下欲何言，联翩如破竹。功名不徒尔，无乃相迫逐。双日访延英，行矣公勿卜。括苍烟雨前，寒光贯岩腹。大叫出银罂，邂逅聚百族。要携三月粮，所厌惟一掬。幸心忽开张，何曾畏笑僇。单父勿长吁，来者犹可续。道旁有抵璧，天下轻结绿。一夕洲渚言，令我沉心曲。"}