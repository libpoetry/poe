{"id":"601818","title":"适周问礼图","dynasty":"明","author":"郑学醇","text":"峭壁苍崖林朴樕，茅屋土阶最幽独。兀然一老坐其中，左图右书撑满屋。鲁国之儒惟一人，章甫峨峨鸣佩玉。造庐就榻事咨询，容貌恂恂言不足。明堂清庙与郊禋，奥义微文耳相属。乃知圣学无常师，赠言何必劳谆复。自兹返鲁道弥尊，弟子三千皆乐育。当时弟子从者谁，云姓南宫字敬叔。"}