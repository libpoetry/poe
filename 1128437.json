{"id":"1128437","title":"次韵洪庆善同饮道祖家赏梅","dynasty":"宋","author":"葛立方","text":"末上风光惊老眼，斩新香韵恼骚人。霜晴日淡虚庭里，玉骨幽贞不嫁春。麝脐飘馥来疏蕊，霜女将寒堕瘦枝。数朵腊前舒冷艳，催花羯鼓未应知。寒葩脉脉画堂新，同是巡檐索笑人。独把幽姿伴冰雪，舒花结蕊不关春。立尽黄昏赏玉肌，月华无语上疏枝。绝怜熟睡含章畔，无限花飞总不知。"}