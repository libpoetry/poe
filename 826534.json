{"id":"826534","title":"水龙吟·立春日偶赋","dynasty":"清末近现代初","author":"张尔田","text":"岫眉澹锁愁黛，小帘梦断东风路。箫声暮巷，尘驰宝勒，花笼蜜炬。冻柳舒荑，瘦梅藏韵，九街春煦。看红幡影转，钗头彩胜，还写遍，宜男句。肠断凌波洛浦。醉围春、秦筝绣柱。歌前酒畔，千桃妆靥，盘花红缕。阆苑迁莺，谢巢归燕，吟怀何许。祗南枝绛蜡，横窗送喜，入新年语。"}