{"id":"604013","title":"任邱道中与王道坚策驴联句","dynasty":"明","author":"谢与思","text":"何处五云居，迢迢一骑趋。风尘瀰日夜，踪迹混坭涂。短铗冲星出，长鞭共鸟徂。林村烟际渺，钟磬寺深无。官道弦能直，乡音地每殊。淮阴疑太白，洛水识尧夫。芳草王孙意，飞花少妇垆。愁萦诗漫遣，裘敝酒堪沽。荡漾怜香絮，微茫指碧芜。倦馀皮骨在，家远影形孤。斜日低含陇，高枝半聚乌。多岐行自失，逐侣后仍呼。旅况违春燕，盘餐足野蔬。无为笑游历，吾志本桑弧。"}