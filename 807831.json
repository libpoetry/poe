{"id":"807831","title":"贺新郎  徐竹逸招同几士兄阁上看梅","dynasty":"清","author":"陈维崧","text":"一树都如雪。君不见、尊前有客，歌声辛切。醉倚花魂花欲语，花似笑人愁绝。我一语、亦为花说。人既多愁人已瘦，问花何、瘦亦随人折。相看处、酒休竭。临风细取花重阅。羡物外、孤高简傲，花中豪杰。恒怪世人轻比并，浪道檀腮粉颊。浑不称、此花风骨。我欲拟之银作铠，趁月明、浴尽三军铁。神还似，史迁洁。"}