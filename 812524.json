{"id":"812524","title":"题吴荻垣所绘风晴雨雪斗方图四首","dynasty":"清","author":"严金清","text":"湖上风生起绿波，扬舲帆饱疾如梭。旗亭杨柳清明路，会听游人唱踏歌。云树连山雾不消，陂塘水涨欲平桥。声声布谷乡村遍，新雨一犁正插苗。气爽烟开水国情，白苹红蓼照波明。轻舟荡桨夷游去，鸥鹭相逢好续盟。诗酒逍遥慰索居，寒光如月夜窗虚。拈毫高咏孤山下，万树梅花雪一庐。"}