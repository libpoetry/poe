{"id":"945739","title":"醉书","dynasty":"宋","author":"陈著","text":"庚寅仲冬之八日，与诸兄弟诸子侄。浊酒数杯菜一盆，醉后相忘见真实。谁云人閒天地窄，但觉物外山林逸。人生安能皆百年，洪崖浮邱亦浪传。妻孥安稳鸡犬乐，此外无复有神仙。甚哉世人不知足，苦积铢缕多买田。子孙贤否谁能料，近足此身难自保。举头问天天不应，聊向虚空一舒啸。得一聚首便为福，得一晌閒真是宝。但愿如安乐窝中长打乖，微醺著面春拍怀。不愿如荷锸自随死便埋，以酒为命忘形骸。"}