{"id":"57315","title":"感辛夷花曲","dynasty":"明代","author":"朱曰藩","text":"昨日辛夷开，今朝辛夷落。辛夷花房高刺天，却共芙蓉乱红萼。小山桂树犹连卷，五湖荷花空绰约。连卷绰约宜秋日，端居独养征君疾。高枝朵朵艳木莲，密叶层层赛卢橘。山鬼已见驾香车，文人应是梦彩笔。辛夷辛夷何离奇，照水偏宜姑射姿。萧晨东海霞光烂，玄夜西园露气滋。檀心倒卷情无限，玉面低回力不支。见说东都便露坐，惟应御史沄风吹。此花爱逐东风暖，故人逸韵嵇中散。山阳闻有合欢斋，石湖亦筑辛夷馆。袅袅岩栊碧树圆，纷纷涧户香花满。坞里王孙旧路长，卷中裴迪新诗短。新诗已旧不堪闻，江南荒馆隔秋云。多情不改年年色，千古芳心持赠君。"}