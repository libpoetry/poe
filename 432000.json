{"id":"432000","title":"长相思三阕","dynasty":"近现代","author":"吴绍烈","text":"长相思，意迟迟。离人心事乱如丝。酸辛事，有谁知。愁来拚一睡，醒罢又成痴。念君身渐瘦，不似在家时。长相思，望归难。客中霜早怯衣单。归讯杳，怕依栏。秋声惊落叶，乡梦恨更残。飘零何日极，终岁不成欢。长相思，意绵绵。五溪风雪自年年。柔肠结，晚灯前。欲知凶共吉，夜夜卜金钱。枕边愁更密，羞对月娟娟。"}