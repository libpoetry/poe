{"id":"826357","title":"台城路·绿天楼琴酌，留别媚雅女士","dynasty":"清末近现代初","author":"潘飞声","text":"悽弦忽作离鸾曲，潇潇画楼凉雨。宝镜团愁，银镫照影，别有离筵酸楚。飘零倦旅。问一样天涯，赏音何许。此夕琴心，万千哀怨镇无语。尘寰最怜小谪，恁华年锦瑟，孤负眉妩。我亦频年，弹琴说剑，归去萍踪无据。深情慢诉。祝如愿天中，海山重睹。早谶华严，赠君肠断句。"}