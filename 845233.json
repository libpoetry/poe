{"id":"845233","title":"望江南 改玉壶用吴园次“把酒祝东风，种出双红豆”词意，画美人障子，戏题其上。","dynasty":"清末民国初","author":"樊增祥","text":"心上事，把酒祝东风。妾泪定随春雨霁，君颜长驻晚霞红。双照镜屏中。双红豆，双豆抵双金。色子玲珑嵌得否，相思入骨两难禁。情比爱河深。双红豆，粒粒是情根。塞北燕支多少泪，江南烟水几何春。付与弄珠人。双红豆，如霰复如星。艳极转将冰雪拟，情深诉与女牛听。珍重绣囊盛。双红豆，如火复如珠。如火解温金鸭否，如珠曾上玉盘无。切莫赠齐奴。双红豆，此物最相思。在玉当为连理带，在花应号合欢枝。生是有情痴。双红豆，朝暮伴妆台。樱颗不嫌重复点，灯花也学并头开。蝶喜入帘来。双红豆，私誓桂堂东。世世连枝兼比翼，人间天上可怜侬。把酒祝东风。封姨道，难得两心同。乞汝坤灵仙扇子，与人方便是东风。此酒不胜浓。红豆子，两两似珊瑚。捣作椒泥栖合德，修成丸药疗相如。双引凤皇雏。"}