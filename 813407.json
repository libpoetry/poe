{"id":"813407","title":"秋日东园闲居四首","dynasty":"清","author":"李宪噩","text":"霁后添凉冷，偏知小院东。新封窗满日，初脱树多风。草静下饥缺，叶低藏病蠹。此时机虑息，还似在山中。庭前槐叶落，不复听鸣蝉。朝食当新谷，秋衣著旧绵。惜花愁雨夜，晒药看晴天。渐次中秋近，楼头月又圆。荒斋人不到，当路长秋苔。澹日合云上，凉风吹雨来。鸟喧园枣熟，蝶乱井葵开。复是去年候，草堂思几回？本无家计累，容易作闲身。买药寄山客，写诗呈故人。微霜竹篱净，晓日石床新。园里菊花发，又堪招近邻。"}