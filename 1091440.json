{"id":"1091440","title":"德裕久不见过赋此诗邀之","dynasty":"宋","author":"周孚","text":"顷年来卜西里居，知与吾子同枌榆。赵郎过我问信初，袖中售子所著书。短笺小字纷蚍蜉，我初读之意魁梧。闻若不识深愧渠，惊风翩翩下履凫。握手正自山泽癯，短人虽短才则殊。囊中锥见难须臾，如君精悍谁能如。反以一饭先老夫，穷年翰墨同染濡。当时此约何可渝，岁月忽忽霜生须。空房肺疾愁相如，跫然叩户今则疏。斯文缀缉谁助余，颠沛望子一臂扶。前村雨足瓜芋区，向日敝庐新粪除。祝子来过勿踌躇，堆床败简翻蠹鱼，共倒浊酒羹瓠壶。"}