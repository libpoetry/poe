{"id":"568944","title":"张伯起丈创悔世缘闭关缮性投诗见贻超然之致聊尔有答","dynasty":"明","author":"王世贞","text":"我爱张平子，清标冠吴趋。夷然忘四愁，不复赋三都。白苎明下童，宝玦酒家胡。一草思玄篇，弃之忽若无。甘露沃灵根，莲花产双趺。魔冤伏大力，其始乃乌刍。惜哉夸毗子，刿心趣尘途。纵复浮名至，是身安得居。拂轸报知音，毋令流水孤。"}