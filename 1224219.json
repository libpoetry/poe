{"id":"1224219","title":"赠别南剑李使君三十韵","dynasty":"元","author":"范梈","text":"北户群山表，南云九域西。君今行欲遍，此意别都迷。妙句人谁识，前年手自题。绝崖钩象译，悬径摘乌栖。炎隩通冠冕，边陲重璧圭。礼新尊玺节，名故籍金闺。劳有恩言切，归无宠数跻。宸心端外见，庙谊肯中稽。望誉腾青琐，辉光拂紫泥。旌麾深假借，民社载扶携。猛气排苍鹄，幽思启碧鸡。动应多惬会，行岂强扳提。皂盖喧童稚，黄堂拜耄倪。天机驯虎兕，帝力及凫鹥。越厉冬深少，闽烟晚向凄。野人封水竹，郡吏接山溪。汊碧荷香弱，坡红木实齐。九秋鹏鹗翮，万里骕骦蹄。导从罗弓矢，登临按鼓鼙。少须《青玉案》，与报《白铜鞮》。忠信先蛮貊，文章协壁奎。孰云当近服，不遂慰烝黎。执手关河早，论交岁月暌。物华盈眼乱，春色傍人低。谢豹空洲隐，王鸠远树啼。国容方整整，旅病转悽悽。谬忝词垣密，微能官秩卑。从班窥遂霸，浪漫笑山嵇。何日同樽酒，因风独杖藜。延平宝剑气，旦旦候虹霓。"}