{"id":"148633","title":"免解进士应致远过晋康见谓以上文字而忤权要","dynasty":"宋代","author":"曾丰","text":"钱塘江涌千万奇，收为词气吞虹蜺，敢与九关虎豹违。蜂芒虿刺攒一时，或疑宜州城不归。桂林山罗千万怪，收为诗胆吞渤澥，敢与九疑魑魅对。瘴雨蛮烟鏖十载，谁料儋州海上人犹在。一尊三酹古藤阴，少游陈矣君日新。还过韶石闻舜琴，混融奇怪入古音。韩子老来潮阳归，后固文章功更深，何当道终不负初心。"}