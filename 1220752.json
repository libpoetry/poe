{"id":"1220752","title":"兵前鼓","dynasty":"元","author":"周霆震","text":"朝衙操挝出近午，暮归断续卒三伍。鼓声祇以迎送神，漫把旗旄揭飞虎。锋交昨者没旗头，今晨队长血髑髅。贵人按辔不为动，但讶日食无珍羞。戎徒抵掌群嘲戏，志士拊膺殊夺气。朝朝暮暮鼓鼕鼕，蚁聚膻腥了无愧。张侯援枹华三周，祢衡正色披岑牟。世间壮士古未有，此声慷慨曾闻不。"}