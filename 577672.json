{"id":"577672","title":"喜雪","dynasty":"明","author":"陈琏","text":"天地钟和气，阴阳运大钧。严冬当腊月，三白际良辰。庾岭梅花晓，章台柳絮春。长空来作阵，万里望无垠。着雨轻还薄，迎风密复匀。阶前迷鹤迹，砌上叠鱼鳞。初见沟途满，还将陷井堙。蚁封看已失，鸟道见何因。狡兔藏三穴，旄牛显半身。帘前珠的砾，石上玉嶙峋。井束郎官带，山笼孝子巾。楼台增皎洁，城廓倍精神。仙掌寒凝露，霜枝翠折筠。上林琼作树，驰道玉飞尘。阙下随琼佩，江头隐钓纶。清怀持节使，光惬读书人。有意飘歌席，多情上舞裀。赋当梁苑盛，诗到灞桥新。景贶明时盛，嘉祥此日臻。丰年先有兆，击壤庆黎民。"}