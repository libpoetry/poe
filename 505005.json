{"id":"505005","title":"游香山与王徵君子信途中联句","dynasty":"明","author":"乌斯道","text":"一路觅幽题，过桥东复西。竹疏林影薄，水小涧声低。食䉪庖人负，诗筒稚子携。缓行因惜蚁，久立为听鹂。墙眼泉龙隐，篱腰土犬啼。古藤如臂曲，矮树与肩齐。过陇虎留迹，投岩麝脱脐。寻芝问溪老，摘果借邻梯。瓦罐煨椒酒，沙盘饤蕈齑。漱甘分泠井，纵懒卧柔荑。窑热烧松火，潭香洗药泥。塘坳飞絮滚，石缝落花栖。健柏搀颓庙，荒苔补破蹊。紫拳擎蕨菜，青子落棠梨。樵语烟萝屋，僧锄雨豆畦。归来日当午，云外一声鸡。"}