{"id":"1206509","title":"木兰花慢 和李筼房韵","dynasty":"元","author":"赵孟頫","text":"爱青山绕县，更山下、水萦回。有二老风流，故家乔木，旧日亭台。梅花乱零春雪，喜相逢、置酒藉苍苔。拚却眼迷朱碧，惭无笔泻琼瑰。徘徊。俯仰兴怀。尘世事，本无涯。偶乘兴来游，临流一笑，洗尽征埃。归来算未几日，又青回、柳叶燕重来。但愿朱颜长在，任他花落花开。"}