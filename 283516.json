{"id":"283516","title":"燕山亭·和道君北行见杏花作，同倬盦。原韵","dynasty":"现代","author":"姚华","text":"愁眼惊春，荒驿倦程，去国心情偏注。花怨骑尘，路入寒沙，颜色解迎村女。事逐归鸿，断魂里清明微雨。思苦。看塞谷迢遥，野烟催暮。宫树凝望云栖，忆红绚，晴霞上林人语。泥朵溷英，趁马蹄，轻抛旧时游处。转轴回肠，临睡也悄魂归去。难据。残梦醒征鞍续做。"}