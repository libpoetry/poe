{"id":"52421","title":"从军行·少小慕功名","dynasty":"明代","author":"薛蕙","text":"少小慕功名，击剑复谈兵。误信封侯事，甘作从军行。一朝备行伍，几处罹辛苦。西南通远夷，东北攘骄虏。武帝雄材略，土宇新开拓。衔命驰严马，登坛延卫霍。诸将竟邀功，岁岁出临戎。勒兵盈塞外，发卒遍关东。骚屑干戈动，萧条田野空。庙谋贪战伐，边隙开胡粤。军兴急星火，兵连淹岁月。戈船下厉水，策马逾葱雪。山川行未半，容鬓惊凋换。寒冰手指堕，炎风肌肉烂。思乡已泪尽，望远堪肠断。怫郁鱼泣津，凌兢猿眩岸。悠悠历绝国，险道何倾侧。虎穴讵可入，鬼方宁易克。间使闭昆明，单兵陷疏勒。全军有天幸，从吏无人色。天时变杀机，壮士奋兵威。飞矢风鸣镝，推兵血溅衣。长驱五王国，大破九重围。万里悬旌出，三军奏凯归。边垂日无事，鸟尽良弓弃。行直贵臣憎，功高同列忌。赏格多排沮，谤书仍负累。白头还士伍，赭衣从吏议。输力奉明君，忠邪不见分。丹心徒贯日，剑气枉凌云。人事竟莫测，天命谅难闻。可怜麟阁上，不画李将军。"}