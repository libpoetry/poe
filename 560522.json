{"id":"560522","title":"庆张惟东任阴阳正术","dynasty":"明","author":"徐庸","text":"日月五星为七政，经纬守恒时乃定。唐尧之世今再逢，法则古先有神圣。璿玑玉衡系程度，主宰周流即溪径。隅夷昧谷宅所司，东作西成循一命。多君精选复精历，谈论义理求必胜。一朝领荐趍帝乡，锦服乌纱照车乘。东还此日到乡邑，眉寿拜亲增喜庆。光风又入绮罗筵，白雪阳春听歌咏。"}