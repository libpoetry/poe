{"id":"482239","title":"骤雨戏作","dynasty":"明","author":"胡俨","text":"飑风吹回雨如织，黑云压空电飞急。青山隔江烟雾深，野水弥漫新涨入。老龙身疲鳞甲稀，变形潜蛰枯树枝。天书夜下霹雳追，老龙走出树辄披。劈空拿云卷江水，陇亩茫茫波浪起。天公为民驱老龙，老龙虽苦田家喜。龙兮龙兮，尔劳慎勿辞。岁丰民足，尔乃无事游天池。"}