{"id":"720986","title":"补落花诗九首","dynasty":"明末清初","author":"王夫之","text":"乘春春去去何方，水曲山隈白昼长。绝代风流三峡水，旧家亭榭半斜阳。轻阴犹护当时蒂，细雨旋催别树芳。唯有幽魂消不得，破寒深醴土膏香。棋声院静缀苔匀，柳色楼高点幕频。开径雨馀遮草嫩，捲帘寒浅送香新。重拈欲辨开时树，细数凭占几日春。直待深阴藏宿鸟，循蹊犹觅锦鳞鳞。生不辜春死亦香，飞蓬坠箨漫轻狂。笑人云袂仍泥滓，奈此瑶肌夹雨凉。樾馆无心随上甃，仙舟有约屡依樯。江干鹤瘗千秋伴，共怨人间甲子忙。又见扶桑一度凋，閒愁无奈只春宵。珊枝沈海初无叶，梦草游仙旧有苗。敲髓何方寻白獭，留香不久驻虹桥。似闻旌节开天上，望里云关谢豹骄。记得开时事已非，迷香逞艳衒春肥。尽情扑翅欺蝴蝶，塞耳当头叫姊归。桃李畦争分咫尺，松杉云冷避芳菲。留春不稳销尘土，今日空沾客子衣。情到苍天了不关，酸风铅泪射朱颜。荒邱自古为华藏，白骨从今改翠鬟。铜雀香分尊酒帐，锦帆枫冷苧萝山。东飞燕子成何事，长日犹营旧垒间。莫将旧价问千金，下砌萧萧败叶侵。万紫向来空识面，寸丹何地觅知音。梅魂不分春霪苦，荷怨难平晓露深。脉脉菱花别有意，青铜留照阅来今。应迹秾华早出泥，知音丈室净名妻。宝簪不上团花髻，锦片长随采药溪。凤翥有心依竹叶，蝶飞无色上棠梨。逸情交臂多相失，求兔何劳问旧蹄。来何所见去何闻，侬自珊珊岂为君。南北东西谁国土，青黄赤白旧斯文。静怜彩色惊朝日，远引閒情入晓云。掷与馀芳遮世眼，逐香劳尔嗅氤氲。"}