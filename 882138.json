{"id":"882138","title":"尚书汪公得请奉祠饯者十有四人分韵赋诗某得敢字","dynasty":"宋","author":"吕祖谦","text":"鼎食味苦浓，藿食味苦淡。同生不同嗜，羊枣与昌歜。孰能游其间，进退两无憾。尚书古仙伯，雅尚本真澹。禁涂履星辰，讲厦席毡毯。将升閒槐棘，忽去乱葭菼。太清奉虚皇，奎壁手可揽。举以华其归，光耀极铅椠。向来功名人，勇进忘坎窞。听诵归来辞，掩耳谢不敢。宁知达士胸，万牛眇难撼。清风满后车，一洗世氛黕。祖帐将军园，寒枝红缀糁。公归宁久阔，别意不成惨。金华访旧学，和羹待醯醓。政恐牧笛清，终换街鼓紞。"}