{"id":"601817","title":"龙舟曲","dynasty":"明","author":"郑学醇","text":"仙城一带临江阁，绮窗绣户垂珠箔。侠客招邀恣冶游，偏提白堕青丝络。四时佳兴重端阳，风恬昼永蒲酒香。龙舟百丈争奇捷，伐鼓鸣金赤帜扬。锦标夺取微茫浦，棹歌奋臂力如虎。波涛喷薄玉花飞，天吴骧首鼋鼍舞。倾城士女竞繁华，兰桡桂楫江之涯。徵歌不觉行云驻，缓舞那知白日斜。日斜犹自不还家，青牛侧偪走香车。城南城北香尘合，买尽刘王垄上花。"}