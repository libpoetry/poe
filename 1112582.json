{"id":"1112582","title":"夏日杂兴四首","dynasty":"宋","author":"张耒","text":"隔墙泉下是东溪，细溜涓涓入我池。一部笙箫寒竹响，百年风雨古槐姿。果悬幽槛朱初熟，蔓度空墙翠欲垂。野趣转深身愈老，故应寂寞畏人知。无地从容解郁陶，寄怀林野散尘劳。含风槐柳参天合，足雨桑麻映露高。五斗得官迷簿领，一廛何处斸蓬蒿。致身富贵须年少，顾我衰迟已二毛。墙下溪流清且长，夹溪乔木雨苍苍。袅风翠果擎枝重，照水圆荷舞叶凉。蜗壳已枯黏粉壁，燕泥时落污书床。南山野客閒相过，赠我能携药满筐。蔬圃茅斋三亩馀，溪光山影动浮虚。病妻老去惟寻药，稚子年来解爱书。中散无堪心放荡，冯唐已老兴萧疏。全真养素安吾分，敢谓轩裳不我如。"}