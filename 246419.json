{"id":"246419","title":"齐天乐·窗丈以非洲红豆词索和","dynasty":"现代","author":"王蛰堪","text":"碧丛红结晶莹小，神回异邦灵境。玉指拈来，紫鸿归后，试把些些持赠。尊前旧影。记摩诘深情，虞山清兴。暗逗离愁，百年吟绪总堪凭。休教古贤漫拟，短灯馀冷韵，羞事酬应。昔遇春踪，故山秋雨，怪底相怜同病。孤怀坐领。叹蜡泪凝珠，宿因谁證。几许相思，一帘幽梦冷。"}