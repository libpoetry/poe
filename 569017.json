{"id":"569017","title":"二瑞篇为靖江朱生颂其令陈君也陈君自台出为靖江有异政而感甘露嘉麦之瑞故颂也","dynasty":"明","author":"王世贞","text":"皇灵大动变，鼎席乃频移。天泽不自秘，屯膏布宏施。江介有神君，卓鲁受良规。欲观驯雉化，稍戢神羊威。湛湛秋夜零，瀼瀼露未晞。承之烱如玉，味之甘如饴。大地春风来，来牟亦吐奇。同颖表一心，共穗昭两岐。昔闻上元令，清心感恩滋。复闻渔阳守，异政假灵祗。赫赫我仁君，斯瑞乃兼之。祝君寿无疆，惠我乐不支。"}