{"id":"673605","title":"题杨金吾忠夫湖阴梦卷","dynasty":"明","author":"林景清","text":"墨花仙吏江东彦，蕴藉风流岂多见。琴鹤相随一叶舟，名山大川览将遍。湖阴形胜天下奇，云帆过此多新诗。山川神欲与之会，忽作美人来梦思。含羞故向东风立，髣髴花前旧相识。蛾眉半扫横春山，星眸两点凝秋碧。两娃前导门径幽，美人携手登仙楼。楼中图史盈几案，一洗仙吏平生愁。美人起，通问仙吏情恍然。须臾侍儿列春宴，八珍九鼎罗樽前。一觞一咏欢无极，恨莫挥戈留白日。句句含情如有求，酒阑更入凝香室。雕床绣褥飞凤皇，锦衾宝枕联鸳鸯。美人细语知名久，班马才华独擅场。奇逢自古真难得，始信千金当一刻。梦觉孤篷别有天，乳鸦啼树东方白。"}