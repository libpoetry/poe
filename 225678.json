{"id":"225678","title":"和集贤相公摄事出郊","dynasty":"宋代","author":"夏竦","text":"台衮承严祀，传呼出禁城。扢坛将错事，总驷暂观耕。盈止逾周颂，康哉叶舜赓。满篝登大穟，首种达初萌。行馌家为黍，要朋户捧罂。川长应万耦，树密尽三荆。有相神休茂，多欢国誉荣。馀粮充近甸，遗秉富陪京，碓罢春梁熟。机闲织素成。休牛鸣笛起，会绩远灯明。路有遗金在，村无吠犬惊。熙熙难遍纪，徒仰泰阶平。"}