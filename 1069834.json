{"id":"1069834","title":"与惇立夜话有怀石林复用前韵","dynasty":"宋","author":"叶梦得","text":"有山不能归，坐愧三十年。冠服岂不荣，狙猿强包缠。惟馀缁衣心，未敢忘贤贤。他日得吾子，匣藏骇龙泉。衰颓为兴起，此肠宁非天。羯胡玩兵久，亦悟终好旋。叩关复请吏，企颈志颇虔。休兵固有期，抚事犹涕涟。投怀幸倾泻，知子非寒蝉。十日对榻语，夜窗了无眠。贾生侍宣室，趣席方招延。愿上治安策，何者今当先。我行返故庐，趺坐看炉烟。功名会及时，伫子论燕然。"}