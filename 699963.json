{"id":"699963","title":"武昌柳二首","dynasty":"明","author":"钱希言","text":"汉阳城对古西门，官柳青青几树存。叶暗市楼迷楚望，花飞江浦断湘魂。因风暂逐金羁影，和雨先沾翠袖痕。犹有旧乌栖不定，啼将客梦到乡园。容颜消息转悠悠，暗忆飞绵上翠楼。谢氏女郎空有赋，卢家少妇不知愁。阴疑灞水桥边合，丝学灵和殿里柔。若向吴昌折春色，绿条留取系归舟。"}