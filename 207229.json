{"id":"207229","title":"水龙吟·楚天千里无云","dynasty":"宋代","author":"曾觌","text":"楚天千里无云，露华洗出秋容净。银蟾台榭，玉壶天地，参差桂影。鸳瓦寒生，画檐光射，碧梧金井。听韶华半夜，江梅三弄，风袅袅、良宵永。携手西园宴罢，下瑶台、醉魂初醒。吹箫仙子，骖鸾归路，一襟清兴。鳷鹊楼高，建章门迥，星河耿耿。看沧江潮上，丹枫落叶，浸关山冷。"}