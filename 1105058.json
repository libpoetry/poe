{"id":"1105058","title":"明堂庆成诗","dynasty":"宋","author":"文天祥","text":"晓移天仗入思成，雨脚先驱御路清。虹影倒垂云气卷，日轮飞上衮衣明。韶音九奏真游格，酌献三行福酒倾。景命有开知未艾，万年孙子庆纯精。清庙严更夜未央，珠星璧月璨殊光。香飘黄道移天步，烛引红纱转殿廊。祼荐交神诸室醉，骏奔执豆庶羞芳。都人报道君王喜，净睹和銮入建章。淳熙稽古再明禋，制作规模汶上新。未植羽旄朝万国，首将玉币荐三神。灵车欲下天先雨，御幄虚张帝在茵。熙事告成中外贺，与民同乐霈恩均。皇心寅畏格皇天，旱岁俄书大有年。报本愈严阳馆祀，庆成复第从臣篇。祠官瑞纪灵光烛，太史星占贯索捐。黼座正中图贡上，万方归德更乾乾。"}