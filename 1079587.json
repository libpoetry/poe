{"id":"1079587","title":"初去白沙再望路中江南诸山慨然有怀","dynasty":"宋","author":"吕本中","text":"青山如美人，浓淡各有态。挽之不肯来，乃似孤竹隘。念无千里风，限此一衣带。夏木与藩屏，不畏炎日晒。三年白沙游，藉尔宽眼界。脱身尘垢中，一笑终不坏。别君更举酒，未了清净债。虽无丝竹娱，会有诗律快。何如少陵翁，亦为杜鹃拜。吾诗有馀欢，此语君勿怪。"}