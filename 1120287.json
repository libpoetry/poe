{"id":"1120287","title":"送邓漕移帅扬州二首","dynasty":"宋","author":"周必大","text":"碧幢红旆拥西风，几点淮山落眼中。卧辙正看留使者，褰帷早已识元戎。儿童骑竹迎并牧，父老封棠记召公。人望汲卿居禁闼，淮扬只恐又匆匆。闻道维扬地望雄，风流人物似江东。六龙前日临淮海，五马由来说醉翁。璧月几桥留夜色，珠帘十里待春风。遥知九日平山会，笑插茱萸满鬓红。"}