{"id":"1230157","title":"游金牛山","dynasty":"元","author":"张起岩","text":"余生爱林壑，梦想云水间。倏然外尘嚣，俗类每相关。一行堕世网，著脚多阻艰。回望故山云，逋客几汗颜。逖矣古肥城，岱麓空翠环。有山名郁葱，秀色青云端。中藏古招提，檐户擅林峦。我来脱尘鞅，幽境穷跻攀。层冈列屏嶂，曲径穿荆菅。坏桥拥流水，激石声潺潺。山门胜雄视，殿宇凌高寒。旅檀矗青瑶，文风馀朱颜。斗栱镂珍木，金碧纷斓斑。老柏数十围，枝柯驳苍顽。石泉湛清泠，古洞秘神筌。境与心迹清，恍若遗人寰。同游二三子，欲去还为言。迫春初暖日，未足称奇观。首夏山樱熟，红珠瑩堪餐。佳树影清密，好鸟声绵蛮。松露坠青滴，岩云拥髻鬟。烟萝罩虬枝，灵草封法坛。晴岚新云馀，飞湍泻埼湾。闻之洒然笑，襟怀豁幽閒。更爱读书堂，当年萃衣冠。中有擢桂仙，声名蔼朝班。健气壮精舍，盛事留兹山。便欲谢簪绂，眠云弄潺湲。午风鸣素琴，春醪洒清欢。题诗约山灵，莫云迂夫孱。"}