{"id":"807473","title":"念奴娇  送沈方邺还宣城兼怀唐耕坞施愚山梅子长同西樵用孝威韵","dynasty":"清","author":"陈维崧","text":"归兮何暮，叹风尘经岁，迷阳却曲。忆我同君为狎宴，夜夜弹丝吹竹。弟蓄余髯，人呼沈瘦，侧帽谈公谷。人身似此，安能仰面看屋。故里才子都官，舍人唐老，英妙兼耆宿。更有肩吾能爱我，客舍绨袍情笃。归见三君，雪深一尺，定理寻诗躅。尺书好寄，江船不乏千斛。"}