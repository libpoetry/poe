{"id":"1128508","title":"赠觉僧首","dynasty":"宋","author":"葛胜仲","text":"道貌堂堂老不臞，照斋佚阁送居诸。断常不著安禅后，寻伺皆空入定馀。护戒独持螺画行，翻经时作鹿轮书。山城为令真非恶，更喜游从得浩初。上堂慵算海边沙，分卫宁甘向七家。篆笔颇疑传枣木，方袍不羡赐兰芽。名高白社推尊宿，才比红楼更丽华。连枉清篇洗尘滓，缄藏留与里人誇。"}