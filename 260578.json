{"id":"260578","title":"冷山行·禅房阁雨锁春阴","dynasty":"金朝","author":"赵秉文","text":"禅房阁雨锁春阴，幽人切切鸣幽琴。一声两声风萧森，三弄五弄天沈沈。纷纶十指终不乱，双鸾对舞扬哀音。初为湘灵怨，再鼓别鹤吟。弦声按抑止复作，忽然变态穷?嵚。曲终从容奏恬淡，落花啼鸟青春深。苗夫子，吾独知尔心。胡为翻作冷山操，此意似欲为师箴。昔年忆侍明光宫，曾以丝桐沃舜聪。薰风一曲岩廊静，万国无为至化中。明昌有道真重瞳，重瞳左右多夔龙。朝廷诏起冷岩公，鼎湖龙去弓剑空。不闻天宝相国忠，渔阳马嘶旌旂红。圣主中兴日月功，首诛羿浞锄群凶。张公上书见大计，臣以琴谏非琴工。先生年来到骨穷，但愿四海无兵戎。夜阑更请弹三乐，臣独饥寒亦不恶。"}