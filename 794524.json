{"id":"794524","title":"沁园春 咏瓶中芍药","dynasty":"清","author":"刘琬怀","text":"如此丰姿，超出红尘，春光正阑。胜牡丹亭北，独矜富贵，梅花岭上，惟占孤寒。满吐甜香，暗翻浓态，何忍轻离赠亦难。疏帘放、午风宜避，莫使摧残。徐煦没骨同看。更一种、盈盈似露盘。羡丰台玉质，雨馀争买，广陵金带，酒后传观。谢赋当阶，柳吟临牖，收拾幽香袭笔端。情深盛、待群芳零落，与我盘桓。"}