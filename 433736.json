{"id":"433736","title":"鹧鸪天","dynasty":"近现代","author":"詹安泰","text":"簇绣江城醉乍醒，西湖东畔旧经行。独簪寒玉楼心倚，双笑征尘陌上花。惆怅事，短长亭，野棠开过几清明。山头闲泪都无著，替湿春愁泻雨声。隔院新声动玉琴，飞云狂荡碧波深。轻搓缦鬓闲中弄，垂死红情梦后寻。春做海，月生襟，诗肠胶泪不成吟。高楼尚有无穷目，可但怀人一寸心。一往寻春到了期，恋谁香梦苦支颐。人间别有迷楼在，花外何关杜宇啼。娇入鬓，麝平脐，定魂蜂蝶去犹疑。危阑正与斜阳近，肠断东风不自知。"}