{"id":"1205191","title":"木兰花慢 维扬怀古","dynasty":"元","author":"张可久","text":"笑多情明月，又随我，上扬州。爱十里珠帘，千钟美酒，百尺危楼。风流。聒天笳鼓，记茱萸、漫下菊花酒。淮水东来渺渺，夕阳西去悠悠。巡游。当日锦帆收。翠柳缆龙舟。但老树寒蝉，荒祠野鼠，古渡闲鸥。娇羞。美人如玉，算吹箫、座客不胜愁。未可腰钱鹤背，且将十万缠头。"}