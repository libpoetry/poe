{"id":"814644","title":"閒健二首","dynasty":"清","author":"郑用锡","text":"古稀只隔一年期，矍铄全凭口福贻。傲骨本难腰委折，衰躯未藉杖扶持。名归画饼终何用，梦破炊粱敢自痴。造物予閒兼予健，老翁尚忆放翁诗。晚景真无一事娱，得邀閒健度桑榆。河山非昔交游少，朋辈无多笑语孤。每欲倾杯愁量窄，偶思对局怕棋输。不如还把残书看，到老依然是故吾。"}