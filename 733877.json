{"id":"733877","title":"登东少梁山禹庙眺黄河歌呈同游诸公","dynasty":"清","author":"王又旦","text":"少梁山势何岧峣，林烟漠漠风萧颾。典午祠堂一百丈，此山对峙相争高。客言禹庙登临好，空濛万里无尘嚣。桑柘刺眼槐花落，来穿萝径同游遨。龙门直下五十里，秦山晋树相周遭，云气苍茫看不见，青天一豁奔惊涛。七月暑退蝉鸣号，雨脚欲下风雷交。鲸鱼逞怒呼其曹，两河左右纷动摇。呜呼战伐经几载，木罂渡口横弓刀。昔自楚归岁在卯，夜携八口趋中条。间道汾阴止河浒，欲披葭菼寻渔舠。隔岸人家闻吠犬，望庐不到心徒劳。一从朝那来效顺，甲兵如雪都潜销。吾党高卧饱闲散，不妨老作韩山樵。西来凉气入乌帽，祇应饮酒持霜螯。向夕客散不须约，通林明日还连镳。"}