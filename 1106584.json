{"id":"1106584","title":"荷柳松竹赠答 仆赠荷","dynasty":"宋","author":"王质","text":"仆赠荷，吾友清阴多。为我生凉飙，寒辉相荡摩。姑徐徐，勿急急，攲尔绿玉盘，倾尔白玉粒。荷逊柳，短茁非脩茎。焉如子妙密，腾起敷层阴。明月上，子勿障，主欲务遐观，清宇任昭旷。柳逊竹，弱植短奇节。戛玉仍铿金，难攀子清绝。主睡酣，毋惊醒，迟主江湖归，相与献清影。竹逊松，古气摩空缠。铁石作风骨，可以班主贤。虚空中，走河海，主不好世音，子盍宏天籁。松答仆，奉主愿尽心。护以虬龙威，娱以金玉音。作炎夏，作凛秋，愿主爱玉体，五夜增轻裘。"}