{"id":"1253160","title":"题吴推官江山览图","dynasty":"元末明初","author":"陈谟","text":"忆昨蓬壶鳌戏翻，卢敖入海澹忘言。祗今乱定看图画，几处楼台几曲村。汾水秋风草木疏，龙门山色秀芙蕖。岩扃容有文中子，高卧白云閒著书。万竹沉沉山下屋，千波汎汎石根船。逢迎沙岸飘萧者，不是玄真定谪仙。江南秋色雁来归，林壑风烟草树微。公退展图频北望，太行山上白云飞。"}