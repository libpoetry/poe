{"id":"1082104","title":"次韵刘宽夫题进此庵","dynasty":"宋","author":"刘才邵","text":"使君机鉴高，圆妙等空有。一超到真际，论古全无友。岂更向鸿濛，勤勤问何叟。以兹了喧静，三三元一九。佳哉府中园，松竹当花柳。于中结圆庐，风月供户牖。从来廊庙具，朝野注望久。难从容膝安，广袤横数肘。定烦帷幄筹，为指逐兽狗。气吞西江水，吸尽才一口。坐令世间人，仰之如北斗。第功高汗马，许复更称首。方知庵中人，元是经纶手。"}