{"id":"682295","title":"春日泛湖忆旧","dynasty":"明","author":"马圭","text":"自昔湖山罗绮春，客中君喜及花辰。开尊向午催开舫，问水临沙拜问人。踏遍莎痕还碧嫩，眠馀柳色转清新。独怜车马多非故，歌舞依然十里尘。一只兰舟几日湖，同心暗结事难图。比来西子应无主，何处罗敷自有夫。沙暖燕归春阁早，醉馀人别暮桥孤。年年只解看花到，草色今朝独吊苏。春风堤柳碧初齐，不异芳游若异蹊。屟响空郎书舍里，泪痕渍姊墓田西。琵琶旧曲难为听，壶缶新醪自在携。但见青骢偏入感，可知日懒踏花堤。若个钗行忆昔招，曲池阡水渐萧萧。浪翻金锦犹馀丽，花落胭脂尚带娇。绮席已更莲叶舸，彩绳又挂绿杨桥。相逢此后欣非晚，荡桨从君不记朝。"}