{"id":"668528","title":"泊鲁桥次九逵韵","dynasty":"明","author":"文徵明","text":"落帆鲁桥口，意行还自阻。尝闻鲁获麟，西狩此其所。去鲁今千年，秋风几离黍。扁舟春已深，游子歌白苧。垂荫满芳洲，清湍激回渚。落日下西皋，苍然见平楚。归鸟飞已稀，野寺钟初杵。不知水堰开，夜听舟人语。嗟余老无成，白发事行旅。明发不得休，晨飧带沙煮。"}