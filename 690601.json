{"id":"690601","title":"寄题杨曙宇寅丈竹梅馆","dynasty":"明","author":"张萱","text":"君家三径未全荒，万个琅玕万斛香。林密似遮张廌屋，花飞不点寿阳妆。拂云梢畔雪初残，疏影清阴满画栏。万卷纵横帘不掷，玉奴长伴此君閒。苞金绽玉影交加，庾岭湘江寄兴赊。为报主人归未得，好留双影护窗纱。芳园遍植岁寒丛，结伴何须十八公。见说森森曾入梦，阶前原有两株松。"}