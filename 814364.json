{"id":"814364","title":"大梁怀古三首","dynasty":"清","author":"承培元","text":"高堞犹传古大梁，兴亡劫历几沧桑。七雄扰攘干戈地，五季纷纭磈礧场。菟苑草荒空暮雪，隋堤柳尽澹斜阳。繁华回首添惆怅，只有河流日夜忙。检点当年定汴京，喁喁海宇庆升平。如何黄盖陈桥拥，旋见青衣绝汉行。花石已先倾半壁，金牌况复坏长城。千秋误国和戎议，往事高悬一鉴明。十里鳌山结绮罗，宪王乐府谱新歌。楼台渐觉欢情极，烽火频传警报多。三月军粮搜鼠雀，一朝民命付鼋鼍。可怜城郭重新日，廿载沈沦小劫过。"}