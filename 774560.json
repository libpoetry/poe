{"id":"774560","title":"哭梦珠弟妇","dynasty":"清","author":"蔡佩香","text":"不嫁金吾亦自伤，无端烧却断头香。可怜绣闼狂风浪，折断双栖玳瑁梁。幽魂一缕赴泉台，旋逐凄风滚滚来。别有酸心抛未得，居丧幼子不知哀。不是沉痾不自由，如何环佩去悠悠。人间第一伤心事，芳草美人土一邱。娇痴无计解钗裙，喜与男儿斗命军。一夜芙蓉城主召，抛残破镜锁朝云。四年琴瑟屡乖鸣，阿弟何堪操此声。一拨再弹弦已断，酸心愧我作先生。大事模糊心事清，含羞发愤死犹生。是谁折我鹣鹣队，环佩归魂有怨声。底事锟铻宿世冤，悽风惨雨咽归魂。青天碧海长遗恨，枉洒棺头酒一樽。一炷清香一卷经，招魂枉说到幽冥。未明恩怨将为厉，莫信红颜质便轻。"}