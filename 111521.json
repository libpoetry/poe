{"id":"111521","title":"北园送关简州分得古字","dynasty":"宋代","author":"郑伯熊","text":"我歌白云篇，送君水云浦。歌罢水云寒，伫立听鸣舻。江湖昔在手，短蓑钓烟雨。轩裳误羁馽，滥趋群玉府。朱墨浪自妍，笔削竟何补。高鸿堕秋枕，归梦纷莫数。着鞭输子先，寤歌独怀古。中年况作别，心事复谁吐。故人分龙符，江色映修组。话旧定何时，新知日旁午。"}