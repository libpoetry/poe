{"id":"1225800","title":"丁酉岁述怀一百韵","dynasty":"元","author":"陈高","text":"屯蹇悲吾道，萧条客异乡。谋疏多迕俗，性直遂逢殃。鸷鸟缠罗网，翘材受斧斨。世无知己者，谁识此心臧。怅望天同远，忧来水共长。百年千变态，一日九回肠。忆昔年华壮，居贫学业荒。读书惭老大，操笔欲颠僵。发愤光阴逝，研思寝食忘。雨天灯火夜，冬晓鬓毛霜。书字蝇头缀，歌诗玉韵锵。心怀冰檗苦，佩结茝兰芳。兔笑株傍守，蛙怜井底藏。拂衣迷道路，仗剑远游方。景趣多佳丽，江湖信渺茫。吴瓯秋浪白，淮楚暮云黄。野寺金铺屋，楼船锦系樯。台荒麋引子，丘暝虎成行。瞻眺穷幽胜，交游得俊良。迹虽萍梗泛，名藉藻词扬。古道槐花发，清秋桂子香。梯高云路迥，殿广月华凉。追逐英髦后，跻攀翰墨场。偶然收鄙野，亦得步康庄。上国春光早，明时帝运昌。皇居城万雉，禁苑柳千章。对策披阊阖，陈忠补衮裳。胪传天咫尺，鹏化海汪洋。玉陛联班序，琼林被宠光。花簪红映帽，酒赐绿浮觞。草色沾零露，葵心映太阳。委身从此始，忧国未渠央。造化功深厚，云霄志激昂。初非縻好爵，亦足慰高堂。奉命为民牧，宣威到海旁。鄮乡传载籍，藩阃重金汤。江抱孤城转，山含远树苍。天高连太白，日出上扶桑。土俗何多讼，编氓半是商。由来难抚字，况复际劻勷。早出星当户，宵回月满墙。勤劳非敢惮，倚仗最难量。僧舍屯戈甲，田家出糗粮。但闻施箠楚，不顾乏糟糠。南北修途梗，沧溟巨舰航。贵人纷往返，终岁费迎将。分省官曹盛，行台纪律张。联翩骢马至，络绎使车煌。孰问疮痍苦，惟耽燕乐抢。幽花笼绮席，疏柳媚红妆。下箸万钱费，挥金一笑偿。珍珠兼水陆，容冶陋姬姜。风靡瞻仪表，波颓缺礼防。近人跳鼠獭，当道舞豺狼。争诧堆金坞，宁闻返象床。纷纷慕膻蚁，衮衮转丸蜣。谗构蝇栖棘，吞图雀捕螂。负荆廉蔺远，刎颈耳馀猖。清白甘饥饿，轻肥恣陆梁。滑稽吾独拙，枘凿众胥戕。鲸困遭蝼蚁，鸱翔逐凤皇。无聊悰戚戚，欲去瞽伥伥。公冶羁縻鲁，灵均放逐湘。一身奚足恤，万事总堪伤。粤自群凶起，于今七载强。衅端萌汝颍，滋蔓匝荆襄。处处蜂屯盛，时时豕突狂。食人肝作脯，掠野犬驱䍧。雾翳车尘暗，雷轰炮石磅。绛巾明爝火，白骨积崇冈。天狗昏腾喙，搀抢晓吐芒。黍田荒出草，蒿树大如杨。天府惟吴会，王州说建康。粟储供海漕，柏列凛台纲。陷没俄相继，分崩遂莫当。重臣谁抗节，方伯罕勤王。将帅推门阀，谋谟出庙廊。捷音空陆续，贼势愈跳踉。夜静吹笳急，霜寒击鼓镗。徒羹黔首肉，讵斧赤眉吭。险叹连城失，全怜壮士亡。关河天漠漠，江汉水汤汤。海卒乘文鹢，苗军跨骕骦。立功期克复，畜锐尚彷徨。疾养终成痼，医招不疗疡。民生遂涂炭，泉冽浸苞稂。厄运丁阳九，何时见一匡。淳庞怀昊顼，揖让想虞唐。俯仰穷今昔，讴吟发慨慷。乾坤旋磨古，岁月逝波忙。露白寒蛩泣，秋高客雁翔。盛时愁易集，遁世困何妨。骏足悲槽枥，珍禽谢稻粱。塞翁徒失马，臧谷总亡羊。脱略千钧重，消磨百鍊刚。闷凭诗暂遣，病倚药频尝。閒散思投绂，韬潜贵括囊。陶公能委运，梅尉早知彰。故土多薇蕨，春江有鲤鲂。归欤理蓑笠，从此钓沧浪。"}