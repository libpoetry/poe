{"id":"1120816","title":"雨后顿有秋意得小诗四绝","dynasty":"宋","author":"周紫芝","text":"九衢残暑厌风埃，两日阴云遂不开。造物固应知客意，急催新雨送秋来。只今风露欲凋荷，前月牵牛已渡河。络纬独知秋色晚，芭蕉添得雨声多。近晓残更挽不留，窥檐起看月西流。空庭草树俱无语，只有寒螀解说愁。秋深时节在家乡，忆得黄花未著霜。故国不堪回首望，绿樽辜负五重阳。"}