{"id":"637665","title":"贺阎宗源升都宪","dynasty":"明","author":"祁顺","text":"昭代兴文治，群才集庙堂。乾坤钟间气，家国得贤良。夫子关中彦，声华天下彰。器同山?峞，量与海汪洋。早奋三年翼，曾穿百步杨。琼林先得隽，粉署暂为郎。李白胸藏锦，毛君颖脱囊。朋侪推政誉，后学仰词章。拜命辞双阙，司储总一方。军需劳计量，俗弊喜更张。惠爱春无迹，公平水有防。欢谣腾道路，重望彻岩廊。圣主垂清眷，天门赐宠光。秩迁乌府使，班进凤池行。责任兼文武，施为领纪纲。坐分新节钺，荣镇旧封疆。手握兵符重，身承诏旨香。三军归号令，两事在安攘。德意勤宣布，流波善激扬。长空横鸷鸟，当道绝豺狼。坐对坚贞柏，行寻蔽芾棠。门前森画戟，帐下拥牙璋。地控幽燕远，山连朔漠长。海门通碣石，京路接渔阳。按部驰骢马，防秋定犬羊。指麾擎白羽，谈笑把干将。恩蔼三冬日，威凝九夏霜。福星消疾祲，卿月照逃亡。拱璧无瑕垢，长材是栋梁。勋名从此进，事业固难量。自顾蒹葭质，尝陪珠玉傍。殷勤双望眼，展转九回肠。风采惊超异，云途隔渺茫。裁诗将贺意，凭寄雁高翔。"}