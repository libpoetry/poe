{"id":"688652","title":"东堂新成","dynasty":"明","author":"严嵩","text":"种树乘阴辟沼渔，数椽聊此卜幽居。诸峰稍识岚霏外，三径新锄灌莽馀。穷巷颇回高士辙，藜床时读古人书。欲因萝薜辞簪弁，惭愧承恩在玉除。无端世路绕羊肠，偶以疏慵得自藏。种竹旋添驯鹤径，买山聊起读书堂。开窗古木萧萧籁，隐几寒花寂寂香。莫笑野人生计少，濯缨随处有沧浪。"}