{"id":"690180","title":"留别子羽七绝句","dynasty":"明","author":"张红桥","text":"床头络纬泣秋风，一点残灯照药丛。梦吉梦凶都不是，朝朝望断北来鸿。井落金瓶信不通，云山渺渺暗丹枫。轻罗露湿鸳鸯冷，闲听长宵嘹唳鸿。寂寂香闺枕簟空，满阶秋雨落梧桐。内家不遣园陵去，音信何缘寄塞鸿。玉箸双垂满颊红，关山何处寄书筒。绿窗寂寞无人到，海阔天高怨落鸿。衾寒翡翠怯秋风，郎在天南妾在东。相见千回都是梦，楼头长日妒双鸿。半帘明月影朣朣，照见鸳鸯锦帐中。梦里玉人方下马，恨它天外一声鸿。一南一北似飘蓬，妾意君心恨不同。他日归来亦无益，夜台应少系书鸿。"}