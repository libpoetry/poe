{"id":"689595","title":"陈山甫遨集杨姬华林馆同赋四首","dynasty":"明","author":"吴梦旸","text":"一片清江写远忧，新花还觅旧青楼。黄衫谢去诸年少，领略风光几白头。四月探春春已过，他乡行乐莫蹉跎。诗家文酒娼家会，弦索全抛翰墨多。烟花四部旧曾题，迭变新声拍按齐。听到关情情忽忽，绛纱休妒翠眉低。诸郎焉肯负尊罍，临别连呼大白来。问我何曾高兴索，满街明月踏歌回。"}