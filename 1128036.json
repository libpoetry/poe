{"id":"1128036","title":"虞使君示春日喜雨六绝和韵","dynasty":"宋","author":"程公许","text":"相思一日似三秋，况是三年急景流。一笑玉华池上路，春风为我荡牢愁。入国洋洋颂借留，二年高廪趁时收。可能万物尽吐气，邦伯人人元道州。世故纷纭剧猬毛，利名海里火销膏。何如道院三更雨，稽古功成秋兔毫。记擘吟笺手欲皴，至今满箧玉湖春。郢人妙质何曾死，乞与风斤运用神。悠悠千古意茫然，娅姹谁非倚市妍。心事相期流俗外，牵联玉海傥同编。引袂天风几席傍，满城无处不甘棠。定知丹雀衔书近，趣拥弓旌入帝乡。"}