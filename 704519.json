{"id":"704519","title":"玄译观二首","dynasty":"明","author":"黎贞","text":"舟过白沙驿，地转玄译湾。神仙境内境，烟霞山外山。星坛白日静，石室松风寒。鸣蜩号复止，老鹤去又还。忆昔旌阳令，威灵动尘寰。神剑斩蛟鳄，至今锁玄关。我有山水趣，视之自怡颜。停舟泊崖下，聊以一跻攀。日落山水静，千里碧如掌。故将野游兴，临轩乐清赏。浮云生衣裳，飞鸟投林莽。对此两相忘，如何尚尘鞅。须臾涧壑寒，瑟瑟松风响。道士何处归，骑鹤清霄上。"}