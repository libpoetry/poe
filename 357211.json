{"id":"357211","title":"百字令·题河东君像","dynasty":"清代","author":"黄人","text":"白门无柳，剩一枝、堪压南朝金粉。修黛横波，青不展、似带随鸦遗恨。卧虎难飞，骑驴空老，不是戎装影。白头红袖，比肩笑看鸳镜。回首红豆花残，绛云烟冷，无那风流尽。歌扇舞裙，消绮业、撒手一声清磬。龙首三朝，娥眉千古，一死侬偏肯。靡芜冢在，清明插柳重省。"}