{"id":"904203","title":"孝感堂","dynasty":"宋","author":"李处权","text":"孝为百行本，儒训存六经。未有仁而遗，礼宜权重轻。哀严以事死，敬乐以事生。岂徒天性得，乃见人道成。显显三彭子，德事肃且馨。好仁无以尚，尊誉乡有评。当年綵衣戏，此日羊枣诚。春秋荐霜露，洒扫供粢盛。新亭洁轮奂，拱木连高甍。霜松无鹿犯，风树有乌鸣。不惭王谢家，芝兰秀阶庭。他年看崛起，阔步跻公卿。可为风俗劝，以代门闾旌。埋蛇功亦微，获报犹尔荣。岂念不忘本，罔极通无形。天人固相悬，昭然无臭声。请观妙莲华，嘉瑞非其徵。"}