{"id":"592771","title":"嵩岳歌","dynasty":"明","author":"欧大任","text":"君不见中天五岳表嵩岳，元气开辟凛磅礡。柳张角亢星野连，恒泰华衡地维络。嵩高之下二室尊，三十六峰并崟萼。飞泉泻空龙作湫，阴厓积雪终古之风吹不落。星冠西拜集仙台，芝泥瑶检锢莫开。七十二君竟安在，汉家雄才之主胡为奉祠而至哉。申甫翰周亦已矣，有如黄河经柱底。龙门东下而竟不可回，鸣鸟不闻鸣犊死。临此三叹令心哀，予也出山辞罗浮。九疑八桂东西州，武夷匡庐吾范裘。钟陵灊霍吾糟丘，一瓢一笠寄于天台天姥赤城雁宕而沃州。一窥日观登岱顶，今蹑王屋来嵩游。下俯终南惇物峨眉汶领，奚啻海上之浮沤。卧绿云兮餐紫芝，骖白鹿兮鞭赤螭。醉持玉笙吹，仍借黄鹤骑。遥谢浮丘公，万三千年复来期。吾诚不能待尚平之毕婚嫁，风尘蹩躠良可悲。君不见太行之路多偃蹇，蓬莱之水易清浅。缑氏峰头谢世人，中嵩自可携鸡犬。"}