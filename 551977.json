{"id":"551977","title":"灵邱山中","dynasty":"明","author":"孙传庭","text":"平生耽幽赏，所在恣冥讨。偶来此山中，悠然畅怀抱。怪石高插云，直欲凌苍昊。霏微小雨来，空濛山益好。乍看瀑布飞，忽疑天河倒。香雾散新花，锦兰藉细草。层岩转深壑，蓊翳悉难考。古来观空人，往往志蓬岛。求之不可得，徒尔滋烦懆。咄咄今日游，顿令俗肠扫。应接自不暇，何必山阴道。"}