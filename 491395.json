{"id":"491395","title":"忆邓子益","dynasty":"明","author":"刘崧","text":"翔风振层冈，日出林鸦散。故人不可见，对酒发长叹。昔别惊苍茫，新愁复零乱。栖迟岂沦逸，才美宜卓冠。伤哉岁年暮，之子实国干。有兄承家学，足以资考赞。泣把海上书，去年入东观。秋霜肃群木，万里消息断。念彼孤飞鸿，凄然度云汉。遥知当此夕，沈吟出虚馆。上堂候甘旨，綵服故明烂。江亭春风远，水涩冰未泮。中州烟雾集，群宿起鸣鹳。我怀实悁结，徙倚至夜半。仰视天宇高，明星复东粲。况兹当远征，展转遂达旦。"}