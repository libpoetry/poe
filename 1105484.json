{"id":"1105484","title":"上林内翰二首","dynasty":"宋","author":"毛滂","text":"内廷吴陆善文书，绝代如公可数渠。科斗他年载深厚，楞伽终日伴清虚。济时即展经纶业，华国聊施采色馀。想为君王话尧舜，玉堂对罢夜何如。短褐风霜可奈何，懒求长袖舞阳阿。九迁行辈青云满，百谪形骸白发多。束带壮怀浑龃龉，角巾闲约亦蹉跎。山公有意相题目，季绪无容独诋诃。"}