{"id":"493763","title":"赠邓默成","dynasty":"明","author":"庞嵩","text":"予晤默成子，最爱默成义。何以默而成，忠信为实地。植培真种根，沃以灵泉泚。删剔去繁枝，含英葆元气。夜息微初萌，勿俾牛羊恣。自养自得之，谁能说衷秘。太虚本何言，声臭两无自。惟翕始有辟，专一为直遂。是以广大生，无穷亦无际。古有孔圣师，无言法天地。心斋以坐忘，如愚有颜氏。千载同心盟，吾兹见吾是。"}