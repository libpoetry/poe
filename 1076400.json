{"id":"1076400","title":"吴传朋郎中自出新意作游丝书妙绝一时士大夫皆赋诗为作数语书轴尾","dynasty":"宋","author":"周紫芝","text":"公孙舞浑脱，长史妙心画。老兵涂帚垩，中郎出飞帛。得法自所见，岂用规畴昔。随人作书奴，终与古人隔。游丝最无事，何止但百尺。飞来若有态，吹去忽无迹。使君看青天，意外得新格。映空疑有无，著纸互络绎。神机殆天授，至技非人积。遂令一丝轻，可挂千金石。聊将画沙锥，幻出虫网壁。我虽不解书，好书乃成癖。公如傥有意，能事不敢迫。"}