{"id":"583506","title":"临清途次日蚀有感","dynasty":"明","author":"王缜","text":"弘治辛酉九月朔，日行遍午忽瑟缩。玄云结暝护层霄，狞飙撼空号万木。鸟惊雀踔散乱飞，乾昏坤黯迷清浊。漫漫如夜星斗藏，不知躔次经何宿。初疑秋阴窃弄权，欺孤舞智妄指鹿。又疑寒天晷影迅，新月弯弓还缩肭。不然羲和神气罢，暂捧红轮驻丹毂。不然金乌惜觜距，戢翎委翅随雌伏。呜呼上帝秉钧轴，普天万象皆臣仆。犯令者诛甚者族，何物妖怪敢罔服。亏蔽阳光肆贪酷，慨念夸父不自量。犹思反影苦追逐，虞公忠悃格穹旻。一剑可指往犹复，何况贱臣荷宠禄，感此宁不增踯躅。世云天狗实掩之，臣欲挥戈刳其腹，生噆彼血啖彼肉。借天银汉大湔浴，披云割雾见天目。明照万国绝私曲，臣身百死心亦足。因之沥血书尺牍，仰天吁呼大痛哭。天高听卑无不瞩，或者葑菲有采录。倏然恍惚午梦熟，帝若曰汝何腐餗。天狗之说妄且渎，我心仁覆岂不笃。实为汝主俾戬谷，尧时十日曾并育。汤之亢暵如汤沐，彼廷尚亦拱桑谷。雉鸣于鼎不可卜，如此警省讵非福。宣尼麟笔当大书，十月之交雅谁续。上匡汝主驾唐虞，还汝日光行旧陆。时臣再拜三叩头，醒来太阳光昱昱。"}