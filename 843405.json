{"id":"843405","title":"和散原游桐庐至七里泷钓台作次原韵 其三","dynasty":"清末民国初","author":"俞明震","text":"却病始登山，三度憩祠屋。风日老蒹葭，欲往迷前躅。从容理归棹，水流山簇簇。暮色苍然来，人天渺一粟。漏釜燃湿薪，烟篷坐瞑目。散翁酒肠空，三子但扪腹。浪游有饥饱，一笑境难续。袖中亭林诗，应向西台读。杖策追光武，群雄亦粥粥。莫道客星孤，终古桐江绿。"}