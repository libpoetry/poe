{"id":"592354","title":"邵生行","dynasty":"明","author":"欧大任","text":"丈夫雄飞在万里，岂能吹篪吴门市。季布曾藏广柳中，石父亦解累囚里。沐浴衣冠思五羖，髡钳奴婢遭尺箠。黥足犹堪报马陵，持竿尚得过淮水。穷猿投木客堪伤，家室轻装寄夏阳。宝也役作良可惜，世上岂有扶风王。君不见汉家昨下宽大诏，邵生稍免狱吏笑。避雠孤剑渡江来，芦中之人其窘哉。心知解衣为国士，顾我终愧羊角哀。刘子送之摄其目，吾曹颇辨荆山玉。当路怜才未可期，广陵难请监河粟。甑尘何似范史云，含菽亦有闵仲叔。十年不炊门不开，洛阳且向灵台宿。厚饷深辞鱼复侯，布衣不谒荆州牧。知有平生温大夫，车前应慰穷途哭。邗江落日又离群，奋起徒中每策勋。田甲岂知韩长孺，灞亭谁识李将军。"}