{"id":"416547","title":"高阳台  秋兴","dynasty":"近现代","author":"刘凤梧","text":"黛减双眉，红销两靥，枫林霜叶偏妍。独倚高楼，谁怜庾信心酸？烽烟叠向乡关起，料故园、松柏俱芟。又争知，老圃黄花，不被摧残？湘帘不卷西风冷，任青鸾尘掩，绛蜡膏煎。屡盼佳期，沉沉枉卜金钱。飞鸿不寄江南信，负伊人泣望归船。最难堪，无赖灯花，亦笑孤眠。"}