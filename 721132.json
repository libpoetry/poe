{"id":"721132","title":"和李子将秋吟二首","dynasty":"明末清初","author":"何巩道","text":"潮入高窗雨入灯，久抛双屐与孤藤。独游南海秋时别，却忆西樵雪里登。脱叶忽添林际月，断钟还忆水边僧。读书床在江楼畔，绿尽残苔知几层。偶向西风忆子期，此心惟有五弦知。谷闻人啸联相答，鱼觉潮声未免疑。阅尽红尘宁作我，歌残白雪总思伊。倦游归去秋村好，吟对枫林与菊枝。"}