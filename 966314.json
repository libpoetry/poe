{"id":"966314","title":"题浯溪","dynasty":"宋","author":"胡寅","text":"戎马胡为践神京，翠华东巡朝太清。扶桑大明涌少海，虎符百万屯云兴。皇威意无穷发北，老傅坐筹自巾帼。谋臣猛将俄解体，吹入胡笳一萧瑟。塞南莽莽多穹庐，塞雁年年不系书。回首朔云清泪满，伤心玉坐碧苔虚。中兴圣主宣光类，群材合沓风云会。会稽甲楯今几时，于铄王师尚时晦。最喜邺侯开肃宗，不谓晨昏急近功。竟使大唐宏业坠，丰碑有愧昭无穷。徙倚碑前三太息，江水东流岂终极。颂声谐激不为难，君王早访平戎策。"}