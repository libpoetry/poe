{"id":"760066","title":"赠谢生","dynasty":"清","author":"丘逢甲","text":"人言谢生颠，吾未敢从众。与言世界事，谈言动微中。即令能颠亦复奇，终胜老生了无用。神州大陆殊可哀，纷纷老朽无人才。眼中突兀少年在，令我郁郁心颜开。即今时事须放手，安得人尽颠如雷。谢生言论自由耳，已令世人骇欲死。丈夫何止用口舌，治世界事从今始。时哉时哉不可失，东南风吹大海水。"}