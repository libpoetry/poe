{"id":"1129591","title":"送王侍郎改除二首","dynasty":"宋","author":"释居简","text":"阖闾春秋城，风烟俟时振。乾坤不改色，民物见天定。因仍古道漓，靡然随俗移。中流屹颓澜，万派皆东之。沈机静弗哗，澄湛物斯格。和煦生点点，阳春苏额额。翩翩不容驻，宣化思盟主。问之何因尔，去留有常数。真宰知何心，惜闲如惜金。天悭不容破，破不为佞壬。我知真宰心，暂适沧洲趣。恐此复偶然，还须济川具。泉石岂不好，老我泉石心。可无鹪鹩枝，来傍威凤林。凤兮千仞翔，览德斯下临。青冥丛玉霄，洞视潜伏深。枪榆六月息，共听朝阳吟。梧桐生朝阳，老干垂层阴。夕霭联晨霏，凉入薰风琴。扣弦借清商，千里秋沈沈。乡来嘲哳声，不复沸釜鬵。卷舌绝音响，泯默如病瘖。采羽仍嘤嘤，善类还愔愔。醴泉与竹实，报效杳莫寻。且复事颂祷，耸德齐巍岑。词藻苦羞涩，戛击非球琳。伫为王者瑞，九成仪韶音。"}