{"id":"807200","title":"鹤冲天  题邹生巽含小像 像坐万山梅花中一童子煮茶于侧","dynasty":"清","author":"陈维崧","text":"寒崖绿染，石窦低于甔。极目总萧林，堆苍艳。更梅花作海，绽香雪、飘千点。幽人巾自垫。趺坐苔阴，杳霭水明山店。瑶翻碧滟，涧底泉澄湛。童子泼茶光，连幽簟。翠花瓷注茗，花沸乳、珠成绀。风情何澹澹。乍展吴绫，回味略如橄榄。"}