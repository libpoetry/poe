{"id":"815096","title":"寿吴翊之九十","dynasty":"清","author":"柳宝贻","text":"堂开百秩献桃尊，瑞霭和光萃德门。慧晓文侯多俊誉，高阳才子属龙孙。一门洋溢推刘豹，五叶祥符祝谢鲲。忝附茑萝居子姓，愿随兰桂拜云根。共制霞觞祝大椿，德门庆溢语才真。欧阳诗颂毕光禄，东观恩颁庐舍人。白笏绯衫朱杖履，金牙铁齿玉精神。君家自有长生术，吴宝商山不坏身。"}