{"id":"722659","title":"后秋兴八首庚子十月望日","dynasty":"明末清初","author":"钱谦益","text":"桂树参差覆羽林，天容玉册自森森。甘渊自有长生日，冥谷终无不散阴。命将出车小雅颂，磨崖刻石老臣心。元和盛事看图画，卤簿前头夹斧砧。规外星辰落落斜，参旗井钺建高华。洱河北上通云汉，辽水东回接海槎。啸月岭猿催画角，嘶风胡马咽悲笳。吴侬莫向天南笑，铁树频年已放花。开元三叶正流晖，桂社梧封应紫微。追急稻畦鸠杖指，寝甘榕殿鸟工飞。五铢当复神咸许，十世将兴帝不违。日角共传如烈祖，遐方遥喜御容肥。三阵凋残御制棋，祖宗眷顾不胜悲。可知仙杖巡游日，还是钧天谒请时。八树分茅朱噣永，六龙拥驾赤乌迟。殊方未及樱桃荐，寝庙应深白露思。徼外行宫隔万山，朱光只在两河间。可令未派龟鱼种，却踞中原虎豹关。槃木自来歌汉德，哀牢先许识天颜。于今垣市无推步，云汉遥佔鹑首班。发兵每叹白人头，况复艰危历九秋。比景即看在内地，澜沧能免为他愁。衣冠未许群羌僰，国士终难寄海鸥。叹息祖宗规画远，西南容易弃并州。麟阁今谁第一功？康侯三锡在师中。洗兵已验军前雨，仗钺先佔梦里风。剑负斗文芒气白，香蟠心字篆烟红。玄浆匏脯相傒切，扶杖应怜未死翁。旧京城阙势逶迤，玄武湖清皇子陂。玉燕龙宫将数子，金灯雁塔涌千枝。星依御幄垣墙列，日按行营次舍移。种柳合围同望幸，残条秃鬓总交垂。"}