{"id":"866676","title":"和嘉州通判贾元升见赠","dynasty":"宋","author":"冯时行","text":"山城鸟鹊喜，佳句来春风。浣手三过读，散我磈磊胸。当年过秦论，千载犹为雄。今观妙好辞，蹀躞追前踪。文章信有种，字字含徵宫。少城初识面，软语开冲融。秋月耿高怀，春水瑩清衷。俱堕人事海，烦促难舂容。况乃燕雀卑，未易参鸾鸿。别来邛笮外，一笑谁与同。羡君对贤牧，快饮如渴虹。何当款斋阁，馀沥借衰红。所幸九河润，密通千乘封。臭味譬草木，我辈情所钟。梦随沫若水，下与九顶通。更愿洗老眼，见君攀翔龙。"}