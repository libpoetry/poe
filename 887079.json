{"id":"887079","title":"西陂","dynasty":"宋","author":"余复","text":"涉海波涛险，登山足力疲。胡为赤鉴游，海角山之涯。崎岖乱石间，况复乘船危。兹游固有意，访古伤今时。荒陂存遗迹，缺处十丈馀。父老向我言，先畴为农师。当时大父行，相与筑此堤。堤成百物丰，师承及见之。稻蟹不论钱，况敢论糠秕。一朝坏不修，惊心伤鼓鼙。田家岁作苦，土狭何由支。忆昔禾黍地，石水数斗泥。前功嗟已废，继者今其谁。曾闻部使者，询问及故基。水利固可究，具文怨徒欺。又闻劝农吏，楚楚多奇姿。朝游暮始还，山水穷清晖。有念不及此，但见冠盖飞。公家急相敛，星火惊文移。农无地可耕，岁入何从规。今幸长官贤，愿言拯我饥。作书白太守，经营得如兹。珍重父老言，岂为儿童戏。皇华如观风，此老诚可资。"}