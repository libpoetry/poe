{"id":"1229000","title":"梯田","dynasty":"元","author":"王祯","text":"世间田制多等夷，有田世外谁名题？非水非陆何所兮，危颠峻麓无田蹊。层磴横削高为梯，举手扪之足始跻。伛偻前向防颠挤，佃作有具仍兼携。随宜垦斸或东西，知时积早无噬脐。稚苗亟耨同高低，十九畏旱思云霓。凌貌风日面且黧，四体臞瘁肌若刲。冀有薄穫胜稗稊，力田至此嗟欲啼。田家贫富如云泥，贫无锥置富望迷。古称井地富可稽，一夫百亩容安栖。馀夫田数犹半圭，我今岂独非黔黎。可无片壤充耕犁，佃业今欲青云齐。一饱才足及孥妻，输租有例将何齐？惭愧平地田千畦。"}