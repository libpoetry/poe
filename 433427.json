{"id":"433427","title":"初春绝句","dynasty":"近现代","author":"黄浚","text":"画堂春味憺于秋，落尽梅梢我欲愁。重为去年珍此日，半篷寒雨看杭州。红袖乌丝对校诗，重帘香灺雨来时。忽疑字字安难妥，径欲从君叩本师。冷恨何因上远山，春分已过尚痴寒。翠微夜雪添多少，试倚西楼子细看。绝爱风檐铁马声，曲阑归梦不胜清。香篝忽见梅花伴，始忆尊前是旧京。"}