{"id":"844285","title":"采茶歌四首","dynasty":"清末民国初","author":"林朝崧","text":"娉娉袅袅采茶娘，不采蘼芜不采桑。日暮子规劝归去，荒山草露易沾裳。上山采茶筋力苦，下山饮茶喉舌甘。谁识个中甘苦趣，朝朝暮暮自携篮。鹧鸪声里忆哥哥，亲拣云芽远寄他。一一枪旗侬自采，渴怀七碗莫嫌多！凤饼龙团讵足珍，愿君长忆采茶人。纤纤女手缝裳好，底事提筐忘苦辛？"}