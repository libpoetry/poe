{"id":"1042817","title":"奉和宽叔新桥之什","dynasty":"宋","author":"刘攽","text":"昔贤常夺鬲，彼圣犹伐树。物情喜崎倾，直道每龃龉。况兹浑浑川，翻覆不可据。风波一生忧，忠信多逢怒。阴虹架层云，雨气生寒冱。操舟虽云神，失势嗟已屡。早师漆园学，一悟南华趣。理会定无闷，神全谅何惧。吾道乘桴浮，斯文以筏喻。仰止金玉章，涣然谢烦虑。"}