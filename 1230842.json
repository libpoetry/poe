{"id":"1230842","title":"题邹忠公墓","dynasty":"元","author":"陈肃","text":"凤凰戾朝阳，和鸣太平瑞。百鸟从喧啾，葳蕤赤霄逝。昔者邹忠公，天质蕴纯粹。苕华玉树春，秀映层城丽。融贯河南学，会要慎独际。出身职俎豆，淮颍风流思。臧否谥法解，謇谔补衮议。君王正年少，恩爱竞陈卫。长门生秋草，寂寞金屋闭。时闻昭阳间，车音杂歌吹。朝方降鸿册，暮已奏封事。宛转陈正始，社稷宗庙计。权臣肆谗毒，抵罪窜荒裔。芦箫送铜鼓，笑语见魑魅。秦陵嘶石马，明堂更宝位。徘徊趋魏阙，感激俯宸陛。至尊重叹奖，再俾司献替。简严起居作，弘雅丝纶制。戎曹羽书静，铨部瑰材萃。嵯峨蓬莱阁，日月近清秘。一麾出江左，慷慨怀古意。长啸新亭赏，爽挹龙虎气。菱香藕花净，画舫西湖舣。遂为禹穴游，复上越台憩。安知向焚稿，兹乃致奸伪。湘流湛凝碧，衡岳郁积翠。岂无酃酒美，忧国不成醉。南过苍梧野，陈祠有虞帝。回首九疑云，潸然为悲涕。及承内迁命，沉痾困炎疠。首丘竟落落，褒赠中兴惠。唯馀孤坟在，岁久尽颓废。黄棘何榛榛，白杨亦翳翳。卓哉谢君子，衰俗振高谊。言诸两郡守，率众共营置。周垣龟甲齐，修表螭头伟。银榜倒薤题，琰刻逸藻记。庶几永终古，凯式于后世。"}