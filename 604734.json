{"id":"604734","title":"余友区太史用孺谪丞滁阳囧寺王程束急不能枉道以寻嵇吕之盟昨过古庐遣急足从间道往讯之候其报音于红心驿遂日中止宿诗以写怀","dynasty":"明","author":"张萱","text":"荒林寒雪涨遥天，尺一空缄思杳然。玉署共怜虚岁月，白云何事间山川。秉心曾赋三千騋，病肺应甘六一泉。为笑玄都桃万树，不知春色为谁妍。"}