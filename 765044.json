{"id":"765044","title":"兰陵王 灯下检宋荔裳观察二乡亭词，泫然有作，末并悼王西樵司勋也","dynasty":"清","author":"徐釚","text":"酒垆邈。往事重提乍阁。银塘外、水涨花深，亭筑乡名映红药。羊肠催梦恶。一枕黄粱睡觉。还追想、曾祭皋陶，杜宇声声怨难索。寻游旧京洛。正吹笛当歌，市箫纨芍。君王重赐君侯爵。恰熊轼低辗，蚕丛初辟，栈道云深早共约。又谁信今错。漂泊。怎忘却。任衰草西风，瘦琴空削。尤怜十笏堂如昨。怅清狂昙首，同归双鹤。思量旧雨，对灯花里，泪珠落。"}