{"id":"830736","title":"题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其二","dynasty":"清末民国初","author":"沈曾植","text":"迎日起何为，长生资沐浴。霏霏流霞润，饮我初生犊。协气外蒸濡，奇温中馥郁。子珠抱灵根，灿灿金华簇。裸国薄何嫌，胎儿洗宜育。咸池甘石经，占此新阳复。"}