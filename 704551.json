{"id":"704551","title":"幽居书事三首","dynasty":"明","author":"黎景义","text":"碧水池边便会心，清风林下每披襟。宜家喜究妻孥乐，在野羞裁婢仆吟。欠饵钓何非得意，无弦琴亦有知音。从来壮士真颜色，宁系床头一片金。小閤檐铃弄响沉，短墙花树落英深。体胖岂向钱名癖，性洁何须水号淫。鄙矣卞侯投璞玉，贤哉韦相少籯金。前阶月冷帘风淡，忽悟箪瓢乐可寻。陋室安閒亦广居，魂清时化蝶蘧蘧。逐贫懒赋怜杨妄，乞巧无文笑柳疏。玩世曷辞呼是马，临流谁谓乐非鱼。所忻菽水遑将母，不学王孙致倚闾。"}