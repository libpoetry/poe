{"id":"1250659","title":"赠虎髯生诗","dynasty":"元末明初","author":"宋濂","text":"虎髯生，铁铸形，金铸声，双睛闪烁如怒鹰。东飞欲尽三韩地，西飞要绝康居城。刺刺论世事，满口吐甲兵。于焉栫长图，于焉建交营。地联大牙霜月苦，天控虎口䨧云冥。若笑我言狂，我醉勿复醒。十万生灵定齑粉，夜半鬼燐烧空青。南方大诸侯，闻之心胆惊。便遣使者持弓旌，招之至麾下泄此气峥嵘。生出谢使者，人言慎勿听。逃入积翠巢崚嶒，身衣鹿皮明，首冠竹箨撑，窣窣起向松风行。虎髯生，狂似李，粗似彭，何不执取红氂丈二鎗，搴旗斩将声谹谹。"}