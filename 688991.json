{"id":"688991","title":"同罗孝廉觉我诸君登神步塔","dynasty":"明","author":"何其伟","text":"旋转龙蛇到上头，山城水郭坐中收。金沙地涌浮真气，宝筏川横接汉流。隐映龟峰齐雁塔，纡回云路抱蜃楼。未论形胜他年事，坐挹空香万劫休。宝塔新成据上游，故邦形胜自遭周。不缘长者黄金布，那得祇园绛气浮。乍听琅珰虚白月，偶来钟磬静丹丘。尘机坐久都消尽，会见天花十二楼。"}