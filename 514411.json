{"id":"514411","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其二","dynasty":"明","author":"程敏政","text":"皇华南去正春风，水长湾头画鹢通。万里潇湘如在眼，九重霄汉未忘忠。淮阳夜泊应怀古，吴越秋成久愿丰。归疏边储报明主，太仓无地不陈红。"}