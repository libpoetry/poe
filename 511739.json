{"id":"511739","title":"再和燕歌行","dynasty":"明","author":"童轩","text":"搀抢夜射飞狐北，虞骑千群来寇贼。惊沙莽莽黄入天，笳鼓连营惨秋色。大将排营列汉关，雕戈画戟指挥间。旆摇大棘城边月，箭满祁连雨后山。戍卒年深皆著土，惯识军情耐风雨。誓酬报国慷慨心，肯学当筵浑脱舞。八月清霜百草腓，殷柽几树暮鸦稀。南山射虎风鸣镝，大泽呼鹰雪打围。桓桓骁勇从戎久，竞取功名惟恐后。横槊长歌孟德诗，请缨生系贤王首。交河大小百战馀，铁券丹书尚何有。牙旗虎影冻翻风，匣剑虹光夜冲斗。被坚执锐乱纷纷，咆哱横行策异勋。君不见田单能用命，援桴一鼓奋三军。"}