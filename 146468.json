{"id":"146468","title":"赠莆阳卓大著顺宁精舍三十韵","dynasty":"宋代","author":"文天祥","text":"人生天地间，一死非细事。识破此条贯，八九分地位。赵岐图寿藏，杜牧拟墓志。祭文潜自撰，荷锸伶常醉。此等蜕浮生，见解已不易。齐物逍遥游，大抵蒙庄意，圣门有大法，学者必孔自。知生未了了，未到知死地。原始则返终，终始本一致。后来得西铭，精蕴发洙泗。吾体天地塞，吾气天地帅。一节非践形，终身莫继志。舜功禹顾养，参全颖锡类。伯奇令无违，申生恭不贰。圣贤当其生，无日不惴惴。彼岂不大观，何苦勤兴寐。吾顺苟不亏，吾宁始无愧。人而有所忝，旷达未足智。卓哉居士翁，方心不姿媚。蒙谗以去国，七年无怨怼。风雨三间茅，松楸接苍翠。斯丘亦乐哉，未老先位置。宇宙如许大，岂以为敝屣。当其归去来，致命聊自遂。天之生贤才，初意岂无为。民胞物同与，何莫非己累。君方仕于朝，名高贵所萃。乾坤父母身，方来日川至。西铭一篇书，顺事为大义。请君观我生，姑置末四字。"}