{"id":"1118072","title":"东窗偶书二首","dynasty":"宋","author":"陆游","text":"东窗终日静愔愔，消尽平生幻妄心。秋气未催群木脱，老怀先感百虫吟。屏风叠邃思庐阜，冠子峰高忆少林。安得吾身且强健，一藤随处更幽寻。万事何曾有速淹，熊蹯鱼腹自难兼。山川置掌犹能取，日月无胶可得黏。稚子幸堪持几杖，老生元自惯齑盐。清晨临镜还三叹，雪颔今年无处添。"}