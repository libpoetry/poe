{"id":"1225488","title":"华盖山","dynasty":"元","author":"许谦","text":"群山如斗形，华盖气独壮。奋身地势高，目极天宇旷。周回万象澄，一一来献状。中江漾孤屿，濒海横叠嶂。楼台市中居，棋列相背向。烈风搅沧林，落日鸣白浪。蜃气薄浮云，溟濛杳东望。长濠浸寒水，短楫起渔唱。同游岂特达，竟尔忘得丧。山下出蒙泉，夷坐待清涨。一掬襟怀空，自谓羲皇上。"}