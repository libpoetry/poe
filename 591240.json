{"id":"591240","title":"大司寇见素林公木兰归客图歌","dynasty":"明","author":"欧大任","text":"承平昔在成化间，林公初出木兰山。内竖妖僧肆荧或，危言下狱投边关。孝宗之世持滇宪，焚佛辇珠入京甸。千厓孟密詟天威，陈臬湖湘速归传。木兰五载白纶巾，敕起防江作重臣。名齐台省四君子，世识维扬一俊人。开府西江列双戟，上书请禁吴王逆。一辞院印十年归，投老木兰山下客。西征有诏自天来，头白令公何壮哉。蓝鄢直视狐兔穴，豺狼未灭令心哀。江津再捷不受赏，回首木兰理烟桨。刘濞窥关恶已成，谁为剧孟谁袁盎。今皇御极求老成，入司邦禁动引经。权家戚畹畏如虎，乞身八疏辞宸扃。平生三仕还三已，半向木兰弄烟水。仰天长啸一挥毫，万叠云霞落冰纸。壶公千丈高嵯峨，长者陂寒水不波。孤鸿冥冥白驹皎，思公不见将如何。潘君爱画世无匹，百年元气视此笔。愿君宝之藏石室，再拜贞观魏公笏。"}