{"id":"774624","title":"次韵答痴仙","dynasty":"清","author":"赖绍尧","text":"骐骥伏盐车，穷年困衔勒。一朝度虞阪，盘盘上青石。驽马顾之笑，惊魂更丧魄。伤哉辕下驹，何异笼中翮。多君竹林逸，清谈间悲唶。自作颂酒文，荷锸日随侧。倒扶玉山嵇，穷浇垒块籍。酒中诚可逃，有托非沉溺。把臂同入林，相顾无愠色。知章马作船，白也诗无敌。鏖诗斗酒间，翳我终怯力。昨者示我弱，覆杯谢宾客。谓渠有良箴，忠谏耳勿逆。人世筑糟丘，九泉争点滴。纷纷醉梦中，生死成今昔。何必学淳于，一斗一石亦。我时颇疑君，谬诞听岂得。曲生虽非友，未至类盗贼。止之或暂佳，绝之恐非策。再拜受昌言，吾志不可易。"}