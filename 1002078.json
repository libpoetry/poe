{"id":"1002078","title":"题会昌萧帝岩","dynasty":"宋","author":"曾丰","text":"出门疑浪游，转眼逢杰观。山斗路将穷，脚攲行小缓。信筇扪石根，恍若得一间。谽谺欲上吞，浑沌疑始判。岂其蛟擘开，或者雷劈断。洞转一曲关，磴道鬼为栈。悬岩百仞馀，僧圬屋其半。其旁磊苍崖，其下踏碧涧。峰回若相朝，水㶁若相唤。萝虬百年枝，松靷千尺干。溜皮鳞逆生，蛰若相倒贯。三十六洞天，往往此其冠。或传帝所栖，其说涉漫漶。意古隐者徒，侨家避秦乱。围棋或著书，不觉岁月换。断编何处藏，但有竹可汗。残局何年终，但有柯欲烂。疑似姑置之，杯酒酬赏叹。移之家山旁，破甑视浮宦。归老似未迟，欠此清一段。上疏乞鉴湖，故事吾可按。悠悠天听高，此计卒未办。意外今获兹，巾帻可小岸。况在大化中，丑好俱是幻。有暇得娱嬉，孰疑非汗漫。"}