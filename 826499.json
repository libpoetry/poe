{"id":"826499","title":"一萼红·憬吾函来，述净土兰若旧游，用白石韵奉答","dynasty":"清末近现代初","author":"潘飞声","text":"佛堂阴。集江湖逸老，蓑笠易冠簪。蕉院敲诗，筠廊斗韵，上方钟磬刚沈。乍弹指、华严劫换，似鹤返、呼起旧冤禽。魍魉犹存，阇梨都散，那忍重临。刘应一时俱逝，任鱼笺雁信，难写离心。邻笛惊秋，僧床借梦，休向前度追寻。问莲社、高踪甚处，盼檀越、施舍布黄金。为语词仙，别来只共愁深。"}