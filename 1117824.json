{"id":"1117824","title":"遣怀四首","dynasty":"宋","author":"陆游","text":"息倦登耕陇，乘闲弄钓舟。安能书咄咄，且复送悠悠。穷巷谁来往，村醪自献酬。何妨晏平仲，岁晚一狐裘。穷每占周易，闲惟读楚骚。病随灾渐退，懒与拙相遭。投枕灯初上，披衣日已高。清愁亦可剪，无处买并刀。有志师千载，无方起九原。山园菜常瘦，村店酒多浑。衰疾形诗句，穷愁入梦魂。傍观任嘲笑，吾道始应尊。云族初疑雨，风生忽快晴。半窗松竹影，绕舍鸟乌声。看剑心犹壮，开书眼渐明。馀年真已矣，不复问君平。"}