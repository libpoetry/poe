{"id":"844188","title":"满江红 追忆旧游四首","dynasty":"清末民国初","author":"易顺鼎","text":"立马函关，看古帝王州无恙。问何处旗亭睹酒，双鬟曾唱。紫塞三千杨柳路，黄河一半桃花浪。更西风、驴背古长安，增惆怅。金鉴录，怀贤相。玉关曲，思名将。记几番搔首，定军山上。割据风云王霸气，河山面目英雄样。听大江、流尽古今秋，声悲壮。蜀道蚕丛，是贱子旧游之地。曾梦到峨眉绝顶，天风吹翠。丞相祠环松柏古，锦官城锁芙蓉媚。最悤悤、玉垒过浮云，英雄气。公孙井，残蛙吠。帝子庙，寒鹃泪。叹江山如此，兴亡偏易。万甲裹来兵亦陡，五丁辟后山都碎。只供他、细雨剑门行，诗人未。黄鹤仙人，招我上江边高阁。只不见年时吹笛，梅花曾落。老子南楼兴不浅，先生赤壁游真乐。对一洲、芳草忽生愁，才名错。江夏誉，成飘泊。阳春曲，都萧索。剩劫余新柳，武昌城郭。楚国君臣神女梦，乔家夫婿英雄略。有隔江、山色送前朝，青如昨。蛇虎丛中，那容得书生一介。曾立马牂柯江上，辰龙关外。狞石撑空涛力陡，蛮烟寒路山形怪。甚浮云、万叠拥边愁，乾坤隘。写未尽，飘零话。偿未尽，牢骚债。且壮游此地，夜郎自大。供奉窜来魑魅喜，武侯去后风云坏。笑靴刀、帕首走穷荒，真无赖。"}