{"id":"1120985","title":"呈伯父元仲二首","dynasty":"宋","author":"周麟之","text":"我伯气吐虹，贯日干文光。胸中有和璞，发挥见文章。笔追羲献风，句压曹刘墙。平生太古心，孰得窥行藏。人间富贵味，掩口不一尝。方朔饥欲死，次公醒而狂。方寸不受折，养此百鍊刚。江湖五十年，飘飘曳征裳。晚岁一区宅，欲并幽林塘。浙东山水窟，选胜方徜徉。兰溪得佳致，行筑钟山堂。自顾世路险，机阱宁易防。俛首吾不能，高卧庸何伤。贫贱苟自得，面糗皆膏粱。愿言守此志，鹏鴳聊相忘。干戈十年馀，荏苒百忧至。谁怜齿未壮，遽失綵衣戏。扪心天不闻，空下千斛泪。藐然一星孤，未忍随以逝。雨湿新松楸，尘生旧鞶帨。奈此愁绝何，况复形梦寐。萧萧风树悲，此恨岂有既。念昔龆龀中，从公识奇字。一从江淮别，岁月不复记。公寻武夷春，我友颐山桂。此来忽相见，再拜只流涕。忽忽悦情话，恍若已隔世。先人有遗经，夙夜焉敢坠。馀生倘未殒，肯负平日志。但恨不及亲，临风一歔欷。"}