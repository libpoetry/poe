{"id":"807630","title":"齐天乐  枫桥夜泊用湘瑟词枫溪原韵","dynasty":"清","author":"陈维崧","text":"枫桥渔火星星处，钟声客航仍度。微昏帘幕，乍暝帆樯，夹岸多于津树。船娘吴语。为蘸水拖烟，脆来如许。不管人愁，棹歌杳霭掠波去。如眉月棱半吐，想当年曾斗，馆娃娇妩。夜市听莺，春衣扑蝶，梦到将圆频误。鸣珂旧路。问冶叶倡条，可能如故。撩乱心情，化茶烟一缕。"}