{"id":"577069","title":"谒孔林","dynasty":"明","author":"陈琏","text":"尼父家陬乡，设教在洙泗。从游三千人，速肖七十二。夫何大圣人，有德而无位。名非著一时，道实重万世。幽幽鲁城北，高冢蟠厚地。诸徒服心丧，三载庐墓次。贤哉端木公，舍守凡六祀。鲁人往从居，厥众犹栉比。因名曰孔里，岁常供祭祀。后来诸儒宗，讲礼亦弗替。过鲁祀太牢，实始汉高帝。峨峨马鬣封，阅历几千岁。子孙来陪葬，昭穆分次第。墓碑列低昂，丛木阴蔽亏。森森尽桥梓，郁郁总松桧。奇树多如云，惟楷时所贵。乌鸟不敢栖，虎兕远潜避。荆棘不敢生，芝草挺灵异。仰惟尼父圣，德与天地配。福泽何绵绵，封爵逮华裔。昔读东游记，久矣思一至。今幸经鲁城，瞻拜增仰企。因过思堂前，感慨发长喟。"}