{"id":"506827","title":"送参议陈彝训致仕还西江","dynasty":"明","author":"杨荣","text":"圣皇嗣大宝，宽仁布新令。敷此天地恩，岂但及万姓。群臣引年者，簪组从致政。矧君甫七帙，翩然发归兴。悬车及兹时，抃舞拜恩命。念昔永乐初，遭逢亦何幸。擢官凤凰池，宠荣日斯盛。九载秩既终，仍官侍万乘。超迁佐方岳，任重德益称。湖湘何渺茫，岭海亦绵亘。甘棠垂蔽芾，爱遗召南咏。兹言还故山，閒佚惬素性。春光正明媚，花柳纷相映。都门集故交，为别复胥庆。知止奚所怀，退休志先定。倦翼恣林栖，潜鳞乐川泳。载赋归去来，回视青天迥。"}