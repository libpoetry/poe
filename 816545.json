{"id":"816545","title":"丁丑人日敬寄京师呈家大人作此诗时年十二岁","dynasty":"清","author":"曾广钧","text":"天人精契建寅初，人境虽嚣且结庐。喜听双双占鹊报，谨从六六数鱼书。学诗诸弟粗成草，健饭慈闱自种蔬。手订课程三十种，敢忘严训废居诸。去岁征鞍卸洛瀍，隔趋庭日祇经年。于今又谒金门道，喜未遥临玉塞边。绿萼香应逢稷下，白华思亦发花前。神京春颇如秋冷，迟罢熏笼缓脱绵。"}