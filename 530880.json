{"id":"530880","title":"送徐用先归嘉州","dynasty":"明","author":"杨慎","text":"客有归欤叹，言从隐者流。高议在青琐，吾道付沧洲。沧洲多故人，夙昔谐幽赏。啸歌丹崖边，携手紫霞上。壁津春水生，波浪动江城。岷岭秋芳落，清音满兰若。亦知江湖忧，不废登临乐。迢迢结桂枝，望望阻相思。殷勤三岁字，惆怅四愁诗。伊予慕俦侣，暌离分晤语。何时峨眉云，来作人问雨。"}