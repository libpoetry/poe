{"id":"1153631","title":"秋梦行","dynasty":"唐","author":"卢仝","text":"客行一夜秋风起，客梦南游渡湘水。湘水泠泠彻底清，二妃怨处无限情。娥皇不语启娇靥，女英目成转心惬。长眉入鬓何连娟，肌肤白玉秀且鲜。裴回共咏东方日，沈吟再理南风弦。声断续，思绵绵，中含幽意两不宣。殷勤纤手惊破梦，中宵寂寞心悽然。心悽然，肠亦绝。寐不寐兮玉枕寒，夜深夜兮霜似雪。镜中不见双翠眉，台前空挂纤纤月。纤纤月，盈复缺，娟娟似眉意难诀。愿此眉兮如此月，千里万里光不灭。"}