{"id":"545133","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 其六 山行观飞来石　山堂之后巨石千尺峭立平地峰峦秀出势欲飞动灵隐之具体而微者","dynasty":"明","author":"胡应麟","text":"午夜松风袭锦袍，起看孤屿矗林皋。初疑片石飞灵鹫，忽似三峰驾巨鳌。仙掌扪时应拆汉，神鞭驱处欲惊涛。何当一棹西湖上，卧对寒云万尺高。"}