{"id":"481625","title":"送潘御史克容释累赴京","dynasty":"明","author":"郭登","text":"才难不其然，此叹自千古。淳风散已久，至道卑若土。纷纷事机巧，泛泛播簧鼓。虚名竞相尚，实践反遭侮。鬋剔起病驹，栀膏诧鞭贾。剖肤藏鱼目，聒耳闻瓦釜。怅然思古人，太息心独抚。世亦有真儒，如何卒难睹。绣衣刚直士，颜色少媚妩。一朝弃道边，薄言逢彼怒。咎生本无妄，市岂真有虎。平生金石坚，化作青蝇聚。巍巍尧舜主，烨烨贤良辅。玉烛洽群黎，天戈戬骄虏。微瑕悉湔洗，片善必收取。吹嘘布阳春，浩荡除罪罟。君才素通变，岂肯作迂腐。方承宣室诏，未是东门祖。霜空荐雕鹗，画省耀簪组。大看作梁栋，小亦试遗补。行行懋道义，与世无舛忤。藻德如啖甘，食蘖不厌苦。出莫由斜径，斜径生险阻。渴莫饮盗泉，盗泉多呕吐。功名垂竹帛，富贵何足数。作诗备忠告，送我克容甫。"}