{"id":"1145837","title":"享庙乐辞十八首 肆夏乐","dynasty":"隋","author":"无名氏","text":"霜凄雨畅，烝哉帝心。有敬其祀，肃事惟歆。昭昭车服，济济衣簪。鞠躬贡酎，磬折奉琛。差以五列，和以八音。式祗王度，如玉如金。日卜惟吉，辰择其良。奕奕清庙，黼黻周张。大吕为角，应钟为羽。路鼗阴竹，德歌昭舞。祀事孔明，百神允穆。神心乃顾，保兹介福。大祀云事，献奠有仪。既歌既展，赞顾迎牺。执从伊竦，刍饰惟栗。俟用于庭，将升于室。且握且骍，以致其诚。惠我贻颂，降祉千龄。缅彼遐慨，悠然永思。留连七享，缠绵四时。神升魄沈，靡闻靡见。阴阳载俟，臭声兼荐。祖考其鉴，言萃王休。降神敷锡，百福是由。齐居严严，夙驾层闱。车辂垂彩，旒衮腾辉。耸诚载仰，翘心有慕。洞洞自形，斤斤表步。閟宫有邃，神道依稀。孝心缅邈，爰属爰依。太室窅窅，神居宿设。郁鬯惟芬，圭璋惟洁。彝斝应时，龙蒲代用。藉茅无咎，福禄攸降。端感会事，俨思修礼。齐齐勿勿，俄俄济济。我祠我祖，永惟厥先。炎农肇圣，灵祉蝉联。霸图中造，帝业方宣。道昌基构，抚运承天。奄家六合，爰光八埏。尊神致礼，孝思惟缠。寒来暑反，惕荐在年。匪敬伊慕，备物不愆。设虡设业，鼗鼓填填。辟公在位，有容伊虔。登歌启佾，下管应悬。厥容无爽，幽明肃然。诚匝厚地，和达穹玄。既调风雨，载协山川。周庭有列，汤孙永延。教声惟被，迈后光前。克明克俊，祖武惟昌。业弘营土，声被海方。有流厥德，终耀其光。明神幽赞，景祚攸长。显允盛德，隆我前构。瑶源弥泻，琼根愈秀。诞惟有族，丕绪克茂。大业崇新，洪基增旧。祖德丕显，明哲知几。豹变东国，鹊起西归。礼申官次，命改朝衣。敬思孝享，多福无违。兆灵有业，潜德无声。韬光戢耀，贯幽洞冥。道弘舒卷，施博藏行。缅追岁事，夜遽不宁。皇皇祖德，穆穆其风。语嘿自己，明睿在躬。荷天之锡，圣表克隆。高山作矣，实祚其崇。离光旦旦，载焕载融。感荐惟永，神保无穷。天造草昧，时难纠纷。孰拯斯溺，靡救其焚。大人利见，纬武经文。顾指维极，吐吸风云。开天辟地，峻岳夷海。冥工掩迹，上德不宰。神心有应，龙化无待。义征九服，仁兵告凯。上平下成，靡或不宁。匪王伊帝，偶极崇灵。享亲则孝，洁祀惟诚。礼备乐序，肃赞神明。圣武丕基，睿文显统。眇哉神启，郁矣天纵。道则人弘，德云迈种。昭冥咸叙，崇深毕综。自中徂外，经朝庇野。政反沦风，威还缺雅。帝作穆穆，格于上下。维享维宗，来鉴来假。玄历已谢，苍灵告期。图玺有属，揖让惟时。龙升兽变，弘我帝基。对扬穹昊，寔启雍熙。钦若皇猷，永怀王度。欣赏斯穆，威刑允措。轨物俱宣，宪章咸布。俗无邪指，下归正路。茫茫九域，振以乾纲。混通华裔，配括天壤。作礼视德，列乐传响。荐祀惟虔，衣冠载仰。孝心翼翼，率礼兢兢。时洗时荐，或降或升。在堂在户，载湛载凝。多品斯奠，备物修膺。兰芬敬挹，玉俎恭承。受祭之佑，如彼冈陵。礼行斯毕，乐奏以终。受嘏先退，载畅其衷。銮轩循辙，麾旌复路。光景徘徊，弦歌顾慕。灵之相矣，有锡无疆。国图日竞，家历天长。"}