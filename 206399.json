{"id":"206399","title":"送长安赵侍郎赴阙","dynasty":"宋代","author":"魏野","text":"嗣君徵旧相，物论更无馀。圣日归黄阁，台星正碧虚。四方闻乐只，一郡泣涟如。灞水犹疑噎，秦云亦不舒。绮罗围祖席，朱紫拥征车。从乐时调瑟，行厨忽馔蔬。先牌唯进寺，递补只担书。古道禾残后，长亭木落初。朝官逢下马，野客送骑驴。从此门尤峻，何由再曳裾。"}