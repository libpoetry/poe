{"id":"810448","title":"国家为准噶尔跳梁不得已有用兵之举自己酉以来将帅士伍枕戈负盾野宿风餐三载于兹矣朕每一廑念食不甘味寝不安席因避居便殿停御宴会日与廷臣筹计军需惟冀上苍默佑师旅早旋论功颁赏朕怀始释爰作截句四首以见意","dynasty":"清","author":"胤禛","text":"天禄崇儒方偃武，长杨罢猎岂佳兵。无端戍火明西塞，劳我星旗向远征。月照天山玉帐高，风吹霜气透征袍。年来倦听喜禾颂，一饭宁忘汗马劳。玉门关外草连天，一骑飞驰到日边。报道单于甘就抚，羽林齐唱凯歌旋。将军跨马拥戈矛，壮士驱车久未休。一纸捷书期早至，黄金铸印待封侯。"}