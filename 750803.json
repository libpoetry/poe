{"id":"750803","title":"归乌曲","dynasty":"清","author":"曹秉哲","text":"天涯一只惊霜乌，欲归望远心踟躇。踟躇不归问何意，答言恐负高飞志。高飞壮志难遽酬，可怜倦翮无时休。不如株守故林侣，饮啄翱翔得自主。吁嗟乎！乌不归兮栖何之？乌竟归兮哺何资？将归未归两难决，愁煞斜阳欲暮时。暮景人间容易变，及时归去乌莫恋，巢中老乌泪如霰。"}