{"id":"742127","title":"黄云歌","dynasty":"清","author":"陈寅","text":"黄云惨惨日不旿，回风卷地沙乱舞。是谁怨气激为惊涛声沸天，中有十万八千兵民鬼声苦。舟人告余云是新战场，停舟欲睹不忍睹。我闻去年此地生妖氛，登岸茫茫询田父。田父涕泣为余言，吾乡本是繁华土。鳞镶栉比十余里，水陆交冲纳商贾。百年涵煦荷国庥，自幼不闻喧战鼓。去年妖星落山左，一方如遇白额虎。闻风早避脱罗网，踉跄不及身被虏。天兵迅捷如雷霆，摧枯折朽遂立剖。昆冈玉石同时焚，血肉纷纭那堪数。僵尸相属流水红，百里而外犹臭腐。岸上白骨堆如山，往往野犬相搏取。豺狼已尽狡兔死，逋逃稍稍望衡宇。行人归来失旧庐，居者失业富者窭。金堂珠箔沈灰烬，碧槛丹楹乱罂甒。夜来四野飞青磷，飘飘忽忽散复聚。亢戾之气薰苍穹，自冬徂夏天无雨。陌陇枯槁麦不秋，饮食同以供三釜。四父田父尔勿忧，庙谟日夜廑编户。大臣承旨加恩施，不惜帑金用安抚。伫看匝地黄云开，甘霖叠沛若膏乳。天今福汝善良民，彧彧与与实仓庾。"}