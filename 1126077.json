{"id":"1126077","title":"送胡吏部赴阙","dynasty":"宋","author":"高斯得","text":"枌榆阴里植甘棠，民坐春风吏履霜。治粟久持肤使节，握兰归喷望郎香。去思应共湘江永，来谂谁云周道长。拖玉腰金君不羡，令名姱节看流芳。郎省分携恰五期，相逢一笑楚江埼。钓鱼山下人方到，回雁峰头客已归。夜雨未厌挥麈柄，春风无奈趣鞍鞿。临岐但祝加餐饭，人物如今角宿稀。"}