{"id":"20253","title":"玩花·一树梨花春向暮","dynasty":"唐代","author":"徐凝","text":"一树梨花春向暮，雪枝残处怨风来。明朝渐校无多去，看到黄昏不欲回。麹尘溪上素红枝，影在溪流半落时。时人自惜花肠断，春风却是等闲吹。朱霞焰焰山枝动，绿野声声杜宇来。谁为蜀王身作鸟，自啼还自有花开。谁家踯躅青林里，半见殷花焰焰枝。忆得倡楼人送客，深红衫子影门时。花到蔷薇明艳绝，燕支颗破麦风秋。一番弄色一番退，小妇轻妆大妇愁。"}