{"id":"576567","title":"别卷","dynasty":"明","author":"黎贞","text":"生遇文明日，盛治际陶唐。文德敷何广，声教浃南邦。仁风荡六合，化雨周八荒。郁郁儒者流，冠盖烂相望。致君登三五，措国逾周商。遂令瘴海涯，美如中州乡。弦歌欢闾里，比屋翰墨芳。挺挺云岩子，独步隋冈阳。种学心汲汲，积文思皇皇。携书不惮远，跋涉经潮泷。结我金兰契，义比古范张。为启暗室户，昭以道德光。鸢鱼熟涵泳，坟典精考详。短檠烛风雨，深夜思琅琅。猿鹤驯且乐，魑魅走复僵。嗜义若脍炙，去恶犹探汤。篑土山峨峨，汲井泉汪汪。西活源头尽，东注流派长。一夜霜风急，归心动南窗。河梁悲握手，系马无长杨。一阕梅花调，几酌琥珀觞。人是南阳葛，韬韫北海姜。崭岩养头角，暂向南山旁。泽雾虎豹变，蔚若文日章。青云在平地，千里来飞黄。去去三径里，陶令菊正香。摘花把尊酒，一洗别离伤。还思切偲处，落月满屋梁。"}