{"id":"240564","title":"大隋山·天彭对峙闢两门","dynasty":"宋代","author":"王灼","text":"天彭对峙闢两门，群山左右争骏奔。金城中间作几案，大隋踞坐何其尊。境胜地灵谁敢宅，古佛来自东家村。结茅三间初未暇，一庵聊寄枯木根。缁徒骈拥助薪水，王侯渐次迂华轩。玩月峰深崇栋宇，瀑布岩冷清心魂。至今西南推望刹，十世说法云仍孙。病夫垂老寡所嗜，独于要妙欲细论。当时戏出随他语，坐断报化转乾坤。迩来衲子多异解，白玉面上加瘢痕。山蔬煮饼姑恣饱，云气漠漠连黄昏。空堂附火耿不寐，听彻猿鸟迎朝暾。"}