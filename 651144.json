{"id":"651144","title":"郊游","dynasty":"明","author":"薛瑄","text":"客居烦聒毒我肠，偶骑款段登周行。西行三里渡小水，北上百步临高冈。远近人家翳乔木，依稀邮舍围垂杨。是时陇麦半乾槁，南风起浪日色黄。所遇林桑已空兀，谁家妇女犹提筐。惟南有山接嵩少，云门开阖峰低昂。清回爽气彻心目，便觉尘虑都消忘。回鞭窈窕历溪谷，野花野草供幽香。壳蜗垤蚁各生遂，潜鳞飞鸟咸徜徉。东折萦纡历平坂，纵观大化穷毫芒。乃悟群生隐无极，始知一气包鸿荒。此意悠悠真罕识，令人酷忆点也狂。缓辔归来日已夕，满怀风月天茫茫。"}