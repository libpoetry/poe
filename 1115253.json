{"id":"1115253","title":"谢余处恭送七夕酒果蜜食化生儿二首","dynasty":"宋","author":"杨万里","text":"踉蹡儿孙忽满庭，折荷骑竹臂春莺。巧楼后夜邀牛女，留钥今朝送化生。节物催人教老去，壶觞拜赐喜先倾。醉眠管得银河鹊，天上归来打六更。新酿秦淮鸭绿坳，旋熬粔籹蜜蜂巢。来禽浓抹日半脸，水藕初凝雪一梢。岂有天孙千度嫁，枉同河鼓两相嘲。渠侬有巧真堪乞，不倩蛛丝罥果肴。"}