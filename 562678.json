{"id":"562678","title":"帝京篇","dynasty":"明","author":"董其昌","text":"涧瀍风雨会，殽函天地区。河山灵气有迁换，一一拱北开皇都。皇都险扼居庸麓，不断华夷山矗矗。八圣经营巩帝图，三犁扫涤维坤轴。形胜曾标天府雄，烟花复道画图中。势压九龙丹地迥，云中千雉禁城重。中天阊阖开宫扇，承露□茎霄汉见。凌风却月斗嶙峋，建章鳷鹊巃崽观。太液池边白玉堤，蓬莱阙上紫金泥。浴天巨浸疑通汉，耀日层楼为祝釐。长安甲第干霞起，四术九衢乎若水。朝闻珂佩接西清，夕听歌钟喧北里。道旁无复酒人悲，碣石徒传拥帚台。击壤应多尧市曲，和歌时出柏梁裁。吾闻都邑四方极，升平繁侈穷物力。纵赋长杨讽几何，高髻之谣良可则。京华春色日边舒，蔀屋遐陬岂尽如。愿辟九重明四目，不使人间有向隅。"}