{"id":"1251949","title":"游赤松山分韵得弟字","dynasty":"元末明初","author":"戴良","text":"旦发东郭门，晚憩北山址。乍离城市喧，益羡丘壑美。舍车陟岖嵚，停策玩清泚。游目苍崖颠，放情白云里。攀林感落英，涉涧悲逝水。冀凭栖遁踪，往遇冥寂士。忽见山阿人，彷佛君平起。何当乘素烟，相与嚼丹蕊。牧羊事已乖，鍊石情徒止。长揖谢荒祠，永愧尔兄弟。"}