{"id":"137853","title":"诗一首·文出升平世","dynasty":"宋代","author":"欧阳修","text":"文出升平世，禾生大有年。四克今日月，六合古山川。反朴次三五，古文丁一千。王功因各定，大作不相沿。主化布于下，人心孚自天。上方求士切，公亦立仁先。才行苟并至，位名尤两全。末由弓冶手，安比父兄肩。幸及布衣仕，宜希守令先。尺刀元并用，丹白具同研。去吏多甘老，休兵坐力田。干戈包已久，永卜本支延。"}