{"id":"1049681","title":"奉送中济经略侍郎赴镇庆州得元字","dynasty":"宋","author":"王钦臣","text":"远驭寡上策，羁縻有前言。平生徙戎论，感慨江应元。家世近三河，游历多塞垣。谁言一方面，十载滞上恩。前日诏书下，旌麾方及门。部曲已稍集，始知旗鼓尊。边书尚羽急，戍卒仍云屯。东山旧部落，自昔为墙藩。铦锋固可用，内实须禾虋。胸中自有策，肯为浅见论。"}