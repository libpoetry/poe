{"id":"1223408","title":"赠杨生","dynasty":"元","author":"贡奎","text":"余闻江东之山出新安，千峰万岭龙屈蟠。黄山崔嵬九华对，雄雌时作风雨会。中藏龙尾气清淑，山骨崚嶒石如玉。六丁呵护云气漫，不知何年凿深谷。南唐绿砚肤起鳞，手摩润泽疑新浴。罗纹刷丝名渐殊，谷深水浅真难复。旧石既无新石出，贵介视之轻瓦砾。杨生磨琢独非常，手持一二来豫章。百金酬价犹自惜，故家云有千岁藏。或闻山崩泉脉涌，翻□当时遗石动。至今散落樵牧家，敲火磨刀随日用。冲烟踏雨忽惊逢，席裹毡包不辞重。我嗟拙书好蓄收，松烟秃兔非其俦。呜呼人生抱才坎壈勿轻许，时来相遭亦如此。"}