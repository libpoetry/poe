{"id":"1124778","title":"蔡学士挽词","dynasty":"宋","author":"徐积","text":"斗分星孤陨，虞庭凤不还。金龙抛使节，玉笋误朝班。世德元明后，家声王谢閒。国功图未卒，归老负江山。命也虽亡矣，但须铭此坟。朝中寻故事，江外访遗文。远思归流水，高风寄白云。忠魂在斯否，义亦不忘君。旧业儒编富，新装使橐空。洁身辞白日，随柩载清风。义与人心在，名须江水穷。诸山同岘首，有子胜羊公。且止明旌住，玄堂即闭关。素丝蒙柩往，白垩洗车还。身后千诗在，生前万事閒。松陵哀怨客，来吊自湖山。"}