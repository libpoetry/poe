{"id":"766322","title":"定风波 其一 潜山驿寄答佟艾生方伯","dynasty":"清","author":"周之琦","text":"飏鞭丝、几阵西风，人烟小市吹暝。古驿延秋，虚堂款客，暂得羁魂定。翠云深，玉沙净。恰好灊庐秀眉映。幽兴。负松乔旧约，携琴萝径。素襟漫整。任缁尘、黯澹残痕凝。向银笺，拂处寒香袖裛，岁晚心期订。倚清吟，背窗影。缥晕灯摇半花冷。还省。一声新雁、江南谁听。"}