{"id":"1050126","title":"送朱伯原秘校","dynasty":"宋","author":"郭祥正","text":"泠泠皖溪水，悠悠天柱云。云行水光动，水洗云影分。幽人坐卧吟，孤绝迥出群。资彼云水秀，释此尘垢纷。胡为倏言别，扁舟连夜发。往登姑苏台，而望太湖月。却寻史迁迹，但见苍烟灭。览古竟论今，治具校工拙。有才不得施，著书贻后世。何必腰黄金，自享千载贵。鲈鱼秋正熟，云泉味尤美。若逢吴市门，更访长生理。"}