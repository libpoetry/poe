{"id":"291500","title":"庆春泽·山庄牡丹大放，中有两株开作白瓣绿心及浅红黄心者，皆异种也，词以张之","dynasty":"现代","author":"高燮","text":"暖日烘晴，轻烟破晓，满庭顿觉传芳。喜见花开团圞，留得韶光。胭脂粉黛休夸炫，殿春风、别具华妆。好端详。嫩绿微红，国色天香。由来富贵非相逼，只空山消小隐，亦足称王。独占林泉，居然顾影无双。名葩岂等寻常品，者妍姿、却抱刚肠。漫评量。笑煞人间，魏紫姚黄。"}