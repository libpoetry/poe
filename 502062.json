{"id":"502062","title":"送僧归日东","dynasty":"明","author":"释妙声","text":"碧海蓬莱外，扶桑日本东。居然成绝域，久矣染华风。王化能柔远，遐琛亦会同。佛书龙藏古，梵夹象胥通。问道来飞锡，浮生若转蓬。中朝师法在，厚往圣恩隆。归羡翩翩鹤，吟瞻肃肃鸿。片帆惟就日，万里若游空。洗盌鲛人室，焚香海若宫。将迎烦国主，感叹聚邻翁。告别行何遽，题诗愧未工。悬知音信绝，徒望海霞红。"}