{"id":"623037","title":"世祖光武","dynasty":"明","author":"郭之奇","text":"文叔当年不款曲，舂陵子弟惊相告。长人百万风飞屋，老吏初瞻司隶属。盆子王郎休碌碌，尤来五较徒奔触。萧王赤心在人腹，南鄗重光西汉烛。益州井底蛙眯目，天水丸泥空自促。每一发兵头变绿，平陇何当复望蜀。陇蜀既平罢高纛，能弱能柔莫予毒。五原款塞称日逐，西域烟销门闭玉。虚劳彼翁据鞍瞩，漫许故人卧加足。二百东京千载鹄，白璧微瑕未免俗。颇疑绛衣需赤伏，谶纬从兹作圣箓。醴泉甘露难更仆，七十二代终编录。"}