{"id":"175591","title":"永遇乐·秋色方浓","dynasty":"宋代","author":"李纲","text":"秋色方浓，好天凉夜，风雨初霁。缺月如钩，微云半掩，的灿星河碎。爽来轩户，凉生枕簟，夜永悄然无寐。起徘徊，凭栏凝伫，片时万情千意。江湖倦客，年来衰病，坐叹岁华空逝。往事成尘，新愁似锁，谁是知心底。五陵萧瑟，中原杳杳，但有满襟清泪。烛兰缸，呼童取酒，且图径醉。"}