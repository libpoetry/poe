{"id":"678241","title":"题鱼荷卷","dynasty":"明","author":"林环","text":"江天向晚烟漠漠，万顷平波澹寒绿。败荷经雨翠盖倾，细荇牵风青缕弱。碧空倒影浸琉璃，队队鲜鳞游碧落。雪晴时逐白浪翻，月明静带浮光跃。君不见层台嵯峨临水头，何人更复被羊裘。又不见磻溪春深芳草多，只今渭水空东流。感予亦有鸥鸟兴，沧浪归梦常悠悠。何当结屋沧江上，钓竿长拂芦花秋。"}