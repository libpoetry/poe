{"id":"457258","title":"荆州吏","dynasty":"当代","author":"胡云飞","text":"洞庭汉水围平陆，自古荆州天下沃。百里稻花十里棉，春耘秋实颇丰裕。新朝开基五十年，敉乱克灾四海穆。小县亦以承平久，逸少闲吏满城麓。不事农工事游嬉，金徽蓝衣耗国禄。熙熙不知人几何，但闻岁增十之六。朝朝下村车如虎，惊散道路犬与犊。云是有司征农赋，国用所需呈唯速。一口某数勿抗免，轻者倍加重者束。语声震震竟入户，循册收缴一何酷。搜奁检匮靡不为，车载盈盈犹未足。翻身更觅鸡和豚，三五成群洽小醁。忽有老翁出村头，拦道长跪复长哭：“儿媳不堪荷如许，早时入城为工仆。一年未能归一度，独遣祖孙守白屋。残躯虽堪二亩稼，税后不得留一斛。而今更收馀粟去，明日何以为菜粥。直欲一死节口粮，所虑孙幼无人育。村户十九皆如此，君看老病唯满目。官家盛德诚如海，幸能遗我种子谷”。身旁小儿黄且羸，切唇暗牵爷衣服。四围观者皆知情，纷纷相伴泪簌簌。一吏闻之但冷笑，一吏摇首眉频蹙。二吏附耳窃私语，最长微颔颜容肃：“翁情可悯尽知矣，此事亦何汝家独。我虽有心无奈耳，国法如山孰敢触？归后自当书所请，一一直笔于公牍。当朝恤农如恤子，不日必可恩命沐。汝其安待慎勿迫”。言讫挥手驱车辘。留得百家相对泣，翩然自去城中宿。"}