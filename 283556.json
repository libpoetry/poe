{"id":"283556","title":"尉迟杯·芍药，拟前人","dynasty":"现代","author":"姚华","text":"丰台路。更十里、缬绮留春住。谁从旧日瑶京，犹逐香尘寻去。酣诗纵酒，将墨妙、凭华约春语。问春归、为底勾留，被华薰醉归误。天涯去驿扬州，繁歌吹、如今冷淡非故。旧国新都夸欧碧，都厌数、桥边样谱。休重问、山南水北，竞春惯、春余孰是主。只词人、念晚耽芳，冻醅婪尾杯注。"}