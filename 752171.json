{"id":"752171","title":"送别余次襄太守 其二","dynasty":"清","author":"关棠","text":"峄桐无低枝，江鳇无细鳞。周镛无匿响，秦鉴无留尘。浩气匝圜低，杰士茹其真。跌宕卑九阊，浪莽隘八垠。阴雨交所仇，世疏君乃亲。黄金众所锢，虏富君乃贫。大巧纳群拙，誉善逾等伦。敦信变众诡，践诺无逡巡。志投岑范辙，或疑聂豫邻。黄唐慨予怀，俯首一为君。"}