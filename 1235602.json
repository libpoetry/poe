{"id":"1235602","title":"悼马毙二首","dynasty":"元","author":"朱晞颜","text":"忆从按辔试初程，振鬣风前听一鸣。小队郊迎争騕袅，短衣野猎任纵横。晚凉柳下亲看洗，夜后槽间仆代更。谁信死生难倚托，敝帷一见惜深情。昨宵中厩失羸骖，腰脚虽顽信不难。有竹不妨门可款，无车何事铗空弹。花间小集追联辔，月下微吟忆据鞍。好乞赢钱买驽蹇，老夫端要遂巡官。"}