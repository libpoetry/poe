{"id":"1241006","title":"泛石湖","dynasty":"元末明初","author":"戴良","text":"束发企名都，游宦及兹年。遂陪登瀛侣，来上泛湖船。水光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有馀凄，鸥鹭相与閒。窈窕趋回浦，荡漾媚遥川。水宿怯宵清，篷卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠冕，岁晏此盘旋。"}