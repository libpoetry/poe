{"id":"700806","title":"平藩太宇宗侯遗诗步韵以谢二首","dynasty":"明","author":"曹于汴","text":"百丈鲸鲵未戢鳞，家家鼾睡大河滨。关心独有天潢客，借箸能回沙碛春。四野燐交辽海卒，千年泪落楚江臣。孝陵王气忻如昨，且向月明理钓纶。风动云流镇日閒，非非寄向蠹鱼间。从无奇字烦挥麈，觅得玄珠欲破颜。腊尽便知冰是水，岩居莫爱画中山。汾阴高士多精语，何日青牛晓度关。"}