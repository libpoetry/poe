{"id":"1249784","title":"洞庭胡敬之以余父执之交岁馈新橘凡十有馀年感无以报是用作歌","dynasty":"元末明初","author":"谢应芳","text":"湖山清气钟而翁，生儿亦有古人风。年年送橘拜床下，甚愧我非庞德公。今年霜落洞庭早，橘熟先于葑田稻。青衣童子黄金丸，橘头摘来霜未乾。侬家食指百三十，分甘喜得皆波及。娇痴堪笑两曾孙，手弄金丸口欲吞。阿翁老饕三咽毕，□教食之还自吃。一枝一枝复一枝，翁有笑声孙亦咍。枯肠久似长卿渴，甘露适从仙亭来。楚江萍实不可得，华峰藕亦无人识。冷比雪霜甘比蜜，此句真可题此橘。韩子之诗今代无，借作报章挥我笔。怀哉故人家洞庭，七十二峰环翠屏。洛阳秋风尘满城，莫能污尔双鞋青。南山不烂黄河清，正须坐阅三千龄。山中旧识诸耆英，烦道老夫多寄声。"}