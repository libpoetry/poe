{"id":"698761","title":"补小香山梅花堂诗","dynasty":"明","author":"徐宏祖","text":"佳迹空山漫记吴，幽人逸兴寄髯苏。种来香雾三千界，削就云根第一株。水月遥分大士供，阴晴递换小山图。片时脱尽尘凡梦，鹤骨森寒对玉壶。幻出烟萝傍玉京，须知片石是三生。春随香草千年艳，人与梅花一样清。混沌凿开云上下，崆峒坐倚月纵横。峰头且莫骑黄鹤，留遍江城铁笛声。"}