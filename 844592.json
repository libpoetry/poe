{"id":"844592","title":"代外子和胡茂才(1) 二首","dynasty":"清末民国初","author":"费墨娟","text":"几番自问愧才疏，青眼多蒙惠启予。一夕床联樽倒后，半窗风定月来初。琴书啸傲襟怀阔，诗酒缠绵意趣舒。况复阳春难续和，吟情大抵已无馀。与君情意总缠绵，促膝倾谈夜不眠。煮酒好邀三径月，煎茶每共五更天。何期风笛离亭外，难挽行骢古驿前。他日高轩频过我，休教忘却旧因缘。"}