{"id":"85845","title":"贺新郎·鹊报千林喜","dynasty":"宋代","author":"刘克庄","text":"鹊报千林喜。还猛省、谢家池馆，早寒天气。要与瑶姬叙离索，草草杯盘藉地。怅减尽、何郎才思。不愿玉堂并金屋，愿年年、岁岁花间醉。餐秀色，挹高致。西园飞盖东山妓。问何如、半山雪里，孤山烟外。管甚夜深风露冷，人与长瓶共睡。任翠羽、枝头多事。老子平生无他过，为梅花、受取风流罪。簪白发，莫教坠。"}