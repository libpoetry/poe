{"id":"842015","title":"拟王逢原冬阴篇为苦雨篇","dynasty":"清末民国初","author":"曹家达","text":"天帝醉倒玄冥喜，不杀阳乌誓不死。去冬滕六既败绩，屏翳毕宿挺然起。旁驱泰山云，倒抉天河水。痴龙嘘气塞宙合，人世五色迷红紫。阴霾滔天作布袋，天神夜亡救日矢。我欲叩关上天阍，呼醒天帝端厥履。赐我尚方斩邪剑，顷刻之间玄冥屏翳。毕宿不分首从枭天市，还我光明照臣里。不然江南人民转眼成鱼鳖，群阴搜逐供刀匕。帝方垂涎鼎染指，帝乎梦梦长已矣。"}