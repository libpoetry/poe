{"id":"450799","title":"水龙吟 苔","dynasty":"当代","author":"黄绮","text":"故园春色尽无归，碧痕游目成孤杳。那堪斑驳，更消风雨，不离泞淖。一片飞花，几多遗迹，望中相吊。只青衣寒薄，谢他疏柳，殷勤甚，装棉好。屐齿未同鸿爪。恨难禁、伴谁重到。池栏渐没，篱根欲补，又愁秋草。周匝流香，蓬松坠影，蝶魂微渺。想梧桐玉甃，夜深幽径，绛纱灯照。"}