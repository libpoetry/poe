{"id":"1114519","title":"泊采石二首","dynasty":"宋","author":"李流谦","text":"何时便有此山川，真宰悬知恐偶然。唳鹤惊风前日事，落沤斜照晚来天。燬犀无用撩幽怪，洗盏先应酹谪仙。暝角吹残吾欲老，五陵佳气隔疏烟。江头杨柳浅于金，泽国馀寒春未深。才见桃花能慰眼，便同踯躅每伤心。琼枝璧月自惆怅，山色潮声无古今。閒访阇黎倒戈地，正应汉德有讴吟。"}