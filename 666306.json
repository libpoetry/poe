{"id":"666306","title":"猛虎行","dynasty":"明","author":"薛蕙","text":"饥不从猛虎食，贫不从权贵游。猛虎窟中多恶少，贵人门下非清流。蒙鸠巢苇苕，乾鹊代渠愁。飞鸢啄腐鼠，凤凰见之悲且羞。长安道上车马客，处身颇似二鸟俦。苞苴不独结诸公，唇舌还能媚五侯。纷纷竖子焉足数，可惜英雄亦同伍。贤人翻在平津阁，文学来依车骑府。男儿贵作不羁士，逶迤匍匐何辛苦。君不见会稽狂奴真傲倨，万乘留之径归去。羊裘懒卧七宝床，钓竿笑拂珊瑚树。"}