{"id":"1117465","title":"洛阳春吟","dynasty":"宋","author":"邵雍","text":"四方景好无如洛，一岁花奇莫若春。景好花奇精妙处，又能分付与闲人。洛阳人惯见奇葩，桃李花开未当花。须是牡丹花盛发，满城方始乐无涯。桃李花开人不窥，花时须是牡丹时。牡丹花发酒增价，夜半游人犹未归。光阴不肯略从容，九十日春还又空。多少落花无著莫，半随流水半随风。春归花谢日初长，燕语莺啼各自忙。何故游人断来往，绿阴殊不减红芳。十日好花都去尽，可怜青帝用功深。游人莫便无凭据，未必红芳胜绿阴。春归必竟归何处，无限春冤都未诉。欲托流莺问所因，子规又叫不如去。用尽四时周一岁，唯春能见好花开。十千买酒未为贵，既去红芳岂再来。"}