{"id":"1143936","title":"送白廷玉常州教二首","dynasty":"宋末元初","author":"方回","text":"世间可读不多书，岂但撑肠似蠹鱼。小技仅能攻浅近，大言徒用骋高虚。道心切戒偏忘助，义事毋先计毁誉。我学暮年方见此，毗陵博士比何如。诗酒论交几岁寒，更无我辈瓮齑酸。剧谈公每掀髯笑，伟干人皆仰面看。纵使未前乙夜席，何妨暂作甲科官。祖风雅肖香山白，白玉堂登未是难。"}