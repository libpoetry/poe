{"id":"561998","title":"京口王节妇歌","dynasty":"明","author":"贝琼","text":"大江如带从左来，金山焦山碧崔嵬。风吹杨卷度江去，妾心如山不可回。忆昔移所天，岂独甘守节。两草方缠绵，那知中道诀。玉琴不奏双鸳鸯，玉箫不吹双凤皇。纺绩给朝暮，蛾眉忽成霜。蟏蛸网素壁，燕子归空梁。生乖同室处，死期同穴藏。郁郁山头树，已见参天长。白璧须恶玷，白丝须恶染。边声乱胡笳，万古悲蔡琰。"}