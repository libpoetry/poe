{"id":"660841","title":"丰生坊初冠","dynasty":"明","author":"罗钦顺","text":"皎皎珊瑚枝，凝辉玉堂戺。一见已知奇，再见益堪喜。少小攻文章，明窗无虚晷。兹辰突而弁，居然异童子。古礼不多存，存者何常已。三加威仪备，所重成人尔。成人必有德，忠信以为址。篑篑靡停功，峨峨见崇峙。家声四百年，鹏程九万里。寻常得失间，何足挂唇齿。昔贤怀一饭，况乃言之旨。祝子非他人，瓯滨天下士。"}