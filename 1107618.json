{"id":"1107618","title":"塞上","dynasty":"宋","author":"司马光","text":"节物正防秋，关山落叶稠。霜风壮金鼓，雾气湿旌裘。未得西羌灭，终为大汉羞。惭非班定远，弃笔取封侯。鸿雁秋先到，牛羊夕未还。旌旗遥背水，亭堠远依山。落日衔西塞，阴烟澹北关。何时献戎捷，鞍甲一朝闲。瀚海秋风至，萧萧木叶飞。如何逢汉使，犹未寄征衣。不叹千里远，难甘一信稀。年年沙漠雁，随意得南归。剑客苍鹰队，将军白虎牙。分兵逻圁水，纵骑猎鸣沙。浪有书藏袖，难凭信达家。不堪闻晓角，吹尽落梅花。"}