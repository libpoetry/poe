{"id":"703316","title":"莫炯心走都门三载谒诠部考选得官归琼海过别诗以送之且讯诸社好","dynasty":"明","author":"释今无","text":"别去常常恋此情，明开道眼博浮名。几年便可悬金印，万里真难走玉京。御苑柳阴随地绿，琼山海色照人清。丹黄烂熟循良传，岂谓匡时计未成。曾开白社向琼台，好友如林共茗杯。永岁独悬沧海月，多时空折岭头梅。閒敲玉磬催晨梵，静数金风动律灰。渐去流光头渐白，送君心事独徘徊。"}