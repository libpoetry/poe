{"id":"1127842","title":"王叔武示和人雪诗次韵二首","dynasty":"宋","author":"曾协","text":"天上琼花次第垂，且教微霰向尘飞。玉糅重见娇飞燕，鹤舞初疑老令威。农事预知三径乐，钓舟遥忆五湖归。梦回陡觉衾裯薄，应是迷空一尺围。回瞻一色暮云垂，痴雀相看冻不飞。地辟烂银窥佛界，班连万玉想天威。轻明照日千山静，寒碧浮江一棹归。见说孤吟清到骨，知君不羡妓成围。"}