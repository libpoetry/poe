{"id":"1142305","title":"史彦明致乐堂","dynasty":"宋末元初","author":"牟巘","text":"高堂有寿母，黄发映儿齿。天方畀修龄，康宁燕多祉。怡然人子心，何物堪伦比。和气为愉色，皆自深爱始。郁穆涵春风，融怡妙天理。此是谓至乐，乐则焉可已。再拜为献言，忠养极娱侍。随时换轻煖，每侍进修瀡。初非假外内，至乐皆在此。况能以志养，先意而承旨。蚶鲊故自珍，欢不如菽水。有时平反归，儿喜亲亦喜。吾以名吾堂，致乐义最美。试看纪孝行，昔曾今日史。会有邦人士，升堂奉醇醴。俾尔登期颐，俾尔宜孙子。"}