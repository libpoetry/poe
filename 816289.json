{"id":"816289","title":"厅斋消夏","dynasty":"清","author":"黄家鼎","text":"重来正与夏相期，地僻衙荒暑不知。为筑崇祠翻祀典，欲增私乘采风诗。方忻事简同山县，渐觉时艰遍海湄。咫尺传闻侔目击，伤心人谱断肠词。苏张游说早空还，上相星轺指马关。国计输金兼割地，儒臣抗疏欲移山。辽阳城郭千旗外，横海楼船一炬间。毕竟将军能胜敌，降书递后尚雍娴。竞传唐俭是奇材，局面翻新自主裁。露布已令神鬼泣，玉书曾见凤麟来。棘门布置成儿戏，木子猖狂本罪魁。痛惜浃辰田海变，天心人事费疑猜。一夜鲸波澳底生，鸡笼天险竟虚名。妖氛明灭连南雅，巨室迁移到上卿。恢复空传新竹县，孤悬难救九芎城。划溪为守何人主，苗栗无端亦棘荆。前车早覆溯澎湖，劲旅能支一战无。裨将望风争偃帜，士民凫水半捐躯。买舟共说元戎巧，念母还怜别驾愚。乙岁刚周重历劫，生灵涂炭独何辜。七鲲门户本深严，况复将军坐蔺廉。狐鼠屏声敛牙爪，鳄鲲延首受刀镰。当地歧处兵嫌薄，昼渐长时饟孰添。无补杞忧勤默祝，欃枪莫射赤嵌尖。"}