{"id":"661875","title":"题菜","dynasty":"明","author":"郑岳","text":"东风一夜吹霢霂，园丁挥锄土膏沃。嘉蔬百种叶抽齐，瓮牖寒窥一畦绿。朝来撷芼小铛鸣，山馆无殽聊饷客。青作寒菹玉糁羹，呼酒高歌还鼓腹。贵游之子饫膻荤，唶口齰舌咽不得。岂知口腹终累人，一饭万钱嗟未足。烹熬珍异伤胃肠，山中此味苦无毒。君不见志士从来甘淡泊，人间万事由此作。"}