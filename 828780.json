{"id":"828780","title":"慈护属题洗儿图","dynasty":"清末近现代初","author":"陈曾寿","text":"昔闻我师官京曹，盘餍苜蓿衣缊袍。珠巢街南数间屋，索租人至常喧嚣。时鲜上市风味美，竭力堂上奉甘旨。退食作画披小纸，丘壑绝胜慈颜喜。飞腾暮景投时艰，春晖已邈难追攀。白头祭拜尚朝服，爇香在几戚在颜。我时肃观生感叹，七十犹慕今罕见。奕世清德旧家风，遗泽绵延传祖砚。深根固蒂枝叶荣，重阶兰玉诧宁馨。作图洗儿志家庆，报本裕昆后先映。"}