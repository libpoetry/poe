{"id":"1229231","title":"溪山小隐和胡虚白韵","dynasty":"元","author":"贡性之","text":"我闻神仙之国伐毛兼洗髓，远在西海西边蓬莱之弱水。我生有梦不可到，髣髴君家画图里。溪流冷浸玻瓈天，层峦叠嶂含云烟。渡头杨柳绿如染，洞口桃花红欲燃。老夫已借过眉杖，来听松泉弄幽响。云中鸡犬知几家，胡麻已熟雕胡掌。此中此乐何纡馀，赴陇无烦来鹤书。便欲相从学耕钓，细和山声同水调。"}