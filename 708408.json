{"id":"708408","title":"满庭芳  雨中花叹和吴修蟾韵","dynasty":"明末清初","author":"龚鼎孳","text":"绿剪裙腰，红销眉晕，恰听莺啭空阶。海棠愁重，罗幄暂徘徊。那更帘钩烛午，销魂雨、陡地惊摧。无聊甚，年年花语，多半怨春来。长生私誓后，当风羯鼓，燕恼蜂猜。问亭亭香影，扫尽还开。竟似离云万叠，南浦约、经岁才回。殷勤嘱，朱楼意懒，无力踏青苔。"}