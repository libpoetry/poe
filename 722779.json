{"id":"722779","title":"东风齐着力 立春","dynasty":"明末清初","author":"梁清标","text":"郊外青幡，盘中生菜，人乐时康。惠风布满，春水泻横塘。竞戏鱼龙角抵，朱楼上、小妇笙簧。映钗色，剪花彩燕，香浥罗裳。莫问鬓边霜。百年内、谁存旧日清扬。黛眉巧画，半醉倚银缸。肯负签声竹影，酬良夜、细语平章。喜公道，不分冷暖，惟有东皇。百宝灯轮，六街鼓吹，做就繁华。凤城月满，春到万人家。多少朱门贵客，张高会、笑拥名娃。香风送，炉添鹊脑，斗帐低斜。幽兴亦堪夸。清影里、冻枝绛烛交加。一帘夜色，别自贮烟霞。小擘乌丝写句，迎人意、暖阁梅花。闲消受，霜相素盏，春饼芹芽。"}