{"id":"741597","title":"题张篁村万木奇峰图","dynasty":"清","author":"姚鼐","text":"一峰崛起天当中，撑拄元气开鸿濛。左右阖辟两巨壑，径路各绝风云通。松风远自云中起，摇荡云光山色里。水交山断置人家，松响溪声动窗几。岩高谷迥居无邻，松林有路无行人。岂非高士尝避秦，自此千载无问津。又疑灵境与世隔，乃是天地神物之所珍。我家龙眠东，西望两谷口。每至夕阳时，岚光纷照牖。日月逝矣身今衰，芒屦竟隔青崖嵬。却寻图中幽谷到穷处，忽有数峰天际来。张君画山最得古人妙，俯视百年画史皆尘埃。人家收得尺绢素，屈指不数王麓台。何况林卉与翎羽，扰扰俗工何足取。韩干戴嵩堪障壁，徐熙周昉遗儿女。落落平生山水情，移将看画亦眼明。于今安得张君死复生，与余结茅共对青山青。"}