{"id":"816058","title":"孟秋偕静夫子鱼尊五殷六过鸡鸣寺","dynasty":"清","author":"曹寅","text":"遂有寻诗侣，青林引兴前。僧荒太平日，地创永康年。香际凭高鸟，湖风浴早莲。悠然坐萧远，烟雨阅诸天。飙轮飞十代，秋草属前朝。圣蜕随迁化，凡情堕寂寥。颓城疑护埭，老树强题萧。淘滤河沙在，能忘爪发销。睡足平生事，山窗绝见闻。孤筇临别路，万竹倚斜曛。白业双林静，青溪一曲分。应披精进铠，长此却魔军。"}