{"id":"777048","title":"诸罗守城歌","dynasty":"清","author":"赵翼","text":"诸罗城，万贼攻，士民坚守齐效忠。邑小无城祗篱落，众志相结成垣墉。浸寻百日贼益讧，环数十里如蚁蜂。援师三番不得进，山头连夕惟传烽。是时矛戟修罗宫，阵为天魔车吕公。吼声轰雷震遥岳，嘘气滃雾迷高穹。孤军力支重围中，草根树皮枯肠充。翾飞鸟雀不敢下，恐被罗取为朝饔。裹疮忍饥犹折冲，壮胆宁烦蜜翁翁。百步以外不遥拒，待其十步方交锋。一炮打成血胡衕，尺腿寸臂飞满空。戈头日落更夜战，万枝炬火连天红。何当范羌拔耿恭，赴援舰已排黄龙。会有长风起西北，扬帆直达沧溟东。"}