{"id":"699728","title":"上元后二日雪霁得月江舟漫兴","dynasty":"明","author":"郭之奇","text":"春到人间倩月传，菁华五夜雪为先。山光半扫寒云色，江影遥涵碧树烟。烟水初分春淡薄，寒峰易令月孤危。光容未散千红紫，空色齐归一素姿。月趁春来雪共浮，深宵肃景尚疑秋。寒光拂水纷难定，霜谷飞泉冻不流。冰岩何异蕊珠宫，夜静江虚碧汉通。沧海无劳誇蜃气，瑶台端不借人工。天花着地自玲珑，绘素谁加太极功。万象虚明归此际，只宜孤月在寒空。"}