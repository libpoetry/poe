{"id":"1077644","title":"开先寺漱玉亭","dynasty":"宋","author":"李纲","text":"未游漱玉亭，先诵东坡诗。手持芙蕖跳下清泠中，疑非谪仙不能为此词。后翁三十年，我亦游于斯。飞桥已堙没，故迹多推移。空馀高岩与深谷，落日惨淡松风吹。白龙依旧出青峡，散沫下作清涟漪。古来陵谷会迁变，况乃景物资人为。云间滟滟吐寒月，清光不减翁当时。相望一世发孤笑，坐使万古生长悲。"}