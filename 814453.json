{"id":"814453","title":"仿上官竹庄「莆阳天马晴岚图」，自题山水横披","dynasty":"清","author":"林占梅","text":"似水天心秋爽，如屏山上晴岚。正值新凉气候，游人两两三三。小阁半藏山坞，浮云长绕峰腰。却喜潺湲流水，中通一道横桥。苍苍极目烟树，遥遥远接汀沙。濑际竹篱蟹舍，林间茅屋人家。临水芳塍饶沃，连村老木萧疏。此是莆阳天马，被人写入画图。"}