{"id":"765245","title":"题周昭著独鲤朝天图","dynasty":"清","author":"张晋","text":"浮云扫尽天门开，海波上卷银花飞。泥鳅涸鲋泣水底，三十六鳞昂首来。半身搅波半在水，作势欲起不遽起。双眸炯炯射向天，万里晴空荡金紫。此时真宰亦应愁，直挟海水排天流。坐上宾客色齐沮，若实见此奈何许。蹭蹬穷波直到今，高堂看画独沉吟。年来谁借蹄涔水，空有乘风破浪心。"}