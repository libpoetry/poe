{"id":"584920","title":"暴虎歌","dynasty":"明","author":"苏仲","text":"毋暴虎，毋暴虎，虎亦天生不可侮。依山负隅作咆哮，一怒风生鸣雷鼓。有牙类戟爪如钩，无翼能骧亦能舞。山灵石怪助凶威，妖狐弱狼为奴虏。汝能有力如孟贲，汝虽有足如夸父。引手莫能扼其吭，张拳莫能脱其距。齐人之众不敢撄，攘臂下车笑冯妇。曾闻千兵与万弩，反成嚇倒卧泥土。赤身直欲犯其锋，何异饷肉饱其肚。毋自苦，毋自苦，汝有妻孥与父母。饥餐渴饮足聊生，竟自投生亦何补。我知天道久应还，此物终须雷一斧。"}