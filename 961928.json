{"id":"961928","title":"咏蚕","dynasty":"宋","author":"姜特立","text":"㒩㒩屡神化，宛宛始成室。生从五泰初，事至三起毕。利物先遭烹，谋身自无术。衣被遍四方，丘山计端疋。岂知骄奢主，结绮纵游逸。剪綵满园林，光辉艳风日。理宜得败亡，此道天所疾。礼经重亲蚕，一缕知自出。大禹恶衣服，仁俭由圣质。我本生田家，蚕织尝究悉。初不耻缊袍，一煖志愿讫。"}