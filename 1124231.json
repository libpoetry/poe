{"id":"1124231","title":"从赵崇道求蜀纸五首","dynasty":"宋","author":"赵蕃","text":"紫岩黟歙略相同，小字缄题寄子公。纵使分沾能到我，质粗肉缓不堪攻。旧闻黄雀走头颅，近岁清江亦与俱。舒卷定怜无尺枉，敷陈尽可见臣愚。人伪区区信日穷，楮藤苔竹互争雄。自从蜀纸东南见，凡马真成一洗空。麻纸敷腴色胜银，冷金凝滑倍精神。自馀族类犹多有，王谢名家总绝人。病起犹馀觅句勤，要题柿叶厌缤纷。陟釐尽付五十万，今代谁为王右军。"}