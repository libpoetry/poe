{"id":"1132394","title":"续和李参政湖上杂咏","dynasty":"宋","author":"魏了翁","text":"阴阳互推移，气数有信屈。涧松发贞姿，庭梅睟生色。虽无桃李容，桓桓保终吉。气力与运颓，十步九蹉跌。闻有用我者，掩耳忽不悦。吾非嵇康徒，道远未能涉。虚灵一寸心，攻者十七八。炯然无常存，精粗皆著察。卫丘騋牝蕃，鲁囿牛羊茁。古之求仁者，信道不蕲获。颜生何所乐，宁蹈饥寒厄。能知四勿功，六根本非贼。严君闲有家，富之以其道。几年困外禦，囊空甑复倒。家人良自勉，岁晏愿相保。晋当胡运衰，厉世先黜陟。当时望尘友，有识所愤疾。云何祖士稚，不似刘越石。人心不可欺，好好而恶恶。利欲怵迫之，本心月以落。所以古之人，忧在晋其角。"}