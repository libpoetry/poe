{"id":"694968","title":"游罗浮和邹右辖四首 朱明洞","dynasty":"明","author":"庞嵩","text":"古道夹长松，高贤不易逢。干旌今日见，玉简旧时封。紫府三千界，青螺四百峰。谈经初隐地，曾叩午时钟。涧路倚天斜，穿林破晓霞。空中楼阁见，阶左药苗赊。入室惭窥奥，开门喜到家。幸逢传道叟，相对碧桃花。石室寒仙迹，离宫没草痕。偶依华盖麓，真辟洞天门。九曲清歌合，诸贤过化存。重来薇省辙，山岳此踰尊。下瞰疑无地，翘瞻别有天。飞云登此日，浮岛自何年。岁事开元始，春光溢海埏。默从观化坐，休更问言诠。"}