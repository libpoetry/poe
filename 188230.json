{"id":"188230","title":"摸鱼儿·跨飞鸾","dynasty":"宋代","author":"葛长庚","text":"跨飞鸾、醉吹瑶笛，蓬莱知在何处。薰风飘散荷花露。梦觉已非帝所，忘归路。谁知道、人间别有神仙侣。身游枢府。奈诏入玉楼，猛骑箕尾，四海忆霖雨。问王母。天上桃红几度。蕊宫今是谁主。明年甲子从头数，春入鬟云鬓雾。如今去。是处里、福田都著黄金布。庭前玉树。看子早生孙，孙还生子，岁岁彩衣舞。"}