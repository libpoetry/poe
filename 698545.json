{"id":"698545","title":"答陈澄江佥事村居韵八首","dynasty":"明","author":"唐顺之","text":"番嫌结社闹，独往筑秋场。已谢二千石，何须八百桑。站站夕时鸟，欣欣雨后秧。感时聊一适，不是阮生狂。昔岁理人术，今朝种树书。太恩番是累，非种亦须锄。身老兼栽药，家贫待畜鱼。求羊还愧我，肯许叩精庐。酒隐君能惯，青天白眼宽。貌肥占道胜，禄去易身安。鸟迹携书对，藤花倚树看。枋榆非不乐，何用羡扶抟。君往惬幽意，吾留厌市声。园庐本相接，諠寂不同情。褊心违请谒，病骨废耘耕。出处两无着，空惭大隐名。城市终当徙，开轩向绿畴。老知学稼好，穷带著书愁。野燕登蚕箔，山鸡雊麦秋。村氓无曲调，出口自成讴。南国频饥后，餐麸胜酪酥。比闾虽麦穗，盗贼尚萑蒲。阖室供锁茧，分沟竞辘轳。田家莫厌苦，试看荷戈夫。樗散甘为笑，逢迎已觉迷。渐能谙豕牧，宁复舞鸡啼。村居邻北郭，野语学东齐。此是潜夫宅，吾将为子题。葺屋才支漏，新茅不用添。风清田叟鼓，雨应社神签。野荫炎还冷，村醪酸亦甜。高人方对卷，晒麦也能兼。"}