{"id":"134895","title":"送杨廷秀秘监赴江东漕","dynasty":"宋代","author":"楼钥","text":"平生杨诚斋，可仰不可见。去年尺一书，老韩忽同传。道山故仙伯，再上右文殿。蓬莱几清浅，笔力愈雄健。独挟风雅辀，孰敢当白战。一官定一集，流传殆千卷。拙工见大匠，有技不敢献。谁持斫鬃篇，径彻岩下电。诵之百寮上，慙汗几被面。公今欲何之，江左去乘传。鼻閒长栩栩，仕已忘欣怨。英英日暮云，荐绅极追恋。挽公不得留，觞豆纷祖饯。惟应三山高，须公和江练。君王念畴昔，临遣尤缱绻。公乎遂来归，密侍清閒燕。坐寝淮南谋，如彼雪见晛。从容处筹帷，侵疆归古汴。"}