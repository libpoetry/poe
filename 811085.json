{"id":"811085","title":"丙子下第感赋","dynasty":"清","author":"王继香","text":"依然毷氉醉春风，怕见霜蹄蹴落红。岂有方干登上第，何烦阮籍哭途穷。天涯作客逢春暮，独夜思家况病中。一枕朦胧浑不觉，梦魂飞逐海潮东。赚杀燕台郭隗金，轮蹄蹀躞到而今。丹青妄冀收凡骨，磁石原难引曲针。独向风尘伤茧足，轻违定省亦何心。祇应散发东归去，醉抚成连海上琴。"}