{"id":"1120437","title":"迎春乐 双调","dynasty":"宋","author":"周邦彦","text":"清池小圃开云屋。结春伴、往来熟。忆年时，纵酒杯行速。看月上、归禽宿。墙里修篁森似束。记名字、曾刊新绿。见说别来长，沿翠藓、封寒玉。桃蹊柳曲闲踪迹。俱曾是、大堤客。解春衣、贳酒城南陌。频醉卧、胡姬侧。鬓点吴霜嗟早白。更谁念、玉溪消息。他日水云身，相望处，无南北。"}