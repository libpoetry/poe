{"id":"749222","title":"桂花树下饮酒至夕","dynasty":"清","author":"郭嵩焘","text":"少年爱花随处家，祇得岁月来无涯。眼看生意年年谢，花开花落成长嗟。退思堂前五株桂，烂漫又著秋来花。今年花事计数尽，得醉莫惜啼昏鸦。绛云漫空送飞霰，浓香泛浥波晴霞。试拣繁枝挂鹦鹉，翠蕤云帔纷交加。屈原《离骚》揽芳芷，不见古干攒仙葩。嗟予笃嗜不论命，娿娜相对无疵瑕。自怜岁岁花经眼，把盏更削秋园瓜。蛮方相待留手迹，移栽两树新萌芽。明年花开应更盛，坐视日月如转车。盛衰荦落复谁料，祇恐两鬓摧霜华。余芳堕地坐客散，耿耿白日西南斜。"}