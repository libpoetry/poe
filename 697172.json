{"id":"697172","title":"王长公两寄余书不值乍次公之江右始得之时公雅慕长生将以八月闭关与尘世绝书来云云怅然奉寄二首","dynasty":"明","author":"胡应麟","text":"落落登坛意未降，生花长梦笔如杠。风霜骤喜来空谷，云雾犹惊隔大江。上界仙才元第一，中原词客定无双。三山尚计当年约，肯迟寒空白玉幢。郢曲徒劳望海天，吴丝真愧玉堂传。频年客梦青绫外，一代神交白苧前。大药蚤闻飞姹女，灵图曾否下真仙。西行莫谓秋期近，紫气关门日夜悬。"}