{"id":"569173","title":"故将军曾侯子澄见访长歌赠之","dynasty":"明","author":"王世贞","text":"曾侯意气高天云，少小弯弓三百斤。抗表那愁中执法，入门长揖大将军。尺书立扫无诸烬，一箭能收下濑勋。名大中山饶谤箧，家贫太史絓深文。脱骖始释越石父，买丝肯绣平原君。归来自种南山豆，有饭仍夸菜三九。春秋癖喜元凯先，月旦评甘子将后。亭午方餐法喜食，六时不醉声闻酒。林间豹蔚长迷雾，匣里龙渊空犯斗。偶闻时事忽抚膺，及语功名但摇首。扁舟过我娄江城，紫气煜煜如拖旌。主人病聋复病哑，枉汝谈佛仍谈兵。初疑藕孔修罗出，稍觉莲花般若生。天下总需公辈在，人间岂数王郎名。何如抖擞无明尽，携手金鳌顶上行。"}