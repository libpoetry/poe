{"id":"1107170","title":"留别张枢言龙图二首","dynasty":"宋","author":"韦骧","text":"夔皋事业久声华，尚郁谋猷世所嗟。专阃收功全整暇，偃藩从请示优嘉。高谈耸服三千客，和气融怡十万家。不日九天飞诏下，行看騕袅蹴堤沙。政成西蜀肆高怀，乞得东吴盛府开。千里惨舒都在手，百城趋禀孰为才。恩宽疲瘵精神健，威慑奸憸胆气摧。下客拳拳唯慕谊，欲违旌戟更徘徊。"}