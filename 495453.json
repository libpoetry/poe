{"id":"495453","title":"辛丑秋，虏迁闽浙沿海居民；壬寅春，余舣棹海滨，春燕来巢于舟，有感而作","dynasty":"明","author":"张煌言","text":"去年新燕至，新巢在大厦；今年旧燕来，旧垒多败瓦。燕语问主人，呢喃语盈把。画梁不可望，画舰聊相傍；肃羽恨依栖，衔泥叹飘飏。自言昨辞秋社归，比来春社添恶况；一片蘼芜兵燹红，朱门那得还无恙。最怜寻常百姓家，荒烟总似乌衣巷。君不见晋室中叶乱五胡，烟火萧条千里孤；春燕巢林木，空山啼鹧鸪。只今胡马复南牧，江村古木窜鼪鼯；万户千门空四壁，燕来亦随樯上乌。海翁顾燕三太息，风帘雨幕胡为乎？"}