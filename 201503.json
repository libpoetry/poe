{"id":"201503","title":"送高集中赴漳浦宰","dynasty":"宋代","author":"张元干","text":"三年乌石僧房居，忍饥待次真臞儒。有意载酒问奇字，无事闭门抄异书。一行作吏去漳水，敛版趋廊参刺史。胸中豪气半销磨，销觉风波生眼底。高郎高郎君莫嗔，举世未有如君贫。毁官不复谒时宰，老大甘为行路人。君今业已临民社，办取催科时下下。不然彭泽归去来。簿领笞榜何为哉。男儿策动有时节，家世况自图云台。"}