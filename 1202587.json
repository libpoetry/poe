{"id":"1202587","title":"春从天外来","dynasty":"元","author":"王吉昌","text":"返本修真。待一阳初动，五气全伸。金童施义，玉女弘仁。刚柔消息成姻。会黄庭仙馆，慧风引、宴拉诸神。瑞烟浓，泛琼壶雪浪，烹点铅银。冰肌烂霞帐锦，荫三奇光射，琼萼清新。体腻兰香，魂飞羽健，陪从道德为邻。傲太虚寥廓，真清净、不变长春。性中珍。辉十方三界，元迈冰轮。"}