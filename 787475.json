{"id":"787475","title":"与闲云登黄鹤楼","dynasty":"清","author":"李宪噩","text":"夙慕司勋诗，常怀黄鹤楼。太白尚难企，我辈何须游？客行楚越遥，楼下停归舟。乘闲携我友，登高豁远眸。霭霭俯万瓦，喧喧属两州。云绕大别山，春生鹦鹉洲。喜见嶓汉导，来会岷江流。舳舻被波面，帆樯如林稠。慨彼名利奔，岂暇今古愁？危搆何代创，名迹几回留。昔人焉知我？千载空悠悠。有句不必题，倚槛歌相酬。"}