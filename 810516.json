{"id":"810516","title":"醉花阴   春暮，和清照韵","dynasty":"清","author":"丁澎","text":"帘影沉沉移午昼。迷迭消红兽。弹泪上花梢，一霎风吹，片片胭脂透。困人天气黄梅候。粉汗沾罗袖。鸾镜掩重开，试揣红绵，却是何时瘦。墙角秋千红影度。踏遍新苔露。眉恨寄夭桃，赚燕迷莺，都做相思树。柳丝烟挽湘帘暮。春闷晴如雨。楼外更飞花，屈戌重重，难锁东风住。"}