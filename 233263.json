{"id":"233263","title":"寄静庵·天寒日短道路长","dynasty":"宋代","author":"刘学箕","text":"天寒日短道路长，白云飞去知吾乡。大江之东渭之北，念吾故人何可忘。别来杨柳春依依，只今开到梅花香。扁舟漫浪归未得，京尘海裹安行藏。身名未立仰天笑，床头夜夜鸣干将。羡师物外无宠辱，庭前柏树常苍苍。吁嗟急羽飞不到，二千里外空相望。五云前坠满室光，报师之意无以将。篇诗滚墨才淋浪，一声雁过天南翔。"}