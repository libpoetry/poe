{"id":"763646","title":"贺新郎 其二 秋夜","dynasty":"清","author":"曹尔堪","text":"乌鹊刚栖了。坐新秋、月痕如线，汉光如晓。水上凉风吹不止，又有高梧夹道。问更漏、已敲多少。阶下新开花似雪，细端相、抹丽花还小。何今夕，香犹早。轻风一阵云如扫。晚波凉、青菱正绽，红莲欲老。整理吟怀待黄菊，拟向东篱倾倒。那更有、多愁怀抱。紫蓼白蘋无限景，向清江、一笛惊鸥鸟。人何在，在天表。"}