{"id":"547058","title":"题王母图寿新建张太夫人","dynasty":"明","author":"于慎行","text":"西山一何高，上有列仙馆。阿母几何年，皬然霜发短。丹室搆琼英，霞衣出火浣。上元受宝诀，双成吸玉管。俯视瑶水波，几度清且浅。青鸟云中遨，飞鸣正睍睆。玉函堕真图，仙气人间满。侍中岁星魂，燕喜何衎衎。取彼玗琪实，跪进车渠盌。若木晓晖长，桃花春气缓。一奏玄云谣，永欢阆风苑。"}