{"id":"1105251","title":"与客观雪","dynasty":"宋","author":"方岳","text":"鹤帐奇寒被欲冰，开门千嶂雪峥嵘。频年无此丰年玉，一夜移将不夜城。富贵园林行树密，模糊水墨画图横。与诗小住为佳耳，莫管梅花太瘦生。未怕风威酒亦冰，凭虚吞以气峥嵘。何人出此六奇计，我辈贤于五字城。松压钓蓑银独速，麦分棋局玉纵横。自然石鼎煎鱼眼，解致邹枚汉两生。肺渴初供醒酒冰，又思携客上峥嵘。十分宇宙无尘事，一色琼瑶是化城。病起未堪论斗醉，诗狂且莫到参横。剡溪可是忙回棹，冻合琉璃作么生。"}