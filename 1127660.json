{"id":"1127660","title":"同官皆和复次韵","dynasty":"宋","author":"曾几","text":"苍官可长雄，馀子皆季叔。所以吾外家，深栽后彫木。高标何许看，小阁有时上。烈风知人怀，柯叶尽西向。孔父昔所游，父老不能语。文章翠珉上，如此树高古。寂寞西州路，凄凉渭阳思。敢不酷似舅，苍官实临之。大厦要直木，郢斤弃如遗。一朝谏省上，王魏不支持。华屋落山丘，悲歌咏曹植。故有主林神，百年依正直。"}