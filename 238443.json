{"id":"238443","title":"与范总干·贤士未达时","dynasty":"宋代","author":"袁燮","text":"贤士未达时，怀宝混尘境。得志行所为，泽民效伊尹。常深纳沟念，疾苦勤访问。所期培殖丰，肯诧裁决敏。所以龚黄辈，仁声达幽隐。是时民气乐，鱼跃快於牣。高躅欲追攀，是心先戒谨。日怜老钝资，不敢污兰省。朅来楚江边，宣布宽大令。牧养乃其职，此事无穷尽。孳孳抚凋瘵，凛凛忧饥馑。今岁雨意悭，斋心罄三请。甘泽幸滂沱，良田稍膏润。杂种亦复熟，穷闾庶安枕。亭平富词学，春华灼下品。贻我喜雨篇，仁心极矜轸。源流自介庵，句法深以稳。扰扰淫哇中，闻此古歌咏。我无为霖手，丹阙何由觐。兀坐哦君诗，字字堪企敬。"}