{"id":"404713","title":"贺新凉·予自丙辰侍先大夫归里，今十年矣。频岁多故，欲归不得，偶话儿时旧事，怆然有怀","dynasty":"近现代末当代初","author":"袁荣法","text":"垂柳才堪织。早客里、轻尘庭户，暗抛寒食。试去凭高抬望眼，芳草远连天碧。正旅思、黯然难释。消息而今凭谁问，赖年时、候雁曾相识。吴楚地，东南坼。凄凉怕听临风笛。似湘灵一曲，暮猿啼急。惆怅儿时游钓处，满地干戈狼藉。负多少、故国春色。杜宇催归声声苦，奈蹉跎、归计终虚掷。且呼酒，醉吟席。"}