{"id":"112956","title":"筼筜万个黄雀每栖息其上","dynasty":"宋代","author":"李自中","text":"黄头雀，觜交交，尾倬倬，突然散去云路邈。东村四面禾黍稠，欲下未下惊呼俦。牛羊上山鸡犬睡，翩跹蹙步来相求。日斜深堑有罗网，投宿青冥依篠荡。沙鸣羊角转峥嵘，蹴踏虬枝犹倔强。谁知檐下息尔躯，夜半沥血逢精鼩。唇焦舌烂救不得，一缕性命才须臾。君不见螳螂捕蝉上高树，企足昂头忘反顾。人生吞噬更可怜，腊月未穷谁悔悟。"}