{"id":"696779","title":"内阁新成次大学士胡公韵","dynasty":"明","author":"金幼孜","text":"秘阁新开紫禁西，高甍辉映与云齐。娟娟碧树当窗近，霭霭晴峰入户低。岂有文章裨黼黻，空惭侍从列簪圭。朝回尽日文书静，花落閒阶鸟自啼。同官翰苑忝同年，敢以能言拟谪仙。长日抽书开石室，清时进讲侍经筵。苑中御气浮仙掌，池上晴云湿綵笺。好是午朝初退直，紫薇花里漏声传。五云垂彩护金銮，载笔时临白玉阑。末学每蒙宣室问，不才虚费大官餐。曹刘未愧风骚远，班马由来制作难。却忆金茎频赐露，晚凉冰署不胜寒。昼长华馆自沉沉，最喜钩帘得树阴。对语黄鹂偏近户，多情燕子故穿林。青云回首江潮远，白发欺人岁月深。惭愧微生无补报，敢忘忠孝负初心。"}