{"id":"1144414","title":"入杭苦雪二首","dynasty":"宋末元初","author":"陆文圭","text":"雪天无晨昏，尤难辨西东。高低赋万象，偶尔一色同。会睹日与月，终愁雨兼风。居人掩关卧，况乃逆旅中。买薪呼斗酒，黧颊生微红。年年西湖上，梅柳得春多。新正十日雪，重阴压微和。皓洁混泥途，轻盈赴寒波。危桥驴失脚，不如坐吟哦。推窗无杰句，奈此玉峰何。"}