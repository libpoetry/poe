{"id":"491248","title":"朝采南园栗","dynasty":"明","author":"刘崧","text":"朝采南园栗，暮捧贤能书。贤书岂不荣，食力意有馀。念昔事先训，读书本菑畬。时危乃弗殖，竟与耕凿疏。昨者出充赋，黾勉应里胥。擢秀或偶然，揣分良惕如。置筐忽叹息，我奚以自抒。风尘蔽江海，戈甲满州闾。再拜谢乡老，返我林下居。行已贵实践，徇人俱虚誉。恻恻念时序，悠悠随卷舒。"}