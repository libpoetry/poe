{"id":"835336","title":"霜叶飞","dynasty":"清末民国初","author":"沈曾植","text":"楚天征雁参差起，斜行北向凄断。低徊重倚木兰桡，殢晴云池馆。悄堤上柳舒青盼，夜来不放红妆绾。总是玉关情，怕缺月窥人丝鬓，寒食春远。长近酒尾吟边，断肠无处，鹊炉心字千篆。风怀不是绛都春，芳事悤悤换。便千里鹧鸪啼遍，梦魂还滞梨云攓。自料量乌巾角乱，插繁花莫惊泪眼。"}