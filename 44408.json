{"id":"44408","title":"雪中偕友人登吴山","dynasty":"现代","author":"陈独秀","text":"春寒一夜雪，绕郡千山白。凄风敛微和，城郭暗朝赤。相期素心人，寒空荡胸臆。登高失川原，乾坤莽一色。聘心穷俯仰，万象眼中寂。屋瓦白如沙，层城没寒碛。缤纷蔽远峰，冷色空林积。冻鸟西北来，下啄枯枝食。感尔饥寒心，四顾天地窄。紫阳踞我前，积素明峭石。上有鹿皮翁，浩歌清涧壁。饥来啮坚冰，荒岩坐晨夕。不笑复不悲，雪上数人迹。炎威来千春，忍令肤寸磔。"}