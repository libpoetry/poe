{"id":"706720","title":"读易赠熊体贞孙倩 其七","dynasty":"明末清初","author":"王夫之","text":"脂我神舆，游于太虚。太虚匪虚，充塞无馀。火来阳燧，水赴方诸。水火无间，况道之储。荠麦夏成，款冬冻舒。摩荡无方，各含道腴。匪车何轴，匪户何枢。六龙并辔，互惜其珠。行地无疆，良哉骏驹。哂彼曲学，谓之乘除。心不可游，道不可拘。庶几夙夜，警我顽愚。"}