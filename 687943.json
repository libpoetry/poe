{"id":"687943","title":"初入东湖谒契如和尚","dynasty":"明","author":"成鹫","text":"久向东湖十载前，遐心长寄水云边。偶来隔竹闻清磬，为爱新凉上小船。生计百年三事衲，名山到处一家禅。从师乞得閒房住，愿执巾瓶侍法筵。祖翁旧业未荒芜，赖有西乾古丈夫。白社一灯悬太白，湖光千顷接天湖。林间趺坐花香满，水际閒行鹤影癯。珍重清光似明月，长留孤棹在菰蒲。万象森罗一鉴中，化城今在莞城东。波光倒插千峰影，暑气潜消五月风。翠竹晚凉丹荔熟，白莲朝映槿花红。罗浮咫尺家山近，细把程途问主翁。"}