{"id":"1089353","title":"次陈伯寿分韵得者字","dynasty":"宋","author":"许及之","text":"南浦家庖亦烟火，何事胸中太潇洒。少提笔力老更坚，不信昏金徒巧瓦。一官姑混录录中，三生岂是悠悠者。秋镫夜课阿戎读，高筑诗坛洁莲社。人传绣口仍锦心，我诧琼杯并玉斝。阿戎官学两俱长，金固在镕非跃冶。转庵忽传分韵作，咳唾珠玑来笔下。挽回巫峡使倒流，快注银河见高泻。敢陪驿骑策疲驽，绝喜风樯追阵马。爱诗未足老犹贪，染指更尝犹靳舍。祇惭狗尾聊续貂，安得曲终成奏雅。吟哦未了忽开予，拟约凭高共纾写。"}