{"id":"1144608","title":"十一砺四首","dynasty":"宋末元初","author":"郑思肖","text":"钱塘帝王都，宫阙高崔嵬。盛治蔼无外，鼓舞如春台。咸淳圣人去，山崩龙虎摧。弹指变晦冥，铁围生劫灰。丈夫吐一语，霍落飞风雷。直排四海水，并走天外来。手濯天地壳，永劫绝纤埃。唤醒群盲儿，欢喜双眼开。我本渔樵徒，山水足嘉遁。昔也为凤凰，今焉乃驽钝。反思生为人，虚食国家饭。讵甘死贼手，钳口违公论。孤忠破众逆，弥久气弥健。决当乘良机，为国行天宪。勇往直无前，一举四海劝。谈笑解倒悬，尽释下民怨。生或不就绪，死当偿夙愿。罔使竟食言，劫劫抱长恨。姬发誓孟津，集者八百国。当时尽弃商，喜受钜桥粟。独有首阳山，不生周草木。至今插天高，与商无终极。素持不杀戒，一视齐冤亲。今遭此大恶，不报无天伦。况闻曾子语，不取姑息仁。实为不得已，挺身事经纶。苟能悟昨非，赦汝改而新。负固变诈者，我恕佛亦嗔。直期后世后，弗忍为逆臣。惟愿吾与汝，同归天德淳。"}