{"id":"1059171","title":"信中以诗来因次其韵送之","dynasty":"宋","author":"邹浩","text":"道言谁复书诸绅，潇湘江上逢斯人。向来滨死入魑魅，胸腹洞然无甲鳞。炎氛吹风作旗靡，玉楼倒影明蒿里。孤心还逐冷云飞，历历长亭不知几。圣王开了睹天庭，妙脱筌蹄合喙鸣。个中无可无不可，智者亦迷何处名。浑沌兼忘倏与忽，有口鼻如欣莫咄。北山之北草堂深，怨鹤惊猿它自物。"}