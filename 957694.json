{"id":"957694","title":"同子瞻送子敦赴河北都运次韵","dynasty":"宋","author":"范祖禹","text":"顾公涉沧海，宇宙观奇伟。十年守沈冥，应笑柱下史。动静虽有殊，要之盖棺已。迩来拜东台，岩穴弹冠喜。昂藏出风尘，壮志在千里。忽持肤使节，急病仁为美。翰林出新诗，风霆奔落纸。朝廷日清明，君子慎所履。行当继禹功，洒灾澹洪水。过我伊洛间，松风醒俗耳。"}