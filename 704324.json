{"id":"704324","title":"豫章江行","dynasty":"明","author":"黎民表","text":"绿筱迷荒岸，清溪下乱流。可怜听雨夜，强半为花愁。囊已无金错，衣犹拥黑裘。翻悲生计拙，不似钓鱼舟。千越通津处，青山匝岸多。鸥来摇水镜，鸿去避云罗。钓■依蒲柳，行舟触芰荷。本无浮海志，乘醉且狂歌。路已经吴越，舟还溯豫章。洪涛撞远岸，独鸟下危樯。地近长沙湿，山连粤峤长。所思非远道，犹复叹殊方。"}