{"id":"826314","title":"高阳台·芜亚陂女子越梨思所居第五楼，镜屏琴几，位置如画。槛外绿鹦鹉能学语唤人。余两宿其中，绣榻明镫，曾照客梦，而梦中思梦，转难为怀。题此词疥其壁，亦足见回肠荡魄时矣","dynasty":"清末近现代初","author":"潘飞声","text":"帘卷花痕，屏开雪影，有人楼外偷凭。密语些些，等閒忘了深更。娉婷心似纤纤月，照閒愁、又照閒情。慰飘零。细酌银瓶，细拢银筝。年来孤阁听秋雨，问绮怀谁诉，冷枕寒镫。一夕温存，消他暖慰吴绫。鹦哥解唤伤春客，护梨魂、晓梦休惊。记香盟。如此分明，如此凄清。"}