{"id":"116040","title":"春雪·天寒城南寺","dynasty":"宋代","author":"张耒","text":"天寒城南寺，门外无马迹。东风雪疾消，春泥深一尺。岂无老款段，畏蹶不敢策。还归见儿女，怕冷不下席。扬雄玄未就，双鬓飒已白。虽云客载酒，此意终岑寂。功成则有命，生事亦人力。胡为不自勤，守此欲何获。田桑既有裕，醪醴亦余溢。嗟哉好事客，从古百无一。"}