{"id":"101249","title":"与赵陈同过欧阳叔弼新治小斋戏作","dynasty":"宋代","author":"苏轼","text":"江湖渺故国，风雨倾旧庐。东来三十年，愧此一束书。尺椽亦何有，而我常客居。羡君开此室，容膝真有余。拊床琴动摇，弄笔窗明虚。后夜龙作雨，天明雪填渠。梦回闻剥啄，谁呼赵陈予。添丁走沽酒，通德起挽蔬。主孟当啖我，玉鳞金尾鱼。一醉忘其家，此身自籧篨。"}