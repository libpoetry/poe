{"id":"695575","title":"送王孟箕明府之留都水部次日逢重九同曾时甫凤栖岩登高四首","dynasty":"明","author":"林熙春","text":"握符临玉简，奉檄指金陵。岭月随单骑，江风赋大鹏。天涯成远别，水部正先登。岂谓燕山隔，龙蟠汉股肱。绝壁凌霄迥，寒江抱径斜。山人探旧碛，汉使蹈新沙。白石苔成绣，红桃蕊偶花。数声黄犬吠，转觉是仙家。栖凤形偏胜，登龙兴正长。星桥连岫出，石屋纳云凉。波影千山动，秋声万木扬。茱萸相倡和，天地一壶觞。圣世乘槎客，凭陵作赋才。人间九月节，天上一封来。舄履寒霜湿，登临曙色开。青山陪去棹，长啸且徘徊。"}