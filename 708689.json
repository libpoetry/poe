{"id":"708689","title":"沁园春 美人口","dynasty":"明末清初","author":"沈谦","text":"染袖争怜，洗妆不褪，微绽樱桃。见藏阄席上，强沾金椀，倚声窗里，渐煖琼箫。唾井无嫌，街碑自苦，懒度丁香分外娇。时偷笑，奈深藏巧扇，半掩轻绡。画帘月黑风摇。喜鹦舌、偷尝是昨宵。想甘饴微齧，舍人非妄，玉鱼半吐，妃子真妖。龋齿增妍，反唇何害，蜜约如瓶要守牢。相逢处，怕看伊羞面，吹灭兰膏。"}