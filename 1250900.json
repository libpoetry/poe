{"id":"1250900","title":"赵将军歌","dynasty":"元末明初","author":"王祎","text":"赵将军，须髯如画六尺身。年未四十勇且仁，不独好武兼好文。弓弯乌号满挟月，旗骞大赤高凌云。拳毛紫马白玉勒，双脊宝剑青萍纹。自从弱冠领戎伍，及此百战成功勋。有时闲散即缓带，席上济济延嘉宾。月夜投壶翠竹下，风晨垂钓红莲滨。谈诗论曲曾不厌，歌声更对蛾眉颦。皋兰山下大河上，严城屹立开重闉。近控西夏远西域，种杂蕃汉多居民。圣皇在御重边面，夷夏一视施威恩。将军承诏来坐镇，上体睿意绥远人。戎羌酋首咸慕义，奉贽纳款归如奔。设施布置未期月，轰轰绩誉遐荒闻。岂不见昔时汉家赵充国，金城既守田先屯。其策十二务持重，夷裔帖服称如神。古今边将推第一，竹帛所载光焞焞。将军将军重自爱，太史有笔吾将伸。"}