{"id":"1105791","title":"再和董令升雪二首","dynasty":"宋","author":"王之道","text":"春雪初融作燕泥，梅花零落杏花齐。遥山扫翠云初敛，芳草铺青路欲迷。别恨每忧儿辈觉，老怀终为世情低。新诗价重连城壁，敢比灵犀独骇鸡。欲下閒庭不蹋泥，但惊飞絮与阶齐。一枝误失禽栖稳，三窟遥应兔迹迷。填塞涧溪还地厚，壅培山阜觉天低。寒光照应东窗白，咿喔应先报晓鸡。"}