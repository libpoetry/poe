{"id":"388376","title":"水龙吟·卷","dynasty":"清代","author":"谈印梅","text":"柔毫淡墨轻描，传来脉脉江妃意。沙欹石压，根盘苞褪，半开琼蕊。未展芭蕉，将舒莲叶，同伊幽致。看横斜侧影，芬芳含蕴，浑不羡、湘兰佩。漫咏蒹葭旧句，欲通辞、盈盈隔水。画帘风静，研屏日暖，正萦茶味。梦入烟波，心澄冰雪，有谁堪比。似佳人翠袖，天寒修竹，悄无言倚。"}