{"id":"811247","title":"三叠前韵","dynasty":"清","author":"丘逢甲","text":"忍把河山作报酬，五陵佳气郁清秋。参差碧瓦何王殿，零落璇题故相楼。遗幕逃亡驱鹿部，禁池阑入打鱼舟。百年父老关东尽，无复秋风望豫游。烽火关山驻翠华，月明宫树有啼鸦。海神连弩邀秦辇，天女支机落汉槎。环卫千牛归素仗，窥边万马蹴黄沙。行人莫问前朝事，秋草离离御路斜。沙堤走马几除迁，烜赫声华顿寂然。丛棘墓门无大鸟，古槐台省有寒蝉。升沈粟羡侏儒饱，歌哭丝将傀儡牵。坐致三公待佳传，白头閒过太平年。五等勋庸费制词，廿年强寇滞王师。乾坤几见回元气，箕斗频闻入怨诗。故事空文悬日月，极天荒象阻云霓。长星劝汝惟杯酒，戎马关河扰梦思。谁持铃铎召修罗，白日荒荒鬼气多。地火动摇阿耨达，天龙奔走跋难跎。十方已竭降魔法，八部犹喧赞佛歌。依旧宝光璎珞相，故应尘劫不能磨。河声岳色送征鞍，宫扇云移彩凤翰。载宝尚闻朝络绎，要盟谁念事艰难。双悬日月天如故，百战河山地本宽。留与四方哀痛诏，莱芜风雪话饥寒。海气阴阴昼不开，秋生辽后旧妆台。黄金天长修宫价，黑土人讹止水灰。凤阁平章新改制，龙门游幸各呈才。春风回首华清浴，白玉莲花没草莱。猎猎牙旗北府兵，将军授钺拥连城。材官并用蠕蠕国，幕府兼罗触触生。岂有梦工详坼翼，更无故伎识雌声。太冲长揖归田日，不尽秋风咏史情。"}