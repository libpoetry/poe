{"id":"925337","title":"送才元长乐倅","dynasty":"宋","author":"苏籀","text":"东省西台除吏目，轶才勿谓得途赊。孰云相贰徒劳职，政恐东南弗复加。常衮颁宣礼翘秀，仲翔好事走幽遐。口占十吏传州檄，指画千条靖海涯。榕木覆街飞皂盖，荔园供饷赫凝霞。政平讼简清如水，能赋登高墨似鸦。咻彼夷音姑洛咏，归来越橐换吴娃。抠衣岑范钦高致，谈舌澜翻泼贡茶。"}