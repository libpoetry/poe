{"id":"577019","title":"登骊山有感","dynasty":"明","author":"陈琏","text":"骊山矗霄汉，缭绕白云生。露径绿苔老，秋林红叶明。凭高肆遐瞩，山水互回萦。终南亘太华，浐灞通渭泾。三川何逶迤，千里犹掌平。秦中百万家，俯视犹列星。缅维天宝中，兹山擅佳名。复道岁游幸，栖阁高峥嵘。秋风起朝元，温泉出华清。如何乐未终，胡尘集咸京。一从西幸蜀，无复来霓旌。繁华竟何在，但见山青青。宴安古所戒，后世在当惩。我来重登览，触景感废兴。临文动悲诧，不尽千古情。"}