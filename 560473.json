{"id":"560473","title":"女仙图庆韩伯尚母安人寿","dynasty":"明","author":"徐庸","text":"瑶池阿母神仙媪，道气自然不知老。蝉鬓轻非翠钿饰，蛾眉淡谢青螺扫。西方莅位名独尊，岂若十洲与三岛。青烟茫茫九州路，下望人间玉山小。缤纷绛节来万从，摇曳金辗彩云绕。嫩寒不到六铢衣，乾坤几度扶桑晓。韩母安人禀仙骨，玉洁冰清世之宝。兹逢良月初度辰，庆寿重来先青鸟。堂前无树并芝兰，海上珊瑚间瑶草。千龄不独献蟠桃，金盘更有如□□。"}