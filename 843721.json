{"id":"843721","title":"六月二十四日与社友往竹溪寺参谒关圣","dynasty":"清末民国初","author":"许南英","text":"少年喜结诗文会，胜日同盟香火缘。忠义千秋悬日月，沧桑一瞥化云烟。登堂礼乐从先进，入座衣冠尽后贤。一勺权当清酒荐，潢污行潦在山泉。佛光神道两虚无，淘汰将归造化炉。独有纲常留正气，能令崇拜起吾儒！漫云唇齿同文国，忍看河山易色图？父老凋零多白发，犹闻仓葛大声呼。南郊健步免扶筇，芳草迷离旧径封。寺外新分一脉水，门前不见十围松！山僧已死空禅室，远客重来动午钟。且息尘缘谋住此，溪山是否肯相容？"}