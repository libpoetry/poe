{"id":"1211172","title":"寄奉化任叔实","dynasty":"元","author":"吾丘衍","text":"钓鳌海上任公子，曾与庄周钓秋水。长风鼓浪非所忧，断掣虹霓未云已。时人闻此谓我夸，我闻为君长惊嗟。欐梁不为鼠穴用，天河乃可横仙槎。君家昔住海东邑，柳侯一见如曾识。相逢大笑倾酒壶，诵君文章洗胸臆。东风吹船忽西下，扬马声名孰相借。醯鸡未信云中鸾，结绿青萍岂闻价。人才自古难过知，丈夫未肯轻扬眉。杜陵岂是不鸣者，孟生老作襄阳儿。炎歊吹风九天热，相忆林幽洒云发。拄杖可待或有期，为扫秋空待明月。"}