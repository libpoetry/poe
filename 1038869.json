{"id":"1038869","title":"往王顺山值暴雨雷霆","dynasty":"宋","author":"苏舜钦","text":"苍崖六月阴气舒，一霔淫雨如绳粗。霹雳飞出大壑底，烈火黑雾相奔趋。人皆喘汗抱树立，紫藤翠蔓皆焦枯。逡巡已在天中吼，有如上帝来追呼。震摇巨石当道落，惊嗥时闻虎与貙。俄而青巅吐赤日，行到平地晴如初。回首绝壁尚可畏，吁嗟神怪何所无。"}