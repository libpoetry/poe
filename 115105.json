{"id":"115105","title":"常父惠示丁卯雪十四韵谨同韵赋之","dynasty":"宋代","author":"黄庭坚","text":"春皇赋上瑞，来宁黄屋忧。下令走百神，大云庇九丘。风声将仁气，艳艳生瓦沟。寒花舞零乱，表里照皇州。千门委圭璧，晓日不肯收。元年冬无泽，穴处长螟蟊。两宫初旰食，补衮献良筹。有道四夷守，无征万邦休。耆年秉国论，泾渭极分流。辍耒入班品，逸民尽归周。股肱共一体，间不容戈矛。人材如金玉，同美异刚柔。正须众贤和，乃可疏共吺。改弦张敝法，病十九已瘳。王指要不匿，蚀非日月羞。桑林请六事，河水问九畴。天意果然得，玄功与吾谋。此物有嘉德，占年在麦秋。近臣知天喜，玉色动冕旒。儒馆无他事，作诗配崇丘。"}