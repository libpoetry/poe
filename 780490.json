{"id":"780490","title":"沁园春 重赠沈三弟","dynasty":"清","author":"周之琦","text":"弹指秋来，已矣荀香，兰房罢薰。怅官斋寄榻，三春药里，贫家赁庑，廿载飙轮。象服空埋，牛衣宛在，至竟黔娄是恨人。重回首，话凄凉旧事，梦去无痕。依然华屋生存。恰近隔、山丘只一尘。看流光过眼，何今何古，抟沙放手，谁幻谁真。末路荣华，他乡骨肉，自闭重泉杳不闻。伤心语，但人生到处，天道休论。"}