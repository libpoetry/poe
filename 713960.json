{"id":"713960","title":"送季子扶两尊人灵柩归葬钱唐","dynasty":"明末清初","author":"屈大均","text":"为君歌弹歌，亲死不葬哀如何。桐棺暴露亦已久，越王台下乌鸢多。飞土可怜汝孝子，二人封树无蒿里。主丧未敢脱衰裳，日向黄肠泪如水。十数年来栖炎方，先人宅兆怀钱唐。归祔松楸遂丘首，精灵相逐佳城旁。崔瑗张霸阙遗令，止葬岂可依他乡。陈寿不归遭贬斥，知君及早事窀穸。裂书昔感故人心，推辇今蒙谁氏力。惠阳太守真申屠，归善令公亦范式。教营高燥赠多金，高义云天安有极。秋凉首路出台关，舒卷悲旌向北还。如堂定筑南屏上，物土依稀天竺间。我昨营坟已襄事，会当庐墓长憔悴。死作乌雏更断肠，生为猿子空悲泪。白马素车难送君，微茫望断西湖云。皋鱼哭处风萧瑟，声乱白杨谁忍闻。"}