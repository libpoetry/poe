{"id":"159293","title":"次韵和吴侍郎佳雪应祈丰年有望","dynasty":"宋代","author":"宋庠","text":"使节驰群望，神休答帝祈。同云先北合，馀霰遂西飞。近野银开界，遥山玉吐辉。梅飘知腊破，絮舞误春归。谢市人惊麵，曹风客比衣。稍添波面白，併作土膏肥。苑阔沈苍雾，川明失素矶。猎场漫兽迹，农畝罢民欷。兴觉龙沙接，寒将裸壤违。光迷梁日晓，润息瓮畦机。仙氅谁连袂，幽兰更抚徽。恐应缘丽唱，欢意彻天扉。"}