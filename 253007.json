{"id":"253007","title":"摸鱼儿·用从曾祖莲生公除夕寄内韵示内子","dynasty":"现代","author":"金问泗","text":"看青青、暮春光景，风吹池水微皱。卅年夫妇同甘苦，早见雪霜侵首。抛印绶。都只为、儿孙远隔难消受。悲欢忆旧。也对客倾杯，听琴度曲，肯为旅愁瘦。当时事，兵里偕离虎口。征尘偏涴衣袖。简书催促乘槎去，飞向危城还又。相耐守。更世变纷纷，重到争棋候。孰赢孰负。且缓步桥边，低吟树下，牵幼共携手。"}