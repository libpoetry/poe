{"id":"684449","title":"定惠院宴集四首","dynasty":"明","author":"王廷陈","text":"三载不一至，朝来当暮春。江山宛如昨，花柳几回新。信美仍吾土，招邀且故人。相看惜一醉，无乃负佳辰。石磴接岩扉，行行上翠微。宾朋花下至，云鸟竹边飞。韶景度欲尽，旧游存苦稀。苏公何可作，今古一沾衣。结侣乘暄出，凭高望眼开。闾阎深负渚，阡陌曲侵台。展席春云映，归轩夕鸟催。回看遽陈迹，相送转徘徊。佳境不可厌，芳时聊尔寻。一披远岫色，兼会澄江心。放诞从吾适，迟回属所钦。不知同醉者，后此几同临。"}