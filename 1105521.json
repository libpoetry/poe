{"id":"1105521","title":"闰月三白三首","dynasty":"宋","author":"王十朋","text":"闰月生明后，江天未腊时。风翻禹门浪，花糁月宫枝。照夜皎珠树，秀庭祥玉芝。定知年大有，何止麦相宜。迎腊雪三白，未春花万株。神山森玉府，天象粲台符。词吐水流峡，鼎成风击湖。鬓边丝可织，四皓盍添吾。占尽一阳月，分为六出时。韦编照清夜，塞管落南枝。献中荆山玉，开成庙柱芝。人间瑞已定，过此却非宜。"}