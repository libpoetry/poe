{"id":"1006429","title":"九效 其二 慈宁","dynasty":"宋","author":"葛立方","text":"天龙兮负图，地龟兮负书。后皇兮纯孝格天，台衮兮秘画无前。薜荔兮出之水中，芙蓉兮搴之木末。碧玉上兮烟霄远，彤霞烂兮秋水阔。重翟兮顺动，长御兮启引。交鼓兮縆瑟，箫钟兮瑶簨。御玉衣兮珠步摇，赭黄奉觞兮臣妾入朝。建中天子兮百伪纷错，我宋中兴兮天返长乐。四海为养兮子职供，千秋万岁兮慈宁宫。"}