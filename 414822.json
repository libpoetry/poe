{"id":"414822","title":"题江南春图寄戊申翁","dynasty":"近现代","author":"孙玄常","text":"君非江南人，犹爱江南色。我本江南人，长作并州客。魂依庾信《江南赋》，镜里容颜久非故。为君淡墨写江南，依稀重到江南路。春深花发乱莺飞，秋水长天共落晖。岁岁黄尘苦扑面，不知何日始言归。喜君垂老犹倜傥，能酒能诗真吾党。消夏数卷史公书，历历千秋如指掌。西风海上送秋来，为我一杯歌慨慷。"}