{"id":"665403","title":"我昔远行迈","dynasty":"明","author":"郑善夫","text":"我昔远行迈，飘飖度溟渤。洪波浩漫漫，东下遍穷发。蓬山彷佛见，鳌足互兴没。回瞻赤霞城，照耀金银阙。道逢五行仙，姣好若冰雪。璘璘白鹤车，翩翩逐云月。导我探鱼肠，乃得餐玉诀。入山采黄芽，和之以璚屑。服食引奇龄，秘诀不敢泄。敛衽入怀抱，三载字未灭。归来历故都，不复见物色。回首望徽音，徽音已断绝。桃花源不昧，去矣忘其筏。"}