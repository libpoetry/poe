{"id":"684871","title":"夏日閒居乐","dynasty":"明","author":"王洪","text":"绿竹苍松引夏凉，方塘曲沼藕花香。千峰独对空山静，一鸟不鸣清昼长。舂得细粮如玉子，酿来新酒胜璚浆。人生快意能如此，何用荒唐入醉乡。翠竹垂阴喜晚凉，蝉声断续芰荷香。钩帘坐久暑无到，得句吟时兴自长。閒展湘纹蕲竹簟，爱斟琥珀荔枝浆。生涯物外浑无事，不似儒官滞一乡。"}