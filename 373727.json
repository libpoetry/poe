{"id":"373727","title":"贺新郎·女子如斯也","dynasty":"清代","author":"蒋士铨","text":"女子如斯也。自低回、一声檀板，数行泣下。几许花丛懒回头，尽着流莺轻骂。只听说、文君新寡，明镜无情春又老，叹红颜、一例衍期嫁。三五艳、易凋谢。倦摹潘陆抄杨马，腆认说文章华国，何关风化。呼吸商声秋气满，节义几人肩者。渴睡汉、酒阑灯灺。三十功名尘与土，古之人、先我将愁写。公等语、大都诈。"}