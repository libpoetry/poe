{"id":"688866","title":"南郊扈从二首","dynasty":"明","author":"何吾驺","text":"帝德如天度凤城，曙光万户拥簪缨。龙舆四望通阳气，羽扇徐开接太清。玉磬锵锵和佩剑，祥云簇簇引前旌。微臣赐骑从华跸，欲赋玑衡颂圣明。斋宫肃肃泰坛高，俎豆宵陈祀事劳。乍拟六龙驰汉道，久瞻三雅步云璈。河移星影临苍璧，烟拂香风荐太牢。岂为兴朝誇备物，繇来不却涧溪毛。"}