{"id":"701265","title":"送林尚和还莆二首","dynasty":"明","author":"黄仲昭","text":"遥随大阮来京邸，家学渊源细讨论。逝水东流惊岁月，白云南望忆椿萱。关河明日成千里，风雨何时共一尊。相约曲江春到后，杏花深处候来辕。客窗灯火久谈经，几度阶前见落蓂。梦里老亲双鬓白，望中故国乱山青。一尊菊醑芙蓉岸，数幅蒲帆杜若汀。大阮青霄应惜别，龙门伫待驾风霆。"}