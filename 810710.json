{"id":"810710","title":"虞美人 九日，同姚庸庵、张德远、左夔友诸君，泛湘湖登越王城，和庸庵韵。","dynasty":"清","author":"毛奇龄","text":"平明载酒登高去。湖畔停船处。几株乌桕未全红。犹喜黄花开遍小桥东。长江一望环如带。放眼千山外。开樽更上越王城。多少夕阳江上晚来晴。江郎祠外中秋月。城角吹将彻。十年长记此宵中。豪客相过深巷有微风。今来君宿耆阍下。又值中秋也。题将丽句最纷披。恍见当时桂树晚依依。是谁画出潘家果。百琲珍珠颗。羡君原是柏梁才。记取桃梨橘栗李榴梅。玉瓶金锁琉璃瓮。且作和羹用。须知仙树本蟠根。欲借花前一醉石州春。秋风槭槭敖阳路。草屋方垂露。当垆夜起数金钱。独对寒灯此夜不成眠。廿年歧路今方息。又是徵书急。柳梢斜挂月朦胧。不信还来骑马月明中。敬亭四月梅花发。正值清和节。慈恩寺里曲江边。新旧郎君争占一枝先。红罗欲寄无由寄。空写泥金字。楼头长赠碧山云。恰取花枝中半两平分。桃花又发临淮渡。错认天台路。行来莫笑太奔忙。知是赤栏桥畔旧刘郎。平明入直迥西寺。幞被双娥侍。含香谁问夜归迟。只恐桃花回首望中迷。图书万轴牙签满。辟蠹烧芸暖。果然子政是前身。羡煞当年天禄阁中人。白云司判西曹事。薇省曾留字。胸藏冰照宛如犀。绝胜西堂终夜对燃藜。"}