{"id":"1044979","title":"莫饮吴江水寄陈瑩中","dynasty":"宋","author":"徐积","text":"莫饮吴江水，胸中恐有波涛起。莫食湘江鱼，令人冤愤成悲呼。湘江之竹可为箭，吴江之水好淬剑。箭射谗夫心，剑斫谗夫面。谗夫心虽破，胸中胆犹大。谗夫面虽破，口中舌犹在。生能人为患，死能为鬼害。患兮害兮将奈何，两卮薄酒一长歌。洒向风烟付水波，遣吊胥山共汨罗。"}