{"id":"1098088","title":"春补揭榜史君为诗以农谕学次韵为谢","dynasty":"宋","author":"徐鹿卿","text":"东郊前日劝农民，泮宫今日劝诸生。劝农直欲使家给，劝士讵止隆鼎烹。新诗随寓有规益，笔势滚滚今长庚。芹藻生春鹄袍肃，听说笔耕同铁耕。情田锄治付编简，儒藻溉灌须陶泓。善根深培恐未固，恶念痛绝犹潜萌。因农谕学良切至，一理通贯昭然明。下民蚩蚩每难悟，不劝安得千仓盈。读书为士岂待劝，劝且弗勉真眩名。本然之天我固有，践履须蹋实地行。要知为仁在乎熟，本无内外无将迎。岁犹有歉道常富，士实为重农为轻。贤侯之文菽粟味，虽出游戏皆真情。居穷勿但作鱼蠹，官达还戒专蝇营。信能行此乃有获，不负鲁泮鸣鸾声。"}