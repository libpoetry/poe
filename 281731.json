{"id":"281731","title":"吕留良虫蛀砚","dynasty":"现代","author":"林散之","text":"斯石何石龟趺蹲，不圆不方妥浑沦。剜取磨洗者谁子，明之孤臣吕光纶。风生五寸，紫气崩奔。水岩晕结，冰清玉温。旁有点曰朱砂点，下有纹曰虫蛀纹。纹作宛延古籀字，点成斑驳鲜血痕。如残山凿凿，如朝日暾暾。讶盘古所开辟，上穹未破泄流坤。疑女娲之锻炼，补天有罅秘云根。自其小者观之，渺泰山于培塿。自其大者视之，扩宇宙之昆仑。从来人间第一最奇物，必待第一最奇人，始可与论。人因物显，物以人闻。受而藏者为吴子，镂而铭者乃吕君。二君得石情弥洽，石得二君名益尊。呜呼兹石，呜呼光纶。天地元元，日月昏昏。大明之屋既已墟，小臣之尸自可焚。九原烦冤泣文字，四野阴雨黯邱坟。千秋万岁悠悠口，可怜留此瑰石之精魂。奈何漂流其不遇，逃藏劫运尚独存。岂以不肖能付托，幽冥感召江上村。事有前征，宝非偶然余小子，痛斯文，沾遗泽，日手扪。藐躬不足以怀葆，阐扬缵述期后昆。望空三拜三叩首，馨香永忆夫石门。"}