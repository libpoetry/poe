{"id":"1059009","title":"端午郊园","dynasty":"宋","author":"邹浩","text":"叔度久不见，我心如乱茅。良辰适端午，万事聊一抛。策马指圭窦，同焉有神交。森森千亩竹，正尔清乐郊。相与造其下，香泉荐嘉肴。高谈落美玉，逸气腾长蛟。径就真乐处，古音奏陶匏。日车驻晴空，木杪疑焚巢。何必蒲葵风，翛然涤惛怓。兹游信物外，孰与娱云髾。无端消息来，主人随钲铙。会须更卜日，城府方胶胶。"}