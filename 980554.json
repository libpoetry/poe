{"id":"980554","title":"始到无极作","dynasty":"宋","author":"晁说之","text":"徂岁若飞羽，去矣不可招。谅积寒暑多，我发觉翛翛。是身一枯木，引忧自焚烧。河山再游宦，乡国梦魂劳。友朋不敢思，得意在本朝。弟妹天一方，披衣泣中宵。介拙取如此，罪侮肯相饶。眷言此邦人，不与我逍遥。五日无羊俎，十日无鱼庖。懒我蔬菜惯，妻儿嗔呶呶。亦有寝食地，肘申瓦叹摇。政自不容膝，如彼风后巢。当此仲夏时，何以谢炎歊。前闻严君平，气和生凉飙。但恐此语欺，古道久可嘲。平生鄙潘岳，怀县复郁陶。靖节真吾师，一去何超超。终期不自堕，赋诗畔牢骚。"}