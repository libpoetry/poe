{"id":"782343","title":"莫打乌","dynasty":"清","author":"戴亨","text":"莫打乌，乌生八九雏。巢中唧唧饥哀呼。乌遭铩羽，众雏何辜。莫打乌，乌能反哺人不如。忘勤劬私妻孥，父母老病羁孤。腹充粗粝，体无完襦。儿则衣狐，白乘坚车。朋从狎辟，陆博樗蒱。归来醉饱，妻妾子女相欢娱。父母求衣索食，言语龃龉拂袖去。气结不语，展转长嘘。莫打乌，乌能反哺人不如。"}