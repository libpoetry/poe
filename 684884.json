{"id":"684884","title":"题方知县深澹斋卷","dynasty":"明","author":"王洪","text":"志士惜白日，达人鉴秋水。千尺见底清，吾心亦如此。卜子苦中战，张生劳外蔽。漠乎至人心，先民以为轨。东海有巨鱼，翕赩横沧溟。一逢任公钓，贪饵遂忘生。吾闻丹丘凤，翙翙游青冥。竹实有馀美，醴泉有馀清。回翔千仞上，缯缴焉所婴。时乎其来仪，可以瑞文明。姑射有神人，容华若处子。渴饮雨露滋，饥餐风云气。虑淑神自凝，时和物无厉。乃知清净德，所感无不至。宓生治单父，弦歌坐相忘。周汤尉河东，苛绕徒自伤。池深鱼乐游，林静鸟来翔。所以汉贤相，舍贤避高堂。敛之清一心，施之宁八荒。留侯万户封，郑生千钟仕。于道苟无违，何妨心水似。清白无磷缁，行藏有通否。苍松凌冰霜，可为达士励。"}