{"id":"641646","title":"短歌行次韵俞仲基","dynasty":"明","author":"董纪","text":"君不见朱门空锁春?寞，粉墙影断秋千索。昨夜欢娱今已非，空有閒花自开落。人生何必多苦思，得失兴亡俱有时。捧心尝胆事何异，越看勾践吴夫差。馆娃姑苏极佳丽，策献西施比魑魅。机深乌喙亦徒然，蜀道难行却云易。朝为桑田暮白波，此理谁知蓝采和。少年不饮复不歌，百岁光阴能几何。"}