{"id":"527588","title":"流萤篇","dynasty":"明","author":"何景明","text":"广储六月清无暑，流萤暗逐薰风举。始见昏连万户星，更看夜照千门雨。千门万户竞高低，拂槛萦廊乱复齐。碧莎映水光初迥，绿柳栖烟影乍迷。水光烟影飞还歇，肯使炎精易沦灭。带火终须避太阳，含辉却自亲流月。长信宫中一叶秋，玉阶金阁见萤流。贵嫔罗扇开香箧，侍女珠帘捲画楼。谁家怨妇缝缣素，当窗忽见流萤度。蟋蟀床空宝瑟寒，鸳鸯机暗孤灯暮。萤飞萤度自年年，却笑明珠按剑前。莫言腐草无生意，莫道寒灰不再然。还将斥鴳鹍鹏语，三复庄生第一篇。"}