{"id":"774214","title":"康熙三十二年1693春蒙圣恩赐袍至台恭纪二十韵有序","dynasty":"清","author":"高拱乾","text":"车服本酬庸，王臣励匪躬。不才何比数，盛世幸遭逢。道际垂裳日，朝多补衮功。褰帷荣郭贺，布被卧孙弘。吏重二千石，诗陈十五风。珙球来海外，金缯赐宫中。忆昔瀛台宴，为郎画省东。追随承钜典，拜舞后群公。捧出卿云丽，裁成御气浓。一麾居郡国，十载课桑农。辱与循良列，知蒙特达隆。鹭门秋色好，鹢首绿波融。扬激名难副，绥柔俗未同。格苗当舜代，兴学慕文翁。背曝暄思献，天高恩更崇。鲛机输灿烂，凤尾并茏葱。长短身虽称，伛偻趋益恭。颁从骠骑将，制自内司空。寸草三春照，孤蓬万里踪。敢言章有德，祇识报无穷。"}