{"id":"814987","title":"解语花二首","dynasty":"清","author":"奕绘","text":"深丛罥蝶，密叶喧蜂，荼蘼同时上架。百尺春藤，向春残、花又同时开也。长条怎把，嫌剌手、锋芒钩挂。冰雪玲珑消永昼，风味何潇洒。微风吹荡翠幕，香气中人，此景最难写。一种销魂，百千般、装点温柔声价。繁枝上下。无限相思清梦夜。断肠风雨关心事，明月芳菲谢。秧针未插，藕孔难抽，缭乱闲愁别绪。柔情一楼。柳条儿、不绾濛茸狂絮。回肠怎贮。搅金井、辘轳来去。弱生生、万点飞花。都被春牵住。细似鬓云无数。总三眠蚕老，丝犹长吐。缠绵何苦。心中线、系上合欢双树。杳无凭据。鲛人泪、织成销素。解相思、萦绕勾连，不断如春雨。"}