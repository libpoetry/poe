{"id":"1215835","title":"次韵奉酬孟能静见贻之什","dynasty":"元","author":"洪焱祖","text":"公生富贵家，被服同寒俊。一官成一集，诗学源流正。后生竞传诵，心服非猊敬。岂惟言语工，先后典七郡。鸱鸮怀好音，鸿雁托安定。纷华剧相攻，不战以道胜。五十未为老，卧疴谢朝请。世议日以隘，强起宁肯更。忆昨临新安，味同获亲近。一朝惊送别，桀黠共相庆。顷余续州乘，特笔纪善政。岁晏客衢城，因风辱佳咏。清时故将军，吾党大司命。后凋松柏姿，弥烈姜桂性。彼昏冒宠荣，会有暗鬼侦。相期身后名，永与日星映。"}