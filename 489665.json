{"id":"489665","title":"蹋鞠篇","dynasty":"明","author":"袁华","text":"冶家儿女髻偏梳，教坊出入不受呼，蹙金小袜飞双凫。飞双凫，曳双袂。玉围腰，珠络臂。柳风吹云衮香绵，六银绣花明月圆，湘波盈盈动金莲。动金莲，汗沾粟。展鲛绡，钏鸣玉。女郎娟娟柳腰肢，锦文娇束金芙蕖，玉纤团云倾紫丝。倾紫丝，亸罗袖。蹴花心，为郎寿。香轮小鞟戎葵丈，官场蹋起齐青云，綵结门县月为门。月为门，㩳身过。五花团，天上堕。"}