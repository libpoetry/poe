{"id":"835041","title":"酹江月 悼刘农伯","dynasty":"清末民国初","author":"奭良","text":"朔风如吼，偏传来鹏信，凄然神索。犹记流丸筵上见，宛尔雕龙标格。便命巾车，来游蓬户，旧学时商榷。高文冰雪，丽词圆似珠络。余事雅意兰台，邀为中妇，齐和刀圭药。社事城南中道怯，花事湖西虚约。念往难追，书空莫及，悔不偕行乐。人生朝露，竹林一锸堪托。"}