{"id":"1077863","title":"客有馈玉面狸者戏赋此诗","dynasty":"宋","author":"李纲","text":"山林冬煖草未衰，深岩穴处狸正肥。丰茸斑毳面妆玉，摇曳脩尾髦如犛。夜行昼伏彼何罪，失身终堕网与机。庖厨须尔充口腹，几欲断尾同牺鸡。蒸炊包裹付糟滓，酥香玉软丰肤肌。霜刀缕切腻且滑，犀箸厌饫良珍奇。猩唇熊白不足数，披絮黄雀空多脂。樽前风味乃如许，为尔倒尽黄金卮。"}