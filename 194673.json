{"id":"194673","title":"赠禧上人·此寺昔荒寒","dynasty":"宋代","author":"毛滂","text":"此寺昔荒寒，蠹黑相撑支。世尊窘风雨，钟磬出茅茨。吾祖过而慨，开橐为营之。一理黄金宫，突兀清江湄。其徒则以安，其道犹远而。吾游童且白，仅乃见此禧。譬如蒿艾中，蔚然得江蓠。昂藏老鹤骨，劲瘦寒松枝。宴坐了无营，孤香对逶迤。海涛走窗槛，江云翔屋楣。全收眼界胜，閴与人境辞。吾方迫远游。未可分清怡。"}