{"id":"701401","title":"登武当","dynasty":"明","author":"黄廷用","text":"平生性僻耽名岳，今日探玄有路通。绝磴千盘凌过鸟，危栏万丈锁飞虹。登天杳在烟霞里，谒圣翛然蓬岛中。安得芒鞋分半榻，寻源采药老春风。太和延袤八千里，天下何如此一山。金碧辉煌开帝殿，嵓峦杳霭抱仙关。灵鸦万树犹朝暮，神虎千年自往还。独立龙泉桥上听，涧流九渡水潺潺。"}