{"id":"595037","title":"大司徒钟阳马公哀词","dynasty":"明","author":"欧大任","text":"若有人兮钟山之阳，纕蕙带兮荷为裳。抗芝橑兮植桂栋，张椒帷兮扈药房。羌独往兮餐明霞，吸元精兮结若华。究无始兮憺大荒，思六合兮而为家。忽骎骎其高骞兮，翕北驱而淩厉。斥丰隆而鞭列缺兮，造旬始而谒上帝。豹纛熊轓，左右若驭。空兮倏雨，滃而焱卫。秉虬节而沛凤旌兮，吸嚊卉歙以容裔。帝谓荃之芳馨兮，命高驼而授之辔。俨驰驱于大陆兮，骋过都之骅骝。瞩圣哲之高轨兮，敢夷豫于林丘。世果值夫唐虞兮，遁不可兮巢由。历已届夫姒姬兮，身若许兮傅周。俯青岳而揽朱陵兮，折寒门而烛玄洲。四方上下以攸迈兮，望钟山而归游。左沧海而右武夷兮，又何不可以久留。厌埃壒之纠纷兮，扬芒熛而不可止。纡壹郁而太息兮，驾鸿濛而迤靡。划砰磕兮雷电，俄云谲而波诡。纷鼍鼓兮宵鸣，恍象轪兮晨征。过崦嵫兮万里，下天门兮扬灵。荃何来兮翩而翔，天苍芒兮江日黄。目眇眇兮愁予，恍四顾兮徬徨。邈钟山兮终古，寄遐思于失桑。"}