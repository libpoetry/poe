{"id":"289930","title":"庆宫春·苍虬重返湖庐，有词见寄，依韵和之","dynasty":"现代","author":"郭则沄","text":"幽渚蜻迷，閒扉萤度。晚来寂寞如许。楼外残山，相看疑泫，黛痕初涴暮雨。茧蚕身惯，又轻惹、悲欢断绪。湖云沈梦，觅遍虚廊，冷弦愁抚。最怜暗检春痕，劫后菭根，旧香无据。半亩荒涯，结茆漫约，心事都成虚语。水天摇暝，甚凄弄、危阑绀缕。不须怨别，还羡閒缘，伴鸥留住。"}