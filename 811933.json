{"id":"811933","title":"踏青春词","dynasty":"清","author":"多隆阿","text":"池塘新涨水平堤，两两鸳鸯立岸西。怪底闺中成对绣，原来此物是双栖。小雨初晴草色新，深黄丽紫艳芳辰。射干瞿麦都簪遍，如此山花也爱人。一派清音杂玉笙，夕阳楼阁水云亭。侍儿不解求凰曲，赚得同人侧耳听。野水横桥聚浅沙，柳阴历乱夕阳斜。黄鹂却似多情甚，沿路飞鸣送到家。"}