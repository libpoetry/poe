{"id":"277593","title":"翠楼吟·题款翠楼小影卷子","dynasty":"现代","author":"沈泽棠","text":"鬓抹螺青，腰量蝶瘦，尚馀旧时情绪。层楼今寂寂，曾消受银镫听雨。香留人住。笑曲苑重逢，蓝桥难渡。相窥处，似嗔还喜，暗传眉语。记否。酒倦歌残，说华年水逝，易伤迟暮。燕巢知稳未，应念彼娟娟心苦。迷离烟树。料减尽梨涡，玉容非故。人何去，楝花门外，几番延伫。"}