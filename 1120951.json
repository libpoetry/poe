{"id":"1120951","title":"苏幕遮","dynasty":"宋","author":"周紫芝","text":"水傍边，山尽处。唤取云来，共我山头住。分得一江风共雨。满院芙蓉，更听红妆舞。趁霜晴，闲独步。那里烟村，有个梅花树。小径斜穿来又去。醉后知他，有甚青云路。老相邀，山作伴。千里西来，始识庐山面。爱酒扬雄浑不管。天与邻翁，来慰穷愁眼。似惊鸿，吹又散。画舸横江，望断江南岸。地角天涯无尽远。一阕清歌，且放梨花满。"}