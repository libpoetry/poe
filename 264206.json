{"id":"264206","title":"蘼芜香影曲","dynasty":"清代","author":"文静玉","text":"蘼芜香满蘼芜冢，虞山晓翠春云拥。香名一代柳河东，落花吹遍红箫陇。月地花天几度游，琴河初起绛云楼。桑沧花月人天劫，争及卢家有莫愁。月堤烟柳春痕薄，吾谷閒登秋水阁。东山无复耦耕人，红豆花蘩自开落。碧城仙吏最多情，惜玉怜香过一生。重访蛾眉埋玉地，胜他箫鼓葬倾城。黄绢词工碑石冷，鸥波解写婵娟影。踏青遮莫踏蘼芜，恐惊地下春魂醒。"}