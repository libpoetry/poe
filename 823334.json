{"id":"823334","title":"绕佛阁 沈石田竹堂寺探梅图，次周清真韵","dynasty":"清末近现代初","author":"吴湖帆","text":"澹云似敛。花信早发，香暗荒馆。僧院墙短。又防翠羽飞来碍书幔。瘦枝缀满。残蜡正冷，清韵先远。芳意柔婉。乍开好倚冰姿醉巾岸。带雪映朝色，鼻里幽香通一线。犹记梦寒罗浮吹酒面。问俊侣游踪，春去如箭。小窗初见。逊杜老扬州，乡思愁乱。认前朝画图重展。"}