{"id":"1130581","title":"远游十首","dynasty":"宋","author":"韩元吉","text":"我行蓬莱巅，俛首见月窟。谁言沧海深，涉之不濡袜。颓波惊鱼龙，起舞相荡潏。众真为一笑，黄雾生绛阙。独乘风中天，蹙踏波上月。东隅有神人，被发两目丹。手擎扶桑枝，腾光射乾坤。朱鸟为前驱，火龙驾后轩。祝融不敢瞬，卫以千炎官。誓当扫霜霰，九宇常不寒。雷出九地底，化为万鼓鼙。豕首柄石斧，剨然四海驰。夔魖与罔象，辟除靡有遗。无私乃帝令，风雨多随之。苟能仆夷伯，何怨儿女为。紫皇宴琼台，凤舞鸾且歌。翠鬟两仙女，倚歌奏云和。秀色炯双璧，晴云滟秋波。曲终顾我笑，奈此人间何。赠以白玉环，绸缪期匪他。大钧转一气，急毂无停辕。是非与生死，胶扰于其间。朝昏互变灭，倏已千万年。岂知达道人，直作须臾观。天地本无物，置之奚足言。海水赴大壑，雷奔堕空虚。火轮煽金刚，荡然为尾闾。一阖复一辟，乾坤犹户枢。万生保灵根，至神守虚无。尝以物所归，返观天地初。昆崙九万里，磅礴天地根。其下有玄圃，兹惟众仙门。翩然两白鹤，道我前飞翻。问津牵牛星，濯足洪河源。九关幸方辟，乘之游紫垣。巨轴载厚地，沈沈惟九幽。日月所不烛，鬼神或拘囚。负臣与支祁，亦为舜禹忧。腼彼世上儿，对面行奸偷。国章幸可脱，天刑此焉投。生死一大梦，梦觉谁当分。梦中既不了，虽觉何足云。天光发吾宇，澹然无朝曛。至乐不外假，至贵斯无文。求仙与学佛，举世徒纷纷。呼吸为阴阳，动静乃天地。犹然一身间，至理无弗备。苍龙驾白虎，昼夜分六气。坎离会精神，否泰本仁义。吾师不吾欺，持以御一世。"}