{"id":"268037","title":"水龙吟·送蕙愔南归，并寄超农","dynasty":"现代","author":"何振岱","text":"思归却送人归，西风落叶长安道。归人自乐，怎知镜里，思归人老。桑柘松楸，三椽万卷，都萦怀抱。尽年年羁客，登山临水，只心羡、南飞鸟。还愧乡关书到。讯归期、几愆迟早。湖山俊赏，琴尊冷趣，离肠千搅。别后蒲团，吟边兰篆，各怜昏晓。算者般身世，去留随分，待怎生好。"}