{"id":"83296","title":"雪夜·雪声如飞沙","dynasty":"宋代","author":"陆游","text":"雪声如飞沙，风声如翻涛，三更天地闇，雪急风愈豪。颇疑虚空中，鬼神战方鏖，胜负要一决，利兵未肯櫜。我如堕重围，百计无由逃。僵缩不能寐，起坐拥故袍。自叹老益贫，庭草常不薅；惟酒不惮费，贷券如山高。园蔬甘且柔，味不减豚羔。醉此风雪夕，聊忍抱瓮劳。"}