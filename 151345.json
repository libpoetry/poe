{"id":"151345","title":"摸鱼儿·暮云沈凄凄花陌","dynasty":"宋代","author":"刘埙","text":"暮云沈、凄凄花陌，荒苔青润鸳甃。娇红一捻不胜春，苦雨酸雨僝僽。从别后。但暗忆娉婷，几把垂杨蹂。香销韩袖。念莺燕悲吟，凤鸾仙去，空负摘花手。铜铺掩，窥见文窗依旧。筝琶尘暗弦绉。欲圆春梦今犹未，怪得西飞太骤。凝伫久。拟待倩、鸿都羽客寻仙偶。青衫湿透。叹玉骨沈埋，芳魂缥缈，何处酹尊酒。"}