{"id":"690877","title":"游南华寺","dynasty":"明","author":"李之世","text":"香泉流出响淙淙，回合宁知翠几重。度过盘冈微有径，转寻洞口已无踪。山中原亩全归寺，庄落僧徒半力农。行列溪桥还五里，遥风先送殿前钟。山门矗矗临溪水，绀宇森森锁翠微。玉检三朝封御敕，金函几世护传衣。天花和雨空中落，松子飘霜殿角飞。欲识西来真面目，一龛灯影鉴重帏。"}