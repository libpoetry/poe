{"id":"856312","title":"和天宁因上人韵送僧用懿住桐城金绳山","dynasty":"宋","author":"王之道","text":"老松如蛟龙，秋来露鳞甲。雷霆昨夜雨，奋迅以时发。道人粲可流，出世雨相法。至今狮子吼，狐兔尚惊怛。金绳小金山，突兀一峰拔。桐城旧知音，相招遗书札。世情强轻重，祖道无广狭。天宁有佳句，钟磬斗铿戛。嗟予丘壑姿，晚岁麋鹿狎。属和良不工，前诗万钧压。"}