{"id":"484327","title":"舟抵南康望庐山","dynasty":"明","author":"杨基","text":"春山如春草，春来无不好。况是香炉峰，百叠屏风围五老。嘤嘤历历谷鸟哀，朱朱粉粉山花开。芙蓉削出紫雾上，瀑布倒泻青天来。船头春山重回首，世上虚名一杯酒。李白雄豪妙绝诗，同与徐凝传不朽。明日移舟过洞庭，兰花斑竹绕沙汀。摩挲老子双愁眼，细看君山一点青。"}