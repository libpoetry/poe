{"id":"861715","title":"黄一翁自郡城回","dynasty":"宋","author":"王炎","text":"千金一璧倾秦都，此璞未剖众所疑。朱丝度曲有山水，袖手不鼓无人知。黄香裋褐走江汉，失脚未上青云衢。此客胸中有佳处，笑人论士相目皮。叩关谒我即辞去，赤霄孔翠不可呼。江城邂逅共杯酒，麈尾清风生绤絺。步行触热两足茧，别后略无双鲤鱼。楚山摇落岁又晚，花信首回南北枝。青灯抽穗出金粟，喜见间关行李归。粲然为我启贝齿，知我不见如调饥。挥毫妙入斲轮手，倒囊尽出骊龙珠。朱朱白白颜色好，春风烂漫催花时。肯留花底共醉倒，为君春酒满眼酤。褦襶推之不肯去，忍使故人天一涯。摩挲老眼望寥廓，愿见秋鹗凌风飞。"}