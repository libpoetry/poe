{"id":"61719","title":"水月舫为奚川钱竹深赋","dynasty":"明代","author":"汤胤勣","text":"太一真人莲一瓣，飘飘万里来天汉。移入江南锦绣窠，兰桡桂桨空凌乱。长鲸对舞碧纱窗，缺兔潜窥紫丝幔。黍瓮浮香香可，蒲帆扬彩风堪唤。老兴闲摅曲数讴，幽情缓发琴三叹。古迹多因潮洗平，远山忽被云遮断。曩时螃蟹落钱昆，今日鲈鱼到张翰。莫令惠子识逍遥，且拉卢生游汗漫。冰壶影里塞鸿飞，海镜光中沙鸟散。好天良夜属君多，大壑深溪留我半。乾坤正乏济川材，忍教独系黄芦岸。"}