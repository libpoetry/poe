{"id":"807899","title":"贺新郎  丙辰中秋看月虎邱同云臣雪持赋","dynasty":"清","author":"陈维崧","text":"风月佳无比。看石上、冰轮潋滟，长空新洗。金虎寒芒犹未散，耿耿吴宫剑气。越显得、翠奁如水。赊取元宵今夜做，飐春灯、嵌遍秋山里。十万盏，夜珠缀。悬崖叠巘笙箫沸。曲才终、山腰楼阁，娇歌又起。簇坐广场纷笑语，何处香飘桂子。问此乐、浮生能几。似欲天明天转碧，透星星、宿火吴姬肆。凉兔魄，忍西坠。"}