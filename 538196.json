{"id":"538196","title":"赠魏生十四韵吾迩来未尝作此许人语也其毋负我","dynasty":"明","author":"王世贞","text":"秀气钟全魏，名家自信陵。风期一代出，眉宇九秋澄。龙产看为骥，鲲游化是鹏。霜蹄宽小蹶，月窟勇先登。法取夔州细，才从大历增。五言融摆脱，只字斗骁腾。不作依刘表，谁堪御李膺。天雄驱建节，云卧夺中兴。得汝愁真破，归与老自矜。句淘漳水浊，谈削太行层。白雪无前后，朱颜有爱憎。流年姑裋褐，要路阻担簦。骨在金终许，胫伤玉可凭。还将代兴意，对酒颂如渑。"}