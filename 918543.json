{"id":"918543","title":"鸡雏","dynasty":"宋","author":"汪莘","text":"负清抱黄圆如弹，昆仑磅礴幽未判。母鸡春日宿鸡栖，躬抱乾坤入烹煅。翼之腹之气自蒸，有时踏转令交贯。朦朦如困当昼中，惺惺无眠过夜半。食时莫怪唤不应，凝然有在应难唤。君不见阴阳气足有超越，恍惚惚恍生神观。数声隔㲉闻淳音，一点悬胎脱幽赞。母鸡惯事徐啄开，可怜毛羽良毰毸。却思里许若为活，跧伏性命能低回。啄粟饮水孰教之，天机自动曾何疑。三三两两旋母脚，出入南北相追随。累然多寡乍磊落，倏然后先无定著。乘閒疾数数不得，往来旁午依前错。闻道轮回少安泊，谪仙那能被法缚。秋山归来酒新熟，呼童烹鸡色自若。杀与不杀莫忖度，请君注目寒江倚山阁。"}