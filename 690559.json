{"id":"690559","title":"归善王宪度明府有事罗浮夜还过小园幸获停镳愧未投辖以诗二章见赠次来韵赋谢","dynasty":"明","author":"张萱","text":"蓬蒿短径月初乾，道左壶浆候夜阑。飞舄云留双影驻，挥毫霞染九光寒。干旄莫惜行春至，夜竹还宜卜昼看。老圃但知歌击壤，阳春白雪和应难。飙轮来自白云隈，地主惭非单道开。载燧驺声惊□鸟，披帷屐齿破深苔。灯前此夕凌云笔，月下连宵礼斗台。莫负平原期十日，何时投辖再衔杯。"}