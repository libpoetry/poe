{"id":"1220337","title":"康宗武和廉介","dynasty":"元","author":"吴当","text":"鳌极分群类，鸿灵奠八区。人文疏地秘，吾道斡天枢。羲画龙图衍，苍书鸟迹纡。力田初识耒，伐叛肇弯弧。穆穆隆皇治，雍雍阐帝符。比封侯稷契，执艺总斨殳。熙洽均黎庶，光华薄海隅。百王宗令德，一视效宏模。河洛滔滔水，邦畿坦坦途。征苗开誓命，载亳徯来苏。垂统将千祀，偕行慨独夫。鸣岐争睹凤，流屋喜瞻乌。文德重华并，声名二代踰。耄荒寻遇满，板荡适遭胡。地启耄王裔，天开素主徒。象尼神已降，铭鼎口先糊。礼乐昭云汉，春秋凛钺鈇。迟回思徇铎，浩荡欲浮桴。窈窈诗书囿，巍巍道德陬。奠楹双涕泪，锡诔一于戏。鲁道沦衰薄，秦坑肆毒痡。叔孙仪卤莽，伏氏语含糊。六艺多狼籍，群言竟嗫嚅。隋儒轻儗议，晋帖巧临摹。湘水迷荃芷，梧台杂瑾瑜。书林秋淅沥，义圃晚荒芜。京洛乾坤辟，周程剑佩俱。道存康节邵，学衍紫阳朱。地望崇邹鲁，渊源接泗洙。耕莘伊尹聘，出昼孟轲迂。寂寞遗经笥，凄凉大冶炉。辉辉山蕴玉，蔼蔼泽藏珠。一统真元会，群生德泽濡。梯航千里贡，玉帛万邦趋。绣绘衣裳被，章程典册敷。席重丹扆座，土列白茅蒩。盛德跻平世，频年赐大酺。倦扶筇竹杖，寒拥罽宾毹。"}