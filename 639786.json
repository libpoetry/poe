{"id":"639786","title":"鸣凤歌","dynasty":"明","author":"范宗晖","text":"黔宁公子国之祯，远镇南服为干城。奇材异汇重题品，山川草木俱增荣。近从滇池得紫榆，锦纹玉质含霞赪。斲成琵琶极华丽，宝之不异金与琼。鹍弦犀轸龙香拨，鸦青绦绾猩红缨。方当下指曲未成，一座已闻鸾凤声。初疑秦台度箫管，复似缑岭随匏笙。又如昆崙断嶰竹，雌雄应律相和鸣。大弦铿鍧若呈瑞，喧呼杂遝声锽锽。又疑乔林啖竹实，天风披拂飘琮琤。小弦骈连如出穴，俄闻哕哕凌高冥。忽若相呼饮醴泉，馀音袅袅流春冰。大弦小弦或并作，却疑啄碎琼瑶英。綵云飘飘激遗响，百鸟不敢翔中庭。开元玉环未足数，大和忽雷空有名。何如公子制鸣凤，坐令六诏闻韶韺。请从席上赋长句，愿备乐府歌升平。"}