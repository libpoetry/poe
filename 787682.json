{"id":"787682","title":"二十五日由湖回杭，钝斋主人置梅酒舟中，越宿花放，喜赋柬主人","dynasty":"清","author":"许传霈","text":"昔日金华去，梅花护我车。车行苦辘轳，花枝冷不花。今作吴兴游，梅花共一舟。舟行不数里，花气盎罗浮。初见蕊如茧，再见破如剪。层出胜蕉抽，盘旋殊蓬转。舵尾笼鸣禽，睍睆度好音。驿路泄春意，花鸟驱客心。何为前度梅，芳信分迟速。造化别无因，位置良难独。仙骨终清奇，遭逢不可知。荏苒当春华，名山證素期。春色连吴越，灵气蕴同室。我新乐聚欢，身不识离别。花兮作解人，斯时特地亲。孤屿林处士，招隐西湖滨。主人何郑重，佐他酒两瓮。花香杂酒香，苕霅水风送。送我夜不眠，起坐觉衣单。推篷际清晓，还看雪漫天。"}