{"id":"1235741","title":"次韵寄乡友","dynasty":"元","author":"吴当","text":"伤心一视天无外，病目长怀日再中。猎骑合袪云梦泽，楼船直驾海潮风。二仪高下悲人力，万类枯荣识化工。衰晚祗惭何报补，艰危终不拟穷通。风尘冉冉似蓬飘，犹有衡门拥艾萧。锦里几家红叶树，华峰千仞碧云标。晓因童子坡头牧，夕约邻翁谷底樵。秋月春花随地有，归来莫待楚辞招。"}