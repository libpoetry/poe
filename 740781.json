{"id":"740781","title":"泰西画人物田舍一幅自蜀携来十余年矣重加装潢以诗志之","dynasty":"清","author":"杨垕","text":"横得二尺纵一尺，树里人家好风日。乔木拔地云苍茫，篱落两围中牛羊。草木辨色如篱长，牛羊隐见罗低昂。屋北似是打稻场，桑梯不取倚坏仓。谁其牧者三河羌，前顾后侣归不忙。此中虽乐非吾乡。卧龙山下春射猎，父手射鹿饮鹿血，父膝坐我指我尝。父今黄泉母白发，南迁得授灌乡田，力田孝弟身手閒。丈夫躬耕岂足耻，我有天子怜饥寒。"}