{"id":"1195596","title":"志峡船具诗 其四 百丈","dynasty":"唐末宋初","author":"王周","text":"少尝侍先君，馀闲诵白氏。始得入峡诗，深味作诗旨。云有万仞山，云有千丈水。自念坎壈时，尤多兢慎理。山束峡如口，水漱石如齿。孤舟行其中，薄冰犹坦履。孱颜屹焉立，汹涌勃然起。百丈为前牵，万险即平砥。破之以筼筜，续之以麻枲。砺之坚以节，引之直如矢。杼轴连半空，长短随两涘。铁锁枉驰名，锦缆谩称美。长绳岂能系，朽索何足拟。苟非?之为，胡可力行此。"}