{"id":"1118065","title":"书喜二首","dynasty":"宋","author":"陆游","text":"宠辱元知不足惊，退居兀兀饯馀生。冰鱼可钓羹材足，霜稻方登籴价平。邻媪已安诸子养，园丁初葺数椽成。邻闾喜事吾曹共，一醉宁辞洗破觥。十月东吴草未枯，村村耕牧可成图。岁收俭薄虽中熟，民得蠲除已小苏。家塾竞延师教子，里门罕见吏徵租。老昏不记唐年事，试问元和有此无。"}