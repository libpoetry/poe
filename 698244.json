{"id":"698244","title":"送同年梁都宪巡抚四川二首","dynasty":"明","author":"倪岳","text":"几载湖湘政有成，重持霜节剑南行。忠臣旧识王尊志，廉吏今推赵抃名。望里雪山从此重，到时锦水向人清。棱棱风度台端柏，先见嘉陵老稚迎。分陜初看出帝京，陇云江树几驰情。还家又作三年别，镇蜀重惊万里行。从古贤劳多注倚，祗今离合太交并。丈夫事业相期远，休问阳关第几声。"}