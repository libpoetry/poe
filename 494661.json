{"id":"494661","title":"大司徒九峰孙先生七十华诞诗以奉寿十二韵","dynasty":"明","author":"湛若水","text":"我慕孙思邈，知圆行且方。遥遥九峰秀，鼎鼎四朝望。文苑开郎署，魁星近斗芒。群公皆雅器，三命每循墙。赤舄多肤逊，丹心在庙廊。云归天地闭，龙起楚江光。大老来东海，精忠答圣皇。召司仍会计，疏达必流亡。祚国须兵食，匡时乃历扬。甫申神岳重，平格寿天长。瑶宴张仙府，金茎下建章。凤雏供戏彩，诗咏祝无疆。"}