{"id":"355328","title":"沁园春·潮阳太守宋让水远惠词稿兼饷方物赋此寄赠","dynasty":"清代","author":"董俞","text":"所谓伊人，羊城之左，鳄蒲之傍。看五马春行，层峰矗矗，双幡夕指，涨海茫茫。鹦鹉群飞，荔枝初熟，绝胜江南樱笋乡。更堪羡，有岩花绕几，桂酒盈觞。兴来摇笔琳琅。则词赋兰台独擅场。记应阮同时，骚坛狎主，机云并驾，皇路高骧。白发词臣，青山傲吏，政治文章两不妨。相期切，惟月卿天老，清禁徊翔。"}