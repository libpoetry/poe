{"id":"720982","title":"续落花诗三十首","dynasty":"明末清初","author":"王夫之","text":"映水低垂带影双，情来奔影委流淙。浮浮终隔相思浦，去去空沿解佩江。轻薄自矜云想袂，閒愁无那客临窗。怀贞唯忆东篱伴，青女相邀死不降。青门祖帐太荒淫，春已迷阳可陆沈。蹑险拟看没字碣，涉园聊对无弦琴。梅知解绂宜名福，华不挥金旧是歆。风御泠然踪迹远，但凭罔象试追寻。啼禽屡说不如归，占取三休第一机。莫管柳枝穿鼠臂，但随陵舄化蛙衣。幔亭锦绣仙何有，宝塔珠璎佛亦非。流水还沾馀粉在，迷香仍使寸丹违。春老谁生此宁馨，流霞妒色月争衡。无愁綵仗迷天子，不夜春城背日兄。泉涌珠玑供涕唾，河倾金桂事煎烹。临风一笑酸寒叟，酷爱秋英得久名。雌黄削迹罢参订，几问姚皇判尹邢。炎德已成编腐史，白华无字上葩经。春光漫数六身亥，月影无疑有尾丁。偷眼蜻蜓今远害，人寥天一学鸿冥。轻盈无问少年时，脱卸?珑老更奇。鹅鹳鱼丽随羽扇，朱干玉戚转旌麾。惭惶剪綵寻行墨，杜撰空花拟合离。无数春风拘不得，掀翻萟圃更凭谁。将军畦下久归来，狄相门前有未开。吾与尔夫分用舍，公无困我试风雷。黄冠紫陌千株菜，赵女南山一顷萁。拾取残英能几客，杏坛凋谢赴王骀。宿莽馀芳总一邱，安能郁郁望山头。人分南北朕焉往，目异关河我始愁。谁与虫尸忙万蚁，聊拚颈血跃双钩。到来瓜蔓残枝在，花雨台前粉黛秋。有时寂寞坠閒云，忽尔如惊舞鹤群。陆海潘江皆锦浪，易奇诗正各丹坟。无劳粉本摹春雪，一尽零香酿夕醺。肉眼不知看活色，寻苔捕草漫纷纭。蝶懒莺慵燕自谙，怪来春睡付朝酣。香烟专宠今无敌，屐齿欺红了不惭。九转丹飞殷七七，再来果莂后三三。含情留得真真影，蹑上吴王八茧蚕。滥试东君清夜游，曼延初罢进藏钩。摇槌急点黄幡绰，面具妖装圣兽头。金豆纷纭抛玉甃，银船历乱倒香帱。双鬟何似吟秋水，云汉胭脂浣腻流。彩云歘倏散还休，款款萦萦倍惹愁。嫩蝶攀援疑借蔻，狂蜂轻薄讵安榴。徒钻故纸唯糟粕，欲埽讹书苦挍雠。一洗青林烦夜雨，白蘋碧杜亦芳洲。道傍荷锸笑劳劳，使速营邱泥似糟。身世无馀鸿过雪，人天莫问雨成刀。偶来震旦何人国，漫展云衣某甫皋。一笑自将船子棹，曲终不见杳春涛。情与非情法喜图，清欢禅悦有中无。不容迦叶称初祖，微许林逋作故夫。春有秋心消蚁梦，跃含潜理戏骊珠。知音近托虞僧孺，溪上閒吟影共癯。为欢凡几恨偏长，九夏三秋未遽忘。萤作流人悲故苑，燕如归妾忆新妆。鹊桥难乞春留巧，蟾魄空圆影失香。桃李明年知别用，一匙社饭好思量。崛起争寒寒不胜，春风得意忍凭陵。三分无德依残萼，一木空扶笑古藤。香埽归涂偷日射，魂随云路梦天登。青阳王气今阳九，花史新书上坠崩。迟暮閒情看一围，衿沾疏雨晾斜晖。聊过柳径邀轻絮，共趁鞦韆竞舞衣。芡叶几留耽宛转，桃饧欲惹滞霏微。相逢歧路莫相妒，曾共西园听秭归。珊珊欲下故来迟，卖眼惊飙万片齐。绛雪回风依树急，繁星陨雨贴天低。三春捲土终无计，尽日何心独向西。恋萼黏须无限恨，悬知此去隔云泥。狡狯苍天可谥荒，抛红日掷万钱忙。小儿强汰閒情赋，颠史痴湔藻火裳。甲煎香倾熏夜帐，鱼镫蕊灺閟阴房。勾芒倘课春功最，罪过风流故态狂。车笠公欺竹柏盟，翩翩故学魏收惊。雕虫投阁羞童子，傅粉全躯愧老生。竞赛新缣愁旧素，欲芟白俗奈元轻。纷纷半入江云去，别搆人閒一锦城。剩粉莫矜夙习妍，段师弃尽旧鹍弦。秾华制改西昆体，老大名留南部烟。旧爱新愁分一艳，身前影后得多怜。愁予眇眇云中子，卸取徐妃半面钿。黄紬晨放锦官衙，队仗来回静不哗。开阁朱殷添画棨，拥堤香软擭平沙。双緌蝉翼飘轻带，百首鸡胸吐绶緺。蛱蝶胡孙劳庆吊，香车明日过谁家。漫天撇地莫相嘲，谁向春风得系匏。入幕髡留依画烛，同尘颐指听吟鞘。梅交隙末损三友，果筮离群剥上爻。和露倚云争早晚，芳兰何事把琼茅。旁午争迎社燕斜，参差月影乱啼鸦。新虹滥赐缠头锦，蛛网曾封系臂纱。自捉狂夫誇拂舞，不知迁客怨琵琶。定谁解作微尘观，细看双鱼蹴浪花。煽艳三风如此膴，濡轮曳尾胡为乎。三英秀岂留朝菌，十里山聊远蟪蛄。天已丧文悲凤凤，人皆集菀忍乌乌。浮湘特吊蓉裳客，鶗鴂先鸣鵩止隅。老饕排设待煎酥，铁脚生吞气愈粗。白小祸枢延草木，飞鸿生趣在江湖。脱离蛛网文亡害，徼幸蜂王税可逋。犹有馀香飘一缕，怕留踪迹索倪迂。载美千秋让子皮，锦泾娃馆亦奚为。杜陵赤甲诗偏苦，挍尉燕支数屡奇。椒殿恩轻除阁画，鸡坊人老忆园梨。流莺唤醒樱桃梦，高座谈经香雨垂。云裾雪袂故心空，剪綵镂金莫恼公。瓦雀学成双影转，来禽分得半腮红。夜深镫谢收兰烬，曙月光残捲桂丛。留取扶疏邀沆瀣，胶青一色写春融。莲冠何碍切云游，鸠眼无端侧目愁。绣口久知压沈宋，梅羹向后任孙刘。白荼红蓼今承乏，燕麦龙葵旧有秋。乞我逍遥名亦辱，桑条裾惹断云羞。攀条不耐冶游馋，绝世幽情早自缄。莺绿尊前除卯酒，猩红桥上谢春衫。南枝先挂西归履，一叶轻飞万里帆。闭死玉棺嗤叶令，蜕香何似碧天函。"}