{"id":"1107272","title":"送苗子君运使赴河东漕二首","dynasty":"宋","author":"冯山","text":"圣君宵旰尚忧边，移领并汾将漕权。汉使已更三数节，壶关才下十馀年。民情姑息方师后，兵计从容试上前。卿相通途从此致，横飞雕鹗上秋天。一顾生平于我厚，十年门下见公亲。祗知谈笑无难事，谁识襟怀似古人。遽别未遑论出处，相看何用惜沉沦。清朝勋业谁相问，已向籓篱托此身。"}