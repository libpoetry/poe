{"id":"1104549","title":"淳化中朝会二十三首 又六变。","dynasty":"宋","author":"郊庙朝会歌辞","text":"宣榭始观兵，桓桓称鼓行。一戎期大定，载缵议徂征。善政从师律，神功冀武成。勖哉勤誓众，王业自经营。声教方柔远，瓯闽礼可招。献图连日际，归国象江潮。抚运重熙盛，提封万里遥。还同有虞氏，文德格三苗。南暨宣皇化，东吴奉乃神。舞干方耀德，执玉自来宾。巢伯朝丹陛，韩侯觐紫宸。古今归一揆，怀远道弥新。遗俗续陶唐，来苏徯圣皇。布昭汤吊伐，恢复汉封疆。金钺申戡剪，朱干示发扬。宜哉七德颂，千载播洋洋。乃眷尝西顾，偏师暂首征。灵旗方直指，犷俗自亡精。禹叙终驯致，尧封渐化成。不须严尉候，于廓海弥清。干戚有司传，威容著凯旋。象成王业盛，役辍武功全。兵寝西郊阅，书惟北阙县。圣神膺景命，卜世万斯年。"}