{"id":"965689","title":"春霁/秋霁 春晴","dynasty":"宋","author":"胡浩然","text":"迟日融和，乍雨歇东郊，嫩草凝碧。紫燕双飞，海棠相衬，妆点上林春色。黯然望极。困人天气浑无力。又听得。园苑，数声莺啭柳阴直。当此暗想，故国繁华，俨然游人，依旧南陌。院深沈、梨花乱落，那堪如练点衣白。酒量顿宽洪量窄。算此情景，除非殢酒狂欢，恣歌沈醉，有谁知得。"}