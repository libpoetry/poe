{"id":"701127","title":"次韵思恩吴太守过旧城至南海之作","dynasty":"明","author":"符锡","text":"楚人一炬可怜哉，蜗蠰提封奕世来。翠羽不闻重译献，牙旗宁悟剥床灾。空山到处犹残垒，废馆他年自积苔。想见胡卢笑邻鬼，雄心霸气总成灰。断崖千丈思悠哉，崖上啼猿自去来。孽竖尽收今日网，遗黎重悯昔年灾。风回瘴岭摇朱旆，雨过岚溪湔碧苔。欲起故佗询粤事，几番劫火化秦灰。"}