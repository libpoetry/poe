{"id":"963897","title":"次韵子有赋著图书所","dynasty":"宋","author":"洪咨夔","text":"富儿种卮敌封君，贫翁结柳呼奴星。物理亏盈蛇夔蚿，惟有读书可以逃天刑。守玄老死天禄阁，巧宦三入承明庭。人生得失雉枭卢，惟有知道可以垂芳馨。嗟予钝甚炉底矿，陶写淬濯谁为硎。买书充屋手点勘，杞菊门巷槐花零。九流七略宗六经，大川小浍趋东溟。骚人墨客几汗青，秦姬赵女争娉婷。圣贤气脉眇如线，义理门户元无扃。圆冠方屦弗见道，金貂玉櫑空图形。君年正壮眼如漆，一过万字披不停。借书一瓻走赤脚，灯前急雨鸣高瓴。扶舆磅礴天两目，渟蓄云气藏风霆。钩深造极猛着力，会插八翼抟青冥。"}