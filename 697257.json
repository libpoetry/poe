{"id":"697257","title":"赠杨不弃山人杨工书画篆刻风致甚高二首","dynasty":"明","author":"胡应麟","text":"净几明窗照绿萝，钟王遗迹自摩挲。双钩忽睹唐贞观，八法争传晋永和。碣石谭天新麈尾，严陵披月旧渔蓑。弹歌漫作冯生叹，剩有黄庭换白鹅。画史曾闻顾虎头，诗情重睹郑台州。挥毫白练霜风起，研濯红丝雾雨流。箧底灵文传赵璧，尊前奇气问吴钩。羊裘莫漫披燕邸，昨夜星芒动斗牛。"}