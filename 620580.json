{"id":"620580","title":"闽艚行","dynasty":"明","author":"区怀瑞","text":"闽艚如山压云澨，海金新铸东南尉。峤隅一夜蟹稻空，输向沧波淼无际。待哺百万惜断烟，泣尽釜珠与然桂。鹄形蜂目馋少年，忍死生惊伯有厉。充衢语难践妖言，四月穗城当昼闭。巡方使者久淹留，猿鹤已化沙虫愁。短垣先隃二千石，下堂更见搂诸侯。沸腾飙戾如水火，有司安得承干掫。灼熏不异毡裘长，毁裂翻为冠冕羞。谁信蕴隆苏解泽，旬宣能慰杞人忧。"}