{"id":"703593","title":"碛中三老咏","dynasty":"明","author":"释函可","text":"龙鳞积深泥，郁吟岂其志。江海起胡髯，一喷天地沸。弟死身独留，此中有深意。不作文文山，徒然歌正气。读书抱区区，所争吾是人。博浪偶不中，甘心东海尘。万死存一卷，遇物吐其真。手栽桃李花，将欲变荆榛。割世一何毒，取义一何痴。嬉笑歌哭间，往往见其微。此事信莫委，一往遂不疑。目视今古人，安顾圣贤嗤。"}