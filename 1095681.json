{"id":"1095681","title":"谢陆少监分惠渭南剑南家集","dynasty":"宋","author":"释居简","text":"故家骚雅传，翼翼见芳继。况如孙仲谋，不败乃翁事。圭残入裒拾，璧断归次第。自成一家学，忍使只字弃。若翁喻蜀时，名胜各超诣。初从汉西京，绵绵振末裔。相如子云后，经术奋多士。岿然今陇蜀，渊乎古洙泗。冯刘振风霆，刘李渺涯涘。况复有小李，隽永出大胾。翁来试掉鞅，平地快奔驷。逸驾相后先，六月乃一税。渭南问风俗，剑南看形势。岷峨连蓬婆，风赋达骈俪。雕镌到微茫，抉剔逮菑翳。连络数十城，八万四千偈。彬彬奂文采，烂烂存表制。分甘成暗投，效颦更拙计。琼琚报木李，美齐诏当世。乃今得琼琚，何以答佳惠。"}