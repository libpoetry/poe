{"id":"1129234","title":"颂古十八首","dynasty":"宋","author":"释师一","text":"食讫跏趺坐石床，斗间间气烛天光。几多业识茫茫者，衲被蒙头在醉乡。浑身燥痒倩人搔，入骨搔来身已劳。一下被伊搔著了，平生痒处一时消。约去栽松个老人，还来传法喜童真。有娘生面无爷姓，劫外灵苗不犯春。壁间书偈言无物，腰石当知力有馀。莫道懒翁无伎俩，糠中舂出走盘珠。不是风兮不是幡，碧天云静月团团。几多乞巧痴男女，犹向床头瓮里看。不是幡兮不是风，轩辕宝鉴出怀中。森罗万象难逃影，恋窟狐狸失却踪。孰云意在钁头边，一击圆通彻大千。大笑低头归去后，饥餐且莫与人传。张弓架箭几何年，接得三平机不全。若使当时能羿射，免教落节向弓弦。鲁祖逢人面壁，老大慵懒追随。后之参徒罔测，一向打瓦钻龟。庞公孰谓问头亲，马祖言犹泥齿唇。吸尽西江禁不住，崄崖句里笑翻身。拶透机先子欲酬，迅雷楫下汗如流。踏翻船子水悠悠，直入千峰不转头。曾扣西来问翠微，经行驻步大慈悲。当时投子如能荐，恶水重将更泼谁。一著机先用得亲，可怜穷子眼无筋。须知八法论书处，前箭犹轻后箭深。玉麟带角离霄汉，金凤衔花下綵楼。野老不嫌公子醉，相将携手御街游。野水舟横芳草渡，人来舞棹或呈桡。捞虾摝蚬随时过，却向何时得六鳌。举手攀南斗，移身倚北辰。出头天外看，须是个般人。扫地泼水相公来，声高隘喝绣旗开。天上玉麟来瑞世，堪作人间将相才。三人證龟成鳖，毗岚一吹吹灭。从兹暗里穿针，鼻孔七花八裂。"}