{"id":"424504","title":"雨中花慢·前题意有未尽，复用慢词写之","dynasty":"近现代","author":"袁思亮","text":"泼墨云低，跳珠玉碎，陂塘一味凉新。正红衣乍浴，罗袜无尘。皎洁羞侪浪蕊，伶俜自倚孤根。嫣然微笑，污宁染我，熟不因人。鸳鸯头白，鸥鹭身闲，萍蓬也解相亲。须识得、娇多易泣，心苦难春。吹息生香不断，怜渠幽怨谁论。江湖秋晚，风波无恙，厮守温黁。"}