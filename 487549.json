{"id":"487549","title":"水龙吟 冶城感旧","dynasty":"明","author":"沈宜修","text":"西风昨夜吹来，闲愁唤起依然旧。苔钱绣涩，蓉姿粉淡，悴丝摇柳。烟褪馀香，露流初引，一番还又。想秦淮故迹，六朝遗恨，江山不堪回首。莫问当年秋色，琐窗长自帘垂绣。淹留岁月，消残今古，落花波皱。客梦初回，钟声半曙，雁飞归候。便追寻、锦字春绡，多何与寒笳奏。"}