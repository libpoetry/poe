{"id":"831263","title":"沁园春 次韵湘云小像，应胡仲彟太史","dynasty":"清末民国初","author":"程颂万","text":"网得西施，一镜娇波，春藏若邪。记豆蔻窗前，眉棱替月，荑苗槛侧，脸晕烘霞。昨夜星辰，今朝帘幕，小梦微醒共品茶。人何在，把春边恩怨，变作秋华。相看不算天涯。祗画里真真是一家。甚窥奁青鸟，来时见汝，隔窗鹦鹉，无计瞒他。麝死留脐，龙飞出骨，悔却多情一念差。思量甚，咒药阑春雨，不长灵牙。"}