{"id":"524654","title":"临江丛竹间虎","dynasty":"明","author":"顾璘","text":"西林白日暮，溪上无村坞。牵夫仓皇啼入舟，幽丛虓虎几噬汝。舣舟侧望白额狞，双睛㸌电对人怒。吁嗟尔虎太不武，近渚鼋鼍肉磈礨，岩穴豺狼饱而舞。尔何不往搏食之，顾来溪头惊我小儿女。惜哉我无蛇弓雕羽箭，一发毙尔腊为脯。呜呼豫章猛士千百群，安知无一李将军。"}