{"id":"417955","title":"湘春夜月 水仙花畔偶成","dynasty":"近现代","author":"孔凡章","text":"又含愁，几番灯侧低徊。纵使立尽寒宵，谁与诉幽怀？永忆那年明月，照钿车遥去，不照归来。漫向花哽咽，花如解事，花也成灰！悠悠往事，温馨宛洛，婀娜蓬莱。绝代钟情，当此际，雪晨霜夕，都付金罍。欢轻恨重，更那堪，春水亭台。绿盎里，但清华自赏，风流让与，香国红梅。"}