{"id":"148054","title":"贺新郎·灵鹊桥初就","dynasty":"宋代","author":"宋自逊","text":"灵鹊桥初就。记迢迢、重湖风浪，去年时候。岁月不留人易老，万事茫茫宇宙。但独对、西风搔首。巧拙岂关今夕事，奈痴儿、呆女流传谬。添话柄，柳州柳。道人识破灰心久。只好风、凉月佳时，疏狂如旧。休笑双星经岁别，人到中年已後。云雨梦、可曾常有。雪藕调冰花熏茗，正梧桐、雨过新凉透。且随分，一杯酒。"}