{"id":"1115181","title":"故太恭人董氏挽词五首","dynasty":"宋","author":"杨万里","text":"谁别夫人孝，惟天与病姑。每云吾妇在，底用别人扶。愉色春相似，弥年倦更无。苍苍不汝报，种黍定生菰。贫是儒家事，谁贫奉直如。也无一瓢饮，劣有半床书。妇妇能攻苦，卿卿不负渠。竟令鸿与侃，相继大吾闾。亲见卿为月，频移使者星。藻虚南涧碧，萱落北堂青。遗下新褕狄，空传训宁馨。又孙还又子，玉树满阶庭。九秩开鸿算，前春祝寿觞。秦淮作椒柏，钟阜当星香。花压藤舆重，游回绣幰凉。诸台谁有母，羡杀綵衣郎。溧县初栖凤，金陵复木牛。重来喜城郭，一夕閟山丘。终始非无数，东西岂自由。铭旌二千里，处处哭归舟。"}