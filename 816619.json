{"id":"816619","title":"送孙芝房使贵州二首","dynasty":"清","author":"曾国藩","text":"妙年作赋动明光，又策星轺赴夜郎。文采边陬瞻泰斗，仪容寸步中宫商。沈湘过访三闾庙，宛叶行经百战场。定有新诗传万口，归来吾与解奚囊。六年陈迹君能记，病骨秋风入剑关。曾洗人天清净眼，饱看巴蜀怪奇山。君今岩壑搜群玉，自有光芒照百蛮。不似老夫徒碌碌，昆冈一网手空还。"}