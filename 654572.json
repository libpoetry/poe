{"id":"654572","title":"秋夜捣衣曲","dynasty":"明","author":"何乔新","text":"高梧露堕银床冷，宫漏沉沉夜初永。碧落无云月正中，楼台滉漾玻璃影。轻移芳屣下空庭，未拂瑶玷已怆情。玉腕徐挥捣寒素，丁东写出断肠声。非丝非竹亦非木，碎佩繁铃断还续。壮如巫峡泻春涛，清似寒溪漱鸣玉。商声呜咽徵声悲，散入秋空远更微。公主辞唐嫁回纥，文姬归汉别焉支。乍沉乍振声尤苦，顾影无言泪如雨。严陵台上哭孤臣，白傅舟中泣商妇。砧声转急愁转深，栖乌惊起啼霜林。长风吹入征夫耳，应识香闺怅望心。玉杓斜指天将曙，停杵凄然倚庭树。却爱莲塘水不波，双鸳交颈眠香雾。"}