{"id":"1067329","title":"吴民载弃意堂","dynasty":"宋","author":"谢薖","text":"此身聚沫无坚强，斧工伐性药腐肠。寸田芜秽尺宅荒，玉石落落不满房。黄婆居中补四方，焦劳亦坐意所藏。土如硗瘠草不芳，令人槁项馘亦黄。世人纷纷各膏肓，我以妙语名斯堂。期君得意观濠梁，从渠婪酣狠如羊。君自放意无何乡，一洗痼疾生天光，漆园发药君得尝。"}