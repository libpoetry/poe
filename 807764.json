{"id":"807764","title":"沁园春  戏代叔岱先生答","dynasty":"清","author":"陈维崧","text":"先生得书，再沥馀杯，敬谢客言。叹古往今来，几场蚁斗，山林朝市，到处蜗涎。卿论自佳，仆狂殊甚，枉费相如谏猎篇。吾衰也，只短衣射虎，便拟终焉。此虽鸷愧鹰鹯。看猛气雄心非偶然。正霜天袖手，试观其怒，中原赌命，肯受人怜。藉尔骁腾，消馀磊块，长日浮沈里闬间。公休矣，姑从吾所好，以待来年。"}