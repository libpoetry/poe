{"id":"845646","title":"天禧三年南郊鼓吹歌曲三曲 其二 六州","dynasty":"宋","author":"无名氏","text":"齐天宇，四海洽淳风。接宝胄，垂真检，景祚无穷。成玉牒、日观归功。冀野升方鼎，脽上由崇。钦桧井、云跸巡东。国本震为宫。乾文焕炳，真祠曲密，重祥叠瑞，琼蕴降高穹。膺丕烈，虔心建垂鸿。询吉士，郊兆执玉荐衷。钟律应、云物迎空。乐和轮囷。嘉气葱葱。天神来降发冲融。玉烛四时通。星回金辂雷作解，昆蚑被惠，亿载帝基隆。"}