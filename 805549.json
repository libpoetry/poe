{"id":"805549","title":"二郎神","dynasty":"清","author":"史承谦","text":"彩云散后，空想象、镜中眉抚。忆桂月齐看，华灯双照，谁解分飞苦。金屋装成人已远，知远嫁、明妃何处。怅心字香消，莺笺信杳，断肠谁诉。无据。啼痕泪靥，料难重睹。好趁着新秋，宵凉漏永，打叠离魂飞去。曲曲栏干，重重屈戍，也不怕、伊遮住。算拚却、醒后思量，赢得梦中识路。"}