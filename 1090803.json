{"id":"1090803","title":"寒溪寺拈香时国丧罢宴锡已三岁二首 其二","dynasty":"宋","author":"薛季宣","text":"朝衣结蓝绶，古刹礼青莲。茜绚林间树，琤瑽竹下泉。晨曦方散彩，晓宿有馀妍。聚石应闻道，无人为说禅。路回荒翳目，江远望生烟。略彴溪源旧，孱颜岭岫连。清神山历历，洗耳涧涓涓。菩萨行观世，封人愿祝年。更须东亩粟，长穗满三千。"}