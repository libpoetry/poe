{"id":"799815","title":"碧峣书院歌吊杨升庵先生","dynasty":"清","author":"田雯","text":"堁风菵露哀牢疆，山川瘴疠难禁当。新都公子老戍客，孤臣万里堪悲伤。当时世庙议大礼，撼门痛哭千夫强。仗节抗疏言矫矫，干触虿尾投蛮荒。程朱正论臣所执，今昔濮议谁斟量。大礼未定大狱起，批鳞折槛空激昂。逢君首事有璁萼，议论附会来丰坊。明堂秋飨复聚讼，分宜馀毒争拍张。呜呼先生遂不返，菁酋峒獠群相将。木弩含沙火云热，天教老啖红槟榔。吴粉傅面两丫髻，簪花拥伎何徜徉？都卢倒吹泼醉墨，僰儿观者如堵墙。羁魂漂流夜郎地，何异屈子沈沅湘。海庄故墟碧鸡麓，猩猩白昼啼书仓。巾杖逍遥须眉古，图画遗像生光芒。竹桧一径夹流水，菊乾枫落寒云黄。潮州儋耳同一辙，祠庙赑屃摩青苍。小子夙昔慕高节，况值奉命来黔阳。窃愿升阶更剪纸，招魂归送蚕凫乡。高吟死去谁怜句，令我涕泗徒滂滂。"}