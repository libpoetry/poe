{"id":"840134","title":"题太原王氏双节徵文启后","dynasty":"清末民国初","author":"夏子麟","text":"皇古重三纲，天柱地维共立极。君臣父子夫妇互相联系，为我文化之发源，四五千年不相贼。法穷而变固，有时不在纲纽尽破裂。今何时兮，沧海横流，千里金堤决。今何世兮，焚焬赫烈，昆冈一炬玉石无分别。地维倾，天柱折。簧鼓万千人，裂冠毁冕澜翻舌。四维一无存，那复言贞节？嗟我神明胄，祸同猛兽烈。卓哉野王有贤裔，不在须眉在巾帼。于归太原王，门第称赫赫。匝地黄巾来，祸如洪水逼。巢覆无完卵，夫为贼所磔。淋漓碧血惨模糊，斯时对之心如剨。随夫到黄泉，谁与存宗祏？忍死待须臾，谁与诉肝膈。立嗣有后一生心，五十八年驹过隙。发虽苍，心常赤。赫兮门楣光复光，继起更有闺中杰。太原王，南阳叶，丝萝缔，两情惬。夫婿无命欲何如，玉楼忽赴修文牒。从此首飞蓬，膏沐不复泽。揽镜泪如麻，呻吟卧床席。手掣并剪断青丝，门掩秋风纑夜辟。虽无子，犹有侄。郑重蒸尝殷付托，抚之十年如一日。欲迪前人光，赖有后人哲。泷冈表，舍人书，后人览之欷歔绝。哑哑念慈乌，中心悲郁结。匍匐述哀辞大府，叩求营绰楔。快哉东海公，准予褒扬无齮龁。呜呼，百年富贵如浮云，惟此芳名耿不灭。视彼犬羊俦，能无天渊别。"}