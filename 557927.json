{"id":"557927","title":"玉川图歌","dynasty":"明","author":"张弼","text":"太丘出守临江府，便风寄我玉川图。玉川丁翁年九十，金壶墨汁随手敷。山光水色摇碧汉，云容雨意垂平芜。谁家丰屋荫佳树，门外往来无俗夫。戴笠骑驴是谁子，骎骎似若寻其徒。主人出迎不惮远，平桥苔滑短杖扶。山中幽趣乃如此，奈我红尘车马何。我题此图赠大理，不知点苍相似无。点苍遥在万里外，抚图悬想空呜呜。"}