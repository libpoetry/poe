{"id":"687673","title":"画梅四首 风","dynasty":"明","author":"孙蕡","text":"游龙扶风飞上天，明珠万斛争春妍。师雄醉梦飒惊觉，罗浮月堕西湖边。梨花香冷月阴阴，青女横陈万玉林。绣箔珠帘人不见，相思无地着春心。小国佳人窈窕娘，春风环佩素绡裳。千年独抱灵均怨，夜结明珰献楚王。仙楼十二敞春风，千树桃花似锦红。瑶水玉娥清宴罢，素鸾归去月明中。"}