{"id":"695849","title":"送罗美至宰云梦五首","dynasty":"明","author":"欧大任","text":"李白曾为七泽游，东窥云梦带昭丘。竹枝歌罢巴童醉，月在西陵万树秋。孤城更在楚江西，涢口千山夕照低。君去行春应露冕，不堪烟雨听猿啼。于菟何处梦中归，此地蒲骚旧垒非。试向斗辛城上望，枫林江水白云飞。使君游猎苑云开，明月珠旗曳楚台。不羡子虚誇作赋，相如还奏上林来。汉江东下洞庭寒，赋客登楼把酒看。莫道烟波千万里，春鸿飞处是长安。"}