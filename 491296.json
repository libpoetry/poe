{"id":"491296","title":"宿沓垄柬胡敬萧翀钟祥","dynasty":"明","author":"刘崧","text":"夜宿沓垄西，衡茆荫平麓。起视虎鼻峰，岧峣月中绿。悬岩引列宿，积水带横陆。山鸟时一鸣，回风应虚谷。庭寒翳华灯，露下响丛竹。朋情遂欢洽，世事伤否蹙。清游契寤寐，往事成昔宿。北岩有奇石，东园饶佳木。明当扣萝扃，振舄骋遐瞩。复恐惊尘飞，幽栖未能卜。"}