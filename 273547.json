{"id":"273547","title":"解语花·宴集丽都，芷町索为个人制词，用清真韵","dynasty":"现代","author":"汪东","text":"柔肌映雪，鬒发拖云，飞电明光射。艳歌瓢瓦。还疑是、神女梦中采下。端严秀雅。动舞影、细腰堪把。清宴回、微解罗襟，体气喷兰麝。虚费春游夜夜。渐游春情倦，初遇姚冶。丽都分帕。琴心逗、未许便随司马。双栖定也。燕子认、旧时王谢。拚自今、千遍相思，刚酒阑镫罢。"}