{"id":"691829","title":"有鸟二首","dynasty":"明","author":"李梦阳","text":"有鸟东方来，长鸣向西北。竦身欲缚鸟，自愿无羽翼。白日蔽高陆，玄阴视无极。风飙昼烈烈，积霰堕我侧。星纪虽云周，沴气尚难测。逝者一何速，来者惧不力。杕杜生道左，孤桐弃遐域。虽怀壮士情，讵捕阳和德。一为羁旅士，遂使年岁积。人情感新故，惨惨不得释。夜视天上星，翳翳云霰隔。阳道即光明，何由在德泽。离居多永忧，怅念在今夕。借问怅念谁，是我同袍客。岂谓凉暄殊，所叹阻疆埸。缄书寄游云，会托南征翮。"}