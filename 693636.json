{"id":"693636","title":"别无念禅师","dynasty":"明","author":"邹元标","text":"廿年白下忆相逢，尔自西兮我自东。神剑元来终会合，夜看斗气贯长虹。稳把渔竿坐钓矶，嗒然不辩是和非。问予消息寻常事，且向山中饱蕨薇。半生皮骨走红尘，回首杨朱倍怆神。老去垂缰今已晚，出门有路即通津。归来兀兀坐空山，藕断丝连意未閒。夜半天风吹铁瓦，千门万户破重关。"}