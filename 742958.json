{"id":"742958","title":"西涯诗 其一","dynasty":"清","author":"法式善","text":"西涯我屡至，未暇考厥名。指为积水潭，客至如登瀛。今岁看荷花，写图纪幽清。赋诗皆胜流，佳话传春明。茶陵昔赐第，言在西南城。西涯乃别业，下直联群英。不知公少日，矮屋三五楹。红镫炯一楼，时闻读书声。老臣忧国深，家室心所轻。故宅竟不保，居人凡几更。慈恩寺遗址，秋梦时回萦。骑马见林木，隐隐思平生。"}