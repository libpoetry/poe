{"id":"536095","title":"乐府变十九首 其六 越台高","dynasty":"明","author":"王世贞","text":"越台高高，以临吴会，下视岢峨。千艘万艘来不知，外戟如霜炮如雷。妇女累戟底，丈夫头悬戟支。遥问乃是故乡之人，何畏哉。遥问乃是故乡之人，何畏哉。男儿生世须黄金，令汝?载归。男儿但得多黄金，安用刺促斗争为。大夫坐越台中央，诸君但坐两头。织成氍毹锦地衣，流苏八角珊瑚钩。酌大酒，烹肥牛。诸君但坐两头，为汝楚歌不得休。下有一百二十红妆，璆枝㔩叶摇明珰。枝枝玉相对，叶叶翠相当，银烛迷离复昏黄。共醉捉大夫，不知大夫在阿旁。众中有小女，自名董妖娆。入门拜大夫，刺刺重憢憢。出门拜大夫，施施重蹻蹻。十疋红番罗，下压银狻猊。上有大夫字，但受不得辞。鼓瞳眬，报出日。诏书来，众缩瑟。大夫笑谓诸君：但坐无所苦，长安相君日卓午。越城机轧轧，旦莫为相君，织作何所苦。黄金南北走，大夫中央卧，御史濡沫不得祻。"}