{"id":"908491","title":"游护圣寺分韵得共字","dynasty":"宋","author":"李流谦","text":"散员绳检宽，暇日得放纵。天明风发屋，飞盖怯掀弄。朋簪诺已宿，驾言盍不勇。幽禅远城郭，伉壮塔庙涌。华鲸三击罢，僧众肃如拱。香粳撩鼻观，馋沫出流湩。三生石上歌，浩劫几丘冢。失脚今悔深，弹指昔缘重。联裾玉连环，谈端豁烦壅。草木自臭味，雨露元一垄。摩挲老瓦盆，此酌宜数共。已无系日绳，但有思家梦。"}