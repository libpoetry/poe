{"id":"869004","title":"寿汤吏部","dynasty":"宋","author":"叶巽斋","text":"朔风烈烈吹繁霜，天地闭塞阳气藏。玄冥恣横生育息，万类郁结无辉光。东皇爱物怜下土，斡旋造化回机杼。新阳用事阴类消，爱命崧高降申甫。精神秀发气宇新，造化局量推宽仁。未施商鼎盐梅手，且转江城草木春。江城民繁事业脞，公私煎熬急汤火。我公下车政化新，雨露恩深民帖妥。湖山千里和气中，卖剑买牛施农功。雪消畦麦弄春色，雨过女桑摇暖风。裤襦歌声沸田里，象魏教条挟都鄙。东山虽惜我公归，安石当为苍生起。新春乐土人熙熙，冥寝凝香昼景迟。金莲舞罢歌一曲，瑶觞照席光陆离。流霞潋滟玻瓈盏，玉悄轻浮露华满。西来王母献蟠桃，天锡灵砂丹九转。愿公一醉饮千钟，仙姿不老颜长红。正位钧衡等箕翼，尽纳群生箕翼中。"}