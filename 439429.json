{"id":"439429","title":"杂诗六首","dynasty":"金","author":"李纯甫","text":"颠倒三生梦，飞沈万劫心。乾坤头至踵，混沌古犹今。黑白无真色，宫商岂至音。维摩懒开口，枝上一蝉吟。乾坤大聚落，今古小朝昏。诸子蝇钻纸，群雄虱处裈。一心还入道，万物自归根。却笑幽忧客，空招楚些魂。丹凤翔金鼎，苍龙戏玉池。心源澄似水，鼻息细於丝。枕上山川好，壶中日月迟。神仙学道者，那许小儿知。空译流沙语，难参少室禅。泥牛耕海底，玉犬吠云边。仰峤圆茶梦，曹山放酒颠。书生眼如月，休被衲僧穿。狡兔留三窟，猕猴戏六窗。情田锄宿草，心月印澄江。酒戒何曾破，诗魔先已降。雄蜂雌蛱蝶，正自不成双。道义富无敌，诗书贵不赀。浮生几两屐，狂乐一絇丝。豪侠非吾友，臞儒即我师。谁知茅屋底，元自有男儿。"}