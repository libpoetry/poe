{"id":"210798","title":"昔游诗·濠梁四无山","dynasty":"宋代","author":"姜夔","text":"濠梁四无山，坡陀亘长野。吾披紫茸毡，纵饮面微赭。自矜意气豪，敢骑雪中马。行行逆风去，初迹略沾洒。疾风吹大片，忽或乱飘瓦。侧身当其冲，丝鞚袖中把。重围万箭急，驰突更叱咤。酒力不支吾，数里进一斝。燎茅烘湿衣，客有见留者。裴回望神州，沉叹英雄寡。"}