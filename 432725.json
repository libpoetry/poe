{"id":"432725","title":"梦中吟四首","dynasty":"近现代","author":"罗元贞","text":"蓬莱母女乘东风，万里飞寻劫后翁。半日扶摇超大海，一机安稳破长空。家人别久翻如客，旅社情多巧作东。瞻仰红都新貌罢，叩关娘子入关中。鲸波淼淼路迢迢，别恨天涯夜共遥。万里思儿劳廿载，重洋省父喜崇朝。若非沧海回澜手，那有华灯对面宵。巨变公私难预测，无端感慨怒如涛！缔约敦交史页新，一衣带水倍相亲。回头沧海横流日，大有终天抱恨人。九死归来心益壮，双机飞去愿如焚。今宵切切灯前语，明日茫茫海上云。晨夕匆匆欢似梦，杯盘草草怨分离。中秋乍近风兼雨，三晋相逢喜复悲。有女终成天外子，无期重对海中妻。此生难问知何似，激浪层云处处奇。"}