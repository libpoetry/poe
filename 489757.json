{"id":"489757","title":"送张师允铨选江西","dynasty":"明","author":"袁华","text":"豫章古名郡，上应翼轸躔。山川互联络，直与荆蛮连。帝忧南服远，何以寄蕃宣。相臣躬秉钺，开府大江边。甲兵洗瘴雨，戈船清海烟。黔黎含疮痍，守令赖才贤。考绩分殿最，三载方起迁。谒选诣阙下，道里阻且绵。廷议经济臣，衔命出典铨。张君庙廊器，授节斧扆前。轺车适楚越，春花正芳妍。奸贪宜屏黜，廉慎属陶甄。忆昨识君初，乃在娄之壖。别来六载馀，怀君思烦悁。盗贼各已息，径上官河船。侧闻江淮间，斗米钱三千。爨骸易子食，沟壑多弃捐。遴选得循良，庶可解倒悬。黾勉王事毕，綵衣舞蹁跹。矧兹休明运，获见忠孝全。离别不足惜，载歌皇华篇。"}