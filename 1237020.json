{"id":"1237020","title":"阳春怨二首","dynasty":"元","author":"郝经","text":"江头怕见杨柳春，杨花飞来愁杀人。红颜落尽花片新，黄昏无人泪沾巾。旧花被叠凝春尘，梦中忽见浑未真。隔花半面春山颦，恨郎不归多怨嗔。不知两处同苦辛，同是天涯愁恨人。几年心事向谁说？花落莺啼昼掩门。芳草萋萋春又青，阶前院后唤愁生。隔墙飞花带莺声，都因无情却有情。强饮不醉愁难醒，欲睡不著梦难成。一帘斜日堆绿英，春风澹沲江无声。杨花茫茫扬子城，总是天涯流落情。夜来说杀梁间燕，一世春愁在此行。"}