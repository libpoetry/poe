{"id":"720413","title":"一萼红 题石田写菰川庄图，庄今废福城庵","dynasty":"明末清初","author":"张夏","text":"旧沧洲。是老翁白石，亲写武陵游。藓净渔矶，花飘贾篾，中间著个羊裘。烟鸟归、四围松竹，倚遍了、明月最高楼。不识侯门，有名相里，笔墨风流。堪叹桑田更改，把图书金石，尽付浮鸥。香阁经笺，法堂钟鼓，凄凉一点灯油。争传说、高人舍宅，任他日、乳燕啼鸠。只看吴宫晋苑，剩得松楸。"}