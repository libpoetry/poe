{"id":"433277","title":"金陵杂咏选四","dynasty":"近现代","author":"常国武","text":"闲步东城趁夕晖，乌衣巷陌是耶非。欲寻王谢堂前燕，剩有黄昏蝙蝠飞。新晴独上胜棋楼，百代兴亡一局休。只有莫愁长不老，荷香分付半湖秋。咿哑梦里橹枝轻，灯下秦淮照影清。商女悲歌随逝水，更无人续断肠声。不见高人龚半千，空山叶落几经年。楼头夜夜风吹雨，可是幽魂写素笺。"}