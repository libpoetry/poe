{"id":"1122320","title":"题蜀江观","dynasty":"宋","author":"姚勉","text":"光武中兴三十年，愈民痼疾发灵泉。吾皇何止如光武，瑞井宜通瑞锦边。孝祖淳熙极盛时，此泉曾发蜀江湄。绣衣酷吏虽湮塞，难掩公朝赐石碑。飞升千载许旌阳，一念吾民尚未忘。循吏傥怜民疾苦，开泉疗疾又何妨。幸喜甘霖做岁丰，灵泉又奏济人功。但令奸猾销声好，莫禁民跻寿域中。"}