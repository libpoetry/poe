{"id":"1252675","title":"律诗二首奉寄玉山徵君","dynasty":"元末明初","author":"郯韶","text":"仙人爱向桃源住，曲曲云林胜辋川。秋水到门船似屋，青山当槛树如烟。常时待月溪边立，最爱梳头竹里眠。我有好怀清梦远，题诗还到草堂前。徵君一月不出屋，客来喜值清秋时。会稽录事应当别，笠泽高僧定赋诗。新月忽从溪上出，清尊还向竹间移。殷勤持寄于高士，切勿愁吟两鬓丝。"}