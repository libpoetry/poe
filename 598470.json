{"id":"598470","title":"城中还用韵答卢方伯","dynasty":"明","author":"庞尚鹏","text":"弱龄骋高步，常从世网牵。畏途倦行役，索居辞喧阗。一朝入城郭，尘鞅如钩连。纷纷红颜子，白马黄金鞭。流光疾飞电，安能长少年。愿为双鸿鹄，比翼同翩翩。托身青冥上，逍遥远俗缠。江山罗几席，呼吸生云烟。衡门谢车马，偃蹇良独便。感此岁华暮，凉飙入园田。抛书卧松石，肯负头上天。人生贵适志，此乐难具言。寥寥千载后，宇宙总茫然。"}