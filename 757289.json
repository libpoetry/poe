{"id":"757289","title":"金缕曲 碧城仙梦图","dynasty":"清","author":"杨芸","text":"梦到仙灵境。叩琼扉、高寒无际，水晶盘迥。依约碧城秋影外，一片琉璃光瑩。照清浅、银潢如镜。露脚丝丝鸾背滑，怕天风、凉透吟魂醒。扪珠斗，度瑶井。红霞缥缈看难定。怪玲珑、阑干十二，更无人凭。何处玉笙吹一曲，簌簌飞香满径。经几度、碧桃烟暝。好展琅玕笺百幅，尽三山、旧事闲题咏。银毫点，墨花冷。"}