{"id":"1091179","title":"怨歌行","dynasty":"宋","author":"薛季宣","text":"男儿多负心，女心良易知。琴音和且谐，何以得淫思。文君慕相如，慇勤夜于飞。不惜鹔鹴裘，愁成远山眉。茂陵独何事，为颦效东施。兴言念畴昔，卿红恍如玑。弹作白头吟，深心写琴诗。郎听弦上声，妾志终不移。清商感人情，两意亦以非。文君获所愿，相如悟沈迷。宁能已消渴，琴台遂同归。妾欲理丝桐，丝桐亮以悲。谓言无终极，当非长别离。"}