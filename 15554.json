{"id":"15554","title":"杂怨·忆人莫至悲","dynasty":"唐代","author":"孟郊","text":"忆人莫至悲，至悲空自衰。寄人莫剪衣，剪衣未必归。朝为双蒂花，莫为四散飞。花落还绕树，游子不顾期。夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。贫女镜不明，寒花日少容。暗蛩有虚织，短线无长缝。浪水不可照，狂夫不可从。浪水多散影，狂夫多异踪。持此一生薄，空成万恨浓。"}