{"id":"1170701","title":"崔五宅送刘跂入京","dynasty":"唐","author":"李颀","text":"行人惜寸景，系马暂留欢。昨日辞小沛，何时到长安。乡中饮酒礼，客里行路难。清洛云鸿度，故关风日寒。维将道可乐，不念身无官。生事东山远，田园芳岁阑。东归余谢病，西去子加餐。宋伯非徒尔，明时正可干。躬耕守贫贱，失计在林端。宿昔奉颜色，惭无双玉盘。"}