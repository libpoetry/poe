{"id":"266806","title":"水龙吟·闭门病隐，景物非春，灯影机声，萦怀象外。因成此什，以写我忧","dynasty":"现代","author":"叶恭绰","text":"望中胜事园林，何缘屡遣芳期误。东风乍过，西风又紧，长幡空护。匝地鹃啼，遥天鹤返，与谁同语。甚随流一叶，凌波双桨，浑盼断，家山路。休仗衔书青鸟，秘瑶池、满城飞絮。翻阶红药，只今赢得，看花如雾。紫玉烟沈，鲛珠泪竭，彩云难驻。好三生梦觉，返魂香爇，觅归真处。"}