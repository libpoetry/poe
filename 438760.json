{"id":"438760","title":"济南珍珠泉","dynasty":"金","author":"雷渊","text":"大地万宝藏，玄冥不敢私。抉开青玉罅，浑浑流珠玑。轻明疑夜光，洁白真摩尼。风吹忽脱串，日射俄生辉。有时如少靳，觱沸却累累。风色媚一川，老蚌初未知。君看一日间，巧历所不赀。游人随意满，不畀乾没儿。吾谓历下城，繁华富瑰奇。贪夫死专利，帝意怜其痴。故露连城珍，可玩不可几。若曰天壤间，所遇皆汝资。何必秘箧笥，自贻伊瑕疵。诗成一大笑，臆说量天机。"}