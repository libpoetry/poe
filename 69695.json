{"id":"69695","title":"题杨妃春睡图","dynasty":"元代","author":"杨维桢","text":"沉香亭前燕来后，三郎鼓中放花柳。西宫困人春最先，华清溶溶暖如酒。雪肢欲透红蔷薇，锦裆卸尽流苏帏。小莲侍拥扶不起，翠被卷作梨云飞。蟠龙髻重未胜绾，燕钗半落犀梳偃。晚漏壶中水声远，帘外日斜花影转。琵琶未受宣唤促，睡重黎腰春正熟。不知小衤朋思塞酥，梦中化作衔花鹿。"}