{"id":"811794","title":"南皮咏古五首","dynasty":"清","author":"刘天谊","text":"断狱推京兆，依经议绝群。何疑故太子，足动大将军。威信怀前政，荒凉剩旧坟。一丘城巽位，凭吊日斜曛。城北朝京路，当涂射雉乡。心原工弋纂，智亦任机张。诡遇矜多获，雄才喜擅场。所嗟陵谷异，传说几荒唐。前日之游乐，人犹说子桓。一时夸燕友，此地共追欢。瓜李销天暑，文章耐岁寒。词人今接踵，谁嗣建安坛。莫笑唐张我，心骄贾相门。无求驴背稳，难屈布衣尊。名纸诚多事，归鞭稍避喧。宁知同魏勃，代扫夜初昏。何人多好事，贫富使争喧。巧取莱芜甑，来形金谷园。财为奴辈利，名只党人尊。奢俭同奄忽，空馀后代论。"}