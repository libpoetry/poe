{"id":"774113","title":"閒居即事","dynasty":"清","author":"洪繻","text":"大荒海外托纵横，寂寞人间气不平。宗炳空怀五岳志，潜夫未遂九州行。吟诗饮酒无他事，斫地谈天了一生。灯下萧然念身世，閒居四十二毛惊。海岱迢迢春复秋，遁荒未觉岁华遒。上层楼住陶弘景，下泽车乘马少游。富贵不如书万卷，沧桑况见屋千筹。陆沉暂作浮沉客，花月江山似水流。地走中原断不连，幽栖海澨与山边。小园庾信三竿竹，负郭苏秦二顷田。世乱消磨年少日，家居排遣劫中天。只今杜甫吟诗处，兵燹疮痍满目前。芜城废苑遍蒿莱，万里浮云眼倦开。甲子谁题元亮宅，庚申独恸谢翱台。千秋大事皆泡影，一卷新诗亦劫灰。感愤满腔无处洒，案头长有酒盈杯。年年闭户赋离忧，辞谢红尘绝应酬。千岁古书堆榻上，一春今日据楼头。云开远远青山入，潮起茫茫碧海浮。且自逍遥人世外，不须欢乐不须愁。"}