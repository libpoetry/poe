{"id":"845267","title":"更漏子 效温飞卿","dynasty":"清末民国初","author":"樊增祥","text":"涩莺吭，黏蝶翅。雨滴梧桐雕砌。挑菜女，踏青人。闭门愁一春。金丝柳。柔荑手。玉色凤州新酒。凭一酌，散千忧。当垆眉萼秋。绣帘低，香径湿。双燕似曾相识。堂下睇，社前来。雕梁画早梅。楼上女。黄昏雨。暗卜金钱无语。同燕去，不同归。小桃花乱飞。小梅疏，新柳短。试较頞黄深浅。薰笃蓐，掩流苏。海棠春睡图。桐花凤。梨花梦。绣被一春寒重。红烛泪，绿蕉心。不如侬恨深。不相逢，如相见。为有妆楼新雁。空有雁，更无书。近来和雁无。蘼芜路。香如雾。曾印凤头鞋处。春雨后，翠苔深。玉钿何处寻。绮钱窗，棋子褥。天气乍凉还燠。焚甲馢，熨单衣。秋盆茉莉稀。香奁句，相思泪。桐叶上头题字。持画扇，扑流萤。愁看织女星。绮兰心，春笋手。闺阁也因诗瘦。珠帔掩，玉钗斜。画裙春草纱。鸳鸯枕。茱萸锦。梦压犀株未稳。新睡觉，故情深。重调绿绮琴。雪衣迎，黄耳吠。月照枇杷门内。骑马去，少人行。金鱼巷口灯。杯在手。香在口。金雁一行催酒。霜滑马，月窥人。今宵翠被温。北池花，西苑柳。东府桐阴玉甃。昆池水，汉时功。莲房坠粉红。红粉女。莲心苦。留得残荷疏雨。孤枕上，小楼头。从春听到秋。"}