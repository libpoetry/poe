{"id":"859652","title":"谢公墩","dynasty":"宋","author":"王安石","text":"走马白下门，投鞭谢公墩。昔人不可见，故物尚或存。问樵樵不知，问牧牧不言。摩挲苍苔石，点检屐齿痕。想此絓长樯，想此倚短辕。想此玩云月，狼籍盘与樽。井径亦已没，漫然禾黍村。摧藏羊昙骨，放浪李白魂。亦已同山丘，缅怀莳兰荪。小草戏陈迹，甘棠咏遗恩。万事付鬼箓，耻荣何足论。天机自开阖，人理孰畔援。公色无惧喜，傥知祸福根。涕泪对桓伊，暮年无乃昏。"}