{"id":"119881","title":"次韵余司理·一从荆楚役","dynasty":"宋代","author":"陈造","text":"一从荆楚役，八数昏旦星。剸裁有琐碎，觞咏无频仍。世故未焚券，官曹方治经。客或嗤臞儒，下亦安聋丞。过日念知己，远方空旧朋。持斧乃宗匠，歃血主文盟。天瓢剩挹注，风翼困凌乘。袖怜醉墨淄，眼为故交青。招此穷乡吏，闯彼小玉京。樽罍容吟噱，粉黛罗娉盈。理窟领新得，诗瓢倾旧盛。风前雕虎啸，秋后寒蛩鸣。六花严坚阵，尺箠鏖罢兵。是翁信奇伟，小子惭奉承。攘善悖古训，{上卫下足}言防天刑。见推无异辞，君语吾未凭。"}