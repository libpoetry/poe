{"id":"1092849","title":"送吴推官","dynasty":"宋","author":"韩淲","text":"执友曹器远，高才步瑶京。许予非词伯，只字罔敢轻。因君官玉溪，乃曰能诗声。梦寐于苏黄，处家义利明。尺书既宛转，满纸仍丁宁。自是得往还，吟边亦飞觥。苦值公事劳，无暇详考评。但知醉言舞，谈谐到忘形。忽焉秩满归，岁月流电经。怀抱信舒卷，物态何枯荣。新凉起风樯，石浅滩濑清。推蓬试踌躇，正尔候虫鸣。行行钱塘湖，悠哉故人情。器远如相忘，为说华发生。君之赵子野，惜未同鸥盟。所赋定益奇，南北两山横。"}