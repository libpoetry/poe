{"id":"807545","title":"念奴娇  其二 题徐晋遗表弟所画牡丹图并以志悼","dynasty":"清","author":"陈维崧","text":"流苏袅袅，看姚黄魏紫、春风都揭。恰值催妆新月上，天际一钩罗袜。桂魄新弯，春酥才晕，浸得冰肌彻。人间天上，相逢夫嫁时节。莫待绣阁春深，秦楼月满，浪逐蜂和蝶。总有幽辉窥宝镜，也料他人攀折。芍药亭前，慈恩寺里，往事休重说。十年一梦，可怜辜负花月。"}