{"id":"378276","title":"声声慢·牵萝人瘦","dynasty":"清代","author":"蒋敦复","text":"牵萝人瘦，倚竹天寒，故山丛桂谁留。赁庑依然，婿乡小隐风流。菱花倩描冷黛，上眉痕、总带些愁。愁细问、怕玉梅开矣，犹滞归舟。莫更牛衣中夜，笑十年英梦，都付悠悠。天际蘋鸿，而今也学莲鸥。瑶琴听伊弹罢，醉金尊、我拂吴钩。同证取，看五湖烟水，片席高秋。"}