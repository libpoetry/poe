{"id":"431480","title":"凤凰台上忆吹箫 憨","dynasty":"近现代","author":"邓潜","text":"俊不成愁，灵偏带傻，憨憨大士前生。妙雏莺作态，乳燕调情。那得痴騃卖去，堆笑处孩意天成。顽皮甚，含羞避影，不像寒伧。卿卿。大方家数，却逐样新妆，格外妖精。只宝儿出世，生性娇狞。逗出通犀一点，相思味红豆星星。瓜儿样，心中有心，绝世聪明。倚枕恹恹，偎衾恋恋，梦醒犹自惺忪。似梨花一树，瘦尽东风。莫为宵来病酒，惊起晚云鬓孩松。腮涡俊，困人天气，无语双红。朦胧。镜台展画，看倦影杨妃，也似阿侬。笑柳眠花亸，春比人慵。道是真成散漫，殷勤处暗又情通。支颐久，羞郎为郎，各会心中。甜似饧黏，缝如钿合，泥团捏作春人。幻炉烟双袅，一气难分。尔汝喁喁私语，勾郎问欲吐还吞。窗儿下，才梭媚眼，又贴轻身。情亲。不经意处，多半是佯羞，半是微嗔。更背灯偎傍，泥酒温存。赠答相怜形影，形影外别有前因。将心换，罗衣怕寒，纤手双扪。"}