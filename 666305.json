{"id":"666305","title":"日出东南隅行","dynasty":"明","author":"薛蕙","text":"日出东海隅，西入昆崙墟。六龙踊跃驾日车，往来万里裁须臾。人生寄一世，逆旅难久居。羲和何不仁，蹙迫更相驱。颜回短折果何辜，老彭竟化千金躯。苍天梦梦白日闇，居然不辨贤与愚。吾将命后羿，仰射三足乌。僬侥弋鸿鹄，作计良已疏。鲁阳挥戈等儿戏，夸父奔走空区区。西方调御之丈夫，教我脩道归虚无。虚无国中无寿夭，一任羲和变昏晓。"}