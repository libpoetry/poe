{"id":"830086","title":"碧月","dynasty":"清末民国初","author":"康有为","text":"碧月出沧海，隐跃江波间。清辉翳微云，流光自澹闲。星辰烂然明，河汉有薄寒。感彼高楼人，循阶独盘桓。俯仰万古事，喟然悽心肝。岂独伤别离，颇惜良会难。急欲慷慨舞，涕出已汍澜。下帷且归眠，久寐不能安。伏枕屡辗侧，哀感已万端。梦见素心人，紫衣而锦襕。抚琴共笑言，永誓结古欢。赠我青玉函，怜我缟衣单。魂梦方欢娱，天鸡夜已阑。揽衣起徘徊，长夜浩漫漫。仰首视玉衡，俯首倚阑干。"}