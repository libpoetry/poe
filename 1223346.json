{"id":"1223346","title":"萧姓渊善鼓琴予尝为之作我思操今自和林归再任巡徼之职于江南比行又求予诗遂为赋汉铜马式歌以送之","dynasty":"元","author":"马祖常","text":"汉家金铜铸马式，求马相比不失一。塞上将军得一匹，骕骦如龙高八尺。日斜骑出阴山道，猎猎霜风鸣浅草。鞍后并悬双白狼，归来穹庐月弓好。江南绿芜春接天，只须一抹蹴云烟。摩诃旧是将军种，酒涴青衫学控弦。"}