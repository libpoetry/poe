{"id":"814350","title":"秋兴","dynasty":"清","author":"宝鋆","text":"登登山径石横斜，一路霜华冷月华。亭忆瀛洲挥彩笔，车行瀚海等浮槎。五更晓漏羌人笛，四野边声蔡女笳。多少情怀谁与证，冲寒应负上林花。元家瓯脱旧河山，指点黄云白草间。至正晚年仍大漠，居庸当日自雄关。文名一代尊都刺，武烈千秋震伯颜。圣世即今多戚里，虎贲环卫几崇班。"}