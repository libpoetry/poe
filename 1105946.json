{"id":"1105946","title":"于忽操","dynasty":"宋","author":"王令","text":"于忽乎，不可以为，其又奚为。离娄之精，夜何有于明。瞽旷之耳，聋者亦有尔。束王良之手兮，后车载之。前行险以既覆兮，后逐逐其犹来。虽目盼而心骇兮，顾其能之安施。委墨绳以听人兮，虽班输亦奚以为。于忽乎，不可以为，其又奚为。椽栌桷榱之累重，顾柱小之奈何。方风雨之晦阴，行者艰而莫休，居者坐以笑歌。不知压之忽然兮，其谓安何。于忽乎，不可以为，其又奚为。谓鸡斯飞，谁得而羁。谓豕斯突，何取于缚。是皆以食而得之，吾方饥而噫。鸡兮豕兮，死以是兮。"}