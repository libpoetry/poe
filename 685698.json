{"id":"685698","title":"戊午五月八日招博罗张孟奇尹冲玄洪约吾温瑞明泛舟篁溪观竞渡余与陈美用同集笙歌士女之盛不减龙潭乐而共赋以落日放船好轻风生浪迟为韵得六言十首","dynasty":"明","author":"邓云霄","text":"虹垂远浦初消，雨过新潮未落。问津人入桃源，解语花窥珠箔。芳尊纵饮千场，佳节才过五日。试看龙戏成双，好似鸳飞有四。人如郭泰登仙，客异屈原既放。休歌捐佩哀词，且奏采菱新唱。碧树千重笼幄，清溪九曲通船。恍惚隋堤杨柳，遨游洛浦神仙。阴晴丽景皆宜，丝肉新声总好。近看画舫朱帘，如隔十洲三岛。兰桨万人鼎沸，绮罗两岸风轻。试问夺标扰扰，何如拾翠盈盈。绿竹家家临水，红蕖处处翻风。烟淡青楼在画，溪清彩鹢行空。五月朱明胜景，三杯白眼浮生。莫遣笙歌作闹，我爱冰壶独行。兰汀似妒绿衣，荔浦更摇红浪。轻舟江畔徐回，明月山头正上。月下壶觞乐甚，夜深灯火归迟。为报眠鸥宿鹭，休惊品竹弹丝。"}