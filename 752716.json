{"id":"752716","title":"连理松歌","dynasty":"清","author":"罗运崃","text":"玄黄孕形无一奇，千年老松连理枝。天寸地尺支两臂，龙腾虎跃颠双髀。混沌萌芽忆新吐，雷霆变化雄交驰。磐石潜根息以踵，清风吹柯鳞而飞。翠叶青条拂云表，上映五老苍髯髭。阴阳不毗昼夜气，日月还吸山川脂。岂向鸿荒向消长，独从广漠为雄雌。摩挲但识苍颜古，蕴藉谁怜劲节淄。涧曲伫睇白日晚，俯仰众绿生叹咨。纤蒲弱柳孰伯仲，百围大木皆婴儿。"}