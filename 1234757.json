{"id":"1234757","title":"颖川赵琏从予游逾二载复同夜坐草亭考索理义始至大辛亥十月癸未至皇庆壬子五月癸丑而止诵讲之馀时相与步武庭中倚树凝立仰观俯察莫匪佳趣间以所见辑成韵语得十馀篇于琏之行书以赠之","dynasty":"元","author":"许谦","text":"宵漏四十馀，疾急不可驻。役夫昧昏夜，戍柝迷夙暮。商颂歌悠扬，未足发归趣。竹径流疏萤，蕉叶泻清露。咿咿远鸡鸣，蝇声无乃误。"}