{"id":"700652","title":"以杜少陵文章憎命达之句析而为韵赋此","dynasty":"明","author":"高逊志","text":"违世甘濩落，抚已徒忧勤。既通金闺籍，方思策奇勋。胡为竟杀融，复与沮溺群。念往每惩咎，纵学求多闻。朝饮西涧水，暮宿东山云。境静息疲薾，心清遗垢氛。森然富藻思，载道非空文。尚赖特立操，千载扬清芬。积雨满污渎，蛭螾聊自藏。盲飙振修薄，篦簬依崇冈。动植各生遂，伊人独何伤。谪居穷田野，与世殊相忘。缅怀昔忧患，发短心日长。所愿免饥渴，孰敢谋膏粱。户庭罕游迹，琅然诵文章。欢来意自得，遐想超黄唐。从此遂閒逸，投老终徜徉。鳣鲸击洪涛，一跃龙门登。惊风落潮汐，失势投冈陵。鬐鬣日已槁，穷涸何由兴。翻为猵獭笑，敢望馀波腾。畸人感物理，冥思多所徵。云翔避矰弋，渊潜避笱罾。胡为徇世务，轗轲常兢兢。勖哉保素履，勿贻人所憎。荆璞不善藏，轻售与时竞。虽无泣玉耻，弃捐掩光瑩。伊余昧先几，妄往成蹭蹬。贪得违素心，徇名忘积行。通籍曾几时，三年绝朝请。久暌徒侣欢，转失乡党敬。剥丧匪偶然，且委时与命。功名期宦成，文章止词达。千载求全能，如何罕奇拔。夙抱稽古志，纂言穷檃括。幽阐新机深，精思元化斡。岂徒贲皇猷，将以继往末。抚今不自足，乃复耻被褐。好爵难久縻，世途多忉怛。放意乐丘园，长歌襟抱豁。"}