{"id":"815494","title":"王半塘世丈枉和爰叠前韵五首","dynasty":"清","author":"徐绍基","text":"杏林康了自年年，且赋归与养性天。一自石梁分襼后，云停月落数灯前。衙斋灯火一编陈，骨力原宜耐苦辛。归听山村牛背篴，免教白首尚依人。白云荐岁盼家山，游子惊心碾铁环。到此江南为接壤，宿迁关去便扬关。淩云意气昔年豪，痛饮何须读楚骚。不觉中途憔悴甚，亭名怕说是劳劳。玄亭问字是翱翔，小草深沾湛露瀼。他日来游循故道，梦魂犹说郑公乡。"}