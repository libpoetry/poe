{"id":"1047519","title":"赠清道","dynasty":"宋","author":"沈辽","text":"少年好书老弥笃，牙签锦囊数百轴。江左墨妙世不瞩，有唐诸公粗可录。诸公草法无可称，中叶始有张颠名。张颠下笔有神会，其妙不似点画成。后来沙门有藏真，措意潇洒尤更精。当时二子最名盛，至今学者皆伏膺。本朝苏公名弟兄，汝南蒲阳亦有声。比来诸公已老死，其馀卑俗类可憎。我昔乘兴游都城，列子示我新素屏。始知无择得此道，长沙道人今复生。归来穷巷掩柴荆，惠然相访得忘形。赠我数行岂无意，势如九河注沧溟。中间龙蜃降没升，欢伏不暇独可惊。自欲何能谢言情，欲赠金玉还愧轻。慇勤之揖喜不胜，使我驱雾老眼明。"}