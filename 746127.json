{"id":"746127","title":"云山别墅吾乡京官淀园公退之所金陵尚书何恪慎公旧居也余尝为书寄舫题诗于后乙卯之秋公子青耜农部重过感怀题诗见赠次答 其三","dynasty":"清","author":"祁寯藻","text":"壶中日月洞中天，紫府官曹许接联。爽垲已辞齐相宅，衰庸休问绛人年。故园一别难回首，何日三军得晏眠。各有萧条羁客感，白门烟树总凄然。"}