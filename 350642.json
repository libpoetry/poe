{"id":"350642","title":"沁园春·新绿","dynasty":"清代","author":"葛秀英","text":"青帝才临，雨似调酥，风似剪刀。看乍寒乍暖，催归柳线，半明半暗，染就芳郊。云约晴峰，烟酣远岫，同倩天工浅淡描。无人处，早苍苔一片，又上红桥。魂销。春水迢迢。归未得、王孙路更遥。恨多情飞梦，西楼忆远，无端送别，南浦停桡。小院池塘，曲栏幽砌，一著东风别样娇。凝眸望、惟孤山松柏，不受寒凋。"}