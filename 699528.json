{"id":"699528","title":"湖上别同方子公赋","dynasty":"明","author":"袁宏道","text":"宁作西湖奴，不作吴宫主。死亦当埋兹，粉香渍丘土。一住二三月，天食供穷窭。万五千树花，百二十回舞。花为结子忙，人为别花苦。辟彼一天云，时地吹作雨。彼此俱黑头，一夜添霜缕。望望鄂公坟，石龟与人齐。冢前方丈土，浇酒渥成泥。虽知生者乐，无益死者啼。如彼坟前马，张吻不能嘶。天地入海劫，志士合鸾栖。曷为近汤火，为他羊与鸡。孤山梅处士，事业未曾低。西陵倡家女，松柏夹广蹊。红粉是活计，山花足品题。奚折稣公柳，策马度花堤。一段青石堤，袅娜千垂杨。十许种名花，红紫白成行。借问此谁种，云是监中郎。纱纹织作浪，文玉砌为堂。安得冢子山，吹来置此傍。醉中发狂思，醒后益周张。吾身自可移，何必移吾乡。葛巾不束毛，纱祫常见肘。无日不酲花，有时坐枯柳。天地一排场，谁分旦与丑。神仙既荒唐，富贵复难偶。杭人有谚言，言卑趣则有。雷峰变作糟，西湖化为酒。藕花作美人，一歌了一口。三万六千回，一回三百斗。天地如悬鹄，圣贤若藏阄。万古愁茫茫，谁是的路头。官者为利缚，隐者为名囚。玄无点化术，禅有知见忧。欲灭身旁影，终迷水底搂。十年而一叶，枉自费雕鏉。年年负空箧，满贮不十金。自知荷叶命，蓄水终难任。抱牍苦不治，抱瓮苦不深。安得清神药，止我狂华心。苦吟终为病，不苦不成吟。飞思入九渊，捃拾到虫禽。闻说三天顶，别有无忧林。何日陟其颠，洗耳听仙琴。龙井饶甘泉，飞来富石骨。苏桥十里风，胜果一天月。钱祠无佳处，一片好石碣。孤山旧亭子，凉荫满林樾。一年一桃花，一岁一白发。南高看云生，比高见日没。楚人无羽毛，能得几游越。"}