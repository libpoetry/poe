{"id":"619016","title":"阙题","dynasty":"明","author":"刘克平","text":"兰桡飞渡浈江月，紫阁摇空石突兀。海日初生山雾开，乘兴因之讨奇绝。孤高宝刹霾云端，古木蒙茸山势盘。禺阳截竹吹管去，灵宫何意留其间。仙之人兮时税驾，我岂后兮今跻攀。碧天无际真人想，顿忘身谪向人寰。江入大空深不测，缘知独有蛟龙蟠。老衲看成精舍石，白泡汇作清溪潭。榛甃舍利金轮灭，韦氏园林花树残。犀沉谁为留金锁，猿去何知解玉环。以兹振衣不厌高，翩翩直上凌层峦。青天咳唾堕珠玉，白昼红颜生羽翰。千层山色沉江底，九点芳烟暗碧湾。二仪低悬槛外海，百粤势拊寺前山。烟霞幻变人间世，云雾湿压清昼寒。便欲举杯酬二字，何当同跨双飞鸾。凭高远豁万里目，朗诵淮南一破颜。大都无际沧波上，惟有群飞鸥鹭閒。"}