{"id":"1020021","title":"送悟藏主还姑苏","dynasty":"宋","author":"释崇岳","text":"玲珑岩畔瞥不瞥，竖起脊梁生铁橛。无端林下错商量，携手相随入虎穴。瓮里蓦然失却鳖，个事明明向谁说。彼时只是此时人，谁知眼里重添屑。我携拄杖奔南北，君入西山恣轻忽。放下蛇头捋虎须，翻身便作白拈贼。太虚全布目前机，生杀交驰谁敢窥。我来一笑重相见，鼻孔由来向下垂。密庵家风彻骨贫，密庵有眼且无筋。将无作有这些子，透这些子能几人。西风落木天宇迥，君兮不住别峰顶。曹溪一滴杖头挑，涨起吴江千万顷。"}