{"id":"1089365","title":"次韵程判院喜雪","dynasty":"宋","author":"许及之","text":"帝心端与天心合，务本先农斥浮末。冬温祷雪响交孚，急霰先声如撒泼。献花女儿弄璿玑，剪裁楚水烦湘妃。东郭先生不敢出，南枝乌鹊空惊飞。高卧从教深没屋，此是天工真雨粟。但愿四海大有年，无田可耕宁己独。诗翁爱日亲年高，时时梦里见三刀。男儿盍洎千钟养，蹴踏起舞听鸡号。勋业欺人头易雪，化工于汝难私燮。满酌长歌白雪吟，下里阳春讵有别。"}