{"id":"562026","title":"远别离","dynasty":"明","author":"贝琼","text":"君不见青天之月，三五缺，三五满。惟有别离愁，千秋万古何时断。忆昨郎远行，城南柳飞絮。迢迢出居延，匹马随都护。今年得郎书，犹在天山戍。黄河入大荒，白草迷归路。夏日青无光，胡风起朝暮。不若路旁尘，随郎马蹄去。妾居但守节，郎去当封侯。昔为白门燕，双栖江上楼。今作陇头水，呜咽东西流。时凭万里梦，夜到西梁州。三十六部犹未灭，良人那得朝金阙。可怜池上紫鸳鸯，白头生死不相忘。"}