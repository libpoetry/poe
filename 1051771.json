{"id":"1051771","title":"蒋颖叔以广陵诗见赠次其韵","dynasty":"宋","author":"彭汝砺","text":"久病乘秋足寒热，欲巢高木藏营窟。衰迟不是富贵人，便合买田投印绂。荆溪大士简我诗，坐觉闇室阴云披。垢尽清明入两目，忧忘喜乐生中脾。缄縢扃鐍欲自私，不知半夜扬清辉。儿童怪骇私问我，谓予蕴玉藏珠颗。輶车近说足遐观，烟霞日夜生毫端。楼台缥缈云中寺，众马不前君独至。却跻双林跋提水，更登百丈大雄山。游淮已擅中秋夜，落帽须分九日天。茱萸准拟楼头会，终朝把酒千峰对。杖藜徙倚望八荒，孤鸿飞出青云外。"}