{"id":"298163","title":"登月吟·金鳷摩苍穹","dynasty":"现代","author":"傅子馀","text":"金鳷摩苍穹，培风出其下。勇哉三巨人，腾空欲羽化。浩然登月去，功高极泰华。十载开洪荒，举步才一跨。衣重身自轻，尘深行复乍。万谷纷谽谺，此亦容一罅。投身到鸿濛，有口难叱咤。乃知声臭无，相对犹聋哑。一地光黑殊，窈冥失昼夜。一日气候殊，奄忽逾冬夏。此境不可留，两大犹争霸。"}