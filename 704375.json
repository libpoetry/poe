{"id":"704375","title":"朝天宫追和乔太宰诸名贤韵","dynasty":"明","author":"黎民表","text":"竹宫松栝昼阴阴，时有鸾骖下翠岑。检玉旧传三殿秘，飞章遥向五云深。仙都不与浮尘变，浩劫多愁短鬓侵。疑是上霄同谪客，几回清梦得披寻。铺金积翠写神州，羽景还开洞壑幽。驰道屡经清跸过，侍臣常奉属车游。飞光直射蓬莱阙，霁月犹悬翡翠楼。自是丹丘人代里，却从东海说瀛洲。"}