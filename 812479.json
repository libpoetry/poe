{"id":"812479","title":"和友兰三姊杭州见怀原韵","dynasty":"清","author":"那逊兰保","text":"六月闻君已渡河，清秋又涉大江波。思乡应洒登高泪，惜别空成对酒歌。素简才从湖上寄，黄巾已恐浙西多。干戈满地相离远，搔首青天可奈何。当归遮莫换将离，此意山灵许默知。海上青桐是同调，江南红豆最相思。休回念我能添病，除却怀君不赋诗。秋亦知人情绪恶，芭蕉窗下雨丝丝。"}