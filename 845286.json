{"id":"845286","title":"浣溪纱 夜坐","dynasty":"清末民国初","author":"樊增祥","text":"画鼓无声静晚衙。小池芳树带栖鸦。香销酒醒在天涯。密密书缄江上锦，昏昏灯结雨中花。自笼纱帽自煎茶。春后恹恹损带围。楚人词里送将归。愁听梁燕语依依。有酒惟浇金范蠡，无花可拟画杨妃。垆香如水织帘垂。烛意凉来觉渐亲。潇湘枕簟暗生尘。里头闲坐讽汀蘋。夜雨低徊心上事，朝云依约画中人。隔墙钗钏久无闻。独夜生憎更漏长。聊凭墨牒遣流光。迎梅天气越凄凉。蜜酒定无通夜力，罗衣还发隔年香。无多闲事尽思量。"}