{"id":"816922","title":"秋闱后登乌石山","dynasty":"清","author":"谢锡朋","text":"插云高阁控神州，午后来登最上头。斜日西沉鸦背紫，大江东去海门秋。如山有约花应笑，与佛无缘客不留。多谢僧雏供茗惯，为淹题句镇江楼。自携书剑走天涯，岁岁重阳不在家。一笑独斟茆店酒，十年空负故园花。秋深水国归帆远，树老山城落雁斜。西指乡关重回首，一团云暗一层遮。"}