{"id":"488807","title":"述怀寄弟","dynasty":"明","author":"梁兰","text":"曩者一分散，奔走恐弗全。凿坏既匪愚，踰垣谅亦贤。岂无内顾忧，万事如弃捐。樊笼能苟脱，尺素焉可传。思亲终夜起，忆弟看云眠。岁月若易迈，肝肠徒自煎。穷途赖知己，感激能相怜。天寒制衾裯，日暮留杯棬。分题刻明烛，看剑对长筵。醉来幸自遣，醒后还复然。去秋始得书，季冬乃言旋。归途杂雨雪，跬步不可前。仆夫行且僵，衣袂皆已穿。依依望故里，废城遥相连。空壕下归鹜，墟曲生寒烟。入门拜慈母，涕泪流潺湲。下堂见童稚，惊喜走欲颠。大儿颇聪敏，几案错简编。小儿亦娟好，但觅粥与饘。孟光事辛劳，何暇施朱铅。温言慰饥渴，诉言累万千。亲戚暨邻旧，来往相摩肩。谓我非此行，徽纆仍拘挛。有妹独永诀，痛哉间黄泉。死者良可悲，音容日以迁。俯视数尺坟，新草何芊芊。亲年迫衰暮，复以忧恨牵。叔也乃不回，云泛吴中船。吴中几千里，悠悠越山川。溯我别汝来，迄今踰三年。岂徒空匮数，况复忧患缠。鹡鸰在原上，见此棠棣篇。我意俟汝归，卜筑西城堧。怡愉共甘旨，出入相后先。夜读古圣书，朝耕高原田。贱贫贵努力，穷达信所天。汝归定何时，令我心若悬。春雨日潇潇，飞鸿亦翩翩。裁诗寄天末，悒郁罄所宣。临书忽哽咽，泪下零长笺。"}