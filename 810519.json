{"id":"810519","title":"南乡子    闺情","dynasty":"清","author":"丁澎","text":"柳色半红楼。漫卷湘帘不上钩。故说日长针线懒，羞羞。偷把鸳鸯绣枕头。约伴踏青游。飞絮流莺倍惹愁。归去小姑春未谙，啾啾。冷语幽窗笑不休。睡起倦欹鬟。挨到黄昏泪尽斑。影怯空房灯又落，单单。檐挂春星燕子寒。心事正阑珊。倚遍东风步转难。眉晕三分腰一抹，看看。瘦尽梨花春也残。"}