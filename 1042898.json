{"id":"1042898","title":"同韩持国游五岳观时原甫暨诸公先在因寄江邻几梅圣俞","dynasty":"宋","author":"刘攽","text":"简服车马轻，出郭尘埃远。况兹偶同好，慵惰重推挽。寿宫如屯云，重门谨关键。五城十二楼，瑶池芙蓉苑。境深日迟永，天近春纤婉。异花秀烨烨，弱柳垂宛宛。初从钧天游，列帝皆龙衮。俗骨已屡惊，凌虚翻自忖。却逢桃源客，笑语何缱绻。尚留樵叟棋，竞劝胡麻饭。金醴泛馀杯，芝英饵丰本。平生此游胜，馀恨相知晚。重来恐已迷，尽兴仍忘返。群公谪神仙，吏隐亦肥遁。尚平夙昔志，读易明益损。宁知五岳期，不待越崖巘。何当谢羁束，相与同息偃。"}