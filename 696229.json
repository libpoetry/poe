{"id":"696229","title":"奉和大人示喜之作","dynasty":"明","author":"罗钦顺","text":"天恩已自先朝厚，休命还从此日申。三品从班兼着我，万邦黎献岂无人。忧时鬓改终谁谅，卫道身微每自珍。勉率义方图寸补，永怡黄发照青春。山明水瑩西冈里，日暖风和久大堂。老父自应多受福，诸儿都幸略成章。才惭吏部缨能濯，识可银台佩合扬。海道书回仍有献，寿筵珠玉烂辉光。"}