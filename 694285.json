{"id":"694285","title":"罗一峰挽词","dynasty":"明","author":"陈献章","text":"今我何敢私一峰，百年公论在儿童。要知此老如君实，更恐前身是孔融。青天白日人千古，五典三纲疏一通。天下何常乏知己，我言刚与定山同。状元文史少微星，翰苑为官谩两京。既有光华争日月，那无描画在丹青。表章细事凭诸老，怅望高风激后生。千秋欲与苏徐并，湖水中央更一亭。芙蓉城下白骡还，更见一峰何处山。晚觉神仙真妄诞，肯留精爽一追攀。高才转盼交游内，元气惊心宇宙间。此日迸空为谁泣，衰龄何意向人寰。"}