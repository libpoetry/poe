{"id":"1252329","title":"猛虎行","dynasty":"元末明初","author":"刘永之","text":"山居近多虎害，食民耕牛畜豕，民甚苦之。古人有以文感异类者，此非凉德所及，聊为歌诗以讼之。猛虎何咆哮，的颡黑文章。两目夹明镜，牙齿若秋霜。朝啖一青兕，暮餐双豕狼。饥舌舚哺如血鲜，领子时蹲古冢颠。樵采不敢过，草木上参天。夜深月黑风号谷，还向近村噬黄犊。十室九室牛圉空，野翁嗷嗷老妇哭。田荒无牛不得耕，官中增赋有严刑。鞭箠恣狼藉，羸老岂足胜。去年甲士频经过，白昼劫人家复破。军中货牛动千头，贫家无钱那可求。里胥晓至门，怒目气如山。溷中一豕大如犬，明朝贸米去输官。未足了官数，少宽里胥怒。猛虎夜复来，衔之上山去。猛虎□，尔何愚，天遣乌兔肥尔躯。今胡使人饥不得食寒不得衣，憔悴如枯株。驺虞有足，不践萌芽。獬豸有角，唯触奸邪。尔独恃力不恃德，使我为尔长咨嗟。人为万物灵，力莫尔敌，心怀忿懥不能平。思剪尔类缓我生，黄间毒矢系长丝。草中潜张当路蹊，尔行不虞絓其机。爪牙虽利将安施，食尔之肉寝尔皮。"}