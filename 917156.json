{"id":"917156","title":"六丑","dynasty":"宋","author":"杨泽民","text":"叹浓欢易散，便忍把、恩情抛掷。恁时寸心，惟思生翅翼。别后踪迹。不定如萍泛，暂抛江沔，又留连京国。芳容料见尤光泽。共赏青楼，同游绮陌。皆曾痛怜深惜。纵鳞鸿托意，云水犹隔。兰房深寂。映轻红淡碧。翠竹名花底、同燕息。杯盘屡肯留客。见真诚厚爱，意深情极。乌纱剪为新冠帻。谁知道、荏苒尘埃带抹，任他倾侧。朝云信、且候潮汐。但寸心、未改伊人在，应须近得。"}