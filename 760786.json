{"id":"760786","title":"赠姚生","dynasty":"清","author":"丘逢甲","text":"揭阳姚生能古文，一席欲与桐城分。迩来才思益横肆，矫首八极思风云。气奇不为俗人下，纤儿讥呵老生骂。翳余独爱倜傥才，相见纵谈辄深夜。东山山气奇而雄，其阴有祠曰大忠。时危欲藉作士气，酾尊昨祝信国公。期生不来意惆怅，满天风雨江流涨。祗今世运行大同，安得君家救时相！"}