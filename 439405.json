{"id":"439405","title":"次韵郦元与赠于元直道旧二首","dynasty":"金","author":"刘迎","text":"人物伤心万马空，于今声价歘然东。教条不独行千里，筹策曾经奉一戎。事契百年知有自，笑谈三语记无同。白头赖有髯参在，解说当时喜怒公。倦游方叹锦囊空，此道谁知一夕东。客里簿书惭老子，诗中旗鼓避元戎。叩门莫厌经过数，促席聊容语笑同。此乐秪忧儿辈觉，不应品藻待渠公。"}