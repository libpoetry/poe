{"id":"1185858","title":"投孟郊","dynasty":"唐","author":"贾岛","text":"月中有孤芳，天下聆薰风。江南有高唱，海北初来通。容飘清冷馀，自蕴襟抱中。止息乃流溢，推寻却冥濛。我知雪山子，谒彼偈句空。必竟获所实，尔焉遂深衷。录之孤灯前，犹恨百首终。一吟动狂机，万疾辞顽躬。生平面未交，永夕梦辄同。叙诘谁君师，讵言无吾宗。余求履其迹，君曰可但攻。啜波肠易饱，揖险神难从。前岁曾入洛，差池阻从龙。萍家复从赵，云思长萦萦。嵩海每可诣，长途追再穷。愿倾肺肠事，尽入焦梧桐。"}