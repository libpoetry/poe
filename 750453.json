{"id":"750453","title":"游仙曲寄外舅吴宾岑先生","dynasty":"清","author":"蒋曰豫","text":"天风吹海珊瑚湿，琼楼隐约排云出。曙色微茫晓露浓，霓裳一队凌波立。同蹑青鸾拜玉皇，五铢衣暖缀明珰。白榆历历莺声滑，碧水迢迢蜃气凉。双成憨坐蓬莱岛，花落嵰山红不扫。笑掷明珠戏凤凰，星眸下觑尘寰好。才动尘心上界知，一篇真诰降彤墀。广寒齐奏钧天曲，折赠芙蓉当柳枝。璇宫人去苍苔锁，世味深尝无一可。回首红墙粉汉遥，青天碧月情无那。桃开桃落岁华赊，重叩瑶池阿母家。乞返玉真清冷地，不司符箓只司花。"}