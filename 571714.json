{"id":"571714","title":"青骢马","dynasty":"明","author":"袁宏道","text":"青骢马，九尺强。百金买，千金装。双蹄不著地，影灭如飞翔。借问冶游郎，何为在他乡。下马立青捂，手提碧珊瑚。千唤不知人，尽眼眄当垆。当垆岂不冶，褰衣愁晓露。五步一停骢，十步一回顾。客从远道来，赠我青鸾带。交颈复同心，白石青松在。东家好女秦罗敷，西家荡儿冯子都。鸳鸯只爱毛翎好，那知水底有鹈鹕。"}