{"id":"1249003","title":"听郑廷美弹琴","dynasty":"元末明初","author":"王逢","text":"画阑月照芙蓉霜，博山水暖蔷薇香。石屏石几青黛光，郑乡君子琴中堂。榴裙蕙带辞罗洞，玉佩珠璎脱飞鞚。何处春深云满林，小巢并语梧花凤。君不见湘灵鼓瑟湘江浒，苦竹祠荒愁暮雨。遗音一听增感伤，使我无言重怀古。重怀古，鸡喔喔。明星烂熳东城角，谁家尚奏桑间乐？"}