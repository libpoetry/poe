{"id":"159837","title":"奉寄汝守仲仪舅","dynasty":"宋代","author":"韩维","text":"尝提十万师，为国扞羌寇。严兵坐大府，诸将无与右。旌纛俨成列，钟鼓振前后。曰赏固自我，有诛孰敢救。胜势前已次，威声日西走。功名未及建，得此山城守。捧诏顾东路，怡然引车就。穷秋过旧许，整驾一来觏。高谈不知疲，辄用火继昼。卒无愠黜端，少以颜色漏。乃知君子心，得丧不自囿。悔非自取之，于道有不受。徒然颂德美，洪量讵窥究。孤城俯清汝，山势远相斗。公庭日无事，燕坐阴华构。林寒山雪飞，地静玉泉漱。于兹乐天理，足使道牙茂。时寄新诗章，穷闾慰衰疚。"}