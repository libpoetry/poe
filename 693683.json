{"id":"693683","title":"寄亨父二首","dynasty":"明","author":"陆容","text":"金马门深昼漏迟，石渠新草汉文辞。丝纶世掌多君在，竹帛名传为尔期。匏叶鋋墙风起处，土花生砌雨晴时。革除旧恨成新乐，木榻清樽颇费诗。金闺予告免趋朝，石枕孤眠病未消。丝布小帷蝇不障，竹枝团扇暑仍摇。匏壶汲水添森爽，土盎栽花伴寂寥。革故题诗寄张敞，木瓜应拟博琼瑶。"}