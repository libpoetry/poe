{"id":"188237","title":"沁园春·三径就荒","dynasty":"宋代","author":"葛长庚","text":"三径就荒，松菊犹存，归去来兮。叹折腰为米，弃家因酒，往之不谏，来者堪追。形役奚悲，途迷未远，今是还知悟昨非。舟轻扬，问征夫前路，晨色熹微。欢迎童稚嘻嘻。羡出岫云闲鸟倦飞。有南窗寄傲，东皋舒啸，西畴春事，植杖耘耔。矫首遐观，壶觞自酌，寻壑临流聊赋诗。琴书外，且乐天知命，复用何疑。"}