{"id":"1208352","title":"和王师鲁哭子诗廿七韵","dynasty":"元","author":"宋褧","text":"我识王内翰，早岁赋美质。筮仕困州县，处友固胶漆。摛辞若纂组，粲烂锦城匹。福善宜裕后，酬劳当任逸。苍天不可问，得子旋伤失。君怀未能慰，我恨亦云积。孟春丧孩女，仍唁仆与侄。阿申并官奴，两儿众所惜。方期及髫龀，入学相诱掖。亭亭芝芳妍，温温玉缜栗。随行操几杖，或可弄文笔。一以世科第，一以嗣臧获。云胡俱夭折，相去不百日。孩女不甚痛，长不恃其力。初疾忍辄弃，命医恒接迹。终焉莫救药，枉负不慈责。娟娟竞秀爽，眉目犹在觌。伤心掷絪褓，尘泥污红碧。父哀犹强饭，母悼不安席。适值吕太史，为我亦傍泣。渠子岁三丧，鹓邹劳卵翼。尤嗟中殇女，絺绣已能刺。吾儿幸存二，怀抱若可释。疲劣不好学，稍令诵内则。君诚旷达士，悲泪莫频滴。祷神名山颠，置妾居侧室。伫作汤饼会，人醉酒一石。"}