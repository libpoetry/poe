{"id":"759659","title":"芷谷居士画大幅水墨云山、瀑布二图，并题句见赠，长句赋谢","dynasty":"清","author":"丘逢甲","text":"墨风一夜驱云起，龙气濛濛万山里。轩窗如闻瀑布声，天下奇观宁有此？纷纷众史画格卑，嗟君抗古森雄奇。下追西庐上北苑，中间直蹑黄大痴。填胸磊块化丘壑，臆造桃源付耕凿。胡尘不到画里天，如此江山殊不恶。平生画山不画人，四海无人堪写真。此图忽著人者两，草庐对语空山春。口读君诗目君画，众木槎枒群石怪。动摇古壁愁欲飞，骇视云中忽龙挂。岂惟城市生山林，风云惨澹开胸襟。可怜祗向画图见，孤负苍生霖雨心。"}