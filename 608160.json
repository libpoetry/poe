{"id":"608160","title":"相逢狭路间","dynasty":"明","author":"区大相","text":"美女耀阳春，使君朝紫宸。相逢当狭路，相见在芳晨。高髻图云出，纤眉写月新。瑶光凝粉脸，丹彩发朱唇。再顾倾城国，争看匝路人。束腰垂柳陌，转袖落花津。尊贵何劳问，行游别有因。容颜诚绝代，礼法善周身。障面移轻扇，回车度急轮。珂声连玉佩，衣带接香尘。采菉娇淇水，登桥艳洛滨。何须云雨夕，始见阳台神。"}