{"id":"878459","title":"送方蒙仲赴辟江阃分韵得既字","dynasty":"宋","author":"刘克庄","text":"昔忝玉麟招，主君解衣衣。于时事会来，中原方鼎沸。封侯命大谬，更仆谈未既。俯仰四十年，岁月堪累欷。多垒诸公辱，万灶大农费。猃狁至于泾，颛臾近于费。譬如寝积薪，徒幸火然未。边人厌虏暴，别都尚王气。管钥居守尊，衮钺宗臣贵。呼吸草檄书，蒐拣拔茅汇。粲粲玄英孙，鲁叟之所畏。枚邹愿游梁，陈阮亦客魏。非惟揖将军，抑可欢大尉。杀羊必及斟，啖鹅肯移毅。拙谋鄙画江，长策在耕渭。驾驭雄狡服，拊摩军民慰。要当扫旄头，宁论烂羊胃。病翁越世久，嚼蜡淡无味。胆薄怯观井，忧深遑恤纬。临分执玉手，苦言君勿讳。"}