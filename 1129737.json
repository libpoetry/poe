{"id":"1129737","title":"颂古十一首","dynasty":"宋","author":"释咸杰","text":"斫却月中桂，清光转更多。狐狸俱屏迹，狮子奋金毛。狗子无佛性，杀人便偿命。楚痛百千般，因邪却打正。出得何如未出时，瞎驴成队丧全机。而今四海平如砥，芦管迎风撩乱吹。粥了令教洗钵盂，铁船无底要人扶。片帆高挂乘风便，截海须还大丈夫。一顿浑家尽灭门，更加两顿累儿孙。银山铁壁俱穿透，万里无云宇宙分。五百生前失却，五百生后太错。错错，谁道祥麟只一角。西江一吸了无馀，突出堂堂大丈夫。尽道世间胡须赤，须知更有赤须胡。大海波涛阔，千峰气象雄。古今无间断，南北路头通。天高地厚人难见，海阔山遥只自知。勘破却回休借问，得便宜是落便宜。百战场中舞纛旗，将军立处十分危。游人只看锥头利，失却吹毛总不知。屋里贩扬州，水深山更幽。终年无客到，明月自相投。"}