{"id":"120264","title":"答余司理·缅怀海县游","dynasty":"宋代","author":"陈造","text":"缅怀海县游，不作千山隔。虽偿还俗债。兹复望霓厄。孰知赫曦中，欻有油云升。六幕一汛扫，病骨如濯清。西山殷其雷，晚溽尚雨意。颇思云岩宿，静听崩空势。灵湫贝为宫，龙伯肯小留。与翁宁两心，当亦忧民忧。原龙嘘为霖，彍电归袖手。免令山城民，议我拜上偶。千里饮玉粒，秉穗周困穷。牲肥酒如酒，岁岁敬为龙。"}