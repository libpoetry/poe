{"id":"1118107","title":"书南堂壁二首","dynasty":"宋","author":"陆游","text":"数间破屋住荒郊，暑雨时须自补茅。多病篇章无杰思，长闲樵牧有新交。荒唐但向先师愧，肮脏宁辞薄俗嘲。偶有会心成独笑，一林春笋放烟梢。心溷元知面合团，愚公骨相却酸寒。云山万叠犹嫌浅，茆屋三间已觉宽。菜长何妨供小摘，花开聊得助幽欢。今朝忽有西村兴，著起芒鞋不作难。"}