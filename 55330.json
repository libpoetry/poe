{"id":"55330","title":"兰花篇·阳和煦九畹","dynasty":"明代","author":"宋濂","text":"阳和煦九畹，晴芬溢青兰。潜姿发玄麝，幽花凝紫檀。绿萝托芳邻，白谷挹高寒。玄圣未成调，湘累久长叹。绿葹虽外蔽，贞洁终能完。岂知生平心，卒获君子观。杂以青瑶芝，承以白玉槃。灵风晓方荐，清露夜初溥。此时不见知，骈罗混荒菅。春风桃杏华，烂若霞绮攒。徒媚夸毗子，千金买歌欢。弃之不彼即，要使中心安。愿结美人佩，把玩日忘餐。"}