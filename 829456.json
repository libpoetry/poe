{"id":"829456","title":"大雪后同觚庵至灵隐寺二首","dynasty":"清末近现代初","author":"陈曾寿","text":"万峰为云吞，玉龙群无首。飞丹翼绝壁，缥渺开琼牖。一径排苍官，须眉俄老叟。寒泉未示寂，犹作风雷吼。众佛相向冥，嗒然我何有。惟馀一钟声，纯白无所受。松颠一夜雪，山中十日雨。寒滴浸诸天，支筇入太古。朗朗登宝坊，密室茶可煮。料无丹霞师，木佛饶两庑。耸肩一觚翁，白地参水牯。我来真空回，见净不见土。"}