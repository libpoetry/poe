{"id":"937001","title":"喜郑唐老相过","dynasty":"宋","author":"陆游","text":"郑子有书癖，对书百事忘。头乱不暇栉，炙冷不暇尝。持此金石心，力求古文章。吟哦屈宋作，蚤夜声琅琅。方挥却日戈，耻窥及肩墙。不见今六年，所得非复常。扁舟夜过我，剧论神激扬。徐出二三篇，稊米于太仓。已足起衰懦，黑丝生鬓霜。使得尽见之，殆可针膏肓。愿子继自今，勿惜倾锦囊。因来数为寄，岁晚慰所望。"}