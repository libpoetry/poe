{"id":"687357","title":"赠吴黄洲五首","dynasty":"明","author":"孙承恩","text":"忆自公归后，吾人切去思。即看今日论，已断百年期。贤哲谁无毁，行藏更弗疑。受知惭浅薄，未有答恩私。欲识黄洲贵，今看孰与同。谁能于宦满，犹只似儒穷。天道终当定，人言久自公。英标看骥子，会拟振家风。为问黄洲隐，何惭绿野贤。閒情渺烟水，高兴薄云天。道在宁论贵，身轻即是仙。曾闻极玄思，注得卫生篇。浩荡黄洲上，超然谢世喧。水禽时近榻，俗客不过门。憩石云生袂，唫诗月满樽。浮荣亦何有，勘破底须论。久别情何极，相逢话独长。世途嗟蜀道，心事付沧浪。问我幽栖地，添奇水石旁。无由得公去，重醉旧茅堂。"}