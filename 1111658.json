{"id":"1111658","title":"和李子仪韵四首","dynasty":"宋","author":"吴芾","text":"甚矣吾儿病，求安欲吁天。忧心千里切，喜信一朝传。远胜开金穴，浑如得宝鞭。若非天相我，今日岂能然。我已成衰谢，传家在此儿。俄然闻感疾，至欲别呼医。愁绪浑无奈，忧心祇自知。如今安乐也，有酒任盈卮。我自吾儿病，匆匆去若逃。天寒霜似雪，山险石如刀。已得平安信，宁辞往复劳。故园归去也，醉里甚游遨。夜向茅茨宿，晨兴矫首看。远山俱有雪，小店更多寒。客路虽云恶，儿曹幸已安。不妨频小憩，时引一杯乾。"}