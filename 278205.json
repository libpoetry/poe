{"id":"278205","title":"八声甘州·亚子寄示摸鱼儿题秣陵悲秋，久未属和","dynasty":"清代","author":"沈昌眉","text":"惨西风、旋绕石头城，幽燐绿星星。算国殇多少，大招未赋，那不悲鸣。热血流归桃渡，红浪冷凝冰。愁绝蛾眉影，隔岸峰青。之子而今已矣，想成仁取义，双目能瞑。把生前恩怨，一例总消平。只难堪、感怀今昔，对河山、痛泪洒新亭。兴亡恨，待传奇手，絮与人听。"}