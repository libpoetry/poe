{"id":"1116319","title":"行香子","dynasty":"宋","author":"沈瀛","text":"野叟愚痴。一向昏迷。笑呵呵、前事皆非。从前业债，今尽拼离。也不能文，不能酒，不能诗。屏除人事，闭却门儿。于其中、别有儿戏。几般骨董，衮过年时。待参些禅，弹些曲，学些棋。野叟归欤。朋友来无。数无多、几个相于。问谁姓字，在底中居。云陶靖节，白居士，邵尧夫。时时对语，一笑轩渠。他行藏、是我规模。朝朝暮暮，相唤相呼。愿今生世，长相守，作门徒。野叟长年。一室萧然。都齐收、万轴牙签。只留三件，三教都全。时看周易，读庄子，诵楞严。阙亸会得，万语千言。得鱼儿、了后忘筌。行行坐坐，相与周旋。待将此意，寻老孔，问金仙。"}