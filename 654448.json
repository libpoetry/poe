{"id":"654448","title":"潞城怀古","dynasty":"明","author":"何乔新","text":"朝出上党城，昼扺婴儿国。民俗固质野，原田亦硗瘠。西望荆卿坟，苍然閟榛棘。卫公有遗祠，绘事俨冠舄。我怀冯野王，自少谨修饰。虽云世所贤，众枉纷忌直。初焉斥藩邦，继乃困徽纆。积善云有庆，伊人死谗慝。天道良悠悠，古今同太息。我欲访松楸，剪薙加培植。空原渺无睹，怅望泪沾臆。"}