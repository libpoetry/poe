{"id":"108725","title":"萧巽葛敏修二学子和予食笋诗次韵答之","dynasty":"宋代","author":"黄庭坚","text":"北馔厌羊酪，南庖丰笋菜。自北初落南，几为儿所卖。习知价廉平，百态事烹宰。盐曦枯腊瘦，蜜渍真味坏。就根煨茁美，岂念炮烙债。咀吞千亩余，胸次不虿芥。二妙各能诗，才名动江介。诗论多佳句，脍炙甘我嘬。因君思养竹，万籁听秋噫。从此缮藩篱，下令禁渔采。"}