{"id":"690932","title":"古冈八景和叶六桐明府韵 黄云樵笛","dynasty":"明","author":"李之世","text":"閒听风林笛一声，飞花片片递林轻。樵人指点云生处，石齿参差路未平。几树疏杨间小桃，镜波如赭映城濠。渔船个个和烟宿，烟际遥山侣戴鳌。半露云牙半插天，危峰倒卓若虚悬。试从霁后看山色，白白苍苍几缕烟。喷瀑奔来万马强，可堪描写入诗肠。瘿瓢酌罢枕松石，也爱松风午梦凉。千艘如蚁集江门，却喜江声敌市喧。向晚绿杨归渡暝，远烟明灭认前村。空水浮烟欲上蒸，遥瞻罛舶点飞蝇。家山处处云相似，帆影千层涛万层。浪打厓门洗劫灰，空山草木变春雷。长江阅尽无穷事，閒汐閒潮自去来。城里佳山景最多，山腰亭子枕城阿。亭前留得棠阴在，士女秋来踏月歌。"}