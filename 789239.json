{"id":"789239","title":"八宝玉交枝 咏寒灯用《湘瑟词》韵","dynasty":"清","author":"王策","text":"萤点衔红，豆光沉黝，耿耿闪残乡梦。趁著矮墙月黑淡，写个影儿相共。当初豪纵。向翠蜡光中，看穷花市珠帘缝。还记照妆钗卸，映窗笙弄。而今憔悴，残书穿壁偷诵。破檐风又吹动。况连夜、湿凝寒重。青焰小、倍将愁送。便结就、玉虫珠凤。泪波只伴兰膏冻。想黯黯偏荷，前身的是悲秋种。"}