{"id":"733225","title":"游祁氏寓园","dynasty":"清","author":"魏学渠","text":"北望首阳巅，黄云愁欲暮。南溯汨罗水，清光渺难晤。我行陟寓山，哲人想芳素。冈峦互起伏，兰蕙纷无数。亭榭郁参差，夕霞横古渡。的的渌池荷，飞飞汀洲鹭。孤鸟西北来，哀鸣如有诉。风雨眺高原，慷慨《登楼赋》。之子赴澄潭，客徒悲《薤露》。山鬼披萝立，湘娥倚竹顾。人生不百年，喟然怵先露。"}