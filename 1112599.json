{"id":"1112599","title":"寄蔡彦规兼谢惠酥梨二首","dynasty":"宋","author":"张耒","text":"自煮新酥笼旋开，秦霜犹污紫梨腮。旧园歌舞唐宫废，灌顶醍醐佛国来。寄我远传千里意，憾君不举百分杯。西来新味饶乡思，淮蟹湖鱼几日回。洛川北岸锦屏西，竹树萧萧面翠微。风月有情常似旧，山川信美不如归。文章送老甘无用，鱼鸟从游久息机。寄语长安倦游客，年来何事素书稀。"}