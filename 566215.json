{"id":"566215","title":"悼无尘禅师一首","dynasty":"明","author":"黄省曾","text":"红界起阎提，洲轮梦影齐。七城开秘轨，三草茂神荑。有释持幢鼓，无修绝径蹊。绪禅唯室闭，兰诵止山栖。世出延香教，真归入妙倪。院生功可内，方去业堪西。树鸟流音戚，堂云障色悽。踊空躯已变，住湛性何迷。逝水伤金涧，遗风景绿梯。欲知超化迹，咏取向终题。"}