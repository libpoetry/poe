{"id":"519431","title":"读李太白诗","dynasty":"明","author":"朱诚泳","text":"天上酒星终日醉，寒芒犹占长庚位。敢入蟾宫窃侍儿，酣迷不省身遭累。一朝天帝怒且嗔，自天谪降埋红尘。长安市上酒家卧，睨视四海如无人。莲峰为笔天为纸，天纵奇才厌馀子。斗酒真成诗百篇，秀似芙蓉出秋水。醉来花下还一呷，遮莫清光照华发。海吸鲸吞未放乾，等閒字字皆英发。有时踏翻鹦鹉洲，有时搥碎黄鹤楼。偏师突出敌崔颢，肯让区区先一头。可惜仙才竟弃捐，江头弄月身翻然。骑鲸万里上天去，精灵料得归星躔。文章流落在人世，万丈虹蜺烛天地。何当烈火鍊黄金，为铸斯人示吾契。"}