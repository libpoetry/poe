{"id":"1037913","title":"送乾元寺`住持实大师","dynasty":"宋","author":"文彦博","text":"乾元古道场，宛在香山阳。实师应请去，无滞于一方。飘然振镮锡，殊不事包囊。孤风尤可尚，静法固有常。真心得正住，安重如陵冈。况闻师议论，博洽而精详。和会禅与讲，若登圭峰堂。迎知向学众，汲汲趋门墙。洪钟既大叩，随宜为发扬。清伊自南来，长波极渺茫。所谓筏喻者，利济如侨梁。"}