{"id":"696215","title":"次韵睡起答何中蒙赵元默二举人","dynasty":"明","author":"罗钦顺","text":"雨中江柳乱毵毵，午枕知君未肯贪。万里珠还南海椟，一般青出白沙蓝。心游物表风斯下，坐到更深月正南。巾帻依然尘不染，苍头犹进晓盆泔。眼前真合口三缄，山有黄精忆旧镵。美酒如渑输客醉，翠屏当牖要人监。吟多未觉风光尽，梦少何妨燕语喃。行止分明天意在，北风长夏送归帆。"}