{"id":"1116080","title":"开禧元年四月自中都挈家还乡寓居城南十二月迁居柳溪上其夜大雪初一日盖宰来访约过县斋为一日款深夜而归赋此","dynasty":"宋","author":"汪莘","text":"出郭已超俗，住溪尤近真。青天素知我，白雪便随人。守道何妨贱，藏书不尽贫。长怀社中友，共发瓮头春。世事偏宜假，吾生只认真。少知行路恶，老爱在家贫。宁接古时鬼，怕逢今世人。涧松方卧雪，野草亦争春。群处那相合，单栖正自如。好言天外事，懒读世间书。指直笔难把，唇濡砚屡嘘。倾壶有馀沥，窥瓮得残菹。每恨投南鹊，尤怜向北枝。虽蒙今士笑，恐有后人思。运火解朝冻，咽津充夜饥。不来溪上住，那得雪中诗。彻骨寒谁觉，回骸暖自醒。直须人悄悄，方得物亭亭。性伏涵三极，心开烛万灵。有僧肥臃肿，怪我瘦竛竮。脱命市朝隘，侧身桑梓深。山含首阳色，水带汨罗音。中夜不能寐，万端都上心。邻鸡犹未动，沙鸟已相寻。茅屋冻将压，柴扉寒不开。交朋几竿竹，兄弟数枝梅。渡口月初出，沙头人正回。客居殊自在，岁事亦相催。朱减颜逾皱，霜添鬓却新。文章应舍我，富贵不如人。照破生前物，思穷死后神。谓宜休仕汉，何必只逃秦。积雪滴还冻，斜阳阴复明。千峰浓淡碧，一水浅深清。医卜犹真禄，樵渔亦美名。人皆云有命，我独得无生。筑室深山里，开门古涧边。月高猿子叫，日晏虎儿眠。带雪挑黄菜，敲冰取碧泉。不知居士乐，空受俗人怜。"}