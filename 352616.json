{"id":"352616","title":"金缕曲·次韵拙逸刘直孺见寄言志","dynasty":"宋代","author":"张矩","text":"枌社新相识。恍瞻君、丰神气貌，飘然仙白。笔底三江鲸浪注，胸次一瓯冰雪。怎不做、龙门上客。坎止流行元无定，敢一朝、挨却尘泥迹。且剩把，锦云织。试看自古贤侯伯。一时间、失虽暂失，得还终得。儋石空无君家事，百万付之一掷。渐养就、抟风鹏翼。任你祖鞭先著了，占鸥天、浩荡观浮没。挈富贵，等儿剧。"}