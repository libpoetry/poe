{"id":"222784","title":"赠日者冯鼎山","dynasty":"宋代","author":"蒲寿宬","text":"冯君胸中烂星斗，测人穷达谁与偶。得钱便据青旗亭，北斗还堪把浆酒。醉来访我梅花傍，索饮哦诗恣狂吼。平生许予皆公侯，大轴长篇玩盈手。不言于麓神仙人，泣雨滂沱气填口。与君生长醉乡国，借箸前筹为君剖。东坡固类韩昌黎，伯伦何如毕吏部。何处有酒三百壶，姓字甘书酒人簿。畏死安能抱仁义，贪生不解推子午。酒星此去住何宫，相从且作糟丘主。"}