{"id":"580184","title":"四月廿五日余偕侍禦刘朋节于仲才都事袁彦祥饮于秋官赵有年第时莲花盛开比他处之最先者因名曰瑞莲遂相与联句四首 其一","dynasty":"明","author":"江源","text":"绿水薰风出绛莲，濂溪丰韵小窗前。清标不愧名君子，窈窕何曾让水仙。丹脸笑回霞綵艳，翠钿香浥露珠圆。高歌不尽尊前兴，欲请移封向酒泉。"}