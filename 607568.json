{"id":"607568","title":"访化甫石洞十四韵","dynasty":"明","author":"曾仕鉴","text":"洞夹朱明胜，峰环玉女深。晴窗含岫色，夏木舞溪阴。羽观邻曾卜，仙踪杳杳寻。一官轻脱屐，四海重投簪。往事过棋局，浮生叹陆沈。鹤巢依密树，鹿性恋丰林。老称逃名隐，闲消出世心。眠高忘昼永，虑淡却尘侵。尔素甘云卧，吾来有足音。烹葵分涧溜，洗耳听龙吟。藓蚀云中屐，松赓石上琴。江山容偃蹇，天地几登临。鬓短书犹著，歌长酒并斟。昔闻回俗驾，今见涤烦襟。"}