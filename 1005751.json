{"id":"1005751","title":"六月十四夜久雨新霁见月极佳坐观万堂中收拾尘霓湛然不作久不见此趣因书之以寄正仲","dynasty":"宋","author":"舒岳祥","text":"久雨新霁如发蒙，嫩月出海来屋东。开轩静听百虫语，清光入沼翻帘栊。白日劳劳生万事，不如淡月含冥濛。收心展体且高枕，合眼不管东方红。我缘居贫得清省，晏起一粥黄昏钟。更深一顿白汤饼，坐送落月沉西峰。眼昏灯下不看字，与书相忘如不逢。渐收少年辟谷效，养取眼力成方瞳。自行此法颇简易，有能修之神气充。临役多忧刘正仲，少忍一月毋匆匆。"}