{"id":"708067","title":"雨中花慢 赠陆云士归武林","dynasty":"明末清初","author":"梁清标","text":"江左词人，襆被囊诗，京华数载淹留。有三都赋就，纸贵神州。户外车轮尝满，句中烟景全收。问王家簟扇，座上群贤，谁夺先筹。长卿意倦，风雨归装，还访西子湖头。秋色好、芙蓉十里，香发汀洲。结社重寻旧侣，看山几醉江楼。莫耽花月，再来燕市，慰我离忧。"}