{"id":"883297","title":"中秋夜不见月","dynasty":"宋","author":"孙复","text":"长记去年中秋玩月出草堂，冰轮直可鉴毫芒。是时家酿又新熟，呼童开席罗清觞。纤埃不起零露下，对此陶陶乐未央。自顾时逢尧舜世，上下清明无秽荒。吁嗟今夕何不幸，正逢屏翳恣猖狂。浮云左右争拥蔽，爱而不见涕沾裳。嫦娥无语缩头何处坐，胡不开口走诉上帝旁。立召飞廉举其职，驱除拥蔽扬清光。瑩然高照遥天外，免教万国如瞽空伥伥。"}