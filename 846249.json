{"id":"846249","title":"沁园春 寿黄守","dynasty":"宋","author":"无名氏","text":"皂盖朱幡，玉节虎符，宏开大藩。把济川舟楫，试横碧水，擎天柱石，小驻丹山。麦秀两歧，棠敷千里，治最当今黄颍川。平章看、文词坡谷，人品欧韩。竭来游戏人间。况雅量汪汪海样宽。适弧垂门外，香凝燕寝，□星对照，两地交欢。自有青州，活民阴德，不用延年九转丹。人皆祝，愿黑头黄阁，绿鬓朱颜。"}