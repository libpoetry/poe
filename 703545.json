{"id":"703545","title":"秋月四首","dynasty":"明","author":"释函可","text":"碧天湛湛自孤身，淡寂何言一倍亲。此是山楼旧相得，眼中无复岭南人。秋光深浅我全知，正是无人独立时。便欲关门情莫奈，惊乌啼在第三枝。出户连天动远思，沙明如雪沁肝脾。夜深一片苍茫色，不是流人绝不知。高楼钟歇雁声沉，一叶随风到客心。却忆素馨田畔住，美人何处独披襟。"}