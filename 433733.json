{"id":"433733","title":"临江仙","dynasty":"近现代","author":"詹安泰","text":"秋老叶飞红影堕，江头客意凄迷。无人野渡断桥西。夕阳如惜泪，寒水不平堤。长短亭连谁复数，烟尘极目天低。弓刀陌上问行期。却看身健在，难得鬓成丝。晴日高秋诗态活，看来全胜春工。畦蔬岸树半青红。远峰争献媚，野水欲浮空。说与旁人休便笑，老夫此日犹龙。一枝竹杖万山中。云烟随吐纳，揖让见黄农。"}