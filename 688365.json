{"id":"688365","title":"登粤秀山次霍东皋先生韵四首","dynasty":"明","author":"江源","text":"云岩石磴几千层，策我青骢快一登。陆贾功名留太史，赵陀兴废问山僧。万年大块眼中尽，百首新诗醉后增。薄宦独惭诸俊彦，尘冠何日濯淄渑。远步高台最上层，眼中豪气逼陈登。百壶遣兴到斜日，一叹忘归值野僧。岭海诗名推独步，洛阳纸价为谁增。乾坤处处皆行乐，翻叹前贤不渡渑。青山崒嵂白云层，诗社诸贤拉我登。十载功名真似剧，百年尘俗不如僧。尊前浮白兴非浅，閒里看山句倍增。此地从来堪适意，叹他冠盖会于渑。着屐嬉游第几层，老年曾忆少时登。武王霸粤终朝汉，韩愈留衣也爱僧。泉石人闲千日醉，江湖身远百忧增。兴来三怀欧阳句，酒泼浮醅绿似渑。"}