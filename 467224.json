{"id":"467224","title":"戏效《北荒草》三章 矜牛","dynasty":"当代","author":"陈振家","text":"砸地掀天抡一鞭，千山万谷应声连。满坡食尔有青草，百事听吾合自然。此背堪骑唯老子，今朝司令属苏仙。倦时驱向栏中去，好梦依稀到日边。加之刀斧意何来，借尔焚烧水可开。凡属秽芜成累赘，祇资炉灶作燃灰。咝嘶泪诉燔燎苦，毕剥声传挣扎哀。交付祝融唯毁灭，此中或许有良材？畚箕一对两头挑，涉涧翻山独木桥。香臭浑忘心系矢，干稀全要脚充瓢。不求鸡口随牛后，怎辩鸿毛比岱遥？满担沉沉归晌午，评工讲用有条条。"}