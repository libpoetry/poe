{"id":"436626","title":"为刘益之营中上王怀州","dynasty":"金末元初","author":"李俊民","text":"自分毛锥不入时，如今尤恨埽门迟。徒劳魏氏贪鸡肋，却笑虞人望羖皮。未有赤心相待处，柰何白发是归期。傥令扶病还桑梓，横草难忘报所知。毡帐连云逐日移，胡笳月底不胜悲。中原为患有骄子，造物戏人如小儿。冯铗纵弹无便去，晏骖未解有谁知。天涯回首消魂处，故国霜前雁过时。"}