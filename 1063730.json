{"id":"1063730","title":"与嘉父兄弟别于临川复会毗陵","dynasty":"宋","author":"释德洪","text":"君家兄弟万人杰，何止才容誇两绝。忆昨江南山尽头，西津渡口曾相别。君时惨然缞制中，行将扶护归吴越。我亦买舟还故山，社燕秋鸿那忍说。客中不觉舟壑走，迩来飘忽经岁月。毗陵那料又相逢，喜君美髯冰玉颊。竹轩堆髻话临川，清论无穷如锯屑。意消已觉在秋乡，坐令五月失炎热。归来喜甚不成寐，起步空庭听风叶。念君姓名悬睿想，吴江未可停舟楫。欲看騕袅付王良，相鼎烦君为调燮。平生无求任所见，往往撩人面红冽。恃君犹作故人看，此诗聊当名纸谒。"}