{"id":"518152","title":"铜驼巷","dynasty":"明","author":"唐文凤","text":"古巷乃隘陋，犹说铜驼名。想当炎汉日，冶工铸始成。首山化金气，棠溪泄金精。红炉气磅礴，烈燄光晶荧。煽鞴神力助，钤椎鬼魄惊。拱卫击五雷，呵护烦六丁。狰狞异兽出，缭绕长虹萦。千年镇厚地，留兹洛阳城。摩挲几叹息，会见荆棘生。山海有倾竭，陵谷多变更。诗人重纪述，感激伤吾情。茫茫付陈迹，馀愤何由平。"}