{"id":"253035","title":"望海潮·己卯中秋作","dynasty":"现代","author":"金鉴才","text":"芰荷翻露，兰舟激浪，接堤秋水泱泱。灯彩万家，桂风十里，悄然摇曳清光。潇洒倚南窗。想葛公岭上，已惯孤凉。绕树微行，一庭丹桂月如霜。更深寂寞胡床。到中秋佳节，人忆何方。东浙涛声，西湖波影，排来雁字空长。一念九回肠。问蟾光何据，远照他乡。坐此团圆月下，独酌慰清狂。"}