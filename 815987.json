{"id":"815987","title":"浣溪沙 春","dynasty":"清","author":"曹尔堪","text":"荔子红绫窄称身，轻笼淡墨舞衫新。回眸检点著芳尘。黄雀夜飞归玉辇，紫骝日暖闹朱轮。青楼梳掠惹游人。八尺须龙一尺绡，初离凉枕印红潮。自然香腻洗难消。玳瑁帘垂留紫燕，珊瑚架倒戏金猫。藕丝香里送鸾箫。玉盌低斟酒力微，风前团扇未停挥。砧敲红泪落征衣。愁见月高褰绣箔，起乘人静弄金徽，鸳鸯幔冷一萤飞。翠被难温夜似年，珠帘轻卷雾如烟。寒鸦啼到画梁边。鹦鹉怯风攒绿羽，金猊贮火熨红毡。秦筝冻断十三弦。棘刺杉针墓外田，鸭头匀绿泻堂前。山僧拥衲只高眠。粉堞影深垂柳畔，石桥路仄野凫边。斜阳踏破草芊芊。绿遍汀蒲浅浪交，波摇新柳散晴郊。幽人携屐叩蓬茅。蛙骇早雷开蛰户，鹊占太岁启春巢。归来斜日过花梢。朱槛移灯拾翠钿，碧纱窗里簟纹圆，薄寒微觉枕痕边。鸂鶒帐开调凤髓，鹧鸪曲就拨鹍弦，银筝撩我不曾眠。宫柳迎风剪绿齐，隗台春压杏花低。谁家小袜印香泥。玉勒连钱盘辇路，毳裘油壁驻金堤，旧陵芳草杜鹃啼。雪急清砧紧树红，昼垂银蒜雨濛濛。洞箫吹倚画楼空。丹凤城高乌叫月，白龙堆冷马嘶风。边愁都在暮笳中。赵国寒烟绕鹿车，晓星晴挂柳梢斜。丛台何处问繁华。公子毬场争蹴鞠，佳人绣阁斗琵琶。祗余秋草没黄沙。晓露生妍黑丑花，乱虫鸣轧木棉斜。棠梨霜叶赤如砂。真似客归遗燕垒，尽容人占是鸥沙。柴门中有故侯家。"}