{"id":"1143855","title":"次韵感学事二首","dynasty":"宋末元初","author":"方回","text":"风雩谁识旧童儿，法令今惟柱后师。刻枣谁书惊荡尽，踏槐遗老叹崩离。堂中授讲亡高座，庑下题名剩续碑。奎壁不存斋舍改，端能为泯少年诗。战鼙惊倒白头翁，慨想青衿旧日风。或厌三场争小技，孰知一目网群雄。齑盐此地涵濡久，藻鉴他时赏拔公。松老槐颠异畴昔，定应穷极道还通。"}