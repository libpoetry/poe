{"id":"561287","title":"梦竹卷题赠胡世贞光禄","dynasty":"明","author":"严嵩","text":"君家竹林何处所，万玉萧森作风雨。夜闻乡梦绕园扉，晓望征帆渡江水。江水悠悠堪濯缨，羡君风致有馀清。玉堂延阁辞分直，凫渚鸥汀思结盟。忠安公后重家声，千甍甲第晋陵城。云泉自占江南胜，轩盖宁论世上荣。世间万事何反覆，平地波澜变蝇玉。君今归去耳不闻，把笔题诗倚青竹。"}