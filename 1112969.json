{"id":"1112969","title":"送侄合赴省试三首","dynasty":"宋","author":"张纲","text":"破的雄乡国，担簦上帝京。路夷骧逸骥，天阔转飞鲸。学就千人敌，名归四海争。莫言年少在，岁月易峥嵘。黄卷新儒业，青钱旧世家。征衣轻远别，祖席倍欢哗。云薄尧天近，山昏楚日斜。高堂朝夕念，擢桂是生涯。圣主收群策，终军正妙年。精神挥玉雪，翰墨洒云烟。旧学嗟予老，衰宗继汝贤。决科须第一，慎勿弃青毡。"}