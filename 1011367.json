{"id":"1011367","title":"同轮歌","dynasty":"宋","author":"释印肃","text":"应机互换不空同，任运随时转此公。岂用千寻麻索拽，指端轻拨满寰中。活泼泼，耀玲珑，相继联绵不断穷。谁识那边关捩子，闲摇取笑各西东。能应也资慵，无求不得此轮中。坠石此时犹拙计，力多功浅众难供。斯用寡，意丰浓，八万尘劳一点融。饥渴永销从此脱，儿孙代代得昌隆。不费力，实从容，超彼迷流摝井中。莫令绳断沉泥底，手脚茫然杳绝踪。谩道同轮歌表里，到来观者莫儱侗。知道本来无可说，屈伸俯仰示宗风。"}