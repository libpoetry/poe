{"id":"956998","title":"自巫山遵陆以避黑石诸滩大雨不可行泊驿中一日吏士自秭归陆行者亦会","dynasty":"宋","author":"范成大","text":"巫山信是阳云台，客行五日云不开。阴晴何常有朝暮，夜雨少休明复来。今朝水长不知数，没尽山根苍石堆。东矶西矶尽如削，大滩小滩俱若雷。不知瞿唐复何似，想见万顷淙一杯。祗今水剂已壮矣，闻道陆程尤艰哉。摩围隘口石生角，蹋飒坡前泥似醅。眼前安得故园路，江沙江草便青鞋。"}