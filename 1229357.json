{"id":"1229357","title":"送傅德谦还临川","dynasty":"元","author":"吴海","text":"傅君隘流俗，举步追古人。古人去已远，斯道为荆榛。出门抱高志，区区向谁陈？十年江海上，漂泊但一身。念我德不孤，邂逅遂见亲。相知宁苦晚，不觉逾三春。精微共探讨，议论发清新。谊合然诺重，途穷忧思频。如何语离别，使我意酸辛。酸辛不在别，欲留我何贫。闽水东赴海，楚山西入秦。春波正浩荡，谁能知其津？"}