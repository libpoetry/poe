{"id":"269267","title":"霓裳中序第一·柬遐翁香岛，和惠词原韵","dynasty":"现代","author":"吴湖帆","text":"惊心会破国。满目繁华都换物。多少恩朝怨夕。伫流水坠花，消声磨色。愁丝万尺。但恨无、良史词笔。凭阑望、碧云暮合，木末自寥寂。拚掷。紫骝红勒。漫独对、铜驼溅泣。重经前度翠陌。劫后余痕，感念谁客。怅怀遥路北。纵信美、湖山似昔。争如我、年时憔悴，鬓畔渐霜白。"}