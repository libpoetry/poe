{"id":"519409","title":"金鱼歌","dynasty":"明","author":"朱诚泳","text":"金鱼来自金仙国，三十六鳞谁与饰。金仙亲手傅金泥，满池都作黄金色。自疑身自金仙来，凿池引水青天开。等閒俯槛玩且咏，相忘物我何悠哉。黄金佛国真可誇，金盆又出金莲花。呼童满进金罍酒，肯使金鱼荐齿牙。金鱼金鱼汝幸在吾沼，育子生孙足怡老。莫愁咀嚼莫愁烹，恣尔优游戏萍藻。"}