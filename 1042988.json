{"id":"1042988","title":"瑞荷","dynasty":"宋","author":"刘攽","text":"西濠本连金水河，天潢之下分馀波。波深水静生物秀，十步百步皆圆荷。五月浮舟人不见，瑞荷亭亭尤可羡。连二雕成白玉盘，合欢裁作青油扇。浣纱女子红莲房，背面照镜匀鲜妆。斜阳弄影并高盖，下有戢翼双鸳鸯。人情贵少瑞云美，亦自天和独钟此。周王嘉禾献同颖，汉皇奇木誇连理。君不见今年大田所收十万仓，上客为子歌吉祥。"}