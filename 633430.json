{"id":"633430","title":"楼阁篇为彭明府退庵寿","dynasty":"明","author":"释今无","text":"有大丈夫古之哲，丰姿明敏神欢悦。声价人天号大慈，百福归之如聚月。现为楼阁高七层，窗牖栏楯悬奇缯。赤珠璎珞宝网垂，金铎迎风声泠泠。此阁凡庸不能见，实相求之如掣电。白凤至今不可巢，沉香结束何足羡。我观智海软琉璃，无有远迩及崇卑。上下千年一瞬间，寒云自走孤月閒。妙得此意凌万物，坐令仁寿当自还。阎浮界内无此阁，即令有之亦糟粕。道力业力等齐观，檐风吼月恣行乐。番禺邑侯彭大士，醇粹天资白玉美。光芒焜耀四边驰，一粒摩尼旋众水。峨嵋峰上钟灵秀，巍巍慧业善财后。不参烟水亦南来，斗大铜符深系肘。平生学术见驱鸡，百里宣风今卓茂。治中有山名雷峰，长松大竹颇灵透。拟为此阁架虬蜺，烟走星飞生渗漏。问政时临阁上行，绣栌朱柱何曾有。伫立逦迤绿水溅，还如弹指未开前。大士忽然一弹指，重重楹槛敞高轩。阁门开处莲花白，服之能住百千劫。我作此篇以寿君，文殊狮子翻身踯。"}