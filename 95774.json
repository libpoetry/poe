{"id":"95774","title":"重九才四日尔风雨如此病卧殊亡聊小儿辈取酒","dynasty":"宋代","author":"赵蕃","text":"久不观陶诗，仿佛如前生。忽此迫重九，意是渠所我。我方卧病中，斋居忘昏明。不知檐雨落，但觉奔涛声。两儿绝可怜，弱者才五龄。深悯乃翁惫，取酒前为倾。岁月已如许，我衰难复荣。但愿此可安，闾里无异情。何必议徙居，终焉计将成。"}