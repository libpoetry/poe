{"id":"184724","title":"甕酒·吴侬饼曲成村酒","dynasty":"宋代","author":"曾几","text":"吴侬饼曲成村酒，所取何尝议升斗。一杯未尽朱颜酡，过若茅柴那得久。官酤私酿同一律，竟识吾家新酝否。近持方法报山妻，入眼从来未曾有。旧时菽麦真其父，秫稻麦和以为母。甕头又戴老瓦盆，墐塞四旁如户牖。数朝已办糟床注，不论清浊皆可口。欣然一笑谓山妻，慎勿轻传殆天授。答云妙处须心得，纵有此方无此手。请君痛饮当解酲，贤哉大胜刘伶妇。"}