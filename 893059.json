{"id":"893059","title":"金陵相公赴镇二首 其一","dynasty":"宋","author":"宋祁","text":"代邸横庚佐，商岩梦弼才。萧公左右手，轩老上中台。利见攀龙后，重明捧日来。聊持枢柄族，旋运一陶坯。师石兼为砺，形盐本和梅。树容他语答，车问少阳回。丕绩推时乃，宸歌续喜哉。陈平安注意，邓禹退无猜。焘社南邦重，轻裘太府开。舍装宁晚计，行复坐公槐。"}