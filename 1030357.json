{"id":"1030357","title":"金缕曲 罗帛剪梅缀枯枝，与真无异作","dynasty":"宋","author":"蔡士裕","text":"怪得梅开早。被何人、香罗剪就，天工奇巧。茅舍竹篱容不得，移向华堂深悄。别一样、风流格调。玉质冰姿依然在，算暗中、只欠香频到。著些子，更奇妙。有时来伴金尊倒。几徘徊、认成真后，又还误了。费尽东君回护力，空把芳心萦绕。竟不解、索他一笑。夜月纱窗黄昏后，为爱花、翻被花情恼。个恩爱，负多少。"}