{"id":"844962","title":"题吴絅斋黯然吟草四首","dynasty":"清末民国初","author":"曹家达","text":"碎擘春云黯暮愁，酒家难作踏青游。江潮日日征帆远，一夜离魂化石尤。伯劳东去燕西飞，君到燕山百事违。错怪天涯芳草色，误人春暮不思归。涉江何处采芳馨，残梦如烟悔独醒。偏是双槐后庭树，春来还向旧人青。直指湘云路几程，酒怀离绪不分明。东风吹雨王孙绿，刬尽愁苗今又生。"}