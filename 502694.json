{"id":"502694","title":"题山水图","dynasty":"明","author":"王恭","text":"忆昔扁舟过南楚，飘泊潇湘洞庭浦。积水寒天梦泽深，疏钟淡月巴陵曙。君山独上思悽然，竹树苍凉绕暮蝉。空陵草没皇英骨，古井苔荒柳毅泉。一别湘江向十秋，披图远忆旧时游。青枫寂历烟中烧，远岫依稀鸟外愁。云帆去去寻仙岛，我欲因之拾瑶草。再三招手呼不来，令人独立伤怀抱。"}