{"id":"1129750","title":"颂古五首","dynasty":"宋","author":"释彦岑","text":"胡孙吃毛虫，乌狗上佛殿。大地雪漫漫，澄江净如练。蛮奴赤脚上皇州，卖尽奇珍跨白牛。贪著市朝人作市，又随歌舞上官楼。多意气，好风流，月冷珠帘挂玉钩。分明忘却来时路，百尺竿头辊绣毬。岣嵝峰头神禹碑，字青石赤形模奇。无目仙人才一见，便应抚掌笑嘻嘻。云暗苍龙化葛陂。一桡打著这瞎汉，堪笑令犹行一半。竿头丝线钓鲸波，趯浪拿云犹是钝。没踪迹处莫藏身，看来端是眼中尘。全机打破系驴橛，棒头敲出玉麒麟。"}