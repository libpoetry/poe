{"id":"467059","title":"冬夜和逸老八首","dynasty":"当代","author":"陈永正","text":"柳老浑如季布髡，寂寥天地一灯昏。难言此日何由致，久待孤怀不自黁。紫若青荃襟底故，长颅大颡镜中扪。乘时喧寂蛩无信，呜邑毋嫌败灶根。端忧如发自难髡，独拥虚帏卧夕昏。结友两间仍落寞，全身十载太酸黁。梦天重雾还堪驭，棘指明星烂不扪。谁令荒鸡瘖竟夜，心魂摇荡恐无根。旷荡川原草木髡，珠江声咽晚潮昏。稍寒云意绵绵去，欲倦风情漠漠黁。屑泪拈花谁索笑，微霜侵指发堪扪。万缘纷纠清宵坐，待看春生古石根。老木山深忍尽髡，依枝缺月送黄昏。渐疏丛苇容鸥立，绝好迟花为我黁。陈迹眼中人不再，矢痕胸上足须扪。重寻偃蹇西湾路，霜后应馀宿草根。城西万绿未全髡，独抱幽忧一室昏。屡梦屡醒才半夜，难忘难忆奈馀黁。碧凝神血终何补，心散巫云岂复扪。不悔沾裾无限意，三年点鬓化霜根。羁鸟何依叶已髡，寂寥天地一灯昏。盛年花好矜初粲，残夜灰寒拨此黁。温语漫留秋后忆，微冰悄坠颊边扪。百年同命深深誓，忍放扁舟别水根。纷披黔首未全髡，竟夕鳏鳏眦亦昏。在水初灯犹掩抑，待春黄菊试温黁。一尊向影谁同劝，四壁如天日费扪。都道醒人无醉语，何妨吐与断篱根。一杯能醉笑齐髡，骤雨飘风忽到昏。鼠迹架衣悬久冷，酒醺布被惬奇黁。尚馀骨立人难拜，日共尘生虱莫扪。非复干霄乔木意，孤蓬岁久自留根。"}