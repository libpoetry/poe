{"id":"844168","title":"金缕曲","dynasty":"清末民国初","author":"易顺鼎","text":"小院桃花雨。镇销魂湘帘半卷，数声啼宇。门外斑骓勾留旧，携手画阑私语。消受者酒边眉妩。绿鬓飘零维摩榻，算年来略解伤春苦。吹玉笛，甚情绪。筝堂夜按阳关谱。漫催成红悽绿怨，茜盟无主。十丈车尘宣南路，埋尽春愁几许。有多少云鸿失侣。一寸情天伤心碧，便微躯化石都难补。持此恨，竟终古。门外天涯路。憩香骢绿沈小院，艳宵初曙。草长红心江南岸，一片歌尘乍度。甚粉约脂期都误。但骂东风真无赖，送侬归不送愁归去。空望断，凤城树。年来春梦浑无据。又悤悤旗亭折柳，三生萍絮。宝瑟弦僵瑶情冷，漫把孤怀浪诉。怕少个周郎能顾。只道芳颜须珍重，料人间尚有相逢处。抵多少，断肠句。"}