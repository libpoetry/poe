{"id":"79908","title":"若耶村老人","dynasty":"宋代","author":"陆游","text":"昔闻若耶村，意象乃物外。皤然阡陌间，来往几鲐背。无论百岁翁，甲子数至再，我来亲见之，殊未辍耕耒。曩事一一言，多闻杂谆诲，回头指丁壮，此是曾玄辈。有翁又过我，家有孙五代，指呼取斗酒，山果杂细碎。顾我使之年，惭缩不能对；恭惟大父行，不觉投杖拜。养生惟一啬，此在吾术内，翁能信践之，成就乃尔大！我今才耄及，耳目已愦愦，长庚虽余辉，敢与明月配？"}