{"id":"279336","title":"齐天乐·壬戌岁旦示大侄以文","dynasty":"现代","author":"周岸登","text":"雪消年转梅江上，春回盼春犹远。挂户新符，巡檐笑靥，欢酌屠苏盈盏。衙斋事简。按一曲清词，翠尊金板。渐老周郎，岁华无恙感羁宦。京尘回首似梦，雁行思度岭，同是魂断。故国啼鹃，寒枝警鹤，欣接竹林南阮。星飞雾卷。问此别寻常，甚时重见。望里觚棱，朔风吹倦眼。"}