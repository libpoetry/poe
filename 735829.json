{"id":"735829","title":"奉赠徐健庵前辈","dynasty":"清","author":"汪琬","text":"娄水之所经，嵯峨玉山塔。羡此一隅地，人杰踵相蹑。公家伯仲叔，埙篪互酬答。翻然排天门，声望后先接。中朝共推仰，号为冠盖甲。长公最雄迈，户外朋簪盍。慰问倾篚筐，宴笑倒樽榼。频躧长者履，且置诸生榻。辟若大瀛海，众流鲜不纳。胸期极潇洒，经术况淹洽。观其所著书，无语肯落夹。壮采陈绘组，宏音振镗鞳。当今右文时，诏修经国业。已开兰台局，匪但给笔札。前史颇浩瀚，殊论苦未协。学识如长公，才又富开阖。发凡必超妙，寓思当周匝。下上三百载，历历在眉睫。何不任著述，俾作群贤法。幸绸金匮余，奴仆命寿晔。"}