{"id":"133906","title":"古诗赠兴宗","dynasty":"宋代","author":"司马光","text":"穷达有常分，得丧难豫言。古今浩茫茫，倚伏安可原。轩掌彼自荣，兴俗同崩奔。锱铢校重轻，冰火殊凉温。君子固无愧，立身明本根。度矩苟不愆，宠辱徒喧喧。有如清济流，横贯长河浑。景公马千驷，南面雄东藩。陶青刘舍徒，位为丞相尊。当时非不显，磨灭何足论。颜回在陋巷，藜藿甘盘飧。原宪结弊衣，蓬蒿塞其门。当时岂不穷，至今荣名存。况君齿方垃，德业素所敦。安知塌起归，不作凌云翻。要之白首期，壮烈施元元。为君画善策，洒扫清前轩。长舒四五榻，客来辄闭樽。群愁喜伺人，稍醒必烦冤。拒之亦无他，体中常昏昏。"}