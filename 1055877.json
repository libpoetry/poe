{"id":"1055877","title":"苏子瞻因胶西赵明叔赋薄薄酒杜孝锡晁尧民黄鲁直从而有作孝锡复以属予意则同也聊以广之 其一","dynasty":"宋","author":"李之仪","text":"薄薄酒，胜茶汤。刳麝脐，为有香。断尾山鸡避文章，直木先伐甘井竭，谁将列鼎移黄粱。扬雄草玄反嘲白，曲糵宁非井丹食。却念牛衣儿女心，王郎漫致回天力。五湖归去弄烟月，伏剑成名空玉雪。饮薄酒，醉后纷纷亦何有。"}