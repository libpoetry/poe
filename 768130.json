{"id":"768130","title":"秋思耗 得秋锦家兄都下书","dynasty":"清","author":"李符","text":"十四楼边客。倚小山、望断蓟门消息。玉屑瘦书，锦砂圆印，遥堕鸿翼。剪孤烛开封，但言秋到梦故国。记别离、西水驿。正芰露侵装，荻风吹缆，絮语晓鸡声里，月残林黑。悽恻。年华又隔。料柘垣、败叶初积。赋工何益，枉教挥尽，一床健笔。怕旧侣丛鸥笑人、苔翠生钓石。两鬓色、应未白。算不若归来，沧浪随意泛宅，樵弟渔兄计得。"}