{"id":"756730","title":"筑墙围雷峰塔诗以纪之","dynasty":"清","author":"禅一","text":"五季纷纷首朱梁，乘时割据钱镠王。此塔肇建自忠懿，依稀记得妃子黄。去今八百有馀载，中遭劫火烧颓唐。剧中靓妆妖蛇出，众目争看窈窕娘。法胜有如鬼子母，战退揭谛走金刚。金山高擎一盏罩，不能跋扈恣飞扬。此妖亦是有情种，轻身失志为高阳。黄乃对白是寄托，以伪作真骇众盲。乡愚不喻窃砖去，将去磨刀切柔桑。妄言此砖镇妖孽，蛇蝎永不来蚕房。从此剔出有万万，古塔势欲倒高冈。十景之中少一景，于是山僧为主张。若云鼎新工浩大，且围八尺黄泥墙。斯举傍人皆赞叹，保护塔身计最良。我闻兴修也生喜，作诗记美助宣扬。"}