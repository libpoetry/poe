{"id":"692789","title":"鹧鸪天 壬子元夕前，高峣海庄，与王云岩、丘鸿夫、张子中、李继培小饮","dynasty":"明","author":"杨慎","text":"淼淼春波碧海边。淹留佳客夜开筵。未临元夕灯先试，虽是贫家月也圆。歌宛转，舞蹁跹。劝郎行乐驻华年。白头未定西归计，愁听箜篌蜀国弦。戎旅今年四处家。故乡咫尺是天涯。寻巢未定身如燕，览镜曾经鬓似鸦。愁对酒，懒看花。青衫老泪感琵琶。侧身天地无刘表，徙倚阑干日又斜。"}