{"id":"698586","title":"漂布架二首","dynasty":"明","author":"唐顺之","text":"皎皎亦知尘易染，置身特在半虚空。素娥罢浴仍余湿，靓女凭高欲御风。潮翻净练江楼上，雾卷轻绡海市中。□向太阳蒙一暴，剪裁谁使得成□。娟娟素质寄孤标，出浴仙娥湿未销。弄影自知迎日早，凭虚特觉去尘遥。将乘灏气晞冰骨，一任轻飔扬舞腰。移向海傍堪望处，错疑鲛室挂寒绡。"}