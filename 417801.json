{"id":"417801","title":"满庭芳 题宋词十九首抄本","dynasty":"近现代","author":"朱帆","text":"锦绣词章，素馨涛纸，笔痕墨沈犹鲜。宋贤遗响，一卷展华笺。逃得尘寰浩劫，清辉在，皓月长圆。沉吟久，千愁万绪，举盏望青天。无端芳草地，春云断雁，秋树寒蝉。叹文采风流，异代谁传。古调休弹旧恨，十年梦，回首堪怜。人间事，何时大定，秦火不重燃。"}