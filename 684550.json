{"id":"684550","title":"追昔感事八首","dynasty":"明","author":"王伯稠","text":"秋风九塞静狼烟，铁骑千营夜醉眠。大奏钧天酬上帝，君王法驾在祈年。西内词臣和柏梁，天书飞动赏辉光。谁怜一铗新丰邸，弹尽秋风白发长。纷纷游客似雕翻，一技俱能猎异恩。牛饮总污丞相席，沐猴争戏五侯门。欲醉胡姬耐笑看，驼酥千盏不辞乾。忽雷抱向青楼月，拨出《凉州》夜雪寒。燕山自古接胡沙，大有胡风入汉家。小妇拍鞍能走马，儿童捲叶学吹笳。玉蝀金鳌跨夕阳，风清海子碧波长。荷花千顷无人采，落尽仙姬镜里妆。射虎屠龙意气豪，纵横年少见吾曹。老来梦断长安事，落日捞虾傍小舠。高枕青山计未贫，空林幽鸟伴吟身。谁能更抱齐门瑟，老觅长安解听人。"}