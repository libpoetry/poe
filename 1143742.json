{"id":"1143742","title":"杂咏十首","dynasty":"宋末元初","author":"方凤","text":"反哺乌曰慈，食母枭名恶。如乌莫如枭，人心当自觉。马舞睨禄山，猴朝识朱温。人岂不若兽，变故辄负恩。鹍鹏奋云霄，尺鴳栖野草。物各适其天，夫岂论大小。蜂房开户牖，蚁穴有官守。究竟物皆然，梦幻君知否。小哉蛮触战，鄙甚蛙黾怒。达人能大观，本以和平故。瑞世凤鸣阳，司晨鸡鸣丑。呶呶取人憎，乱蝉合缄口。蚕茧每利人，蛛网偏害物。利害夐不同，其间仅丝忽。猿啼不窥窗，牛驯常露地。伏虎与降龙，此理元无二。解牛中肯綮，相马外骊黄。从知得三昧，意到形自忘。蚁封罅隙地，蛙井咫尺天。那能致广大，此道谁为传。"}