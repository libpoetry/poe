{"id":"1112560","title":"冬至后三日三首","dynasty":"宋","author":"张耒","text":"寒暑添线衲，朝晡折足铛。何劳问荣辱，便是了平生。理自阴阳运，吾宁口舌争。深居玩吾宝，不遗世人轻。水国过冬至，风光春已生。梅如相见喜，雁有欲归声。老去书全懒，闲中酒愈倾。穷通付吾道，不复问君平。梅柳有情态，江城过岁除。山村见霜橘，江市出寒鱼。谪久衣冠懒，身闲故旧疏。傍篱挑翠甲，忆我故园蔬。"}