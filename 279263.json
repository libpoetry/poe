{"id":"279263","title":"大酺·园游不与，怅然有赋","dynasty":"现代","author":"周岸登","text":"望白宫沈，青阳转，三海依然金碧。游悰浑未减，想花迎冠佩，树窥温室。步屧尘侵，衣簪影互，聊与东皇分席。奁光吹欲皱，跨金鳌玉蝀，镜漪涵壁。怪连日多阴，定缘高处，酿寒尤力。番风谁禁勒。楝花过、婪尾无消息。便纵赏、丰台殊艳，鹿苑经香，惨将离、梦遥天窄。雾障铜驼陌。清泪竭、麴澜深羃。任孤客，愁如织。珂马盈路，曾是倾城倾国。赋情未忺彩笔。"}