{"id":"748315","title":"刘叟诗","dynasty":"清","author":"曾国藩","text":"金峰万山辏，刘叟巢山椒。邦人所宾礼，与山两岧峣。天穷苦无告，孤露初及髫。倾家树四壁，马磨风萧萧。朝餐或耻盎，夕饮恒赌瓢。子衿式学省，童冠各在招。束脩敛薄少，岁获偿蓘穮。上堂奉甘滑，入室馨脂膋。一噎三咻摩，一食再温劭。蒸梨或忤志，捐斥无宽条。婴儿抱酷爱，毕世非一朝。白日不东返，孝养随瞥飘。所余杯与棬，傍身币琼瑶。触时即子卯，有霣如春潮。仰供不知劬，俯畜安能饥。举家浩鹅雁，妻馁儿号宵。维叟不卤莽，长短与量料。纫箴教补裂，呼粥权息嚣。乡邻敬其谊，百里无飞鸮。长官式其贤，唾息不敢骄。噫乎血气伦，报本义所要。人纪有乖沸，兹实悬之杓。惠迪经所训，物理亮非遥。感叹遂成咏，庶以风鄙浇。"}