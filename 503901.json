{"id":"503901","title":"送人修城还","dynasty":"明","author":"郭奎","text":"艺祖汾阳济世才，兴唐社稷位三台。两京宫阙同时复，万乘鸾舆远道回。中令簪缨今不沗，左司衡鉴又重开。朝廷用将皆熊虎，宰相求贤辟草莱。江口峨眉山偃蹇，城头雉堞石崔嵬。经营岂让周东洛，桢干谁知楚上材。铁瓮时平民按堵，汤池秋涨浪成堆。曲连白纻桓温井，高接凌歊宋武台。日映旌旗明似练，月低鼓角响如雷。郎官拱待回车久，玉树垣阴劳徕杯。"}