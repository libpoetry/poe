{"id":"128837","title":"暮春月内署书阁前海棠花盛开","dynasty":"宋代","author":"张洎","text":"去岁海棠花发日，曾将诗句咏芳妍。今来花发春依旧，君已雄飞玉案前。骤隔清尘枢要地，独攀红蘂艳阳天。疏枝高映银台月，嫩叶低含绮阁烟。花落花开怀胜赏，春来春去感流年。清辞早缀巴人唱，妙翰犹缄蜀国牋。共仰壮图方赫耳，自嗟衰鬓转皤然。因凭莺蝶传消息，莫望蓬莱有病仙。"}