{"id":"766418","title":"齐天乐 七月既望，偕陈湘渔作敬、吴研仙廷燮兄莲舫西湖泛月","dynasty":"清","author":"黄燮清","text":"飘然颇有凌云气，长空乍收昏霭。露湿衫边，星黏树隙，清得游人无奈。银河玉海。怕今夜婵娟，等闲凉坏。棹入西泠，水窗一半柳阴盖。中流来去自在，洞箫吹断续，如听仙籁。零碎飞萤，惺忪倦鹭，秋在红芙塘外。花枝细摆。尽无数幽香，画船轻载。醉我烟波，五更归思懒。"}