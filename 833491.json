{"id":"833491","title":"瑞鹤仙","dynasty":"清末民国初","author":"樊增祥","text":"暖风梅豆熟。城南路、一片清阴乔木。斜街数间屋。称朱衣双引，雪珂鸣玉。盐官旧筑。记新桥、文桑尚绿。老来三懒，怕香径踏花，雨榭烧烛。前辈风流谁继，学士仙才，不殊玉局。雅邻任卜。前花市，后修竹。更藤阴残照，奇书千本，金风亭长自曝。胜吾庐、茧纸图成，卷葹小幅。"}