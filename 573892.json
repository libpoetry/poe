{"id":"573892","title":"开先僧送泉水","dynasty":"明","author":"邵宝","text":"泉斋爱泉如爱玉，每向名山观未足。长言世味无此真，俗客浪誇鱼我欲。匡庐瀑布故有名，几回坐饮龙池清。不知泉亦我知否，我独与泉如结盟。兹行未暇登山寺，远汲双瓶解焦思。老僧闻我送茶来，笑揖山灵谢珍赐。剩携阳羡新春芽，夜烹落尽青灯花。吾泉在惠久能味，岂以异好成遗遐。相将一椀复一椀，此味天教吾辈管。明朝西望双虹垂，放笔大书湖水满。"}