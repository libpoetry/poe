{"id":"779189","title":"念奴娇 次顾庵韵，送朱近修还海昌、吴西崖往山阴。兼怀宋既庭先还吴门","dynasty":"清","author":"陈世祥","text":"苍凄林莽，度征鸿正是，高空秋肃。瑟瑟水天芦荻岸，愁杀布帆双逐。越海云沉，吴江枫冷，何处扁舟宿。青山入眼，浮螺不似新沐。廿载鹿独江皋，黄尘浊酒，霜雪纷山麓。此日追陪群彦后，觉秽在前珠玉。芒屩难归，貂裘尽敝，梦里梅花屋。频搔短鬓，媻娑不堪簪菊。"}