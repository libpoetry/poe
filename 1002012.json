{"id":"1002012","title":"送马少卿自广东漕易江西宪","dynasty":"宋","author":"曾丰","text":"湖南岭南迎复送，车上马上觉复梦。夜来梦入大江西，山见崆峒水章贡。身为使者似光华，眼厌视之徒倥偬。人贪公厌非矫情，外物皆轻吾道重。小行吾道幸吾民，楚越已休虞芮讼。粤人欢喜未饱间，又觉喜气吴人共。万牛争挽楩楠入，初疑选作明堂栋。郎星气焰万丈长，丞相大嗔凝不动。秀才峥嵘风必摧，大材盘礴古难用。衮舄寻公公却之，傍人乃献绣衣颂。宾屦今满河阳门，意其所拔石若温。浴沂岂料先与点，送客有时独留髡。推心置我等子弟，誓报从今到儿孙。离情欲噎难忘言，补天自有妙手存。区区易节未足论，虎头不戴貂蝉冠。邦人勿痴空攀辕，门人勿痴空恋轩。"}