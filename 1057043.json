{"id":"1057043","title":"观文与可学士画枯木","dynasty":"宋","author":"毕仲游","text":"韦偃树石名天下，后日良工无及者。任侯借我枯木图，石气苍茫若唐画。画时只用床头笔，与可亲题是真迹。霜皮合抱隐不彰，老盖支离存半壁。梢摧骨朽心已穿，干烂龙鳞体犹瘠。生意虽休根柢在，崛强杈牙倚天黑。胶流断节文理深，笋枝剥落如针直。坐久疑行古塞外，凌空惨淡千年色。起身就视觉有神，不见笔痕惟淡墨。岂徒挥洒无人似，苦节清风贫到死。任侯珍重竟何如，不独画好心君子。若使与可为俗流，枯木虽佳侯不收。"}