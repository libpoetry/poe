{"id":"538215","title":"大中丞临海王公以举远楼十六韵见示命和率尔续貂殊忘丑陋不足辱楣栋问也","dynasty":"明","author":"王世贞","text":"逼汉高开阁，筹边壮写图。指南通海国，走北饷天都。星欲重檐堕，云将列雉扶。淮流遥控楚，江势下吞吴。白马宣房颂，玄熊大禹谟。转输宽戍卒，利涉尽漕舻。匹练通流细，千帆挟雾粗。龙腥春动海，蚌吐夜明湖。羽卫云同合，敖仓雪并铺。已闻迁计相，仍借领兵符。阖辟新名重，浮沈往论徂。策勋须第一，有赏必称殊。事业能书鼎，诗篇可好竽。偶然存旧社，未肯忘迂儒。贵岂雕虫在，宽容尺鴳纾。知公意拂拭，矫首望长途。"}