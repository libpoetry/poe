{"id":"421446","title":"金缕曲 送菊轩赴鲁西","dynasty":"近现代","author":"薛建吾","text":"懒折长亭柳。念天涯，萍踪絮迹，七旬聚首。肝胆相倾真血性，语爽情长意厚。曾几度，煎茶温酒。剪烛纵谭狐共鬼，忒新奇，大放悬河口。真可续，齐谐后。无端远到天孙右。莽乾坤，传杯豪饮，几时能又。此去定知游怀畅，太白楼头击缶。更识个梁山屠狗。莫恋琴台风光好，到梁溪，共赏黄花瘦。江左约，愿同守。"}