{"id":"1039047","title":"阅古堂","dynasty":"宋","author":"韩琦","text":"仲尼大圣人，文武亦云学。况其下者乎，而不事砻琢。伊予之逢辰，进本任愚朴。今辱寄中山，地重扼幽朔。日惧不克堪，误上所简擢。古之良守帅，功业甚奇卓。思以救空疏，志慕极坚确。后圃新吾堂，左右谨图模。公馀时纵观，大可儆龊龊。奔雷发聋聩，皎日破昏浊。苟能奉规矩，曷愧大匠斲。或此贤宾僚，指顾便扬攉。四座企清风，耳目外优乐。子好虚名哉，事实出诚悫。庶几得涓尘，聊以助海岳。唯有大忠心，不在先觉觉。"}