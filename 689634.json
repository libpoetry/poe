{"id":"689634","title":"客北平闻行人之语感而成诗四首","dynasty":"明","author":"宋讷","text":"虎将朱旗直指燕，燕山王气便萧然。轻如晋武平吴日，远似唐皇幸蜀年。朝市夜沉三辅月，禁闱寒断六宫烟。延春阁上秋风早，散作哀音泣播迁。将士城门解甲初，不知相府已收图。霓裳宫女吴船载，胡服朝臣汉驿趋。甲第松筠几家在，名园花草一时无。行人千步廊前过，犹指宫墙说大都。相臣无策奏岩廊，倾国倾城总祸殃。同辇谁辞婕妤诏，后庭多学丽华妆。出墙御柳先零雨，入塞宫花半谢霜。毕竟玉颜成底事，空遗残粉污椒房。几回人起乱中华，僭赏轻颁将相麻。示俭岩宸空植草，助娇上苑浪移花。当年翠辇三山路，此日毡车万里沙。自古国亡缘女祸，天魔直舞到天涯。"}