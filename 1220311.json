{"id":"1220311","title":"赋渊明归来图送致仕者","dynasty":"元","author":"吴当","text":"苍苍庐山阳，渺渺彭蠡东。依依柴桑里，矫矫靖节翁。聊为三径资，出宰古县中。折腰未为辱，自眷菊与松。幡然赋归来，高眠北窗风。素琴既无弦，尊酒亦屡空。篮舆入净社，植杖随春农。逍遥有真乐，畴能继其踪。君生千载后，出处慎初终。解印返故山，栖此环堵宫。作图励薄俗，相与传无穷。"}