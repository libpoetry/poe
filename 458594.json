{"id":"458594","title":"我酒","dynasty":"当代","author":"卢青山","text":"我酒醇且清，携来野竹边。竹虽不解饮，其瘦肖我颜。笋劲将破土，一二藏其尖。趺坐不之顾，聊尽今朝欢。我生不满百，忧怀休使迫。世路繁熙攘，清峭方为策。况此无嚣杂，不醉将何说。草色年年发，燔火年年灭。赖有不老根，为之壮新倔。我辈诚无此，再荣安可得。念之良未已，壶中已空竭。"}