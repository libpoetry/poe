{"id":"569111","title":"客中贵谈中军朱大夫王光禄追饯栖霞有作","dynasty":"明","author":"王世贞","text":"归辙何所爱，爱此中林幽。感叹我良友，驱马迫相求。晨供伊蒲馔，晚橐出珍羞。贵人徇新知，涕泗纵横流。中军追故欢，茕然若无俦。慷慨朱大夫，誓欲命扁舟。沉沉王光禄，悔不昔绸缪。志士歌伐木，颓老恋首丘。诚知中肠异，别泪不可收。"}