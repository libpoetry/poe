{"id":"591152","title":"豫章行","dynasty":"明","author":"欧大任","text":"豫章有古树，群鸟巢其枝。嗟我贱与贫，妻子长寒饥。入室惨不乐，但闻悲风萧萧鸿雁飞。仗剑将远去，弱子当门啼。妻顾向我言弃妾，尚可奈此呱呱儿。高车驷马，下有崄巇，不如家中共餔糜。归来归来，东门牵犬君奚疑。阪下粟，可以炊。机上布，可以衣，愿君百岁无相离。噫嚱唏，富贵不可求，贫贱不可去。上有仓浪天，勿复虑。"}