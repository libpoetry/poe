{"id":"688398","title":"客中感怀十首","dynasty":"明","author":"江源","text":"自怜羁客尚飘蓬，故国荆扉在梦中。直北关山时极目，独依秋色数飞鸿。江南江北望烟波，岁岁无如老去何。蝴蝶梦中家万里，几时回首一高歌。关山迢递古交州，消息真传解我忧。独在异乡为异客，莫因鲈鲙涉空秋。三年踏尽化衣尘，燕子衔泥两度新。南北相望千万里，世情谁是旧雷陈。兴尽南游卒未回，云山多处忽登台。故园书动经年绝，欲问平安无使来。夜深搔首叹飞蓬，十载长安似梦中。山上有山归未得，南随越鸟北燕鸿。天明骑马走红尘，蓬梗何年是住身。回望长安五千里，朔云燕雁不堪闻。客路秋风又几年，中间消息两忘然。不堪肠断思乡处，雨歇空山噪暮蝉。百粤山连翼轸来，临岐终日独徘徊。欲登高处肠先断，风急天高猿叹哀。风雨前程马足劳，青云不似白云高。霸陵原上高回首，百越风烟接巨鳌。"}