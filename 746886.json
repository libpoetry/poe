{"id":"746886","title":"白马渡","dynasty":"清","author":"黄文琛","text":"哀猿暝啼江上山，山雨滴绿绿满船。六月单衫坐篷底，细数雪鹭冲凉烟。溪回柁转更清绝，谁构亭子山之颠。衰俗踵事好奇诡，曾见几人升青天。桃花不开石门闭，杉筠长大藤钩连。琐窗朱阁梦何所，书生浪赋秋月圆。吁嗟在昔减州税，追留白马真能贤。岁久无复记遗爱，荒唐此地夸神仙。好风吹送不得住，我亦有累难息肩。芒鞋布袜定何日，到处自办游山钱。"}