{"id":"1059060","title":"十六夜府会湖光亭呈世美","dynasty":"宋","author":"邹浩","text":"使君终宴先归休，菱盘藻带妨移舟。湖边何处月已到，观音堂下寒光浮。鼎来谈笑托新兴，沉沉万籁乾坤幽。云端飞翼弄清霭，波间戏鬣吹轻沤。凉飙袭尘了无迹，似动不动蒹葭洲。却观落日倚栏处，天东缥缈横高楼。不须要月共形影，吾曹兹焉成献酬。单衣盈露坐忘返，亦忘佳客相与留。始知人世恶尘土，生平今夕方中秋。昨宵莲社二三子，借问赏心如此不。"}