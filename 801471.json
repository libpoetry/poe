{"id":"801471","title":"扰龙松歌","dynasty":"清","author":"郑鉽","text":"昔闻散花坞中片石峰，破石孕出千丈之奇松。今观非松又非石，但见虬枝夭矫向空立。得非窦子明，汶阳放钓来相迎。又疑轩辕帝，扳髯飞腾在云际。上有铁干五鬣长，绝似爪角森森张。下有溜雨霜皮在，鳞甲斑斑色五彩。我欲系之双赤绦，云雾晦冥恐遁逃。凛冽千年遗积雪，惨淡六月闻寒涛。吁嗟乎！秦封大夫宁胜此，何为偃蹇深山里？一朝绝壑雷雨起，看尔东行入海水。"}