{"id":"924417","title":"立冬闻雷","dynasty":"宋","author":"苏辙","text":"阳淫不收敛，半岁苦常燠。禾黍饲蝗螟，粳稻委平陆。民饥强扶耒，秋晚麦当宿。闵然候一雨，霜落水泉缩。荟蔚山朝隮，滂沱雨翻渎。经旬势益暴，方冬岁愈蹙。半夜发春雷，中天转车毂。老夫睡不寐，稚子起惊哭。平明视中庭，松菊半摧秃。潜发枯草萌，乱起蛰虫伏。薪槱不出市，晨炊午未熟。首种不入土，春饷难满腹。书生信古语，洪范有遗牍。时无中垒君，此意谁当告。"}