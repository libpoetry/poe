{"id":"813991","title":"步汪梦梧广文韵二首","dynasty":"清","author":"陈式金","text":"墙东小筑适成园，敢托清谈避世喧。守拙林泉聊乐志，怡情花竹每忘言。无声诗借消长日，活泼机参傍水源。身与烟霞多夙契，寻幽每到月临轩。高车枉顾屡相经，拾级看山眼倍青。望益旧栽三径竹，招游新构数椽亭。新诗嘉惠笼纱护，妙语相承侧耳听。儗洁一尊君莫却，草堂花月会春星。"}