{"id":"1139103","title":"栽桑","dynasty":"宋末元初","author":"陆文圭","text":"细听邻妇低眉说，年年育蚕苦无叶。山童执筐入市卖，一称百钱犹未惬。更兼春雨土窗寒，忍见蚕饥头戢戢。买丝织绢输官外，空借邻机閒一月。阿姑卒岁无繻裤，小儿露骭风吹裂。今时县官清且明，课民务本令必行。担桑赪肩荷锄去，青青布种环郊城。明年家养一百箔，巷响缲车楝花落。满笼新丝白雪香，听赛蚕官鼓声乐。"}