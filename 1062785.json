{"id":"1062785","title":"再次前韵戏志康","dynasty":"宋","author":"赵鼎臣","text":"贾侯少日规原涉，酒徒剑客交相接。官成忽绾县令章，文墨能令豪士怯。满庭牒诉若沈迷，过眼诗书聊领猎。发狂正尔不能堪，大叫赫然胥吏慑。西城晓出颇匆匆，日射围场光有晔。鹿伤鹤膝畏雕盘，兔中鹘拳愁犬蹑。获多意解始开颜，暗觉微涡生两靥。逡巡下令释前禽，尚恐流殷人竞喋。不知谁忽遣君知，佐饔而尝心颇辄。新诗不减子虚篇，喜意似书城濮捷。更因乞肉苦讥嘲，句险词夸终类侠。莫瞋令尹少须之，报聘已装珠一箧。"}