{"id":"1194826","title":"中元夜寄道侣二首","dynasty":"唐","author":"陆龟蒙","text":"学饵霜茸骨未轻，每逢真夕梦还清。丁宁独受金妃约，许与亲题玉篆名。月苦撼残临水佩，风微飘断系云缨。须臾枕上桐窗晓，露压千枝滴滴声。橘斋风露已清馀，东郭先生病未除。孤枕易为蛩破梦，短檐难得燕传书。广云披日君应近，倒影裁花我尚疏。唯羡羽人襟似水，平持旄节步空虚。"}