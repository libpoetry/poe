{"id":"158439","title":"谢三门提举辇运宋叔达郎中寄古碑杂言","dynasty":"宋代","author":"强至","text":"长安古名都，汉唐以来帝王宅。当时高冠大带接迹公卿间，声名大半文章伯。能书万变轶出意象外，那局体法就常格。杰词精翰在处勒琬琰，从此关西富碑石。咸阳原头螭蟠龟负不知数，风雨皴剥尘土蚀。荒郊坏宇大者卧榛莽，小者老祠佛庙往往龛屋壁。忆初来长安，于此心颇溺。朝披夕购自忘倦，一纸不吝百金易。岂惟读辞玩点画，汉唐往事皆历历。始者累一以至百，今既累百至千未免广搜觅。古人载书兼两惧猜谤，今我车载不足更囊积。中郎知我有碑癖，封寄数本跨数驿。中郎中郎虽欲遂愚癖，愚也字学不进，文格不长，翻愧嗜此苦无益。虽然古人亦或有所嗜。又恐一朝舍此愚意无以适。碑乎誓将蓄汝永吾好，不已圣犹贤博奕。"}