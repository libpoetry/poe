{"id":"1121535","title":"燕城读史","dynasty":"宋","author":"罗公升","text":"主父变服强公叔，魏武迁都违众臣。战国犹有知礼士，后世还同问俗人。敖仓转粟走天下，山积云委如蒿蓬。子孙粒粟不到日，留与楚汉争英雄。始皇渡江项籍笑，魏朝失政高欢讥。奸雄觇国自有在，岂必儒者能知几。秦王手创万世业，四海不足充侈心。孝文田家眼孔小，露台欲作悭百金。辽佐遣戍函谷举，平怀构兵江都亡。秦隋失道自速死，可是东海真不祥。千秋一言致宰相，匈奴已谓朝廷轻。那知汉家有故事，倒取屠贩居公卿。申屠蹶张一健卒，欲斩嬖幸尊朝廷。如何董贤小竖子，迨退宰辅如优伶。晋武深鉴前代失，诸王竞握兵马雄。何须更待东门啸，始叹铜驼荆棘中。石虎父子恃兵刀，卜世谓与天地期。那知喋血宫庭者，尽是怀中抱弄儿。隋唐晋汉本胡种，自入中国皆衣冠。不知耶律称皇帝，何似文皇号可汗。德宗急治相鬼质，间架算尽琼林开。鲁宣强聒亦徒耳，直到山南未觉来。锱郎璀贼世台家，卖主知作他邦臣。当年只算孙供奉，犹胜纷纷误国人。亚子十指得天下，尽取国用供至尊。一朝颠沛罂子谷，费尽软语谁知恩。李生平生嘻佛法，厕筹拭面邦计空。那知铁马浮江日，却是神僧建塔功。"}