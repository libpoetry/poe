{"id":"1199628","title":"答陆士龙诗四首·鸳鸯","dynasty":"魏晋","author":"郑丰","text":"鸳鸯于飞，在江之浚。和音交畅，拊翼双起。朝游兰池，夕宿兰沚。清风翕习，扇彼兰茝。凌云高厉，载翔载止。鸳鸯于飞，载飞载吟。有郁浚薮，实惟桂林。芳条高茂，华繁垂阴。爰翱爰翔，爰甜其南。有馥其芬，协我好音。鸳鸯于飞，乘云高翔。有嘤其友，戢翼未翔。澹淡素波，容与趋倡。虽曰戢止，和音远扬。我有好爵，与子偕尝。鸳鸯于飞，徘徊翩翻。载颉载颃，顾侣鸣群。有郁兰皋，冽彼清源。驾言游之，聊乐我云。思与佳人，齐欢顺川。鸳鸯于飞，或矫或游。习习谷风，扇彼清流。春草扬翘，鼋鱼沉浮。感物兴想，我心长忧。谁谓河广，曾不容舟。企予望之，搔首踟蹰。鸳鸯于飞，载和其鸣。怀尔好音，寘我中情。人亦有言，心得遗形。授我木瓜，报尔瑶琼。匪系曰报，永好千龄。"}