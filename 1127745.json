{"id":"1127745","title":"昨与余游如陈广元张寿卿江伯纪陈通卿皆上计矣独邹用之邓继高困阨况今相去愈远焉缅我怀因成两诗各书一通寄之","dynasty":"宋","author":"曾丰","text":"枕中肘后为渠空，效验如何小不同。失马安知非后福，获麟未必不终穷。纪昌已费二年学，造父犹争三日功。了却酸辛残事业，从教运塞与时通。章贡三年两到休，况今又落最南州。思归梅岭不相梦，惜别葛溪犹涨愁。子为坐穷知理道，吾从遭病忆交游。明年肯为槐花出，来看海濒天尽头。"}