{"id":"1104508","title":"鹧鸪天 上元词","dynasty":"宋","author":"无名氏","text":"春晓千门放钥匙。万官班从出祥曦。九重彩浪浮龙盖，一点红云护赭衣。车马过，打球归。芳尘洒定不教飞。钧天品动回銮曲，十里珠帘待日西。日暮迎祥对御回。宫花载路锦成堆。天津桥畔鞭声过，宣德楼前扇影开。奏舜乐，进尧杯。传宣车马上天街。君王喜与民同乐，八面三呼震地来。紫禁烟光一万重。五门金碧射晴空。梨园羯鼓三千面，陆海鳌山十二峰。香雾重，月华浓。露台仙仗彩云中。朱栏画栋金泥幕，卷尽红莲十里风。香雾氤氲结彩山。蓬莱顶上驾头还。绣鞯狨坐三千骑，玉带金鱼四十班。风细细，佩珊珊。一天和气转春寒。千门万户笙箫里，十二楼台月上栏。禁卫传呼约下廊。层层掌扇簇亲王。明珠照地三千乘，一片春雷入未央。宫漏永，御街长。华灯偏共月争光。乐声都在人声里，五夜车尘马足香。宝炬金莲一万条。火龙围辇转州桥。月迎仙仗回三殿，风递韵音下九霄。登复道，听鸣鞘。再颁酥酒赐臣僚。太平无事多欢乐，夜半传宣放早朝。玉座临轩宴近臣。御楼灯火发春温。九重天上闻仙乐，万宝床边侍至尊。花似海，月如盆。不任宣劝醉醺醺。岂知头上宫花重，贪爱传柑遗细君。九陌游人起暗尘。一天灯雾锁彤云。瑶台雪映无穷玉，阆苑花开不夜春。攒宝骑，簇雕轮。汉家宫阙五侯门。景阳钟动才归去，犹挂西窗望月痕。宣德楼前雪未融。贺正人见彩山红。九衢照影纷纷月，万井吹香细细风。复道远，暗相通。平阳主第五王宫。凤箫声里春寒浅，不到珠帘第二重。风约微云不放阴。满天星点缀明金。烛龙衔耀烘残雪，羯鼓催花发上林。河影转，漏声沈。缕衣罗薄暮云深。更期明夜相逢处，还尽今宵未足心。五日都无一日阴。往来车马闹如林。葆真行到烛初上，丰乐游归夜已深。人未散，月将沈。更期明夜到而今。归来尚向灯前说，犹恨追游不称心。彻晓华灯照凤城。犹嗔宫漏促天明。九重天上闻花气，五色云中应笑声。频报道，奏河清。万民和乐见人情。年丰米贱无边事，万国称觞贺太平。忆得当年全盛时。人情物态自熙熙。家家帘幕人归晚，处处楼台月上迟。花市里，使人迷。州东无暇看州西。都人只到收灯夜，已向樽前约上池。步障移春锦绣丛。珠帘翠幕护春风。沈香甲煎薰炉暖，玉树明金蜜炬融。车流水，马游龙。欢声浮动建章宫。谁怜此夜春江上，魂断黄粱一梦中。真个亲曾见太平。元宵且说景龙灯。四方同奏升平曲，天下都无叹息声。长月好，定天晴。人人五夜到天明。如今一把伤心泪，犹恨江南过此生。"}