{"id":"434671","title":"题赵继卿耕隐图","dynasty":"金末元初","author":"杨奂","text":"惜君玉雪成老丑，知君近出太常后。求田问舍计差早，恐君不是扶犁手。长安冠盖闹于云，但说子真耕谷口。此心肯处万事了，直待钟鸣奈衰朽。溪山入眼画样新，雨翠烟岚浮户牖。松亭可琴水可舟，中有石田三百亩。剩锄乌豆种红秫，十分桑麻居八九。软浸豆屑饭晨犊，浓汤秫腴篘社酒。冷盆缫丝给公上，挑灯纺绩裹妾妇。索钱豪吏喜食肉，准备羹材养鸡狗。荆棘满野独漏网，太常遗泽亦已厚。军兴科徭古不免，为劝比邻死莫走。残年得饱实大幸，傍舍偎篱插花柳。君家平日无杂宾，我辈过门须一扣。若非代北少陵翁，定是周南紫阳叟。更阑朗咏除夜篇，聊与苍生洗尘垢。"}