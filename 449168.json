{"id":"449168","title":"霜花腴","dynasty":"当代","author":"陈永正","text":"断云暮合，俯近郊，残枫仄径红铺。塘水回澄，海霞收彩，颓阳暧暧烟芜。渐行渐孤。念故山、萧瑟难图。向清流、野菊斓斑，有情休折忍寒株。傍晚雾成疏雨。混江天一色，三里模糊。细细和尘，霏霏沾袂，如何不润心枯。寂寥笑吾。听噪林、得意昏乌。但冥茫、眼底重关，去年风景殊。"}