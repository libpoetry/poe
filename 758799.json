{"id":"758799","title":"念奴娇 题湖楼感旧图","dynasty":"清","author":"谈印梅","text":"西泠曾到，怅风流裙屐，当年孙楚。一缕香魂何处觅，楼外落红无数。谁与凌波，自饶戏水，两两闲鸥鹭。重寻门巷，绿阴遮断归路。愁甚别后刘郎，桃花人面，放眼非前度。赢得六桥烟柳在，认取秋娘眉妩。画舫初停，酒樽低唱，此味从头悟。不如归去，杜宇声声如诉。"}