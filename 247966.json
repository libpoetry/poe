{"id":"247966","title":"眉妩·题唤梦词集图悼梦碧翁用碧山新月韵","dynasty":"现代","author":"江南雨","text":"倩溪山传语，岸柳停云，新月弄幽暝。暂许埋忧地，维舟处、黄花开遍三径。世尘乍稳。怕倦魂、还殢遗恨。暗低唤，一角鬘天小，剪芳慰深冷。萦转襟期谁问。对凤池玉藻，如览冰镜。漫入华胥界，烟霞散、吟边空吊流景。夜寒路永。试举帆、心海潮正。更残梦零香，犹谨护、万灯影。"}