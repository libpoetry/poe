{"id":"233569","title":"伏蒙提举秘书郎中以留题县驿新篇封示恻隐惠","dynasty":"宋代","author":"杨简","text":"我学如亩浍，纖流未距川。何如作难邑，衮衮膏火煎。学力未纯固，诚不能不迁。所丧逮寻丈，所补无尘涓。是则百炼金，无复畏巨燃。不闻曾氏子，兢兢而虔虔。一贯融终始，虚明万虑捐。此道甚简易，劳苦无禹胼。体妙用亦妙，扬州十万缠。不熟愧秭稗，未免世累挛。使者临旧治，盛礼修同年。所道惟政事，握手意留连。车行眼偏瞩，粟畦暨麦阡。父老亟来迎，喜色津津然。我非当世才，亦复见谓贤。临违语益稠，不觉膝自前。更愿所以谙，教我理婚由。"}