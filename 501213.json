{"id":"501213","title":"别广东周参政干臣","dynasty":"明","author":"张以宁","text":"昔年涨海奔长鲸，五羊城上飞搀抢。大明天子赫斯怒，铜虎夜发期门兵。戈船下濑走海若，彀骑度岭潜山精。刺桐春开白日丽，篁竹夜静微霜清。蛮陬夷落动万里，诈谖叵测非人情。中台持书国名卿，帝命汝往为长城。凤阙峨冠拜明诏，龙江伐鼓严前旌。仙人羡门安期生，蓉旗羽节缤来迎。南溟万里展明镜，石尤风息波无惊。马人龙户来杂遝，蜃楼蛟室收峥嵘。磊落明珠溢中国，斓斑卉服朝神京。会闻颂声彻丹扆，入执政柄苏黎氓。独不见唐家名相宋广平，广州都督升台衡。"}