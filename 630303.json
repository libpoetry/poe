{"id":"630303","title":"樊大愿生日","dynasty":"明","author":"释函是","text":"三界如逆旅，千年犹终朝。一枯复一荣，旷劫空迢遥。众庶乐奔竞，太上恒寂寥。奔竞竟何成，寂寥长冥冥。我爱樊道人，皆醉而独醒。壹志在西方，而未尝离欲。莲花生淤泥，随缘兴百福。今年五十一，俛仰畅幽独。高斋来南薰，梵音响村屋。田园乐有馀，岂更羡山谷。顾我非仁者，何能以言祝。但愿终遐龄，遮莫远麋鹿。"}