{"id":"593260","title":"三月晦日同诸僚游三忠祠濯缨亭","dynasty":"明","author":"欧大任","text":"良晨指孟陬，俶驾戒徂两。仓庚岂后时，鶗鴂已成响。晴晖幂东照，绪风款西飏。郊原霭葱茜，皋薄积苍莽。同官夙无期，乘兴欣共往。偶因陟阳候，颇惬汀洲赏。攀林搴翠深，临流濯缨爽。烟波始击汰，舴艋及新漾。西望桔槔亭，尽多汉阴想。津树引花源，河鯈写濠上。怀以抽翰披，善从盍簪长。凝睇谢壒埃，息心鉴虚朗。终当谢天伐，归与问吾党。"}