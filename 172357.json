{"id":"172357","title":"念奴娇·古今明月","dynasty":"宋代","author":"陈德武","text":"古今明月，魄生明後，积渐圆还缺。秋解伤神春最好，衾枕几番铺设。十二瑶台，千金一刻，横竹休吹彻。绣帘高揭，戒他莫把灯爇。夜久谁共婵娟，掩孤帏睡去，此情尤切。梦驾彩鸾何处觅，飞上玉楼琼阙。舞按霓裳，歌扬红豆，高处风光别。鸟声惊觉，冲冠怒竖吾发。"}