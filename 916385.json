{"id":"916385","title":"钱大夫赴并州","dynasty":"宋","author":"杨亿","text":"太原西北劲兵处，地直云中控定襄。六月出师平猃狁，九天选将下文昌。车鱼辟士应难得，诗礼临戎亦未妨。缓急羽书须自草，平安烽火镇相望。柳营禀畏将军令，毳幕怀来塞下羌。清啸肯饶刘越石，长缨终系左贤王。关山万里边尘静，亭馆三冬朔雪狂。笛怨梅花新度曲，樽倾竹叶浅飞觞。禦寒应觉重裘暖，料敌悬忧两鬓苍。只待今年破虏后，徵归论道坐岩廊。"}