{"id":"623643","title":"寿郭勋卿笃周公","dynasty":"明","author":"欧必元","text":"傲吏漆园氏，大隐金门星。心冥故远俗，机悟乃超形。彼美郭夫子，中朝迈簪缨。浸淫包坟籍，颉颃茹华英。弱冠跻膴仕，巍科擅芳声。秩宗晋清誉，遂陟五马庭。儒林仰振铎，北面以受成。诸侯分上国，赐履出汉京。鸿心返初服，结庐傍朱明。左揖浮丘伯，右招安期生。二三硕君子，聊敦里社盟。大火方流夏，开宴竹林亭。咏歌当琴瑟，风雅等箫笙。小子抱微尚，久谢尘俗情。因君酬夙昔，以献中心诚。"}