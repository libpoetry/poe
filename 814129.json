{"id":"814129","title":"满江红  怅怅词五首","dynasty":"清","author":"陈维崧","text":"咄汝青衫，奚不去、白杨荒漠。叹是处、病兰不笑，瘦琴空削。邺酒红来心久死，越娘紫去怀长恶。猛耳酣、追忆玉笺河，惊流落。东箫屐，西纨芍。北金谷，南铜雀。只词流骚艳，供伊谈噱。百不怜人游猎赋，一生误我灵光作。向要离、冢上以呼余，余曰诺。日夕此间，以眼泪、洗胭脂面。谁复惜、松螺脚短，不堪君荐。几帙骂人鹦鹉著，半床诅世芙蓉撰。笑嵚崎、侠骨缚青衫，奚其便。曷不向，青河战。曷不向，青楼宴。问何为潦倒、青藜笔砚。老大怕逢裘马辈，颠狂合入烟花院。誓从今、傅粉上须眉，簪歌钏。腰綵唇朱，浑妆就、腐儒花靥。堪喷饭、骚肠赋骨，也来帖括。儿辈不关诗酒事，乃公偶堕文章劫。看他年、百队罽如霞，夔州猎。缃千卷，浇元蝶。螺千缚，漂丹蜐。也扶风歌弹，陈留花镊。栀子街前捎粉盗，凤凰桥下薰香侠。更偏军、夜绕甑山城，师常捷。一亩书斋，白杨树、今番满矣。想十载、墨池滋味，不过如此。芍药风流可赐绯，丁香年少宜衣紫。问奚为、蹀躞鹔鹴桥，无聊子。箫欲哭，红冰玺。琴欲笑，元霜蕊。叹骚茵墨宝，命侪歌婢。砚缔半车兰叶鬼，诗斟一斛茶花髓。也红颜、绝代可怜人，因谁死。白柳黄羊，宛绘出、伤心片幅。酸切处、短霜供爨，古烟供读。觞弄于君何必怒，飘浮似我原堪哭。听黄陵、矶畔夜深船，凄凉曲。梨园内，丝憎肉。田园内，花欺粟。更枲麻谤锦，薋葹谗菊。百队钱刀争作横，一身风雅单为仆。倚酒悲、乱击紫珊瑚，鸣如筑。"}