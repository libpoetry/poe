{"id":"433182","title":"叔子寄示读近人集题句、胜以长书、盍各异同、奉酬十绝","dynasty":"近现代","author":"钱钟书","text":"纷纷轻薄溺寒灰，真惜暮年迟死来。三复阿房宫赋语，后人更有后人哀。水最难为观海馀，涪翁那得少陵如。昌黎石鼓摩挲后，便觉义之逞俗书。心如水镜笔风霜，掌故拈来妙抑扬。月旦人多谭艺少，覃溪曾此说渔洋。临汉论诗有别裁，言因人废亦迂哉。当前杜老连城璧，肯拾涪翁玉屑来。雏凤无端逐小鸡，也随流派附江西。戏将郑婢萧奴例，门户虽高脚色低。人情乡曲惯阿私，论学町畦到品诗。福建江西森对垒，为君远溯考亭时。比拟梧门颇失公，过庭家学语相同。哑然数典参傍证，意取诗坛两录中。教化何妨广大看，一长可录选诗宽。虚心肯下涪翁拜，揖赵推袁亦所安。摩诘文殊同说法，少陵太白细论诗。他年谁继容斋笔，应恨萧条不并时。嗜好原如面目分，舍长取短亦深文。自关耆旧无新语，选外兰亭序未闻。"}