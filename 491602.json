{"id":"491602","title":"莫君写鹰图","dynasty":"明","author":"刘崧","text":"莫君写鹰如写生，毛翮嘴爪皆天成。轩然缣素出奇骨，眼光上掣层云惊。狠如猛士赴敌场，烱如愁胡望八荒。屹如虎将坐戎阃，歘如雷电驱干将。皂雕最大木鹞小，老鹘两翅森开张。角鹰戴角下廖廓，海风飒飒天飞霜。当时见画画搏击，突过陡捩捎平冈。山禽塌翼雉碎首，仁者见之心惨伤。知君才名重江海，攻画苦心三十载。楚公绝笔见孤骞，太华峰尖见精采。只今阴山谁复过，鸣鹘猎骑方森罗。江南万里芳草绿，奈尔鹰隼飞扬何。"}