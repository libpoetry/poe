{"id":"279414","title":"大酺·寄步曾金陵，仍用丁巳金陵唱和韵","dynasty":"现代","author":"周岸登","text":"指石城高，钟山耸，龙虎腾拿英杰。江山经百战，认前朝磨洗，鸟声如说。故国周遭，微吟拥鼻，冰炭煎肠砭骨。江空人何处，望蓬婆雪外，梦惊穷发。况寒食重逢，杜鹃频劝，断魂何极。当年同作客。快吟眺、湖海情犹昔。怕转首、旌旗江上，画本沧洲，反天风、怒吹潮立。锦字凭鳞翼。还待着、谢公双屐。听鸣鹤、寻佳日。萧寺携酒，江步回舟邀笛。袖尘共君浣得。"}