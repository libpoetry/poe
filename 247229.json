{"id":"247229","title":"高阳台·石帚师见示和清寂堂感秋之作敬次原韵","dynasty":"现代","author":"白敦仁","text":"野火烧原，荒波送日，悬知四海皆秋。老雁衔芦，南飞散落高楼。干戈满目悲身事，便从他、白马清流。叹悠悠，张俭当年，望户何投。甘陵南北纷纷日，怕苍天易死，沸鼎还游。墙壁公卿，窃钩莫笑封侯。残涛怒打沉江锁，有楼船，飞动江州。渺空烟，事往何年，难问沙鸥。"}