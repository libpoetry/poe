{"id":"146450","title":"题宣州推官厅览翠堂","dynasty":"宋代","author":"文天祥","text":"都官自楚产，文采光陆离。当年从事君，如与山川期。岁月忽已遒，天球落尘土。岂曰无嘉宾，过者不我顾。谁令赤城子，发坎出方珉。灵物必复见，其见乃以人。回视城南端，飞甍俯苍蒨。物理有屈伸，流峙岂云变。寥寥南楼月，至今有遐音。千年一邂逅，共调风中琴。亦欲结方轨，揽茝事幽寻。行行且言迈，踟蹰思何深。"}