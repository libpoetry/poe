{"id":"1121066","title":"寄高建宁尚书二首","dynasty":"宋","author":"岳珂","text":"鹤书几到阖庐城，见说君王忆姓名。衡岳云开传谏草，考亭月冷见文盟。不从金马登丞辅，却托铜菟烦客卿。天意未应无定据，管教吾道致升平。已分耕畦老一犁，天风吹梦入枯溪。谁怜北垞骑牛背，又踏东华放马蹄。槐绿不妨穿禁漏，枣红便觉动边鼙。归途愿请平戎策，政恐曹装趁诏泥。"}