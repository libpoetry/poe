{"id":"1026729","title":"和邻几馆宿观伯镇题壁有作","dynasty":"宋","author":"韩维","text":"城南饮骑散，君赴蓬山庐。禁门肃清夜，飞阁何渠渠。深沉漏下始，萧飒雨气馀。俯仰河汉明，高情邈冲虚。独怀同舍郎，被命分左鱼。得州东南胜，绕郭生芙蕖。苦嗟已留滞，三岁纷尘裾。人生固不一，理亦相乘除。或彼有所近，或此亦以疏。冯唐匿郎署，白首常晏如。方朔虽金门，避世等樵渔。古来守道者，期不忘厥初。但愿饮酒间，时读古人书。"}