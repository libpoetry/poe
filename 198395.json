{"id":"198395","title":"送程正翁解官归徽州","dynasty":"宋代","author":"廖行之","text":"夫君貌瘠中甚腴，万卷抑塞蟠胸书。文章有神贵有骨，小住金马论石渠。青云可上不自喜，却下枳棘如栖梧。勾稽五载信留滞，澹泊一意忘奔趋。心研典坟畧鞶帨，腕脱笺牍疲鸿鱼。诸公要人遍知己，争欲迎致沾波余。代来秩满不得去，恳恳至挽桓君须。平生不顾受知广，高兴忽动歌归欤。湘江水落清彻底，桂棹可理真良图。人生适意贵自得，怀土不为西风鲈。一杯别酒聊复尔，千里明月非人殊。修身善世本一理，聚首分袂皆同区。它时用否犹故吾，寄书当道今何如。"}