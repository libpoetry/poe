{"id":"1123124","title":"泛歙溪用老杜诗青惜峰峦过为韵","dynasty":"宋","author":"胡舜陟","text":"港净千寻碧，峰回两岸青。鹭飞烟漠漠，猿啸竹冥冥。鸡犬闻声地，云霞蔽隐扃。桃源疑此是，时复问渔舲。溪山美有馀，自古神仙宅。筑室隐宣平，题诗来李白。至今负薪人，间是餐霞客。不向此寻真，飘蓬端可惜。万山回合处，葱郁钓台峰。道义高千古，簟瓢敌万钟。羊裘甘寂寞，凤阙肯从容。勿谓狂奴态，清风激懦庸。草木纷纷落，江山正薄寒。云藏桐子宅，波急沈郎滩。回首家林远，多愁革带宽。青枫知客恨，涂血点林峦。观山如走马，倏忽千群过。水从云际来，舟疑天上坐。羁孤猿失群，往复蚁旋磨。五韵写中肠，悲词成楚些。"}