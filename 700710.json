{"id":"700710","title":"三月初九日过浒西看牡丹","dynasty":"明","author":"康海","text":"今日浒西开牡丹，携儿漉酒坐相看。秾花自识春风好，接叶休为夜雨残。深院紫泥巢翡翠，层楼朱槛宿鹓鸾。衰容任遣韶华逼，幽抱常教酩酊宽。年年高宴赏花天，明日花开赏更偏。昆弟总能吟五字，儿童不必报三鳣。承颜幸有步兵菽，行乐何须卢女弦。已促行厨烹玉鲤，好随佳节醉琼筵。"}