{"id":"1114231","title":"夏日与妙现老堂二公晚步江皋露坐月下夜分乃归老堂有诗次其韵","dynasty":"宋","author":"李弥逊","text":"步屧榕根晚，明河九面横。两禅方外得，一笑坐中成。云去天逾碧，星垂月自明。寒江正留客，倚杖看潮生。胡床兴不浅，未肯庾公贤。山意知秋近，江声到寺前。夜凉新病后，月色正愁边。可惜江南梦，青灯照不眠。"}