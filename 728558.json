{"id":"728558","title":"水调歌头  夏五大雨浃月，南亩半成泽国，而梁溪人尚有画舫游湖者，词以寄慨","dynasty":"清","author":"陈维崧","text":"翠釜一朝裂，铜狄尽流船。江南五月天漏，炼石补仍穿。骤若淫龙喷沫，狂比长鲸跋浪，庐舍没长川。菱蔓绕床下，钓艇繫门前。今何日，民已困，况无年。家家秧马，闲坐墟井断炊烟。何处玉箫金管，犹唱雨丝风片，烟水泊游船。此曲纵娇好，听者似啼猿。"}