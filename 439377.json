{"id":"439377","title":"再致故园述怀五绝","dynasty":"金","author":"王若虚","text":"日日天涯恨不归，归来老泪更沾衣。伤心何啻辽东鹤，不独人非物亦非。荒陂依约认田园，松菊存亡不必论。我自无心更怀土，不妨犹有未招魂。山杏溪桃化棘蓁，舞台歌馆堕灰尘。春来底事堪行处，门外流莺枉唤人。回思梦里繁华事，幸及当年乐此身。闲立斜阳看儿戏，怜渠虚作太平人。艰危尝尽鬓成丝，转觉繁华不可期。几度哀歌仰天问，何如还我未生时。"}