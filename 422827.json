{"id":"422827","title":"水调歌头 去年中秋与黄达云有游湖之约，其夕雨作，达云过我，谈至午夜始去，不觉又一年矣。感成此调，步东坡原韵，即寄达云","dynasty":"近现代","author":"卢前","text":"赏月已无月，蔽景九重天。故人招游湖上，弹指忽经年。正是天山归后，暗里咨嗟不已，斯世别炎寒。桑海感今昔，秋气有无间。对残蜡，窗外雨，不成眠。十年未尽离乱，骨肉几家圆。放眼江淮辽蓟，水火刀兵浩劫，苟活命难全。我为光明祝，今夜见婵娟。"}