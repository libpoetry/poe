{"id":"736321","title":"题张穆之画猕猴挂藤图歌","dynasty":"清","author":"梁佩兰","text":"张公少年好画马，用笔不在韩干下。画鹰或作乌尾讹，一时好事传宣和。此幅猕猴更希有，我惊见之不离手。深山古崖霜气严，石壁洗出峰棱尖。枯树萧萧古藤罥，藤丝坠处风吹乱。二猴连臂学挂藤，一猴挽藤身精能。回头侧面纷相向，性情总在藤丝上。疑是巴南峡口来，吟时莫遣骚人哀。又疑逼近黄陵庙，斑竹琮琤鹧鸪叫。我为作歌称神奇，真宰所造人能之。张公答云安用此，此曹跳踯聊为尔。"}