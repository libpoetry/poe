{"id":"1251382","title":"金陵送别图为体方黄先生作","dynasty":"元末明初","author":"王翰","text":"圣代开文运，西江盛伟人。雅怀多蕴藉，大器负经纶。家世联簪笏，声光动缙绅。文雄才似水，诗俊笔如神。白雪难同调，青云好致身。应时鸣鸑鷟，当世得麒麟。入作王门客，来为上国宾。清操居侍从，博学待咨询。文府多裁制，经筵费讨论。晚山别馆盛，春水片帆新。祖席多才彦，囊诗尽袭珍。吹台追逸客，梁苑作词臣。契合应无间，交游会有因。夷山登览快，汴水往游频。行乐追攀屡，论文怀抱伸。相知惟管鲍，交契得雷陈。拟向高阳里，相依为卜邻。"}