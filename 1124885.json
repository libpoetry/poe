{"id":"1124885","title":"寿冯宫教","dynasty":"宋","author":"徐鹿卿","text":"子月阳从律管回，刚明钟聚济时材。出当圣世千龄会，小为横江百姓来。生意无穷仓有粟，春工不择地宜梅。从今拈出经纶手，吾道辉光寿域开。文星照耀大江滨，春色无边上藻芹。千载鲁宫覃美化，百年洛学嗣清芬。但同南国歌申伯，敢效东坡寿卯君。谁谓广文官舍冷，眼前突兀厦连云。公占金华宝婺躔，我生剑气斗牛边。云山阔远一千里，岁纪参差三十年。初度谩言同日月，荣枯相去异天渊。香山不鄙兼谟少，名节当参九老传。"}