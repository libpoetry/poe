{"id":"420025","title":"壶中天 偶检各处书札，感赋","dynasty":"近现代","author":"邓嘉缜","text":"丛残偶检，只寒檠知我，无端太息。若使都无离别事，那用许多纸笔。出岫云闲，还乡梦远，萍漾风漪碧。何时当面，相思且玩手迹。况是雁影参差，江空沙岸净，几丛芦荻。原上稻粱秋意澹，暮雨相呼更急。天末故人，山中野老，种种牵情物。都来心上，回肠禁得几曲。"}