{"id":"782495","title":"儿女","dynasty":"清","author":"戴亨","text":"大儿怜余老，艰苦知自持。小儿初学语，喃喃索饼饴。两女强解事，绕膝向我啼。问女一何啼，哀哀前致词。无衣长苦寒，无食长苦饥。况复当弱龄，值此深秋时。严风杂浩雪，凛冽摧肌皮。粗絺裹枵腹，性命安能支。听之生惭赧，欲答心先悲。心悲强欢笑，握手双提携。抚摩为拭泪，甘言相戏欺。缅彼蒙袂子，困阨尝如斯。嗟来耻不食，沟壑分所宜。奈何小儿女，亦同罹此危。"}