{"id":"746980","title":"汉阳舟次读张南山大令听松庐诗集题此奉赠","dynasty":"清","author":"周启运","text":"我舟发襄阳，适逢蜀西客。为谭船山诗，卓荦多奇格。昨过汉江署，又遇诗中伯。一见心已倾，盛名久赫赫。君家诗有源，曲江体堪式。二公实继声，粤蜀气不隔。肯念苔岑缘，贻我松庐册。盥露出琅编，一读一寻绎。古调能独弹，灵境皆新辟。精如丽水金，润如蓝田璧。清如霜鹤音，健如云鹏融。大声发水上，蛟龙丧魂魄。读罢烛花残，不知东方白。齿余兰芬多，眼觉沧溟窄。以兹集众誉，实得非幸获。近今作家众，人人据吟席。四离或不闻，六迷良未释。华丽涉虚浮，高澹邻迂僻。岂知思无邪，一言蔽三百。老杜忠爱心，即此温厚泽。君才不可量，君行固无慝。笃实有光辉，允承千年脉。具此玉堂器，宜通金闺籍。如何佛已成，转同仙偶谪。赤壁鹤曳轮，黄州凫飞舄。梦得自多才，韩愈非可惜。天教政学兼，咏歌通保赤。人生不朽三，德言功并饬。宓琴有遗音，言弦岂小术。所望大雅材，风流追古昔。"}