{"id":"777819","title":"曲游春·夜坐感事，用草窗禁烟湖上薄游韵","dynasty":"清","author":"陈家庆","text":"花月谁家院，尽燕云俦侣，来往如织。绿鬓年芳，祗岁华偷掷，流光驹隙。天外云山隔。待独步、夕阳横笛。又弯弯、月照高楼，卷入珠帘颜色。紫陌。垂杨摇碧。换几度寻春，玉辔珠勒。幽怨重提，怕山河泪渍，古今愁叠。边土伤蚕食。来故国、于今寥寂。便梦中、飞渡胡天，何由见得。"}