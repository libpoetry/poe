{"id":"816933","title":"感事二十一截句 选五","dynasty":"清","author":"释敬安","text":"修罗障日昼重昏，谁补河山破碎痕。独上高楼一回首，忍将泪眼看中原。茫茫沧海正横流，衔石难填精卫愁。谁谓孤云意无著，国仇未报老僧羞。落月哀猿不可听，声声欲唤国魂醒。莫叫遗恨空山里，谁认啼鹃望帝灵。漫效先贤歌采薇，风云变幻古今违。夷齐若使生斯世，何处西山叩马归。鲸吞蚕蚀各纷争，未卜馀生见太平。石烂海枯真有日，生天成佛若为情。"}