{"id":"753786","title":"斗草","dynasty":"清","author":"张令仪","text":"绿窗晓梦莺啼醒，粉薄螺轻妆不整。瑶琴罢轸玉笙寒，花慵柳困春闺永。东邻女伴偶过从，相邀莫负芳菲景。共向南园斗草嬉，搴芳拾翠搜求尽。称奇觅巧自挑泥，玉尖宁怯苍苔冷。袖中别出谢公须，神采如生光炯炯。低回暗自卜心期，小立花前垂素颈。榆钱输尽拔金钗，人醉东风依露井。乳燕鸣鸠白日长，笑声远隔秋千影。"}