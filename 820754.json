{"id":"820754","title":"惜馀春慢 又尘新得柳蘼芜唐镜，属赋","dynasty":"清末近现代初","author":"郭则沄","text":"淬水荷青，缄泥花碧，片月轻盈如许。调妆影事，侧帽芳情，漂梦更无寻处。应忆骊宫晓寒，星影初窥，翠娇红妩。奈云屏人远，菱枝吹散，暗随风絮。还拾向、红豆花前，鬟云梳罢，赚尽轻怜低语。琴川水咽，绮阁苔侵，枉费断肠词赋。奁底春魂，漫招新样，点成一般凄楚。剩无情鸾影，真真千唤，个侬知否。"}