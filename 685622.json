{"id":"685622","title":"寿周石林七秩又一四首","dynasty":"明","author":"邓云霄","text":"才名南斗两相高，草圣诗仙老更豪。碧眼身轻三岛鹤，彩云光映五铢袍。纵横放笔休临帖，感慨狂歌只续骚。便欲携壶来痛饮，对君心已醉醇醪。奇石崚嶒簇作林，疏狂偏得米颠心。书成龙卷临池墨，赋就人惊掷地金。白社但推诗律细，丹炉谁识道门深？招携共驾冰轮去，露宿梅花四百岑。高步翩翩健若飞，鹖冠堪衬芰荷衣。厨烹石髓邀人食，鬓插琪花带月归。踪迹近随河上老，烟霞久息汉阴机。试从椿树论年岁，莫问栽松大几围。乔梓人呼大小王，兔毫辉映凤毛长。堂前已种忘忧草，肘后曾传辟谷方。列坐贤星连锦席，行杯宝月落天香。百年胜事逢秋半，度曲宜歌夜未央。"}