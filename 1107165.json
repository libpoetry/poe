{"id":"1107165","title":"和通甫见赠二首","dynasty":"宋","author":"韦骧","text":"几年持养副天成，造次云为必中程。乐内何希傥来贵，畏知唯有白丝清。蓬瀛尚欠文章手，寰海徒传学行声。今日诗筒互酬唱，他时回记岂忘情。肝胆区区岂足矜，抟风宁复计鹏程。未能名迹如山重，且固心诚似水清。学譬治畦犹失溉，文参击缶不成声。感君篇贶虚褒借，强抉蓁芜写鄙情。"}