{"id":"865303","title":"别珠公","dynasty":"宋","author":"邓肃","text":"我顷诗成准敕恶，寒江夜度秋萧索。曳杖从师得摩尼，洗空愁肠天地廓。年来狂妄婴逆鳞，去国三秋又出奔。隔墙后得绨袍旧，一笑唤回逆旅春。我心不转嗟匪石，方壮两遭天上斥。处处逢君道价高，万指方袍趋法席。白云天下妙林泉，看君又作新法缘。傥能容此无归客，便当结社追白莲。"}