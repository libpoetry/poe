{"id":"467356","title":"回乡感赋七律四首 故江","dynasty":"当代","author":"林英男","text":"收拾尘缘掸劫灰，枌榆啼宇似萦回。久违枕上双溪浪，贻笑江浔古炮台。沈浦皎轮玉方碎，观河皓鬓影奚哀。桃源不带看花眼，息媛无言岁岁开。银丝鲐背阅沧桑，桃李秾繁遍梓乡。九训和熊垂后嗣，三迁封鲊愧高堂。啼儿难肖老莱子，臞母萧然碧玉琅。喜望期颐千岁枣，玄孙绕膝庆馀长。平芜乱蜃没江村，立尽苍茫日夕昏。白露难晞他日泪，黑潮曾渍眼前垣。南冠挚影犹黥面，北陆封冰更覆盆。逝水潺潺何限恨，鳄鱼早摄自由魂。腊梅陨后一春酸，戚戚松楸宿草寒。鲤对空庭荒六秩，歌呺四壁吊孤鸾。敲欹驽骨诗犹悔，哭白乌头夜未残。片霎鹃声夕阳里，南陔无处采幽兰。"}