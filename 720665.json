{"id":"720665","title":"沁园春  荔枝","dynasty":"明末清初","author":"屈大均","text":"夏至初丹，喜有蝉催，向遍桂洲。正丁香大小，争衔红翠，明珠的皪，半擘浮丘。膏滑难濡，绡轻尚汗，一一先教双掌留。妃唇啮，笑玉浆四注，甘入心流。擎来蚤已蠲愁。更挂绿离离堆满篝。爱肉芝成水，无劳草汁，露华可醉，不用花篘。留齿何曾，含消绝似，解渴须从焦核求。醉还好，自清明过后，餐到深秋。"}