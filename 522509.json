{"id":"522509","title":"观牲五章","dynasty":"明","author":"李梦阳","text":"赫赫明明，天子攸行。以修肇褅，以对于上帝。天子至止，观牲于郊。龙旂交交，马鸣萧萧。帝至于郊，于赫有临。载穆载钦，曰岁事是歆。帝降于圉，牺人脱楅。羊牛鹿豕，■■濯濯。濯濯甡甡，翔帝之圉。其牲孔硕，甫甫麌麌。城人伐鼓，帝至郊所。干旄淠淠，虎士孔武。乘彼大路，八鸾与与。昭于万邦，光于皇祖。"}