{"id":"698614","title":"题画十首","dynasty":"明","author":"唐寅","text":"山意葱茏酿早寒，数家茅屋是渔滩。分明苕霅溪头路，何日归家买木兰。草阁吟秋倚晚晴，云山满目夕阳明。诗成喜有相过客，识取渔梁柱杖声。江南春尽野花稀，绿树阴阴结夏帏。诗在浩然驴背上，按鞭徐咏夕阳归。雨霁秋滩带石流，过桥心事与悠悠。溪山如此人如玉，不梦京华空白头。野水荒亭气象幽，山深因少客来游。啼禽欲歇烟霞暝，一对西风落叶秋。雁影横天报早霜，松声沿路奏清商。旧时记得诗家说，落日下山人影长。十丈霜根映涧虚，五缘茅屋野人居。尘埃不到市朝远，琴趣年来只自知。拔嶂悬泉隔世嚣，层楼曲阁倚云霄。赏春合有溪堂约，侵晓行过独木桥。"}