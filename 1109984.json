{"id":"1109984","title":"闲居感旧偶成十绝乘兴有作不复诠次","dynasty":"宋","author":"吕本中","text":"四海交游一信民，后来情分更谁亲。可怜相伴溪堂老，一去尘寰三十春。一世声名高与关，亦知不合住人间。不令整顿乾坤了，虚逐松声半夜还。璧老投冠去学禅，堂堂一鼓阵无前。平生老伴唯均父，马病涂穷不著鞭。屏医却药病良已，绝学捐书我又休。却到旧时行履处，五湖烟水上渔舟。万里飘然不系舟，老来专忆旧交游。西风日落中原路，虚度江湖数十秋。唐子直心绝可怜，夏侯苦节更谁传。诸晁事业风流在，各有残诗十数篇。平生亲爱独诸晁，叔也相亲共寂寥。半日不来须折简，暂时相远定相招。病夫长病合长饥，岂复轻随世上儿。云雨覆翻渠有分，江湖潦倒我无知。曾郎学行冠姻亲，赵子才能又绝伦。仲弟故应同二妙，一时先后委埃尘。便欲长休老未能，尔来频愧住庵僧。直须弃尽人间事，始见从来一点灯。"}