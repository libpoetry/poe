{"id":"796517","title":"百字令 寇氛未靖，雨窗闷坐，灯下填此","dynasty":"清","author":"宗婉","text":"已交冬杪，凭萧萧飒飒，似将秋作。几阵飘来斜复整，乱扑小窗灯火。风紧云凄，天低月黑，旅梦如何度。听残宵柝，披衣还起愁坐。见说故里兵戈，他乡鼙鼓，处处烽烟阻。不定行踪萍泛水，琐尾吟成谁和。老逼人来，饥驱儿去，只剩凄惶我。仰天而叹，泪花和雨飞坠。"}