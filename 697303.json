{"id":"697303","title":"晋安林计部以翰贶见存赋谢并寄怀仲兄贞曜先生","dynasty":"明","author":"胡应麟","text":"经旬寒色倚绨袍，穷谷跫然堕彩毫。五夜书传淮海月，千秋词压广陵涛。中朝剑舄声华远，故国埙篪梦寐劳。二十四桥花满目，吹笙弹瑟拥持螯。分曹何处最风流，灯火维扬近石头。萧鼓万家随画戟，舳舻千里遇牙筹。东园棠树经春别，西岭梅花历岁游。计日候公邗水上，月明重卧旧青楼。"}