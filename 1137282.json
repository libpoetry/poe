{"id":"1137282","title":"补史十忠诗 其六 江西制置司都统密公","dynasty":"宋末元初","author":"刘埙","text":"臣有置身义，岂计官崇卑。偏将知死忠，不曰天下奇。汉节既披靡，失位趋江西。阃帐驻临汝，招来乐其归。雪寒南浦愁，羽檄蕲济师。一将奋风虎，鼓行亟飙驰。踰岭疾战苦，裹疮呼健儿。坐缚膝不屈，伏锧甘如饴。小臣裨校耳，职也宜死绥。庐州大将在，白首竖降旗。"}