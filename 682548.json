{"id":"682548","title":"竹莲双瑞图为陆大夫赋","dynasty":"明","author":"区大相","text":"使君亭畔竹，清操叶殊祥。双簳穿云直，同根出地长。政成齐下凤，节劲并淩霜。旧种俱临沼，新梢合过墙。桐川歌有斐，淇澳咏难忘。闻道桐川长，红蕖并蒂垂。一茎初出水，双影共临漪。伴着文鸳浦，齐开绿玉池。华峰何足瑞，玄圃未称奇。若非地气异，终为雨露私。"}