{"id":"404212","title":"凄凉犯·辛巳，一九四一年。予避兵海上四年矣，辛巳十月廿四日，日本飞机侵袭九龙，投掷炸弹，予受伤。夜半，日兵闯入。炮火中，倚声记事。用白石体","dynasty":"近现代末当代初","author":"黄咏雩","text":"辞枝噤蚻。苔衣槁、凄凉卧掩霜叶。足跫绝岛，神游故国，雾山一发。饥鸮啄月。縠波起、银蟾影没。倒苍天、天沈海立。人在梦中活。无那沧江夜，水击鹏风，血吹鲸渤。小楼伏枕，飒商飙、压衾如铁。角惨镫昏，倍愁我、伤鳞呴沫。对哀蛩、有语欲说不敢说。"}