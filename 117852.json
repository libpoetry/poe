{"id":"117852","title":"郭祥正国博醉吟庵","dynasty":"宋代","author":"苏辙","text":"姑熟溪头醉吟客，归作茅庵劣容席。团团鹄卵中自明，窗前月出夜更清。醉吟自作溪上语，不学拥鼻雒阳生。诗成付与坐中读，知有清溪可终日。作诗饮酒聊复同，谁来共枕溪中石。圆天方地千万里，中与此间大相似。嚣然一息不自停，水火雷风相灭起。直须只作此庵看，歌罢曲肱还醉眠。不用骑鲸学李白，东入沧海观桑田。"}