{"id":"686677","title":"和野亭韵","dynasty":"明","author":"边贡","text":"锦袍玉带赋归农，竹杖芒鞋伴一翁。风月乾坤随处是，江湖廊庙此心同。閒招海鹤阶前舞，笑看晨霞水际红。争向盛时誇勇退，不知身在急流中。世业相承士与农，共将耕读伴而翁。风尘脱洒功名外，出处分明道义同。月底酒觞和露白，雁边篱菊冒霜红。閒歌独乐园中句，欲把陈留当洛中。曾笑樊迟学老农，宦游回首亦成翁。风云龙虎真奇遇，民物乾坤本大同。万里云开山色秀，九天尘净日光红。阿衡旧业如相问，都在弥纶宇宙中。"}