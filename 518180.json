{"id":"518180","title":"舟泊吴城山龙王祠","dynasty":"明","author":"唐文凤","text":"吴城之山若拳小，吴城之水深如沼。上留遗庙久妥灵，下有潜宫更幽渺。东湖西湖波合流，望穷浩荡天尽头。雨滋岸柳春色浅，烟凝渚树朝光浮。昨暮天昏风簌簌，停桡夜泊祠下宿。羁怀磊块不可降，强饮一尊村酒绿。山川有神能福人，和风瑞气海宇春。兴周已起渭滨老，但愿白首称良臣。"}