{"id":"1114072","title":"次韵李西美舍人见寄二首","dynasty":"宋","author":"李纲","text":"虏骑长驱犯帝闉，滥陪国论敢谋身。十年不得关河信，四海犹飞战伐尘。驾驭英雄归睿主，扶持宗社赖元臣。自惭老病无长策，徒奉藩条牧细民。几年离索渴微言，敢意高车过我门。暂解轩中徐孺榻，谩开坐上孔融樽。羡君感慨犹能饮，顾我衰迟已抱孙。杞梓楩楠委崖谷，上章端欲叩天阍。"}