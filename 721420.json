{"id":"721420","title":"送戴怡涛观察之官雷廉","dynasty":"明末清初","author":"陈恭尹","text":"五两风轻引木兰，福星从此向西看。溪山旧熟骅骝足，父老欢迎獬豸冠。郊有神雷供出令，蚌含明月识新官。旌旗指处氛祲息，反侧而今报平安。珠海凋残非独今，一分能赐亦恩深。常于不可如何地，犹寓多方补救心。三剖铜符增宿债，半肩行橐是新吟。广人太息雷人喜，两郡甘棠总旧阴。"}