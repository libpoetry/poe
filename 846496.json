{"id":"846496","title":"壶中天/念奴娇 寿赵戎母七十","dynasty":"宋","author":"无名氏","text":"古来稀有，只闻道、是个人生七十。还遇小春梅蕊绽，对景装排绮席。云帔拖霞，朱颜晕酒，瑞气明南极。瑶池欢宴，玉杯争劝琼液。堪羡玉叶名郎，天潢毓秀，梧竹生标格。百万貔貅归总押，霸气豪无敌。藩屏皇家，荣封寿母，名著金闺籍。融融液液，共看桃结佳实。"}