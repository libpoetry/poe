{"id":"1113573","title":"次韵君俞兼简少孙六首","dynasty":"宋","author":"李之仪","text":"连璧兼金尽出伦，雪髯霜鬓信陈人。能忘枘凿方圆异，许接风云变化新。绝韵淹时劳极目，虚斋穷日但凝尘。何当一笑披环堵，赖月吟哦未厌贫。残编弊藁掩还开，好意经年不暂来。伏枥已应真款段，脱鞲终拟谢低回。颇传共坐侵斜月，更想微吟荐罚杯。居士从来少风味，独将愁眼望初梅。莫羡财多石季伦，任从闾里笑长人。五湖浪迹名终在，六印悬腰眼暂新。且乐歌呼随沥斝，不妨文字洗留尘。年来顿觉珠玑富，万户侯家却是贫。愔愔怀抱不曾开，忽忽还添一岁来。灯火香花随赞祝，儿孙幡胜共徘徊。休誇路寝当前拜，谁得屠苏最后杯。何物相期同一醉，为君催发槛前梅。定应春到今日几，但觉耳边多醉人。已分馀生不如旧，却应佳句渐能新。悲来徒有萦心泪，情尽空惊满眼尘。到得锥无真我辈，一箪犹是作家贫。书空懒作咄咄语，催老祗怪骎骎来。断梦已将愁共远，离魂不觉泪惊回。病馀想见崭岩玉，欢处犹怀宛转杯。能伴晴和着屐否，深山应有未凋梅。"}