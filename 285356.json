{"id":"285356","title":"庆春宫·同癸叔赋丁巳旧腊祀灶日立戊午春","dynasty":"现代","author":"胡先骕","text":"琼管灰飞，斜街灯烂，夜城叠鼓催更。浮蚁醅香，胶牙饧软，与君共倒银罂。载途冰雪，问此去、瑶京几程。中原金革，闾里疮痍，凭达天听。辛盘待迓霓旌，杯泛屠苏，香溢鱼羹。吹面东风，迎年笑语，最怜箫凤声清。柳丝梅朵，渐点染、韶华二分。神庥遥赖，处处桑麻，春满郊坰。"}