{"id":"1071706","title":"答蔡伯世食笋","dynasty":"宋","author":"韩驹","text":"莼丝化盐豉，槐叶资新面。岂知苦竹萌，风味常独擅。昔我居锦城，屡吃田家饭。扶杖自入箐，煨此犊角茧。后参鹤林禅，馈我桑门馔。烝烝沸鼎中，乱下白玉片。惟无他物乘，始觉真味现。三年客东都，锦箨宁复见。千金洛阳来，惟充大官膳。前时过君食，欣逢故人面。那知列仙臞，已杂蒯通隽。吾宁饱甘肥，愤吒那忍咽。请归谓主孟，厨人后当谏。苦苣杂嘉蔬，沉香和甲煎。柯亭既误椽，画障或遭练。古来可叹事，千载寄明辨。作诗吊箨龙，助子当食叹。"}