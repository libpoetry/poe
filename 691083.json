{"id":"691083","title":"游城西故赵尚书果园与萧文明李士常陈玉汝潘时用倡和四首","dynasty":"明","author":"李东阳","text":"漫忆江湖万里游，西园风景似南州。青苔地湿频经雨，白苎凉生不待秋。尘事已醒前日梦，岁华空白几人头。松醪载得浑拚醉，莫遣飞花浪作愁。官曹无计可招寻，坐爱林风满素襟。醉后颇思醒酒石，贫来须办买山金。花蹊柳径稀疏见，茗碗冰壶次第斟。欲问五陵歌舞地，几家园树得成阴。句入西园字字清，葛衣纱帽称闲行。苔侵翠壁应全遍，果熟青林已暗生。流水断堤人共远，片云孤鸟意俱轻。闲官爱说山中话，为有归田录未成。残樽系马立斜阳，忽送秋声满树凉。花落始知留客久，雨来偏为作诗忙。山堂竹户寒犹闭，石径苔泥滑不妨。独有园人爱沾洒，不随僮仆问归装。"}