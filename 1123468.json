{"id":"1123468","title":"逍遥歌","dynasty":"宋","author":"赵炅","text":"逍遥自在何拘束，天地希夷无返覆。勿把他心向外求，真宗理道相和睦。人间天上尽修行，七宝山高混太清。玉树玄珠明照室，命根悟者转增盈。虚无入有何踪迹，非是神光化金液。廓落方圆在杳冥，南来北去断消息。奇哉离燄烹铅水，清静之中藏奥旨。出没门庭景异常，十洲隐大神仙子。绵绵若论太幽深，即是流珠不是金。万卷经文兼在目，机关绝妙有浮沈。勿生疑虑变阴阳，须信丹砂道理长。若向此中明此义，十洲洞府蕴馨香。瑶池浴凤通霄汉，金阙光舒何灿烂。丹成可验不狐疑，常娥偷窃月中看。春间花卉一齐开，天上优游谁肯来。洞里烟霞牢秘隐，水精宫殿白皑皑。密藏无使等闲知，碧落真如在两仪。理外消停造化实，相逢遇偶勿怀疑。直须意遣凡庸道，所以难言论秘奥。先令顿悟了然空，方扣玄关驱烦恼。从来教法甚分明，几许心迷事不成。弃世比图闲自性，精修道路必长生。归童返老超升界，正定威仪勿懈怠。开闭善能若苦勤，奋迅光阴同一泰。凡流学者不坚持，生灭门中故不知。走缩阴阳无住相，非难非易细推之。含胎十月无休歇，或作金兮或似雪。认取还丹莫乱求，猕猴水底弄明月。"}