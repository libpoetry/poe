{"id":"581201","title":"白云山","dynasty":"明","author":"张诩","text":"白云山势如龙虎，更比匡庐得天趣。洪崖浮丘杳无踪，琼台丹室如可睹。禹粮处处得充饥，尧韭茎茎资大补。九龙之泉自天飞，声落长江振闽楚。鹤舒之台高入云，安期白日升天去。涧底惟留九节蒲，欲寻仙躅知何处。刘鋹取道命呼鸾，秦佗筑宫来避暑。百年富贵安在哉，惟见岩头红槿树。梵王宫殿九天开，千叠万叠烟霞阻。僧到惟闻隔岭钟，云深每失来时路。两山居士天挺豪，第一名书摹礼部。山僧见之欲绝倒，建亭刻石绝险所。此山岭南信第一，佳名不愧大士取。君不见兴高不在升华嵩，东山一登应小鲁。"}