{"id":"50599","title":"送人归秦州","dynasty":"明代","author":"沈周","text":"江城十月风凄凄，客子告我归关西。长途短日双泪落，苦忆妻孥惊鼓鼙。延安绥德边报急，秦州在陷家当失。黄河冻合胡马健，倏来度冰如踏石。奈何主将与监军，玩寇自顾舟中敌。驻兵无常惑饷道，远输岂顾烦民力。刍辋计万不计千，骡驼不足不得前。委山积云两遭烬，旋买一束银三钱。官司敛价挞闾里，妇女唬咷脱簪珥。役穷财竭心易失，衅端恐在萧墙里。杞人闻之搔白头，落日倚襟江上楼。呜呼韩范不复作，极目秦云空自忧。"}