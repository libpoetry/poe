{"id":"704766","title":"诸葛武侯庙十首","dynasty":"明","author":"薛瑄","text":"万里桥西有古祠，武侯遗像似当时。孤臣只拟炎光振，遗恨犹悲汉祚衰。绕砌绿苔经雨色，满林苍柏冒霜枝。祗缘忠义无今古，不泯邦人百世思。茅庐枉顾即依依，犹恨当时见面迟。文武才猷天下少，君臣契合古来稀。南征才见功初遂，北伐那堪愿已违。尚有锦江遗庙在，英名千古自光辉。股肱汉室旧宗臣，鱼水当年意气亲。时节如逢逐鹿日，风云还起卧龙人。出师前后丹心切，讨贼频烦大义伸。万古英名天地在，丛祠长近锦江滨。王佐雄才久已闻，丛祠今见锦江濆。莓苔岁久漫碑刻，风叶秋高打庙门。每有孤忠兴汉室，可无长策定中原。江山离合宁非数，成败难将往事论。南阳躬稼似天民，感激元因枉顾频。初识楼桑亲帝胃，还如白水旧真人。已从荆益开王业，几欲咸秦扫寇尘。历数虽穷遗庙在，大名长与岁时新。一时鱼水风云会，千载君臣祭祀同。钟鼓尚存当日庙，江山犹绕旧时宫。画檐金榜蛟龙出，粉壁丹青户牖通。割据奸雄俱泯灭，荒丘谁与酹西风。茅庐抱膝正长吟，忽际风云许与深。草昧每存兴汉计，艰危肯负托孤心。出师表在垂天地，八阵图存慨古今。欲问祠堂何处是，锦官城外柏森森。高视乾坤志未酬，草庐长啸意悠悠。时才总附奸雄势，大老还为汉室谋。两表曾闻辞后主，三军几欲定中州。伐功未就皆天数，锦里英风古庙秋。赤精帝子真苗裔，三顾茅庐起卧龙。英论已知分鼎势，长才欲试补天工。才闻遣使通江表，又见驱兵出汉中。礼乐未兴人已逝，古祠松柏撼高风。乾坤不复有斯人，间气奇才绝等伦。管乐规模难并驾，伊周事业可相亲。红旗几出褒斜道，绿野还耕渭水滨。时去千年犹庙食，英风凛凛汉忠臣。"}