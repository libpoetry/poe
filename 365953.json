{"id":"365953","title":"齐天乐·鹭","dynasty":"清代","author":"黄燮清","text":"一行低傍渔舟下，汀洲倦依芳杜。远渚栖烟，坪芜缀雪，点破昏昏寒雨。清流照取。问白水初心，向谁同语。不著纤尘，镜中怜惜旧毛羽。疏林明月琐碎，想园开寄涉，秋满庭树。海上鸥盟，江头鲤信，无限相思情素。西风唤侣。正翘足亭亭，暮云延伫。添了芙蓉，便成新画谱。"}