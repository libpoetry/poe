{"id":"1190104","title":"八月五日中部官舍读唐历天宝已来追怆故事","dynasty":"唐","author":"舒元舆","text":"将寻国朝事，静读柳芳历。八月日之五，开卷忽感激。正当天宝末，抚事坐追惜。仰思圣明帝，贻祸在肘腋。杨李盗吏权，贪残日狼籍。燕戎伺其便，百万奋长戟。两河连烟尘，二京成瓦砾。生人死欲尽，揳业犹不息。肃宗传宝图，寇难连年击。天地方开泰，铸鼎成继述。万国哭龙衮，悲思动蛮貊。自此千秋节，不复动金石。悲风扬霜天，穗帷冷尘席。零落太平老，东西乱离客。往往为余言，呜咽泪双滴。况当近塞地，哀吹起边笛。抚几观陈文，使我心不怿。花萼笑繁华，温泉树容碧。霓裳烟云尽，梨园风雨隔。露囊与金镜，东逝惊波溺。昔闻欢娱事，今日成惨戚。神仙不可求，剑玺苔文积。万古长恨端，萧萧泰陵陌。"}