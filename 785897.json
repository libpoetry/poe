{"id":"785897","title":"人境庐之邻有屋数间余购取其地葺而新之有楼岿然独立无壁南武山人为书一联曰陆沈欲借舟权住天问翻无壁受呵因足成之","dynasty":"清","author":"黄遵宪","text":"半世浮槎梦里过，归来随地觅行窝。陆沈欲借舟权住，天问翻无壁受呵。偶引雏孙问初月，且容时辈量汪波。湾湾几曲青溪水，可有人寻到钓蓑？"}