{"id":"196068","title":"题黄岩夏氏晓山亭诗卷","dynasty":"宋代","author":"赵孟坚","text":"玄晖工画山，最识山之趣。每言笼朝云，乃是奇绝处。君家结幽亭，两峰正当户。窣堵冠其巅，云中双笔露。宗老为扁名，得自昌黎句。相当卷书坐，埚篪递吟赋。是时神宇泰，白云未飞去。滃然截山腰，素练初横布。须臾朝阳升，景象几更互。盘旋宛游龙，披离擘轻絮。春澌苒而泮，青烟惟一缕。霏微辨冈峦，历落分岛屿。露晞如膏沐，苍翠尽还故。松针与篁丛，贯穿珠无数。应接良不暇，诗料亦既富。只忧红尘生，分我淡思虑。更须清夜来，四更看月吐。"}