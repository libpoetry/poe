{"id":"918910","title":"送阁学袁尚书帅蜀分得云字韵","dynasty":"宋","author":"沈继祖","text":"秋郊时出祖，秋尽不馀分。西湖贮秋色，护日浮轻云。煌煌元戎乘，行旃驻河濆。璧水官僚多，飞盖凝祥氛。坐间皆诗流，觞咏更纷纭。司成风骚将，诗坛推冠军。分韵召众作，号令听鼓鼖。古诗重送别，今当超前闻。伟哉益州牧，学奥穷典坟。知略辏上前，一洗凡马群。久著侍臣冠，献纳趋朝昕。全蜀谋帅重，临遣上意勤。惟先抚摩术，可策恢复勋。大雠竟未复，以周事夷獯。蜀民贫已甚，苛取犹丝棼。公施活国手，如拯溺救焚。未省锦城乐，侈靡徒纷纷。行看清献归，以道佐吾君。百壶致饮饯，宁复惜醉醺。蜀都虽可赋，于公何足云。诸葛有盛心，独得之河汾。赠言吾岂敢，此意渺无垠。抑使后来者，有感于斯文。"}