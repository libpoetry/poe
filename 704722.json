{"id":"704722","title":"题陈佥宪族谱二首","dynasty":"明","author":"薛瑄","text":"华胃谁如陈氏贤，一门几世住蛟川。宗分众派多遗泽，家富群书总旧编。兰玉在庭争奕烨，鹓鸿得路竞腾骞。新裁谱籍增光耀，珍袭应须久远传。蛟川乔木绿成围，诗礼传家古亦稀。插架牙签充栋宇，分行兰竹秀庭闱。清门接踵双黄榜，乌府连声两绣衣。积德由来应未已，伫看谱牒旋增辉。"}