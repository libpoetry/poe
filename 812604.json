{"id":"812604","title":"雨舲中丞赐和拙诗兼和坡公海市篇见柬奉答两篇","dynasty":"清","author":"何绍基","text":"诗人之识靡不空，泰山化入秋毫中。诗人之才无不有，一弹指现琼瑶宫。怪公刻画到霜叶，要将染缋分天工。五莲双劳本一气，直赴东海如奔龙。正好奇游构妙圣，全收昔遁傲髯翁。如何舍去不一顾，径与海若论雌雄。我思楼阁城市世上景，沧溟所乏非为穷。假借人间作奇幻，无乃滞相难销融。况闻瀛裨接浩淼，悬乌菟色万灵钟。本自初天混空有，肯与浮世争啬丰。道人语我生灭性，尘镜渐露新磨铜。还将蠡见重叩请，大言静听泱泱风。吾生往事过眼空，三四十年真梦中。回思冠岁侍蜺节，学造险语投鲛宫。于今望洋已却走，自甘老懒难求工。先生卓然道战胜，诗力如虎书如龙。岂惟惊走钓鳌客，正宜游戏狎鸥翁。噫余辇下久留滞，纷纷坛坫连群雄。江河畎浍各异量，工拙何问通与穷。名篇叠枉珠玉赠，性光果与文章融。痴孙索看强解事，扶床作赋怜阿钟。寻梅渐作岁寒计，盼雪又祝来年丰。谬期陶铸到多士，自愧印劣如顽铜。衮衣归来定何日，輶轩采遍三齐风。"}