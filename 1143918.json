{"id":"1143918","title":"呈孟君复能静使君二首","dynasty":"宋末元初","author":"方回","text":"细玩包瓜以杞爻，俊人肯与秃翁交。公侯复始须廊庙，尔汝忘形未草茅。各诵新诗针遇芥，相期古道漆投胶。一樽百尺楼头酒，玄白无心赋解嘲。乃祖麒麟第一人，乃孙今代笔如神。三迁孟子慈闱教，十二甘罗相阀身。海内豪吟公与我，花边痛饮夏连春。浮生倏忽关山隔，数步过桥莫厌频。"}