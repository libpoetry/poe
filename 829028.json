{"id":"829028","title":"满江红 感事柬某君","dynasty":"清末近现代初","author":"宁调元","text":"旅梦前年，问蝴蝶、庄生谁是。只可恨、盗多如鲫，圣人不死。长夜苍蝇声断续，漫天贝锦文緀斐。恐从今、黑暗更难分，人和鬼。挽千斛，银河水。洗千样，平生罪。卧高楼百尺，元龙差拟。腐鼠任凭鸱鸮吓，泥鳅莫喻蛟龙旨。便浮云、转眼过长空，休提起。黄鹄高飞，待唤取、归来同住。剧劳汝、暮三朝四，狙公赋芋。一曲广陵今夜月，千钟鲁酒黄昏雨。叹炎凉、时节已推移，天如故。惜往日，屈原赋。投五体，要离墓。笑壮怀勃郁，而今老去。灯火险为魑魅灭，山头听惯婴儿语。猛回头、世事几沧桑，心魂怖。"}