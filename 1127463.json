{"id":"1127463","title":"瑞鹧鸪","dynasty":"宋","author":"彭元逊","text":"背人西去一莺啼。拍手还惊百舌飞。浅雨微寒春有思，宿妆残酒欲忺时。鵁鶄浪起蒲茸暖，翡翠风来柳絮低。故遣苍头寻杏子，凭肩小语只心知。东洲游伴寄兰苕。人日晴时不用招。微雨来看杨柳色，故人相遇浴龙桥。愁如春水年年长，老共东风日日消。几欲作笺无可寄，双鱼犹自等归潮。"}