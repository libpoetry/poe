{"id":"720374","title":"百字令 赠黄珍百，时珍百为安仁令归","dynasty":"明末清初","author":"钱肃润","text":"近来彭泽，赋田园归去，陶然身逸。百本沅兰当五柳，兴到吟诗摇笔。二仲寻盟，三高作伴，山水之间出。天然性癖，不堪岂为多虱？曾记结缟家乡，联镳京里，异地情偏密。阳羡风光君占取，招得九龙人一。玉女潭遥。张公洞窈，何处堪容膝？松涛声彻，可能假我仙术。"}