{"id":"1122123","title":"客有诵袁蒙斋得雨酬倡之什辄赓元韵志喜也呈虚斋使君","dynasty":"宋","author":"郑清之","text":"雷伯四月瘖无声，鸣鸠呼妇凫浴晴。星如榝沙灯吐红，羲和驾鞭乘赤明。稚秧针水未入种，秀麦浪畦犹督耕。香车不动百龙蛰，转辘如织千蛇横。爱民太守心语口，瘨我以旱宁无生。川灵有知龟亦许，异物蜿蜒归掌抚。一雨果从方寸来，此念端诚本天与。但看父老歌丰年，不用儿童学皇舞。弭灾肯效栾巴噀，哺民无异紫芝乳。一年事在阿堵中，四封笑溢迎门语。我州潴野同淮徐，公方有意六辅渠。上天下泽钟惠施，千里波及皆君馀。蒙斋诗成虚斋和，我乐赋之如遂初。坐对联珠饱官粟，但有欢喜无欷歔。祗今快续二贤咏，不须乞米移颜书。娲石补天玻璃声，遇坎为雨离为晴。金乌玉兔旁午出，百二十官称常明。下土臣敢再拜问，谁主风雨催民耕。天江津河尾北见，玉井水浆参左横。胡为汤旱龟土坼，胡为尧水鱼头生。孰令赤地星丈许，吭扼雷公仍背抚。孰令河鼓塞银潢，勺水线流不轻与。孰令卷舌自张翕，孰令天鸡自飞舞。云师族聚曷遽散，电母儿号奚不乳。黑猪渡河去无迹，苍龙衔珠噤弗语。朱鸟崛强王偃徐，乌龟缩颈老沮渠。夫君笺天帝冯怒，旱魃磔死不问馀。天街清润联璧珠，不为乾封为太初。一雨三日谁力欤，更唱迭和忘欷歔。归之太守不肯有，欸乃聊代志喜书。豢龙作醢龙吞声，天公愦愦迷雨晴。玉脂泣烹足媚妩，苦酒五色生光明。龙虽神物畏馋吻，携朋去作天田耕。稚禾婉婉鱼薧立，高原庚庚龟兆横。汉家燮调岂无术，阴阳纵闭归董生。□□□□□□□，□□□□□□□。我贫自笑一瓢许，瓶粟屡空惭釜与。彭泽曾无种秫资，沂水聊助咏雩舞。颇怪吹云读风讼，浪愁淅米翻危语。清时何事弘羊烹，善政端无宁虎乳。仁人拯溺非姑徐，亟挽天汉如决渠。我知造物识君意，十日一雨焉取馀。愿君展此作霖手，苏民旱徙扶黄初。在在京坻赋高廪，坐令歌颂销欷歔。病坡作计羹玉糁，辟谷宁羡黄石书。"}