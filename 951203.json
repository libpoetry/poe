{"id":"951203","title":"光宗皇帝夏竦双头牡丹赋御书赞","dynasty":"宋","author":"岳珂","text":"圣孝动天，瑞则应之。帝开绍熙，天实命之。三宫燕娱，爱且敬之。禁籞翠华，时联幸之。万葩其春，綵服映之。玉色怡愉，霞卮醟之。岂乐行都，民物盛之。乾坤同欢，康衢咏之。于牣灵沼，鱼鸟泳之。天光下临，邦家庆之。煌煌牡丹，奇产并之。帝王称觞，亲捧迎之。巍巍太皇，万寿称之。一德隆兴，圣益圣之。维太平臣，尝比兴之。国英竦名，夏则姓之。秾纤艳殊，美则评之。仁皇之祥，今亦订之。尧父舜子，本天性之。龙楼鸡鸣，久温凊之。晦明节宣，臣或诤之。瑜瑕未昭，事则镜之。宸毫所传，神具听之。后三十年，臣则胜之。金匮名山，尚克證之。"}