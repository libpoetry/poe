{"id":"813661","title":"辛未生日志感","dynasty":"清","author":"杨廷理","text":"六五光阴弹指中，遐陬三至效孤忠。云霞过眼都陈迹，冷暖随人亦苦衷。歧路叠更心倍小，流言难禁耳须聋。功名青史知非偶，未信苍颜得转童。欣偿夙愿历深山，自在寻吟暮雨湾。权勇不矜心坦荡，猛宽相济语雍娴。三灾恰共黎番苦，二端平分水月间。审处熟思凭一己，几回搓手怅维艰。忆承恩命感惭俱，荐历升阶眷独纡。鞅掌卅年因偊步，黾皇一念凛公趋。缘深瀛海频经度，梦契臞仙屡仗扶。差喜精神犹满足，卑官雅称白髭须。重思建树到瓯闽，一片丹心总欲伸。拓土开疆经岁月，锄奸勘乱辑民人。雪霜饱尽消中热，风雨漂馀会首春。仕路崎岖随运转，伊谁禄富我偏贫。"}