{"id":"1143874","title":"别秀亭五首","dynasty":"宋末元初","author":"方回","text":"秀亭亭上果何似，两水万山图画开。霜入川原疏草木，烟销城市出楼台。半空鹭点客愁破，何许笛吹诗句来。异日梦魂应历历，醉僧同此藉莓苔。七载专城閒五载，赖逢此地足娱宾。高凭远眺最佳处，□饮能吟凡几人。晚辈渐催前辈老，来时岂料去时贫。是身朽腐心无愧，他日谁能踵后尘。醉翁亭记四时乐，我乐谓何宁不惭。满地落花供妓席，隔江残雪认僧庵。邦人解学推敲势，野叟时同尔汝谈。盗贼猖狂兵革沸，谁怜此老苦中甘。市人指点应怪讶，拄杖倚空何所为。戍角征鼙曾汹汹，樵歌牧笛尚熙熙。风流剩有登临兴，摇落宁无代谢悲。□□翁诗吾解赋，升平不似放翁时。作郡说贫人肯信，屋今售矣亦无田。囊中诗稿三千首，案上书灯十二年。马死尚难求别马，船归不过驾空船。秀亭手种花如锦，回首春风一惘然。"}