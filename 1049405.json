{"id":"1049405","title":"和李曼修孺职方谢梓守张靖子立龙图游春","dynasty":"宋","author":"冯山","text":"潼川侈风俗，一春事嬉游。太守与民乐，高会邀良俦。年丰廷无讼，日夕为欢谋。宾从相追随，景物多访求。名园布芳郊，宝刹依重丘。红旗肃冠盖，画鼓翻倡优。人情殊未央，春意亦少留。最后司马至，为罗东山羞。观棋缓带閒，试茗澄心幽。猖狂但醒醉，感慨还唱酬。清尊未放手，急景如转头。分司饱馀味，经世忘远忧。来时蚕始眠，归看场中麰。人生苟适性，不羡万户侯。丈夫负壮气，安知饿填沟。得志位卿相，失时归田畴。纷纷素所轻，大半登瀛洲。肯为五斗米，折腰趋道周。区区事笔砚，顶踵称恩庥。酒酣且勿去，为我新声讴。"}