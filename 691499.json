{"id":"691499","title":"和陶诗 归田园居六首","dynasty":"明","author":"李贤（原德","text":"我本无宦情，高兴寄云山。农父相与邻，力田过年年。撷蔬向前圃，垂缗傍深渊。孰知沧溟波，倏焉变桑田。怀彼陋巷人，未达在一间。三径幸未荒，五柳罗门前。孤松落晴云，茅屋生暖烟。瀑布泻千尺，渺渺匡庐颠。对之豁心目，逍遥有馀閒。方寻点也乐，胸次何悠然。携幼入我室，羸马脱归鞅。顿忘尘俗喧，地幽无外想。沮溺将并耕，荷筱亦长往。日上松阴清，雨过菊苗长。琴书聊可亲，但觉此心广。力田躬荷锄，庶以除蓁莽。野外尘事少，山中车马稀。既去市朝远，还遂田圃归。兰茝纫作佩，芰荷制为衣。知己幸勿诮，从今与世违。地僻寡来往，松菊聊自娱。遂以林下室，号为逍遥墟。既绝钟鼎念，兹焉甘索居。夜月琴一张，春风柳五株。醉卧北窗下，其乐复何如。诗成留答和，吟咏趣有馀。万事尽拨遣，此心游太虚。轩冕岂不贵，斯志予久无。悠悠南山云，可以清心曲。何必如广受，然后始知足。闷来酒一壶，闲来棋一局。鸥鸟宜结盟，皓月堪代烛。纵饮忘夜阑，不知东方旭。井田废已久，平野皆阡陌。力耕足自给，我心良可适。床头浊酒熟，开樽醉月夕。人生安得常，倏如驹过隙。素心乐恬淡，不为外物役。室人颇勤劬，明灯夜深绩。衣食免寒馁，安敢望饶益。"}