{"id":"1241192","title":"刘夫人","dynasty":"元末明初","author":"王逢","text":"刘夫人，至正太尉吴王嫔。笄珈车服置弗御，澹烟常锁双眉春。中州援疆敌在目，叔贵日骄疆日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万古生，月明风清佩音至。君不见男儿成败古有之，孰以楚霸轻虞姬。苏民安得夫人祠，乌栖白凫庶少衰。"}