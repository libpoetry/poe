{"id":"199679","title":"石季野县丞见示喜雨诗次韵为谢","dynasty":"宋代","author":"晁公溯","text":"骄阳裂厚地，沃壤变焦土。野老呼苍天，吁嗟击雩鼓。三时农甚劳，一饱天宜与。自惭为刺史，封内当镇抚。有灾累其人，无德及所部。是邦喜讥切，相语闻俦侣。不作傅说霖，空闵僖公雨。敢欺二三子，鸡长数百户。徒知祷神只，庶望救疾苦。如起乖龙卧，便觉商羊舞。坐令郡两堰，岂减渠六辅。兹晨理衣冠，未暇挂神武。伤心念疲氓，稽首谢明主。丰年必可期，甘泽常顺序。与君俱何幸，彼此德施普。"}