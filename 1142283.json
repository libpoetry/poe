{"id":"1142283","title":"饯潜冈南提举","dynasty":"宋末元初","author":"牟巘","text":"君前郡文学，端自吾州始。坛坫日以高，到处执牛耳。平生洒落胸，作事故奇伟。飞上南楼去，坐得数千里。全楚带五岭，古俗甚丰美。一昨干戈后，或未识瑚簋。禾稆生黉宫，学士气如洗。此行累佩印，良为吾党喜。三闾屈大夫，四海习凿齿。堂堂始兴公，亦从韶石起。何地不生贤，幸勿遐陋视。著意绚荒馀，文物中州比。况复多蜀客，谁其顾琐尾。相与喔休之，我颇念桑梓。垂老犹惜别，何以当马箠。愿君为广厦，大庇天下士。"}