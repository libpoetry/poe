{"id":"856379","title":"追和老杜种莴苣诗","dynasty":"宋","author":"王之道","text":"我有数亩园，荒秽索锄理。干戈何许久，生意困屠燬。道也其兴与，时哉亦甚矣。去年失短吕，培植乏驱使。今年得老杨，衰病更临起。晚菘已芜没，早韭就茅靡。菁菁何所有，莴苣独牛耳。纵苦可自珍，供盘况潇洒。银条直且甘，风味胡伯始。其视李太尉，小人与君子。明明如古鉴，不虑纤尘止。廓廓若太清，强欲浮云滓。老氏有遗训，重去彼取此。方今向太平，皋夔正端委。台省登硕德，要荒窜诬毁。击寇岂无人，蕃将来黑齿。破齐在不日，逆以诛正已。停观劳还役，杖杜颙采芑。万邦遇有道，贫贱古人耻。文王来吕夷，汉祖致园绮。异时免沟坑，愿附织贝篚。"}