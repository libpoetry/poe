{"id":"628594","title":"新婚乐赠刘萧郎","dynasty":"明","author":"李云龙","text":"黄金初作屋，乌鹊正填桥。香车宛转月中发，欲行不行白马骄。花衢柳市銮声到，玉轴金镳度芳草。鹤驭才离月殿中，鸾舆初下瑶池道。仙郎相见笑颜开，同携玉手步兰阶。已展锦茵迎凤舄，更将罗袂拂金钗。帘前侍女纷如玉，手把琼箫理新曲。一声吹入碧云端，天上凤皇飞相逐。须臾碧月下瑶台，鸳鸯栖向掌中杯。茱萸翠带为君解，芙蓉绣帐为君开。玉搔落枕闻娇语，金笼夜半调鹦鹉。明珰琼佩寂无声，洞房深锁桃花雨。"}