{"id":"313880","title":"贺新郎·十度过西楚","dynasty":"现代","author":"萧劳","text":"十度过西楚。恰相逢、干戈满目，四郊鼙鼓。自古彭城征战地，不见悲歌项羽。对凄惨、芜城残戍。戏马台空游人少，况萧条、九日多风雨。烽燧里，倏来去。当年甲士俱黄土。后时看、依然带甲，斗兵如虎。尚记清秋南渡日，行李曾经此路。独拄笏、桓冲幕府。长叹投簪还北上，首重回、烟霭江东树。惊瞥眼，即前古。"}