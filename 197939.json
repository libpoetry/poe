{"id":"197939","title":"依韵答胡直孺","dynasty":"宋代","author":"李复","text":"东蒙野老工何拙，刻楮三年不成叶。迂途独往自名愚，举足常嫌投险捷。忽然开口向时人，机士笑惊多脱颊。半生长饿首慵回，厌见糟醨能腐胁。惟与孤云静往还，胎仙戏舞琴三叠。江南墨客貌虽癯，战胜当前轻勇侠。润身不贮世间珍，别有骊珠光满箧。北游一见潜魄动，双目烂烂岩光晔。新诗几幅起秋风，使我静观但嚅嗫。相逢便欲苦死留，恐跨飞鲸动归鬣。"}