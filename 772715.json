{"id":"772715","title":"又为书亭镇帅题小山宗伯画扇","dynasty":"清","author":"朱景英","text":"三十六湾秋正熟，帆如落叶飘相续。幅幅随风卸复张，逶迤曲岸峰颓绿。十年不棹湘之湾，梦中倭堕疑烟鬟。忽从画里见彷佛，只少苦竹痕斑斑。画家多师董北苑，派别梁溪更深稳。静树停流何有无，读画辄觉形神远。让翁戏墨散老怀，潇湘入手清无霾。宝之欲袭青丝緺，从今画扇题新斋。"}