{"id":"652678","title":"寒鸦图","dynasty":"明","author":"谢晋","text":"空江阴霾断舟楫，芦苇萧萧远相接。洲中栖息一群鸦，宛似梢头未翻叶。高枝翮冻吹将落，低枝亚水惊涛恶。上林全树多好枝，何不飞去荣处乐。飞不去兮争奈何，流水孤村无网罗。会待柔风布晴暖，高翔远翥迎春和。更愿年年黍禾熟，饮啄飞鸣时往复。朝风莫雨亦不移，长向田家树头宿。"}