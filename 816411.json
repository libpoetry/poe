{"id":"816411","title":"卜算子 由南昌至安庆江行杂咏","dynasty":"清","author":"黄燮清","text":"湿翠满西山，春水生南浦。楼阁何曾管离别，人自匆匆去。暮色暝高城，回首成烟雨。惟有帆樯不解愁，只等风吹渡。寒重鹧鸪天，春老蘼芜国。一日思家是几回，早晚潮和汐。且作少文游，高卧篷窗寂。万树垂杨梦里过，懒看伤心碧。树隔豫章深，天合鄱阳净。水鸟咿哑作橹声，飞入苍烟暝。略放嫩阴开，微见斜阳醒。远浦轻帆似泪痕，细点冰奁影。塔影指南康，绕郭烟恋润。一段红墙是郡楼，万绿濛濛衬。人在画屏风，路展新诗本。但抱庐山曲折行，何必烟帆顺。日落大姑山，春满女儿港。酒醒微闻叠鼓声，断续吴姬唱。远树剪牛毛，古岸排乌榜。万点明珠水底红，烟市灯初上。家远梦难成，漏静灯无语。一夜潇潇淅淅声，五老峰前雨。霁影荡澄鲜，山翠开眉宇。春色三分已二分，绿满浔阳树。"}