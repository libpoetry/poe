{"id":"860453","title":"和陶诗六首 和归田园","dynasty":"宋","author":"王阮","text":"皇天亦爱我，生我匡庐山。勉承父母志，功名期少年。既无取日手，远去穷虞渊。又无谋生才，广有负郭田。富贵两不谐，胡为乎世间。眷言敷原居，宛在瀑布前。野旷易得月，谷虚常带烟。行歌紫芝曲，醉上香炉巅。念此百年身，有此足以闲。若乃不决去，使彼山悽然。"}