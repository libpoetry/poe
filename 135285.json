{"id":"135285","title":"灵壁道傍怪石","dynasty":"宋代","author":"楼钥","text":"饱闻兹山产奇石，东南宝之如尺璧。谁知狼藉乱如麻，往往嵌空类鑱刻。长安东风万岁山，搜抉珍怪穷人间。汴流一舸载数辈，径上艮岳增孱颜。当时巧匠斲山骨，寘之河干高突兀。干戈动地胡尘飞，坐使奇材成弃物。君不见黄金横带，不数台城拜三品。只今零落荒草中，万古凄凉有遗恨。木人漂漂不如土，坐阅兴亡知几许。行人沉叹马不前，石虽不言恐能语。"}