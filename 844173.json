{"id":"844173","title":"满江红","dynasty":"清末民国初","author":"易顺鼎","text":"天际孤云，比倦客、心情更懒。镇霜娥、夜鸣刀尺，翠芜催剪。秋色西来砧杵急，春明北望觚棱远。只难忘、江上旧鸥盟，蘋花晚。题柱志，成依黯。登楼赋，添悽惋。又黄花开到，天涯池馆。待送孤鸿鬼雪碛，曾骑匹马穿云栈。问秋心、一片在谁家，吹芦管。斗大孤城，经几度、英雄血战。都付与、边城拥戟，野花缠箭。洗马寒江波万顷，栖鸦坏堞云千片。对西风、有客赋登楼，同王粲。飞鸟外，苍烟淡。斜照里，青芜暗。记小车山路，冷枫红遍。桂树空成招隐句，榆关未了封侯愿。到而今、辜负虎钤篇，龙泉剑。"}