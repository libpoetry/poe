{"id":"704885","title":"徐子容薜荔园十二咏 思乐堂","dynasty":"明","author":"薛蕙","text":"徂谢迫遄期，悠邈成今昔。平生行乐地，仿偟睹遗迹。寒飙起危馆，曙露依幽石。象设尚如存，神游?安适。君家洞庭畔，犹嫌去山远。园隈搆石岫，林际开云巘。迤逦带华池，崎岖入层苑。不载扁舟来，临流讵能返。可怜池上楼，俯映池中水。点缀画难成，分明镜相似。云移荷芰下，鱼戏房栊里。素景一离披，知有微风起。绿竹自便娟，复值微风集。暝色飒将寒，秋声辍还急。琅玕欹易折，翠羽纷难拾。幽人最惆怅，揽衣空伫立。芳草如翠幄，亭亭冒岩阿。丹梯承晚映，碧涧写秋柯。日入烟雾满，夜来风雨多。预愁霜雪至，为乐恐蹉跎。东菑及农节，高台试登陟。阡陌路逶迤，陂塘水纡直。历历原上耕，依依陇间食。虽无耒耜勤，端居增叹息。洞口蔷薇树，春来冉冉红。停舟绿水曲，携酒綵云中。穿林入窈窕，牵叶望玲珑。祗谓跻攀尽，望望转难穷。临水放兰枻，处处花相触。霞水共参差，香风时断续。上看绣羽乱，下睇文鱼逐。日暮未归来，聊就舟中宿。何时别陵上，移居来后庭。牵条拟峰势，总叶学山形。白雪转自绿，綵云相对青。无劳台岭侧，陵虚抟翠屏。阴崖抱嵌窦，倒景如明月。玉气夜逾妍，珠光朝未灭。云归晕正满，雾上轮初缺。西园宴客处，临玩情无辍。隔崦闻秋籁，行寻窥碧山。雨过沙岸曲，泉吐石梁间。云深乍淅沥，风起更潺湲。缘源欲何极，日夕未能还。曲水写珍池，盈盈送红萼。朝来湖上雨，吹此繁花落。旖旎萦鱼藻，徘徊逗兰薄。含悽眺芳渚，剧念春销铄。"}