{"id":"1127519","title":"和莘老元日时改元丰","dynasty":"宋","author":"彭汝砺","text":"天以元丰号太平，新年风物兆康宁。农人待种滂沱雨，太史仍占润泽星。初日浮阳临夏屋，宿霜澄澈照寒厅。玉津池北池南路，还拟同探柳眼青。衣冠投晓贺元正，草木欣欣共晏宁。玉历已开新岁日，璿玑犹数去年星。风流岂遂同乌府，香火还来共水厅。渐老莫惊头欲白，公名久已在丹青。"}