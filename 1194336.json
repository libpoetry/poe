{"id":"1194336","title":"李工部挽歌三首","dynasty":"唐","author":"张说","text":"锦帐为郎日，金门待诏时。杨宫先上赋，柏殿几连诗。瞬息琴歌断，凄凉箫挽悲。那堪霸陵岸，回首望京师。宅兆西陵上，平生雅志从。城临丹阙近，山望白云重。会葬知元伯，看碑识蔡邕。无由接神理，挥涕向青松。常时好宾客，永日对弦歌。是日归泉下，伤心无奈何。墓庭人已散，祭处鸟来过。碑石生苔藓，荣名岂复多。"}