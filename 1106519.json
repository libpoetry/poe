{"id":"1106519","title":"用前韵答黄一翁二首","dynasty":"宋","author":"王炎","text":"缊袍敌狐裘，晚饭可当肉。讳穷竟未免，岂不爱储蓄。嗜利颡有泚，恐愧王承福。财固祸之媒，越乡忌怀玉。君看座右器，已满即倾覆。圣贤用功处，清心而寡欲。于世淡无求，乃能实其腹。谁令入青衫，失策混流俗。黄子振鹭姿，笔力扛百斛。笑人龟手药，欲售先聚族。知予颇清苦，应物未圆熟。游宦不能巧，俯首立矮屋。锻鍊知精金，祁寒见松竹。自立不坚定，庸行徒圣读。谁谓漆园高，俯首欲丐粟。穷作扣角歌，老厌淄川牧。古道寖斲丧，时人方逐逐。有田南山南，可办一盂粥。请赓归去来，世路早收足。豆羹采藜藿，鼎食厌粱肉。士欲齐得丧，胸次要涵蓄。我晚颇闻道，宁有慧无福。外物皆浮云，此道等珠玉。阅事如阅棋，已过安用覆。回光照诸妄，稍稍淡无欲。与君共玄谈，一笑时捧腹。更以诗留贫，此语颇惊俗。细看苜蓿盘，岂减槟榔斛。见金不见人，渠辈非吾族。君独臭味同，吾固知之熟。平生求益友，今日并墙屋。不肯兄事钱，宁以君呼竹。力学追古人，经史费抄读。我方病少瘳，拥衲肤有粟。百念渐灰冷，有牛不须牧。君如汗血驹，堕地必驰逐。甘为走踆踆，耻作雌粥粥。有玉未尝献，岂忧终刖足。"}