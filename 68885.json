{"id":"68885","title":"过兰亭有感","dynasty":"元代","author":"王冕","text":"东晋风流安在哉？烟岚漠漠山崔嵬。衰兰无苗土花盛，长松落雪孤猿哀。满地斜阳似无主，昏风不独黄鹂语。当时诸子已寂寥，真本兰亭在何许？欹檐老树缘女萝，崩崖断壁青相磨。旧时觞咏行乐地，今日鱼鼓瞿昙家。荒林昼静响啄木，曲水潺潺似山哭。游人不来芳草多，习习余风度空谷。去年载酒诵古诗，今年柱杖读古碑。年年慷慨入清梦，何事俯仰成伤悲？故人不见天地老，千古溪山为谁好？空亭回首独凄凉，山月无痕修竹小。"}