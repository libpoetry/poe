{"id":"687774","title":"乔节妇宗大希大祖母也","dynasty":"明","author":"庄昶","text":"昼哭黄河泪未乾，人间此道本难言。冰霜岁月平生定，天地纲常后代看。从一无人知大易，青天有铁铸心肝。我诗知更诸乔在，风节能无到不刊。未亡人却与谁同，垢面如灰两鬓蓬。老泪吞声空白日，落花已死在泥中。此心百折终难改，世事浮云总一空。万古纲常交妇女，不胜搔首更东风。"}