{"id":"642342","title":"清乐轩","dynasty":"明","author":"胡奎","text":"乾坤有清气，付与贤者乐。贤者乐其清，所乐应不浊。鸣蝉乐饮露，聚蚁乐慕膻。岂不同其乐，斯乐有间焉。鸢飞乐乎天，鱼跃乐乎水。察彼俯仰间，谁能知乐此。彼乐或在外，此乐乃在中。外乐易消歇，内乐无终穷。蒙也乐濠梁，尹也乐莘野。欲知圣贤乐，孔颜真乐者。郑公乐其天，乐清以名轩。清与乐俱有，动静无不然。山以乐吾仁，水以乐吾智。居乐适其安，行乐随所寄。人知使君乐，不知使君心。安得穆清风，乐哉以长吟。"}