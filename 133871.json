{"id":"133871","title":"八月十七日夜省直纪事呈同舍","dynasty":"宋代","author":"司马光","text":"穷秋直省舍，大雨吁可畏。九河翻层空，入夜愈恣睢。置床东壁根，时有涂塈坠。飒飒势将摧，怵惕不成寐。中宵抱衾立，呼烛久方至。徒之近西偏，裯帐不能备。飞蚊胡不仁，忍此加啄噬。避烦只深藏，悒悒面蒙被。须臾漏转剧，枕褥亦沾渍。虽起欲何之，室中无燥地。展转遂达旦，耿耿负忧悸。因思闾井民，糊口仰执技。束手已连旬，妻儿日憔悴。囊钱与盎米，薪木同时匮。败衣不足準，搏手坐相视。予今幸已多，敢不自知愧。无谋忝肉食，念尔但增欷。"}