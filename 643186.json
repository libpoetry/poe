{"id":"643186","title":"题太古子为分水县佐苏侯赋","dynasty":"明","author":"胡奎","text":"八风不动地轴宁，六合无尘天宇清。圣人在位罗群英，干橹化为弦诵声。苏侯绍芳德弥馨，邂逅黉宫舒我情。笑谈霏霏甘露洒，意气落落秋风生。为言佐政分水城，楼船东下窥沧溟。海门山水多奇异，西通月窟东高丽。天鸡夜半啼一声，璧采金光绚霞气。蓬莱更在天东隅，欲跨飙轮游八区。麻姑别去音信断，弱流清浅今何如。太阿跃出丰城狱，斫断三山巨鳌足。九苞鸣凤信有神，结巢宛在珠树林。云窗雾阁应可到，海若天吴安敢嗔。山可登兮水可临，嗟我白发秋霜侵。幸逢昭代宽且仁，梯航重译输南金。自从天地一开辟，凡有血气皆尊亲。我欲入海攀鲸鳞，手探明珠弗顾身。安得昌山双玉琯，吹彻太古羲皇心。羲皇之心万万古，且酌百瓮蒲萄春。"}