{"id":"647469","title":"养志堂","dynasty":"明","author":"王汝玉","text":"事亲贵奉养，匪在衣与餐。轻甘或不怿，粗粝有馀欢。古来称孝子，岂为保饥寒。贤哉曾参氏，志养心已安。孟轲表志行，垂芳逾芝兰。之子慕前哲，辟兹华搆宽。佳名题养志，承颜恒□观。迩来捧毛檄，置身青云端。丁年富才力，天路随鹏搏。又如阿阁凤，文彩备羽翰。显庸自兹始，行见加缨冠。忠贞克努力，大孝乃思完。垂辉著汗简，一寸中心丹。"}