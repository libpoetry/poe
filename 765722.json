{"id":"765722","title":"高阳台 秋雨，同外作","dynasty":"清","author":"陶淑","text":"冷冷清清，凄凄瑟瑟，一帘灯影无聊。何处秋声，声声送入芭蕉。银屏半掩银钩坠，剔银炉、香篆刚烧。怎今宵。寒柝偏长，寒梦偏遥。碧纱窗外铃如诉，况深宵寂寂，远道苕苕。落叶啼螀，听来都足魂销。那堪更向荒江泊，打孤蓬、万里奔潮。总萧条，明日阑干，损了红绡。"}