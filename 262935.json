{"id":"262935","title":"杨花曲·荔枝湾上波声急","dynasty":"现代","author":"孔凡章","text":"荔枝湾上波声急，瑽琤似鼓湘灵瑟。月涌澄潭镜影清，星临平野珠光出。闻道江山数百年，不拘一格降婵娟。书窗隐约杨花影，吟稿商量柳叶笺。南冥有女凌波立，万卉凝香扑裙叶。小字呼来却唤鱼，新妆理就能羞蝶。羊城巾帼擅雄风，水国生涯巧笑中。玉树修名双美具，珠江灵气一身钟。豆蔻芳华刚十六，生逢蜗角争蛮触。剑舞难消意气豪，弦歌不觉光阴倏。神京新起妙高台，羽檄星驰选俊才。未解功名将脱颖，剧怜成败尚猜枚。澄澜划破明珠溅，彩云一线驰如箭。大地风雷决死心，中天日月开生面③。华清池水漾芳温，鲛女销残帝子魂。风里落花春有梦，雨中飞燕水无痕。嫣红上颊匀轻晕，闲人浪惹失颜愠④。妩媚犹存虢国风，温柔莫向杨家问。银杯镂字赠双成，十里天衢揽辔行。江左枣梨镌姓字，岭南桑梓羡恩荣。神州隔海春雷震，又报邻邦开远运⑤。黄种图强肯后人，红颜崛起争先奋！岛国风情漫惹愁，此行宁为事芳游？请缨小试沧浪水，抽剑思裁日夜流。驰道频催金勒马，英雄未许淆真假。战火燃眉黯日星，狂澜攘臂惊夷夏。飞塔鸣钟日未曛，旗开万国鼎三分⑥。雪骢蹴笛凝香雾，风鸽牵罗化锦云⑦。碧波无复清澄底，鱼龙溷迹风涛里。破阵兰陵仗女兵，先驱柳浪同儿戏⑧。红妆禹甸迥无伦，番女蛮娃尽后尘。九州讴咏归名下，一代丹青照海滨。百战归来名字重，万人空巷春城动。红缨耀日剑光寒，翠帜摇风花气拥。凤鼓龙箫殷若雷，游人都是看花来。日边弄影输红杏，雪里清标识素梅。急流勇退谈何易，忽听笙歌喧北地。铁骑遥颁露布来，玉人更把云裳理⑨。江城南翼拱京师，十万明灯夜不知。全胜萧墙方北定，窥边胡马又东驰。莫道女郎殊吉士，读书喜断兴亡事。霄汉常存木铎心，云泥不懈长缨志。涉世才知万事非，难凭肉食仗安危。东林有石天方醉，北阙无书梦已灰！歌声夜彻浔阳岸，江头蹀躞空肠断。此役惟遗画虎讥，官场那敢燃犀看。先是：重瀛奏凯初，芳声遍播海东隅。已借鲤鱼通贡水，更随鸿雁上匡庐。后来邺下流言起，流言竟中云英姊。浇俗相传未必真，采风纪事翻成史。庐山高处接云烟，开府洪都尚少年。百诺传呼新富贵，万方多难此留连⑩。偶际春人来逆旅，羽衣如雪飘飘举。紫塞烟尘警寇氛，兰桥谣诼谐仙侣。侠骨柔肠未解羞，从来家国重恩仇。八驺只擅谋身计，百炼何劳绕指柔。还君一束梅花结，九州铸错真成铁！小妹犹虚玉镜盟⑾，使君自有金钗列。春池吹皱漫相干，蜚语飞来涤污难。防川自写陈情表，拜月谁诬乞巧盘？骓欲逝兮时正利，涛笺暗托飞鸿寄。春花秋月岂君凡，白石青松知妾意。含嗔江上泛轻航，一夜鸣筝沸建章⑿。眉黛不描时式样，口碑偏满少年扬。寂寞昭陵陵下路，一朝车骑喧如堵⒀。宝瑟新调静女诗，瑶池正看天魔舞。蝶拥莺围意不禁止，几人修竹进曹箴⒁。执鞭孰遣樊迟御，行路犹知司马心⒂。播音直使诸公愧，蛾眉解滴新亭泪⒃。髫龄爱诵木兰诗，长大心萦荀灌骑。肯俯幽兰就草莱，可怜鹓鹭枉追陪！朱门棨戟心无睹，钿盒隋珠意不回。结束铅华归去好，东风让与闲花草。翠袖轻辞白下门，香旌遥指春申道。春申仕女本多情，雷走香车夹路迎。舞榭花酣银管酽，歌筵珠啭玉杯莹。画舫连桡东去久，高桥堤上千人走⒄。横海英风逐鹿姿，伏波妙技降龙手。皓腕纷飞星眼融⒅，青丝斜挽浪花浓。情深绿水身难主，力尽清波泪欲融。春江水冷罗衣薄，故园待践归来约。惊鸿掠影入潇湘，小凤留芳重京洛。春申江上水悠悠，泛起人间万斛愁！青鬟岭外音书杳，黄耳夭涯道路遒。风华自昔终尘土，花开花谢无人主！何似新词付五弦，倘留佳话传千古。枉抛心力军名姝，二十华年此故吾。才愧江东名士鲫，诗成南国美人鱼。村讴呕哑难为读，韩潮苏海惭枵腹。唱彻诗坛下里声，可怜腾笑杨花曲。"}