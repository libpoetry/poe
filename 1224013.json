{"id":"1224013","title":"李伯时九歌图","dynasty":"元","author":"虞集","text":"太乙神君号东皇，玉质要妙含和阳。生生气始通微茫，绵绵蒸空神中央。浮英上罗文天章，覆冒下满谷与坑。旁塞无间灵无方，灵来乘柔往乘刚。湘君夫人镇相望，清温静好非淫伤。司命元老元气昌，手执藜杖色老苍。历劫寿命不可量，少君之寿同其长。离无异体合有常，出入万化终不亡。晶明发晨上榑桑，海天赫赫真金芒。质鍊不灭长垂光，河源混混流汤汤。伯也坐视无迎将，千古万古何堂堂。彼幽为厉为强梁，朝狸暮豹方鸱张。精魂熠耀志意荒，招之不反巫无良。屈生作歌沈九湘，世人传声罕寻详。祝融仙子调玄黄，九神出图百怪藏。不信请视虞公章。"}