{"id":"805155","title":"八声甘州 酿酒用东坡韵","dynasty":"清","author":"曹亮武","text":"酿琼浆渐熟似潮来，惊心岁将归。算安排春瓮，玉缸轻擘，几剩余晖。死便道旁埋我，此语未全非。了却一年事，烂醉忘机。记取最难抛汝，是猛风猎猎，朔雪霏霏。人到中年后，乐事料应稀。压糟丘、珍珠碎滴，愿床头、满贮莫相违。何须虑，赏花天气，典尽春衣。"}