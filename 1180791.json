{"id":"1180791","title":"贺郑使君","dynasty":"唐","author":"贯休","text":"三衢蜂虿陷城池，八咏龙韬整武貔。才谕危亡书半幅，便思父母泪双垂。戈收甲束投仁境，汗浃魂飘拜虎旗。死地再生知德重，精兵连譀觉山移。人和美叶祯祥出，阵善深为典教推。仗信输诚方始是，执俘折馘欲何为。清威严令无纤?，长路深山不拾遗。七邑恩波歌浩渺，一方云物自鲜奇。天文仰视同诸掌，剑术无前更数谁。战马闲眠汀草远，秋鼙乾揭岳霞隳。义为土地精灵伏，仁作金汤铁石卑。龚遂刘宽同煦妪，张飞关羽太驱驰。笙歌席上偏怜客，刀剑林中亦念诗。縠渚美为长饮水，金山高作受降碑。时犹草草秋方尽，陈是堂堂孰敢窥。宠渥岂唯分节钺，勋庸须勒上钟彝。神资天赞谁堪比，名遂功成自不知。捲箔倚阑云欲雪，拥垆倾榼酒如饴。扶尧社稷常忧老，到郭汾阳亦未迟。释子沾恩无以报，只将葑菲贺阶墀。"}