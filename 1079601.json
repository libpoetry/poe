{"id":"1079601","title":"六月初三日雨后步至城东","dynasty":"宋","author":"吕本中","text":"凉秋生郊原，快雨洒庚伏。曲肱访幽睡，朝梦不可续。开门招此山，爽气满岩谷。村蹊没衰草，古院蟠翠木。东行得幽亭，小径来已熟。下有十里濠，暑退万荷绿。恨无沽酒钱，一醉起枵腹。人生要快意，岂止寄幽独。若看后池蛙，声韵故不俗。怡然供清欢，何必丝与竹。"}