{"id":"889975","title":"都大华文监丞权府事之明年天子诏将直禁近邦之人有以三瑞为献者曰双莲曰岐麦曰九穗禾皆斯世之上瑞而萃于一时人目之以为盛遂采民谣集成歌颂曲三首以纪其美","dynasty":"宋","author":"吴泳","text":"短短菰蒲洲，阴阴葭菼陂。有斐嘉芙蓉，双蒂媚涟漪。如龙舒两娥，如沅湘二妃。岂伊玉池种，而乃生污泥。斑然烂云锦，袭人芳菲菲。两美谅必合，佳人制为衣。下承朝露滋，上戴夕日辉。驾言折芳馨，归以遗所思。"}