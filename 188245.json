{"id":"188245","title":"贺新郎·是雨还堪拾","dynasty":"宋代","author":"葛长庚","text":"是雨还堪拾。道非花、又从帘外，受风吹入。扑落梅梢穿度竹，恐是鲛人诉泣。积至暮、萤光熠熠。色映万山迷远近，满空浮、似片应如粒。忘炼得，我双睫。吟肩耸处飞来急。故撩人、粘衣噀袖，嫩香堪浥。细听疑无伊复有，贪看一行一立。见僧舍、茶烟飘湿。天女不知维摩事，漫三千、世界缤纷集。是翦水、谁能及。"}