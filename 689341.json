{"id":"689341","title":"春日幽居十首和薛景登韵","dynasty":"明","author":"佘翔","text":"春风何淡荡，疏拙恋閒居。一著登山屐，如乘下泽车。明农忧旱涝，读易悟乘除。偃蹇从吾道，无劳问索虚。科头过岁月，草泽一閒人。织屦终违俗，卖浆偶比邻。时名龙卧稳，春梦蝶飞频。同病怜嵇阮，垆头日可亲。浊酒耽陶令，新诗拟惠休。人惊双鬓短，花簇数枝稠。负汉终投阁，怀秦独倚楼。吾惭三老后，曳杖亦名鸠。垂钓无他事，沙边繫小舠。愁肠思蹈海，病色起观涛。积雾炊烟湿，奔泉激石号。寰区多震荡，何计定金敖。身世看如此，三洲只敝庐。持斋寒食后，脩禊暮春初。丘壑孤云迥，琴樽一榻馀。倦来时隐几，抛却养生书。薄暮收鱼笱，呼童掩竹关。乘风非北牖，步月即东山。湖海登楼倦，园林抱瓮閒。美人安可望，厌说落花班。几年无战伐，何事亟传烽。谁借军中箸，长驱海上艟。檄堪清瘴疠，佩欲解芙蓉。不尽忧时意，荒村听暮舂。岸帻松林下，衔杯水竹前。清狂非玩世，沉醉近逃禅。风雨催春色，藤萝逗暝烟。前身疑毕卓，也作瓮头眠。白首机心息，何妨识者稀。糟丘堪自老，斥鴳岂高飞。豪侠千金尽，穷愁万事违。首阳人不作，薄采故山薇。悬鹑依陋巷，妻子任长贫。高蹈怀千古，劳生笑此辰。乾坤宽荷锸，草莽窃沾巾。五柳青青色，依然不惹尘。"}