{"id":"799799","title":"海氛清","dynasty":"清","author":"叶方霭","text":"巨浸稽天，滔滔如何？天吴蝄像，倚以为家。有鲸有鳄，有蛟有鼍。摧橦决帆，血人于牙。中国有圣人，尔独扬其波。蠢兹蛙黾，亦杂此处。曰予胜国后，诞敢继其绪。藉瑕蹈衅，伺窥肘腋。结连蜂螫，载逞凶慝。离间我臣仆，盗据我疆场。于兴于泉，于汀于漳。乃扬沸汤，乃噪蜩螗。我有城郭，倏为沮洳。我有民人，倏为鱊鮬。忍死须臾，后来其苏。恭承帝命，建大将军旗鼓。我冠带之国，忍鳞介是伍？据我上游，张我罿罦。与子偕作，与子同仇。悉率左右，歼此群丑。暨暨藩臣，一心一德。讨贼自赎，不邛已恤。堑山堙谷，马腾舟驶。亲董其旅，以临蒙汜。陛下曲赦臣，臣敢不效死。将士和睦，有凫在藻。既获贼师，如饥斯饱。或拔其角，或脱其距。或斧其吭，或截其膂。贼穷见窘，无地自处。彼强者跳，我攘我逐。彼黠者穷，我殄我戮。神惎之毒，鬼速其覆。如探鷇鸟，如振槁木。非我黩武，取彼残已足。前徒既奔，凶渠束手。计无复之，狼奔鼠走。茫茫烟岛，为逋逃薮。仁无必取，义不尽杀。屏诸穷发，无污我王钺。四州士女，来迎王旅。君子维何，玄黄在篚。小人维何，饔飧在筥。复为王人，以耕以仕。歌帝之德，诵王之武。帝德溥将，涵负吐纳。百谷来王，天与地沓。何人不绥，何物不怀。何戾不蠲，何善不嘉。皇仁熙熙，云何不来！皇帝在位，受天之箓。东西朔南，无思不服。其有不服，自婴显戮。献馘于泮，献俘于庙。武功既昭，文德用绍。史臣奏雅，来哲是诏。"}