{"id":"693340","title":"过严子陵钓台二首","dynasty":"明","author":"苏葵","text":"不须梦卜旧知名，仍著羊裘拜内廷。亦有人豪甘晦迹，只无英主是忘形。遗竿可属元真子，野水虚涵处士星。试问同时膺辟者，几人勋业在丹青。不从草昧助诛新，争肯时平拜谏臣。天上功名非强厌，山中情性本来真。可怜汉业频更主，只有严滩未属人。岁岁钓台烟雨外，白鸥无恙水潾潾。"}