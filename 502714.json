{"id":"502714","title":"送闽藩从事吴景从考满赴铨科","dynasty":"明","author":"王恭","text":"闽藩大府多从事，延陵公子非凡吏。簿书八郡览清名，刀笔千人让初试。南宫今去考功名，迢递河山入帝京。画省堂中拜方伯，丽樵门外别同声。纷纷祖道螺江口，午日蝉声市门柳。丹荔高堆玛瑙盘，玉壶满载葡萄酒。官船击鼓离歌发，一片炎云海波阔。彭蠡惊心楚树秋，白门买笑吴门月。西游毕竟沐恩多，应与群公接佩珂。若对韩休高待诏，道予问讯今如何。"}