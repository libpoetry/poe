{"id":"984019","title":"和林子长谢徐吉甫蒲萄韵","dynasty":"宋","author":"袁说友","text":"吾儿癸卯豚犬耳，徐家同日生明珠。乃翁爱子爱其类，堆盘岁岁分甘腴。尝新既足旨甘奉，遣送更欲均有无。但肯食芹而美矣，如渠此意夫岂徒。嗟予已老将疾至，肉味不啜惟僧蔬。忽惊马乳堕几案，未免馋口餐其馀。及兹满架未零落，少待明月相携壶。"}