{"id":"553474","title":"盆里黄杨","dynasty":"明","author":"王绂","text":"黄杨乃嘉植，岷蜀多产之。乔柯起百尺，小干犹拱围。作器不沾垢，栉具尤其宜。故人有好事，全株远相遗。厥高仅盈咫，径不踰分釐。置之苜蓿丛，何繇别奇姿。况兹种来久，十易寒暑时。颜色固自好，长茂何迟迟。赋性恐或异，雨露宁有私。曾闻厄于闰，此理疑见欺。水土托盆盎，滋养良可知。嗟予久寂寞，对此心神怡。亲之若宾友，爱护如婴儿。清昼置书几，良宵露阶墀。时时为灌洒，元气犹淋漓。丛叶蔼芳润，孤根尚撑支。愿言保贞操，与世相推移。材良召斤斧，曷用昂霄为。唯应处岩壑，庶可全天资。"}