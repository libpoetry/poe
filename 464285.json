{"id":"464285","title":"瑞鹤仙 其二 次韵答弟寿六十","dynasty":"当代","author":"魏元旷","text":"未遂匡时业。记驿路兵戈，同时去国。扣柴扉不出。倏乱后光阴，五更新律。清尊迤北。祗上座、白头赢得。漫频劳祝噎，年年海宇，方新战血。树色。梵王宫殿，揽揆筵开，侵寻往迹。如来献寿，争羡花开前夕。便十年一瞬，风流消歇。无复簪裾照席。恨英雄易老，几人终秉旄节。"}