{"id":"1002793","title":"送宣州杜都官","dynasty":"宋","author":"曾巩","text":"夜闻陵阳峰上雨，晓见宛溪春水平。画船不待双橹挟，归客喜成千里行。牧之文采宜未泯，夫子风流今有声。篇什高吟凤凰下，翰墨醉洒烟云生。拨置簿书有馀力，放意樽罍无俗情。忠义非徒劝风俗，恺悌固可交神明。馀休比户得涵泳，嚚讼累岁皆澄清。荐章交论付丞相，士行如此宜名卿。江湖一见十年旧，谈笑相逢肝胆倾。鹪鹩一枝亦自得，去矣黄鹄高飞鸣。"}