{"id":"738124","title":"飞帛涧","dynasty":"清","author":"峻德","text":"我昔登此山，山中觇泉脉。有涧如疋练，高挂倚天壁。劈开万仞青，直走一痕碧。炎天雪霰飞，晴日冰雹射。今来值时旱，深山愆雨泽。又开龙用壮，攫碎苍岩石。此涧为壅塞，滴沥只微液。无复旧时观，苔存水流迹。时有松鼠来，就饮足局蹐。风吹堕松花，鼠惊窜崖隙。安得三日霖，复见泉百尺。清夜对弹琴，山月照虚白。"}