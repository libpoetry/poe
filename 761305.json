{"id":"761305","title":"寿楼春  扬州之行，历春徂秋，萍梗再移，短梦云散，作閒情赋","dynasty":"清","author":"蒋春霖","text":"过垂杨春城。罥游丝一缕，偷倚红情。记得开帘收燕，隔花调莺。桃叶渡，谁相迎。又几番、潮生潮平。待菱唱船归，荷香路悄，留月伴娉婷。西风起，凉蝉鸣。早抛闲素扇，歌断瑶筝。可奈诗题愁寄，梦回无凭。珠户寂，银釭明。任听残、秋宵长更。但疏雨空阶，萧萧半山黄叶声。"}