{"id":"695308","title":"祭酒谢芳石先生祖母获旌门喜","dynasty":"明","author":"林光","text":"天颜咫尺对非遥，疏入金门露未消。祖母心情悲昔日，风灯形影细追条。神驰紫极天如水，风约绯袍月满朝。白首孤怀终莫遏，尽披肝胆彻层霄。天覆苍苍未是遥，一封初展恨全消。共姜苦节藏无地，令伯衷情疏有条。山色遂添高褉美，斗光何意小星朝。先生岂止身家计，别有忠诚动紫霄。心断夫天九地遥，光荣未死亦何消。掩穷清昼门双片，照满寒帏月一条。宿草孤坟成往梦，高门大扁揭当朝。贞嫠仗节人知少，谁普天光下碧霄。风声初树海天遥，六馆身先令岂消。教立本须崇节义，化行谁道祇规条。贞魂总爱明今日，烈女閒将想累朝。突兀方岩高百尺，丹青门地更层霄。谁道君门万里遥，君恩寸尺也难消。非缘截发天无二，安得旌门诏有条。节义昭彰孙子职，纲常扶植圣明朝。贞嫠自古皆无为，九死何心向紫霄。桃溪门枕路非遥，装点春山雪正消。别圃风多知柳态，寒岩霜后见松条。谁教侍婢同心胆，天遣遗孙立圣朝。善积从来终获报，仰看飞诏下层霄。俯仰间关日月遥，镜中遗恨已磨消。照临肝胆天双眼，支捍风波柱一条。丹诏贲传孤冢远，德门高耸众山朝。从来人定天远胜，玉树芝兰映碧霄。寻常率性道非遥，末技浮言总不消。大阐彝伦明至教，从知忠孝本同条。春风不择山皆好，沧海能深水自朝。谁向天门伸只手，尽扶遗节起云霄。"}