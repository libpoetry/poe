{"id":"687101","title":"春日述怀五首","dynasty":"明","author":"刘崧","text":"蝼蝈当夜鸣，禽鸟亦晨喧。岂不感芳序，乘时如有言。鄙人昧达识，沈郁寡所宣。触物惧乖违，噂沓焉得论。高言谁为倡，欲吐且复吞。庶几服玄默，于道契弥敦。青青道傍柳，郁郁园中葵。葵长有芳叶，柳生无完枝。所托势则殊，荣悴固其宜。寄言乘时者，皦皦难自持。春雨沛嘉树，动与旬朔逾。积阴滞群品，流潦溢九衢。摵摵西北风，冥冥混晨晡。云解复旋布，出日不须臾。三农苦告雨，苗腐麦恐无。陵衍卒骞崩，涔污拟瀛湖。居人惧沈垫，行者愁沾濡。明明青皇令，阳德乃不敷。至仁本滋育，岂曰肆毒荼。所忧后炎赫，閟啬成焦枯。芳序积霪雨，凄其薄凉风。物情感催促，世故伤樊笼。宛宛陵中苕，㠜㠜江上枫。新荑掩茂绿，旧蘤舒轻红。调音愧流莺，矫翼怍冥鸿。沈郁坐中庭，幽赏谁与同。援琴发绿水，操翰萦文虹。志惬本理齐，处裕在德丰。推移有常运，深穆自玄功。永言契达观，毋为戚终穷。盈盈东窗姝，粲粲西楼姬。东风二三月，相向拂娥眉。娥眉各宛曲，玉佩光陆离。鸣筝左右弹，凤管双双吹。曲意承光宠，惜此艳阳时。南邻有少妇，闭门敛容仪。碧草掩行迹，白日守空帷。过时独不售，徒为当世嗤。"}