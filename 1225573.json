{"id":"1225573","title":"春寒无炭","dynasty":"元","author":"洪希文","text":"古人坐客寒无毡，我今为客寒无烟。东风兼领玄冥权，今年春寒过去年。梅子含酸实未坚，荠麦虽茂胎未全。海棠羞涩开紫绵，山南山北无杜鹃。诗翁缩颈耸两肩，玄龟守壳冻不前。吟成呵砚冰尚坚，毛颖蹇涩非张颠。唤起石鼎句再联，倚墙道士鼻息喧。此时得酒真解仙，博取一醉真可怜。君不见云安斗水直万钱，杜陵虽老性命悬，画灰对雪思悄然。忍寒披絮夜不眠，牛头何日双锦缠。"}