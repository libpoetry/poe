{"id":"1056679","title":"五月二十五日三陂桥晚眺","dynasty":"宋","author":"吕南公","text":"涨水久已退，擎泥草扶疏。平畴极我目，一来施犁锄。九夏行过六，尚忧复污潴。哀咨此乡民，耕力岂踌躇。地势苦卑薄，况无古川渠。愁潦惧熯乾，不可保终初。昨者多暑雨，洪波日凌虚。新来满旬晴，渗涸类灌蒩。垂秋且当莳，到否知何如。摇摇众农心，凛若畏简书。远瞻来南山，其壤似郊墟。依微绿秀间，浮白略散舒。间喜早稻吐，因高得纡馀。幸无风早催，聊济升斗储。天下有大福，唯民乐田庐。乐哉俟丰登，快我羁旅居。"}