{"id":"1193541","title":"谕宝二首","dynasty":"唐","author":"元稹","text":"沈玉在弱泥，泥弱玉易沈。扶桑寒日薄，不照万丈心。安得潜渊虬，拔壑超邓林。泥封泰山阯，水散旱天霖。洗此泥下玉，照耀台殿深。刻为传国宝，神器人不侵。冰置白玉壶，始见清皎洁。珠穿殷红缕，始见明洞彻。镆铘无人淬，两刃幽壤铁。秦镜无人拭，一片埋雾月。骥局环堵中，骨附筋入节。虬蟠尺泽内，鱼贯蛙同穴。艅艎无巨海，浮浮矜瀎潏。栋梁无广厦，颠倒卧霜雪。大鹏无长空，举翮受羁绁。豫樟无厚地，危柢真卼臲。圭璧无卞和，甘与顽石列。舜禹无陶尧，名随腐草灭。神功伏神物，神物神乃别。神人不世出，所以神功绝。神物岂徒然，用之乃施设。禹功九州理，舜德天下悦。璧充传国玺，圭用祈太折。千寻豫樟干，九万大鹏歇。栋梁庇生民，艅艎济来哲。虬腾旱天雨，骥骋流电掣。镜悬奸胆露，剑拂妖蛇裂。珠生照乘光，冰瑩环坐热。此物比在泥，斯言为谁发。于今尽凡耳，不为君不说。"}