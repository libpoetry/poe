{"id":"1213502","title":"留侯庙","dynasty":"元","author":"陈孚","text":"子房王佐才，其风凛冰雪。天遣鹤发翁，圯上授宝诀。博浪沙中千尺铁，祖龙未死胆已裂。况此喑呜扛鼎夫，不直秋风一剑血。谈笑帷幄间，六合雄雌决。卯金四百年，只在三寸舌。但恨汉德非姚虞，不得身为古稷契。雍熙至治如可作，岂肯脱冠挂北阙。留城古祠今千载，碧藓溜雨眼断碣。我恐至人或不死，尚有笙鹤拥玉节。酌泉采菊往奠之，回首芒砀堕山月。"}