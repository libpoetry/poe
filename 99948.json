{"id":"99948","title":"晓至巴河口迎子由","dynasty":"宋代","author":"苏轼","text":"去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。余生复何幸，乐事有今日。江流镜面净，烟雨轻幂幂。孤舟如凫鷖，点破千顷碧。闻君在磁湖，欲见隔咫尺。朝来好风色，旗脚西北掷。行当中流见，笑眼清光溢。此邦疑可老，修竹带泉石。欲买柯氏林，兹谋待君必。"}