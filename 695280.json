{"id":"695280","title":"阻风二首","dynasty":"明","author":"林光","text":"颠狂尽日捲洪涛，机轴谁操莫大劳。梦里每疑身计左，险中方悟荜门高。江深似有蛟龙斗，夜静如闻鸟兽号。小港偷安眠未稳，且将村酒醉酕醄。入夜长江骇万艘，畏途欹枕梦魂劳。彭城震动来韩信，赤壁喧呼破老曹。误怪江豚迎浪拜，几看鹰隼入云号。中和位育吾人事，却笑寒毡坐不牢。"}