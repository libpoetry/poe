{"id":"708974","title":"沁园春  节饮效稼轩体","dynasty":"明末清初","author":"曹溶","text":"醇酒何为，司马曾言，信陵与游。苦浸淫过量，药翻成病，解排寡效，恩易招尤。纵诞形骸，消磨岁月，从古餔糟少俊流。逃名事，尽辞稽放阮，伶妇堪谋。长安风雪红楼。笑贳去行装乏轻裘。况进前妖女，痴心搔痒，突逢俗客，狂语冲喉。老子如今，绝交书就，封爵何劳署醉侯。书无据，且三杯两盏，权取忘忧。"}