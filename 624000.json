{"id":"624000","title":"由大小石楼过源泉福地十韵","dynasty":"明","author":"欧必元","text":"海涌三山至，峰连二石楼。明霞常五色，琪树已千秋。径仄谁能到，云深客自留。跨应同白鹤，气岂望青牛。玉检知难探，丹砂或可求。仙成鸡犬处，地似凤皇洲。环佩空中响，金银海上浮。轻烟迷日色，细雨带泉流。杖履差能济，招携足胜游。洞天兼福地，只说在罗浮。"}