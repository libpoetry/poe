{"id":"691076","title":"拟古","dynasty":"明","author":"李以麟","text":"千金买骏马，万金饰吴钩。挂剑上马去，誓为万户侯。一登风尘路，永辞珠翠楼。谁念香闺人，夜夜徒离忧。万里萧关道，相望何漫漫。目短心苦长，清泪何时乾。日落房栊暗，风生衣袂寒。留将双鸳绮，愁绝不成看。少小谁家女，被服华且鲜。清晨扶翠辇，长夜侍华筵。朱唇动哀管，繁手弄娇弦。有时歌舞散，窈窕百花前。东邻有思妇，寂寞竟谁怜。清夜抱瑶琴，弹向青楼月。心乱不成音，哀弦半欲绝。更阑玉指寒，曲尽阶苔滑。怅然忆远人，愁心不可拨。贱妾岂无夫，其奈天一方。梦魂飞不到，万感激中肠。浴蚕溪水远，拾翠郊原长。黄昏深闭阁，暗泪洒衣裳。私心在何许，日夕思时康。"}