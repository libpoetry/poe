{"id":"1049862","title":"燕待制秋山晚景","dynasty":"宋","author":"郭祥正","text":"我朝妙画能山水，燕公笔法精无比。燕公山水工平远，一幅霜绡折千里。潇湘洞庭日将晚，云物萧萧初满眼。虞帝之魂招不返，霜树冥冥红叶卷。二妃血泪知几多，竹上遗痕深复浅。渔舟片帆风已满，渔父横眠思犹懒。时时白鹭聚圆沙，亦有行人下前坂。江回岸断数峰青，彷佛灵妃曲可听。却逢深崦见茅屋，只欠桃花如武陵。世间何物人争诧，请说奇书并妙画。一时鉴赏安足论，流转千年愈增价。珍绨一袭藏至珍，卷尾长篇更入神。呜呼粉墨终成尘，唯有文章道德能日新。"}