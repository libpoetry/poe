{"id":"1130832","title":"昌甫诗来言九日是悼亡之日因答和及紫芝是日过城下","dynasty":"宋","author":"韩淲","text":"玉山何许两峰高，不特云藏雾亦韬。可惜敝庐城郭浅，心蓬徒使目还蒿。紫芝九日上杭都，溪馆经从说大苏。摇落风霜为搔首，病馀真是我非夫。佳辰人物本难俱，事事虽非景不殊。君既悼亡应感旧，细看那复嗅茱萸。黄落山川亦变衰，平生高李吹台诗。秋来季月溪南路，独往空歌宋玉悲。"}