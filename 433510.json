{"id":"433510","title":"重阳前一日莼鸥招同石遗先生醇士释戡游牛首因登祖堂山","dynasty":"近现代","author":"黄浚","text":"晋人侈天阙，君特相其背。向非酬佳辰，审曲迷所对。丛松引秋光，缭磴郁清暧。一幽掩栖霞，片语领胜概。官塘试回首，真面愈堪爱。双峰褰碧裾，塔影滃在内。亭亭逼象纬，隐隐出台埭。是时四山阴，澄映此孤黛。心怜小峥嵘，曾脱万劫喙。南朝山无多，且莫惋细碎。言寻献花岩，坐遘祖堂雨。谷风凄以曀，翻竹如偃羽。诗翁耄逾壮，济胜意甚武。袷衣凌高秋，求汗不辞咻。遥知寺藏山，极喜碧忘午。忽然一峰纡，陡觉万绿俯。篮舆勇赴壑，下听幽禽语。山门芜成畦，桬椤护残宇。经行得清新，况乃劳酒脯。江城良未霜，吟情生鬓缕。"}