{"id":"702997","title":"船字韵拾遗四首","dynasty":"明","author":"谢迁","text":"绿蓑青笠志和船，懒性从来饱即眠。花落却嗔风扫地，云开最喜日中天。许身愚到从浮海，课子勤方学种田。忽见空霄飞一鹤，驭风清气亦翩然。北宅南湾独桨船，眼花不到水中眠。清虚界是真玄圃，朴野风存古葛天。扶老正便方竹杖，尝秋却爱蚤禾田。云霓又渴三农望，安得甘霖一霈然。千顷湖波一叶船，白云堆里任閒眠。灯前谁话巴山雨，酒后真忧杞国天。大庇万间惭广厦，力耕方寸当良田。临流炤见双蓬鬓，俛仰乾坤一慨然。欲从瀛海泛楼船，仙路茫茫且自眠。树拥归云将暮景，草深零露向秋天。五株彭泽新高柳，十顷成都旧薄田。蜡屐试乘溪上月，一声长啸发森然。"}