{"id":"264971","title":"百字令·掌记中央，奉寄夏承焘兄之江大学","dynasty":"现代","author":"王陆一","text":"还婴世网，剩穷荒歌哭，归来都废。学得卑鲜时世语，好真琵琶柔媚。七发辞多，百罹逢此，耿耿心难昧。悠悠天地，故人相视憔悴。犹记兵后五陵，疏狂未悔，意气倾酬对。天远难穷花照眼，共挽黄河沉醉。往事尘惊，新游蓬累，那更供雕绘。相思何许，一秋风雨如晦。"}