{"id":"1214913","title":"通集贤全大学士","dynasty":"元","author":"刘鹗","text":"枯桑昨夜生沧溟，风雨扰扰晦复晴。功臣子孙半零落，惟公独克承家声。金莲坐拥晚出院，儿童走卒俱知名。天球河图不篆刻，金钟玉镛殊铿鍧。汪汪万顷那可测？挠亦不浊澄不清。古今事物贯胸次，乾坤风月皆性情。迩来有幸亦再睹，使我鄙吝不复萌。始知将相真有种，往往山岳钟英灵。自怜片影虽伶仃，不愿恩叨一顾荣。霏霏议论玉雪冰，但愿容我时来听。"}