{"id":"210007","title":"叹镜辞·忆妾初嫁时","dynasty":"宋代","author":"陈允平","text":"忆妾初嫁时，金屋藏窈窕。忽见洛阳人，鬻镜长安道。明月掌上寒，团团复皎皎。千金买得归，惜之如重宝。奁开双凤飞，带结青鸾袅。当时照妾颜，妾颜正年少。如今照妾颜，妾颜羞已老。对镜频汉嗟，掩镜徒懊恼。不恨妾嫁迟，惟恨妾生早。此恨空绵绵，天涯满芳草。君不见长江逝水无逆流，岁去年来多白头。"}