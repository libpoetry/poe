{"id":"789261","title":"贺新郎 研山堂席上赠歌儿阿陈","dynasty":"清","author":"王策","text":"桂院秋如水。画廊边、幽泉皱石，湘纹明绮。密翠浓金香雾里，捧出羊车小史。按檀板、嫩莺声脆。憔悴鬓丝禅榻客，又一番、灯下消魂死。歌未阕，已沉醉。妙龄绝艺真无二。看当筵、轻嘲浅谑，总含深意。世上飘零惟我汝，难得今宵相对。休自逊、青衣班辈。丸髻清歌施粉黛，是六朝、名士都如此。聊一笑，我狂矣。"}