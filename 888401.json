{"id":"888401","title":"多丽","dynasty":"宋","author":"吴则礼","text":"听新蝉，舜琴初弄清弦。伴薰风、匆匆佳气，钟希世英贤。正芳蓂、更馀九荚，况强仕，犹待三年。笔下烟云，胸中岩壑，玉峰凛凛映人寒。公不见、清潭宝剑，九彩动星躔。浑疑是，风雷变化，落在人间。驻东阳、清谭终日，种成桃李森然。向庭闱、彩衣有庆，更华萼、棠棣相鲜。骥足难留，牛刀暂屈，匪朝伊夕步花砖。自今往、掀天扶地，声迹寄凌烟。它时事，赤松共约，携手骖鸾。"}