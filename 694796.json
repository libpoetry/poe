{"id":"694796","title":"即事六首","dynasty":"明","author":"宗臣","text":"讵知烽火色，亦到海门东。九市旌旄立，千家杼轴空。渔樵新授甲，都护骤从戎。寂寞江天上，惊看一剑雄。自日频搔首，青山一杖藜。星辰千骑入，风雨万家迷。有路难舟楫，中天急鼓鼙。愁心与芳草，江上共萋萋。赤羽遥传越，黄霾近接吴。夷歌分鼓吹，野哭散蘼芜。日落江流急，天高海气孤。中原有廉颇，尔辈敢长驱。虏骑纵横甚，将军转斗频。两间迷白昼，万象失黄尘。江海遂流血，弓裘岂着身。招魂谁与赋，酒泪寄青蘋。华夏翻连寇，江淮遂苦兵。鲸鲵杨子渡，日月棘门营。侠气荆卿剑，雄心汉吏缨。尔曹何足虑，流涕此苍生。坐叹兵机失，兼忧国计存。干戈在淮海，消息已乾坤。授钺曾诸将，宵衣独至尊。定知哀痛诏，早晚下江门。"}