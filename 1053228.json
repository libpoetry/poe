{"id":"1053228","title":"送慧悟大师还阙下","dynasty":"宋","author":"释道潜","text":"道人本丘壑，浪为京华居。一往二十年，岁月惊须臾。禅馀挟妙术，出入卿大夫。飞扬动天子，声问倾九衢。纷彼户外屦，泛如水中凫。高怀倦酬应，逸赏思江湖。春风卷衣祴，千里随舳舻。中泠涌楼观，圆峤连方壶。杖策步鳌头，直上穷崎岖。超然万象外，所得良有馀。兴尽乘白云，飘飘还帝都。"}