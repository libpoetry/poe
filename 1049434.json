{"id":"1049434","title":"路傍柏","dynasty":"宋","author":"冯山","text":"路傍有柏千尺高，数夫连臂环周遭。十里烟云护苍翠，一天风雨寒萧骚。纵横万蛇入土斗，扶摇千骑盘空走。岂能霜雪岁寒知，自有江山神物守。五月炎光烧草木，柏影重重似华屋。往还不择贵与贱，借与清凉解炎酷。本来无情柏与人，偶然相值如相亲。贵侯馀资万钟禄，不到流离亲骨肉。前时仗节徒东归，观望风彩争奔驰。族中俛首弹指意，安用富贵摩天为。谁人试从贵侯道，莫从此路争荣耀，恐为路傍柏轻笑。"}