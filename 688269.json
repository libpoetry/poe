{"id":"688269","title":"双溪隐居三首","dynasty":"明","author":"朱谏","text":"竹屋藏书是隐君，双溪水落碧沄沄。交流转映窗前柳，秀色平分海上云。碧月影连芳草渡，菱歌声动白鸥群。兰舟晓起随渔父，濯足归来日又曛。芦花飞处雁初来，万里长空霁色开。淅淅凉风起高木，瀼瀼白露下苍苔。青天半覆龙宫上，斜日惊看鸟道回。雁荡南头缑岭北，此中佳境即蓬莱。落日西林树影斜，一川新水上平沙。眼中万事真如寄，湖上孤舟可当家。银汉不流天似洗，水禽无语浪生花。张骞原是忙中客，西域归来又泛槎。"}