{"id":"955188","title":"瞌睡诗","dynasty":"宋","author":"罗椅","text":"瞌睡从何来，譬若风雨至。曲几不待凭，虚棂那暇寄。应人眉强撑，伸手扇已坠。径游华胥国，欲见混沌帝。齁齁自成腔，兀兀更有味。息疏疑暂醒，气窒还扶醉。儿童欲恼翁，摇膝问某字。吻间仅一答，言下已复寐。杂然拍手笑，欲嗔嗔不遂。何曾参佛祖，先会点头意。何曾逢曲车，流涎已沾袂。不省较短长，谁能问兴替。阴天百怪舞，开口辄差异。三百六十日，何似长瞌睡。"}