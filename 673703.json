{"id":"673703","title":"次乔选郎宇咏新竹韵","dynasty":"明","author":"许天锡","text":"秋山暮雨收银竹，白岩轩前月可掬。开轩见月弄清影，辄有新诗续淇澳。翠筠缥节想停云，金薤银枝知夺目。此君择地托寸根，雪拥霜培渐蕃育。去年崛起才二三，今岁旋添馀五六。不随凡卉竟滋蔓，似识衰荣相倚伏。忆我江头坐啸时，风雨潇潇拂茅屋。别来几度长儿孙，回首光阴一何速。春城满眼桃李颜，如对宋朝亲卫祝。渴心爱濯君子风，幸接高林不须卜。"}