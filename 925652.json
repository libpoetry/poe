{"id":"925652","title":"木兰花慢 其三 中秋饮酒，将旦，客谓前人诗词有赋待月无送月者，因用天问体赋","dynasty":"宋","author":"辛弃疾","text":"可怜今夕月，向何处、去悠悠？是别有人间，那边才见，光影东头？是天外空汗漫，但长风、浩浩送中秋？飞镜无根谁系？嫦娥不嫁谁留？谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何、玉兔解沉浮？若道都齐无恙，云何渐渐如钩？"}