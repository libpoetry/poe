{"id":"1114975","title":"东帅张传之遣人来相致将以七言次韵答之三首","dynasty":"宋","author":"李壁","text":"质非高古谢罍樽，漫向陈编挹圣言。久判馀生甘扫墓，尚怀先友欲登门。功名自昔归羊傅，丘壑从来著谢鲲。何日扁舟渑若去，眼看荔子压枝繁。阆风当日奉清樽，犹记银钩洒七言。别去凄凉浑一梦，只今疏懒且衡门。已非绝足那希骥，自比游尘或佐鲲。珍重曲江劳仰止，人间岁晚雪霜繁。愧无庭论发奇樽，闲放骚人大小言。徐孺真能下蕃榻，孔公尚记出膺门。赤霄览德聊追凤，沧海寻仙更踏鲲。华发萧萧公健在，一将金奏洗哇繁。"}