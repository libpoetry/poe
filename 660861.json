{"id":"660861","title":"庆杨光禄尊君太守公八十寿","dynasty":"明","author":"罗钦顺","text":"随车两足悬车早，閒中阅世浑难老。见说人歌召伯棠，还闻食有安期枣。瑞星一点弧南明，高堂箫鼓庆长生。岁律又更新甲子，神仙何必定蓬瀛。黄梅雨歇薰风度，绿槐阴里华筵铺。珍馔兼炮玉面狸，角觥满挹金茎露。燕子飞飞清昼长，沈烟霭霭笑谈香。座拥宾朋尽沾醉，舞回綵绣纷成行。二郎久曳朝天履，承恩暂许供滫瀡。百年盛福陈省华，一代清名杨伯起。心事优优身转轻，世间宠辱那能惊。未嫌白发三千丈，应看黄河几度清。"}