{"id":"894536","title":"故相国沂公建设学官实宠兹土近闻生徒寖盛姑复慰怀因成拙诗一章奉呈州学官因以勉导来者","dynasty":"宋","author":"宋庠","text":"旧学开宏构，斯文耸奥区。由来汉丞相，善教鲁诸儒。自昔升堂训，于今避席趋。照函经满帙，绘壁礼成图。集讲占庭鳣，怀贤咏谷驹。道存终拾芥，声滥或逃竽。一篑宜无止，连城莫自沽。育材真孟乐，希圣乃颜徒。寸晷堪轻璧，繁英慎夺朱。雾蒸还作市，风至即名雩。晓圃林如泮，春郊水是洙。从兹弦诵地，不复叹榛芜。"}