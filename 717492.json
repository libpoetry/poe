{"id":"717492","title":"代挽楚抚军","dynasty":"明末清初","author":"屈大均","text":"形势推荆楚，朝廷倚栋梁。安危臣弟在，眷注帝心长。北阙悬黄鹄，南楼启武昌。绸缪多牖户，锁钥几封疆。梁木俄然折，连枝更可伤。精灵凭将士，涕泗满湖湘。文武今谁宪，神明夙自强。猷须元老壮，兵以丈人祥。七载忘裘带，三年缺斧斨。疮痍犹未起，衽席总多方。杀气愁金齿，妖星恨火房。推心消反侧，奋臂作金汤。德润如阴雨，威寒俨肃霜。王侯同汗马，父老只甘棠。碣为神君勒，书探武库藏。弥留犹请命，感激每飞章。往者绥江左，苍生恋衮裳。流离忧水旱，博济及炎荒。玉匕回凋瘵，金标立纪纲。九重喉舌寄，万姓藻蘋香。遂有司空命，重开仆射堂。位虽高虎拜，寿未至鹰扬。部曲传兵法，宸居念国殇。榇归辽海上，舟过秣陵旁。形影孤花萼，肝肠断雁行。哲兄存少保，令子得仙郎。继述应无忝，忠勤定不忘。诏先崇俎豆，勋益重旂常。洲草凋鹦鹉，山云惨凤凰。英魂终沔鄂，同气永参商。药石那能视，人琴并已亡。家风馀白简，世业更青箱。絮酒随河伯，云旗指点苍。千秋友于痛，呜咽此斜阳。"}