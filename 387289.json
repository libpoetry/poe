{"id":"387289","title":"西江月慢·春昼有寄","dynasty":"清代","author":"樊增祥","text":"帘花弄影，春困起、午晴池阁。风景画难成，芊芊芳丛，小桃红落。算一春、不断生香，牡丹新绽，粉浓脂薄。蓦动摇九子金铃，娇鸟踏红索。试检点词人闲著作，懒料理、琴髹笛膜。长记樱桃珠一树，映玉窗珠箔。自别后、五换韶光，杨花轻点，鬓丝非昨。荔子熟，莫负红云筵上约。"}