{"id":"814590","title":"土番竹枝词","dynasty":"清","author":"郁永河","text":"生来曾不识衣衫，裸体年年耐岁寒。犊鼻也知难免俗，乌青三尺是围阑。文身旧俗是雕青，背上盘旋鸟翼形。一变又为文豹鞟，蛇神牛鬼共狰狞。胸背斓斑直到腰，争誇错锦胜鲛绡。冰肌玉腕都文遍，只有双蛾不解描。番儿大耳是奇观，少小都将两耳钻。截竹塞轮轮渐大，如钱如椀复如盘。丫髻三叉似幼童，发根偏爱系红绒。出门又插文禽尾，陌上飘飖各斗风。覆额齐眉绕乱莎，不分男女似头陀。晚来女伴临溪浴，一队鸬鹚荡绿波。铝贝雕螺各尽功，陆离斑驳碧兼红。番儿项下重重绕，客至疑过绣领宫。铜箍铁镯俨刑人，斗怪争奇事事新。多少丹青摹变相，画图那得似生成。老翁似女女如男，男女无分总一般。口角有髭皆拔尽，须眉却作妇人颜。腰下人人插短刀，朝朝磨砺可吹毛。杀人屠狗般般用，才罢樵薪又索绹。耕田凿井自艰辛，缓急何曾叩比邻。构屋斲轮还结网，百工俱备一人身。轻身矫捷似猿猱，编竹为箍束细腰。等得吹箫寻凤侣，从今割断伴妖娆。男儿待字早离娘，有子成童任远飏。不重生男重生女，家园原不与儿郎。女儿才到破瓜时，阿母忙为构室居。吹得鼻箫能合调，任教自择可人儿。只须娇女得欢心，那见堂开孔雀屏。既得欢心才挽手，更加凿齿缔姻盟。乱发鬖鬖不作緺，常将两手自搔爬。飞蓬毕世无膏沐，一样绸缪是室家。谁道番姬巧解酿，自将生米嚼成浆。竹筒为瓮床头挂，客至开筒劝客尝。夫携弓矢妇锄耰，无褐无衣不解愁。番罽一围聊蔽体，雨来还有鹿皮兜。竹弓楛矢赴鹿场，射得鹿来交社商。家家妇子门前盼，饱惟馀沥是头肠。莽葛元来是小舠，刳将独木似浮瓢。月明海澨歌如沸，知是番儿夜弄潮。种秫秋来甫入场，举家为计一年粮。馀皆酿酒呼群辈，共罄平原十日觞。梨园敝服尽蒙茸，男女无分只尚红。或曳朱襦或半臂，土官气象已从容。土番舌上掉都卢，对酒欢呼打剌酥。闻道金亡避元难，飓风吹到始谋居。深山负险聚游魂，一种名为傀儡番。博得头颅当户列，髑髅多处是豪门。"}