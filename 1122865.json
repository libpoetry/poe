{"id":"1122865","title":"次韵朱少章潭园马上口占","dynasty":"宋","author":"洪皓","text":"燕国由来士女都，家家行乐集城隅。岂无鱼鸟如灵沼，若有莼鲈似太湖。我絷南冠尝独到，君邀北使欲相呼。驱车宵济卢河去，十里荷花待入吴。幽都风俗慕成都，可待遨头指路隅。杨柳垂阴连北道，芙蕖舒艳亚西湖。客思剧饮逃三伏，人患苛留阻一呼。回首未忘忧墨吏，渡江应不怕天吴。"}