{"id":"1142322","title":"和孟能静总管西庄閒居九日见招","dynasty":"宋末元初","author":"牟巘","text":"风物居然好，亭池稳处安。上饶初奏最，西墅且追欢。朗诵诗千首，高眠日几竿。放怀闻孟浩，乘兴过苏端。近局人人喜，閒居事事宽。扶筇差可强，投社亦非难。岁月期鲐背，功名付鼠肝。相将斟寿斝，一笑拂尘冠。红蕾春犹小，黄花晚更寒。摩挲话铜狄，惟许鹤来观。"}