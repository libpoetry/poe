{"id":"1000196","title":"奉和纯甫秋扇","dynasty":"宋","author":"强至","text":"粲粲机中练，作扇圆中规。盛夏天无风，广宇犹蒸炊。汗流既浃体，蚊齿仍毒肥。团扇当尔日，功利两得施。一入君掌握，汗却蚊攘披。秋风刮地来，凉气袭空帷。功竟势亦去，退藏乃其宜。圣人制器用，用舍各有时。弓所以在鸟，鸟尽弓胡为。蹄所以在兔，兔获蹄何之。葛屦乃履霜，刺讥见于诗。作扇本禦暑，暑退当弃遗。奚必昧用舍，托怨班婕妤。"}