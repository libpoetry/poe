{"id":"699258","title":"丙申正月十七日避地商墓","dynasty":"明","author":"袁华","text":"溪阁春明雨乍停，游丝百尺堕窗棂。燕归故国蘼芜绿，战退空原燐血青。未见王师除叛逆，谩将词赋慰飘零。艰时会合须谋醉，笑指丹泉泻玉瓶。今朝雨晴天气好，黄柳叶深含夕曛。高阁下临平野阔，青山中断大溪分。树嗟江夏桓司马，诗忆天台郑广文。国内风尘犹未息，书生亦欲学从军。"}