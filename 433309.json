{"id":"433309","title":"挽龙榆生二首","dynasty":"近现代","author":"章茻","text":"子期闻笛暗心惊，去尽风流赋不成。抱病来书犹细语，论交回首感平生。故人尘海半为鬼，长夜文星独放明。我死更无兄悼念，随园祭妹古今情。黄公垆下记传杯，好句推君出手裁。岂料汪伦江上别，化为张劭梦中来。遗文在箧难为读，同气如兰孰令摧。报到词林齐一哭，谁知天意不怜才。"}