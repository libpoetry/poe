{"id":"1126842","title":"明叔惠示二颂云见七佛偈似有警觉乃是向道之端发于此故以二颂为报","dynasty":"宋","author":"黄庭坚","text":"山川围宴坐，日月转庭隅。般若寻常事，如来卧起俱。多闻成外道，只是守凡夫。欲听虚空教，须弥作鼓桴。平生讨经论，苦行峻廉隅。伪契已无分，买山云自如。身为廊庙宰，梦作种田夫。欲辨身兼梦，还如鼓与桴。"}