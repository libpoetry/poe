{"id":"1045021","title":"谢皇华使者","dynasty":"宋","author":"徐积","text":"皇华使者将就车，先声即日传江湖。良民置酒相歌呼，奸人落胆猾吏逋。手中平握三尺书，权衡轻重量锱铢。冤声弊狱一切除，宁其家室完其肤。本朝宽大恩涵濡，一物不被成焦枯。烦公大手持刀鈇，开塞去拥锄荆芜。其和易致仁易孚，此行遂与春风俱。蛮酋鼠窜稽天诛，官兵指日缚狂奴。皮囊插羽徵军须，人方汲汲公有馀。藉公之智须公谋，使星已动宜疾驱。非惟一道无无辜，朝廷南顾无忧虞。吾州父老将何如，呼其子弟牵仆夫。絷之维之马与驹，晨炊夕爨空其郛。亦有下客身鳏孤，怀公礼义心区区。寄诗如问公起居，公能报我荆州书。"}