{"id":"433424","title":"韬光作示众异","dynasty":"近现代","author":"黄浚","text":"泉藏曲笕馀微籁，竹接前峰作窈青。蜷卧笋将挹寒色，不知诗意堕冥冥。昨日苏堤看种桑，当年海水近韬光。眼前底用嗟陵谷，要乞湖山容两狂。韬光亭子小如拳，忆著西山已隔年。眼界更添千个绿，耳根仍带数声湲。雪里山茶不肯香，我来亲折自端相。怜渠流艳千峰顶，应为晴湖斗晓妆。"}