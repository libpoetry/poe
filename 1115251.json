{"id":"1115251","title":"海棠四首","dynasty":"宋","author":"杨万里","text":"小园不到负今晨，晚唤娇红伴老身。落日争明那肯暮，艳妆一出更无春。树间露坐看摇影，酒底花光并入唇。银烛不烧渠不睡，梢头恰恰挂冰轮。暖醉寒醒各自奇，千花谁是复谁非。燕支浓透春风面，翡翠新裁生色衣。破落东皇能许劣，庄严西子较些肥。痴儿犹恨无香在，紫蝶黄蜂政打围。竞艳争娇最是他，教人嫌少不嫌多。初酣晓日红千滴，晚笑东风淡一涡。自是花中无国色，非关格外占春窠。开时悭为渠侬醉，却恨飘零可若何。吾诗多为海棠哦，花意依前怨不多。已拆未开浑是韵，乍浓还淡总由它。留连春色能销底，请托东风定肯么。岂是少陵无句子，少陵未见欲如何。"}