{"id":"1095734","title":"淀山三姑新锡庙额曰会灵仍为作记","dynasty":"宋","author":"释居简","text":"有德难藏用，惟功易及民。封嘉从巨宋，宠贲逮先秦。鼎足分灵躅，波心据要津。水连天共远，湖与泖为邻。盛事千年閟，幽光一日伸。典刑开祀事，季孟旧彝伦。天上丝纶美，山中雨露新。嫩凉生暑昼，老火变阳春。肸蚃先群望，丰凶在一身。不知闲草木，何事亦精神。"}