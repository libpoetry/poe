{"id":"834036","title":"迈陂塘 臈杪赴都，留别嵩林六弟","dynasty":"清末民国初","author":"易顺鼎","text":"甚西窗、红摇短烛，销成别泪如许。谢塘春草和愁冷，残梦半痕留住。萍踪苦。还赖是、秋风吹向圆波聚。移镫觅句。记肩凸鏖诗，拳凹斗酒，同写醉时语。湘皋雁，北雪南云几度。筝弦旧怨弹与。谁将一寸天涯月，分照两边离绪。君记取。要修到三生，尚听联床雨。从今细数。问水驿帆孤，山城骑远，多少断魂处。"}