{"id":"1083558","title":"送叶彦益县丞之任江宁","dynasty":"宋","author":"范浚","text":"君不闻赤县诗人书案牍，两衙苦被官拘束。自嫌不辨世间忙，犹得吟看县墙绿。今君器度鼎函牛，为丞烹鲜馀地优。更当渌水吴京邑，豪士新亭旧胜游。去追礼乐群英盛，岂复区区劳贰令。两株松下日长哦，会有刘郎五题咏。能来取别思依然，为我津头一系船。解手看君有知己，吹嘘高翮上青天。"}