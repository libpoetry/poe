{"id":"236057","title":"游青玉峡·双剑插银潢","dynasty":"宋代","author":"李吕","text":"双剑插银潢，飞下作惊瀑。奔流两山间，峡石峙青玉。大声殷其雷，余响乱琴筑。澄泓神龙居，秽浊不敢触。派别入危亭，湍激如转毂。亭前石磴斜，快泻皱明縠。我来濯尘缨，一览骇心目。雾罩香炉峰，龟鹤舞见腹。山尖应更好，恨不骑黄鹄。老坡五字句，敛袵三敬读。是翁久已仟，鲲鲸随绝足。犹有出尘语，与世作轨躅。援笔记姓名，良惭学貂续。"}