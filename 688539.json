{"id":"688539","title":"落花","dynasty":"明","author":"羽素兰","text":"一自相从十八姨，春山游遍故枝移。扑帘时助娇娥绣，点砚常窥骚客诗。国色尚存衣带引，清香不改月明知。蝶来北苑蜂南去，谁向楼头话别离。昨日层冈今曲堤，乍看谁信旧成蹊。尽教拂掠随鸦阵，怪道颠狂伴燕泥。蔡琰忽惊归异域，西施空自忆耶溪。人间离合浑无定，兔去乌来到处迷。一凭风势自徘徊，吹堕东篱成锦堆。无语对人羞粪土，有情留别向莓苔。掉头犹望君王幸，舞袖还随歌扇开。谁道赵家身似燕，不飞金屋委尘埃。才向诗人又酒人，半留窗屋半铺茵。自来姣好根荄薄，却为轻狂转盼频。任是秾华迎淑景，也应飘泊到残春。青阳若得常如旧，子建何须赋洛神。金粉漫天晓日暾，韶华冯尔寄残痕。沾衣不湿风如霰，点案无声蝶乱翻。身在红尘心恋树，朝依绿叶暮归根。人生聚散虽春梦，觉到抛离更断魂。几回墙畔逐飞翰，分付流莺莫报欢。忆昔晓妆争日丽，而今夜雨又春残。每遭俗客呼童扫，曾得游人带笑看。惆怅红颜何处去，青山依旧路漫漫。匪爱春游学浪仙，一心常系故枝边。如奔似逐皆无奈，送雨迎风也可怜。遥望陌头悲柳絮，点残红叶乱云笺。离情不与春霞尽，翠雁钿蝉到处天。"}