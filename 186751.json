{"id":"186751","title":"严庆胄射策南归迂途相访六月二十有一日同游","dynasty":"宋代","author":"张栻","text":"炎暑盛三伏，驾言得清游。城南才里所，便有山林幽。崇莲炫平堤，修竹绿高丘。方兹闵雨辰，亦有清泉流。举肉鲜可食，汲井瓜自浮。丝桐发妙音，更觉风飕飕。喜无举业累，独有讲学忧。逮子閒暇日，微言要穷搜。譬彼治田者，黾勉在勿休。但勤穮蔉功，勿作刈犹谋。虽云千里别，岂无置书邮。祝子时嗣音，慰我日三秋。"}