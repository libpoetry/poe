{"id":"591212","title":"忆昔行寄邓山人因怀王应瑞龙子文","dynasty":"明","author":"欧大任","text":"忆昔学书剑，北游赋骊驹。逢君大庾岭，倾盖城南隅。春风三月下章水，看花直过金陵市。金陵风雅盛文儒，汉室西京恐未如。东阁尽闻开相府，布衣不遣待公车。归来抱策南海曲，两举乡书未蒙录。落日羞过醉尉亭，闲云独卧王官谷。躬耕下噀岁全荒，垂钓中洲乐偏足。相逢杯酒日纷纷，四海知心独有君。君今八十吾非少，别后音书那可闻。王生薄宦离家远，涿邑行人未应返。龙子留都复上书，南来不得寄双鱼。梅花岭下空相忆，铁汉楼西横浦驿。时来握手定有期，归鸿为我传消息。"}