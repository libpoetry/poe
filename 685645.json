{"id":"685645","title":"梅花十二咏 石畔","dynasty":"明","author":"邓云霄","text":"花傍云根发，云蒸涌白涛。琼枝与石骨，气势两相高。泉脉动如鳞，缘溪一探春。偶逢弄珠者，知是洛川神。湘妃翠袖薄，又曳缟罗裳。泪尽今舒笑，微闻铅粉香。谡谡寒涛里，烟姿不在浓。谁知白衣相，未肯受秦封。香色澹若空，可当菩提树。梵呗度祥风，天花散如雨。误入大香国，人言是蕊宫。琪花携满袖，鹤背更乘风。四野同云合，寒深故不肥。清香当自爱，莫与雪齐飞。一种冰肌好，应为蟾兔怜。寿阳宫里女，敢比广寒仙。片玉倚风前，宁馨处处传。市人休看杀，叔宝正髫年。昨过瑶池上，霏霏雪有香。谁言金母好，白发已如霜。已得青皇信，开缄喜又颦。千金酬一笑，未易许傍人。流光不肯住，烟景复相催。寄语看花者，休携玉笛来。"}