{"id":"1145767","title":"凯乐歌辞三首 其一 述帝德","dynasty":"隋","author":"牛弘等奉诏作","text":"于穆我后，睿哲钦明。膺天之命，载育群生。开元创历，迈德垂声。朝宗万寓，祗事百灵。焕乎皇道，昭哉帝则。惠政滂流，仁风四塞。淮海未宾，江湖背德。运筹必胜，濯征斯克。八荒雾卷，四表云褰。雄图盛略，迈后光前。寰区已泰，福祚方延。长歌凯乐，天子万年。"}