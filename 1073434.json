{"id":"1073434","title":"明水逵老以黄甘荔子土芋为饷小诗答谢","dynasty":"宋","author":"孙觌","text":"客居莽牢落，幽绝无四邻。岁穷有衣结，日晏犹甑尘。偪仄戎马间，敢厌薪水勤。故人情义重，采采青泥芹。小摘持寄远，分馀为情亲。丹荔擘轻圆，黄柑破芳辛。蹲鸱劝加餐，风味亦可人。渺渺山涧曲，浩浩水云晨。踞垆有前诺，两翁对然薪。眼缬眩红绿，共此无边春。"}