{"id":"419283","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其三","dynasty":"近现代","author":"龙榆生","text":"扑簌鲛珠灯下坠。碧海青天，夜夜愁难寐。弹折素弦推案起。月明鉴取心如水。金井梧桐閒络纬。枉自多情，阊阖看深闭。谁与目成还两地。寻思抵得人憔悴。"}