{"id":"779183","title":"念奴娇 八月念四夜，采石舟中","dynasty":"清","author":"陈世祥","text":"长江正泻，问江流此水，何年淘净。露冷三更刚挂起，悄悄半轮明镜。桂子无声，秋情零落，起把孤舷凭。阑干北斗，夜潮最入清听。叹息半载征鞭，愁予渺渺，耐有江山胜。击节高歌杯酒里，短剑弹来霜劲。千水千山，一人一月，此意堪谁赠。青莲何在，扣榜呼之如应。"}