{"id":"807855","title":"贺新郎  缪园与谷梁话旧","dynasty":"清","author":"陈维崧","text":"鹃舌啼春冷。记并州、十年飘泊，蝶侥蜂倖。花露微蒸才抑鲊，小阁围香说饼。闹多少、帘痕帽影。烛底新翻杨枝曲，字斜行、写上春衣领。只此事，君应省。江南四月残红静。又逢君、斜阳一水，盈盈舴艋。暂借芳园聊话旧，坐皱绿芜三径。算聚散、来朝难定。鸿爪那能长留住，笑繫腰、彭祖徒窥井。一弹指，三生顷。"}