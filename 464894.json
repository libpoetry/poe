{"id":"464894","title":"水龙吟 忆昆吾，并预祝其六十寿，却寄","dynasty":"当代","author":"金问泗","text":"鹣鹣比翼东还，重寻门巷同携手。马空四壁，陶荒三径，园庐非旧。獬豸秦冠，绣衣汉节，万民翘首。看于公定国，从容折狱，书一卷，编成否。孤岛曾惊刁斗。更仓皇避兵昏昼。石穿桂岭，云颓蜀栈，间关奔走。忧患余生，乱离往事，付之杯酒。爱江南风物，月圆花好，齐眉长寿。"}