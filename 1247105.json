{"id":"1247105","title":"豫让桥","dynasty":"元末明初","author":"钱宰","text":"太行之西古有豫让桥，我昔过其地，马嘶不敢骄。黄云暗天雪欲飘，白日惨惨风萧萧。薄寒中人思慄憭，烈气黯黯梢晴霄。岂其鬼不死，精爽若可招。我思赵襄子，既灭智伯瑶。朝焉漆其头，暮焉亵以溲。让也愤知己，怵焉思报仇。千金买匕首，变姓为刑囚。入宫涂厕逞雄略，誓刺赵孟不得成其谋。脱身几何时，忠义慨莫酬。须发脱落癞以髡，口吻吞炭声哑呕。变形行丐妻不识，仗剑伏匿桥之幽。一朝襄子驾车出，驷马骇跃惊銮镳。于焉重叹息，豫子诚好修。智伯死无后，而子为复雠。我方义尔不尔尤，尔不我刺将何求。暗呜叱咤索赵裘，拔剑三斫血为流。反手自刭委道周，下报智伯死即休。噫戏吁豫桥黄草烟未消，中条积翠高嶕峣。我思昔游心摇摇，披图为尔歌长谣。嗟哉赵孟不再脱尔死，要使万古贞烈齐中条。"}