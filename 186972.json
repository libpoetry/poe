{"id":"186972","title":"赠古朴相士","dynasty":"宋代","author":"姚勉","text":"巧夫纵诞争说相，口角澜翻如剪样。眼中元不识英奇，随世炎凉分下上。贡谀乞得贵人诗，红签彩轴珍携持。未遭穷士或有赠，烂在酱瓿问不知。如斯等辈真肉眼，砂里精金岂能拣。古朴相士却不然，品题每在未遇前。前时赠诗纸欲朽，逢人夸张不去手。古朴相士真识人，识人须要当贱贫。信知巧者尽虚伪，惟有朴者全天淳。愿君终身如此朴，俗态高低不须学。"}