{"id":"899878","title":"水龙吟 春晚","dynasty":"宋","author":"张绍文","text":"日迟风软花香，困人天气情怀懒。牡丹谢了，酴醾开后，红稀绿暗。慵下妆楼，倦吟鸾镜，粉轻脂淡。叹韶华迤逦，将春归去，沉思处、空肠断。长是愁蛾不展。话春心、只凭双燕。良辰美景，可堪虚负，登临心眼。雁杳鱼沉，信音难托，水遥山远。但无言，倚遍阑干十二，对芳天晚。"}