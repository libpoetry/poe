{"id":"837602","title":"六丑·壬子九月朔日沪上纪所见，用梦窗韵，和季刚","dynasty":"清末民国初","author":"李岳瑞","text":"正凉霞绀海，漏瑟转、西风微掣。小山丛桂，留人馨半灭。却值佳节。曼衍鱼龙戏，万枝幡影，傍五云高揭。骄嘶宝马香鞯热。路幕传签，淞波剪缬。苕苕蜃楼仙阙。听严城箫管，一霎吹彻。欢悰未歇。奈霜痕苎发。俊侣嬉游处，怀抱别。年芳又过啼鴂。渐街尘倦步，露寒侵袜。银花烬、钿车声绝。不堪问、玉殿秋期，换了故宫新月。清商怨、休唱回雪。向夜阑、更续传柑梦，釭花恨结。"}