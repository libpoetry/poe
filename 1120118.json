{"id":"1120118","title":"次韵李元老柬王令周簿喜雨","dynasty":"宋","author":"陈棣","text":"阿香破旱用功深，更遣新凉入素襟。曝日已通贤令意，望霓聊慰野人心。水添浅濑征帆稳，云掩残阳古树阴。洗眼看君调燮手，一同先已荷商霖。山色云容泼墨深，随车甘澍湿衣襟。神龙应祷方施力，虐魃为殃漫有心。洗出筼筜无滞暑，养成䆉稏有馀阴。他年德政君须记，能遣骄阳化作霖。"}