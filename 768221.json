{"id":"768221","title":"金缕曲 送朱文盎归鸳湖","dynasty":"清","author":"龚翔麟","text":"最恨秦淮柳。甚今朝、征衫才脱，离筵还又。和露一枝风里折，送客秋阳亭堠。计归路、鸳鸯湖口。几幅蒲帆穿疏雨，柁楼人、背指黄花瘦。兰陵过，且沽酒。昔游历历频回首。忆西窗、醉底徵歌，烛悬红豆。一自短车辞日下，共尔鞭丝前后。都不似、这番挥手。惹起閒愁浑如絮，问轻鸿、后夜能传否。竹垞竹，待君久。"}