{"id":"42950","title":"梁溪顾梁汾舍人过访赋此以赠兼题其小像","dynasty":"清代","author":"陈维崧","text":"二十年前，曾见汝、宝钗楼下。春二月、铜街十里，杏衫笼马。行处偏遭娇鸟唤，看时谁让珠帘挂。只沈腰今也不宜秋，惊堪把。且给个，金门假；好长就，旗亭价。记炉烟扇影，朝衣曾惹。芍药才填妃子曲，琵琶又听商船话。笑落花和泪一般多，淋罗帕。"}