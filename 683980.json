{"id":"683980","title":"赠卢楠","dynasty":"明","author":"王世贞","text":"葳蕤山中桂，零落随飘扬。何意回风起，将尔向高堂。绮裀承金粟，四坐誉芬芳。萧艾故匹俦，敛分终道傍。履荣虽谐遘，超贱讵无方。受质既殊伦，畴能竟不臧。唯有倾城国，可以喻文章。国相脱齐骖，越石始称人。宁为终胥靡，不作下坐宾。区区夷门卒，偃蹇魏王孙。执辔恭弥下，因疏翻见亲。虽非巢由节，两分故相尊。卢生完城旦，磬折何逡巡。宁无知音望，仓卒谁见伸。肉食侵士权，藜藿竟焉陈。丈夫所贵生，岂在乡闾雄。文章一睚眦，缧绁被其躬。白刃幸见违，沟壑又来宫。脱粟寄他家，焉能先日舂。陈骚激飞霜，演辨驻回风。遂令黄河水，西与岷湘通。造化虽无情，为恩宁不终。矫矫邢大夫，千秋以先容。"}