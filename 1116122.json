{"id":"1116122","title":"汴中书事三首","dynasty":"宋","author":"汪藻","text":"永日钩帘坐，乘流颇自怡。手邀飞絮住，目送远花移。官牒吾何有，邮签汝漫知。关心淹速事，无复少年时。既雨堤仍注，无风浪更扬。麦登孤市沸，榆老半川凉。击汰吴侬勇，传掫楚戍荒。秖应今夜月，儿女话他乡。晓日轻桡动，波光满座隅。岸遥双燕去，天霁百禽呼。衰白看明镜，飘零倒浊壶。长年作羁旅，三径有人无。"}