{"id":"569050","title":"承大宗伯姜公少司寇李公邀同大司寇陆公少司徒方公陟牛首山有述","dynasty":"明","author":"王世贞","text":"金陵信佳地，兹山仍丽观。标形自牛首，遥势应龙盘。丛楸入昼暝，长松当夏寒。云梯界危汉，梵宇绘层峦。仰窥象纬逼，俯觉尘世宽。江拖万里练，岩横千仞丹。追昔始兴议，聊深冶城叹。胡云表双阙，毋乃文偏安。巨明一开辟，奕世乃胜残。文祖时驻跸，神孙此回銮。天子自有真，奸萌焉得干。雍雍凤游圃，衎衎鸿渐盘。朱衫杂缁素，白社容簪冠。方藉禹功大，况值尧世难。"}