{"id":"1112057","title":"用子文韵呈李参议彦泽","dynasty":"宋","author":"员兴宗","text":"行殿青冥天尽头，草间祇解老伊周。中吴谁命虎牙将，重赵几成牛后羞。君去忘家勿忘国，我悲非剑亦非缑。动容乞予功名地，不作西南斗样州。驱车翻盖电非追，有客有客公门驰。双鸿西至一书堕，五马南边三峡迟。况值神倾意豁士，无愁岁暮日斜时。张眸指注话乡国，为说两川犹漏卮。"}