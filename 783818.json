{"id":"783818","title":"壮士行","dynasty":"清","author":"金朝觐","text":"雄风表海称洋洋，古冶神勇如鹰扬。忆昔从君下三晋，横矛倒戟何轩昂。君之爱马玉花骢，萧萧长嘶如追风。回望临淄绝尘去，咫尺已与黄河通。深渊大泽神护呵，中有怪物为妖鼍。翻风鼓浪来酣战，斯须骏马沈洪波。小大从公肝胆裂，勇士忿怒下妖穴。英风侠气贯长虹，瞥惊匕首飞霜雪。暗恶叱咤惊蛟龙，红涛一缕翻污血。吾闻忠信涉悬流，投璧斩蛟孰为俦。将军英勇气盖世，躯命胡为二桃休。"}