{"id":"863768","title":"寄题洛南秦供奉新楼","dynasty":"宋","author":"王禹称","text":"多羡新楼上，公馀写望闲。数峰迷华岳，一面是商山。棋暗幽云过，檐喧宿鸟还。万重苍翠里，百尺泬寥间。岚破分樵径，沙明认钓湾。望秦晴矗矗，清洛夜潺潺。平远长安道，微茫函谷关。吟哦生古意，图画寄朝班。何日随高步，乘秋豁病颜。销忧吾祖事，会待共跻攀。"}