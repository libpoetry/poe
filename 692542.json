{"id":"692542","title":"杨学士乃弟仲宜归建安以道中五景求诗赠之 淮阴秋色","dynasty":"明","author":"杨士奇","text":"摇摇河上舟，迢迢远归客。昨发潞水湄，今度清淮侧。霜落秋树红，云连夕畴白。矫首鸿雁群，联翩接飞翼。念我玉堂人，亲爱渺南北。泊舟淮南渚，向昔闻清钟。飒飒飞雨来，潇潇洒孤篷。沿洄距几日，气序变寒冬。望乡行有期，怀别坐无悰。何时连枝会，将复彭城同。扬舲越京口，中流睇金山。昩旦闻禅钟，声出岛云间。急应潮生渚，飘随月堕湾。灵境富奇观，宁不怀跻攀。逦迤瞻乡邑，浩荡棹歌还。投策憩鹅湖，山水含清妍。流云映华旭，粲粲五彩鲜。云边有精舍，能不怀当年。哲人崇丽泽，至道以昭宣。归哉懋钻仰，覃思在遗编。辞家上京国，念我同气良。会难别何易，归途阻且长。行行及闽山，停骖见故乡。故乡欣已即，北望仍徬徨。伯也独远居，我怀焉能忘。"}