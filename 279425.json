{"id":"279425","title":"莺啼序·河梁送人句里","dynasty":"现代","author":"周岸登","text":"河梁送人句里，黯魂销几度。莽中夏、战血玄黄，避秦知向何处。况苏子、西京盛日，忧生念乱今非古。轸离怀托意，飞龙更商宫谱。十载交期，慰我暮齿，悔归欤未赋。怒潮起、蜗角蚊栖，燕巢危寄无据。念王孙、金鞭断折，问羁客、浮家何许。任人嘲、廉吏难为，饿乡谁数。青蚨化蝶，白马伤麟，叫怨魂杜宇。劫后访、族湛瓜蔓，命偶汤火，只合无家，羡他苌楚。洪波卷地，焦原燔舍，虫天拿攫人相食，住无依、去又安从去。山阳怨笛，声中散雪休弹，泪滴孺亭苏圃。江关鬓发，海澨金鳞，倩雁传好语。便料理、鸱夷轻舸，漫捲诗书，岛屿楼台，暂淹吾土。珊瑚待网，鲸鳌堪钓，河清能俟人未老，喜归来、重话连床雨。依然无恙沧洲，满酌西江，载寻旧路。"}