{"id":"829733","title":"吊刘烈士炳生八首选五","dynasty":"清末近现代初","author":"柳亚子","text":"春辉寸草恋亲慈，百蹈危机总未知。岂为豹皮留盛誉，何妨马革裹遗尸。海天迢递思兄夜，圜土凄凉忆父时。国恨家仇忘不得，苌弘化碧杳无期。张楚相从大泽乡，为忧时局刳肝肠。凤麟在野终罹网，燕雀何心尚处堂。未报秦庭人下殿，愁闻梁苑狱飞霜。何时北伐陈师旅，拨尽阴霾见太阳。滚滚胡尘黯四方，忍看鳞介易冠裳。最难义侠求沧海，如此河山对夕阳。流血千秋侪武穆，复仇九世重齐襄。锄非两字分明记，耿耿精灵倘未亡。新诗读罢意茫然，骨肉情深宛眼前。无复扶风豪士赋，难赓江左大哀篇。田横岛上人如梦，豫让桥边泪似泉。尚有椎秦遗恨在，闻鸡起舞亦因缘。东南义旅纵横日，三户亡秦古有之。岂料楚氛终退舍，居然胡运尚乘时。黄龙杯酒盟犹在，白马清流悔已迟。风雨中宵雄鬼泣，挑镫掩卷一沉思。"}