{"id":"720918","title":"贺新郎 塞上","dynasty":"明末清初","author":"尤侗","text":"天末卢龙道。看敷分、山崖耸峙，河流低绕。极望长城烟一抹，但见黄榆白草。又添得、孤鸿飘渺。寒月如霜沙似雪，想当年、有客伤心早。重画出，边愁稿。短衣自倚高楼啸。吊西风、一杯残酒，泪痕多少。漫说明妃出塞苦，不见玉关人老。更减尽、英雄怀抱。剩有琵琶浑不似，倩庐儿、弹出凉州调。公莫舞，乌啼了。宋玉高唐赋。更相逢、洛川绣枕，袁家新妇。碧杜红兰香不已，间以明珠翠羽。正解佩、吴宫春暮。蝶粉蜂黄都褪了，看雕梁、燕燕交交乳。衣带缓，低眉妩。梦中神女亲携付。宁馨儿、天上石麟，人间绣虎。才听啼声知大物，豪气略如其父。请脱帽、为公狂舞。玉果金钱汤饼会，愧无功、厚赉吾能与。只愁写，弄璋句。岁月能如许。问愁人、更经消得，几番羁旅。白发悲秋灯下咏，生受纸窗风雨。更添得、数声砧杵。敲破客心千寸碎，枉教人、梦断江南浦。雁叫也，又平楚。浇愁惟酒差堪语。忽伤心、此身饮罢，茫无归处。空自珠帘◇画烛，看尽清歌妙舞。但赢取、青衫泪苦。红袖殷勤休劝醉，奈鬓丝、禅榻闲眉妩。老去也，诉渔鼓。小满吴蚕吐。乍阴晴、春红消歇，黄梅迎暑。刮眼风尘纷未了，遍地蒲人艾虎。何处觅、龙舟竞渡。横笛短箫江上远，但关山、烽火传鼙鼓。请拔剑，为君舞。花花世界遽如许。算英雄、百年成败，一杯残醑。金紫貂蝉长在否，不抵枕中炊黍。又看尽、蛮争触怒。读破离骚还痛饮，叹吴侬、更比湘累苦。只一醉，忘今古。偶过慈仁寺。看门前、五株松树，婆娑尽矣。二十年来风景异，不谓树犹如此。感旧事、攀条流涕。白发青衫驱款段，笑无端、贳酒荆高市。听击筑，悲风起。又逢佳节黄花里。怅登高、西山残照，暮云千里。极望齐州烟九点，家在吴头楚尾。添几幅、荒丘废垒。汉寝唐宫何处问，只滔滔、不断浑河水。买一棹，吾归耳。又是秋来矣。乍回头、悠悠长日，去如流水。不觉西风吹老至，华发星星添几。思往事、潸然出涕。我自多愁泪洗面，问天公、何苦愁如此。下一夜，霖铃雨。声声滴碎惊秋耳。助凄凉、三年客舍，故乡千里。白首冯郎休说恨，尚对孺人稚子。恨莫恨、别离生死。不信愁人愁不寐，但愁魂、缭绕残灯里。听漏点，三更起。七七佳期矣。看迢迢、明河清浅，盈盈一水。别去一年来一度，毕竟欢娱能几。想牛女、相逢流涕。天上人间都不异，但有情、未免谁遣此。洒泪也，今宵雨。如侬只是鳏夫耳。望家乡、邈如天汉，暮云千里。三载断肠闺梦杳，添得玉楼思子。哭长史、终当情死。苦忆少年瓜果会，向凉阶、私语星光里。唤不醒，姮娥起。问夜如何矣。早鸡鸣、长安门外，车如流水。争羡朝班仙仗好，老我闷怀有几。端不为、洛阳流涕。闻道地官初放赦，想魂兮、游戏应来此。又遇着，廉纤雨。归来惟有高眠耳。君莫问、吹笙击磬，南邻北里。欲向兰盆礼古佛，借我消忧幢子。更解脱、无常生死。同病最怜阳羡客，和哀弦、弹泪乌丝里。歌一曲，秋风起。作客三年矣。到中秋、天门街上，月明如水。为问古时月尚在，照过今人有几。几欢笑、几人泣涕。明月原无圆缺恨，只人间、离合悲如此。一霎变，风和雨。我今为月徘徊耳。念家山、乱云遮断，美人千里。待挹酒浆倾北斗，吞尽兔儿桂子。更莫管、明生魄死。但得嫦娥相顾盼，放白头、醉舞霓裳里。听水调，歌头起。四见重阳矣。怅悲秋、他乡何处？登山临水。为问诸公高宴会，遍插茱萸有几。何必学、牛山掩涕。我忆楞伽湖畔路，是少年、行乐尝过此。吟一句，满城雨。追寻昨梦依然耳。惊回头、歌台舞榭，半成蒿里。戏马龙山今在否，争甚英雄竖子。谁保得、古而无死。但趁清秋风日美，酹黄花、侧帽斜阳里。怕转盼，寒沙起。"}