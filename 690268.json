{"id":"690268","title":"次韵周侍御见梅三首","dynasty":"明","author":"张诩","text":"一株香带雨，千古为谁留。冷蕊空铺径，疏枝半映湫。羞同春色竞，直许岁寒酬。莫道罗浮远，罗浮隔一洲。乘除自天意，消息个中占。万草凋零后，一株霜雪严。逢人聊折寄，调鼎遽容添。欲向成都卜，君平适下帘。数点庖羲画，根枝体用周。未舒佳实在，忽放异香浮。世界梨花梦，人心粉蝶谋。回头尔孤凤，百卉鸟啁啾。"}