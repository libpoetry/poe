{"id":"746174","title":"一片石","dynasty":"清","author":"王玮庆","text":"烽火连天明社屋，国亡家破仇谁复。忽闻美人亦被收，多情转效秦廷哭。恸哭上书为请兵，数行血泪啼鹃声。素练系肩衣如雪，负弩前驱玉关行。关内蚁贼二十万，横海列阵来酣战。狂风飞瓦尘蔽天，咫尺敌人不相见。我师先作壁上观，两军迸出刀光寒。觱篥声催阵云黑，鹳鹅队舞夕阳残。忽讶神兵来天上，长弓大剑辽东将。马上健儿齐丧胆，纷纷遁走觊歌唱。只缘红粉定燕京，箫鼓重逢倍有情。怪底将军多反覆，君亲恩不及倾城。"}