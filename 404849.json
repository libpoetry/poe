{"id":"404849","title":"醉翁操·北投肥料公司招待所与公韬勤伯君达茗话，至得静趣","dynasty":"近现代末当代初","author":"袁荣法","text":"空山。琤然。潺湲。响流泉。谁传。泠泠古音无人弹。长松夭矫参天。云满轩。娖尘静谭玄。问若聃与周孰贤。子期已矣，予欲无言。二三子者，来共炉看茗椀。山与目相流连。水与心相周旋。陶琴宁设弦。庄渔而忘筌。袖手谢人间。听他尘外啼杜鹃。"}