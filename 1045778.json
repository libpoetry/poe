{"id":"1045778","title":"送李镇北归","dynasty":"宋","author":"吕陶","text":"昔为并晋游，识子十数载。当时乡曲誉，学行已可爱。公卿察廉孝，一命果沾霈。飘然从宦游，万里适剑外。标操本孤直，锋棱苦磨淬。研味冰蘖间，规为准绳内。素节虽有常，往往骇流辈。违顺既殊途，指此作瑕颣。好恶贵必察，丁宁昔贤诲。群言徒尔为，终有公议在。北归太行道，极顶见嵩岱。下视丘与阜，岌屹殊琐碎。洪河天外来，势欲浮大块。吁嗟众流小，奔走争合汇。长吟助超轶，壮气增感慨。善恶忌太明，与夺宜少晦。此语所系重，非特论进退。数路盛得人，期君赴亨会。"}