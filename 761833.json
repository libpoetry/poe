{"id":"761833","title":"先慈遗服题示诸儿","dynasty":"清","author":"郑用锡","text":"年年寸草留春晖，登堂犹见慈母衣。此衣何为出玉窆，涕泣说是当时殓。自从失恃经十年，无端换劫红羊天。岂知金石原不坏，竟体浑坚争下拜。吁嗟此服已泥涂，鲜明颜色不少殊。金棺未灰重泉下，不似银杯能羽化。身兮服兮两无亏，箧中摺叠心为悲。相传蜕解多奇事，此语恐属齐谐志。我惟传衣什袭藏，子孙世守毋相忘！"}