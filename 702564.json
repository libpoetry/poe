{"id":"702564","title":"送钱与谦修撰归省","dynasty":"明","author":"程敏政","text":"多病惭归旧从班，却从京邸送君还。情知到日都无恙，乐在双亲一笑间。南风吹马旱尘飞，粟种难投麦事非。不忍离亭对尊酒，芸编相赠两依依。抱玉频年未受怜，一魁天下亦恬然。此行更系词林望，不为湖山好放船。暂去还来隔岁期，山中猿鹤谩相疑。行藏有道乾坤在，敢望摅忠答圣知。"}