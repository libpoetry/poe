{"id":"703830","title":"呈王如水观察","dynasty":"明","author":"韩上桂","text":"名流天下王安丰，简要常操雅望崇。最绩屡登廉访使，褒书频诏大明宫。提衡郡国低昂审，执法东南节制雄。圣主恩深劳问俗，凭君为奏二南风。礼罗温石集群才，阁似平津倚汉开。再刖自怜和氏璧，七年谁识豫章材。幸依牛斗占灵气，愿藉鸾皇作令媒。清宴几时容授简，雪篇吾欲和新裁。"}