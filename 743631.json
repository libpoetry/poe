{"id":"743631","title":"题家藏汉延熹华岳庙碑轴子","dynasty":"清","author":"阮元","text":"太华三峰削不成，夜来碧色无深浅。仙人染作延熹碑，飘带人间止三卷。长垣一册归商丘，但损偏旁最完善。华阴东郭又一函，椒花馆中见者鲜。我今快得四明本，玉轴绨囊示尊显。丰全范钱三百年，入我楼中伴《文选》。惊心动魄竹垞语，七尺岩岩辟空展。浑金璞玉天所成，幡然不受人裁剪。唐宋题字皆分明，卫公两款夹额篆。全身平列廿二行，波磔豪釐尽能辨。一字一朵青莲花，玉女翻盆墨云软。已巳摹镌向北湖，市石察书书佐遣。湖边更刻泰山碑，岳色双双照人眼。"}