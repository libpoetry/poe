{"id":"1091185","title":"自君之出矣","dynasty":"宋","author":"薛季宣","text":"自君之出矣，珠网弦箜篌。憔悴损容色，晨朝懒梳头。头上双爵钗，脱发应难留。因心持寄君，君还知意不。金以表妾心，钗能感君眸。长安多美人，陌巷多高楼。君如有两意，持此买名讴。妾本侯家女，生平不解愁。十九为君妇，如今几回秋。生儿妾样长，君方远行游。妾颜益以悴，君心日悠悠。方诸空有泪，圆月难为钩。死灰不复然，知君亦行休。寄言天地间，于以写我忧。"}