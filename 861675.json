{"id":"861675","title":"送许士龙秘校","dynasty":"宋","author":"王炎","text":"南山雾豹隐，北海风鹏飞。显晦不在人，屈伸各有时。之子后来秀，蹑屩飘长裾。俗眼变青白，论士相目皮。父执谢艮斋，片言借吹嘘。闻君方远游，行李将何如。食梅不免酸，弹铗不免悲。易尽床头金，难浣衣上缁。白发倚门望，岂宜去庭闱。林乌能反哺，人亦称其慈。勿徒走踆踆，而更归迟迟。志定学始进，身臞道方肥。譬如汲深井，脩绠斯得之。持此为亲荣，玉润山含辉。苦言当赠策，申以南陔诗。"}