{"id":"734493","title":"九日顾迂客雷阮徒招集吴山登高用昌黎人日城南登高韵","dynasty":"清","author":"毛正学","text":"昨夜横山堂，柔翰频自弄。诸君各健举，独如蝇被冻。诗本吾家学，才尽迄无用。今朝吴山道，篮舆托后从。俄停陶岘舟，金尊呼客共。目瞩远近峰，一一迎而送。渔艇棹歌回，钓车卷断葑。落日浴平湖，水势兼天纵。急管杂繁弦，终宵亦倥偬。传语谢山灵，兹游不辞重。"}