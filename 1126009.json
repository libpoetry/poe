{"id":"1126009","title":"次韵二首","dynasty":"宋","author":"陶梦桂","text":"倦倚栏杆对暮霞，展君吟卷喜无涯。圆如掌上黄金弹，清比梅梢白玉花。试问山林无我辈，却将景物付谁家。风檐把玩徘徊久，烟在平林月在沙。平塘古木带馀霞，清荫周遭水四涯。在世能消几两屐，恼人无奈四时花。好随彩笔题诗句，笑入青帘卖酒家。却忆当年杜陵老，有谁相伴醉长沙。"}