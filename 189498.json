{"id":"189498","title":"寄题材夏时甫晓山亭诗","dynasty":"宋代","author":"袁甫","text":"夏君人中英，讷斋天下士。襟期修篁友，节操孤松比。大书晓山扁，山色来棐几。爱此朝气爽，未明搅衣起。讷斋我妇翁，颇曾窥涯涘。结交折辈行，逢人说夏子。因读晓山吟，令我慨生死。人世亦何为，仕宦聊尔尔。熟知死不朽，香比名垂祀。此人不复得，此诗谁能似。时甫盍刻石，方山可对峙。"}