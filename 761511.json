{"id":"761511","title":"徵招 沤尹将之吴门，有书来云：虽小别，亦依黯也。赋此报之","dynasty":"清","author":"况周颐","text":"清琴各自怜孤倚，停云总成消黯。后约几情深，比黄花香澹。客襟悽万感。算霜月、一秋分占。见说将离，绿芜愁到，冷吟阑槛。点检浣花笺，珍珠字、天涯更无人念。咫翠隔吴云，也难为别暂。不辞青鬓减。只尊酒、再携须酽。雨潮语、寂寞沧州，更雁惊寒渐。"}