{"id":"1126510","title":"同永叔子聪游嵩山赋十二题 公路涧","dynasty":"宋","author":"梅尧臣","text":"我来袁公溪，断岸犹残垒。僵柳远临湾，新蒲初出水。行行古台近，两两惊禽起。鸡犬何处闻，人家深坞里。王子昔凌霓，国人兹拜马。依稀日夜笙，声入寒泉泻。空传七日期，飞鹤何时下。度岭失群山，千峰出天际。方欣左右看，屡改萦回势。胜事谁与同，芬然有兰蕙。税驾绿岩前，攀萝不知倦。人从树杪来，路向云端转。忽觉在烟霓，回看峰岭变。玉洞倚霞壁，天窗露微明。骖鸾去不返，啼鸟空相惊。万木自亏蔽，扪萝复谁情。幽石称捣衣，捣衣人不见。云缨白飘飖，岩树长葱茜。犹应寒夜中，山月来铺练。古壁何苍苍，穿云玉梯出。歘然起青冥，却立观少室。前岩复后峰，阴晴状非一。泠泠云外泉，的的岩光入。静若仙鉴开，寒疑玉龙蛰。时应下鹿群，迹印青苔湿。安知最高顶，清浅水池开。有时片云出，倏忽生风雷。谁羡双黄鹄，刷羽来徘徊。相期物外游，共醉仙坛石。举手薄高穹，清风生两腋。都忘尘世烦，笑傲聊为适。日夕望苍崖，崭崭在天外。及来步其巅，下见河如带。半壁云树昏，山根已霶霈。山高路已穷，倏尔逢兰若。落日老僧闲，支颐古松下。缓步入禅庭，苔苍但萧洒。"}