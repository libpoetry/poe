{"id":"687728","title":"和周宪长时可留别","dynasty":"明","author":"庄昶","text":"青青阶下草，生意又逢君。往古春馀几，而今始属人。看看涵宇宙，兀兀断知闻。不注图书脚，探玄笑子云。千古韶音歇，一声何处讴。华堂人半醉，红烛影交流。象纬罗天阙，云霓护客舟。楚江黄鹤唳，清梦亦高楼。身著紫藤蓑，门掩碧烟萝。辟人甘鸟兽，行路愧丘轲。长醉兼长舞，一丘还一窝。紫虚率道士，许我日相过。"}