{"id":"1206636","title":"江城子慢 咏香","dynasty":"元","author":"姬翼","text":"玉童报朝彻。仙梦断、华胥太平国。素屏侧。金炉暖、灰衬云心虚白。御封坼。一瓣才拈清馥馥，氤氲满、灵空无间隔。遍飘三境融融，通高厚，贯金石。神州初凝玉釜，记不萌枝上，微露春色。几人识。尘凡阻、岂许垂瓜明得。气绵密。洞府高真俱默会，游蜂蝶、纷纷无处觅。杳然曳缕虚凝，入寥天一。"}