{"id":"873745","title":"明皇九马图","dynasty":"宋","author":"刘子翚","text":"书生兀兀园不窥，见马岂辨骝与骓。开图九骏立突兀，摸索知是真龙儿。奔雷蹴踏原野动，曳练惨错风沙随。华缨金络岂不好，矫首奋迅那容羁。吾闻取骥如择士，竞爱妥帖惊权奇。士怀倜傥众论斥，马有憔悴群驽欺。六闲豢养固恩厚，横气摧折常鸣悲。丹青傥不逢妙手，万世岂识真龙姿。因思中原政格斗，铁骑倏忽银山移。著鞭安得致此物，掩画四顾徒歔欷。"}