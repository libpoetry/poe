{"id":"432499","title":"甲寅十月十日四首","dynasty":"近现代","author":"连横","text":"天安门上阅兵来，万马无声紫禁开。九派龙蛇将起陆，一时鹰犬亦登台。秋风故国惊华发，落日昆池话劫灰。莫说当涂能代汉，本初健者是粗才。回首金陵一战平，孙黄功罪漫讥评。国魂飘荡天难问，民气摧残世莫争。不分英雄多失势，遂令竖子竟成名。西林亦有南洲望，独向蛮荒老泪横。乱世人才本最难，沐猴终让楚人冠。三章约法翻新样，九品威仪复旧官。白马西来山已堑，黑龙北徙海生澜。试看周召共和史，生恐鸱鸮毁室叹。九有传家继夏商，漫言逊位绍虞唐。祭天已定新仪注，画地空移旧土疆。三海风云天帝怒，五湖烟雨酒徒狂。东华夹道多杨柳，应有词臣赋未央。"}