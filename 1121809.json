{"id":"1121809","title":"浣溪沙 其二","dynasty":"宋","author":"范成大","text":"催下珠帘护绮丛。花枝红里烛枝红。烛光花影夜葱茏。锦地绣天香雾里，珠星璧月彩云中。人间别有几春风。红锦障泥杏叶鞯。解鞍呼渡忆当年。马骄不肯上航船。茅店竹篱开席市，绛裙青袂斸姜田。临平风物故依然。白玉堂前绿绮疏。烛残歌罢困相扶。问人春思肯浓无。梦里粉香浮枕簟，觉来烟月满琴书。个侬情分更何如。"}