{"id":"1246034","title":"题界画卧龙山楼阁图","dynasty":"元末明初","author":"刘基","text":"巍巍乎，大海之西，浙河之东！是曰会稽，夏后所封。吞云吐雨隔躔次，阖辟光景调春冬。地平天成五千载，职贡长与中华通。洞天石室神仙宫，香炉紫气腾芙蓉。禹穴窈窕潜蛟龙，玉书金简今无踪。但见苍松翠柏，晻暧闭白日，猿狖叫啸生悲风。卧龙何蜿蜒，向之离立如孩童。上有朱甍碧瓦，缥缈浮玄穹。流星穿窗月挂户，下视水木光玲珑。多年不见尝胆处，野花自落莓苔中。绿蘋香飘杨柳浓，渔舟一叶波溶溶。黄冠贺老巳寂寞，澹烟细雨空青枫。雁山狂客意匠工，能以翰墨偷天功。对此使我心神融，便欲筑室依巃嵷。短衣瘦策寻葛洪，咽服石髓餐晴虹，翩然远逐浮丘公。不须怀古意惨戚，伯夷绮季俱蒿蓬。"}