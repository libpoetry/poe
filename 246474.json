{"id":"246474","title":"三姝媚·次韵晦窗","dynasty":"现代","author":"王蛰堪","text":"残寒帘未掩。又重阴凝愁，弄窗云黯。浅叠髡山，正暮鸦低下，一痕谁点。纵目情牵，还暗忆、伤高栏槛。漫想当时，萧寺闻钟，梦回香梵。试把三生参忏。待省识前因，宿缘迷魇。夙业潜消，叹烛残杯冷，俗尘烟淡。玉匣宵鸣，空负却、青锋霜剑。对酒期君重话，人间路险。"}