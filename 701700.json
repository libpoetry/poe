{"id":"701700","title":"挽竹坡封君四首","dynasty":"明","author":"黄衷","text":"长笑东皋下，何曾变姓名。风花双鬓尽，天地一毛轻。石室权书在，仙台化箓成。从来多古思，无路哭先生。数凤堪家庆，犹龙与世休。张纲行郡国，贾谊在诸侯。天秘玄桥履，谁移夜壑舟。万竿金琐碎，空阅镜湖秋。志养荣三釜，闲和际五朝。典刑方物化，林薄欲魂销。地古芙蓉冷，天寒薜荔凋。越中无那老，谁构大夫桥。方竹栖鸠小，攒花织凤昏。济人宁责报，缘子暂承恩。玉树萦书带，琼英翳石根。可堪耆旧社，无复见东园。"}