{"id":"599418","title":"送三水陶尹陟留都治中别驾用韵","dynasty":"明","author":"霍与瑕","text":"九天日影照三城，一样光风几样青。鹪周自奋花间翼，沧海横奔九万鲸。鲸鳞欲化三山圯，翻波击浪三千起。长啸一声六合风，戢翎聊喙三江芑。三江千里蓼蘋湄，春去秋来恶浪稀。彭泽旧垂高士誉，广州重建运磗祠。离离新佩南京组，巡陌不妨骑赤驽。父老争迎卓茂来，竹马欢见新明府。西南欲比汉光时，一年借寇抚疮痍。五裤不知何日再，两岐聊篆此间碑。攀辕不住空遐祝，黄童白叟堤边簇。离愁万顷波浪高，别思千重花正郁。波浪之高高比山，春花明媚半山间。花红浪白风光好，不换离人苦恨颜。我高歌，君满引，酒不倾瓶夜未阑。潮生月上孤舟发，只恐明朝相见难。东风击楫江陵道，吴汀楚岸多芳草。采芳纫佩及良时，日丽天和春正早。"}