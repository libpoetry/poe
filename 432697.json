{"id":"432697","title":"浪淘沙 有觊","dynasty":"近现代","author":"林庚白","text":"楼外小红墙。墙外灯光。悄无人处见梳妆。袒臂轻纱新浴罢，带几分狂。檐际暗吹香。荡尽柔肠。眼波眉角费端详。恰似那人模样俏，怎不思量。秋雨黯生凉。单枕江乡。琴歌只隔小红墙。待觅晓来无限意，奈又昏黄。林际几斜阳。销尽秋光。一灯楼角更回肠。楼外绿荫间数遍，独自思量。"}