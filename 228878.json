{"id":"228878","title":"访曾侍郎·青天荡荡摩青铜","dynasty":"宋代","author":"汪莘","text":"青天荡荡摩青铜，紫微将相环西东。大鹏一击九万里，两翼不鼓乘长风。大鹏飞到天门下，天门无不耸观者。列星退步失光彩，九虎低头若凡马。有鸟决起抢榆枋，望而不见空断肠。青天愈高鹏愈远，岂不有意招八荒。我舍新安来，狂歌钱塘市。上有无情之吴山，下有伤心之江水。春已暮，人未归，平生不问鳜鱼肥。若教买得青山住，饱食笋蕨歌春晖。"}