{"id":"640814","title":"三次韵简衍师","dynasty":"明","author":"童冀","text":"祗园何年天雨花，春风两树栖丹霞。苍苔岁岁落红满，不数布地黄金沙。上人西来住王舍，过眼空花任开谢。两年约我送春归，半榻白云许相借。新诗脱口犹咄嗟，展卷坐玩山月斜。一自乡山别娄约，十年不试赵州茶。客里相逢恨不早，道义相忘无丑好。花前几约共凭阑，身外多愁未能了。黄尘世事相拘牵，况我齿发非壮年。流光催人剧奔电，病眼看花如隔烟。人生未信长为客，早晚南还慰离索。迎门稚子笑牵衣，此日老怀良不恶。"}