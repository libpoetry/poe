{"id":"1190701","title":"无题 其二","dynasty":"唐","author":"韩偓","text":"碧瓦偏光日，红帘不受尘。柳昏连绿野，花烂烁清晨。书密偷看数，情通破体新。明言终未实，暗祝始应真。枉道嫌偷药，推诚鄙效颦。合成云五色，宜作日中轮。照兽金涂爪，钗鱼玉镂鳞。渺瀰三岛浪，平远一楼春。堕髻还名寿，修蛾本姓秦。棹寻闻犬洞，槎入饮牛津。麟脯随重酿，霜华间八珍。锦囊霞彩烂，罗袜砑光匀。羞涩佯牵伴，娇饶欲泥人。偷儿难捉搦，慎莫共比邻。"}