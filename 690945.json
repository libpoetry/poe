{"id":"690945","title":"无题戏赠胡南征","dynasty":"明","author":"李之世","text":"银河有路直通潮，乌鹊为媒倩作桥。夜半天鸡叫海月，骑凰人弄碧霞箫。鲛绡帐子太轻盈，添炷兰膏一倍明。低语问郎乡与贯，两人同籍是南京。南海头珠敌火光，尚嫌粗重不胜妆。酴醾露掠乌云鬓，笑杀涂朱与抹黄。阅遍三山十二楼，与郎骑鹤上扬州。交南估客来赛宝，万斛明珠得似不。"}