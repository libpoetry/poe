{"id":"702199","title":"辛亥腊月十八日初得上唐精舍之地于张氏以上塘作上唐盖有三唐焉帝尧为上唐李唐为中唐若五代之唐斯为下矣偶得三绝以纪其胜云","dynasty":"明","author":"湛若水","text":"白云洞口上唐村，似有唐尧旧俗存。凿井耕田忘帝力，十家鸡犬共篱门。万青一色拥柴门，九曲六流同绕村。山水不知行客老，年年芳草游王孙。马斛山如戏我前，双飞蝴蝶来青天。一曲泬㵳人不和，自歌自拍安期肩。"}