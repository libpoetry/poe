{"id":"758347","title":"台城路 题藕花香里填词图","dynasty":"清","author":"关锳","text":"露蝉声里凉生早，栏杆绕花红整。听竹敲秋，因苔划句，忘了蓬窗灯冷。眠鸥梦醒。正放鸭桥边，一丝风定。环佩来耶，珊珊疑有水仙听。年来我亦愁病。吟朋萍散了，闲却游兴。鸥社盟秋，凫灯梦雨，只有一襟秋剩。丝丝瘦影。怕照见湖波，鬓儿难称。独写相思，露塘风又紧。"}