{"id":"879048","title":"水龙吟 其六 癸丑生日，时再得明道祠","dynasty":"宋","author":"刘克庄","text":"依然这后村翁，阿谁改换新曹号。虚名砂砾，旁观冷笑，何曾明道。吟歇后诗，说无生话，热瞒村獠。被儿童盘问，先生因甚，身顽健、年多少。不茹园公芝草。不曾餐、安期瓜枣。要知甲子，陈抟差大，邵雍差小。肯学痴人，据鞍求用，染髭藏老。待眉毛覆面，看千桃谢，阅三松倒。"}