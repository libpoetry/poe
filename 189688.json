{"id":"189688","title":"越王·越王念吴役","dynasty":"宋代","author":"秦观","text":"越王念吴役，寝兴常不安。有臣曰种蠡，实与同难艰。终酬会稽耻，列国不敢干。智者见未兆，愚夫暗前观。范公拂衣去，扁舟五湖间。清辉照四海，秋月耿云端。种也竟不悟，处之若无难。属镂一朝至，身与名俱残。兔走猎狗悲，鸟尽良弓闲。自古身不退，多为世所叹。"}