{"id":"422538","title":"如此江山 将去吉林，杨怡山嘱题写真册子，倚此志别","dynasty":"近现代","author":"连横","text":"青山一发怜憔悴，伤春赋诗何处？离恨天中，浇愁海上，多少英雄儿女。年华如许，便把尽沧桑，画图收取。蝶梦鹃魂，相逢莫作凄凉语。多君激昂慷慨，祗一箫一剑，自来自去。走马风流，屠龙身手，莫怨天涯迟暮。征骖且住，为君且高歌，为君起舞，为问他年鬓丝如旧否？"}