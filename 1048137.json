{"id":"1048137","title":"上竺寺记赞","dynasty":"宋","author":"陈轩","text":"白衣仙人无住著，补陀落伽渺云海。为大导师安乐国，歙然遍应河沙刹。世界热恼或有闻，曾不旋踵垂覆护。众生心念非一种，皇皇不足尝有求。如饥须食渴须水，顾亦何从满其愿。我观圣心等大虚，其视万物犹一物，细视一物如一身。是身四大犹不有，万物何能作留碍。殊功妙用济十方，欲求功用不可得。群生梦幻可两忘，尔固无馀我无欠。尝观瑞像见宝光，如净明珠时白赤。琉璃琥珀杂苍玉，荧煌璀璨照眉宇。山顶或见初日升，匹素曳空烟缥缈。凡人颠倒作思惟，须臾变灭无复初。非空非色非有馀，菩萨应身亦如是。堂堂秘殿表东南，山君海王尽回向。观音智功不思议，佛子当作何等观。"}