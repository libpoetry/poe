{"id":"1062757","title":"送林德祖致政归吴中","dynasty":"宋","author":"赵鼎臣","text":"士论常苦高，出语讥古人。至其取与间，未足了一身。官爵细事尔，臭腐实与邻。奈何夸者徒，薄暮犹逡巡。平日相语此，反覆甚谆谆。顿输一著先，夫子固绝伦。乞身夜上书，妻子不暇询。翩然东南去，笑别平生亲。江山已在眼，丘壑俄生春。聊须震泽水，洗此京洛尘。萧条西湖上，处士迹已陈。夫子今继之，凛然两逸民。疏公不足高，贺老不足珍。他年仙骨换，坐叹倾盖新。期我吴市门，复见梅子真。"}