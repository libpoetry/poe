{"id":"1121862","title":"和韩侍中上巳日会兴庆池二首","dynasty":"宋","author":"范纯仁","text":"波涨朱阑外，山明绮席前。画桡飞彩鹢，红旆照清涟。东阁随开府，佳宾尽谪仙。夕阳归骑外，芳草绿绵绵。故堤高柳绿毵毵，花萼遗基映柳南。啼鸟解招游客醉，落花时有戏鱼衔。舟移罗绮添春色，山破云烟出晓岚。后会陪公应更乐，行看庙胜扫祅欃。"}