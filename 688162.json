{"id":"688162","title":"偶书","dynasty":"明","author":"朱诚泳","text":"不避流言不避嫌，维藩无愧足安恬。道心向上初知进，诗思新来似觉添。临水有时閒把钓，看山无日不钩帘。乐天元是吾家趣，何必君平为我占。惆怅何须咏四愁，茫茫尘世且沈浮。一枰黑白真为敌，众口酸咸苦不侔。萋斐竟能成贝锦，戾邮惟恐谤麛裘。大东不见西人子，粲粲熊罴私与舟。此生何必卜穷通，造化从来自至公。持已不妨提四印，待人恒欲戒三穷。云开远岫连天碧，月漾澄波彻底空。俯仰乾坤都是易，管窥应笑老扬雄。"}