{"id":"741690","title":"石符拓本","dynasty":"清","author":"吴省钦","text":"扶桑茧纸冻云坠，似符非符字非字。其横三尺纵一寻，七剑在腰一槊植。严关百丈厓陡悬，厓下江声响淜濞。沿江上下溪势叉，贴卧盘陀净苔翠。夏涨能禁鱼潦黏，晓钟定使乌朝避。中央如镜天铲工，言是道陵手摩记。樵苏绝迹渔钓稀，响拓登登强罗致。高牙大旆山鬼惊，对仗垂旒渎灵卫。缦文纠结缪篆粗，诵者生钳扪者畏。堂楣高揭辉日星，为是宜男许留佩。阴阳水火千劫沈，伯道无儿命所制。五斗应从邻郡传，三丰或自前朝至。青蛇无袖呵叱来，化入苍纹露真气。罗浮竹叶犹尔为，似此环奇古无二。得毋汉相筹笔余，暗勒仙铭妙垂示。木牛铜釜随烬烟，独有一卷镇赑屃，呼童检点牢记将，勿遣火薰与日晒。五雷劈裂黄石飞，且把《阴符》枕函秘。"}