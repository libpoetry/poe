{"id":"774116","title":"鸡笼港漫游感事","dynasty":"清","author":"洪繻","text":"白浪如山西北来，谽岈一线港门开。西山合沓东南障，远海重见琅琊台。海水群飞今几日，旧日山容已全失。中国楼船去似风，外洋烟突森于栉。江山潮汐总凄凄，谁欤港中筑断堤。古迹休寻郑国姓，战瘢堪诧佛郎西。佛郎西从西海至，甲申往事余能记。弃地虽由刘使君，扬威犹多李广利。君不见，三沙湾外二沙湾，佛军白骨埋青山。战船一年来一祭，峨峨京观海漫漫。我行踏上狮球岭，岭头战垒犹堪省。炮台尚拂蛟漦腥，烟晕可吞鲸鲵影。何图乙未上氛祲，十载关山变古今。重重岩阻无人守，日日渊沉海水深。海山自青水自黑，山头旗交红日色。山半今安日本营，海中今绝华人迹。自古山川剧变迁，谁似我土多惨戚。一丸海岛天穹垂，非雾非烟闪倏吹。已矣人间无可道，泛舟仙洞仙踪追。回看洋楼船坞连海起，一幅云山战场里。民间膏血浪沙淘，千秋尽入尾闾底。潮来潮去吊兴亡，我亦望洋悲海市。"}