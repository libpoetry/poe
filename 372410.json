{"id":"372410","title":"齐天乐·旧居重过添凄婉","dynasty":"清代","author":"端木埰","text":"旧居重过添凄婉，斜阳半天将莫。直干捎云，寒柯压屋，为指幽人居处，秋光院宇。记朱实离离，饱餐朝露。几载睽离，扶疏还幸更如故。当年食贫奉母，忆安巢稳托，贤主欢聚。翠釜蒸来，璚靡和入。曾喜慈颜下箸。星霜易序。正风木衔衰，又伤琼树，故地重经，不堪零泪语。"}