{"id":"275773","title":"东风第一枝·正月十九夜汪蛟门乔石林两舍人","dynasty":"清代","author":"李良年","text":"灯市人疏，酒旗风静，上元时又过也。晚来一段闲愁，喜值舍人清暇。茗香初泛，更新酿、如渑堪把。看内家、烟火新词，题遍水精帘下。纵频醉、禁中杯斝。问何似、竹西亭榭。怪他江上春风，吹入异乡今夜。兰膏微闪，有红粉、翠娥无价。叹年年、游子飘零，愁见碧绡图画。"}