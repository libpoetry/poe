{"id":"594209","title":"淮南小隐歌赠陈徵君","dynasty":"明","author":"欧大任","text":"君家旧在无诸国，白头来作江东客。衣裘久已厌奔走，道路何尝闻拥隔。一身自许渔樵群，有子况是文章伯。拄杖欲投烟雾深，支茅独剪云霞落。秦淮流水栅塘斜，百尺松梯雪浪花。谁云钟阜周颙宅，不似乌衣谢尚家。君不见天津桥南筑糟丘，何如金陵城西之酒楼。丹诏玄纁虽有召，且留江上白蘋洲。"}