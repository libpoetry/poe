{"id":"813141","title":"有人询少年用功之苦，拈五绝句示之五首","dynasty":"清","author":"张洵佳","text":"劳心焦思十年多，一第无名唤奈何。想到黄金曾卖赋，此身原不算蹉跎。由来苦志鬼神通，傀儡牵丝在暗中。葆得此心无愧怍，阮郎从不哭途穷。窗下无人月下跳，睡魔嬲我到中宵。夏楚借来同棒喝，自家头上不曾饶。人生三十空前程，此际尤当与命争。陈箧发书锥刺股，彼哉苏季尚成名。制艺衡才运已终，遭逢此去听天公。子孙虽愚书必读，文章虽变法仍通。"}