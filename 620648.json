{"id":"620648","title":"过苍梧赠梁兆瑚明府 其二","dynasty":"明","author":"区怀瑞","text":"自我鸡坛盟，因君为矩彟。十载蓬累间，文义资然诺。韬藏轮囷奇，不肯居篱落。叱驭奋天衢，六辔驱皇驳。经术待中兴，轸念先民瘼。岩邑赖拮据，炎洲暂荒度。火山剑始硎，冰井缨斯濯。爰书鸟迹中，琴曲庭花落。吏循兼似隐，仕道优而学。缅怀清静理，勋业归麟阁。"}