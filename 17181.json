{"id":"17181","title":"董逃行·董逃董逃董卓逃","dynasty":"唐代","author":"元稹","text":"董逃董逃董卓逃，揩铿戈甲声劳嘈。剜剜深脐脂焰焰，人皆数叹曰，尔独不忆年年取我身上膏。膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负相环相枕倚，缝缀难成裁破易。何况曲针不能伸巧指，欲学裁缝须准拟。"}