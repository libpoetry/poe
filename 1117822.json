{"id":"1117822","title":"秋来益觉顽健时一出游意中甚适杂赋五字十首","dynasty":"宋","author":"陆游","text":"旬日雨频作，一年秋又残。光阴不少贷，怀抱若为宽。小瓮聊寻醉，疏砧已戒寒。定知清夜梦，又过石阑干。何许是吾庐，南临古镜湖。园林垂橘柚，门巷落楸梧。床稳龟无息，巢新鹤有雏。邻翁殊耐久，有酒即相呼。原野无闲土，乡闾有老人。疾平行已健，秋晚醉差频。啄黍黄鸡嫩，迎霜紫蟹新。百年元任运，一笑却关身。藿食筋骸惫，林庐岁月侵。道穷思故友，力尽悔初心。浩浩天知我，悠悠后视今。飘零君勿叹，古瑟有遗音。轻装两衣笈，假寝一胡床。唤渡江楼下，逢僧县驿傍。横林生夕霭，孤蝶弄秋光。老惯人间事，无诗寄断肠。渡水得鱼舍，乞浆敲竹扉。地偏花带恨，林暖鸟忘归。独往非违世，幽居自息机。晚来清兴极，更喜雨霏霏。穷阨非由命，从来作计疏。妄营资鬼笑，多爱夺狐书。何事能陶写，惟当尽破除。霜晴宜著屐，不敢笑无驴。寓世年虽往，安心疾已平。每思丹灶冷，宜觉世缘轻。布被鸡催晓，蓬窗鹊噪晴。呼儿净洗砚，书帖寄青城。万古无穷梦，馀年欲散云。身虽迫衰谢，学未废锄耘。开卷多新得，逢人有旧闻。伏生虽九十，犹冀与斯文。斯世本无事，古人谁与归。屏除闲麈尾，收拾旧蓑衣。浩浩观空劫，拳拳讼昨非。云开天万里，辽鹤正孤飞。"}