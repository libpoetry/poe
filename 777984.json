{"id":"777984","title":"水龙吟·题金溎笙辑宋刘师勇表忠录","dynasty":"清","author":"况周颐","text":"荒江咽遍寒潮，吊忠更酹兰陵酒。英灵如昨，重围矢石，孤城刁斗。画饼偏安，醇醪末路，壮怀空负。说生平意气，题诗射塔，试旋斡，乾坤手。炎徼重寻祠墓，瘴云深、鹤归来否。琼崖玉骨，赤溪血泪，蛮神呵守。五百年来，天时人事，淋浪襟?。?鼓鼙悲壮，愿屠鲸鳄，为将军寿。"}