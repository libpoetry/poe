{"id":"1122619","title":"行三盘蟆颐栈道","dynasty":"宋","author":"洪咨夔","text":"栈险涎鱼蛤，梯危啸虎貙。室人交谪我，客子倍愁予。后殿推腰上，前行掉臂呼。龙眠如得见，写作赴州图。息女頩相问，危途骨欲摧。儿知缘底去，耶自为官来。野圃榴多子，山田芋有魁。乞归吾计决，一粲且传杯。虎爪滩头棹，蟆颐阁上车。危机知略似，薄命听何如。鸬筏陵飞景，鸠巢架太虚。乾坤真一阱，着眼莫踌躇。"}