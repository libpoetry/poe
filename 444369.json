{"id":"444369","title":"琐窗寒 冰花和梦碧师","dynasty":"当代","author":"王蛰堪","text":"云母笼烟，颇黎冱碧，万花谁剪。灯痕一豆，咫尺桃源惊看。悄无声、洞天雾迷，琼楼乍向吟边幻。望白云生处，千林寂寂，数峰清远。梁苑。追寻遍。伴一缕幽魂，半宵昏眼。玉虚仙渺，冉冉银霞流转。渐熹微、夜阑梦回，丹晖暗上西窗暖。奈香消、点滴流澌，冷抱和冰浣。"}