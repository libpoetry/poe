{"id":"1125742","title":"次韵李久善近诗四首","dynasty":"宋","author":"郭印","text":"凛凛宸居壮，胡为杀气昏。奸臣由一辙，乱政出多门。天命何曾改，朝纲本自存。嗣皇真有志，反手定乾坤。尘氛蒙帝阙，国难古来稀。恻恻民情见，茫茫天道非。愚千虑切，孤宦一身微。万里瞻行在，神魂日夜飞。黄叶翻空舞，西风又作寒。懒将书帙整，愁见酒杯乾。物理秋多感，天文夜细看。鸾旗犹未返，一介敢偷安。高人来折节，不免稻粱谋。排闷唯诗卷，消愁只茗瓯。此时同幕府，何日共仙舟。气味难相得，逢君写我忧。"}