{"id":"773724","title":"林氅云郎中鹤年寄题蚝墩忠迹诗册追忆旧事次韵遥答","dynasty":"清","author":"丘逢甲","text":"故人天末缄诗至，格似龙标供奉多。不愧南中称十子，一时人望属西河。笔端浩气满乾坤，桑海归来义愤存。碎破河山同感慨，更将忠迹表蚝墩。当时痛哭割台湾，未肯金牌奉诏还。仓葛哀呼竟何补，全军难保武峦山。英雄愧说郑延平，目断残山一角青。何日天戈竟东指，誓师海上更留铭。黯黯归云拥海槎，浪纾筹策事量沙。岛中义士依然在，伏腊年年奉汉家。经史无功世贱儒，空山披褐感潜夫。崭新花样愁经眼，颠倒天吴紫凤图。樽酒东山拜大忠，浩歌人尚气如虹。残篇重检王炎午，来祭庐陵信国公。徙尽虹桥桥畔蚝，北风吹客冷萧骚。沁园一阕君须记，落木斜阳句更豪。"}