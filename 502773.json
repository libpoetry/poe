{"id":"502773","title":"题佥宪山东高公永思堂卷","dynasty":"明","author":"王恭","text":"临淄城头风树悲，东流汶水归何时。愁看风树将流水，因思亲没无还期。蘼芜堂下秋霜色，日夕焄蒿动精魄。三时悽怆想音容，一气幽明本无隔。佳城遥望郁苍苍，春去秋来宿草长。此日丰碑应表墓，他年幽壤定焚黄。绣衣玉节承恩厚，乡县枌楸别来久。藁荐东还未有期，柏台西上频回首。"}