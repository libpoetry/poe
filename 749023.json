{"id":"749023","title":"暮至花山寺上莲峰顶","dynasty":"清","author":"贝青乔","text":"颓阳匿岩罅，众牝积阴翳。倭迟篆路中，榛篁互亏蔽。坡转陡光明，呀然露峰髻。绀殿蟠其根，啜荈从所憩。指点青菡萏，亭亭立云际。怪松郁垂盖，悬栈固盘蒂。慑险笑群懦，践夕励孤锐。登顿薄天衢，迥出人间世。仰扪昼有星，俯躏暝无地。一气明晦间，众顶攒琐细。贡湖三万顷，练影付摇曳。去美景不延，来奇日将曀。眷眷下烟萝，一镫寺门闭。"}