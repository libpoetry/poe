{"id":"82058","title":"宋都曹屡寄诗且督和答作此示之","dynasty":"宋代","author":"陆游","text":"古诗三千篇，删取财十一，每读先再拜，若听清庙瑟。诗降为楚骚，犹足中六律。天未丧斯文，杜老乃独出。陵迟至元白，固已可愤疾；及观晚唐作，令人欲焚笔。此风近复炽，隙穴始难窒，淫哇解移人，往往丧妙质。苦言告学者，切勿为所怵；杭川必至海，为道当择术。"}