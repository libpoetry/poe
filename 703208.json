{"id":"703208","title":"大梁杂兴","dynasty":"明","author":"谢榛","text":"梁孝池台迹已陈，邹枚去后复何人。黄鹂百啭日西下，柳外长烟依旧春。独登高塔俯中州，一线黄河天外流。坐倚半空成浩啸，白云南去见嵩丘。三老遗踪在吹台，好风华月为谁来。骚人意会千年上，半醉掀髯坐石苔。飞楼缥缈暮云间，上有红妆竟日閒。遥望玉骢驰九陌，魏家公子射雕还。梁国河山草树空，英雄异代气相同。侯生慷慨无馀恨，独立夷门啸晚风。"}