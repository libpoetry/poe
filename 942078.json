{"id":"942078","title":"和芥庵韵","dynasty":"宋","author":"陈耆卿","text":"孟轲谈一本，孔子号无我。圣贤超警趣，不作流俗堕。故能贯堪舆，中立而不颇。黄冠宗无为，衲子只打坐。言若高峭甚，又与圣贤左。须于真实处，大海稳扶柁。须于疑似间，曲户牢著锁。世道震遂泥，人心履俱跛。竞作夔怜蚿，徒劳螟祝裸。芥庵之心镜，渊珠光彻颗。常时足欢娱，此日类坎轲。乃能贞其颐，不为名利朵。敲棋声落枰，哦诗气摧垛。此外澹一视，泰山如草蓏。未妨师孔孟，匪涉佛老惰。汩余抱孤戆，匪惟絷庸琐。涉世虽云阔，诣理犹未妥。正性水下月，邪焰风中火。因子当自强，朝闻夕死可。"}