{"id":"527237","title":"送陈尚德分教东乡","dynasty":"明","author":"潘希曾","text":"朔风吹燕云，长空暗欲雪。游子忽南旋，冲寒过予别。读书三十年，偕计来上国。阊阖邃九重，二载红尘陌。一朝领除书，分教江右邑。绛帐谈旧经，芹泮生春色。平生经济志，乐育聊自得。萧萧都门柳，摇落不堪折。渺渺官河舟，尚及冻前发。去住两含情，予亦江南客。"}