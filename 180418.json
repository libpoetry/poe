{"id":"180418","title":"送吴志行监税","dynasty":"宋代","author":"李流谦","text":"乃翁儒林大宗匠，造化为炉铸卿相。坐与文皇致太平，玉骨如尘汾水上。斯文未丧不须嗟，仍喜郎君书起家。等閒一第唾手得，以此报翁其未邪。判北门事首峨豸，历阶而升姑少待。斗米迫人成远征，云梦胸襟何足芥。霜风猎猎吹征衣，登山临水伤别离。丈夫富贵恐不免，万里扶摇方自兹。"}