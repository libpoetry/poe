{"id":"584860","title":"藤作","dynasty":"明","author":"唐胄","text":"剑门藤丝如发细，纤巧争先出新意。万安土瘠民多贫，家家藉业为生计。纤纤闺指称绝奇，牝丹荏染凤交嬉。官工家派多精致，细迟过限爹遭笞。十八嫁裙无一幅，朝朝暮暮劳官役。岂知生业反为魔，遂甘自尽家难息。满城感泣增悲恫，祸州尤物何时穷。英灵胡不上诉帝，条蔓枯尽山为童。九州厥贡古来有，篚荐随方那敢后。交州荔支建州茶，惊尘溅血民始咎。珠崖地在大海中，汉因玳瑁始开通。未几祸起广幅布，东都复县伏波功。永平滥觞儋耳贡，后启缤纷非土任。瑁官珠殿尤苦刘，紫贝鼊皮聊缓宋。惟我祖宗怜远土，两朝优诏特矜楚。公使踰法许具闻，气焰权奸犹歛阻。后至先皇弘治初，大禁贡献民熙和。振儋金香罢唐例，南宁银姜无宋科。民赖优游三十载，肇此厉阶谁复再。公贿私贡恐已迟，谁体圣心存海外。妻号儿哭无朝夕，催吏那知更下石。谁能临武叫天阍，守有徐方留郡迹。君不见女苦吉贝男苦䔲，停车请免崔相公。前朝旧事数百载，至今青史扬清风。福星监司贤太守，民殃至是公知否。"}