{"id":"105657","title":"张圣民学士出御书并法帖共阅之","dynasty":"宋代","author":"梅尧臣","text":"冰胶楚舸岁将穷，广陵别乘怜老翁。殷勤来邀强一往，虚堂肴酒罗甘丰。我病胃寒不下咽，匕筹谩举叨席中。主人欲客心意欢，出以飞帛腾龙鸾。刑政二字布楷法，古今书帖未足观。坐间杜子好弄笔，诋讥前辈无全完。一见宝踪天下妙，稽首赞仰舌吻乾。如此别识已太险，我不颂咏还应难。"}