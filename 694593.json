{"id":"694593","title":"蝶恋花 舟中客怀","dynasty":"明","author":"陈霆","text":"春草绿波南浦路。画舸亭亭，载取离愁去。无限江山牵别思。短帆夕照孤篷雨。罗帕新词对远泪。欲寄江南，未遇梅花使。赖有梦魂知此意。飞归夜夜三更里。门掩东风杨柳院。浅绿窗纱，深映宫妆面。隐约吴峰屏里见。梦魂去绕江南远。梁上飞来双海燕。万语千言，惹起情无限。点点落红心事乱。卷帘无语伤春晚。"}