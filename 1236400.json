{"id":"1236400","title":"次韵刘宗保秋怀二首","dynasty":"元","author":"陈镒","text":"溪上青山抱郭回，濛濛烟雨暗楼台。平原日暮牛羊返，远路风高鸿雁来。断续砧声何处响，凄凉菊蕊为谁开。知君独抱忧时苦，我亦深同杜老衰。扰扰风尘满眼愁，乍寒天气怯深秋。齑盐况味聊堪守，竹帛功名不用求。今日闻鸡无祖逖，当年梦蝶有庄周。自惭衰老将归隐，二顷还须为鹤谋。"}