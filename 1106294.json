{"id":"1106294","title":"人日六言五首","dynasty":"宋","author":"王迈","text":"功名朝三暮四，学问人百己千。古今无限卿相，方册惟著圣贤。诵诗心醉六义，读易梦吞三爻。毛郑寸长我取，羲文千载神交。饮食鲜能知味，巫医各有单传。要得胸中活法，勿求纸上空言。六经桑麻谷粟，诸子绮縠奇珍。常常灌溉胸次，久久功用入神。岁月滔滔流水，友朋落落疏星。载酒谁诹奇字，焚香自读骚经。"}