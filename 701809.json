{"id":"701809","title":"江行","dynasty":"明","author":"黄衷","text":"寒凫两两掠江湾，諠岸陈词对岸山。捲幔看山还听讼，真成忙里得偷閒。一片邮旗百丈前，野歌相和引楼船。垂杨摇落风霜后，棠茇何人汉水边。夫首飞蓬妇亦然，一枝横桨棹渔船。饥寒相对何惭色，愁是鲥鳇鱼鲊钱。景沔人家古岸隈，新堤百里屹崔嵬。眼前保障知何用，只道今无汉水灾。日落寒江四面红，画船犹趁晚来风。乾滩才过闻箫鼓，不道横流正此中。侧岸繁霜白草根，溪翁晨汲掩柴门。百城安得皆良牧，任尔安居长子孙。纱窗日色晓曚曚，如此江天夜欲风。未省风时还顺逆，只今吾意欲从东。立鹭眠鸥尽可怜，我行三日且江边。黄芦翠苇民生在，茅屋数家无早烟。江干薄莫小村孤，借爨家家却仆夫。天意不教闲懊恼，好风吹过野猪湖。邮卒铃声破晓来，几州文字一时开。老予经略无多事，不为生财为节财。"}