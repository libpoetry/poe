{"id":"356761","title":"一萼红·北城阴","dynasty":"清代","author":"冯煦","text":"北城阴。对钟陵一角，晓色碧于簪。虚阁分苔，疏泉引笕，尘鞅还又销沈。断桥外、灵旂卷雨，忍问取、离兽与哀禽。楚魄谁招，商歌正激，独自登临。赢得乱蝉高树，共琴书换日，澹到禅心。顾子幽栖，邓侯饥走，三径谁更相寻。且同拭、龙泉起舞，算关右、频调万黄金。不为秋来鬓丝，已是霜深。"}