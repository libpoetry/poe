{"id":"871881","title":"霓裳中序第一","dynasty":"宋","author":"石正伦","text":"凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡縠。春风荡，六宫丽质，那日赐汤沐。双浴。绣凫飘逐。恍记展、江南数幅。而今鬓边渐鹄。阮洞音稀，懒访仙躅。系船桥畔宿。听静夜、泠泠奏曲。长安远，渭流香腻，暗忆晓鬟绿。"}