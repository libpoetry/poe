{"id":"471288","title":"沈叔子解番刀为赠","dynasty":"明","author":"徐渭","text":"沈子报雠塞外行，一诧便得千黄金。买马买鞍意不惬，更买五尺番家铁。镂金小字半欲灭，付与碧眼译不出。细瓦厂中多狐狸，京师夜行不敢西。叔子佩之只一过，黄蒿连夜闻狐啼。今年我从上谷行，中丞遗我聊癸庚。买驴南归只两旬，只愁马上逢黄巾。叔子见我无所仗，解刀赠我行色壮。毕竟还从水道归，挂在蓬窗两相向。一日十拔九摩挲，鞘影鳞鳞入向河。须臾报道渔罩外，电脚龙腾五尺梭。"}