{"id":"9284","title":"送襄阳卢判官奏开河事","dynasty":"唐代","author":"钱起","text":"千里趋魏阙，一言简圣聪。河流引关外，国用赡秦中。有诏许其策，随山兴此功。连云积石阻，计日安波通。飞棹转年谷，利人胜岁丰。言归汉阳路，拜手蓬莱宫。紫殿赐衣出，青门酣酌同。晚阳过微雨，秋水见新鸿。坐惜去车远，愁看离馆空。因思郢川守，南楚满清风。"}