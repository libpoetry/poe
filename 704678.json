{"id":"704678","title":"咏怀","dynasty":"明","author":"薛始亨","text":"春风荡百草，微雨从东零。中夜不能寐，命酒开重扃。有客善击筑，赵女进鸣筝。花枝流晓月，当筵如有情。何不委心虑，亮难御风行。仰视夜何其，北斗已纵横。聆音更慷慨。泣下忽垂缨。鱼目诧明月，瓦釜誇黄钟。子野久已矣，离朱难再逢。策名为誉鹄，落魄成讥丛。岂敢慕黄虞，兢兢多苦衷。圭窦蒿莱没，时有虎狼踪。结庐祝融东，自辟琅玕圃。一醉梅花月。还卧潇湘雨。谁能束奇怀，男女待嫁娶。被发谢孔丘，春秋今谬误。秋菊挹朝露，粲粲含芳馨。对此隐君子，萧然百虑轻。岂无茱萸佩，酷烈非我情。沅兰今已歇，赖尔慰幽贞。种梅白玉堂，梅生枝叶茂。朔风岁暮起，日夕玄云覆。素雪时飘扬，芳姿忽我遘。晴朝攀其条，霭霭盈怀袖。谁知百卉彫，更有如兰臭。服貂驾高马，言自燕金台。通逵一扬策，辟易千人开。威焰掣霆电，前赴越城隈。越城有遗址，桂蠹生尘埃。秦时左纛贵，今日俱蒿莱。至道蕴灵襟，要指结幽契。惠施今不作，玄言悼终閟。諓諓章句儒，糟粕滋悬赘。泚汗达中诚，宵钟堕危涕。吾将就重华，潇湘采兰蕙。促织助贫女，方寒忧授衣。杼轴有时歇，中宵鸣更悲。借问裁缝成，尔宁预寸丝。舍纬恤宗周。尝闻有妇嫠。赋性各有异，何必俱怀私。河转鹍鸡鸣，雨歇凉风舒。佳晨期我友，洒扫洁庭除。斗酒蓄三年，蕙肴藉兰敷。敛容盼夕晷，怅望候君车。蹇谁阻中路，悔遁致交疏。区区恃忠信，君情安所如。叹息掩荆扉，枯槁仍独居。迢迢歌吹台，淅淅鸡鸣雨。秋风飘绣幕，紫燕辞朱户。君子旷音尘，昔梦仪形睹。中诚谁为鉴，旭日生珠浦。东邻勤力田，追呼困里役。西邻善行贾，妻子服丹碧。北舍游冶场，车马新赫奕。咄哉南山翁，穷年老六籍。荣荣朝槿花，楚楚蜉蝣翼。岁月能几何，居然自媚饰。洛阳缁尘人，前车讥后轼。芳春二三月，夭桃飘路侧。茂时叹逾迈，岁暮不自聊。束带怀心赏，晨兴度野桥。故人在蓬丘，林深不可招。鸟鸣木叶下，缘径步逍遥。登君君子堂，食我蒸兰椒。月出奏瑶琴，松桂何萧萧。隆寒永今夕，盘桓忽复朝。昔我遭时康，颜色晞朝阳。驰晖沦屏迹，短鬓奄蒙霜。谁能握玄珠，弹掷沙砾场。矫掌泛濛汜，顿辔翳扶桑。三山鼓弱水，四百郁相望。邂逅安期生，驾鲤叱鼍梁。张乐聆钧天，陈醴吸玄浆。临顾见侏儒，蚁垤方徊翔。巴讴彫季叶，冠佩委中州。三荆狎齐盟，文圃滔横流。邹鲁有典型，雅南昔垂旒。胡为弃琴瑟，委巷矜嘲啁。千龄鸾鹤姿，安足语蜉蝣。掘井冀及泉，积累当成丘。抚己渐薄劣，夙夜怀前修。"}