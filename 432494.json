{"id":"432494","title":"甲子除夕四首","dynasty":"近现代","author":"连横","text":"炎徼冬无雪，阳坡岁又花。流年催短景，清泪落悲笳。世事天多醉，吾生智靡涯。草玄聊自慰，门外谢轩车。未遂澄清志，徒嗟轶荡才。楚囚歌当哭，齐赘笑含哀。憔悴伤寒菊，飘零对落梅。祭诗嗤贾岛，忍为酒尊开。大隐居城市，新交遍里闾。几人肝胆重，自分鬓毛疏。孤愤偏耽史，穷愁好著书。中原戈未息，且食淡江鱼。十载身多健，千秋业可期。搴云思远道，破浪待天池。举世虽无偶，斯文幸在兹。春秋今未泯，珍重一篇诗。"}