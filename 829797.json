{"id":"829797","title":"哭李心栽四首","dynasty":"清末近现代初","author":"夏曾佑","text":"晚棹舣郭门，言寻旧时路。依约认门庭，蓬蒿窘行步。虚堂阒无人，穗帐静垂素。拭目视再三，谓是见之误。惊定欲有言，愀然怯回顾。风帘掩空房，病姊呻方寤。惊问客何来，披帷始相晤。犹疑梦寐逢，未敢从容诉。窗外乱鸦啼，萧瑟江天暮。忆昔少小时，与君住此屋。日晚罢熟归，儿戏相徵逐。掉臂游市廛，随肩分酒肉。生平寡兄弟，因以慰茕独。如此十馀年，日月一何速。我方抱幽忧，闭户发陈轴。君竟迫饥驱，远游营半菽。扁舟泊河桥，我默君则哭。劳燕一以分，郊原异草木。去年十二月，我住春申浦。与君隔一江，迟春遣轻橹。日暮翩然来，相见为起舞。颜鬓各已苍，应识劳人苦。金尊压葡萄，瓷盘列童羖。相对话生平，竟夕不可住。自谓从此来，便得常相聚。意满轻别离，片帆挂天宇。何期俯仰间，一诀成千古。事往境常悬，历历今如此。酹酒与君言，君竟无言矣。无言亦何伤，一瞑而不视。所痛君之家，百务从此弛。母老女尚孩，兄棺寄河涘。疢疾罹鞠凶，百忧更无姊。后死不敢辞，心惧难为理。我言君不闻，风马云车里。兄弟话离情，相将应陟屺。"}