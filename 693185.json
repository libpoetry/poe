{"id":"693185","title":"寄怀大司马郭公二首","dynasty":"明","author":"沈宣王","text":"早岁论交即见知，几年良晤信难期。停云北极频回首，落木西风独赋诗。金鼎盐梅殷相业，玉阶剑履汉官仪。秋高选将清边徼，画省忧心退食迟。征骖别后几登楼，极目山川忆旧游。皛皛霜华寒已冱，冥冥云物夕仍留。九关甲士图功日，三辅丁男习战秋。闻道天骄还北遁，万年佳气绕皇州。"}