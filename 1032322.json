{"id":"1032322","title":"甲午孟夏祝公辅道过山中遂偕如上饶赴孟史君之约至万村阻水卧楼上共谈己丑同舟雁汊遇风之苦明日水退途中得长句呈公辅","dynasty":"宋","author":"黎廷瑞","text":"南山有田不归种，大瓠濩落无所用。遂令沉沉走长江，万里艰危忆君共。尝疑公佩延平剑，引得九渊龙子鬨。雁汊渡头鏖北风，真是脱身人鲊瓮。当时意气杯溟渤，笑杀篙师穷欲恸。千金之子不垂堂，默坐沉思还自痛。归来结屋万山中，手植桃花欲成洞。敲门者谁吾故人，色笔荧荧如彩凤。连宵剧谈山月落，一浣胸中尘土空。忻然共驾赴幽期，满路薰风入吟讽。万村孤馆明且洁，浴罢桃笙玉壶冻。神君谒帝愁昼热，夜半骑■不施鞚。偷决银河灌火轮，玄化阴机神簸弄。小溪如线不自容，更奈乱流趋者众。划尔掀波似转雷，居然入室如流汞。须臾便恐化桑田，咫尺还忧没茅栋。绝怜榻上闹蛙黾，安得天边明螮蝀。午楼攲枕听涛声，唤醒六年淮海梦。青山淡淡坐神驰，白鹭悠悠空目送。明朝水退得新晴，两鸟故应天所纵。乃知处险自有道，一静可以该百动。横石断桥沙径曲，苍藤翠木烟霏重。小车穿壁我徐行，瘦蹇涉流君自控。狂游满眼惊俗辈，疲役回头惭仆从。倩谁写作山行图，持似衡湖作清供。"}