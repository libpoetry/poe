{"id":"54089","title":"骊山老妓行","dynasty":"明代","author":"孙蕡","text":"秋风杨柳凋金缕，冷露芙蓉落芳渚。寒香晚色何所如，骊山唐姬教坊女。蛾眉淡扫山远碧，蝉鬓半抛云乱吐。时妆无复新妖娆，曩态犹存旧娇妩。我昨咸阳纵冶游，冶游烂熳遍西州。青山直抵双龙阙，绿水横过五凤楼。南国佳人金错落，长安公子玉骅骝。银壶送酒青丝络，皓齿当筵白雪讴。琵琶横笛空聒耳，唐姬搊筝妙无比。清弹一曲久含羞，呼唤百回才强起。移柱相参雁成列，调弦未就人先喜。俯首斜拖珠步摇，向人高露春纤指。楼高韵发响泠泠，急管悲歌一霎停。初听乍如风雨至，再弹还作凤凰鸣。清如玉女钧天奏，壮似雕戈出塞声。涧水带冰时哽咽，春雷震石忽凭陵。凭陵未已旋清悄，清悄渐凝声渐小。四座无言俱寂寥，余音已断犹萦绕。溶溶宛宛复悠悠，切切凄凄还窈窈。深闺断蚓怨寒宵，浅谷娇莺破春晓。缠绵万恨与千愁，婉意柔情不肯休。蔡琰胡笳悲紫塞，班姬团扇掩清秋。楼前皓月明如练，天外行云凝不流。促拍未终南内曲，新腔忽过《小梁州》。《梁州》一折月向午，唐姬此时心独苦。银甲悲深不忍弹，衷肠断尽无由语。低笼翠袖揾香泪，翻使欢娱变凄楚。诉尽平生富与贫，可怜人世今成古。忆昔开元正太平，儿家生长在天京。十三学舞曾惊座，十四搊筝能擅名。玉貌羞花长窈窕，宫腰怯柳更轻盈。春寒不离鸳鸯枕，日晏方开孔雀屏。五陵年少秦川客，争爱儿家好颜色。殢雨尤云最恼人，追欢买笑宁论直。声名每出流辈上，风致独觉旁人惜。承恩况得登掖庭，宛转随龙侍君侧。海晏河清久息兵，四夷宾贡尽充庭。炎方已见来丹荔，交趾还闻进雪鹦。耀日香车连紫陌，飞云画栋列朱甍。空濛一片笙歌海，浩荡三春锦绣城。骊山山上多楼阁，万户千门通碧落。大驾深居在九重，四时多暇惟行乐。已营连昌胜结绮，复起芳凤齐花萼。壶飞玉女递更筹，舟戏金龙动鳞角。侍臣传敕选娇容，特许儿家步辇从。宫扇影移花雨外，山呼声沸锦云中。千株火树争明月，万炬金莲斗彩虹。《子夜》歌词翻《白雪》，《霓裳》舞队散旋风。歌停舞歇徘徊久，银筝独进纤纤手。明眸丽质一当前，含颦美人俱在后。数声清响动弦索，八面凉风生户牖。艳曲新裁萼绿华，中官催赐葡萄酒。年年秋月复春花，多在宫中少在家。娇笑不愁宫监怒，艳妆长得阿姨夸。朝游复道瞻天表，夜步西厢拜月牙。斗草经春陪虢国，藏阄竟夕伴昭华。韶光忽逐流年转，野鹿衔花上林苑。铁骑东来凤阙空，金根西狩蛾眉远。上方无复听宣召，新籍宁辞避差遣。约臂金环雨雪宽，凌波锦袜风埃蹇。星移物换得无情，复向骊山悄地行。紫禁无人芳草合，瑶阶雨过绿苔生。歌台索寞花千树，舞榭苍凉月半棂。绣阁秋阴连琐闼，铜仙清泪落金茎。高梧陨翠莲飘玉，太乙勾陈看不足。百子楼寒雾影昏，长生殿古烟光绿。宫墙瓦落见蒿莱，辇路尘生走麋鹿。舞马雕床恼梦思，花奴羯鼓惊心目。故宅新人作宴游，内家红锦列缠头。珠帘绣柱俄成梦，凤管龙笙总是愁。旧曲闻来眉自敛，盛年说着口应羞。飞蓬短鬓难禁白，老屋疏茅不奈秋。舞衫长借邻人着，同伴相呼只推却。脸玉香随翠靥消，泪珠暗逐灯花落。忧来倒插黄金凤，梦里时弹《白翎雀》。百感中来不自由，芳心一片从谁托。唐姬言语一何长，句句凄其字字伤。满座闻之声唧唧，沾巾我亦为浪浪。沧桑转瞬谁能识，富贵浮云安可常。览镜每闻悲素发，举杯长欲劝流光。唐姬亦莫怀抱恶，自古佳人多命薄。倾城西子逐鸱夷，绝代明妃嫁沙漠。尊前有酒且欢笑，身外闲愁付冥漠。皎月秋来几度圆，秾花春尽从渠落。唐姬揽涕复陈情，请作《骊山老妓行》。桃李风前霜月下，长吟亦足慰平生。不因水上琵琶语，那识江州司马名。为尔临风歌一曲，百年哀怨起秦筝。"}