{"id":"1103055","title":"沈仁可惠看灯蟹","dynasty":"宋","author":"周密","text":"君不见天上妖蟆食天目，怪语空号玉川客。万古何伤明月明，可笑妖蟆终受磔。又不见人间痴蝶掩夜灯，焦头烂额恃己能。烹煎不免取奇祸，亏蔽徒取人之憎。二虫何知乃至此，飞走不能逃一死。附炎触热正可怜，喘杀人间褦襶子。草泥夜黑溪火明，挺矛衷甲方横行。举烽止博褒姒笑，投阱何异长平坑。我怜公子本无罪，人之不仁非自致。便为移封到酒泉，唤取曲生同一醉。"}