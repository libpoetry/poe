{"id":"518154","title":"题东园道人晚钓图","dynasty":"明","author":"唐文凤","text":"槐池湛晴波，日光敛馀照。乐彼池上人，乘閒晚垂钓。悠悠七里滩，高风许同调。尔祖昔钓鳌，金门曾待诏。亦有孙子贤，事业远堪绍。不泛穷河槎，当鼓济川棹。岂有终隐沦，长才处廊庙。尚父心已许，巢父首犹掉。郁郁乔木阴，浓翠供吟眺。固无羡鱼志，投竿发清啸。自知天所与，不为人所料。矫首吴天高，紫烟横远峤。"}