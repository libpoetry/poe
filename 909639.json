{"id":"909639","title":"喜迁莺 乙未中秋同诸北客玩月于颍州之南楼","dynasty":"宋","author":"李曾伯","text":"轻云暮卷，望澄空如水，千里一碧。菱镜冰悬，桂轮玉碾，喜见中原秋色。老蟾炯炯无翳，阅尽尘寰今昔。堪恨处，度霓裳曾到，长生宫阙。坐客。休叹息。看此清光，天岂限南北。便好乘风，为持玉斧，修取山河如一。西湖旧时花草，会遣孀娥重识。从今去，举太平玩事，长如今夕。"}