{"id":"700966","title":"南园怀古","dynasty":"明","author":"梁宪","text":"南园开胜事，洪武国初年。古调声方振，鸿濛气独先。当时孙典籍，赋奏圣人前。往昔行吟地，苍茫起暮烟。昔贤遗址在，传有抗风轩。以此振颓俗，曾闻动至尊。小池通活水，古木盘苍根。予亦此栖托，长歌感慨存。南园霜月夜深明，感旧长廊每独行。遗址已荒三百载，朗吟空忆五先生。从来离乱难栖托，赖有诗歌慰性情。惆怅昔年同此日，几回兴废暮潮平。梅花已放雪初飞，岁晏寒冬尚未归。弭笔长为前哲惜，感怀因自叹时非。如何一统车书日，独使诸贤志愿违。不历沧桑家国事，谁知臣子用心微。"}