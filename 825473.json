{"id":"825473","title":"李审言室赵孺人诗","dynasty":"清末近现代初","author":"郑孝胥","text":"黔娄未为穷，固穷在其妻。贫贱有难言，言之伤肝脾。为子事丘嫂，为子奉阿㜷。子有析居叔，迎养抚其儿。子有未嫁妹，教诲迨于归。子独厉节操，家法众所仪。子独治诗书，名声人所师。子居秦南仓，一乡谁与齐？子冠兴化学，一县谁能希？方子初应试，宵中缀敝绨。及子出适馆，客中寄新衣。子穷而好施，贷钱与子挥。子贫而善病，质田为子医。命贵且问相，戏言子岂嗤。夜冷不甘寝，知言子诚痴。子疾身欲代，子愁颜愈嬉。彼实一好妇，食贫色以衰。彼实一健妇，持门体以羸。忍涕行不顾，归来子何为？妄意晚相报，迂哉子奚追？幸子有文字，自书自伤怀。文字身后名，生前事事乖。岂若不识字，白头伴荆钗。彼嫠不恤纬，又兴宗周哀。何如歠糟糠？何如炊扊扅？"}