{"id":"900049","title":"木兰花慢 上壑翁寿","dynasty":"宋","author":"张矩","text":"豆花轻雨霁，更七日、是中秋。记分野三台，家山双阙，孕秀名流。平生佐时大略，有忠勤、一念等伊周。十载清风楚泽，三年明月扬州。须知万灶出貔貅。智勇迈前猷。自向来捣颖，□番平海，胆落毡裘。红旗指关定洛，看春融、喜色动宸旒。著取斑衣绣衮，揭开玉字金瓯。"}