{"id":"1084941","title":"题寿乐堂用东坡韵赠杨元宾佥判","dynasty":"宋","author":"王十朋","text":"蓬莱阁下苍龙古，万壑千岩拥仙府。寿乐堂西面卧龙，壑月岩风满窗户。苍松溜雨大十围，绿水浮荷深一股。作堂主人久黄壤，仁智风犹似邹鲁。诗仙骑龙已上天，妙句光芒照寰宇。青山偃蹇只如昔，高处去天无尺五。杨侯淮泗老儒学，文字撑肠笔风雨。朅来赞幕古东州，要与青山作盟主。虚堂宴坐饱风月，此外一毫端不取。它日从公物外游，贝阙珠宫酌琼乳。"}