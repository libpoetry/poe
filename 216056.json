{"id":"216056","title":"风流子·河梁携手别","dynasty":"宋代","author":"方千里","text":"河梁携手别，临歧语，共约踏青归。自双燕再来，断无音信，海棠开了，还又参差。料此际，笑随花便面，醉骋锦障泥。不忆故园，粉愁香怨，忍教华屋，绿惨红悲。旧家歌舞地，生疏久，尘暗凤缕罗衣。何限可怜心事，难诉欢期。但两点愁蛾，才开重敛，几行清泪，欲制还垂。争表为郎憔悴，相见方知。"}