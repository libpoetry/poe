{"id":"787578","title":"消寒七集饮竹屋分得帘字时从西郊步归","dynasty":"清","author":"许传霈","text":"偶忆送春游，计月才届三。今朝重携手，河梁朔风严。岁月倏忽易，流水听瀸瀸。飞虹卧雪中，斜日落层岚。人影侵在地，历乱舞松杉。何来不速客，一一集禅庵。修竹如相识，万个字空嵌。折节呼士前，俗驾皆扫芟。主人藏斗酒，厚味咀醰醰。卜夜添炉火，分题褪鼻尖。七人逢七集，寒暑理相参。优游乐卒岁，世味外酸咸。窗纸忽然白，新月朗磨镰。归来数梅朵，对影碧筠帘。花香与酒香，齐梦到黑甜。"}