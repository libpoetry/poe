{"id":"797715","title":"消夏九咏选六 忆旧游 其二 柳谷听蝉","dynasty":"清","author":"袁绶","text":"恁阴阴翠柳，密罩溪廊，秀映山眉。筛碎斜阳影，袅新蝉三两，露咽风嘶。为谁暗传秋信，曳响过深枝。听嘒嘒哀音，惊回午梦，瘦怯绡衣。幽思。动人处，爱抱叶身轻，凉入琴丝。抚罢清商怨，把一襟馀恨，分付新词。噪晚和谁吟啸，仙蜕怅栖迟。记玉手挼挲，无弦有韵空自知。"}