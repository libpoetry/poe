{"id":"244200","title":"次韵程泰之尚书","dynasty":"宋代","author":"史浩","text":"程王二夫子，听履上甘泉。咳唾妙一世，万斛明珠圆。官居季孟间，风义帝相先。每当持论许，闻者殆欲仙。蛟龙纵巨壑，鹰隼横寥天。坐令胆炙余，枵腹犹便便。程方秋欲半，金波照觥船。追想昔年日，高会有由缘。亲故持吉语，置酒家东偏。今年玉堂直，对此宜无眠。夜色凉如水，冰轮吐层颠。顾影还自慰，身冠六卿联。巍巍太平基，圣主乐得贤。作句纪兹夕，所喜期不愆。藏之在巾笥，未肯露其全。王于退食际，仿佛知云然。求之既愈力，璀璨出长编。荆潭伫唱酬，凡目一洗湔。我生亦可幸，披味如击鲜。明朝问纸价，都下已争伟。"}