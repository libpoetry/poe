{"id":"785724","title":"锡兰岛卧佛 其五","dynasty":"清","author":"黄遵宪","text":"佛不能庇国，岂不能庇教。奈何五印度，竟不闻佛号！古有《韦陀》画，云自梵天造。贵种婆罗门，挟此肆凌傲。凡夫钝根辈，分定莫能校。自佛倡平等，人各有业报。天堂与地狱，善恶人所召。卑贱众首陀，吹螺喜相告。亦有婆罗门，渐渐服教导。食屑鹁鸠行，夜行鸺鹠叫。涂灰身半裸，拜月脚左跷。各弃事天业，回向信三宝。大地阎浮提，慈云遍覆帱。何意梵志辈，势盛复鼓噪。灰死火复然，尾大力能掉。别创温都名，布以人皇诏。佛头横著粪，诃骂杂嘲诮。尽驱出家人，一一出边徼。外来波斯胡，更立祆神庙。千牛祭火光，万马拜日曜。嗣后摩诃末，采集各经要。一经衍圣传，一剑镇群暴。谓此哥罗尼，实以教忠孝。天使乘白马，口宣天所诰。从则升九天，否则杀左道。教主兼霸王，黄屋建左纛。继以蒙古主，挟势尤桀骜。以彼转轮王，力大谁敢较。迩来耶稣徒，遍传《新旧约》。载以通商舶，助以攻城炮。谓天只一尊，获罪无所祷。一切土木像，荒诞尽可笑。顶上舍利珠，拉杂付摧烧。竟使佛威德，灯灭树倾倒。摩耶抚钵哭，迦叶捧衣悼。像法二千年，今真末劫到。恶王魔波旬，更使众魔娆。天人八部众，谁不生悲恼？"}