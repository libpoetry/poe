{"id":"802575","title":"齐天乐九首 其四","dynasty":"清","author":"项鸿祚","text":"画眉唤客停船暮，空祠尚临寒渚。络径藤荒，支亭石断，茆屋两间谁住？羊裘在否？算如此青山，尽容渔父。剩我闲来，绿尊聊为酹芳醑。登临试寻旧迹，是参军去国，晞发歌处。七里滩声，一江帆影，阅尽斜阳今古。天涯倦侣，问何日归休，再盟鸥鹭。只恐先生，厌人行役苦。"}