{"id":"796459","title":"金缕曲 题汪玉卿昙花词后","dynasty":"清","author":"关锳","text":"不道花朝雨。便匆匆、几番催了，杜兰香去。六扇文纱窗格子，曾忆旧题诗处。看几阵、东风花絮。堆满红楼人不管，只一双、燕子还来住。尘世事、总无据。妆台闻说全无主。只粉笺、些儿留得，断肠词句。病骨黄花人比瘦，却合秋声廿五。念侬也、悲秋情绪。蘋样行踪花样命，未拈毫、便有离愁聚。乍做得、玉台序。"}