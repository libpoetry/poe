{"id":"542673","title":"送吴比部峻伯使豫章","dynasty":"明","author":"谢榛","text":"诏下明光散玉珂，西曹帝遣布阳和。江天遥向豫章去，春草还从吴会过。沙带晓云飞雁鹜，浪摇晴日见鼋鼍。青蘋忽起骚人兴，明月常闻榜子歌。彭蠡星光连剑动，匡庐秋色傍船多。梅山缥缈空烟水，徐孺招寻自薜萝。四牡南行知不倦，双鱼北寄定如何。王程迢递重回首，应忆春风别潞河。"}