{"id":"201217","title":"望海潮·麒麟图画","dynasty":"宋代","author":"张元干","text":"麒麟图画，貂蝉冠冕，青毡自属元勋。绿野旧游，平泉雅咏，霞舒烟卷朝昏。风月小阳春。照玳筵珠履，公子王孙。雪度嵩高，影横伊水庆生申。早梅长醉芳尊。况中兴盛际，宥密宗臣。琳馆奉祠，金瓯覆字，和羹妙手还新。光射紫微垣。看五云朝斗，千载逢辰。开取八荒寿域，一气转洪钧。"}