{"id":"698608","title":"次韵题王孟端春流出峡图","dynasty":"明","author":"唐顺之","text":"锦江一派自天开，谁写春流映翠台。万木深中疑欲断，千崖裂处讶还来。蒸成暖浪鱼翻尺，绕向仙家客渡杯。瀑挂玉龙如起蛰，沫飞野马似吹埃。探源讵识临河意，乘木谁堪涉险才。近水人家巢鹳鹤，远山天际落莓苔。趁流蜀贾回轻舸，烧野巴僮垦废莱。万里风烟真缩地，丹青技盖至此哉。满屋春流讶眼开，丹青彷佛见章台。晓经神女和云度，寒尽天山带雪来。合势两涯谁辨马，潜行一线仅胜杯。戏暖鱼龙恰不夜，漱川花竹总无埃。沿洄欲问幽人住，险绝堪矜蹈水才。荆巫信有四时雨，滟滪全销一点苔。祠识黄牛多古木，城迷白帝半荒莱。吾生本是东吴客，万里西游亦壮哉。"}