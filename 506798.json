{"id":"506798","title":"送弟仲宜归乡","dynasty":"明","author":"杨荣","text":"吾宗出关西，夙昔清白门。后裔日云盛，派衍流益分。建安遂占籍，瓜瓞绵以蕃。我祖怀隐德，积善开庆源。峨峨大■山，佳木森云屯。芳名重当世，遗泽传子孙。伯父抱才器，声价比玙璠。一官处中都，戎幕称贤宾。我父远相从，同气情实敦。粲粲华萼辉，嗈嗈鸿雁群。清望属明时，懿范垂后昆。沦谢岁云久，音容杳难闻。嗟我承先绪，遗训心所遵。穷经忝科第，志愿幸已伸。优游词垣职，出入叨宠恩。及兹二十载，曷以摅忠勤。譬彼海与岳，安能效涓尘。终期竭驽钝，庶用答君亲。岂无桑梓怀，迢迢隔晴云。骨肉久乖违，感嘅难具陈。吾弟忽远至，义重情乃真。提携我仲子，跋涉良苦辛。相见若梦寐，悲伤杂欢欣。从容问故旧，婉娩及乡园。枌榆幸无恙，松菊今尚存。顾此万里心，罄兹终夕言。连床听夜雨，秉烛对芳尊。良晤能几何，别意遽忍论。秋风吹征衣，灏气拂高旻。执手向都门，顾此停车轮。殷勤在长道，善保千金身。悠悠离别恨，托之图画新。烟树既绵邈，云山复嶙峋。时或一披览，慰此怀思频。"}