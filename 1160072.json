{"id":"1160072","title":"和牛相公溪醉歌见寄","dynasty":"唐","author":"刘禹锡","text":"脱屣将相守冲谦，唯于山水独不廉。枕伊背洛得胜地，鸣皋少室来轩檐。相形面势默指画，言下变化随顾瞻。清池曲榭人所致，野趣幽芳天与添。有时转入潭岛间，珍木如幄藤为帘。忽然便有江湖思，沙砾平浅草纤纤。怪石钓出太湖底，珠树移自天台尖。崇兰迎风绿泛艳，坼莲含露红?襜。脩廊架空远岫入，弱柳覆槛流波沾。渚蒲抽芽剑脊动，岸荻迸笋锥头铦。携觞命侣极永日，此会虽数心无厌。人皆置庄身不到，富贵难与逍遥兼。唯公出处得自在，决就放旷辞炎炎。座宾尽欢恣谈谑，愧我掉头还奋髯。能令商于多病客，亦觉自适非沈潜。"}