{"id":"738100","title":"九日游峄山入洞过石梁登自山最高顶","dynasty":"清","author":"王元枢","text":"峄峰累嵯峨，秋磴纡回互。履节展高兴，呼侣逐幽步。鱼贯下曲窦，猱攀凌窄路。沈入沓书冥，渐出豁天曙。巨石忽硉矹，夹溪相牴牾。飞梁悬千仞，微命争一度。过险悔轻蹈，定性却重怖。默默立巉岩，遥遥肆指顾。感秦失乐石，怆纪余荒墓。兴废由化迁，年寿谁云固。安得偕云车，长与列风御。何必采茱萸，褰裳湿寒露。"}