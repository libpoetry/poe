{"id":"1235110","title":"读汪水云诗集二首","dynasty":"元","author":"乃贤","text":"三日钱塘海不波，子婴系组纳山河。兵临鲁国犹弦诵，客过殷墟独啸歌。铁马渡江功赫奕，铜人辞汉泪滂沱。知章喜得黄冠服，野水閒云一钓蓑。一曲丝桐奏未休，萧萧笳鼓禁宫秋。湖山有意风云变，江水无情日夜流。供奉自歌《南渡》曲，拾遗能赋《北征》愁。仙人一去无消息，沧海桑田空白头。"}