{"id":"698770","title":"杂诗二首","dynasty":"明","author":"徐威","text":"颠倒梦魂中，无像成有像。无山见夔魖，无水见罔象。无火毕方横，无木枸杞藏。无涝商羊奔，无旱神马降。无病竖投盲，无过彭诉上。雄虺首岑岑，奇鸧头㟿㟿。二客鹤翩翻，五女石肮脏。墨精冉冉行，竹男喤喤向。不动讲堂钟，冥然千百状。周公不可询，觉来空惝恍。持烛照人间，熟眠无耆壮。怪事何足书，一尊乃清贶。自古天道公，可怨在不言。日月讳明明，雨露讳欣欣。霜雪讳惨惨，雷电讳焞焞。唐虞暨周孔，虽作不讳人。漫漫一大梦，口舌无常存。今人不如古，时不分朝昏。气不分燥湿，情不分怨恩。法不分威赏，响响趋饔餐。吾愿天有口，谆切诲八夤。贪婪诲之义，残忍诲之仁。庸懦诲使绌，才猷诲使信。六经休讲鲁，百家可归秦。无令知天者，酲然亦如醺。"}