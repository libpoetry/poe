{"id":"1077298","title":"玉局有眉子石砚歌予来沙阳独携一圆砚乃眉子石也戏次其韵","dynasty":"宋","author":"李纲","text":"美人多恨颦双眉，眼波秋水增清奇。天然此石巧相似，儒生作砚声酸嘶。横云惨淡远山碧，犹带深闺画时色。金坚玉润月轮圆，笑杀世间铜雀渴。十年提挈随拙翁，相携谪堕溪山中。窗明几净日相对，风露夜永灯光红。毛颖陈玄用功处，发秃肌销留不住。与君长此结幽欢，我自多言子无语。"}