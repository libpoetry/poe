{"id":"1067343","title":"李成德复用前韵见贻亦次奉和","dynasty":"宋","author":"谢薖","text":"蔡家笔法擅今古，楷书尤誇荔支谱。后来谁笔最通神，要与渠伊为伴侣。只今书学贵瘦硬，弟子员阙谁可补。君持此几要投人，字画不工那得取。山人俗书如俗马，骨少肉多今不数。当君此赠恐不堪，大似无功飨盐虎。新诗继作苦难和，只赏君房妙言语。嗟予老矣亦懒书，留与儿曹写时雨。"}