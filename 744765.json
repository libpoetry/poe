{"id":"744765","title":"江东年少行","dynasty":"清","author":"刘开","text":"江东年少愁风雨，独立空亭望空渚。行行江上止复去，烟水接天天不语。自云作客沦风尘，可怜未识江南春。前逐飞鸢后乌鹊，山木争号疑怒人。天涯池馆多旧识，哀管繁弦泪如积。日暮高吟动鬼神，曲终月落无人惜。当时一顾劳孙阳，挺立奇骨腾龙骧。精灵已与物摩荡，意气不为人飞扬。十一年来霄路阻，慈孤爱割去乡土。骨肉支离惊梦魂，云物高寒森极浦。临歧未敢久延伫，似有旁人穷尔汝。愁深难作欢笑言，长恐相逢问寒暑。闻君此语重太息，江水悠悠竟何极。思归未归君莫悲，我已早岁离庭帏。"}