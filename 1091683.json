{"id":"1091683","title":"陪林守游南湖月下歌","dynasty":"宋","author":"王质","text":"紫霄峰头云破涌明月，翠华洞里烟冷生清风。水光上下相映碧，小舟飞入玻瓈中。荷露白凝珠，蓼花红缀米。沈沈水晶宫，金波几千里。君不见风流太守醉似泥，倒著接䍦骑马归。南湖风月君不知，问君何似高阳池。翡翠杓，金叵罗，劝君一杯酒，听我南湖歌。清风明月万古长如此，有酒不乐将奈何。"}