{"id":"268075","title":"貂裘换酒·和龙生","dynasty":"现代","author":"何振岱","text":"旧友还余几。况平生、幽怀孤尚，如吾刘子。少壮相怜今俱老，也算白头兄弟。宜无间、三生良会。南朔年年劳梦想，恨花时、不共乡园醉。辜负甚，真堪悔。云烟饱阅无他异。只余年、蹉跎须补，藉明心地。归与先生同灯火，领取儿时书味。把旧业、从新温起。承露梅梢商点易，转春魂、未必天无意。凭好语，为君慰。"}