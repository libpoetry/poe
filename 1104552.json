{"id":"1104552","title":"章献明肃皇太后恭谢太庙","dynasty":"宋","author":"郊庙朝会歌辞","text":"于穆宋庙，肇允基扃。文母来献，国祚咸宁。永言昭格，式荐惟馨。亦既降止，聿柄神灵。九奏允谐，皇灵来暨。备物芬馨，昭违精意。升降有仪，群臣序位。享于克诚，万福攸至。懿彼灵龟，在宫之池。芳莲是托，千岁奇姿。祼将清庙，播于声诗。神降之吉，永保寿祺。洁尔牺牲，既角且骍。玉俎奉将，式表纯精。祖宗斯享，毖祀以成。福禄来降，邦祚隆平。太宫尔肃，烈祖巍巍。上炳淳耀，下流德晖。诒谋燕翼，奄宅邦畿。子孙千亿，历数同归。乃祖齐圣，绵瓞其昌。源流浚邈，统祚悠长。如闻肃僾，有飶馨香。监观垂祐，万叶储祥。奕奕清庙，巍巍帝基。诒谋积德，累洽熏熙。粢盛丰洁，礼容肃祗。俯歆明荐，永锡蕃禧。赤符启祚，长发其祥。灵源自远，帝运重光。载洁笾豆，恭荐令芳。致成翼翼，降福穰穰。英英艺祖，出震承乾。握图抚运，卜祚延年。衣冠在庙，威灵在天。永锡无疆，子孙保焉。赫赫皇祖，万邦之君。功崇偃革，德盛兴文。圣谟宏达，至教氤氲。子孙百世，祗荐苾芬。巍巍新庙，穆穆真皇。德符二圣，仁洽万方。坠典咸秩，鸿仪用彰。威灵如在，时思不忘。苾芬既荐，溥硕咸陈。礼备乐举，先后有伦。以奉七室，齐洁惟寅。皇灵斯享，福祥荐臻。籥翟既备，干戚是陈。德业昭著，用和神人。牲牷腯肥，粢盛丰洁。三献用行，万舞复列。礼仪克成，乐奏将阕。神保聿归，玉豆斯彻。"}