{"id":"685209","title":"苦风次杨邃庵太常韵时六月十日连旬大雨","dynasty":"明","author":"王缜","text":"夜雨凉生客枕孤，晓来庭院欲成湖。家家湿漏龟鸣灶，处处空浮蚁旋途。油幕炮车连日起，倾盘倒海一时俱。不知南北江山外，借问当年有此无。四面荒墟一室孤，俨然舟楫住江湖。鸟知候应先鸣垤，客苦行忙况在途。高凤书痴真自信，杞人忧戆与谁俱。阴阳消息谁能问，补衮年来一字无。云垂钟阜远峰孤，雨积秦淮总是湖。困湿饥鹰将曳地，惯行老马亦迷途。月离乌毕千年验，天泻银河一派俱。却忆当时洪水患，可能垂警到今无。"}