{"id":"451812","title":"东风第一枝 情人节赋水仙用梅溪韵","dynasty":"当代","author":"熊东遨","text":"雪借天山，波分洛水，南园初识风土。未将素眼窥人，莫放清霜入户。蜂媒蝶使，飞不到、画堂深处。听竹阴、一曲禽弦，撩动乱愁千缕。多少事、欲题无句；多少梦、欲寻无绪。闲常都说神仙，若个真成眷侣？西湖怜我，早许着、宜晴宜雨。问几时、得与荷邻，相伴钓舟归去？"}