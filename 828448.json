{"id":"828448","title":"木公以惜抱文稿卷子属题为其师马通伯故物","dynasty":"清末近现代初","author":"陈曾寿","text":"我昔勘书官学曹，桐城一老同昏朝。澹怀万事不挂眼，心维口诵惟方姚。精诚所结好所聚，阅肆妙迹逢灵皋。朱书平点柳州集，辨析雅郑严秋毫。惜抱遗文旧所得，酒酣出示珍球刀。行草宕逸味隽永，题品妙称安吴包。座间凫翁最倾倒，书后博引何滔滔。春明燕饮事在眼，家居撞坏群儿跳。抱润先生亦宿草，长物散失寒烟飘。醰醰至味沁肺腑，坠欢隔世难重遭。斯文一脉有冥契，纵极天椓终难消。沉渊连璧复照眼，如水收覆魂相招。去年旧京觏袁子，摩挲柳集真久要。君复徵题姚手迹，拓本远致千琼瑶。桐城后劲两君属，弥天风雨闻嘐嘐。我落穷边岁月久，所思不见徒心劳。何时传观得合并，光宣旧梦回寒宵。"}