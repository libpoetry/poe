{"id":"466935","title":"杂咏四首","dynasty":"当代","author":"谷海鹰","text":"十样蛮笺篆梦丝，一行妙悟一行痴。前尘无迹他生远，如蜃因缘若个知。朝朝面壁只求空，蓦有天花拂袂红。兀若寒岩依朽木，回眸无韵不含风。百劫情归出水莲，宜风宜雨自嫣然。怜君恰似西天月，守缺从来为證圆。才言是是已非非，魅影香尘乱点衣。弹罢无弦收玉指，清风乍拂白螺徽。"}