{"id":"632081","title":"阿字行后作七首 其二","dynasty":"明","author":"释函可","text":"初至文殊寺，日暮雪绥绥。冻手解皮囊，短札外无馀。主人敬爱客，烧泉夜围炉。遂罄乡国语，一一与泪俱。或尔强欢笑，或自简残书。谈道欲抗昔，言诗每起予。得句必朗咏，时惊山鬼呼。寒腊亦易过，从予策蹇驴。遍视新流人，兼履旧边隅。一闻西岳言，跃跃动衣裾。爰登千山顶，翘望医巫闾。分题写怪石，摘食尽野蔬。冰解梨花落，兴尽春已徂。扶杖过金塔，寺小足安居。况复主人贤，善谑礼无拘。经夏复经秋，凉风满庭除。忽忆匡山期，掩卷赋归与。严命难再淹，令我立踌蹰。"}