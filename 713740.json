{"id":"713740","title":"王夫人殉节诗","dynasty":"明末清初","author":"屈大均","text":"呜呼岁甲申，皇朝婴大变。天王死宗社，苦为诸侯先。谁从烈后妃，厥有邦之媛。君舅永宁侯，外戚称祥善。夫人为介妇，早寡剺颜面。攀髯大小臣，哀哀同白练。夫人乃九渊，湘君相婉娈。媳女牵衣裾，诸孙抱环瑱。相从露井中，玉浆寒辗转。血射惊鲋鱼，魂浮助龙战。瓮敝触肌肤，泥深苦吞咽。沉瓶激哀响，飞绠争幽牵。波涛忽腾涌，吐色如红茜。贼奴不敢饮，倾泻手长颤。匍伏窥潜源，洞门如或见。冉冉媵文鱼，翩翩翳羽扇。玉甃发神光，笑口流如电。蟾蜍衔耳珰，苔藻生金钿。精灵处太阴，水府开宫殿。再拜辘轳旁，开渫虞天谴。玄泉引杳冥，素华四相溅。瑶瓮以龙腾，洒激如霜霰。终古此圆渟，上帝可盥荐。玲珑玉槛施，更作银床遍。娥月在中央，女星相贯穿。照胆恐生寒，美人目流盻。桐华落缤纷，水草何葱茜。乳脉多潜通，出云动成片。宜谁此影蛾，罗敷是其选。"}