{"id":"557913","title":"杏园图赠李诚明","dynasty":"明","author":"张弼","text":"文皇御宇臣英杰，老李尚书声烈烈。簪缨传子子传孙，曾孙耿也尤称绝。五车黄卷百年心，一□清冰三尺铁。曲江杏园时梦游，广寒桂子先须折。开轩示我杏园图，漫天十里胭脂雪。我忆春风曾此游，玉马金鞭飞列缺。黄封叠赐醉颜酡，缬衫竞舞清歌咽。乐声震地地若摇，豪气薰天天亦热。此言岂是誇光荣，为报将来激臣节。李君况是世臣家，奋发酬恩更超越。杏园春色何足多，要在此心明日月。"}