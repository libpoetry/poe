{"id":"780194","title":"梦横塘 题陈百泉司马小照","dynasty":"清","author":"叶绍本","text":"竹云罩径，桐露飞檐，秋光此际清绝。老屋三间，占几许、林风池月。棐几无尘，湘帘似水，炉烟初歇。看碑摩碧落，砚涤红丝，闲吟处、仙凡隔。绿天尽展蕉阴，有幽人把卷，襟怀冰雪。试数家声，是百尺、楼头标格。想乡国、花桥香径。水木空园弄明瑟。忆煞当年，牵船曾住，也茅庵支得。"}