{"id":"591392","title":"送督学南昌张公擢湖广大参","dynasty":"明","author":"欧大任","text":"重寄绥南服，名藩据上游。三湘环列郡，四岳领诸侯。翼轸同分野，荆衡带古丘。导流嶓冢水，播植厉山畴。云梦荒先入，沱潜道合流。周诗江汉美，禹迹岳庭幽。运际重离治，时当既济忧。玺书劳赐履，玉节肃鸣驺。佐理紫薇省，题诗黄鹤楼。位高今楚牧，职肇古荆州。雨沛君侯马，星占使者辀。旬宣询疾苦，屏翰俟谟猷。有道声先服，淳风俗不偷。儿童骑竹待，父老爱棠留。瞻望潜龙宅，曾经建凤斿。荣光煜霅见，佳气郁葱浮。宫殿天开晓，园陵露报秋。澧兰供礿荐，丰芑藉贻谋。地本帝乡近，恩从戚里稠。政成鬻熊国，赋陋襧衡州。吾道推先达，诸生愧谬悠。别公频引领，计日拜宸旒。"}