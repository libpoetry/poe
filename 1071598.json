{"id":"1071598","title":"题大年小景","dynasty":"宋","author":"汪藻","text":"忽惊坐上江天渺，半幅鹅溪写霜晓。风低黄芦潮欲到，平沙无人喧宿鸟。而来著眼应万里，开卷尺馀那尽了。须知王孙寄笔力，平日气吞云梦小。故将点缀调儿辈，不待淋漓翻墨沼。滕王蛱蝶往谁并，曹霸骅骝今已少。坐令好事费百金，窗几短屏横轴绕。君家此本传几世，羁客见之先绝倒。江头历历旧行处，好在渔矶落寒潦。浮家泛宅归去来，还看飞鸿卧林杪。"}