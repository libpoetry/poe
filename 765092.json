{"id":"765092","title":"绮罗香 燕京市上得佛手柑，贻棠村公并缀此词","dynasty":"清","author":"徐釚","text":"抹丽馀香，霜柑未破，月冷苑墙宫树。刚挂银鱼，转忆蕉林深处。妒橙黄、纤手初擎，羞橘绿、樱桃微注。最堪怜、瓯越才来，北方佳果还如许。故园莼菜渐老，青李来禽又过，应添愁绪。酷爱清芬，閒写断肠新句。江路远、红友无凭，倩乌丝、苔笺裹去。笑连枝，合掌和南，散花深夜雨。"}