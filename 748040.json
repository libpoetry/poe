{"id":"748040","title":"文丞相松风炉歌","dynasty":"清","author":"汤贻汾","text":"我生金石耽成癖，况此忠贞手遗泽。妙非九层非七宝，三片昆铜制奇特。合如敦彝散瓴甓，小承铛杓大釜鬲。双环日月静旋转，三角蓬壶耸屴崱。松风古篆题文山，劲笔非同郑苗刻。并州市儿爇马湩，到眼惊看古色碧。嗜古人希问价廉，典琴适得八省陌。归来棐几感徘徊，出示骚人欣拂拭。可怜天水金瓯失，余焰无人延火德。死灰一息赖公存，热血忠肝千载赤。平生故物剩琴砚，五百年来人爱惜。此虽流落尚依然，不共铜驼没荆棘。昔公作此傥有意，此物从来节不易。象取既济志防患，刚德终期鬼方克。岂知妇茀竟丧亡，厥象凶占离日昃。铮铮肯共焦头额，义之所在汤火即。零丁海水酌难堪，板桥樵餐乞不得。剑淅矛炊几生死，齧雪吞毡终铁石。区区此物同公身，不坏流传至今赫。流传万古人人识，莫更摩挲三叹息。生难赤手和海羹，死愈黄冠炼丹液。相逢且用忧烦涤，活火清泉手亲炙。松枝槐叶拾添薪，鹁鸽胡桃不堪忆。飕飕尚作清原风，习习从生玉川液。念尔从公经几年，幸离土室犹燕北。西台如意桥亭砚，各有声名尔胡默。为尔悲歌泪似泉，归来好共江南客。"}