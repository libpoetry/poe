{"id":"416485","title":"月下笛  用玉田均和彊村","dynasty":"近现代","author":"胡先骕","text":"绣幄围春，湘帘卷月，旧儃徊处。笼烟暗柳，犹认东风肠断路。楼头遮绝天涯远，最憎煞、如丝细雨。剩香消永昼，残红坠蕊，伴人无语。羁绪，年芳暮。待怨曲重招，旧时鸥鹭。伤春倦旅，近来词句凄苦。花前懒弄闲箫笛，问此意、啼鹃会否。漫诉与，识愁心，惟有含情碧树。"}