{"id":"431300","title":"甲戌年迎春曲","dynasty":"近现代","author":"孔凡章","text":"日月如恒鬓发更，白云苍狗漫关情。寒威渐逐东风减，春意先从北鄙生。橐笔凤城艰去往，滥竽鳌禁愧恩荣。楼台高处邻丹阙，先听钧天鼓乐声。又是清吟遣岁除，江东群从近何如？南冠旧事馀鸠杖，西笑闲情付鲤书。诗道已濒强弩末，琴心常似抚弦初？梧桐凤影无消息，独立空庭冷浸裾。河山新纪人羲皇，粉墨调诗事盛妆。蜡烛轻烟丹凤阙，麝香微月碧鸡坊。蓬山劫尽心如水，柳塞春回鬓已霜。寄语江湖鸥鹭侣，莫教莺燕笑行藏。玉钗金剑付吟哦，自信禅心井任波。五夜情怀乌孝赋，百年身世凤衰歌。茶烹“北苑”留香久，花近南窗受暖多。每惜水仙空自洁，可知桃李妒青蛾。腊尽天寒白雁高，幽情长是托霜毫。怀人梦系云亭柳，即兴诗吟露井桃。细数流光分月令，虔陈清酿饯风骚。广陵一典秋琴歇，危柱哀弦愧我曹。似此生涯久未曾，书斋吟思冷于冰。长惭诿病逃诗债，喜听甘言慰寿徵。柳色又回曾忘恨，蕉心谁解最深层。胆瓶不见红梅绽，疑是春风未足凭。密叶藏花手自浇，迎禧听罢紫云箫。坫坛鲁殿无诗笔，烟月秦淮有画桡。曲岸半开杨柳眼，空山谁惜芷阑苗！少陵天上如相问，文彩炎黄久寂寥。文字交游不假媒，当筵惟尽故人杯。飘摇世态师残柳，憔悴诗魂友病梅。紫蝶化身留枕恨，青蚨随手换书回。乾坤一劫躬逢盛，徼幸洪炉烬后灰。湖滨芳草又离离，身际长安弈胜棋。附凤未消乡土气，涂鸦妄托水云期。当时宋玉窥墙赋，往事隋珠抱柱诗。最是平生萧瑟意，九嶷烟雨至今疑。物我交萦剧可伤，谈何容易两兼忘。枕边断梦芙蓉影，书里残英茉莉香。心有悟时频拂镜，诗无来处每衔觞。峨嵋一谪风尘久，笑看卿云遍万疆。"}