{"id":"1123692","title":"舟中病思三首","dynasty":"宋","author":"赵蕃","text":"桑叶绿已病，枫林黄亦危。行舟得秋日，满路入新诗。照水惊非昔，临风病不支。乾坤一惠施，吾事独多奇。已见横山塔，兰溪路不多。青铜吾欠此，竹叶奈渠何。贫病成驱役，幽忧复放歌。平生钓台下，老矣负渔蓑。日脚阴晴屡，船身坐卧俱。溪山无入望，羁旅孰为娱。路识长安近，名非短策图。无迷蔡谟蟹，且觅季鹰鲈。"}