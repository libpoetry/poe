{"id":"1116896","title":"奉使还至近畿先寄史院诸同舍二首","dynasty":"宋","author":"苏颂","text":"书林轻别紫云边，轺传重行北斗间。正类子卿悲异国，不同太史访名山。鞍韂腾踏双腨重，风日煎熬两鬓班。待得使回翻旧稿，只应新例又刊删。倏忽经冬又涉春，年光冉冉暗催人。要荒一去三千里，晦朔俄惊十二旬。绝代方言空问俗，蓬山直舍已凝尘。汗青何日成书去，头白常惭窃禄频。"}