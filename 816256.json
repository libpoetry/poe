{"id":"816256","title":"台湾吟","dynasty":"清","author":"黄学明","text":"四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。漆身裸体类山麌，有古遗风不是愚。蔓草束头分角髻，青筐归市买陬隅。编莎似橐箍腰骨，截竹为圈塞耳珠。蛮曲听来无一字，行歌岩下采春芜。山花满插鬓头光，蛮妇蛮童一样妆。久嚼槟榔牙齿黑，新成曲糵口脂香。草间察节知风色，日下承暄度岁霜。独有生男无喜处，女郎求室迓儿郎。山深深处又深山，一种名为傀儡番。负险杀人誇任侠，终年煨芋饱儿孙。烟霞铸骨身能寿，薜荔为衣冬亦温。鸟道倚天高不极，惯常奔走捷如猿。"}