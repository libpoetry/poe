{"id":"1112262","title":"散愁四首","dynasty":"宋","author":"宋伯仁","text":"著意功名四十年，柳花空满鬓丝边。男儿无补朝廷事，有愧饥餐困即眠。小楼呼酒揖青山，翠碧珑璁一笑间。山若有情应问我，如何犹似野人閒。清贫如水尽无妨，只愿伊周立庙堂。扶起太平千载脉，且随农父乐耕桑。旋买犁锄学种田，一声长啸霅溪边。微茫白水山如画，好个江南万里天。"}