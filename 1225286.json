{"id":"1225286","title":"分题蕃宣楼送山佥宪之闽","dynasty":"元","author":"吴师道","text":"大府开闽土，危楼镇海涯。飞云浮画栋，丽日照高牙。昔驻蕃侯马，今迎使者车。三山归指顾，万井仰光华。缥缈临城处，逍遥散吏衙。榕阴千树翠，荔子半空霞。岭峤俱清谧，宾僚亦静嘉。宣风问民俗，作屏捍皇家。去去青冥樾，依依紫禁花。登高应有赋，留待碧窗纱。"}