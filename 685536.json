{"id":"685536","title":"湖南九歌","dynasty":"明","author":"邓云霄","text":"石鼓承平久不鸣，空馀台榭映江清。胜游旧是风雩地，满院时闻弦诵声。波展琉璃澄返照，桥跨䗖蝀报新晴。晚招河伯谈秋水，坐待东岩片月生。秋望青苍万里馀，层阴落日渺愁予。浮云自敞鹓鸾路，傲吏常依水竹居。风过洞庭闻帝乐，月明衡岳梦神书。君看泛宅悠悠者，静对轻鸥不取鱼。词赋千秋自有神，谁从鱼腹起灵均？椒浆寄奠丹枫暮，兰佩凄凉绿水滨。日远长安多逐客，秋高泽国怨骚人。劳歌一曲西风急，遥忆当年郢调新。有客悲秋起四愁，况逢山水号云秋。烟中鸟没九疑杳，湖外天低七泽幽。帝女香魂长倚竹，王孙芳草漫登楼。潇湘空阔堪乘兴，赋得新篇学远游。楚酒如饴不可沽，浪传城外有酃湖。闲眠已足三竿日，种秫谁供半亩租？喜傍名山随倚杖，更听歌鸟劝提壶。子廉洞口烟云冷，吾欲因之觅酒徒。横塘疏柳绕长堤，楚客行吟日渐西。官懒古来推漫叟，江源南去透愚溪。轮蹄远隔中原道，林壑偏宜大隐栖。颇似淮阳高卧者，梦回犹怪午时鸡。怀古思乡对晚曛，亭皋落木不堪闻。秋蝉冷咽醒伊笛，野老新耕杜甫坟。处处白蘋翻白鸟，山山红树乱红云。西风好送离人梦，粤北湖南一岭分。愁怀景物两相关，一日惊秋鬓尽斑。雁阵远题天外字，湖光平写镜中山。行云冉冉还多变，流水滔滔不暂闲。四十年来成底事，生涯应在醉醒间。寥落枫林阅岁年，宦情人事总凄然。三湘地湿常飞鵩，九月溪炎尚堕鸢。云去苍梧难谒帝，坛寒青玉羡游仙。谁云弱水三千远，自有飙轮电作鞭。"}