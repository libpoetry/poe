{"id":"694558","title":"读胡佥宪访缉熙榄山诗因为三绝句寄题山中书舍兼呈竹斋老丈","dynasty":"明","author":"陈献章","text":"护法沙门也作人，白衣送酒此山频。天机蚤有胡僧识，算到梅花五百春。白日传呼索翠崖，仙家玉树碧云埋。却疑冬酒开松径，便有山灵怨竹斋。回首扶胥浪拍衣，翩然来闭榄山扉。明朝拟入清湖洞，不送山前画舫归。"}