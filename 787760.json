{"id":"787760","title":"题孟嘉落帽图","dynasty":"清","author":"许传霈","text":"彼何人哉图之右，缓带轻装昂其首。首著乌纱不可寻，飘空风捲空诸有。传说晋代孟参军，龙山游眺际重九。登高作赋大夫能，脱略公卿恕僚友。山高不道秋飙高，蓦地吹来尘扑斗。发稀自笑不胜簪，帽落峰头蓬飘帚。卒临若不集欢嗔，科头兀立独良久。须知此老腹有诗，未惯侯门供奔走。濡首何妨墨沈毫，洒巾任尔愁浇酒。层峦环列猿鹤窥，万木声清鼍龙吼。放眼青山红树间，固无纤俗掣其肘。薄宦危机何地无，褫冠弹冠数某某。天以落帽全我真，画图千百十年后。偶将豪气说登临，桓大司马其知否。"}