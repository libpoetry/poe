{"id":"816560","title":"敬书叔祖威毅伯所撰刘勇介公传后","dynasty":"清","author":"曾广钧","text":"九十六王同授首，数千百战幸存身。功成肯恋君恩厚，敌劲方知将略真。事业上图麟阁像，威名远播雁平人。已经白首酬知遇，尚总雄师佐老臣。南天海阔无龙战，北固山空有鹤归。壮士耻言身就箦，圣皇垂念涕沾衣。兵书别著穰苴法，妙道兼通杜德机。试听山阳哀笛赋，九原遗恨料应稀。"}