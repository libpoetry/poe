{"id":"1229690","title":"归潜堂为刘京叔赋","dynasty":"元","author":"麻革","text":"逃渊鱼深处，避弋鸿冥飞。古来贤达士，亦复歌《采薇》。南山先庐在，兵尘怅暌违。山空无人居，惟见草木肥。翩然千岁鹤，一朝复来归。新筑临浑水，行径窈以微。清流鸣前除，白云入晨扉。回顾陵谷迁，万事倏已非。著书入理奥，得句穷天机。前路政自迫，此道傥可几。殷勤抱中璧，黾勉留馀辉。第恐遁世志，还负习隐讥。永怀泉上石，一觞与君挥。惜无凌风翰，遐举非所希。"}