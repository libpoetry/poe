{"id":"619473","title":"纪霰","dynasty":"明","author":"伍瑞隆","text":"岭外冬不雪，腊月常春和。今年苦风雨，霁少阴恒多。仲冬弦望来，积潦如江河。大风起昨夜，海水增寒波。吹天似吹纸，漭荡飞尘沙。细雨不到地，冻结成霜华。飘洒自将午，霏霏漫山阿。向晚复成霰，杂雨来愈繁。萧疏动林薄，淅沥声有加。如珠飘玉盘，如风激清池。幽人感异候，雪水思烹茶。襭衽下庭阶，仰接造化施。儿童助我喜，竞集擎枯荷。顷刻霰盈手，倾盘堆素砂。呼儿活炉火，呵手量露芽。虽便茗椀乐，转觉忧心赊。常恐被不足，敢惜寒夜徂。寓目怆中怀，浩然发长嗟。雨霰苦未息，举火仍几家。纵为来年瑞，当此饥寒何。"}