{"id":"745239","title":"石公山","dynasty":"清","author":"沈钦韩","text":"玉山翠暖烟茸茸，白鸥一点揩青铜。月户雕劖乳髓结，水官穿穴灵根通。初携银刀整队伍，忽互铁壁撑圆穷。谁觑蟆背划神剑，却便渴吻垂长虹。梯空木荐欲起瘘，磕浪金奏如震聋。不辞溅面竦石丈，差胜没髻嗟铜翁。除崖侧泻修绅白，长樯斜挂圆钲红。尚思水犀耀组练，极竞茶火横艨艟。秀眉晕入句践国，精矑光射冯夷宫。怒涛入夜转急碓，新月赴暝犹弛弓。声撼蛟鼍枕兀梦，影触竹树镫摇风。拟将险语压百怪，自惭笔力非韩公。"}