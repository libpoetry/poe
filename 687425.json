{"id":"687425","title":"次严介溪朝房落成斋居纪事之什三首","dynasty":"明","author":"孙承恩","text":"大道金门咫尺西，禁庐新搆与云齐。即看净室无尘到，时有灵乌傍月栖。郢曲久传当日事，巴讴今和隔年题。二三同德寅恭切，夜直青绫每共携。斋居寂寂斗横西，高阁遥闻刻漏齐。鸣玉时从趋凤阙，避人不拟学鸡栖。秪将夙夜勤公务，仰荷帡幪拜御题。内使每传催入对，袖中疏草独亲携。西安奕奕门之西，直馆华榱万瓦齐。不有元臣躬异数，何由来者得安栖。明禋高阁炉薰煖，检押风光彩笔题。愧我迂疏羁寓远，良宵往往负招携。"}