{"id":"1238646","title":"方丈室辞","dynasty":"元末明初","author":"杨维桢","text":"东万山之罗络兮，恒赤城之盘纡。琼台方古郁以出没兮，聚仙佛之所庐。东海之嵬岸兮，架金梁之凌虚。裒灵修之播迁兮，来仙伯以导舆。赤子兮如鱼，纷望思兮鼎湖。嗟山川其如昨兮，眇风景其愁予。望海屋兮渠渠，挽飞飙兮以为车。上下风雨兮出入太初，下视弱水兮黄尘满区。仙耶释耶？吾不知何谁兮，羌从汝兮归诸。"}