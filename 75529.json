{"id":"75529","title":"渡江云·渺寒云万里","dynasty":"宋代","author":"朱晞颜","text":"渺寒云万里，孤舲载雪，逐雁渡三湘。倦游频选胜，抚剑延平，贳酒过滕王。清泉自酹，秋草合、贾传祠荒。算都是、伤心吊古，和月贮吟囊。难忘。云边梅屋，雨底荪房。料裁云缝雾，应自有、知心老妪，相与平章。澧兰沅芷曾亲撷，返醒魂、犹带骚香。看未足，渔歌又起沧浪。"}