{"id":"623225","title":"元夕遭雨忆昔有怀","dynasty":"明","author":"郭之奇","text":"千辉传里巷，万耀影蓬莱。重忆升平在，犹思景物回。瑶池云散白，鳌禁火浮埃。银树朝天出，金枝匝地开。笙簧君子宴，骚雅谪仙才。宝马排烟入，绮筵向夕催。诗成花竞綵，歌动月依台。霞滟平铺锦，霜华久破醅。更约同声侣，相携素手来。缓步寻初柳，微吟动落梅。珠帘分玉面，罗袖染香煤。行处芳氲满，归时素影陪。长留今古意，拟付一元栽。岂料星毬隐，翻惊雪鬓隤。虹桥空际落，莲炬望中煨。转盼销陈迹，凄凉失故杯。良宵风雨漫，五夜梦魂猜。偶值传柑节，徒增泛梗哀。天心如我倦，春色使人灰。耳畔闻箫鼓，方禳岁首灾。"}