{"id":"444344","title":"水龙吟 挽丛碧丈","dynasty":"当代","author":"王蛰堪","text":"疏帘挨尽残寒，遥山碧断斜阳坠。空留雅韵，千秋情圣，五陵公子。老去春游，词坛零落，盟鸥馀几。便延秋花月，庚寅樽俎，俱难尽，平生意。恼乱十年往事。甚匆匆、烟飞雾起。狂尘障袖，俊怀都付，酒痕灯味。抡指佳期，李园唯有，海棠萦系。料芳颜浥露，枝枝懒放，化伤春泪。"}