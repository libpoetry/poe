{"id":"983422","title":"和晋斋兄韵","dynasty":"宋","author":"袁甫","text":"斟酌元气，斗为帝车。四时迭运，其信也且。天道不言，莫非教欤。日之升矣，云翳扫除。本无体质，湛然太虚。历山舜耕，雷泽舜渔。天德首出，兹焉权舆。晋斋作诗，诲语勤劬。我处山樊，饮水饭蔬。一雨苏旱，民气欢如。东邻杀牛，西邻刲猪。市贾不售，始到吾庐。买来烹之，每食无馀。凉哉枕簟，凄其葛綀。忽念世涂，滔滔沦胥。自昔兴亡，具载诗书。蛊弊极矣，谁与爬梳。已而谛思，惊饵如鱼。谁谓王门，可轻曳裾。观诗末章，荷兄警予。老冉冉至，虚度望舒。学贵密察，勿事恢疏。一念微差，恶草必锄。真刚大勇，那可踌躇。未济濡尾，既济濡袽。元自昭晰，无惑可祛。拜兄忠告，其敢忘诸。且此养疴，谁毁谁誉。"}