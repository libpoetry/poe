{"id":"492152","title":"赋玉笥山送杨主簿公望之清江","dynasty":"明","author":"刘崧","text":"主簿才名盛，之官万里遥。登临当别地，感慨欲行朝。稍离金华界，还瞻玉笥标。天光浮巀嶪，云气上岧峣。紫盖麒麟府，青莲翡翠翘。覆箱看雪积，法乐听风飘。近侍丹台耸，尊居绛节朝。彤霞秋闪闪，太白夜迢迢。汉帝传金箓，秦娥奏玉箫。子真元自隐，公远更谁招。夕雾栖寒谷，春风动泬寥。烟云千壑转，宇宙一岑超。此去期应及，来游趣自饶。避人骑瘦马，留客解金貂。山术宜秋煮，炉丹足夜烧。题诗黄叶嶂，携手白云椒。静倚迎晨旭，长歌激暮飙。终言眷官府，未可狎渔樵。野迥齐桃叶，沙晴暗柳条。赋题惊草率，饯迈愧萍薸。疏雨沾行李，飞云逐去桡。清江百里外，东望极旻霄。"}