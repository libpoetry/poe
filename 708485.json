{"id":"708485","title":"贺新郎 其五","dynasty":"明末清初","author":"龚鼎孳","text":"一夕征衫卷。恰天涯、重阳将近，中秋才遣。著惯平生几两屐，此度沾巾同泫。写不尽、乌丝残茧。沙涨邮亭丛菊路，喜宾鸿、背上新霜浅。烟雨梦，薄衾展。江枫落处寒山显。更乡园、雀脂绵腻，鲈腮银扁。白马名都人绣虎，聊试祝鸡呼犬。代捉鼻、谢公祈免。万事浮云高卧后，怕兰台、掌故需人典。偕倦圃，薜萝剪。"}