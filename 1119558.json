{"id":"1119558","title":"再次交代韵四首","dynasty":"宋","author":"陈造","text":"嗣皇仁覆物昭苏，皋自陈谟鲧自吁。闻道诸公扶国论，须君左袒订邦诬。今朝著我簿书堆，领客樽罍未办开。始信南山是知己，露奇呈秀斩关来。漫叟当年臼作樽，侑樽青嶂漫嶙峋。与君屡共山前醉，似觉清欢胜昔人。传闻洞府锁高青，探著诗成数启扃。相见群仙书玉叶，更应交口叹精灵。"}