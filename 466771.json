{"id":"466771","title":"次韵黄仲则感旧四首","dynasty":"当代","author":"张文胜","text":"望中南国海云遮，海色空明映赤霞。今夜无心停酒盏，当时有悔赋梅花。为谁新织回文锦，能几重逢异辙车。别后经年不看月，天涯何处问芳华。昏昏半载堕春酲，一一琴声换雨声。曲罢典衣人有疾，沤消掬水事无情。欢哀极以宿缘折，岑寂最从初遇生。魂梦新来自鞭辔，依前万里岭南行。底事欢时恨语频，棼丝能斩几回新。我非历劫缚卿者，谁是凌云渡我人。碧海蓬山犹渺渺，红莲池水自粼粼。洞庭社橘曾三叩，难唤龙姝已字身。说着梅心便怃然，寒香千树总成烟。难图雪夜山中醉，好向长安市上眠。玉粒桂薪一廛客，忧生伤世二毛年。明珠径寸珍怀抱，魂堕铁围休自怜。"}