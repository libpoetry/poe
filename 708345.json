{"id":"708345","title":"望海潮  同前","dynasty":"明末清初","author":"龚鼎孳","text":"江山如此，年华依旧，分明又度春宵。银鸭吐香，莲铜滴月，朱栏瘦拂长条。闲倚玉屏腰。见鬓云送懒，罗袜藏娇怕被花窥，一天风露近蓝桥。幽情惯是无聊。记青绫宠爱，红砑丰标。隋苑莺残，吴宫叶冷，苍茫昨日今朝。清梦转迢迢。望碧天草色，烟雨凄遥。无计留春，泪丝偷印美人蕉。"}