{"id":"700439","title":"除夕二首和女文鲁南","dynasty":"明","author":"顾璘","text":"时序惊心独倚栏，敝裘犹耐故年寒。饧糕饷节乡风旧，秫米逢秋酒债宽。萱叶向阳铺砌绿，茶花冲雪透林丹。青山已结登临约，且喜篮舆老更安。条风中夜转东方，醉恋残年更举觞。白发空添寿者相，朱衣曾玷大夫行。贪闻雪垄遗蝗陨，爱见春林旧柳长。闾里高人多典则，追随何忝郑公乡。"}