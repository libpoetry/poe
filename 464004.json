{"id":"464004","title":"永遇乐 苏小小墓","dynasty":"当代","author":"杨雪窗","text":"近水涵云，远丘衔日，郎在何处？油壁摧轮，青骢瘗骨，肠断西陵路。一番空伫，一生憔悴，尽付一抔黄土。纵冥冥、浙天风雨，应有断魂来去。孤坟冷月，危亭败叶，还见幽兰泣露。翠柳萧疏，红蕖零落，此意凭谁诉？满湖灯火，不谙愁抱，陌上行人笑语。长堤望，那堪恰对，画船弄舞。"}