{"id":"794533","title":"沁园春 题织山水图画幅","dynasty":"清","author":"刘琬怀","text":"数尺丹青，似练平铺，丝丝绕洄。宛天孙机上，琼梭才辍，鲛人海底，绡帕新裁。树碧如荠，峰青如黛，漫拟南唐粉本猜。微茫里，云霞几缕，远隐楼台。曾凭玉尺量来。取中掞、光华经纬才。捲湘波千顷，罗纹叠◆，吴淞一片，并剪分开。未籍毫端，罢翻图谱，刻画苏家文锦回。移情处，听成连音渺，极目徘徊。"}