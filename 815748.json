{"id":"815748","title":"寒柳二律示南菁同舍诸友，并索和章","dynasty":"清","author":"钱福那","text":"柔枝不复态依依，景色萧疏事尽非。对酒愁多人易醉，打门叶满客来稀。残鸦有影寒塘过，断雁无声远塞飞。唱到阳关应洒泪，边陲曾否到征衣。前番飞絮又飞花，此日荒凉捲白沙。谁向离筵吹短笛，怕从古驿听悲笳。寒威欲逼酸风起，暖意无多夕照斜。留得柔情千缕在，春来依旧占繁华。"}