{"id":"682520","title":"閒居作长庆体兼劝诸少年","dynasty":"明","author":"区大相","text":"桂楫兰裾学采莲，妖童艳妓斗花妍。江乡往日何曾见，云是东吴游冶船。闻道先朝卿相家，方袍革履衬乌纱。不知此事何时变，昨日仙裳出看花。红颜过后白髭须，年少无何便老夫。久知人意会憎老，此事君能免得无。鸟语花容各自成，老夫那得太无情。茶炉药椀竹间榻，随分随缘过此生。半亩方园一草庐，三杯浊酒满床书。觉来名教真堪乐，意不求多愿有馀。"}