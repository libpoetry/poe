{"id":"861573","title":"妆楼怨","dynasty":"宋","author":"王炎","text":"长安甲第凝丹碧，门外如云珠履客。主人对客懒将迎，别有洞天双国色。帘帏不动春风香，乃翁但醉流霞觞。绿丝垂地细君惜，从今可老温柔乡。欢乐短，忧恨长，凤飞何在遗其凰。不言不笑念恩怨，明月无情窥象床。春暖花枝啼晓露，此身今是花无主。可怜高冢卧麒麟，不许画楼栖燕子。"}