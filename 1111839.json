{"id":"1111839","title":"和陈天予卜居二首","dynasty":"宋","author":"吴芾","text":"夫子有直气，声名重如山。上书遭放逐，去国知几年。伤弓念投林，失水思潜渊。但期归里社，问舍仍求田。迨兹是卜筑，占胜郊野间。梅竹映左右，溪山绕后前。且欣轮奂美，碧瓦生青烟。莫叹经营苦，绿鬓成华颠。君虽欲退处，天岂容久闲。会起佐明主，四海俱晏然。我亦初卜筑，止有湖与山。一区未易就，首尾八九年。种竹已成林，积水已成渊。我始得栖息，守此桑麻田。羡君治第敏，不出数月间。落成写胸臆，遥寄到我前。佳句粲珠玉，妙画梯云烟。我见为君动，喜甚殆欲颠。第恨隔山岳，无由相伴闲。何时一会面，尊酒共陶然。"}