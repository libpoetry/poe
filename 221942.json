{"id":"221942","title":"赋三篇·静躁固异秉","dynasty":"宋代","author":"冯时行","text":"静躁固异秉，出处良一途。岩前东来人，翻然应时须。赫赫帝者师，去与赤松俱。钟鼎与林泉，天以私吾儒。穷达俯仰间，取舍亦须臾。曲士胸臆窘，屈伸自囚拘。长往信已隘，不休谅其愚。倚天霜崖姿，岱表张延符。桂栋辛夷楣，超然结云庐。花草粲绮罗，清飚发笙竽。冈峦为肺腑，烟霞相友于。逍遥以徜徉，聊可与为娱。伏枥万里心，勿作山泽癯。"}