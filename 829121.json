{"id":"829121","title":"植园杂感四首","dynasty":"清末近现代初","author":"吴妍因","text":"垂杨犹是旧风华，竹所无人映夕霞。野草果然烧不尽，春来到处又开花。红尘遍印马蹄痕，警卫无端屡禁门。花命亦如人命薄，天寒修竹黯销魂。洗马桥头篱竹边，桃花零落菜花妍。微波榭畔波如镜，祇见浮萍不种莲。竹外犹馀三两花，宫墙桃李属谁家？东风无力难为主，空对残阳曳绛纱。"}