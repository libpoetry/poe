{"id":"760713","title":"游东津","dynasty":"清","author":"丘逢甲","text":"开岁倏及旬，春风互寒暄。兹晨发游兴，微雨开朝暾。东行度浮桥，已见江水浑。长堤带小市，下有农家村。箫鼓春迎神，乡乐何喧喧！新麦早被陇，寒蔬犹满园。夙识田舍翁，自往款其门。登堂见遗象，衣冠古而尊。云是翁远祖，环村多诸孙。丹青虽黯敝，典型固犹存。主人喜客至，开轩陈清樽。春酒既已佳，乡礼亦不繁。扰扰薄俗中，尚觉古处敦。刊遗市朝事，同作农圃言。淹留遂永日，归去将黄昏。"}