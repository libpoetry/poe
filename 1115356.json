{"id":"1115356","title":"和李天麟秋怀五绝句","dynasty":"宋","author":"杨万里","text":"漫浪归来岁又秋，依然风月替人愁。奉酬只么随缘句，懒更雕肝与探钩。双井无人后山死，只今谁子定传灯。老夫言语浑无味，不但秋来面可憎。小立南溪暮未还，略容老子照衰颜。颇惊暝色来天外，未必秋声在树间。缀玉联珠辱见投，要知词客解悲秋。侬家幸自无烦恼，却被新诗嫁许愁。夜把新诗百遍开，句如红药与苍苔。如何作许无端甚，押尽车斜始送来。"}