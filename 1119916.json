{"id":"1119916","title":"元夕醉梅山弟家","dynasty":"宋","author":"陈著","text":"行年八十病馀身，梅坞留连率见真。花到诗家方吐气，酒无菜饤不成春。世情风雨妨归路，古道山林有主人。珍重此时相得处，弟兄门外是浮尘。为吾大患为吾身，假合将来认作真。乌兔有谁相与老，燕莺于我已非春。再生未死客中客，万事无闻人外人。独有梅花尚知己，不妨一醉且同尘。"}