{"id":"816097","title":"蔚州秋怀","dynasty":"清","author":"梅文明","text":"叶下亭皋信已霜，捣衣声里杵砧忙。独寻野兴呼驴语，尽放乡心逐雁翔。环郭万山遮远睇，凌空一塔点秋光。浮云无限苍茫意，黯黯无言绕客肠。蹠远登高感浩襟，唳鸿啼蟀付长吟。丘中狸貉争先后，塞上风烟黯古今。侧望乾坤双袖手，自开蹊径一生心。零秋到处多蒲柳，省识青青松柏林。"}