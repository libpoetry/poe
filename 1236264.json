{"id":"1236264","title":"古意二首","dynasty":"元","author":"贡师泰","text":"功名果何为，轻重天下士。得之入云霄，不得堕泥滓。朝列三公行，莫与匹夫比。荣辱既由人，富贵非在己。胡为竟迷途，白首忧不止。纵有盖世勋，仅遗一纸史。往者尚如斯，后来亦徒尔。乃知巢许流，高蹈良有以。黄金本何物，举世相纷争。贱者可以贵，死者可以生。既解平城围，亦散六国衡。神用信莫测，万宝孰敢婴。亦有高世士，唾视瓦砾轻。宁为冻饿殍，不受污辱名。斯人傥可见，吾将与同盟。嗟哉首阳薇，千载有馀清。"}