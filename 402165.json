{"id":"402165","title":"金缕曲 哭弟履坦字道平，卒年二十","dynasty":"近现代末当代初","author":"徐震堮","text":"落地为兄弟。分此生蛩蛩駏駏，百年相倚。谁道浮萍无根草，聚散匆匆如此。忍便把、双亲抛弃。乍看吾侪成长了，令衰年又洒思儿泪。肠已断，哀犹未。四海子由今已矣。问几年心肝呕尽，都成何事。满架遗书空埃蠹，赢得亲朋雪涕。更心事、不堪提起。一叶茫茫人海大，算孤单入世真无计。行自念，痛予季。"}