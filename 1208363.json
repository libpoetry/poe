{"id":"1208363","title":"送高丽进士李仁复东分题得箕子庙","dynasty":"元","author":"宋褧","text":"皇矣锡畴衍，已焉鼓琴悲。列封出异代，主教开东陲。道义三仁称，德泽万世思。遗像俨圭衮，巍宫肃笾彝。頫临帻沟溇，奔走高句骊。宇宙相终穷，肸蚃无已时。之子诵经籍，宾兴膺爵縻。龙光粲冠裳，鹿鸣奏歌诗。眷此承帝恩，实由文化施。归与下车拜，报称恒念兹。"}