{"id":"491342","title":"出赣滩读伯友赵君知非藁命同李以庄进士韵题其后","dynasty":"明","author":"刘崧","text":"正冠坐方舟，晨诵赵子诗。风湍忽荡激，感此危苦辞。古人去已远，来者知为谁。正音堕空阔，遗响何差差。桂枝岂不华，天霜肃严威。春风在中泽，日长蒿与藜。乘休不得奋，吐气千丈霓。徒令文字间，勃郁含愤悲。兹晨岁云暮，矧当违远时。且复对尊酒，高歌送寒曦。歌竟不重陈，潜心以为期。"}