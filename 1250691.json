{"id":"1250691","title":"紫云山房为王景周赋","dynasty":"元末明初","author":"王祎","text":"华房敞虚明，绣栊联绮疏。皓月粲琼户，回飙扬流苏。其中栖祥云，淡荡纷纡馀。非卿亦非矞，紫色灿以敷。亭亭忽为盖，蔼蔼或成图。缥缥映白鹤，依依覆丹炉。房中居者谁，高标列仙臞。春晨礼太乙，秋夕朝玄虚。非无长年术，亦有养生书。逍遥度人世，与天以为徒。何当寄幽踪，谢此红尘区。"}