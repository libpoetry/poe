{"id":"500663","title":"追挽主簿汪古学","dynasty":"明","author":"陶安","text":"身为明时出，心惟古学稽。方期遗一老，庶以泽群黎。回首人何在，闻名我亦悽。有山埋玉树，无路上金闺。忆昔居乡井，逢危动鼓鼙。檐深来鸟雀，海晏息鲸鲵。保产身勤俭，治家法整齐。教承轲氏母，贤有伯鸾妻。历世神明胄，旌门孝节题。父天嗟已隔，圣域望能跻。雅誉尊徽歙，雄词粲壁奎。居然麟一角，骏甚马攒蹄。胸次光澄月，毫端气挂霓。轻财好施予，引手救颠隮。笾豆丰延客，饔飧自荐齐。中年方仕进，远辙忽东西。化雨滋鄱水，文风振语溪。藻芹鱼亦乐，枳棘凤难栖。职谢雷封簿，躬耕雨陇犁。乾坤容放浪，轩冕视涂泥。载酒寻花坞，编篱护药畦。礼卑皂盖守，诗富锦囊奚。物外筇随鹤，人间瓮舞鸡。流光催衮衮，大梦杳凄凄。著述留残藁，婆娑想故蹊。敕筒香墨在，琴榻暗尘迷。宰木脩盈拱，孙枝皎若圭。遗孤今雪鬓，高步上云梯。游宦毡仍冷，论交手屡携。伤情歌此曲，南望暮天低。"}