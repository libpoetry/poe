{"id":"594195","title":"卓澄父崧斋","dynasty":"明","author":"欧大任","text":"潜虬起重云，祥鹓集樛木。寄此玄畅怀，高斋引遥瞩。君从嘉遁年，考卜塘西曲。平原矗介丘，修林带陶牧。烟途绵邈升，露井岧荛筑。江楹瞰海门，越陭出天目。窗虚纳疏飙，于焉送烦燠。步櫩一徙倚，新篁昼鸣玉。家犹董相园，耕似郑公谷。多暇削竹勤，已奏三千牍。白虎讲异同，匪但荣丹毂。弦以硕人诗，为君咏薖轴。"}