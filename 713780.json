{"id":"713780","title":"西峰访范复庵不值留赠","dynasty":"明末清初","author":"屈大均","text":"横天一壁惊无路，频骑夹岭空中度。栈边万壑沉青冥，桥下千峰出烟雾。我从玉井得真源，明星玉女招不顾。直向西峰攀所思，楼压莲花花倒垂。三闾披发同山鬼，四皓疗饥有紫芝。咫尺白云寻不见，先朝耆旧君堪恋。无悲帝座隔层城，自有天门通一箭。"}