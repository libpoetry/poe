{"id":"1066600","title":"邑尉姜补之枉诗甚宠率尔酬和","dynasty":"宋","author":"葛胜仲","text":"去年诏锁春官闱，桓桓文阵如熊罴。激昂辞章争自售，猎取豪俊几无遗。五更榜帖乱人鬼，九衢姓字奔轮蹄。维时谬从宗伯后，喜子入彀名高垂。枫宸胪传预供奉，杏苑开宴常追随。那知岩邑大如斗，邂逅联事同劳疲。民顽奊诟号难治，心怯畏缩将安施。幸蒙干略整纷冗，间以文义相娱嬉。忘形未肯遽尔汝，执礼乃或论生师。固知风味去人远，九牛何止争毫釐。平生最喜我辈士，角巾野服同委蛇。尔来亭午已休吏，五百弥月閒鞭笞。城南桐竹富萧瑟，城北溪涨清沦漪。颇愿吾僚哀老子，遨游使得时伸眉。"}