{"id":"947745","title":"贺新郎 中秋","dynasty":"宋","author":"京镗","text":"试与姮娥语。问因何、年年此夜，月明如许。万顷熔成银世界，是处玉壶风露。又岂比、寻常三五。变化乾坤同一色，觉星躔、斗柄皆回互。须要我，共分付。平生脚踏红尘处。漫纷纷、鸡虫厚薄，燕鸿来去。只有婵娟多情在，依旧当时雅素。空自叹、归心难住。留取清光岷江畔，照扁舟、送我章江路。频引满，莫匆遽。"}