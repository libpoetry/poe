{"id":"1127822","title":"挽张郴州","dynasty":"宋","author":"曾丰","text":"轻甘相润泽，清苦自磨磋。数矣充周赋，优哉中汉科。上分之左竹，公付以南柯。天不慭遗意，其如人望何。四海郑元枢，三朝范石湖。利光腾鹗表，自足济鹏图。芝检岂欺我，朱轓何负余。幸而廉吏传，名与泰山俱。永平称善状，长乐沸廉声。孝史行于世，尚书荐以名。匪朝金马去，有顷玉楼成。不是文星坠，文星复太清。鸿渐南中掾，莺乔西外丞。华途于此奋，厄算乃吾乘。妙学家传钵，殊科世续灯。兹其有以死，名死实何曾。"}