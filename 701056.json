{"id":"701056","title":"竹炉三首","dynasty":"明","author":"盛颙","text":"唐相何劳递惠泉，携来随处可茶煎。三湘漫卷瓷瓶里，一窍初分太极前。吟苦诗瓢和月饮，梦醒书榻带云眠。何当再读灵仙赋，千古清风道味全。一片龙团一勺泉，石分新火趁炉煎。绿云擘破先春后，玉杵敲残午夜前。仙液尝来欲飞越，寒涛听处不成眠。这回唤醒闲风月，可卜归田乐事全。我爱乡山入品泉，持归禅榻和云煎。湘皋卷雪来窗外，蒙顶惊雷落槛前。浇破诗愁和得句，洗清尘思意忘荃。人间肉食纷如雨，争识吾家此味全。"}