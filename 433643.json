{"id":"433643","title":"诗二章 过乌纱岭","dynasty":"近现代","author":"舒庆春","text":"古浪重阳雪作花，千年积冻玉乌纱。白羊赭壁荒山艳，红叶青烟孤树斜。村童无衣墙半掩，霜田覆石草微遮。周秦文物今何在？牧马悲鸣劫后沙。塞上秋云开晓日，天梯玉色雪如霞。乱山无树飞寒鸟，野水随烟入远沙。忍见村荒枯翠柳，敢怜人瘦比黄花。乡思空忆篱边菊，举目凉州雁影斜。"}