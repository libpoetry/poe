{"id":"807976","title":"丰乐楼  辛酉元夜同蕺山赋","dynasty":"清","author":"陈维崧","text":"上元许多往事，摺蛮笺倦写。对皎皎、一片冰轮，背人铅泪偷泻。记年少、心情百种，抛来都付传柑夜。月将圆、狂到收灯，那宵刚罢。要识狂奴踪迹，除是问、宝钗罗帕。喜人月、一色相看，盈盈堆满帘罅。粉墙西、火蛾低旋，软幔左、飞蝉频卸。也曾招、花朵般人，倚风轻骂。谁差词客，去作官人，旧情仍乱惹。况今岁凤城中，烟柳外、添了万盏晶笼，水边斜挂。狮蛮假面，参军杂爨，绣帷飘得天街满，更夹路、香谜凭人打。鸾靴兽袄，几群牙帐毬门，弹压紫陌坊瓦。升平士女，京国楼台，荷九重放假。嘱阊阖、鸡人漫唱，月总西沈，人忍空孤，舞场歌榭。缓扶薄醉，御沟斜转，前门小立偏妒煞。缀犀钉、钿粟缭垣下。往来月里摩挲，多被春纤，絮伊情话。"}