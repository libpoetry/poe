{"id":"273626","title":"永遇乐·和东坡韵","dynasty":"现代","author":"汪东","text":"离别经秋，此心长怨，迢递天水。暗数狂悰，有时梦见，门掩金张里。谁知窗下，寒梅破萼，有分共伊一醉。兰釭畔、分明照影，转怜恍然如寐。签鸣漏促，悤悤难尽，当日万千情意。斑湿筠笺，香销钿合，惟贮盈盈泪。霜风飞剪，征车催去，替把绣茸亲被。自今后，悲欢几度，更烦细记。"}