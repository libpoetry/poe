{"id":"1114027","title":"寓郁林著易传有感","dynasty":"宋","author":"李纲","text":"谪来海峤远兵戈，精义微言得切瑳。地入郁林怀陆绩，桴浮沧海学东坡。圣经广大随人取，众说纷纶奈若何。从此梁溪作诗少，用心已向六龙多。羲文作易仲尼传，究极阴阳本自然。妙理欲求须得象，至言已契可忘筌。绝编何啻须三过，知命从今加数年。叹息时无邵康节，数该今古与谁研。"}