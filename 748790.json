{"id":"748790","title":"送陈颂南给谏还晋江","dynasty":"清","author":"孙鼎臣","text":"道光中年数御史，高要之苏临桂朱。复有陈侯起闽峤，矫若三凤翔天衢。陈侯骨鲠绝代无，手拔鲸牙援虎须。四夷仿佛想风采，键户著书犹老儒。猛虎居山长藜藿，神鹰侧翅奔群狙。豫章云雷拔地起，衮衣日月须人扶。如何默默不得意，飘然竟鼓沧洲枻。桑乾之水东北流，枯桑翻风白日愁。河水十丈冻始合，劝君曷不须臾留。留君掉头不肯住，刺桐城边海云暮。东志聊为公理论，归田便拟张衡赋。回首平生朋好违，长安市上晨星稀。苏子还山卧不起，君又拂衣寻钓矶。故人独有朱云在，酒炉饯别金鱼解。我有珊瑚作钓钩，赠君钓鳌向东海。"}