{"id":"1109076","title":"闻五月八日宸翰口号十首","dynasty":"宋","author":"刘克庄","text":"有文殊佛来禅室，无后将军顾草庐。肉眼错看病居士，玉音犹记老尚书。叩墀还笏今三闰，誓墓垂车又五春。赖有两轮大圆镜，当空照见戴盆人。饮瓢未必臞颜氏，裹饭谁曾访子来。天上人间唯玉帝，肯分雨露到枯荄。树精犹识吕翁仙，舆尉安知绛老贤。黄吻小儿吾语汝，古来天子礼高年。喜孝肃才令次对，携明逸手与同登。臣于二老非俦匹，惭愧虚加学士称。三重茅喜无乾雨，一瓣香祈大有年。却笑痴人即山铸，不如老子仰天田。物色桐江垂钓客，招延商岭茹芝翁。永歌帝阁薰弦里，密启词垣夹袋中。曾为元礼登龙客，亦上昭王市骏台。相与席间珠履说，此翁虽瞽有诗来。翁参老龙华皓首，儿非逸骥附青云。瓣香先祝尧天子，次祝汾阳郭令君。古人一饭必思偿，恩大如天未易忘。囝罢白头相告语，三生不可负容堂。"}