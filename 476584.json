{"id":"476584","title":"恶氛行","dynasty":"明","author":"杨慎","text":"金碧山前恶氛起，虏马来饮滇海水。城西放火银汉红，炎焰尘头高十里。两重日晕围白虹，万家仰首呼苍穹。相顾惨然无颜色，呜呼寄命须臾中。贼徒浑几个，枕戈临水卧。我军屯北门，分明不敢过。土酋胁盟来索官，城上无言骑堞看。父老仓忙双涕泗，细说去冬寻甸事。弦急柱促柄倒持，首祸今朝竟何自。堂堂之阵谁主兵，喁喁公等皆儒生。贼来不肯令出哨，贼去但解抬空营。岂无雄武士，奋身思一决。咫尺辕门不肯前，怒发冲冠气填咽。况闻千金逐日费，连月公储已倾竭。土兵抄掠尽村园，升天无梯地无穴。熙皞闾阎踰百年，太平官府真神仙。紫薇迢迢华盖远，虚将敲朴威穷边。边隅一旦纷解瓦，喑呜变作擎拳者。喑呜擎拳两柰何，君不见建武年中任校尉，又不见开元年中张乾陀。"}