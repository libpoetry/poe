{"id":"1096048","title":"毗陵三题 其三","dynasty":"宋","author":"释居简","text":"故国有乔木，独孤去思处。陈祠后庭旷，落落肆蟠踞。轮囷平地起，婆娑半天去。亭亭若为高，滴翠重于雾。冰雪不知凛，春秋不知数。云仍今几何，梁栋亦云娄。攀可梯天云，涉可航海具。玄鹤问耆寿，老凤停孤翥。前年雷破山，裂木如折箸。俯观数州地，屹立障澜柱。虽云不附丽，亦岂无佽助。百围振虚籁，言嗟漆园误。溜雨四十围，诗史诞弥著。锵然古柏行，谁领末后句。一亩蔽苍苔，回顾空蕃庶。"}