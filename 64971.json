{"id":"64971","title":"元日禁城十八韵","dynasty":"明代","author":"任瀚","text":"御律回天纪，宸欢被物华。才人矜六博，贵主狎长斜。狗监通侯第，鸡阍内寺家。金铺明屈戍，宝胜照流霞。斗舞文姬妙，徵歌小玉嘉。雄城森列戟，武帐匝高牙。建礼中郎署，钩陈上汉槎。邹枚专代草，房魏并宣麻。都护弓捎月，嫖姚剑拂花。皇威清虎落，朔气净龙沙。包贡通蛮表，朝正度海艖。陈人藉灵宠，弭节奋幽遐。画省新休沐，青门旧种瓜。星精躔五纬，泽国贯三巴。简受文园赋，丹飞勾漏砂。弃繻终帝阙，伏枕即天涯。麈尾长门赐，词头近侍夸。草《玄》或不愧，音赏赖侯芭。"}