{"id":"1070267","title":"晨起梳头发白且稀有感","dynasty":"宋","author":"程俱","text":"余发已种种，我怀亦依依。风林无安巢，寒日无馀辉。束发随官牒，前言服良规。岂惟会计当，自诡牛羊肥。妄献北阙书，野芹安足希。一挂邪士籍，徒嗟寸诚微。惓惓畎亩志，正作祸患机。羁危不如人，行行向知非。世变不可料，胡尘暗王畿。真人起白水，帝命式九围。误沐宣室召，白头侍经帏。谁言萤爝光，敢近白日晖。谁言草木萌，敢试雷霆威。野马立仗下，轩昂妄鸣嘶。弃之老牛皂，无复瞻龙墀。天公了无私，与夺适所宜。时方急功名，选愞安所施。士方贵才辨，安用钝讷为。常人与善士，何异于愚痴。譬之救焚溺，佩玉行逶迤。弃捐乃其理，刺天看群飞。幸非高明室，百鬼浪见窥。自从伏嵁岩，风淫得偏扉。有足不得行，有手不得持。每思林野娱，济胜忧无期。堆豗不得往，如骥絷且鞿。如盲不忘视，如寒不忘衣。如痿不忘起，如羁不忘归。但愿老穷健，长甘北山薇。岂复理须鬓，峨冠待晨曦。"}