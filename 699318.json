{"id":"699318","title":"新安江","dynasty":"明","author":"袁宏道","text":"一里垂千折，一山近万盘。草髡和尚岭，石腐秀才滩。入峡逢天小，投厓叹鸟难。轻舟薄似纸，未惯也心寒。咫尺愁溪尽，萦回觉路疑。小舟尖似履，细缆密如丝。下水贪奇峻，归舟叹崄巇。相逢不用羡，亦有放流时。怪石穿江出，江寒石亦寒。或从舟底见，或作假山看。聚客多茶店，逢人上米滩。溪流虽较险，下水也平安。浪恶石尤恶，肤青骨亦青。玄岩听鬼语，野烧炙龙醒。树古疑唐族，碑攲或宋铭。可知太白老，浪说有猩猩。市郭全然少，崖邹大底同。溪云千片黑，山火一丝红。暴雨蒸沙气，高岩返去风。骤来应骤解，昨夜月如弓。山都吟复笑，猩语是耶非。易黑江湖面，纯青客旅衣。草根鱼子长，沙末燕儿飞。家信云梢去，郎归计日归。云细蒸山出，溪登见底空。买盐多妇女，羡水尽儿童。江有往来浪，神无南北风。暴流皆石齿，得失在头工。草丰不辨树，山隐却如烟。客舫因滩浅，牵夫傍兕眠。谁家朝奉去，几得少年还。历尽江儿水，嬴来合子钱。浪子由来苦，行人大抵劳。山云低压帽，溪雨恶侵袍。欲得恣心意，除非伐顶毛。将鸥与鹜比，毕竟是谁高。凉风沁石骨，快雨过山头。筏上行沙鼠，云中啸老猴。天长鸭绿水，斛许翰青舟。万里游垂尽，六休休未休。"}