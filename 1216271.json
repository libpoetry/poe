{"id":"1216271","title":"度岭于崇安命棹建溪","dynasty":"元","author":"卢琦","text":"人生天地间，驰马历大块。役役功名场，历历山水会。伟哉东南区，嵚险闽越最。车书四海同，风气一岭介。肩舆度层霄，手棹下急濑。四山抱回流，环合如束带。玉井莲叶漂，仰面天作盖。倏驰丹峰前，却作紫岭背。微阴间云霞，冻雨洒松桧。深林樵牧归，落日山鬼会。雪瀑挂水帘，松风奏天籁。石梯架仙岩，往往遗迹在。瑶草石上生，丹药市中卖。巍巍考亭祠，过客祠下拜。溪水自成文，上接洙泗派。唤渡云间僧，貌古清可爱。手把青松枝，趺坐溪石待。悬崖虹栈危，插竹渔网晒。山高人蚁缘，下视舟一芥。轻舠类飞鳅，宛转乱石隘。峥嵘龙角尖，磈砢鼋首癞。嗟吁激颓波，出没水中怪。万古槌地雷，三峡泻澎湃。峰峦争送迎，奔走万里快。箭过耳边风，开口不暇咳。峭壁起冲流，恍若巨鳌戴。上有旧题悬，岁久字迹坏。岂无功名存，彷佛年月载。览此前人踪，徒为后人慨。天气易寒暄，光景倏明晦。浩荡三日程，应接千万态。会登天柱峰，一览宇宙大。"}