{"id":"915689","title":"寄题周元吉湖北漕司志功堂","dynasty":"宋","author":"杨万里","text":"周郎昨赞元戎幕，夜眺秦川登剑阁。函关不用一丸泥，谈笑生风扫河洛。君王尺一唤渠回，贮之凤阁与鸾台。不赞元戎赞丞相，笔补造化裨盐梅。龙媒志在横八极，天闲玉鞯羁不得。又挥白羽岸纶巾，却去武昌寻赤壁。一览亭前山月明，志功堂下大江横。前称公瑾后元吉，君家世有千人英。公瑾小乔在何许，元吉小蛮花解语。看君一箭落胡星，如皋一笑倾人城。金印如斗带万钉，何人为作燕然铭。"}