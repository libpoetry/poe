{"id":"720875","title":"浣溪沙 春闺","dynasty":"明末清初","author":"尤侗","text":"日影笼烟小阁明，侍儿初掠晓妆成。画楼何处又歌声。故掩珠帘惊燕燕，戏抛红豆打莺莺。晚来独傍落花行。小盏低斟不当差，粉腮红晕早堆霞。春风带雨颤桃花。强对檀郎妆挣挫，慢扶小玉露夭斜。和衣睡倒太娇些。胜裤新裁蝉翼纱，锦靿自织凤头靴。春风不耐碧油车。金步摇飞金勒动，玉跳脱袅玉鞭斜。满堤青草衬红霞。闻道王娘旧姓西，采莲重出若耶溪。淡妆羞学捧心啼。春水锦帆娇白纻，秋风香径印红泥。昵郎子夜醉乌栖。家住阊门西复西，凤凰桥上夜乌啼。绿杨巷曲画帘低。宛转腰身飞乳燕，聪明性格点灵犀。粉墙拂袖待留题。陌上家家挂纸钱，东风客舍泪潸然。难携杯酒滴重泉。朱户几人同插柳，青山何事尚含烟。江南梦绕断肠天。少女长安歌踏春，鸾靴翠袜已成尘。棠梨时候独沾巾。宫草几年堆燕冢，土花终夜照鱼灯。君王犹自望昭陵。侧帽轻衫古意多，乌丝襕写懊侬歌。红儿解唱定风波。翠管吟残浇一斗，玉箫吹破敛双蛾。酒阑曲罢奈髯何。"}