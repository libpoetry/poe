{"id":"436762","title":"杨生彦衡袖初夏三数诗过余徵和虽勉强应命格韵枯槁深惭见知","dynasty":"金末元初","author":"段克己","text":"枝头梅子半傅黄，门巷阴阴午景长。为语儿童休报事，乃翁方且作诗忙。刁骚短发半垂黄，深觉闲中气味长。买得溪山犹是错，往来杖屦却成忙。蔷薇经雨陨轻黄，芍药翻阶竹笋长。年少往来长不住，恰如蜂蝶为花忙。案上新经未入黄，风帘不动篆烟长。须知静里乾坤大，不觉飞空日月忙。奏赋当年对赭黄，渔樵今日话偏长。青山绿水无穷意，信使人生空自忙。酒熟江村擘蟹黄，论诗看剑引杯长。閒身散懒无拘束，笑杀君房醉里忙。老来闭口罢雌黄，书卷慵拈白日长。门掩东风无客过，不知人世有閒忙。不求纡紫与怀黄，竹杖芒鞋野兴长。信步芹溪溪上路，杨花又是一番忙。晨兴赏玩抵昏黄，昼短其如夜苦长。秉烛醉归君莫怪，一生能得几回忙。蟾蜍讵可逐飞黄，云海茫茫去路长。世外仙方无分得，漫劳心力一生忙。"}