{"id":"749753","title":"清水北岩","dynasty":"清","author":"邓辅纶","text":"璇折疏方源，石立敞虚殿。奇构各户牖，殊怪或雷电。萝薜外纠纷，蛟螭中隐见。洞阴太始雪，气凛炎天霰。绕窎势逾逼，突兀状屡变。秋花垂蜂窝，古苔绣螺旋。曲窦碍折腰，巨璞竦磨面。风霆划双峡，日月破一线。眢窥眩欲坠，险尽心余羡。钟乳制颓龄，谷籁警禅倦。叩齿漱寒玉，驰景逐奔箭。请扫十丈崖，擘窠涴榛蔓。"}