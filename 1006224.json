{"id":"1006224","title":"满江红 其十二 赠豫章尼黄心大师尝为官妓","dynasty":"宋","author":"葛长庚","text":"豆蔻丁香，待则甚、如今休也。争知道、本来面目，风光洒洒。底事到头鸾凤侣，不如躲脱鸳鸯社。好说与、几个正迷人，休嗟讶。纱窗外，梅花下。酒醒也，教人怕。把翠云剪却，缁衣披挂。柳翠已参弥勒了，赵州要勘台山话。想而今、心似白芙蕖，无人画。"}