{"id":"757379","title":"台城路 冬夜书怀","dynasty":"清","author":"李佩金","text":"茸窗悄悄笼鹦睡，兰釭冷摇青晕。斗帐量愁，机丝织恨，央及霜风休紧。愁眠乍稳。怕叠鼓飘来，断魂惊醒。似铁罗衾，夜寒偎瘦碧纱影。吟缄和泪褶损。正珠绳历历，斜过金井。月淡垂烟，帘空化水，消得几番清景。回栏小凭。恁玉臂清辉，袜罗凉浸。依约遥峰，晓钟烟外迥。"}