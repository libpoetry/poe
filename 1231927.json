{"id":"1231927","title":"与白云山人夜坐山人将归天台即席赋此送之","dynasty":"元","author":"子贤","text":"桫椤树头月皎皎，共坐论诗天欲晓。大星飞落沧江前，小虫啼遍墙根草。我爱高人白云姿，对客长赋白云辞。漫游群仙白银阙，拾得碧海珊瑚枝。又载云軿下尘世，凉飙微动青霞袂。一声铁笛彻长霄，鸾凤和鸣满云际。高人读律仍读书，白头在堂辞我归。殷勤綵服寿春酒，江城八月秋晖晖。"}