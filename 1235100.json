{"id":"1235100","title":"送蔡枢密仲谦河南开屯田兼呈契工部世南","dynasty":"元","author":"乃贤","text":"峨峨台阁五朝臣，两府承恩雨露新。百鍊丹心惟报国，一簪华发为忧民。山东豺虎无馀孽，雒下桑麻及暮春。解剑从今买黄犊，去思应与芍陂邻。上枢秉钺慰中州，更喜尚书并辔游。龙节引班辞玉陛，羽觞传酒送华辀。晴云冉冉浮宫树，春水粼粼出御沟。蚤晚归朝奏勋绩，君王须赐紫貂裘。"}