{"id":"403800","title":"高阳台 庚戌生日","dynasty":"近现代末当代初","author":"金启孮","text":"炊甑衰妻，持盘弱子，拂几迎我生辰。驹隙流光，五十已逾三春。书笥弃置毛锥裂，却洗心勉事耕耘。倚绳床引镜，鬓霜点点成纹。十年雁北催人老，尽青山黑水，损意伤神。牧马悲嘶，狂飙掠地难闻。鸿泥踪迹真如梦，念故乡幽冀燕云。最凄凉似蓬飘转，如絮无根。"}