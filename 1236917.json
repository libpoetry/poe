{"id":"1236917","title":"径山五峰 堆珠峰","dynasty":"元","author":"祖铭","text":"天势下凌霄，坐使万壑趋。元气结峦岫，献此大宝珠。翊殿护释梵，鼓钟殷人区。五髻生云雨，镇踞何舂容。具此大人相，题为大人峰。伟哉天地间，万象同扩充。峰势来大鹏，鼓此垂天翼。培风本无待，适兹造化力。何须问天池，在在六月息。杉松太古色，不别春与冬。道人此宴坐，一念万劫融。不特座灯王，等了诸法空。二仪开幽漠，日月临下土。万物丽高明，此峰正当午。堂堂大圣人，两眼空寰宇。"}