{"id":"161550","title":"地浯溪读中兴碑","dynasty":"宋代","author":"王炎","text":"日光玉洁元子辞，银钩铁画颜公书。百金不惮买墨本，摩挲石刻今见之。猗那清庙久不作，其末变为王黍离。春秋一经事多贬，鲁颂四篇文无讥。渔阳鼙鼓入潼华，公卿徒步从六飞。朔方天子扶九庙，京师父老迎千麾。紫袍再拜谒道左，上皇万里旋銮舆。牝鸡鸣晨有悍妇，孽狐嗥夜有老奴。扶桑杲杲未翳蚀，但歌大业吾何疵。首章义正语未婉，前辈不辨来者疑。正须细读史克颂，未用苦说涪翁诗。许张劲节震金石，李郭壮开如虎貔。断崖苍石有时泐，诸公万古声烈垂。天怀倦客有所恨，雨湿江寒催解维。神州北望三叹息，翰墨是非何议为。"}