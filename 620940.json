{"id":"620940","title":"湖上同胡小范夜饮坐中听其家元戎敬仲与房都护占明盛谈往事","dynasty":"明","author":"黎遂球","text":"我客西湖已十载，濯足往往临高溪。今年失意乃寒疾，束书枕琴眠招提。欲归未归天气好，买舟方上严滩道。湖头词客兰桡过，银烛相看树星晓。渔阳老将雄酒间，吴阊美人长眉弯。白眼瞠瞠向前语，曾立奇功山海关。逆珰诛求意不足，锒铛夜系血如浴。黑狱沉沉竟失明，流落江南眠石屋。坐中髯客复何为，犴狴曾同袁督师。令箭初飞缒城出，騕袅牵来只让骑。罪案相寻连内阁，壮士何妨委沟壑。煅炼严刑死不招，督师磔肉如花落。至尊意解不深求，忽蒙放出归云游。逍遥独钓湖天月，旧事伤心烟雾愁。烟波惨澹生前席，酌酒与君望天色。英雄成败古何尝，得似扁舟五湖客。胡郎别我归城中，掀髯大醉淩寒风。相期更伴钱塘去，千顷潮头驾短篷。美人清歌笑回首，长笛一声折杨柳。为君舞剑复弹筝，玉腕还持一杯酒。"}