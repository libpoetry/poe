{"id":"748276","title":"垂钓图为胡少伯茂才题","dynasty":"清","author":"罗衔炳","text":"渭滨渔翁熊与罴，坐茅钓罢身为师。淮阴就封国士老，钓台昔筑今荒草。由来将相难独洁，勋名一旦心头热。钓竿为谢珊瑚枝，蓑衣姑负寒江雪。我爱张志和，辞官住烟波。又闻富春山，子陵欣往还。大江滔滔日东去，孤舟可舣矶可踞。潮来戏视弄潮儿，潮落独立云深处。昔者雨霁秋天高，我欲一举连六鳌，不得坐叹息，但听万顷鸣奔涛。少伯吾友真我徒，不隐市朝隐江湖。丝纶在手不轻下，腰间早脱玉鹿卢。君今此图识者罕，烟水苍茫迷近远。一曲沧浪归去来，黄芦瑟瑟江风满。噫吁嘻！尧舜禹汤钓道微，宋玉一去今安归。不惜千金买芳饵，随波徵逐谁知几。鱼日少，饵日多，相争不得将如何。鱼苦多，饵苦少，坐羡江边难一饱。何况蛟龙日夜吼，大鱼趋避小鱼走。纵教钓取淞江鲈，安得狂澜变美酒。劝君只钓山溪月，入抱清光光不灭。下手得鱼君莫收，丝长水远心悠悠。"}