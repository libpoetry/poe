{"id":"684988","title":"习静山房","dynasty":"明","author":"王称","text":"潜虚念无事，幽斋闭空林。超然燕坐间，孰识静者心。悠悠尘虑忘，悄悄天籁沉。良斯守玄默，何必丘中琴。万物互轇轕，探探无停悰。我心念何为，淡然惟抱冲。鉴明止水静，云敛青山空。始知造化枢，乃在渊默中。斋心遁喧俗，一室绝垢氛。寥寥天宇空，镜览万化源。芳林谢春花，空山变浮云。理胜亦有时，于兹可忘言。庄生守宇泰，老氏念无为。惟应屏物累，可与悟玄机。狂流射波澜，世路多险巇。此心方寂如，安能为变移。"}