{"id":"1195116","title":"奉平淮夷雅表 皇武命丞相度董师集大功也","dynasty":"唐","author":"柳宗元","text":"皇耆其武，于溵于淮。既巾乃车，环蔡具来。狡众昏嚚，甚毒于酲。狂奔叫呶，以干大刑。皇咨于度，惟汝一德。旷诛四纪，其徯汝克。锡汝斧钺，其往视师。师是蔡人，以宥以釐。度拜稽首，庙于元龟。既祃既类，于社是宜。金节煌煌，锡盾雕戈。犀甲熊旂，威命是荷。度拜稽首，出次于东。天子饯之，罍斝是崇。鼎臑俎胾，五献百笾。凡百卿士，班以周旋。既涉于浐，乃翼乃前。孰图厥犹，其佐多贤。宛宛周道，于山于川。远扬迩昭，陟降连连。我旆我旗，于道于陌。训于群帅，拳勇来格。公曰徐之，无恃额额。式和尔容，惟义之宅。进次于郾，彼昏卒狂。裒凶鞠顽，锋猬斧螗。赤子匍匐，厥父是亢。怒其萌芽，以悖太阳。王旅浑浑，是佚是怙。既获敌师，若饥得餔。蔡凶伊窘，悉起来聚。左捣其虚，靡愆厥虑。载辟载韨，丞相是临。弛其武刑，谕我德心。其危既安，有长如林。曾是欢譊，化为讴吟。皇曰来归，汝复相予。爵之成国，胙以夏区。度拜稽首，天子圣神。度拜稽首，皇祐下人。淮夷既平，震是朔南。宜庙宜郊，以告德音。归牛休马，丰稼于野。我武惟皇，永保无疆。"}