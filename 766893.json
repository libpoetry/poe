{"id":"766893","title":"念奴娇 其二 雪夜忆沈去矜夫子病","dynasty":"清","author":"俞士彪","text":"塞鸿啼过，又昏黄、阵阵朔风吹急。败竹荒芦声不断，天半同云羃羃。酒暖还寒，灯挑不亮，帘外琼瑶掷。倚阑凝睇，东湖一片寒色。遥忆高卧匡床，围炉拥被，谁在门前立。青瘦玉梅频弄影，疑似近时风格。黑发空惊，苍髯欲化，对此增愁寂。层城不掩，载舟应在今夕。"}