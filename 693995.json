{"id":"693995","title":"寄临川刘钟台先生","dynasty":"明","author":"陈邦彦","text":"放勋诒峻德，隆准启炎箓。夫子神明胄，风期旷相属。绾符莅南交，芃苗馀霢霂。时修握手欢，宕佚稀节目。三载晋容台，百粤怀涵育。弘济谅匪他，豁达良已足。徘徊眺高旻，星汉互晖烛。时艰已宏多，至人在空谷。士有不得志，闭户尘凝几。驱车驾言迈，念年不踰里。草莽怀杞愚，中宵频徙倚。马齿日以长，然疑互相訾。居圉属多虞，安能为园绮。飞鸟艰羽毛，国士惭知己。悠悠望江乡，所思若庭戺。毋然恋岩阿，勉为苍生起。"}