{"id":"737310","title":"赠宋射陵","dynasty":"清","author":"钱名世","text":"冬青萧索遗民少，海滨宽间存一老。睒睒晨星气象高，华峰削翠金天杳。百年以来人事变，射陵先生眼所见。铜驼荆棘苍鹅飞，露掌仙人辞汉殿。南都斫尽灵和柳，二月不知春甸线。《后庭花》唱商女口，毳帐筚篥成高宴。台城应教秋衾客，扫迹荒村守迍贱。丛残蠹帙过五车，石田茅屋苍苔居。长编一卷必在手，百家诸子时畋渔。野蔬新剪浊醪熟，檐花坠雨寒窗虚。两京旧事饱其腹，闲谈涌出泉百斛。兰台掌故多放失，江天少微有实录。荐书急奏杨铁崖，白衣宣至参史局。见闻覼缕谈靡靡，八表十志成必速。不然士室作诗史，空想蕉园在盐渎。君不见永宁寺侧藏书楼，宝光夜夜腾斗牛。鹿门偕隐夫何求，长君健笔思帘俦。燃椽官馆来日事，那羡区区史通子。"}