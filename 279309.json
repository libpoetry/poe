{"id":"279309","title":"瑞鹤仙·江城厌旅，再度清明，坐对瓶花，怅然有赋。调夹钟羽一解","dynasty":"现代","author":"周岸登","text":"海棠新睡醒。映绛蜡、高烧晚妆犹靓。诃梨羂蝤领。衬琼腮霞泛，素肌酥莹。兰云梦影。数仙期、人天未准。任西园、绿醉红酣。漫遣燕窥莺请。谁省。雒滨拾翠，汉浦遗珠，誓钗盟镜。愁春自警。花尚好，酒先病。况吴棉初卸，沈熏慵试，耐得余寒薄暝。叹年芳、已过清明，怨遥夜冷。"}