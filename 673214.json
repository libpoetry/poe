{"id":"673214","title":"劣马行","dynasty":"明","author":"桑悦","text":"昔年老杜歌偪侧，只有两言堪叹息。日骑官马送还官，道路难行涩如棘。我修州志蒙官爱，坊长每日轮一疋。居閒坐卧牵在前，紧要欲行何处觅。东家有马性恶劣，双足拿空向人立。家僮拚命据其背，振地一跌加两踢。此后谈马便色变，路逢童羖心辟易。苏秦说穷问舌在，李全战败疑手失。我官正居大夫后，肩舆无人足无力。几回历览地舆图，茅茨拘闷住不得。愿同禦寇驾长风，浩浩一身周八极。"}