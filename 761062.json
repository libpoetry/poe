{"id":"761062","title":"阳春曲 忆梅西崦","dynasty":"清","author":"郑文焯","text":"晚来风，朝来雨，心事问春谁托。一坞雪垂垂，西崦路、梦地经惯被花觉。暝寒犹恶。看未足、野桥疏萼。须信旧识青山，胜伤春、等閒篱落。记歌绕珍丛，行云暮。曾倚竹、空怜翠薄。而今遗芳独坐，怨书期、诉与辽鹤。扁舟奈有素约。怕笛里、江城萧索。待扶醉、满把东风影，沈沈夜酌。"}