{"id":"279982","title":"二月廿八华州道上见杨花志感","dynasty":"清代","author":"李寄","text":"今年二月晦，杨花迎马蹄。去年四月朔，始见杨花飞。胡为早一月，似送行人归。秦人不可友，秦地不可栖。斗米钱半千，烧柴如烧扆。尺鲤臭始售，薄酒浊不酾。馍馍叫满街，五味独重醯。一语辄攘臂，鬼蜮工面欺。北悍而南诈，秦俗两兼之。二麦稍不收，鸣镝门外驰。杀人眼不瞬，攘夺至衫衣。今者旱最甚，麦槁亩如炊。灵旗走巫觋，原野春惨悽。况我客二载，看囊惟有诗。贫贱减意气，见人便头低。去去恐不速，杨花何依依。愿假春风力，吹汝过隋堤。"}