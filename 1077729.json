{"id":"1077729","title":"著迂论有感","dynasty":"宋","author":"李纲","text":"长笑梁溪翁，平生有馀拙。于今欲行古，无乃亦痴绝。施之廊庙间，放步足已跌。下帷更潜思，又复广陈说。从来坐言语，得谤今未歇。曾不少创惩，譊譊祇强聒。惟堪覆酱瓿，讵足议往辙。掉头谓不然，此理君未察。立言与行事，垂世初不别。身穷言乃彰，贻范有前哲。周文拘羑里，易象乃成列。仲尼道不行，褒贬代赏罚。屈原困椒兰，泽畔采薇蕨。离骚体风雅，光可争日月。虞卿罢赵相，梁魏颇屑屑。世亦传春秋，端为穷愁设。圣贤垂简编，往往因愤发。避谤不著书，陆子良已黠。区区祸福间，何足议宏达。泛览古人心，一一可坐阅。大略观规模，微情析毫发。幽光发干将，潜慝戮饕餮。会有知我人，玩味为击节。安知千载后，观乐无季札。岂能继潜夫，粗可仿荀悦。子云方草玄，解嘲何可缺。"}