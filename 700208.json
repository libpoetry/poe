{"id":"700208","title":"庆成宴和师邵","dynasty":"明","author":"顾清","text":"圜丘礼罢岁犹新，衢室筵开意更亲。龙见九重瞻圣主，鹿鸣三殿引嘉宾。分曹舞队番番锦，攒綵宫花叶叶春。却忆早时承宠地，钧天浑似梦中身。锦筵高列映青春，宝扇徐开见圣人。庆礼载承禋祀举，治功应与岁华新。须知鼓瑟吹笙意，正在忠言谠议陈。既醉有诗还索和，弦歌一夕遍芳邻。"}