{"id":"738655","title":"观象台","dynasty":"清","author":"彭启丰","text":"周天三百六十五，去地九万有一千。茫茫大造亦可测，观星之台始何年。虞帝璿玑制初创，姬文载咏《灵台》篇。铜仪昉自汉宣帝，递相述作逾精研。古遗铸象十三座，我朝新造居中圜。西洋算法穷杪忽，横互尺度罗星躔。五金之精发异彩，四柱屹峙生祥烟。我来驻马历台上，落落万象光芒悬。超然置身六合表，欲穷造化玄中玄。侧闻人主象太乙，执德驭世无颇偏。敬天以心不以器，神凝于穆非言诠。莲漏声传初日晓，龙楼彩映红云鲜。惟愿雨旸协畴范，天人一气相回旋。"}