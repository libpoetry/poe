{"id":"532606","title":"赠别内兄伯雨","dynasty":"明","author":"李舜臣","text":"朔风一何劲，飘然江上吹。江南一夜梅花发，积雪朝看亦满墀。雪色梅花两相映，都门无处无芳径。一尊携酒远来此，望里青山道傍水。与君同生渤海域，君家淄南我淄北。少年弄笔竞为文，一日称名俱可识。遭时吾忝尚书郎，已复君称宰邑良。功能不独明廷最，公等今扶汉道昌。赫赫留朝六补阙，从此官论青锁月。四海流传贾谊书，千秋如未欧阳没。而我迂愚世所嗔，纷纷情态后来新。不能东耕避贤者，空复南冠学事人。蓬鬓沙颜谁复怜，遥山瘴水昨来旋。东城并马是何日，南国啼莺二月天。杨柳青青大江涘，江流浩浩思归子。君行过阙觐衣裳，吾继还乡问桑梓。云里长松碧石枝，朝来满树绿萝丝。丝萝讵拟今如是，天马由来众不知。犹及观涛八月回，况复登高九日杯。黄花入手便芳馥，清江照人无尘埃。儒宫旧在鸡鸣麓，谏垣能枉鹿头毂。无数名山许共行，不时绿酒欢方逐。谓来相逢得相守，岐路惊人又分手。客中孤游空我情，海上殊观尽君有。宾还宴罢东将去，此际看君空百虑。过鸟交啼把袂前，归云故绕翻旌处。男儿所至要名成，不须别泪纷纷倾。煌煌为良二千石，台鼎他年在此行。"}