{"id":"1070099","title":"吴正仲提举至游堂","dynasty":"宋","author":"程俱","text":"妙喜寄针颖，大空浮海沤。翛然一环堵，安住有至游。内观如寒龟，无缚浪自囚。外游如渴鹿，逐焰无时休。安知至游处，不止亦不流。广文来东南，持节十四州。江海见函丈，云林入衣裘。平生山水国，不满一转眸。高堂坐隐几，笑遣车下牛。虚檐白日静，顾眄九极周。是中有至乐，可以忘春秋。却来观世梦，聊复忧人忧。"}