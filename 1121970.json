{"id":"1121970","title":"杂兴四首","dynasty":"宋","author":"范浚","text":"水母虽目虾，竟自了无睹。如人心苟盲，记诵亦何补。当须见精义，一览洞千古。可效章句徒，冥迷自聋瞽。乞火固得火，不如钻燧多。寄汲非无泉，凿井泉盈科。君子贵自得，顾岂求之他。心焉有馀师，奈彼自弃何。饥人嗜败肉，渴者甘腐浆。一为饥渴害，食饮俱失常。况兹方寸间，邪欲纷难量。微哉此心害，祸甚饥渴伤。昔人称水淫，好洁若无奈。居然一日间，洗涤十馀过。君看七尺躯，孰与此心大。洗心傥亦尔，会绝客尘涴。"}