{"id":"59949","title":"喜雪歌赐兵部尚书张本","dynasty":"明代","author":"朱瞻基","text":"天气肃肃当严冬，大地凛冽号朔风。扶桑曜雪韬瞳鋋，屏翳一色浮鸿蒙。斯须素景摇太空，霏花糁叶何茸丰。六出巧自造化工，覆纩敷缟远近同。缀琼贴瑶缘墙墉，轻盈宛转穿帘栊。千门万户光玲珑，积平坎窞增丘封。冻合沟渎流靡通，林沼幻出银芙蓉。遂令松篁失青葱，翰飞蠕动寂敛踪。万枿之暇坐九重，岂不自足鲜与醲。一念所重存瘝恫，荷戈披甲防虏戎。况复怀此为冲冲，维时预兆年岁丰。滋润麰麦消螟螽，腾欢溢喜畎亩农。"}