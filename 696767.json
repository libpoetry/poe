{"id":"696767","title":"次用之梁赞善人日观驾之作","dynasty":"明","author":"金幼孜","text":"森森羽卫肃清晨，扈跸千官候紫宸。旗拥交龙收宿雨，辇随丹凤辗轻尘。三阳应候频占岁，七日宜晴自可人。极知圣德同天运，万汇从兹又一新。朝罢金舆出建章，庆云五采绚晨光。霓旌拂树开仙跸，宝马穿花散御香。金水绕梁初泛绿，仙醪贮瓮尚封黄。镐京侍宴沾恩泽，独对南山献寿觞。幄殿当中锦绣开，千官先进紫霞杯。花间合乐晴云度，柳下停銮昼漏催。日丽綵筵金作屋，云回宝仗玉为台。东风澹荡春先到，已有阳和遍九垓。万乘行春展豫游，忝从载笔荷恩休。碧桃花重偏迎辇，御柳寒轻不入裘。天香尽日随冠盖，佳气无时近冕旒。闻道故人歌咏好，诗成先拟进瀛洲。"}