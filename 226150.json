{"id":"226150","title":"庚辰六月陪谨斋准轩雅山游西禅超师院以柳诗","dynasty":"宋代","author":"黎廷瑞","text":"小憩西禅床，谢绝半日暑。白云怜倦客，清阴覆停午。嫋嫋陂上风，沉沉竹间雨。幽幽一室虚，昵昵群叶语。冥搜得奇憩，熟寐透淳古。九衢喧野马，万喙争腐鼠。谁能大槐根，摆落半柯土。浮生得今辰，幽期况兹宇。延缘欲忘归，落日斋堂鼓。"}