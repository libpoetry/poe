{"id":"311563","title":"望海潮·民国卅四年客南岳中学感怀赋此","dynasty":"现代","author":"刘凤梧","text":"水丽潜溪，山巍南岳，杏桃遍植宫墙。叶甫成阴，花初含蕊，东风吹作红妆。萼破发微香。怕清明雨骤，上巳风狂。压线生涯，忍听雏燕话雕梁。客中夜更凄凉。怅星回北极，月转西廊。纵心有灵犀，身同彩凤。梦回仍在他乡。晓起看鸳鸯。任双栖浅渚，稳睡南塘。拼把鹔鹴沽酒，沉醉倚斜阳。"}