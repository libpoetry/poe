{"id":"704759","title":"出京师二首","dynasty":"明","author":"薛瑄","text":"孤臣泣血省愆尤，诏释羁缧出凤州。满目山光迎马首，一鞭归思绕林丘。罢官已是安时命，报国空惊不自筹。遥想到家春已暮，麦黄蚕老稼盈畴。久知樗散是非才，卅载超迁历寺台。松柏每期冬雪茂，杏花不逐艳阳开。数茎白发还禁老，一寸丹心未觉灰。此日为农归故里，河汾岁晚兴悠哉。"}