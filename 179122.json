{"id":"179122","title":"和魏南伯县丞寒食西湖韵","dynasty":"宋代","author":"袁说友","text":"红尘久厌人，湖山猛从事。巾车出西关，触目饱幽致。聊从吸鲸饮，发我涌泉思。松鸣当丝竹，山肴胜肉味。爱此天地宽，无复名利觊。淡妆与浓抹，晴雨盖一类。车马几驰逐，簪珥颇遗弃。稍出鹓鹭行，来与鸥鸟缀。归来灯火近，忽枉珠玉遗。三复已醒然，袭藏有巾笥。"}