{"id":"829507","title":"苏幕遮 寒夜，和云史","dynasty":"清末近现代初","author":"周岸登","text":"旧怀孤，新恨永。唤酒垆边，花影扶人影。怕向当筵呼定定。雪咽冰餐，省识中肠冷。念家山，天样迥。剑外杯心，鹤响哀猿警。甲帐绣襦仙意静。一卧江关，耐得三年醒。梦华疏，愁味永。急景凋年，转烛浑无影。碧海青天心不定。漫斗婵娟，谢却梅魂冷。雁书稀，川路迥。病骨支寒，耳厌鼍更警。四壁鼾雷喧里静。缺月窥窗，坐对成双醒。"}