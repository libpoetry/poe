{"id":"634831","title":"小舟溯川至山麓宿云路村馆","dynasty":"明","author":"释今沼","text":"夙予爱秋山，勉焉苦登践。曳楫随回川，望峰随几面。轻舠属旋折，合沓形始见。微阳耀林麓，舍舟聊缱绻。遂造云路峰，石门憩苔藓。村径有高下，茶坪或夷衍。鸡犬恋茆茨，人事遂初善。投策高崖侧，解装情已缅。虚窗对落日，孤松媚远甸。雷坛度疏雨，名泉暗流转。清寐渐良宵，幽怀自兹眷。"}