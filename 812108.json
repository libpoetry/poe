{"id":"812108","title":"个人","dynasty":"清","author":"孙原湘","text":"个人第一是青丝，委地春云挽髻迟。记得刺桐花下等，水晶帘外日斜时。个人第一是双蛾，澹扫春山不费螺。自识玉郎心事重，展时偏少蹙时多。个人第一是星眸，载得聪明又载愁。只许消魂人自觉，暗传心事不抬头。个人第一是双腮，酒晕微涡笑靥堆。一缕睡情支不住，红云飞上限梢来。个人第一是朱樱，匿笑搴帷皓齿呈。翻道诗人莲舌好，愿通花气过聪明。个人第一是兰胸，菽发凝脂隐约中。一抹红褂严结束，却逢郎手自通融。个人第一是春纤，亲替檀奴熨指尖。丁嘱避嫌心事切，人前卮酒莫同拈。个人第一是双莲，风韵行来步步妍。可记暗中金钿落，绣鞋香气泊人肩。"}