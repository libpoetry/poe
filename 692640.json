{"id":"692640","title":"当下吟二首示诸儿","dynasty":"明","author":"杨起元","text":"学惟当下是真心，当下真心不用寻。一掬元和随物布，三更夜气此时深。顿齐圣位通明德，不受人间污染侵。此法是谁相付与，端从羲画到于今。当下真心是谓良，不由闻见不思量。千层习气须臾尽，万卷经书片语长。轻可御风超倏忽，清如临水濯沧浪。也无奇特无增长，只是孩提爱恋常。"}