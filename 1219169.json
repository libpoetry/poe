{"id":"1219169","title":"吴桓王墓","dynasty":"元","author":"郑元祐","text":"有吴桓王之墓田，乃在盘门南郭边。墓中玉凫久化土，石上赤乌犹纪年。寒食无人洒麦饭，东风满地飘榆钱。功昭前代启吴祚，葬地合择名山川。阖闾城南不百步，土薄易致耕夫穿。昭纮众臣号详密，虑不及此宁非愆？缅思山东举义日，郿炷顾已无诸贤。惟王父子起相继，黄星闪避东南天。假之修龄定四海，许下岂容瞒著鞭？凿山掩匠等发掘，朽壤一抔谁独专？白杨萧萧北邙路，姓名能得几人传？"}