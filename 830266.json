{"id":"830266","title":"十一月廿九日沧趣楼雪中作","dynasty":"清末民国初","author":"陈宝琛","text":"梦中欢呼夜大雪，开门失笑吾饱谙。错疑江亭枯苇际，四顾一白云昙昙。北方无梅负雪白，而我手种缘江潭。琼楼玉窗照清晓，羽衣缟带纷交参。少焉天洗图画出，圭笏屹立排层嵁。旧醪入手不待劝，花光雪色欺酡?。凭栏兀兀意忽忽，墟烟不动林禽韽。南人柔脆狃冬燠，牖户不戒输鸠䳺。江山如此恣僵卧，但有好事人两三。宁知长安数尺澝，达者车马穷步担。至尊诚祈百寮贺，流民三辅无寸褴。嗟余弱冠见南雪，中兴之际方刘戡。上元甲子上元夜，省忆灯下粗能谈。村翁九十有四五，儿时亦睹鹅毛毵。次年田园遂大稔，乾嘉全盛言醰醰。百年两雪无此大，或者地气自北南。幸民陇亩冻不死，愿和击壤歌和甘。"}