{"id":"286579","title":"夷陵岁晏行寄赠陈学士韬庵前辈并柬损庵左丞","dynasty":"清代","author":"李稷勋","text":"去年珂马喧京洛，春风凄咽东华钥。今年闲对夷陵花，岁晏天寒意萧索。夷陵城郭连江湄，欧九当年此咏诗。青苔遍踏下牢渡，元白苏黄各一时。我来苦被浮名误，山川文藻今非故。转石时牵瀼口船，堑山尽斫峡州树。木叶冥冥天雨霜，江湖魏阙心旁皇。夜阑鸡唤残星曙，误作觚棱斜月光。世事转烛愁翻海，重来应见市朝改。绍圣新猷不敢知，贞元朝士几人在。北风吹雪轩辕台，九陌跅弛多异才。一年不饮横街酒，梦落江南事事哀。新亭嘉会感畴昔，泪污衫袖痕犹碧。墙角馀花未忍看，天涯芳草无人惜。倒掷酒盏三叹歌，夷陵北望青山多。春明细雨年时路，九城佳气今如何。"}