{"id":"281336","title":"得梁子嘉书赋长句奉答","dynasty":"现代","author":"林朝崧","text":"家本蓬莱海中住，日出咸池见乡树。劫灰飞到仙山来，身骑白鼋且西渡。一枝借住刺桐城，书剑常为闽峤行。射乌山头吊霸主，狂歌醉舞不胜情。天公为余添眼福，风送征帆来沪渎。吴姬一笑终年留，用尽金钱欢未足。到处流连似贾胡，不知客路有穷途。只今已发归欤叹，犹载琴樽泛五湖。故人梁鸿苦相忆，昨驰尺素问消息。缄情遥寄一诗筒，夜梦逢君龙伯国。"}