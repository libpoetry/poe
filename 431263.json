{"id":"431263","title":"望江南十三首 旅窗杂忆","dynasty":"近现代","author":"丁宁","text":"年时好，芳序最关情。困柳轻阴寒上巳，催花疏雨湿清明。家住绿杨城。年时好，浑不解愁侵。笑煞枣花贪结子，怪他栀子惯同心。弹指便而今。年时好，最忆是初秋。清露沾衣寻络纬，碧筠引蔓护牵牛。陈梦恁悠悠。年时好，惯爱日高眠。宝鸭添香呼碧玉，锦毡分暖拥乌圆。回首倍凄然。幽栖好，自在可安禅。静看花砖移日影，懒开帘押放炉烟。风月一年年。幽栖好，门巷绝尘嚣。拂槛香风开茉莉，绕窗翠障种芭蕉。冰簟夜迢迢。幽栖好，吾自爱吾庐。满院金风朝试剑，一帘凉月夜摊书。曾几感离居。幽栖好，清供伴吟笺。欲去还留霜下客，未期先晤水中仙。岁晚共流连。吾乡好，春色够魂销。夹岸有花皆芍药，平湖无舫不笙箫。人语小红桥。吾乡好，烟景怕重提。十里芰荷连法海，几家楼阁枕清溪。长忆竹桥西。吾乡好，往事耐思量。黄菊金橙桑落酒，霜螯白醋茈芽姜。时节近重阳。吾乡好，记得岁寒天。出水银鱽银让色，含浆雪蛤雪输鲜。小饮富春园。多少恨，闭户独沈吟。不速自临愁病老，长迷莫误去来今。何处问圆音。"}