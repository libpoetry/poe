{"id":"584865","title":"题守关忠节卷","dynasty":"明","author":"唐胄","text":"御史不贵铁为冠，所贵七窍心孔丹。闭关手持三寸铁，誓死不纳披忠肝。精诚感激动天听，六龙倏忽旋回銮。舍生臣节不足异，回天力大惊天颜。追思十六年来事，转危原未易为安。几事破犁谁小犊，失身何惜天几翻。披肝泣血非无士，百川既决难回澜。东都再见申屠蟠，皇朝屹屹居庸关。"}