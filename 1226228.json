{"id":"1226228","title":"次韵率性来山人见贻之作","dynasty":"元","author":"张雨","text":"南峰后，灵石前，岚霞茜绚争春妍。贫家客来净扫地，亦有一瓶红杜鹃。东坡七过山南坞，山人能记坡翁语。君方骑马听朝鸡，为我入林来听雨。雨声吹断听松声，怪石长松为友生。怜君慰我支离者，不饮向人空复情。我如病马离群去，君如伯乐能相顾。羊群好在金华山，梦里相逢犹识路。"}