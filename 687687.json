{"id":"687687","title":"拟古诗十九首 行行重行行","dynasty":"明","author":"孙蕡","text":"歧路一尊酒，送君当远行。交时未及竟，丝管激哀声。冉冉岁华暮，悠悠云气征。驰车戒往路，恻恻伤我情。我情默已伤，欢爱不可忘。昔为春花妍，今为秋草荒。秋草荒有时，夫君见无期。独宿坐长夜，泪落如绠縻。白日傥回照，孤怀君所知。青阳煦林薄，春气匝道周。婉娈都人子，采桑南陌头。修眉婉清扬，玉颜和且柔。明妆照碧落，五马为久留。久留谅奚为，妾非贵者俦。贫守蓬蘧篨，献食独安羞。置酒高堂上，宾友列长筵。绮食罗雕盘，烹鳖脍熊蹯。回风吹绣縠，悲管间清弹。遗响妙入云，慷慨有馀欢。流光若逝水，安得长驻颜。薄酒聊斟酌，幽襟良可叹。南园有佳人，窈窕桃李颜。容华一何丽，顾盼生光妍。进退礼自防，秉德幽且闲。良媒候嘉意，君子希令言。鸿雁念俦侣，关睢鸣河间。盛年若流水，隐处独长叹。华月散高树，列曜何参差。流光射结绮，思妇惨中闱。良人涉远道，感叹夜何其。清声发妙曲，宛转有馀哀。妙曲固可听，馀哀知为谁。春至桃李妍，岁暮华色衰。居然独处廓，顾影久徘徊。故人隔千里，寄我青琅玕。琅玕色美好，爱重若邱山。感兹缠绵意，将以遗所欢。路遥不能致，欲插排风翰。离离谷中树，灿灿春华芳。枝叶何盛茂，忽然随风扬。流光有凋换，物理安可常。扰扰路旁子，哀歌使我伤。杪秋天气肃，白露结严霜。揽衣不能寐，起视夜何长。明月出东壁，众星罗纵横。岁暮鶗鴂鸣，百草青自黄。远道者谁子，驱车登太行。太行郁嵯峨，天路无津梁。兴言念同志，涕下沾我裳。青楼何高高，绮疏临道旁。美人娱永夜，皓齿发清倡。玉颜羞掩媚，妙曲婉成章。含宫亦泛羽，忽复转徵商。行云驻远汉，飞尘连虹梁。识曲世所稀，遗音空飘扬。歌竟夜阒寂，悠悠哀思长。洞庭木叶下，悲吹激微寒。美人倚修竹，凝睇九疑山。层云没远巘，轩车绝来还。既怀文玉佩，复采澧水兰。结言欲有赠，天路远险艰。沉忧坐将老，岁月销令颜。北风吹雪霰，同云四垂阴。惠而能好我，寄我瑶华音。蟋蟀入床下，晨风飞北林。川梁限楚越，思子阒伤心。壮士悲白日，达人爱景光。景光无停留，鬓发忽以苍。严霜被野草，行旅思故乡。禽鸟有所识，百蛩知潜藏。如何不黾勉，老至空自伤。咸阳九原上，昔日冠盖场。秋风动禾黍，旷野浩茫茫。大化无停留，荣耀安可常。烟云迷五柞，榛棘没长杨。时运理则然，来者徒自伤。所以放志意，酣歌称我觞。鸣筝纵繁响，缓此幽思长。回车长乐阪，将去复彷徨。愿为云中雁，寥廓恣高翔。良辰集宾友，载酒登北邙。百草何离离，高坟被山冈。四野生悲风，夕日寒无光。狐狸穴空圹，稚子觅亡羊。人生寄一世，奄逝若朝霜。高堂与大宅，终作荆棘场。蓬莱隔弱水，仙说成荒唐。及时且行乐，勿用徒悲伤。白日无流光，逝水无回波。浮生类转烛，运尽归山阿。松柏夹长路，高坟起嵯峨。古来皆若此，咄咄将奈何。谁弦雍门琴，和此薤露歌。日月递朔望，推迁无时停。鼎鼎百年内，所为竟何成。贤者解斯理，达生外其形。良辰有美酒，日对宾友倾。迢遥阆风邱，奇树秀瑶英。周王八骏没，天路杳溟溟。江潭十月交，霜露萃郊原。卉木无留荣，百草日夜乾。鸿雁鸣洲渚，猿狖悲空山。闺人念远道，抚节涕汍澜。川梁一暌隔，魂梦夜不安。厚爱君讵知，新恩忘前欢。忠诚不见白，剖心良独难。望望千里道，无由生羽翰。愁人起视夜，北斗低复昂。中垣耀室壁，良月知载阳。客行涉远道，葛屦履严霜。愿欲同辛苦，江汉愁且长。临风付书劄，鸿雁无来翔。悄悄闺闱心，岁暮惟独伤。妾有锦绣段，文采裁为衿。上罗连理枝，下织双飞禽。惜此嫁时物，珍之比南金。良人隔山海，岁月亦已深。愿因飞鸿翼，寄以表此心。欢爱夏日短，忧愁春夜长。房帷敞虚日，对此华月光。薄寒凄以至，入我罗衣裳。悁悁感心目，欲寂还不遑。良人远行役，三载滞遐方。别时木叶落，今已花卉芳。无由达衷曲，怅望隔河梁。"}