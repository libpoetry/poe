{"id":"1123621","title":"赐赵士忠二首","dynasty":"宋","author":"赵慎","text":"职事烦填委，文墨分消散。驰翰未暇食，日昃不知晏。沈迷簿书领，回回自昏乱。释此出西城，登高且游观。方塘含白水，中有凫与雁。安得肃肃羽，从尔游波澜。志士惜日短，愁人知夜长。摄衣步前庭，仰观南雁翔。淳景随形运，流响归空房。清风何飘飘，微月出西方。繁星依青天，列宿自成行。蝉鸣高树间，野鸟号东厢。纤云时髣髴，渥露沾我裳。良时无停景，北斗忽低昂。常恐寒节至，凝气结为霜。落叶随风摧，一绝如流光。"}