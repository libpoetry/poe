{"id":"780900","title":"遣仆","dynasty":"清","author":"姚瑩","text":"仕宦谁最欢，家人及奴婢。岂惟饱暖求，亦有轻肥喜。尔昆亦胡为，相从乃异是。家本沧海东，生无便捷技。从余困鞍马，亲见军中事。南北讨乱民，防夷筑烽垒。海氛几年靖，幸未亡一矢。扶病治军书，中夜辄数起。凶夷既受缚，觳觫若羊豕。海外全境完，大吏或怒视。时事局已成，孤臣志则已。喘息曾未苏，盘带遂三褫。槛车实颠沛，囚服敢言耻！狱成幸免戍，入蜀更奉使。冰山与雪窖，负痛入骨髓。已觉胫无毛，数见呼庚癸。惟尔实相从，艰难仅不死。前后几十年，辛勤未一弛。旦夕遭呵骂，或未免鞭棰。面无色怨嗟，背亦无訾毁。贵贱常异交，安危不同理。翟公门上书，今古慨同轨。惟尔以拙诚，一意相终始。我发已全白，尔岁未三纪。蓬州始安居，酬赏尚有俟。病罢我则归，豢养今已矣。负尔非一端，患难徒相倚。尔望本不奢，聊以劝义士。相知有胡公，清峻善臧否。许尔入庑下，安寘及妻子。勉事新主人，贞勤当自矢。长言述尔事，岁月易流驶。百年会有尽，臣仆咸视此。"}