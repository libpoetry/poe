{"id":"296373","title":"曲玉管·蝉","dynasty":"现代","author":"章钰","text":"倦侣旗林，浮生翳叶，依然入夏吟身好。总为当年齐女，宫怨难销。说无聊。阁阁蛙争，营营蝇集，早秋信息凭谁报。咽徵吟商，曲曲高处琴调。尽逍遥。隔道虫天，也留得、残声摇曳，料难雪唱云酬，生愁仗马同嘲。土风操。尚幺弦张起，自诉南冠心事，几番蛩絮，几度螳惊，漫怪牢骚。"}