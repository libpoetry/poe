{"id":"843669","title":"与谢石秋、星楼、林湘畹、黄茂笙游冈山超峰寺中途遇雨","dynasty":"清末民国初","author":"许南英","text":"游憩超峰寺，登车日已曛。暮天销薄霭，秋雨酿浓云。老去思依佛，閒来欲与君。西风吹断雁，拭泪拜孤坟！雨露衣衫湿，泥涂手足匀。本无人我相，忽现色空身。剥啄喧中夜，欢迎闹比邻。门前看墨妙，犹认老孙莘。到寺已三更，当头月色清。朦胧秋树影，历乱夜泉声。我自贪斯景，人应悔此行。对床联好句，不寐到天明。海外无名胜，南来祗此山。偶同乡老话，犹认故侯颜。莫问十年事，且偷半日閒。愧非苏玉局，留带镇禅关。"}