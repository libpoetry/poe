{"id":"1214638","title":"送仲珍弟还乡兼奉内弟陈子传","dynasty":"元","author":"黄玠","text":"吴淞江边秋冰生，榜人刺篙歌采菱。古来贫贱别更苦，置酒不饮心如酲。落日长云下平楚，孤雁决起南飞翎。救寒几日衣上褚，原头西风吹脊令。阿㜷倚门瘦骨立，手挥五弦多苦声。流光一瞬二十载，风纚露沐将焉成。汝归买田嵩水曲，小筑便可开柴扃。他年枣下实纂纂，我亦岂惮为耕氓。芋魁作羹饭瓜麮，充腹不在罗珍盛。金石论交有销泐，人生急难如弟兄。"}