{"id":"622752","title":"蓬罗行","dynasty":"明","author":"郭之奇","text":"晓日欲开蓬山阳，松风飒飒动初光。牧子驱牛下侧坂，樵人腰斧向前冈。中有山栖閒步客，孤吟小咏立苍茫。心爱诸松时结伴，身随樵牧未成行。衣无褐，巾是葛。逐景寻幽不暂离，微言欲使化工夺。眼看春色似烟流，藉草穿林恣远游。可怜春尽愁难尽，错认三春春尽愁。风光烂熳归何处，斜日西沉东月浮。毵毵霁霭横溪径，漠漠飞阴覆钓舟。君不见天台采药当时路，云深花散水悠悠。水亦不能使花住，花亦不能使人留。千岩万壑此恨终，谁见皎皎新轮玉半勾。玉勾斜，玉颜遮，朝云已变赤城霞。空山不管人间事，春去春来春复花。"}