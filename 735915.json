{"id":"735915","title":"题归高士书竹画庄","dynasty":"清","author":"顾景星","text":"太常墨竹名天下，归老文休亦潇洒。元躬别得彭城法，醉后解衣方一写。一枝赠我挂草堂，是时绕屋插新篁。始知笔理侔造化，洋州胸次吞筼筜。元躬取神兼取肖，雨至如啼风若笑。即今折取一枝来，正看旁观无此妙。夫夫老大尤清狂，垂肩白发双耳长。所南画兰不画地，千秋志士同感伤。附禺帝丘三百里，放勋葬处留遗址。双梢愁惹苍梧云，乱痕泪点潇湘水。元躬画此人少知，日暮易米空筐归。只今披发飘然去，莫道前身是画师。"}