{"id":"1127766","title":"上广东运副马少卿寿十口号","dynasty":"宋","author":"曾丰","text":"寿星瑞世现光明，俄转桐江作客星。千载严陵后身出，风标气概两亭亭。客星又转作魁星，蚤应文科策汉庭。紫气初来朝北极，长鹍一奋刷南溟。魁星又转作文星，玉笋班分博士清。鼓舞辟雍群弟子，依归绛帐老先生。文星又转作郎星，晓握兰香上玉清。屹立太微东北角，是非时与上台争。郎星又转作侯星，上据中阶下列城。时号嘉兴为辅郡，出分重寄护行京。侯星转作使臣星，驲传轺车得按行。天节前驱绣衣出，蒋山摇动大江清。使星转作副枢星，天柱天阶两手擎。阉倖斜晖欲相射，回躔退舍养吾明。枢星转作内平星，内得其平外亦平。贯索已沉牢口退，又随钱谷向南明。平星转作上台星，独运璇玑握玉衡。蹀躞稳行黄道阔，荧煌长伴紫微明。台星久出照寰瀛，懒入端门傍御屏。上扣北辰乞闲散，南归长作老人星。"}