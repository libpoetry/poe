{"id":"435768","title":"寄英禅师师时住龙门宝应寺","dynasty":"金末元初","author":"元好问","text":"我本宝应僧，一念堕儒冠。多生经行地，树老井未眢。一穷缚两脚，寸步百里难。空馀中夜梦，浩荡青林端。故人今何如？念子独轻安。孤云望不及，冥鸿杳难攀。前时得君诗，失喜忘朝餐。想君亦念我，登楼望青山。山中多诗人，杖屦时往还。但苦诗作祟，况味同酸寒。清凉诗最圆，往往似方干。半年卧床席，疟我疥亦顽。济甫诗最苦，寸晷不识閒。倾身营一饱，船上八节滩。安行诗最工，六马鸣和鸾。郁郁饥寒忧，惨惨日在颜。老秦诗最和，平易出深艰。脱身豺虎丛，白发罹茕鳏。张侯诗最豪，惊风卷狂澜。窍繁天和泄，外腴中已乾。城中崔夫子，老笔郁盘盘。家无儋石储，气压风骚坛。我诗有凡骨，欲换无金丹。呻吟二十年，似欲见一斑。大笑揶揄生，已复不相宽。爱君梅花篇，入手如弹丸。爱君山堂句，深静如幽兰。诗僧第一代，无愧百年间。思君复思君，恨不生羽翰。何时溪上石，清坐两蒲团。"}