{"id":"1205433","title":"水龙吟 广陵送客，次郑兰玉赋蓼花韵","dynasty":"元","author":"张翥","text":"芙蓉老去妆残，露华滴尽珠盘泪。水天潇洒，秋容冷淡，凭谁点缀。瘦苇黄边，疏萍白外，满汀烟穟。把余妍分与，西风染就，犹堪爱，红芳媚。几度临流送远，向花前、偏惊客意。船窗雨后，数枝低人，香零粉碎。不见当年，秦淮花月，竹西歌吹。但此时此处，丛丛满眼，伴离人醉。"}