{"id":"1119521","title":"次韵答陈梦锡十首","dynasty":"宋","author":"陈造","text":"古人存心屹底柱，卷舒晦明付时行。蕞尔之身函天地，政可蠛蠓睨功名。吾宗石友读书眼，可但于易钩其深。日来弄笔课七字，万象奔忙供醉吟。向来应俗用古学，我亦未悔金注昏。伍胥宰嚭各腐滓，吴歈越吟谁诵冤。巨室荧煌万金产，小家经营一簪馀。克庸盟随制梃足，更用荆尸来捣虚。姜子嗜酒不良行，诸公俛顾惭登瀛。尚堪坚坐作周鼎，底用诗名满凤城。冰檗未肯执名卿，搔头自剔书窗灯。君家老人如椽笔，浙江鄞水倒泓澄。九重圣孝绝今古，矞云丽昼南山高。台閤不无补衮手，付我五亩耘艾蒿。诸儒峨冠每扪舌，四肢非骨宁自强。即今可言尚十八，直须坐治开明堂。续经发冢古今病，未容灼肤防疮疣。决知萧兰异根叶，始议溟渤包众流。诗人锋铓不可触，瞢揽鲸牙撩虎须。飞来此编更作意，诗行快对夔州图。"}