{"id":"884662","title":"群玉亭","dynasty":"宋","author":"朱翌","text":"泗滨石窟如蚁族，巧匠琢山如琢木。不问人家与官舍，轩窗随分作岩谷。符离城东石更多，天划神刓相倚绿。当年来过玉局翁，拄杖敲门步幽麓。翼然危屋谁所兴，赐以嘉名号群玉。翁家自有小仇池，壶中九华伴孤独。经行趣尚绝世姿，丑好例皆蒙纪录。银钩烂烂照无穷，走马来看僵立仆。是时官梅香正阑，亦有海棠红映肉。老翁盖棺二十年，世上遗编数遭狱。只今见字如见人，满眼清风乱庭竹。想当入海期汗漫，云车屡下仙山曲。仙山缥缈虚无间，我欲凭之两黄鹄。"}