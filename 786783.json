{"id":"786783","title":"伤春","dynasty":"清","author":"牛焘","text":"年年花时醉花下，醉后狂吟兴潇洒。有时午梦度花砖，花间苍苔坐三雅。今年春事不堪夸，腊尽春寒飘雪花。寻梅几度空惆帐，献岁无人采山茶。东风二月乍回暖，澜沧江头归缓缓。隔岸桃花瞥眼过，玉壶难卖春一碗。临西官舍飞缁尘，杨柳条短不系春。更愁阴山三丈雪，阔绝东西无行人。时逢清明归计决，归来又过寒时节。前度元都菜花黄，杜鹃啼残踯躅血。幸有余芳恋枝头，春病无端又春愁。缘悭坐惹蜂蝶怨，兴浅谁同秉烛游。明知乐事年年少，一番春去一番老。好花能得几时看，看到无花更懊恼。昨来暂到五柳居，分得菊苗手自锄。秋花应胜春花好，留醉重阳风雨庐。"}