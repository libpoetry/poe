{"id":"701998","title":"怀旧何处观灯好四首","dynasty":"明","author":"储巏","text":"何处观灯好，分曹建业年。春星低观阙，晴雪映山川。邻曲筵长接，城隅骑每联。忆同江水部，终夕咏红莲。何处观灯好，台城并骑时。酒边看夜戏，花下听春词。火树璇霄发，松棚彩市移。迟迟南陌上，明月镇相随。何处观灯好，琳宫禁御西。星桥通碧落，云网缀丹梯。梅畔春犹寂，松梢月渐低。传柑谁得句，痛饮忆宣溪。何处观灯好，风光帝里多。鲛屏围宝炬，鳌驾滟金荷。列第珠垂箔，长桥蝀枕河。谁家吹铁笛，月午更相过。"}