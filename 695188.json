{"id":"695188","title":"咏史六首","dynasty":"明","author":"林大钦","text":"郢人歌白雪，巴徒岂捲舌。当时高深意，举国莫能彻。此士何独然，聊以慰所悦。迂衢何足由，高调见馀烈。一蒙登徒谗，千载为悲切。陶朱虽相越，本有五湖心。一乘鸱夷舟，永钓沧江浔。当时何磊落，洒斝净吴氛。功成不就赏，高节迥不群。世路有昏惑，白日生玄阴。他人方寸间，山海嗟浮沉。振翼凌云汉，罗者安所寻。冲静得自然，荣华何足歆。功名不可为，虚恬聊自得。伊昔商山人，偃卧逐云匿。岂无济世心，唐虞今安极。紫芝行当采，驷马方束逼。螮蝀入紫薇，前星夷光晖。一行生羽翼，复向白云归。窅然何微冥，捲舒达化机。斯人今逝矣，爽气尚依依。张良初报韩，椎秦博浪沙。一朝遇英主，勋庸在汉家。晚节滋所尚，云泉契初偿。赤松与翱翔，万户奚足羡。肮脏凌云烟，英风千古悬。斯人不可致，江海馀凄然。诸葛大名驰，雄心尚可知。南阳三顾合，风云四海垂。当其躬耕时，菽水欢自贻。何意出云萝，驱征在汉陲。辛勤定荆益，涕泪六出师。勋庸虽未竟，天地为辛悲。凛凛英风逝，悠悠百代思。怅望遥相接，长歌梁甫词。安石在山中，无心济天下。时值天地愁，棋樽洗氛野。一啸辞成功，高步复萝峰。捲舒无心云，岂与沮溺同。吾来寻英契，青山莽冥翳。运阔达贤稀，丹心期昔袂。"}