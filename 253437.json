{"id":"253437","title":"题高敬之所藏云溪独钓图","dynasty":"金朝","author":"王寂","text":"疏帘留客昼偏长，茗椀告罢新炉香。主人不恤寒具手，为出牙签古锦囊。鹅溪半幅开平远，天际归舟烟树晚。钓翁蓑笠钓沧浪，一波不动风丝软。吾家旧隐柳溪閒，误落红尘不放閒。披图便觉清兴发，恍若坐我黄芦湾。黄陵翩翩贵公子，爱画乞诗差可喜。幸今老父眼尚明，莫惜千金访茧纸。"}