{"id":"814650","title":"丁巳春日柬述安司马二首","dynasty":"清","author":"郑用锡","text":"无分攀辕爱日瞻，音书一纸到闾阎。暮云春树三年别，流水桃花两度兼。淮老临行曾乞霸，赵人戴德尚思廉。知君到处苍生祝，指顾康侯锡马占。遥闻卜宅又新迁，宦海劳劳暂息肩。听鼓转蓬仍走马，登车揽辔好先鞭。风尘未了三千牍，樾荫长留十万廛。我愧青毡还自守，头衔如水度衰年。"}