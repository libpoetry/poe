{"id":"807603","title":"水龙吟  送梁溪明府吴伯成先生新任闽中廉使","dynasty":"清","author":"陈维崧","text":"无诸城已销烽，鹧鸪双引熊幡舞。鲛宫浪偃，鲤湖波静，欢腾榕浦。荔子摇丹，石华涨绿，海云佳处。仗九龙仙令，二泉茂宰，洗兵马，为霖雨。只我离情万缕。逐盈城、攀辕士女。摩空瘦鹘，倚墙病骥，飘零谁诉。落落祢衡，茫茫刘表，此身无主。送千秋鲍叔，红旗掣电，向闽天去。"}