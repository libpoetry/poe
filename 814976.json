{"id":"814976","title":"风入松三首","dynasty":"清","author":"奕绘","text":"前身得道许旌阳，高尚不佯狂。黄尘车马长安道，武选司、沦谪仙郎。弱冠春风及第，朱衣前辈焚香。翠箫渔笛好词腔，鸣凤韵锵锵。夙缘遇我如相识，泻胸中、万斛沧浪。寄语枣花帘下，何时得佩双璜。时新花样满肩挑，红烛小双包。绣球菱角花篮子，更累垂、满架葡萄。火判朱衣宝带，天官羽葆云轺。风输走马阅前朝，灯市摁星桥。春风十里春明路，簇春光、万盏高烧。凤辇鳌山旧梦，千金一刻今宵。万年甲子侍灯筵，正殿好泰天。九州清宴亲藩宴，梦依稀、玉盏金盘。向晚西园烟火，来庭四海衣冠。不才谢病已三年，老宿半凋残。逢人每问朝廷事，但传闻、不似从前。搔首太平湖上，祧灯自理残编。"}