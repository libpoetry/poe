{"id":"1082118","title":"题雾豹斋","dynasty":"宋","author":"刘才邵","text":"幽人乐安闲，杂世不复顾。可怜有为身，轻被山林锢。岂知旷达士，用舍随所寓。聊从隐约中，养就扶世具。如彼南山豹，深藏十日雾。一朝文采成，蔚然骇狐兔。伟哉王夫子，术业久饶裕。今犹事韬晦，盖亦以此故。独于议论间，时肯一斑露。使得效所长，英躔可平步。方今正急贤，延纳非一路。愿早随鹤书，勿久山间住。"}