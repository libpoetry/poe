{"id":"496089","title":"大江东去 其十四 次东坡韵，题袁佩兰大尹画","dynasty":"明","author":"夏言","text":"海岳道人，向白云深处、静中观物。百尺瑶台清似水，仄倚丹崖翠壁。台下梅花，虬枝铁干，点缀千年雪。三山咫尺，神仙原是人杰。老我而今自归来，天上豪兴时时发。笑傲烟霞，看人间、蠛蠓瓮中生灭。白石樵翁，沧波渔父，相伴俱黄发。蓬莱小阁，相对灵峰山月。"}