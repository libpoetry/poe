{"id":"1131941","title":"梅花","dynasty":"宋","author":"潘牥","text":"柴门尽日少蹄轮，坐对横窗数点春。心向雪中偏暴白，影来月下亦精神。十分洗尽铅华相，百劫修来贞洁身。笑杀唐人风味短，不应唤作弄珠人。偷得湖斋半日闲，有梅此地即孤山。瘦边似我腰全沈，白处怜渠鬓亦潘。惟有竹君同所好，岂容蝶使戏其间。调羹莫作儿童语，老眼相看在岁寒。老梅手植几何年，一见风标姑射仙。特地留为滕六伴，笑他大欠曲生缘。孤高直是难谐俗，开落从渠莫问天。座上诸公醒亦醉，对花起舞藉花眠。昨夜花神有底忙，先教踏白入南邦。冷将双眼窥春破，肯把孤心受雪降。松弟得兄呼最长，竹君取友叹无双。月宵试看尤清绝，一在梢头一在窗。"}