{"id":"232998","title":"秋日燕山道中","dynasty":"宋代","author":"张舜民","text":"燕山秋更好，况复值新晴。一径幽花闹，千岩晚瀑明。寺危迂路入，水漫信船行。尝栗皱初破，开梨颊未頳。松萝扶斗上，剑戟插沙平。秦赵封疆密，岷峨气象清。五龙丹桂尽，万马蹛林横。韫玉人时得，埋钱事可惊。画图传辋水，醉倒恋增城。为报南归客，应须自作程。"}