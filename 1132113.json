{"id":"1132113","title":"归后遣书问讯李敷文","dynasty":"宋","author":"戴复古","text":"绣斧离章贡，旋闻帅寿沙。先生方易节，客子已还家。别后仙凡隔，归来道路赊。秋风两行字，也胜寄梅花。身退谋家易，时危致主难。才能今管乐，人物旧张韩。吾国日以小，边疆风正寒。平生倚天剑，终待斩楼兰。闻说营新第，无从贺落成。门庭山水色，楼阁管弦声。海内二三杰，胸中十万兵。宁为一区计，不使九州平。忆作南州客，归来东海滨。尚怀忧世志，忍说在家贫。老作山林计，梦随车马尘。郁孤台上月，无复照诗人。"}