{"id":"444434","title":"平韵满江红 谷风邀游九溪十八涧，雨中饮龙井酒家，同盛元、晓华","dynasty":"当代","author":"王蛰堪","text":"千载湖山，曾梦入、霜泻碧岑。能几度、旧盟新约，胜迹偕寻。四野烟岚迷倦眄，一川花气浣吟襟。漫试凭、涧水话丁冬，鸣翠禽。清游赋，同古今。兴亡事，转相侵。望水杉云杪，谁会登临。肯慰孤怀唯俊侣，聊添佳趣借春霖。但归来、和月忆茶香，调素琴。"}