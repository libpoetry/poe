{"id":"758284","title":"沁园春  瘦","dynasty":"清","author":"赵我佩","text":"怯倚银屏，绣带平量，香肌暗消。怅年来病减，丰姿顿改，日长睡起，意态犹娇。臂欲松金，肩如削玉，云样衣裳水样绡。湘裙底，更一钩罗袜，宽褪莲翘。镜中薄了兰膏。怪落尽。芙蓉两颊潮。看秋波阁泪，愁凝眼角，春山锁恨，情蹙眉梢。飞燕轻盈，小蛮憔悴，莫向东风斗柳腰。黄昏后，怕灯前月下，顾影魂销。"}