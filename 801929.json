{"id":"801929","title":"流莺词","dynasty":"清","author":"张嵩龄","text":"日暮听流莺，流莺啼不住。上苑春来又几时，深闺梦醒惊何处。初闻仿佛在东墙，又见随风出绿杨。睍睆枝头明似剪，绵蛮树底巧如簧。豪门争拥颜如玉，斗酒黄柑共相逐。宛转疑吹秦女箫，悠扬胜度吴娘曲。独有高楼粉黛人，年年夫婿怨飘零。鸳鸯独宿银屏冷，倚遍阑干不忍听。"}