{"id":"813884","title":"薄倖 本意，寄怀和韵","dynasty":"清","author":"邹祗谟","text":"妒花风作。凭吹到、红心小阁。恨于今、珠零玉冷，便算笙歌院落。想伊时、前度刘郎，是绛树紫箫权托。恨轻写乌丝，重投翠羽，辜负花间半诺。难道行云巫女，刚学得、玉清情薄。只一梦春风，半宵秋雨，排演做寒窗消索。氤氲原错。料檀涡蓉帐，配不上、梅花寂寞。无名小鸟，红溜莺餐自啄。清商歌作。便欲附、临春绮阁。想当时、私称乡里，愿学夫妻村落。算从来、豪侠风流，单只是、书生难托。悔金雀楼中，紫鹅桥畔，多事当初便诺。独对亭亭小影，不料是、桃花命薄。奈半合双环，断香破镜，怎赋得离情十索。天公不错。道才子多情，这四字、而今且莫。无人深巷，谁向柴扉剥啄。风姨做作。误佳期、花姨耽阁。竟将伊、檀心一片，付与孟婆吹落。料如今、怨粉啼妆，应懊恨、庸奴难托。只三章有罪，两字无情，以此呼予曰诺。不料补过微之，竟做了、十郎轻薄。这别鸿新操，雕鸾旧调，可入得小窗弦索。伊家自错。问章台杨柳，道轻折、而今更莫。多愁杜宇，一任山花自啄。"}