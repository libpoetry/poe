{"id":"571020","title":"赠门都阃","dynasty":"明","author":"符锡","text":"方隅慎选将，磊落誇门卿。十五服官事，二十志峥嵘。三十守永福，四十备恩城。简擢自天子，敕书照海濒。洞老遵约束，猺獞避威名。田适奉师讨，桓桓奋先声。敢死士五千，部分尤分明。摧敌争先赴，捣巢惭后征。元凶倏既殄，禆将功谁京。笑我逢掖士，缪参骠骑营。军门重授简，南海再驰旌。可怪诸贼奴，频盗六里兵。逆党不尽揃，圣化奚由清。淹淹釜中鱼，喘息容偷生。搜罗狡兔窟，冒险每披荆。夜后归猿息，朝先鸣鹖行。或当遣发际，君退如不胜。由知富经略，无乃过持盈。君笑因语我，礼戒满则倾。兵家数十种，知术纷纵横。岂不览孙吴，雅慕屈子贞。驾言适兰畹，采芳掇其荣。结佩重朱紫，怀之千镒珍。寤寐谐此服，庶几德惟馨。往忆倾盖初，楼居见深情。迩来共事久，奖掖宁面承。世俗重荣利，傥来何足凭。愚人常自玹，贤畏达者轻。矧君年未艾，懋建当夙成。脩途尚真切，允矣来嗣程。"}