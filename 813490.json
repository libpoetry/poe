{"id":"813490","title":"丙辰夏明光镇旅店题壁","dynasty":"清","author":"李鸿章","text":"四年牛马走风尘，浩劫茫茫剩此身。杯酒藉浇胸磊块，枕戈试放胆轮囷。愁弹短铗成何事，力挽狂澜定有人。绿鬓渐凋旄节落，关河徙倚独伤神。巢湖看尽又洪湖，乐土东南此一隅。我是无家失群雁，谁能有屋稳栖乌。袖携淮海新诗卷，归访烟波旧钓徒。遍地槁苗待霖雨，闲云欲出又踟蹰。"}