{"id":"1109744","title":"次韵蔡景繁红梅三首","dynasty":"宋","author":"刘摰","text":"故人江驿寄瑶华，紫玉枝头散嫩霞。日暗露桃春尚浅，醉馀收面粉难遮。绿溪地静东风遇，雕槛香寒晓月斜。水满琉璃聊自喜，不堪尘眼秖空花。萧疏仙梗擢芳华，巧刻圆琼傅淡霞。素质本非桃杏质，酡颜聊避雪霜遮。香含暮雨栏边散，艳倚春风鬓上斜。闻说樽前偏属党，青黄朱粉更无花。仙圃瑶林冠物华，靓英明媚洗晴霞。醉装却费胭脂晕，纨扇应烦绛粉遮。天上念奴春睡足，风前飞燕舞容斜。后房宜劝歌声小，惜爱今年第一花。"}