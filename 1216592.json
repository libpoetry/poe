{"id":"1216592","title":"题赵文敏公画马","dynasty":"元","author":"张翥","text":"君不见汉家将军求善马，战骨纵横血流野。归来作歌荐宗庙，宁悲鬼哭宛城下。何如圣代德所怀，入献磊落皆龙媒。右牵者谁鬈者偲，万里知自宛沙来。眼光镜悬蹄腕促，老奚识性仍善牧。时巡之外游幸稀，饱秣原头春苜蓿。吴兴学士艺绝伦，妙处直似曹将军。只今有马无此笔，谁与写之传世人。为君甘老驽骀群。"}