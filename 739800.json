{"id":"739800","title":"同椒园丈登蓬莱阁谒东坡先生祠即用先生取石韵","dynasty":"清","author":"吴可驯","text":"高阁涵远春，我来春欲改。长风起暗潮，万顷琉璃碎。上映丹青壁，硉矹分错采。下泊弹子涡，喷薄珠石琲。抚景怀古人，先生遗像在。想当守郡时，谈笑吐云海。雄笔振神山，壮观空大块。祇今读残碑，和者谁与对。叹绝兹游奇，客抱豁以解。归路指东莱，花开犹我待。"}