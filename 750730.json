{"id":"750730","title":"潭西行赠柳生文洙","dynasty":"清","author":"赵国华","text":"天根旧咏城南柳，侠卿亦谓真吾友。济南山水方英多，嵯峨扬波何不有。柳生好剑兼好书，潭西半亩从僧租。为招同志二三子，扫轩觞我倾新沽。其时落叶生除宇，隆寒狡狯诈秋雨。戴笠言从窈窕门，佛楼一片风铃语。离离净线梳垂杨，瓦亭四角回虚廊。七十二泉绿如凿，当年桂老殊平章。引澌激溜窅然细，潺湲珠玉随圆方。五步十步作人立，崚嶒瘦石窥琴床。春红秋碧各已谢，小桥疏竹攒横墙。庭阴倒斝群谊绝，宛与栖身向岩穴。插槛纷看碎琐云，披帘坐听玲珑雪。自古清流清可人，无疑诸子来怡悦。穷年永昼乃据此，吾将妒尔难为别。还山他日不可求，引领飞空捉明月。"}