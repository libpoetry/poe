{"id":"168885","title":"西湖徙鱼·诗成笔落骥历块","dynasty":"宋代","author":"陈师道","text":"诗成笔落骥历块，不用安西题纸背。小家厚歛四壁立，拆东补西裳作带。堂下觳觫牛何罪，太山之阳人作鱠。同生异趣有如此，缾悬瓽间终一碎。流水长者今公是，雨花散乱投金濑。人言充庖须此辈，慈观更须容度外。赐墙及肩人得视，公才盘盘一都会。有怜其穷与不朽，我亦牵联书玉海。"}