{"id":"1088885","title":"椰子酒榼","dynasty":"宋","author":"张孝祥","text":"矮胡生南方，托家碧山崖。采择供贡篚，扶持上天街。愧此愿悫姿，欲售久未谐。道傍曲先生，风味故自佳。逢渠即倾盖，输写能开怀。刮削出光彩，规绳去攲?。金玉岂足贵，胶漆真吾侪。客来有嘉招，二士往必偕。婆娑止坐隅，供馈烦金钗。矮胡虽木强，醇德真无涯。虚心实其腹，居然外形骸。微物幸见用，弃置理则乖。毛颖有封国，陶匏荐钦柴。大药起世痾，炮燔及根荄。愿子自洗濯，勿受尘埃埋。暇日肯相从，醉经坐高斋。"}