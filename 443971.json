{"id":"443971","title":"西湖月 丁亥葭月之望雨中泛舟西湖","dynasty":"当代","author":"熊盛元","text":"层阴密布湖心，恨月镜难收，回波流雪。倚舷风静，侵衣露冷，暗香谁撷？塔边梅几树，罥旧梦、三生愁未绝。翠鸟唤、逋客痴魂，飞向广寒宫阙。应怜吊影孀娥，正玉板频敲，舞裙轻拽。素蟾光外，残星数点，黛岑千叠。昏灯飘细雨，任缥缈、惊鸿天际灭。画船泊、鸥渚渔汀，凤筝弹彻。"}