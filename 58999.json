{"id":"58999","title":"明仲鸣治师召亨甫宾之同过得复字","dynasty":"明代","author":"陆釴","text":"李君愿有携，陈谢欣迫促。开门候轩车，罗张亦相逐。展席蔽我轩，衣袂颇连屋。往事一笑中，闲言坐成福。止吟惜幽情，折翰不远复。为谋知未谐，破戒诲不速。向来驰数笺，空费两家仆。犹怜君子争，胜负各清淑。暮雨过西山，清风动遐谷。盘飧愧交情，终宴无余馥。但喜有文辞，明珠动成掬。人情苦难常，世事易反覆。所嗟二三子，慰我颇暄燠。何当维白驹，于此看信宿。"}