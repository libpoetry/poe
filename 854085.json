{"id":"854085","title":"郑佥判取苏黄门图史园囿文章鼓吹之语为韵见贻辄复赓载 其二","dynasty":"宋","author":"方岳","text":"肮脏自山林，伊优自朝市。是耶其非欤，一笑付图史。纷华勿与战，深沟闭坚垒。岁月曾几何，折北俱披靡。问君胡能然，待以不争耳。北山有微行，聊足屣吾履。未莎者维菊，未棘者维杞。撷之复湘之，寒绿冰人齿。秋声在树间，饷我一睡美。谁其惊周公，山鸟亦逝矣。"}