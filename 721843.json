{"id":"721843","title":"甲子初春赋得今岁花前五十五","dynasty":"明末清初","author":"屈大均","text":"今年逢甲子，五十五年春。愿学白居士，长为花主人。婴儿时自作，弟子日相亲。堂上八旬母，承欢未觉贫。五十不如人，蹉跎又五春。无言能学易，所喜未违亲。萱草烟初暖，桃花雨更新。那知谁甲子，且复醉芳辰。流年频假我，天意似相私。已少无闻日，犹多大过时。绿交山桔叶，红亚海棠枝。一片风烟里，春光人不知。五十又馀五，生生数所期。南枝犹有待，春色不妨迟。硕果羲皇物，瑶华姑射姿。东风如有意，莫遗鬓如丝。"}