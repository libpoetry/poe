{"id":"1113871","title":"戊辰冬与邻士纵步至吴由道书会所课诸生作梅花诗以先字为韵戏成一绝句后三年由道来昌化索前作复次韵三首并前诗赠之","dynasty":"宋","author":"李光","text":"冰容幽胜肯争妍，独树亭亭近水边。不但色香俱第一，品流宜占百花先。清影扶疏晚更妍，每教移植小池边。一枝独守凌寒操，肯与群花较后先。月娥姑射妒清妍，白发羞将插鬓边。冷艳独排残腊破，孤芳长占小桃先。"}