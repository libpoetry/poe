{"id":"707587","title":"满江红　　题画寿总宪龚芝麓  寿顾吏部松交五十","dynasty":"明末清初","author":"吴伟业","text":"拂袖归来，閒管领、烟霞除目。算得是、与人无竞，高飞黄鹄。眼底羊肠逢九坂，天边鳄浪愁千斛。脱身时、还剩辟疆园，浮生足。尊酒在，残书读。拳石小，沧州绿。有风亭月榭，醉弹丝竹。嫩箨雨抽堂下笋，苍皮霜洗窗前木。倩丹青、写出虎头痴，山公屋。"}