{"id":"458325","title":"闻小泉纯一郎作樱花之集，为赋《樱花歌》","dynasty":"当代","author":"卢青山","text":"樱花开，樱花开，花开云锦遍山隈。丛丛密密堆红白，琅玕为树玉为胎。看花去，看花去，三月樱花下如雨。随开随堕堕仍开，使人惆怅无朝暮。向年樱花开长江，花凋赴水水流长。东海沧波岂不远，潮声相送到扶桑。从此扶桑香透骨，年年苦待樱花节。微风微雨拂缃裙，看花人共花摇拽。绕花三匝抚花身，诗人负手生长吟：飘香朝日山樱色，即是敷岛大和心。佳人娟娟舞落瓣，玉唇开合歌婉转。看花须早花易凋，毋使人花两哀怨。壮士花间擎大杯，闻歌醉枕美人怀。枝上飏飏飘不已，怒髯柔蕊互盈腮。移时细拂衫上蕊，快拔长刀暴而起。寒光四射如电奔，万树烟花怖以死。招朋结阵号山樱，呼啸而往何狰狞。往往所过十万里，何家不破城不倾。壮士杀人恒沙量，刀锋长炽如烙烫；锋边血喷溅尘泥，朵朵皆作樱花样。睹此能不心怅然，以指蘸血书遗言：我死天皇死异国，樱花开满我家园。樱花开，樱花开，六十馀年旧池台。朝日盈盈禽啭啭，有人又赏樱花堆。掬花向水流袅袅，召彼亡魂祈复祷；拈花置案拼舆图，象此东海钓鱼岛。樱花开，樱花开，一千馀年异域栽。飘泊依人亦何好，精神变尽异形骸。樱花樱花，汝胡为乎不归来。"}