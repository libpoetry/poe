{"id":"835610","title":"探春 人日偕钟绍泉、何弼臣、程干卿诸君游工部草堂感赋","dynasty":"清末民国初","author":"潘榕","text":"寒意初销，韶光渐美，屈指新正一七。薄雾烘晴，微风送暖，偕伴骋游芳陌。万里桥西去，好探取梅花消息。草堂买醉香醪，酒痕红泛春色。杜老千秋诗史，尚垂暮依人，苦吟长客。蜀国栖迟，乡关乱阻，天下也如今日。我辈伤身世，亦无可奈何时节。仰企低徊，不禁枨触愁集。"}