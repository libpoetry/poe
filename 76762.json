{"id":"76762","title":"送潘德久使蓟门","dynasty":"宋代","author":"陆游","text":"昆仑东分一枝浑，奔蹴砥柱经龙门。羲皇受图抚上古，神禹治水开中原。三灵实扶艺祖业，万国共仰东都尊。群儿撞坏吁可叹，顾使残虏今游魂。因君试求出师路，孟津白马应如故；不须更议系河桥，北风正可乘冰渡。颇闻卢龙已数尽，复道飞狐合屯戍；辕门倘驻拂云祠，烽火应过明妃墓。君归解鞍藉芳草，细谈塞北忘予老。读书饮酒待贼平，万丈旄头方下扫。"}