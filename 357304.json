{"id":"357304","title":"沁园春·咏蜀府扇","dynasty":"清代","author":"黄之隽","text":"罗袖携来，素手才舒，微生嫩凉。爱糁星细骨，半规晕紫，涂膏便面，一缕沿黄。蝉雀休图，女鸾漫画，宁羡齐纨洁似霜。堪持赠、是聚头谶好，摺叠情长。曾将粉靥遮藏。奈弯处蛾眉漏一双。喜浴馀渗久，不沾痕湿，眠时摇倦，偶压肌香。扑蝶嫌轻，兜萤恨薄，刚飏茶烟出琐窗。从头看，有泥金配色，小楷斜行。"}