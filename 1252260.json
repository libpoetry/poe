{"id":"1252260","title":"次李本存端午见寄韵二首","dynasty":"元末明初","author":"叶颙","text":"功名惊世久无图，泉石膏肓癖在吾。满眼干戈方烂漫，绕园兰艾亦荒芜。蒲觞未饮心先醉，松径长吟兴不孤。赖有故人知我意，肯同阮籍哭穷途。独醒孤坐与谁同，懒把哀颜换酒容。素负岁寒齐桧柏，不将春色误芙蓉。堂堂阵美谁能犯，整整师严孰敢冲。万里白云风捲尽，蟾光飞上楚烟峰。"}