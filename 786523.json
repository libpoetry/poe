{"id":"786523","title":"荒城秋望","dynasty":"清","author":"洪繻","text":"偶上城南冈，遥望城东道。长林漠漠不见人，夕阳远树连芳草。八卦山头旧寨平，石虎新遗赵王堡。于今辟作游人园，行人凭吊迹如扫。俯视城市半已荒，廛店折毁成空场。昔日飞甍楼观地，今馀乱瓦堠堆傍。废残虽已修，零落尚凄凉。无家、无室千馀氓，散为哀鸿之四方。回头望大道，大道直如弦。中有平民十万田，铲除畎亩无陌阡。嵯峨见阛市，有伍、有章似方里。但是烟火万人家，一朝苦雨悲风起。日落无声鸦影多，牧夫樵竖动哀歌。无限沧桑经海岛，那堪荆棘遍山河！"}