{"id":"731125","title":"楼松","dynasty":"清","author":"弘历","text":"盘山之侧双株松，拿空森竦翠色浓。落落不改四时色，萧萧独韵三秋风。几年驱车蓟州路，摩挲古干不能去。高耸浮图带野烟，平飞画栋凌云雾。品题曾记《抱朴子》，楼松郁郁差相似。梢振寒声卷浪涛，根蟠巨石叠阶戺。当时铜雀巳成尘，此楼独占千年春。婀娜何曾贮歌舞，幽秘或可栖仙人。可怜路旁桃李枝，阳和发育争参差。西风摇落无颜色，空令独树含清悲。安得韦偃写直干，倩伊图入鹅溪绢。挂壁凉飔镇日秋，坐卧青云眄银汉。"}