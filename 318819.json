{"id":"318819","title":"台城路·梦中醒后迷离甚","dynasty":"现代","author":"顾随","text":"梦中醒后迷离甚，思量不成啼笑。袅袅西风，去年送我，独上邯郸古道。中秋又到，漫静掩屏帷，防他月照。点捡相思，旧来新近共多少。当年离别恨早。相思无益处，空赚烦恼。歧路彷徨，他乡羁旅，能得几年年少。閒愁最好。且莫说销愁，合偕愁老。浊酒三杯，夜深判醉了。"}