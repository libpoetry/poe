{"id":"687511","title":"留别友人吴春洲六首","dynasty":"明","author":"孙承恩","text":"草阁衔杯记昔年，仕途荏苒各风烟。天寒落日沧江上，一笑相逢亦偶然。早岁相同万里心，到来踪迹亦浮沉。问君宦味今何似，一片青毡得岁深。听雨篷窗夜不眠，焚香剪烛共谈玄。因君忽忆脩文者，回首当时一泫然。滥窃无能敢自欺，一官君已负心期。莫将踪迹论轻重，须看风波到岸时。寒夜空斋旧话长，不知襄郢是他乡。王程忽漫还分手，明日思君又一方。把臂相看惊白头，乡心日逐水东流。故园松竹闻无恙，迟子相归续旧游。"}