{"id":"703398","title":"罗浮飞云顶午夜听泉","dynasty":"明","author":"释今无","text":"峰头午夜气冥冥，春树千年万壑平。远瀑飞奔当杪下，一回听胜百回听。吟猿歇后万风收，默对禅心彻夜流。即使锦堂千岁在，也应歌舞罢秦楼。不寻归路失人间，灵鹤文鸾任往还。一自葛洪烹药后，更无人听此声閒。梅花庄上眼先明，若个人当绝壑行。借问昆崙高几许，昆崙高亦少人听。漫撒珍珠落绮罗，如今金谷恐无多。天边若得同流水，牛女经秋莫渡河。五色文禽出洞来，七金山上版图开。秦皇汉武虚劳甚，错听昆明有劫灰。一片桃花失武陵，避秦人已足嚣声。不须赊月洞庭上，利涉如今满洞庭。纵使神仙听亦难，难将此意与人看。可怜易水无端甚，忽为荆轲万古寒。灵药无根岁岁肥，老人峰下长新薇。王乔不带神仙骨，空向山头坐不归。寻常石面看流瀑，散雪霏霏溅衲衣。何似夜寒千仞上，耳根无力意根微。竹窗记得辽阳雪，未必凄清似此多。我亦馀生知有道，等閒无奈后昆何。博望当年漫泛槎，此生萍梗是无家。谁言华表堪闻鹤，那见人间可驻霞。铁桥穿过乱层云，万叠山形下界分。翠色最宜高处见，水声偏好夜深闻。山光常昼树常阴，不到峰头负此心。记得此中高旷意，閒时好向静中寻。冷落无声渐入怀，不知身已被云埋。分明初爱听流水，此意全非听水佳。心无一事四山高，火色驱寒助敝袍。坐处始知行处险，静时方觉动时劳。"}