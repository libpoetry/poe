{"id":"423020","title":"热甚，既而得雨。夜坐东轩作","dynasty":"近现代","author":"汪精卫","text":"土田龟坼苗将枯，桔槔鸦轧如哀呼。虾蟆吻燥作牛喘，炙背欲死思泥涂。长空荧荧三足乌，直以碧落为红炉。收云入甑炊作雨，十里山水生模糊。菰蒲轩舞风来苏，榆柳放浪无囚拘。老桧偃蹇苍髯濡，长松挥洒亦自如。夜深微光来庭除，碧梧翠筱膏沐馀。轻凉渐生清响疏，繁星缺月如悬虚。天孙摇曳蔚蓝裾，佩以玉玦累明珠。此时花木静而姝，天地万物咸相娱。翠鱼纷唼紫菱角，粉蝶悄立红莲须。我亦跂脚墙东隅，流萤熠熠照观书。"}