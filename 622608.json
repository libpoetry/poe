{"id":"622608","title":"答方肃之二十韵","dynasty":"明","author":"郭之奇","text":"家本青山旁，白云守孤尚。偶逐春风行，看花玉京上。连裾尽百豪，中心无所向。思从高世俦，尽除昏妄相。方髯同客舍，披胸多古状。新吟时警策，玄谈日疏放。片冰置玉壶，满堂自清鬯。深怀获素友，真堪竭腑脏。平生意中事，今日为君偿。携君共寥廓，天宇何悠旷。舒晴漱晓阳，敛意餐宵沆。排阊出雾尘，頩颜明始壮。凌虚有共期，遐举谁堪让。安知六月息，忽劳千里望。梅花蔽重岚，苍蒹浮远浪。每旦视秋光，所思独惆怅。朝来玉水浮，寂寂黄花飏。相传云锦书，满照幽轩障。开缄念空谷，生刍安可忘。慇勤附夙言，报尔以中贶。"}