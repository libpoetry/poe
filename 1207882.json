{"id":"1207882","title":"孟先生","dynasty":"元","author":"范梈","text":"孟先生，爱青山，看山累月出不还。蹇驴长笑天地间，杖头酒壶时取酌，身须饥病多容颜。往时佳句动明主，富有声名无比数。先生遇之亦不惊，去卧南山紫萝雨。嗟吾岂是先生徒，朝朝饱饭谒禁庐。暮归却向衡门趋，刻画造化论锱铢。但有千载名众人，不知而已独信非其愚。未知吾师先生，先生师吾孔子、不师周公，吾亦聊以自娱。嗟哉先生独不得相与于同世，云龙上下游八区。"}