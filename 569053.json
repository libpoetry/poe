{"id":"569053","title":"泰和萧京兆感异梦得地构楼甫成而拜敕命之锡俾余以诗纪之","dynasty":"明","author":"王世贞","text":"梁德一何长，照灼光来裔。八叶秉台衡，余休犹未替。侯其名家子，通显身自致。杰构入幽梦，奇征协雄思。武姥当倚栏，淇塘曲环砌。云霞郁缭绕，竹柏献葱翠。燕贺客席初，凤衔王纶至。臣冈百稽首，奉之踰六瑞。山君日来朝，斗使夕相媚。非由地灵藉，讵表天文丽。赫赫萧京兆，食息衔恩赐。"}