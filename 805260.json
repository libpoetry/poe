{"id":"805260","title":"东风第一枝二首 其一","dynasty":"清","author":"史承谦","text":"杏叶阴繁，蕉心碧重，东风不放帘卷。寻香怕认罗囊，觅句先题纨扇。春光去也，只剩与、轻寒轻暖。奈今宵、淡月笼烟，记起谢娘庭院。想多少、年时私愿，又添得、几番恩怨。相思恁日能消，薄倖今生怎免。欢期如梦，枉负了、当初心眼。问何时，嚼蕊吹花，更向绮窗重见。"}