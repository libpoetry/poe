{"id":"811879","title":"读杨范甫蛰盦诗草，戏题四律","dynasty":"清","author":"华蘅芳","text":"经术才华两绝伦，依然家世守清贫。容刀河水谁云广，满勺沧波孰问津？不向局中愁劫急，岂真世外乐逡巡？知君出处踌踟熟，也为高堂有老亲。懒向侯门去曳裾，却来梓里混樵渔。种梅数本如临画，筑屋三间好读书。爱客未除名士习，卜邻常近圣人居。城西五里香塍路，缓缓游山奉笋舆。数卷新诗酒一觥，不言时事不谈兵。人经下第才名老，文到中年意气平。戏赋感甄诬洛女，好持齐物效庄生。妍媸黑白何难辨？只恨雌黄信口评。芙蓉湖水腻如油，多少诗人作冶游。灯火万家星拱极，笙歌几处客登楼。采菱北郭烟波暮，瀹茗西神木叶秋。无怪闲情抛不脱，眉如纤月月如钩。"}