{"id":"308145","title":"齐天乐·辜懒云竹西精舍","dynasty":"现代","author":"赵熙","text":"十年三换蓬莱绿，依然此翁无恙。翠羽巢烟，红蝉蜕叶，劫外箨龙新长。仙方定讲。近八十流光，生儿珠样。倘传高人，只除倪瓒世无两。图中名士若鲫，数竿茅屋影，天色还亮。五砚风香，小栏花笑，胜我无家安往。山门自榜。问水调扬州，月明谁唱。钓定幽篁，百年清露响。"}