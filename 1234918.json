{"id":"1234918","title":"小孤山","dynasty":"元","author":"王廓","text":"江上青山一剑孤，气虹夜贯斗牛墟。寒藤古祠神所居，谩说彭郎迎小姑。俚言不经听者愚，举世孰与明其诬。山下长江通蜀吴，飞廉怒锁千舳舻。乾坤变色惨不舒，竿摧缆绝愁万夫。初疑破虏遇老狐，又讶伏波留贾胡。阳侯负弩雄前驱，冯夷击鼓严后车。六鳌掣钓轩蓬壶，八骏鞍辔鞭龙鱼。神灵怪骇千万殊，纵有健笔难穷书。一官长沙赋归欤，三年卧病南阳庐。故交新贵一字无，扁舟梦鲙松江鲈。行或止之不可虞，呼童取酒聊自娱。短歌激烈惊樵渔，掀髯一笑谁和予。邻商去住依祝巫，盘餐拜祠樯上乌。百钱之利众所趋，浪走不待晨鸡呼。进锐退速中乘除，未要冒险争前途。江山正自不我疏，我亦乐与江山俱。安得匹素百尺馀，他年写我东游图。"}