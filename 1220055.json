{"id":"1220055","title":"觉衰呈汪桐阳教授四首 其一","dynasty":"元","author":"朱晞颜","text":"清晨揽明镜，未觉朱颜非。珠盘瑩赪⽟，色映虬髯辉。尚期青云到，肯将白日违。胡为巾栉间，见此一缕微。初疑素丝委，渐作秋蓬飞。苍苍化为白，鬒色日已希。念兹种种者，投老应无几。颜朱岂能驻，并逐流年归。回惭庭下花，妖艳争芬菲。春风互开落，不息生生机。吁嗟人世间，形悴神何依。谁能资点染，取媚同脂韦。行将半簪雪，独钓秋风矶。"}