{"id":"1119153","title":"春日田园杂兴五首","dynasty":"宋","author":"陈希声","text":"香红眩眼缬蕤英，竹杖扶吟纵步行。桑眼蟆含青蕾小，麦须虾磔翠芒轻。黄花菜圃午风软，绿水秧畦春野平。芳树几声鸠雨过，苍苍柳色弄烟晴。犁锄遍野沸耕农，血吻鹃声一树红。畦矗秧针青剡剡，陇翻麦浪翠芃芃。鸡鸣昼寂花村雨，蛤吠朝寒草岸风。溪外云过横笛乱，微烟野色树茏葱。田园兴在早春时，眼缬生红喜上眉。门巷日高人扫雪，池塘烟涨水流澌。杯柈新岁欢同社，灯火元宵闹古祠。野老告余春事及，夜来小雨过前陂。田园兴在半春天，春事关心夜不眠。护撒秧畦须拥水，辟栽蔬圃更堤川。青囊子粒乡风旧，翠箬灵芽社雨前。独立斜阳无限意，一声拨谷野桥边。田园兴在晚春头，且说田蚕两事休。榆荚雨酣新水滑，楝花风软薄寒收。青枫蛾子催桑月，绿树鹂鹒报麦秋。但愿花村无吠犬，时呼薄酒背眠牛。"}