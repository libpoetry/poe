{"id":"1252779","title":"临漳杂诗十首","dynasty":"元末明初","author":"王祎","text":"漳水南边郡，闽乡到此穷。地偏冬少雪，海近夜多风。百粤山川属，三吴景物同。昔贤遗化在，千载紫阳翁。此地多烟瘴，时清喜渐除。阻山犹盗贼，并海尽盐鱼。田稻春秋种，园姜伏腊需。不才叨郡寄，廪禄颇嬴馀。奢竞仍民俗，纤华亦土工。杯盘箫鼓里，灯火绮罗中。茉莉头围白，槟榔口沬红。良宵上元节，纨扇已摇风。近岁兵戎后，民风亦稍衰。蕃船收港少，畬酒入城迟。绿暗桄榔树，青悬橄榄枝。薰风荔子熟，旧数老杨妃。可是闽南徼，阳多气候先。麦收正月尽，茶摘上元前。绿笋供春馔，黄蕉入夏筵。南方吾所适，久值亦相便。文物如邹鲁，斯言信不虚。科名唐进士，道学宋元儒。祠宇依山曲，遗书布海隅。风流今孰继，林子亦其徒。是处方言别，漳南觉更强。儿童皆唤囝，男女总称郎。不雨犹穿屐，因暄尽佩香。人人牙齿紫，尽为嚼槟榔。山秀英灵聚，溪清爽气开。水晶凝石髓，月彩耀珠胎。珉紫裁为砚，犀花解作杯。最怜沙上草，颜色在根荄。试上南楼望，羁愁觉易消。雨溪遥合港，大海暗通潮。白露垂青野，丹霞映碧霄。梦神曾献吉，日莫不堪招。郡署经年久，吾来为一新。重门森画戟，别驾俨朱轮。榕叶轩阴晚，梅花阁气春。祗怜去国远，为政愧能循。"}