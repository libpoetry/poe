{"id":"690165","title":"閒居杂兴","dynasty":"明","author":"张吉","text":"秋高天气肃，庭院游氛少。端坐面晴峰，兴超乾坤表。素心爱幽僻，久被朱墨扰。偶此息烦缘，忘言玩昏窈。风来花影乱，吏散人声悄。暧暧松下云，油油烟际鸟。物情各有适，兹意谁能了。郡舍清且幽，闭门掩秋色。芙蓉娆可掇，瓜瓞繁堪摘。异物非所钦，无求亦无获。焚香味道腴，隐几觇鼻白。啸罢山谷骇，豪来天壤窄。至理谅不违，于心良有得。如何市朝士，衣马夸荣泽。"}