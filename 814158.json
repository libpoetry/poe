{"id":"814158","title":"杂诗","dynasty":"清","author":"陈景元","text":"句漏有丹砂，葛洪因得仙。及我更经之，但见牛羊眠。圭江绝流水，郁林互青天。朝发白沙洞，暮宿鬼门关。鬼门多异兽，捕获夸雄蛮。猩猩顾我啼，狰狞不可干。生死在山谷，何必能人言。歧路迷所向，惨切游子颜，人马俱变色，喟然心脾酸。扁舟发金阊，乘流至吴兴。吴兴古都会，柔桑环水城。四月育新蚕，室家俱不宁。弱羽拂蚕子，但恐伤其生。夜深閟镫火，时听食叶声。缫丝贵白素，落釜乞余盈。经纬为谁理，丝丝辛苦成。妇子熟筹计，可以代春耕。束缚未遑售，里吏扣柴荆。"}