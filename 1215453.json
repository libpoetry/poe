{"id":"1215453","title":"奇石歌","dynasty":"元","author":"陈泰","text":"禅房柱杖惊众禽，咫尺嵌空生太阴。诸君雅兴在丘壑，陡觉突兀藏胸襟。因言牛李灰飞日，平原物化馀兹石。沉沦岁久雷电知，迸裂须弥罅中出。金仙化作浮海琼，异事惊起群龙争。天惊雨逗补不得，谩解人间千日酲。山僧谈空雨华息，稽首持赠家四壁。云边老隐先得之，竟使若洲怀痼疾。苏公正爱仇池盆，晋卿画马空骏奔。不知君家伯仲好，分许半席同朝昏。我思世味真如蜡，留取寸田并尺宅。他年归卧意何如，洲上云边一闲客。"}