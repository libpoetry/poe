{"id":"301968","title":"谒彰化孔子庙","dynasty":"现代","author":"黄赞钧","text":"巍峨宫殿古时容，百代犹存学者宗。礼乐春秋循旧典，藻蘋笾豆荐新供。丹青剥落尊严在，碑石模糊尘土封。惆怅庭前泮池水，绿阴空长昔年松。宫阙秋深向晚开，我来庭外几徘徊。虫侵梁栋馀蚀迹，鸦集泮林罢培材。鼓钟犹见衣冠盛，金碧何堪风雨摧。闻说集裘良不易，驱车欲去首重回。"}