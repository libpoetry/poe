{"id":"103591","title":"次韵答黄仲夫七十韵","dynasty":"宋代","author":"梅尧臣","text":"春风不择草，万卉皆发萌。盛夏一长养，秋实俱与成。舂粒以蒸炊，刈枯以煎烹。工师调五音，不问咸与韺。自取众律和，黍谷动华英。可以荐祖庙，可以陈帝庭。良将统万卒，所向若惊霆。战斗众益勇，号令夜益明。破敌必拉朽，不见坚阵横。我观欲物际，亦在农力兴。我观合奏时，亦在考击并。我观成功日，亦在间得情。草木有美恶，造化无喜憎。五声有高下，一致不可评。三军用貔虎，不较蛟睫螟。大君设时网，广海无漏鲸。磊落黄夫子，为学不自轻。四十登贤科，良贾售百朋。得志岂计晚，成名等众荧。旧交半存没，新知慕徒倾。老鹤晴一唳，随风无近声。好论古今诗，品藻笑锺嵘。欲扫李杜坛，未审谁主盟。我衰百事倦，白首聊穷经。两目生昏花，犹胜张籍盲。读书爱日永，秉扇自驱蝇。但恶乱我思，非与小物勍。清樽飒然来，喜得如弟兄。散帙空堂上，垂冠发星星。载诵尧舜篇，幸今时太平。不学遁世士，投竿泛东溟。不袭贪生人，炼气噏日精。不羡富贵翁，歌吹满重城。独守萤火光，莫擥蟾蜍晶。人生转头间，未免一铭旌。区区逐甘鲜，鼎鼎夸佩缨。安知西山饿，熟识绵上耕。彼勿叹凤衰，此正歌鸿冥。分合没穷巷，迹涩蹈高闳。妻子易为饱，粟帛不足营。岂乏一器饭，岂乏一杯羹。肯为浊河浊，愿作清济清。韩愈尝有言，百物皆能鸣。特称孟东野，贫箧文字盈。到死只冻馁，何异埋秦阬。今我已过甚，日醉希步兵。神仙多羽翼，一一飞蓬瀛。乃知无道气，难可强留形。鄙性实朴钝，曾非傲公卿。昔随众一往，或值谤议腾。曰我非亲旧，曰我非门生。又固非贤豪，安得知尔名。是时闻此言，舌直目且瞠。俄然我有答，贤相持权衡。喜士同周公，其德莫与京。我去岂不送，我往岂不迎。自为筋力寡，路远艰於行。未若归教子，遗金徒满籯。岁月苦易得，颜貌日可惊。身虽厌役役，心亦远硜硜。归思吴洲橘，梦忆楚江萍。试看两围棋，白黑何所争。朝脱泥涂困，暮失云衢亨。物理既难常，达生重飞觥。曾以文豹章，远喻子怀能。曩者忤贵势，悔说乌鸟灵。乌灵反见怒，终恨屈此诚。当时语颇错，盍呼为大鹏。於兹傥遇之，应解颈颊赬。韵尽意未尽，且用此报琼。"}