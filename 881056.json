{"id":"881056","title":"梅使君守横浦擒寇闵雨","dynasty":"宋","author":"刘黻","text":"猛虎久负嵎，吞噬草木痏。流毒烈赣吉，一呼蜂猬起。老天福黔黎，雪村镇梅垒。指授讨捕略，前驱谢张李。火箭穷其巢，推算捷如驶。露布星火驰，馀狞悉披靡。大暑炽焚惔，心芗焫一缕。甘泽随车至，咸曰雪村雨。人事天道协，除恶乃臻美。洞落洗腥秽，生意从此始。鸡豚醉秋社，老农自相语。生长子复孙，一饭不安匕。南人今不反，合爪鲤城主。愿缓除书来，德风遍田里。"}