{"id":"620928","title":"端溪采砚歌","dynasty":"明","author":"黎遂球","text":"矞云摇根走深谷，岩父冲冲凿瑶玉。移得良田白兔耕，笔花万丈栖鸲鹆。娲天擦手湿云浓，秦皇鞭痕疑向东。硁然不数未央瓦，神仙都下狞龙宫。探来片片皆奇宝，虫头蚀断红霞老。寒气呵蒸平涌泉，火痣如烘温不燥。羚羊峡口琢磨家，自言蕉叶胜梅花。千缗莫惜买归去，晴窗泼墨浮烟斜。"}