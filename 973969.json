{"id":"973969","title":"自溧阳达上塘官河舟屡行矣不能尽名其所经偶书小韵","dynasty":"宋","author":"赵蕃","text":"平生溧阳船，白首凡几遭。宜其登览地，靡复应接劳。吴流乱如带，吴岫冗若毛。吴人阙共载，吴语闻空嘈。虽云面目熟，竟尔名字逃。冬常置雨雪，春复冲波涛。兹行又累日，逆风苦悲号。曾微咫尺帆，颇费千万篙。一以付累句，再焉兹薄醪。诗书陶靖节，相马九方皋。"}