{"id":"807817","title":"八归  春夜偶成","dynasty":"清","author":"陈维崧","text":"城阴水际，閒寻往事，光景零乱难写。画眉桥北沿墙去，曾有迷藏伴侣，簸钱亭榭。生小谁忺铅共粉，说不尽。衣裳淡雅。碧槛外、蛮柳丝丝，甸线恍如画。今日延秋坊畔，令狐宅里，依旧好花开也。杏梁燕子，玉龙鹦鹉，尚说十年前话。水晶箱子在，遮莫还存圣檀帕。东西起、樱桃细落，糁上当初，秋千红粉架。"}