{"id":"504049","title":"敬赋天马歌","dynasty":"明","author":"管讷","text":"臣闻天马不易得，房星降精产西域。双蹄并截白玉光，一身浑染玄云色。雄姿非駻亦非騋，八尺乃是真龙媒。天生权奇特神骏，乌骓赤兔皆凡材。风尾萧萧耳双耸，万里腾骧尘不动。番臣重译贡中华，黄金论价如山重。太仆养之十二闲，立仗晓联鹓鹭班。在廷画史皆国手，乃为写真传世间。当今圣主修文德，远裔穷荒俱混一。不用劳师围大宛，年年拟献三千匹。"}