{"id":"1124110","title":"赋道傍菊","dynasty":"宋","author":"赵蕃","text":"园亭种菊只须多，名实相求半已讹。紫蔓弱茎真此物，顾埋林莽杂蓬莱。世无元亮亦无诗，菊亦凄凉孰汝知。问我无诗宁爱菊，落英闻道可充饥。山行渐欲堕荆榛，夹道黄花独尔新。野外篱边非失所，尚能寒眼动诗人。三径虽荒菊尚存，江东书到每伤神。七盘八叠辰州路，赖尔相看作故人。日和犹有采花蜂，日冷凄然难为容。不以无人废芳事，政应兰薏与同宗。黄菊花中黄蝶飞，似怜节晚怅馀晖。春风桃李明年事，十月清霜何处归。"}