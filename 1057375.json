{"id":"1057375","title":"过紫溪驿读黄安中中丞留题","dynasty":"宋","author":"刘弇","text":"金銮天仙才，渗漉肤寸管。由来风骚将，要出江谢远。一生忠孝心，伦匹世所罕。曩闻奉安舆，驾言得兹馆。喜先行辀动，荣入綵衣暖。他年逝波痛，故国松楸眼。春晖草心尽，日力乌哺短。银钩壁间字，刺落归粉板。捉衿来孰复，如渴釂斝盏。顾我幺么姿，辱公披沙拣。波澜溯沿阔，藻火止觇矕。公今青云上，功业壮图满。此诗落人间，鼎味才一脔。"}