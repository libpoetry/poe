{"id":"220062","title":"十月十日陪张丈奉高雅臣德器凌波亭小酌","dynasty":"宋代","author":"李处权","text":"漂流剧东南，所历过所闻。始及庐陵郡，俯仰尤不尘。朅来未敢忘，事贤友其仁。翘翘萧与李，拔萃而多文。萧君辞盖寡，空林兰自薰。扬鞭舍我去，意欲树殊勋。李君舌尚在，真气凌秋旻。扫门与我俱，软语回阳春。客舍甲子雨，八荒同一云。倾盖有彭子，微言时解纷。爱我忘其陋，肯顾罗雀门。从容香积饭，可口谢八珍。张公丈人行，气宇老而淳。舒吴无俗姿，信是德有邻。篮舆复联翩，去指江之津。坐中皆我辈，肴蔌来逡巡。把盏属形胜，领略难具陈。山寒更宜远，江流复沄沄。大哉开闢功，孰测造化源。挂席者谁子，其来自无垠。耽耽载万斛，徵取何其勤。落帆占近岸，过逢庆欣欣。方矜猗顿富，谁信管鲍贫。鸣雁何处来，冥冥初不言。亦知个中好，呜呼下其群。商羊不觉舞，渔父收微缗。烟树仅可识，归鸦喧水村。我昔观画图，对此犹心存。怳若梦中事，有怀攜酒樽。客子斗身强，身外安足论。无事颇相见，斯言吾所敦。"}