{"id":"1108275","title":"次韵王民瞻赠觉梵二首","dynasty":"宋","author":"刘才邵","text":"腹稿欲成聊假卧，寒松疏磬仍相左。不容开府占清新，云里江梅萼初破。奇芬还似暗香浮，全胜光风泛兰些。玉川昔访长寿寺，石壁留题如此作。珊瑚炫转光夺目，含曦一读忘饥饿。便堪高蹑诗将坛，纷纷谁可克参佐。韦庄岂免赠巾帼，格嫩更遭脂粉涴。脩竹幽兰伴高卧，新诗不待江山左。开缄快读耳目醒，睡魔奔迸愁城破。悬知大手千人英，且拟二招吟只些。暂时虽现宰官身，百事疏慵无所作。郊居未敢厌岑寂，且烹杞菊充朝饿。劝兄不须梦惠连，鄙句安能婉如佐。冰壶玉椀幸无瑕，莫使游尘得轻涴。"}