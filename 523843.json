{"id":"523843","title":"黄君五十六岁始举一子是年予亦有次郎黄冬官也厥父尚书予故得侈其家世","dynasty":"明","author":"李梦阳","text":"异骨成何晚，真毛产固殊。云移丹穴种，雾滃渥洼驹。蓦堕怀中月，俄横掌上珠。试啼存大鉴，摩顶协玄符。弥月翻身健，期年认父呼。聿曾提俎豆，讵但识之无。乡里论前辈，尚书挺后模。终于金石贯，贻厥鬼神扶。冠玉元诸子，含香矧丈夫。急流弃轩冕，长啸即江湖。人每占瞿后，天应福赵孤。外家邠老裔，晚境乐天雏。瑞拟连胎蚌，贤期返哺乌。星辰追履上，诗礼绍庭趋。抱子谁非足，忧时尔实迂。向来颠种种，今始觉于于。失路均浮梗，为邻独守株。弄璋亦偶尔，献璞欲何须。漫俟儿童长，虚愁日月驱。龙猪吾暇较，天地几桑榆。"}