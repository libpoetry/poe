{"id":"1092474","title":"再次前韵上呈","dynasty":"宋","author":"蔡戡","text":"云幕四垂头上黑，微霰飞霙初摵摵。衾裯不暖夜更寒，庭户无声晓仍积。漫空龙凤落万家，入地螟蝗想千尺。因风作响争敲窗，得月交光先透隙。园林巧缀斗新奇，楼观匀铺失金碧。今朝知是谪仙来，门前踏作琼瑶迹。雪车句好忆刘叉，缟带诗成走张籍。但得同倾北海尊，不妨屡过扬雄宅。须知里社乐有馀，正恐太仓米徒索。愁吟时作郊岛寒，饱食幸无陈蔡色。破贼空惭李常侍，仗节未许苏属国。祇今力穑学老农，剩喜流膏滋宿麦。杜陵一饭不忘君，忧国丹心老弥剧。愿言玉烛常均调，万物忻忻俱自得。"}