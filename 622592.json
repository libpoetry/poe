{"id":"622592","title":"过皂口舟为巨石顶碎赖前舟回救得脱","dynasty":"明","author":"郭之奇","text":"水意分下上，故以诸滩级。谁驱蜀道难，尽使章江拾。云向石头生，山从波面立。?崒破微痕，呀吭留众褶。摆浪出孤篷，逆行势转涩。弱缆助群篙，咫尺难相及。得失须臾事，参差介于粒。汹若动我前，方与奔湍揖。稍忧众力疲，所畏崩流絷。森森百剑铓，左右倾棱楫。岂知伏莽浮，惊涛自中入。俯观得巨礧，颇怪舟如笠。颠沛且何为，呼号情所急。一苇自南来，危魂聊粗集。三叹此洄从，艰险胡多袭。恐惧不须辞，愁闻舟子泣。"}