{"id":"577188","title":"百雀图为余通政可才赋","dynasty":"明","author":"陈琏","text":"码碯坡前冬雪晴，琅玕竹外梅梢横。晓来群雀喜翔集，或斗或啄兼和鸣。其中一鸟与众异，洁白翎毛雪霜似。长养初蒙卵翼恩，冲飞原有云霄志。伊谁笔法妙入神，缣素写来能迫真。况兼景物更奇绝，生意满前诚可人。良工旧说黄筌辈，熟玩斯图亦云最。宝绘之堂迹已陈，对此令人增慷慨。"}