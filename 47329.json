{"id":"47329","title":"巫山高·巫山高哉郁崔嵬","dynasty":"明代","author":"刘基","text":"巫山高哉郁崔嵬，下有江汉浮天回。深林日月照不到，洞谷阖辟生风雷。危峰半出赤道上，落日猿狖鸣声哀。虎牙赤甲斗雄壮，风气以之而隔阂。楚王遗迹安在哉？但见麋鹿跳蒿莱。当时忠臣放泽畔，乃与靳尚相徘徊。山中妖狐老不死，化作妇女莲花腮。潜形谲迹托梦寐，变幻涕泪成琼瑰。神灵震怒不可祷，云雾惨淡昏阳台。猛风吹雨洗不尽，假手秦炬歊飞灰。精诚感应各以类，世间妖孽匪自来。君不见商王梦中得良弼，傅岩之美今安匹。巫山何事近楚宫，终古怨恨流无穷。"}