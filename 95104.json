{"id":"95104","title":"简子崧时丞建德","dynasty":"宋代","author":"赵蕃","text":"石田渡口钲鼓鸣，忆同居民送君行。至今是邦数廉吏，君与韦陆俱其名。别来忆君已腾趠，故人无复思渔钓。岂知更作畿县丞，未免流俗轻嘲傲。如君为学未易论，渊源固自知所尊。使其策足上台省，憸人吉士当以分。韬藏自是玉之美，奈何有道贫贱耻。汉宣且识东海萧，吾君聪明岂不尔。顾君强饭力自持，九十半百古语之。扁舟仅可顷刻住，便风催人当语离。"}