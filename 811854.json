{"id":"811854","title":"暮秋病起","dynasty":"清","author":"刘韵","text":"年来多病少欢愉，离得绳床若梦苏。理鬓漫将尘镜拂，添香犹倩小鬟扶。懒收红叶题银管，爱折黄花插玉壶。惆怅寒窗风雨夜，书帏照影一镫孤。秋光黯淡透虚棂，石鼎香飘药火青。听雨梦回惊蟋蟀，临风身怯颤蜻蜓。久疏井臼惭梁案，苦忆乡园隔谢庭。且对高堂说强健，亲携菊酒慰衰龄。"}