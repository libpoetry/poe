{"id":"151217","title":"沁园春·春事方浓","dynasty":"宋代","author":"陈人杰","text":"春事方浓，寂寞此君，谁相品题。到僝桃僽李，鸠边雨急，埋薇瘗药，燕外泥肥。鸟影舒炎，黄埃涨暑，又过绿阴青子时。夫然後，向猷家载酒，诩室题诗。风标如此清奇。叹世俗炎凉真可悲。看眼空凡木，云霄直上，心交古干，霜雪相依。弹压溪山，留连风月，红紫纷纷谁似之。人间世，这澹中风味，儿辈争知。"}