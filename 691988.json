{"id":"691988","title":"送刘侍御归台","dynasty":"明","author":"李攀龙","text":"使者乘秋入建章，晓排阊阖侍君王。绣衣忽动云霄色，白简犹含海岱光。自许风霜知列柏，还将讽谏托长杨。大东杼柚看如此，况复徵兵事朔方。才子高名八使中，登车千里竞称雄。西台入奏闻天语，东海陈诗见国风。伏柱久推三楚骏，还朝争识五花骢。极知未尽澄清意，献纳犹堪宠汉宫。兰台使者出长安，风俗三齐揽辔看。今日殿中玄武仗，须君柱后惠文冠。弹章气借山河壮，执法秋临节钺寒。傥值东封陪扈从，旧游偏奉六龙欢。绣斧东来按部年，一时风裁万人传。乌台高傍黄图起，青橐遥依紫极悬。三殿直声推许国，九河秋色送朝天。正逢宣室斋居日，羡尔持书捧御筵。"}