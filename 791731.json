{"id":"791731","title":"雨后步至书局访刘恭甫明经同登飞霞阁，赠恭甫兼感旧游二首 其二","dynasty":"清","author":"缪祐孙","text":"兹阁夙所登，十载去如箭。山仍昔年青，林增今日茜。同游二三子，宿草秋坟遍。独有刚水翁，尚遗标题粲。既切嗣宗悲，复深浚仲叹。白衣倏苍狗，真妄俱泡幻。抚景嗟劳生，未觉风尘倦。混俗无乃伤，枳鸾等蒿鴳。何当藉半榻，希踪华阳彦。"}