{"id":"764652","title":"沁园春 其二 答王西园见赠之作","dynasty":"清","author":"毛奇龄","text":"丁巳之春，我来沪渎，喜遇西园。念当日闻声，有如日下，今朝高会，竟在云间。江薛才华，庾徐藻采，所著佳文是偶言。笺题外，有吹蓬小令，折竹新篇。桃花初涨平川。又风起城头扑柳绵。自画阁摊书，谈深烛下，闲堂赠妓，肠断樽前。两次三番，风晨雨夕，是处相逢非偶然。沟头水，问东西会合，知在何年。"}