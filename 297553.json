{"id":"297553","title":"花发沁园春·丑儿入京游学，作此送","dynasty":"现代","author":"许南英","text":"送汝出门，前程万里。临歧不尽歔唏！金台雪色玉蝀霜华，此际寒生燕市。寒威若此，早冻了桑乾河水。此去好立雪程门，不知雪深有几？不患独行踽踽，有亚欧文人，相助为理。噫吾老矣！何日归来，想见入门有喜？勖哉小子！不愿汝纾青拖紫。祗愿汝秋蟀春鹒，到时寄我双鲤！"}