{"id":"1080364","title":"送范才元","dynasty":"宋","author":"吕本中","text":"胡尘犯中原，冠盖走东南。同时辟地人，十不存二三。相逢各衰病，岂复能清谈。君今尚行役，未暇脱征衫。声名自宿昔，文字性所眈。谁能随少年，下笔令人惭。并海虽名郡，嗜爱殊酸咸。君但抚罢民，未须严辔衔。开堂宴宾客，清诗消半酣。时寄荔子来，尚能怜我馋。自馀君不问，只向鼻端参。"}