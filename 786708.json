{"id":"786708","title":"听谈诸边炎瘴","dynasty":"清","author":"牛焘","text":"在边谈边瘴，挥麈试驱蚊。传言或过甚，聊复纪所云。炎天铄金石，落日飞红尘。夜中天开笑，空霆声砏磤。赤地皆焦土，蛮烟郁似餴。秋风不早下，岚阴腾昈纹。此时类寒食，禁火思离群。林枯螫草秀，山童怪花芬。伏禽偃塌翼，修蜧播腥闻。更有野火燃，水底热葐蒀。城门疑失火，鱼龙走鳁鳁。畏日如畏虎，物情胥泯棼。夷居屡迁徙，春尽不耕耘。怪彼商旅者，无还是从军。况复来虐寇，道暍滋纷纭。鞭巫竟何为，笑彼虺欲焚。由来气使然，瘴毒实厉薰。我来濮洛地，险途久辛勤。避瘴渺无术，衔杯不辞醺。昼眠情苦禁，晚饭日未曛。尝新远果瓜，陶情在诗文。幸无龙江疠，旦暮期秋分。安得杨枝水，净心炎雾氛。"}