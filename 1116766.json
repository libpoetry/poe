{"id":"1116766","title":"罢徐州，往南京，马上走笔寄子由五首","dynasty":"宋","author":"苏轼","text":"吏民莫扳援，歌管莫凄咽。吾生如寄耳，宁独为此别。别离随处有，悲恼缘爱结。而我本无恩，此涕谁为设。纷纷等儿戏，鞭?遭割截。道边双石人，几见太守发。有知当解笑，抚掌冠缨绝。父老何自来，花枝袅长红。洗盏拜马前，请寿使君公。前年无使君，鱼鳖化儿童。举鞭谢父老，正坐使君穷。穷人命分恶，所向招灾凶。水来非吾过，去亦非吾功。古汴从西来，迎我向南京。东流入淮泗，送我东南行。暂别复还见，依然有馀情。春雨涨微波，一夜到彭城。过我黄楼下，朱栏照飞甍。可怜洪上石，谁听月中声。前年过南京，麦老樱桃熟。今来旧游处，樱麦半黄绿。岁月如宿昔，人事几反覆。青衫老从事，坐稳生髀肉。联翩阅三守，迎送如转毂。归耕何时决，田舍我已卜。卜田向何许，石佛山南路。下有尔家川，千畦种粳稌。山泉宅龙蜃，平地走膏乳。异时亩一金，近欲为逃户。逝将解簪绂，卖剑买牛具。故山岂不怀，废宅生蒿稆。便恐桐乡人，长祠仲卿墓。"}