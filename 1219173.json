{"id":"1219173","title":"重建岳王精忠庙，谢李全初长司","dynasty":"元","author":"郑元祐","text":"忆昔绍兴南渡时，从王百万虎与貔。鄂王奋身起偏裨，能以百战扶国危。师行动以纪律持，屯行野次人罕知。堂堂大将精忠旗，敌人不敢正眼窥。连城之壁无瑕疵，如何青蝇玷污之？后来礼葬西湖湄，血已化碧无完尸。于今宋亡宗社隳，独遗墓木蟠孙枝。夜啼鸺鹠啸狐狸，过而问者知谓谁？庐陵李君每涕洟，乃坐幕府深自惟。不独罄发囊中资，又属州人使共治。徘徊经营出成规，庙遂落成焕桷枅。烝尝复享崇令仪，父老瞻拜咸嗟咨。赞君为政能及兹，只今解任舟将移。何以表君去后思？爰勒坚珉著贞词。昭示亿年匪誇毗，过者下读丽牲碑。"}