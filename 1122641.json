{"id":"1122641","title":"次洪漕韵","dynasty":"宋","author":"洪咨夔","text":"塞垣拥雪髑髅寒，多少将军博美官。莫恨知心今世鲜，须知行道古来难。时穷地狭何能舞，命好天高亦可钻。此理乘除应会得，梅边索酒笑相看。和月梅花共一寒，兜牟未必尽粗官。醉来抱膝吟梁父，睡起搔头著说难。富贵冰山何用倚，功名盘石自须钻。朔风衰草腥狐兔，猎火归鞭夹市看。"}