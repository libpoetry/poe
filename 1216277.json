{"id":"1216277","title":"送涂岭巡检约苏穆尔之莆田尉","dynasty":"元","author":"卢琦","text":"将军有英气，负剑游南荒。曾陪绣衣客，经踏乌台霜。戎阃拔才隽，奔走殊弗遑。属时临漳郡，群盗方獗猖。匹马汗如雨，战袍北风凉。奋身良间关，许国成慨慷。茂绩固当雠，小试为足偿。菱溪枉车辙，司警驿道傍。莅政肃初令，颓网日更张。月静鼯■惊，山暝狐兔藏。编户复奚事，在在乐岁康。所居傍林坞，讼简白昼长。邻家稻田肥，子舍芸编香。优游有旨趣，于焉度年光。夕露集野草，秋飙在垂杨。解装欲何之，作尉壶山阳。莆民喜公至，夹道相迎将。泉民惜公归，所怀未渠央。民俗岂不殊，美化端有方。愿言颂政谣，毋庸咏离章。他时登要津，万里谁能量。"}