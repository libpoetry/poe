{"id":"691804","title":"东园遣兴再赋十绝句","dynasty":"明","author":"李梦阳","text":"经宿隔城花尽开，园扉深闭蝶应猜。小车即病行能稳，一日来看须一回。朝出看花车暮回，辕西东望复徘徊。黄昏蜂蝶休虚闹，明日深枝花更开。万蕊千葩枉自奇，海棠临牖独专姿。今人尽仗繁枝叶，国色纷纷却未知。百花丛里一茅堂，独坐时传百和香。隔帘谁放游蜂入，扑酒冲琴特恁狂。分行种树非无意，薙秽薅烦亦用情。何事草蒿欺便得，芊芊满地不知名。旧种丁香间石榴，花时榴叶未曾抽。试看赤艳倾阳日，乱萼繁英何处求。护径扃园意自知，百年今日是花期。昨属客过贪劝酒，僮人背折两三枝。呼童刈草栽吾菊，夹径分行补种葵。怕认野人为鲁相，旋刚修竹起东篱。人生无求心自宽，酒香花明身幸安。忘忧岂帝凭萱草，蠲铌何劳问合欢。吾园亦在东门外，昨日清明手种瓜。不信邵平能五色，吾园兼有武陵花。"}