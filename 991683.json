{"id":"991683","title":"依韵和许待制病起偶书","dynasty":"宋","author":"梅尧臣","text":"桐柳阴阴翠色参，幔房深邃静于岩。疾疑不是因蛇影，方秘曾传白玉函。炼蜜有时蜂竞至，坠膻无数蚁来衔。女奚困触屏风响，林鸟饥寻蠹木鹐。趋吏喜闻开便閤，舞姬排比剪春衫。嘉宾入幕金樽抹，贺客冲风席帽搀。谈出古人非骋辩，诗陈王化不言谗。提纲勿用铢铢较，列局缘从物物监。龙脑篆香蟠屈曲，虎头彫枕剔空嵌。年踰五十惟耽易，能格神明莫若諴。"}