{"id":"504934","title":"题胡仲厚所画山水图","dynasty":"明","author":"乌斯道","text":"胡隐君，画山水，伧笔俱匀世无比。平生出入范华原，范有声名抗关李。乱山壁立气势雄，盘礴造化搏空濛。我走江南不可见，无乃嵩华烟云中。况有层峦积飞雪，万丈寒光耀天阙。正似玉龙天上来，虎豹出林肝胆裂。河流横绝水成梁，关门阴阴道路长。谷口桃花旧开处，藤萝古屋烟苍苍。东崦琳宫炫楼阁，中有神仙税黄鹤。凤笙麟脯醉琼浆，静看松飙起寥廓。远山隔水何冥冥，放游不得呼山灵。但见轻云过山去，云边一点芙蓉青。隐君今老矣，挥洒已绝笔。好事得盈尺，重之如异物。朱君对此酌春酒，兴入高深不论斗。呼我共醉山水间，古今消凝一回首。"}