{"id":"540554","title":"满江红 题高宗赐岳武穆诏后次文徵仲待诏","dynasty":"明","author":"王世贞","text":"御墨淋漓，到飞字、百身难赎。弹指罢、遗黎梦断，旧都沦覆。十二金牌丞相诏，风波片纸君王狱。恨当时、巧放两人归，乾坤蹙。翘首地，青衣辱。回马地，朱仙哭。笑大江东去，一夔兹足。北面生看臣构在，南枝死望中原复。痛他年、降表出皋亭，鸱夷目。"}