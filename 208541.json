{"id":"208541","title":"过秀野亭观赵昌花","dynasty":"宋代","author":"朱翌","text":"牡丹酴醾送春归，南风亦复吹戎葵。青女不瘦芙蓉肌，雪中山茶火争辉。此开彼落相背驰，安得坐隅皆见之。剑南老人来解衣，好手不免如徐熙。萧然四幅十二枝，规模一出众史卑。妙处天授非人为，右军字画少陵诗。后来纵好难并驰，传观左右识者谁。爱画入骨一痴，惜哉不犹坡谷题。何妨扰扰俗眼疑，秀野前后花成帷，按图求之君自知。"}