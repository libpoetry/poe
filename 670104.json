{"id":"670104","title":"送元美","dynasty":"明","author":"李攀龙","text":"王生二十趋明光，是时作者不可当。世上之名他自误，须君千载垂文章。夙昔陆沉秋宪府，风尘惨淡尚书郎。心知此物难再遇，片语论交燕市傍。携手七陵朔漠色，悲风九月吹白杨。居然宇宙见雄俊，睥睨今古神飞扬。流俗纷纷失肝胆，那能结客声利场。近日操觚满京洛，江河决注非其长。家握灵珠户和璧，及逢周客皆深藏。高才楩楠与杞梓，吾道麒麟或凤凰。清庙遗音壮昭代，天庭火藻悬衣裳。生也经纶斯滥觞。混尘安取金跃冶，养锐更羞锥处囊。伊周屈宋傥易地，钧衡艺苑俱称良。生也为情诚彷徉。但愿右挹击筑之荆卿，左拍接舆之楚狂。二豪侍侧乃蜾蠃，四子讲德如蜩螗。举觞白眼天茫茫，秋风胡为归故乡。亦欲送生从此去，留生不住悲河梁。彩虹千尺挂碣石，赠生千里为帆樯。"}