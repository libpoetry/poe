{"id":"652954","title":"题苏性初秋林学舍","dynasty":"明","author":"谢晋","text":"金飙初动蝉鸣歇，雨过轻凉散清樾。佳士研精不下帷，惊见素商隃八月。林疏几净绝纤埃，长日书声隔崦来。朱露滴残枫叶老，芸香过尽桂花开。人生等闲驹过隙，羡子青年勤努力。夜窗灯火喜相亲，平砌分阴知更惜。嗟余废弛竟无谋，笔砚荒芜几度秋。年光逝水追何及，时向西风叹白头。"}