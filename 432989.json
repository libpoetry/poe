{"id":"432989","title":"深秋漫笔","dynasty":"近现代","author":"胡绳","text":"秋实诚堪喜，宁辞四体勤。舂粳惊月夕，扫叶破霜晨。望月乾坤大，临风岁月新。感深方得句，垂老作诗人。野旷秋容劲，水清林木疏。鸡鸣栖草垛，雀噪绕庭除。明月任圆缺，晴云自卷舒。漏长堪夜读，频理旧残书。日暖渐宜曝，村村乐岁丰。坊问新酿绿，水际蓼花红。陇亩多真趣，柴荆与世通。古来夸燕赵，屠酤尽英雄。"}