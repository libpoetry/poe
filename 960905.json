{"id":"960905","title":"龙道者生日就状元局中置酒寄以诗","dynasty":"宋","author":"姚勉","text":"去年六月初九日，天地光明一佛出。今年六月初九日，慈恩名标千佛一。吾家德本深栽培，庭阶煜煜芝兰开。自从有子即擢第，阿儿生时都带来。今朝宴客龙头局，遥想吾翁抱孙浴。手携俎豆与干戈，更提一笔苍生福。愿儿长成勤读书，忠孝一脉天相扶。张家师德梁家固，重入衣冠盛事图。"}