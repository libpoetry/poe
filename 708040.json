{"id":"708040","title":"玉簟凉 七夕，次陈其年韵","dynasty":"明末清初","author":"梁清标","text":"末丽飞香。怅孤影长宵，浑似他乡。生离何足怨，幸犹有津梁。银杏曾否问渡，天边事、传说如狂。萤火细，傍云屏罗扇，总助悲凉。年老。安仁鬓换，子野情多，历乱尽耐思量。丝丝蕉叶雨，又闻洒疏窗。夜深谁共私语，无人处、斜月空廊。还记取，画阁中、烛照残妆。"}