{"id":"727512","title":"丙辰除夕述怀","dynasty":"清","author":"吴敬梓","text":"岁序倏云暮，群动日以迫。青帝将乘权，玄冥又如客。寄居秦淮上，五载星霜易。令节空坐愁，北风吹窗隙。霸子俱跳荡，莱妻只羸瘠。商陆火添红，屠苏酒浮碧。唯有虎宜画，那无鸡可磔。指囷复何人，助予呼将伯。堪笑谢仁祖，转向修龄索。入夜醉司命，陈辞多自责。回思一年事，栖栖为形役。相如封禅书，仲舒天人策。夫何采薪忧，遽为连茹阨。人生不得意，万事皆愬愬。有如在网罗，无由振羽翮。严霜覆我檐，木介声槭槭。短歌与长叹，搔首以终夕。"}