{"id":"1209082","title":"文昌春祀宴集分韵得文字","dynasty":"元","author":"张仲深","text":"璇霄霁灵雨，澄波荡青云。玄宫集逢掖，稽首宏仁君。蘋蘩春荐羞，郁鬯沃芳芬。祥光烂昭昭，肸蚃来熏熏。谌冯祝嘏致，禧藉腥俎分。欢悰互酬献，谠议殊纷纭。新题席上命，好鸟花间闻。此乐诚未央，此会不可群。先达固崇仰，后觉心弥勤。黾勉答神休，千祀昌斯文。"}