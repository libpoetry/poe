{"id":"531867","title":"月下酌李王二子歌","dynasty":"明","author":"黄佐","text":"青袍白马款我扉，绿蚁沽就霜螯肥。长风送秋入燕树，但见万里银蟾飞。持螯酌酒向二子，银蟾弄我杯中辉。古来几许叹圆缺，今子不醉当无归。君不见王子乔，君不见丁令威。云间笙鹤去不返，辽辽仙赏谁能希。相逢高歌且倾倒，耳热那闻今是非。酒阑挥手一为别，满空白露明秋衣。"}