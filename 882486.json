{"id":"882486","title":"欣欣篇","dynasty":"宋","author":"孙介","text":"欣欣雪斋叟，年少本孤寒。愁怀厄羁寓，兀坐起长叹。慷慨念前世，圣门真可观。邹人息邪说，吏部回狂澜。钝金须砥砺，曲木待绳弹。幸哉得三男，父子聊自欢。烂舌不令闭，濡毫无使乾。高天揭悬象，绝嶂飞流湍。取舍徇三益，行藏推四端。莺友新择木，鹓雏初放官。言辞凛冰雪，节操森琅玕。神祇傥终祐，骞翥亦何难。"}