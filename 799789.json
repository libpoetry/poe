{"id":"799789","title":"观绳妓作","dynasty":"清","author":"严允肇","text":"长绳罥竿高百尺，杨花雪落城南陌。美人冉冉化行云，细縠轻纨望空掷。冶袖双开舒锦臂，婆娑往来若平地。盘中小试飞燕舞，楼上惊看绿珠坠。回眸顾盼无限情，空里忽闻环佩声。天风吹入碧云去，始觉仙骨珊珊轻。轻躯上下无断续，舞罢腰肢新结束。燕钗堕地悄无声，背立当窗鬓云绿。抱得秦筝写春怨，歌唇宛转《吴趋曲》。吴歌楚舞绝可怜，谁家笑掷珊瑚鞭？"}