{"id":"557672","title":"病中述怀十首 其二","dynasty":"明","author":"王绅","text":"负痾己逾月，今晨觉少康。稍兴临古镜，颓颜忽半苍。灼彼东篱菊，依依傲寒霜。虽然质柔弱，晚节犹含芳。此身胡不如，抚己成慨慷。人生匪金石，盛衰固其常。但得保其真，荣悴非所伤。炉烟飏微熏，檐花散馀馥。身閒心自清，病可神始足。矫首对金门，怡情陶玉烛。"}