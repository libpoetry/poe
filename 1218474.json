{"id":"1218474","title":"元正二日喜雪走笔示诸侄","dynasty":"元","author":"岑安卿","text":"天花夜逐东风来，千山万山白皑皑。三阳献瑞后土泽，六出呈巧冯夷裁。漫空冥冥柳絮起，匝地漠漠梨花开。玉龙群飞银海涌，缟鹤万舞琼林摧。广寒羽衣离素阙，姑射仙子升瑶台。苏卿啮毡心壮烈，王恭披氅身毰毸。山阴返棹迷处所，东郭破履行徘徊。悬弧鹅鸣误击柝，灞桥驴冻疑衔枚。山僧有时闻折竹，野客无处寻真梅。枯枝点缀生蓓蕾，宿麦盖覆埋根荄。气凌市井贵白堕，光粲城郭无黄埃。翰林石鼎月团片，太尉金帐羊羔醅。重裀群饮绣帷底，一蓑独钓寒江隈。谁怜高士僵欲死，坐觉大地春先回。欧公白战不持铁，效颦自愧非其材。寒窗一笑呵冻笔，谁能为我贻琼瑰。东皇夜驾云车来，缟衣两盖光皑皑。平明散作万花落，幻出天巧非人裁。初疑蜚廉怒驱海，倒捲万叠银山摧。又疑中秋十五夜，月色冷浸玻瓈台。恍如天女乘白鹤，曼陀落手轻毰毸。又如杨花傍帘幕，垂垂欲下还徘徊。鸟飞无影人迹灭，瘦马僵缩难加枚。晓云无路空有梦，暗香不度终非梅。色欺山矾玉屑蕊，冻屈庭草黄金荄。寒威透肌起圆粟，冷艳夺目无纤埃。呵冰濡我紫毫笔，煖汤热我真珠醅。梁园胜赏犹想像，缤纷不辨隩与隈。邹枚司马不可见，妍辞秘思堪抽回。谢公作赋千载后，只今谁复摅奇材。我言诸子毋自缩，荆山俯拾皆玫瑰。"}