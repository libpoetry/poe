{"id":"1053555","title":"登岳顶呈试可邦直","dynasty":"宋","author":"释道潜","text":"伟哉中国擅五岳，巍巍崧高据其尊。四时百辟尽朝会，云幢烟盖来追奔。自馀众阜何足数，扰扰罗列真儿孙。秋霖乍开原野净，隆曦破海浮朝暾。渊明旷达不事事，胜日结客游山樊。山腰下马蹑风磴，杖屦诘曲跻巑岏。窗经玉女猿鸟寂，石漱飞浏鸣潺湲。长松吟风和哀响，肌肤凛栗凄神魂。行穷绝顶已晡侧，云烟为我开馀昏。昂头去天惊尺五，星斗历历俯可扪。超然拟与人世绝，彷佛有路通昆崙。洛阳奇峰三十六，领略并入一眼吞。平生方寸喜壮观，兹游气豁殊轩轩。二豪词笔有馀地，请赋杰句留山巅。风流便可付千载，欧梅尹谢相与传。"}