{"id":"996828","title":"和孙公善李仲同金樱饵唱酬二首 其一","dynasty":"宋","author":"黄庭坚","text":"人生欲长存，日月不肯迟。百年风吹过，忽成甘蔗滓。传闻上世士，烹饵草木滋。千秋垂绿发，每恨不同时。李侯好方术，肘后探神奇。金樱出皇坟，刺橐览霜枝。寒窗司火候，古鼎冻胶饴。初尝不可口，醇酒和味宜。至今身七十，孺子色不衰。田中按耘锄，孙息亲抱持。却笑邻舍公，未老须杖藜。"}