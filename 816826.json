{"id":"816826","title":"雪意","dynasty":"清","author":"蒋庆第","text":"已度清霜有夙期，冻云徐展峭风迟。一枝作态梅痕活，半晌惊寒鹤梦疑。客舍长安愁酒价，吟情灞岸动鞭丝。生绡淡墨何人会，绝胜纷纷舞絮时。疏树无声雀不哗，深深云叶暗含花。气沈野水画先瘦，暝入寒村烟半遮。结束槿墉除废蔓，安排茗具点新芽。有人纸帐清宵卧，误唤溶溶梦里家。"}