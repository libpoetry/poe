{"id":"1067852","title":"遂初堂为伸仲题","dynasty":"宋","author":"李彭","text":"长卿四壁立，寥廓无赢馀。子云英妙姿，有宅才一区。东山文靖公，盛德压海隅。五亩几不保，翁仲泣遗墟。张融贫寄傲，非水船安居。是皆知名士，慷慨振古无。只椽与寸梠，乃尔未易图。顷年黄篾舫，赤壁藏菰蒲。尉曹得钱侯，孤柁吞平湖。自言家吴会，宁高结精庐。挟权彼何人，连茵列鼎徒。出奇斯无穷，怡颜享渠渠。理世无冤民，屡上黄屋书。竟尔完赵璧，幸免攘公羭。赤手缚于菟，几发壮士疽。草木初无情，和气匀嘘枯。寻盟贺燕雀，声乐闻鸟乌。获鼎名其年，作亭题遂初。如公已克家，得雄必充闾。我居日涉园，养疴聊自娱。卜筑颇清旷，风烟在衣裾。问舍经始难，觉公言不诬。诗成增想似，疏钟暝虚徐。"}