{"id":"814049","title":"归舟道中寄新繁大尹王蔗芗四首","dynasty":"清","author":"陈柄德","text":"笑指繁江雁影来，升堂拍手旅颜开。七千尘海欢相见，十万军储巧作媒。淡入芭蕉听夜雨，春酣曲米忘深怀。天涯聚首真难得，何事愁肠日九回。会面为难别更难，简书频促上征鞍。赠言无计将何赠，官况同清笑此官。未许青山当玉沥，好从仙吏问金丹。望君此后佳消息，如向晴云高处看。红桥落日正初冬，橘柚垂黄霜气浓。杜宇声声啼别恨，郫筒款款送游踪。风前白发三千丈，眼底青山十二峰。一水滔滔下夔峡，瞿塘滟滪险重重。绝怜寒水老菰蒲，岁序催人感慨无。客舍漫劳严武骑，酒痕犹恋马卿垆。岸飞翠羽人将去，诗结青莲兴不孤。剩有薛涛笺几片，蓬窗一路赋成都。"}