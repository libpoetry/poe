{"id":"1224534","title":"送郭子昭经历赴淮东","dynasty":"元","author":"柳贯","text":"严严御史府，荦荦聚英彦。计今玉笋班，显者半郎掾。居中密告猷，治外详论谳。我游朝士间，闻谈辄心羡。胡为三十年，负此一破砚。子昭每相过，开口奇自见。弘壁本不赀，况复加藻荐。安能辞富贵，尚欲志贫贱。平明借马出，向夕拥书倦。去年参元火，可贺亦可唁。端公坐南床，爱士诚眷眷。屈君廉访幕，首路走淮甸。生平书檄手，妙在巧裁剸。谁无扰狱市，勿使滋蔓延。平反奉慈母，欢喜洁羞膳。君子既得舆，小人将革面。想当治曹暇，稍稍事游宴。试茗蜀井冈，看花竹西院。古思浩无边，新语时一转。定怀京游旧，寄赠比黄绢。交情二纪馀，此别良缱绻。往时媚学侣，散若风蓬旋。今我亦老丑，尚复把经卷。分襟各回首，絮点杂花片。重来都门道，迎子十乘传。"}