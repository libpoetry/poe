{"id":"794723","title":"忆旧游 舟次吴淞，水天云漠，雪意满林，扣舷度此，旅怀黯然","dynasty":"清","author":"吴茝","text":"认湖云冻雨，浦水搏冰，春意萧闲。一抹疏林远，趁寒潮夜发，又度重关。江梅几树纷照，诗思不禁寒。尽古柳鸦翻，平沙雁划，怅望山川。堪怜。念故国，只今宵酒醒，梦冷刀环。待谱湘娥怨，奈刺船人杳，易折冰弦。懊侬小海低按，谁共扣吴舷。恁寂寞蓬窗，清樽款曲行路难。"}