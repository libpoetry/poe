{"id":"1030868","title":"水调歌头 其一 南徐秋阅宴诸将，代老人作","dynasty":"宋","author":"蔡戡","text":"肃霜靡衰草，骤雨洗寒空。刀弓斗力增劲，万马骤西风。细看外围合阵，忽变横斜曲直，妙在指麾中。号令肃诸将，谈笑听元戎。坐中客，休笑我，已衰翁。十年重到，今日此会与谁同。差把龙钟鹤发，来对虎头燕颔，年少总英雄。飞镞落金碗，酣醉吸长虹。"}