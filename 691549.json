{"id":"691549","title":"绣隐庄","dynasty":"明","author":"李珊","text":"晓促钟声逐俊髦，争如早脱骥驎槽。螭头彩笔三春梦，马首红尘十丈高。懒说畏途重御辔，沉思宦海尚惊涛。浮生了却邯郸枕，风月蓬山满背鳌。茅檐烟火数家村，且乐天年付子孙。卧看白云生远岫，任教芳草长閒门。清阴石上寒侵枕，流水台前月满樽。忽喜故人书信到，高风谓我有谁伦。"}