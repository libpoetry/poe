{"id":"1121250","title":"和吴检详飞跃亭韵","dynasty":"宋","author":"林希逸","text":"心有灵渊性有天，得渠乐处自难言。谁传仙去曾骑鲤，况说南征看跕鸢。圣师知远又知微，率性而修教迪彝。物性高高还下下，与渠相赏莫相违。六爻万象理俱陈，物物皆诚在反身。飞鸟音遗鱼信及，中庸尽性易穷神。梦如为鸟何妨乐，计得于鱼底是愚。化化生生机在目，紫阳深意注阴符。有我何能与物亲，物无非我学方淳。不知目送飞鸿者，何似观鱼濠上人。跃跃飞飞共太虚，痴人底解见遗馀。师传吃紧知何处，乐在中心不在书。万善皆由一念基，学能自悟不妨迟。得他渊默天游处，何异抠衣侍子思。"}