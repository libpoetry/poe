{"id":"13935","title":"怀德抒情寄上信州座主","dynasty":"唐代","author":"杨巨源","text":"五马江天郡，诸生泪共垂。宴余明主德，恩在侍臣知。怅望缄双鲤，龙钟假一枝。玉峰遥寄梦，云海暗伤离。幢盖全家去，琴书首路随。沧州值康乐，明月向元规。鹓凤终凌汉，蛟龙会出池。蕙香因曙发，松色肯寒移。举世瞻风藻，当朝揖羽仪。加餐门下意，溪水绿逶迤。"}