{"id":"216006","title":"解连环·素封谁托","dynasty":"宋代","author":"方千里","text":"素封谁托。空寒潮浪叠，乱山云邈。对倦景，无语消魂，但香断露晞，絮飞风薄。杜宇声中，动多少、客情离索。远阑干伫立，暗记那回，赏遍花药。依依岁华自若。更低烟暮草，残照孤角。□叹息、故里春光，有幽圃名园，算也闲却。早早归休，渐过了芳条华萼。趁良时，按歌唤舞，旧家院落。"}