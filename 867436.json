{"id":"867436","title":"夜合花 其一 赋笛","dynasty":"宋","author":"史达祖","text":"冷截龙腰，偷拿鸾爪，楚山长锁秋云。梅华未落，年年怨入江城。千嶂碧，一声清。杜人间、儿女箫笙。共凄凉处，琵琶湓浦，长啸苏门。当时低度西邻。天澹阑干欲暮，曾赋高情。子期老矣，不堪带酒重听。纤手静，七星明。有新声、应更魂惊。梦回人世，寥寥夜月，空照天津。"}