{"id":"676675","title":"王子元肃有精庐在虞山下去白雀不数里缄书报之不遇返棹怅然寄以长句","dynasty":"明","author":"王宠","text":"昨来栖卧虞山云，抚枕中宵苦忆君。荒凉白雀古萧寺，钟声咒梵空林闻。朝云吐吞蛟蜃气，旭日滉漾波涛纹。佛楼岌嶪列峰抱，海甸苍莽孤村分。楝花风动雪乍捲，麦秋气爽天无氛。缄书报君君不遇，孤凤踯躅求其群。闻君山中有精舍，面势正直莲峰下。修篁万挺球玉鸣，悬泉百道飞龙挂。房栊窈窕閒且清，花木玲珑秀而野。清风澹荡堪挥尘，白日阴森可销夏。此中共尔静谈玄，快读数过逍遥篇。林间饱啜苍耳饭，石上一枕青苔眠。不知尘网在何处，翩翩自谓瑶台仙。差池万事总难料，振衣欲往空茫然。我今暂返越来溪，抱瓮山中还灌畦。秋高更礼虞山顶，期尔纵蹑青云梯。"}