{"id":"99915","title":"壬寅二月有诏令郡吏分往属县灭决囚禁","dynasty":"宋代","author":"苏轼","text":"远人罹水旱，王命释俘囚。分县传明诏，寻山得胜游。萧条初出郭，旷荡实消忧。薄暮来孤镇，登临忆武侯。峥嵘依绝壁，苍茫瞰奔流。半夜人呼急，横空火气浮。天遥殊不辨，风急已难收。晓入陈仓县，犹余卖酒楼。烟煤已狼藉，吏卒尚呀咻。鸡岭云霞古，龙宫殿宇幽。南山连大散，归路走吾州。欲往安能遂，将还为少留回趋西虢道，却渡小河洲。闻道磻溪石，犹存渭水头。苍崖虽有迹，大钓本无钩。东去过郿坞，孤城象汉刘。谁言董公健，竟复伍孚仇。白刃俄生肘，黄金谩似丘。平生闻太白，一见驻行驺。鼓角谁能试，风雷果致不。岩崖已奇绝，冰雪更琱锼。春旱忧无麦，山灵喜有湫。蛟龙懒方睡，瓶罐小容偷。二曲林泉胜，三川气象侔。近山麰麦早，临水竹篁修。先帝膺符命，行宫画冕旒。侍臣簪武弁，女乐抱箜篌。秘殿开金锁，神人控玉虯。黑衣横巨剑，被发凛双眸。邂逅逢佳士，相将弄彩舟。投篙披绿荇，濯足乱清沟。晚宿南溪上，森如水国秋。遶湖栽翠密，终夜响飕飀。冒晓穷幽邃，操戈畏炳彪。尹生犹有宅，老氏旧停輈。问道遗踪在，登仙往事悠。御风归汗漫，阅世似蜉蝣。羽客知人意，瑶琴系马秋。不辞山寺远，来作鹿鸣呦。帝子传闻李，岩堂髣像缑。轻风帏幔卷，落日髻鬟愁。入谷惊蒙密，登坡费挽搂。乱峰搀似槊，一水澹如油。中使何年到，金龙自古投。千重横翠石，百丈见游儵。最爱泉鸣洞，初尝雪入喉。满瓶虽可致，洗耳叹无由。忽忆寻蟆培，方冬脱鹿裘。山川良甚似，水石亦堪俦。惟有泉傍饮，无人自献酬。"}