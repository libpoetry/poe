{"id":"854152","title":"雪中观梅","dynasty":"宋","author":"方岳","text":"一冬妍晴春意早，微茫已到閒花草。山翁平生见事迟，未缉牛衣编稻藁。明日是春那得寒，玄冥不作寻常看。交割与春排当处，万里瑶林列银树。茅庵有诗人，肺渴方生尘。不知谁何驷六虬兮上天作乐府，落笔殿前如有神。帝咨汝岳锡圭土，佚以宽閒之野寂寞滨。玉田界天旁无邻，有梅百本为宾亲。昨夜枝上犹是月，今日枝上浑是雪。春工未必办此奇，纵使巧迟宁速拙。雪诗不当梅花诗，诗成合报孤山知。老逋醉眠呼不醒，霜竹付与何人吹。古声久不入俚耳，有诗宁似无诗时。自撼枝头供一嚼，了了此心清净觉。谓为梅又冷冰冰，道是雪来香莫莫。"}