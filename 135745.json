{"id":"135745","title":"西湖歌饯杨泽之回杭","dynasty":"宋代","author":"熊瑞","text":"謇余畴昔睹古杭，繁华不减开元唐。画船日日湖山堂，珠翠围绕沸笙簧。西湖西子斗艳妆，香车宝马桥绿杨。少年游冶荡春光，醉眠罗绮百花芳。当时湖上有平章，胡不早为计包桑。一朝鼙鼓动渔阳，席卷羽毛与霓裳。后来枉费古锦囊，感怀金铜增悲伤。嗟尔何知涕泪滂，身不由已心难忘。画阑桂树寂无香，土花惨淡月荒凉。绵绵经恨天何长，道逢老翁重傍徨。"}