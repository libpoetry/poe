{"id":"854461","title":"和佥事夹谷之寄韵","dynasty":"宋","author":"方逢辰","text":"夫子说周易，肇开太极分。及乎作春秋，下逮西狩麟。混辟至决裂，坚冰致习驯。三皇何皞皞，五帝何纷纷。卓哉洙泗翁，道大孤无邻。于是作六经，以救万世人。孟氏辨义利，战国骇所闻。不肯为老聃，和光同其尘。人不识四端，岂知有君亲。孔孟作日月，然后夜向晨。天高与地下，中立师与君。师以扶纲常，君以治广轮。廉耻甚鈇钺，礼教威斧斤。自古立宇宙，以道为精神。清溪斗大邑，土瘠民甚贫。虎豺方恣睢，骃骐忽诹询。痛民若赤子，礼士如上宾。箪瓢在陋巷，穷则独善身。家有读书屋，乃为劫火焚。仁人忽行恻，仲氏敢具陈。公肯挈坠道，天未亡斯文。移檄作主宰，歌诗示恩勤。弦歌已久废，简陋尚可因。祠堂俨遗像，生徒招惊麇。户内有洙泗，山中见华勋。光霁挹茂叔，粹盎师伯淳。体用契忠恕，恭安想天申。仰师千载上，兴起三代民。剥穷果不食，贞下元又春。太极在何处，青归烧痕新。"}