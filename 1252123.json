{"id":"1252123","title":"题九鸶图","dynasty":"元末明初","author":"王佐","text":"江南五月薰风起，烂熳荷花映湖水。翩翩属玉胡为来，结队连拳艳香里。缟衣鹤鹤明秋霜，高飞远举参翱翔。御风旋绕频睇盼，欲下不下仍徜徉。回头仰顾云边影，一声叫断波纹冷。惊回叶底锦鳞潜，唤破舟中渔梦醒。或来并宿垂杨矶，困倚斜晖两翼低。水面风烟共明没，湖边景物初凄迷。或来潜倚芙蕖立，侧身欲啄游鱼食。粉翅斜翻白练飞，荷盘露走明珠滴。止兹栖啄得其时，满目红芳良自怡。不随鸥鸟沙汀宿，不逐鸳鸯芦岸飞。有时直上青云内，鸾凤为班鹓作对。有时移入紫罗衣，能与皇家著荣贵。嗟哉君子有九思，貌此雪禽期自规。披图拂拭一观览，顿觉清风生羽仪。"}