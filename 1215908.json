{"id":"1215908","title":"千夫长梁侯寿诗","dynasty":"元","author":"苏天爵","text":"皇有中夏，戡定南土。猛将如云，奋厥才武。于时梁侯，旅力方刚。被甲执殳，从征遐荒。岭峤海壖，蝮虺瘴雾。出入廿年，王事劳苦。嗟尔师旅，以杀为嬉。梁侯姁姁，抚宁遗黎。天相其德，受福不那。黄发归休，子孙孔多。伯也总戎，于江于汉。仲也在廷，执法侃侃。皇锡封命，宠予褒嘉。酒醴维醹，往告于家。周有方叔，汉有充国。征罔不服，谋罔不克。维今南疆，猺人猖狂。思得虎臣，往斧其肮。盍即老成，爰咨爰度。我武惟皇，九宇式廓。"}