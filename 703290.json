{"id":"703290","title":"雷峰山寮口占","dynasty":"明","author":"释今无","text":"渐老知身累，心情日日阑。事妨孤坐少，梦觉五更寒。鹤语荒岗白，风鸣木叶丹。最嫌潮与汐，不许几人看。黄金那可铸，握手泪涟洏。共作他生别，如看花落时。草虫悲更切，灯影梦还痴。静理萧萧鬓，吾行恐未迟。大陆鸺鹠响，孤魂逐瞑烟。百忧攻五尺，寸土陷双拳。夜雨侵人泪，天心夺世缘。斯人安可得，古道在林泉。骨冷岩花好，空还旧器除。半尘金菡萏，一镜玉蟾蜍。地脉无风火，松声有卷舒。瞥然孤念起，随意借吾庐。夜壑藏舟急，天风鼓箨轻。有刀分肺腑，无传写平生。旧榻眠吾病，新秋送汝行。两年伤悼意，衰飒旅魂惊。待死心还热，原空事未消。艰难菩萨行，辛苦病魔娇。冷意营新塔，孤灯照药瓢。交情那可已，哭汝向溪桥。"}