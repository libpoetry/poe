{"id":"1144210","title":"仲实践约来访又得韶甫方君同行数日语蝉联甚慰五诗寄意甚高次韵为一笑","dynasty":"宋末元初","author":"牟巘","text":"重膇嫌卑湿，那堪暑雨稠。抛书事药裹，敧枕听溪流。何用摅孤愤，惟宜号四休。谁能访生死，天际有来舟。江河去不息，金石仰而观。但未随流转，安能制汗漫。亲情人所重，友谊古尤难。二士俱来意，遥知可岁寒。红带承颜色，青霄奋翮时。犹寻云弁约，肯为水亭嬉。快婿岂娇客，老翁真小儿。五噫且勿作，举案乐齐眉。阳羡长腰米，儋州秃鬓翁。相传作佳话，好为表遗忠。收槛溪山胜，从容诗酒中。南湖未归客，岁晚倘来同。平湖好亭子，高出乱云层。一水作之字，众山罗豆登。襟怀为尔豁，杯勺尚能胜。却笑钻故纸，窗中效冻蝇。"}