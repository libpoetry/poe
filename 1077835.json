{"id":"1077835","title":"秋雨初霁天高气清独游山间意欣然乐之因和渊明游斜川诗以纪其事","dynasty":"宋","author":"李纲","text":"岁律忽晼晚，我生感行休。雨馀秋气清，策杖成独游。苍苍松桂合，中有清浅流。放怀似樵者，忘机狎飞鸥。顾我疏散姿，自合在一丘。但恨尚羁束，块处无朋俦。独酌谁与共，独歌谁与酬。此独有至乐，当有知者不。盗贼纷满眼，世故端百忧。置之且勿道，独乐未易收。"}