{"id":"806050","title":"摸鱼儿十首 其二","dynasty":"清","author":"李慈铭","text":"蓦今朝、仲春初二，玉晨重见瑶侣。钿蝉缃蝶新梳削，回首那人风度。青鸟去，看碧落高寒，又恐娇难住。梦云惯阻。记夜雨重门，画堂灯畔，双髻唱金缕。东风骤，吹堕琼华如许。秦台零落珠树。小庭香雾回廊月，都是旧经行处。花底语，问花上、流莺也为侬凄楚。凤笙漫谱。指柳下栏干，共伊凭后，十载罥飞絮。"}