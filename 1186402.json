{"id":"1186402","title":"片玉篇","dynasty":"唐","author":"钱起","text":"至宝未为代所奇，韫灵示璞荆山陲。独使虹光天子识，不将清韵世人知。世人所贵惟燕石，美玉对之成瓦砾。空山埋照凡几年，古色苍痕宛自然。重溪幂幂暗云树，一片荧荧光石泉。美人之鉴明且彻，玉指提携叹奇绝。试劳香袖拂莓苔，不觉清心皎冰雪。连城美价幸逢时，命代良工岂见遗。试作圭璋礼天地，何如瓀?在阶墀。"}