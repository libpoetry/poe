{"id":"314101","title":"沁园春·忆丙寅九月八日为先子六十诞辰，客汪舟次先生家，先生张宴为寿","dynasty":"清代","author":"陆震","text":"今夕何辰，感念吾亲，往事依依。记主人寿客，为开清宴，诸郎并我，同戏斑衣。回首当年，座中何限，转眼山邱赋曰归。西州路，每车过腹痛，怕到城扉。门前画戟都稀。惟列树、寒鸦晚噪饥。纵西华尚在，畴怜沦落，五陵既散，无复轻肥。何怪贫家，春风岁岁，不见层楼对夕晖。当初燕，总双双去也，知傍谁飞。"}