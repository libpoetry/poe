{"id":"417751","title":"金缕曲 赠旧日同窗","dynasty":"近现代","author":"朱帆","text":"四十三年矣。蓦回头、依稀犹在，甘家台子。当日乡关轻易别，南北山河万里。恨雁足，天涯迢递。旧迹深痕浑未忘，忆良宵、梦返星罗寺。虎溪月，湄江水。故人休问别来事。误平生、飘零杯酒，疏狂文字。不信此生今尚健，搔首唏嘘未止。又何怨，光阴弹指。笑看晚霞犹自好，倚晴窗，醉眼观青史。浮大白，酬知己。"}