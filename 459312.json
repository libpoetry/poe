{"id":"459312","title":"连云山火，王宏章死之","dynasty":"当代","author":"卢青山","text":"连云万峰在云间，下视有云上无天。飓起云散空如镜，举手欲掬洞庭渊。盘瓠所辟态依然，皮毛精血凝未乾。古壑藏龙讵能料，莽林拂日眼所看。百里罕人匿兽迹，林场一螺点海碧；谁来居此三十年，通山之语木之息。山木同胞夜同卧，山火烧林如炙我。谁忍一旦民食资，化作寒灰扬天播。夺刀向火气如虹，五十之年力岂充。如雁吞天粟吞海，惊呼泪迸血双瞳。我林不存我心裂，我躯虽在岂独活。人亦有死死可择，择如何死生始烈。火尽遗骸刀在旁，千人欲语泪沱滂。口中嚼齿痛已定，观者长痛安可当。连云万峰在云间，有人气格高于山。花圈葬汝山之颠，将何祭汝山之泉，使汝长视此山川。魂勿去兮为山神，入吾奥兮护吾民。我将再至嵯峨在，荐香束兮效微心。"}