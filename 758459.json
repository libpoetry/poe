{"id":"758459","title":"貂裘换酒","dynasty":"清","author":"吴藻","text":"几辈推清望。正才人、评花醉月，冷吟闲赏。一带河桥横雁齿，画出辋川新样。有幅幅、柔蓝低漾。小拓轩窗三两处，把笔床、茶灶都安放。添设到、绛纱帐。十年前打吴门桨。挂烟波、轻帆叶叶，归来无恙。问讯盟鸥回旧日，续了兰陵高唱。算诗虎、酒龙谁让。却怪云泥分手异，又无端、小别成怊怅。能不作，望风想。"}