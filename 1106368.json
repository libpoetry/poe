{"id":"1106368","title":"再次韵","dynasty":"宋","author":"王灼","text":"岷江剑栈总宁居，闻道边头亦晏如。猛士云屯方贾勇，胡儿莫送讲和书。筑坛拜将一军惊，初识淮阴胯下生。能读父书成底事，可怜世上逐虚名。懒掷粗疏地上金，绝知环佩响璆琳。歌功颂德今时事，侧听诸公出正音。佛狸已死北人传，虏马饮江谣故年。只有昭君怨青冢，他时心事付鹍弦。欲细腰围强忍饥，早知作计太憨痴。从今百斛收螺黛，学取风流半额眉。"}