{"id":"1252256","title":"王弘道下访别去十年矣至正戊戌迁浙东宪史相见如梦寐论心话旧不觉怃然赋二律见意云","dynasty":"元末明初","author":"叶颙","text":"白发相逢两故人，共谈时事欲沾襟。老来喜有归耕乐，乱后惭无济世心。常说文章非事业，深知书剑误冠簪。如今得似终南叟，万叠青山一曲琴。诗酒分违各一天，相逢鬓雪笑垂肩。自惭衰貌非前日，犹喜清谈胜昔年。阅世只堪三叹耳，论心几欲一潸然。何时吟骑重来访，夜雨清灯对榻眠。"}