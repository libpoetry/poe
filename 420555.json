{"id":"420555","title":"贺新郎 亦香纳姬，赋此贺之","dynasty":"近现代","author":"张克家","text":"南市镫如昼。四轮开、鬓香衣影，马驰车骤。难得缤纷飘瑞雪，全为红妆白叟。掩映著、玻瓈窗透。软踏氍毹花下拜，恁娉婷、盈尺腰杨柳。今日事，莫须有。观心何若观情窦。想者回、程表朱里，细心研究。酣畅淋漓京兆笔，还是髯苏结构。作不到、双弯眉皱。把一天愁都埽却，盼来年、白瓠儿绷绣。屏六曲，翠衾覆。"}