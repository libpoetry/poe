{"id":"814592","title":"悲歌六章","dynasty":"清","author":"郁植","text":"男儿三十尚贫贱，土室低头事笔砚。落魄恐遭厮养辱，苦吟畏被妻孥见。冬日不炉夏不扇，坐穿一榻破万卷。西行发策献至尊，致身不受将军荐。由来绛灌谗贾生，胡用若曹弄柔翰。齐门挟瑟嗟徒工，独立荒郊泪如霰。我欲归种襄阳田，背依高山面大川。妇馌男耕自怡悦，伏龙雏凤相周旋。不尔亦是桃源仙，桑麻鸡犬别有天。谁知此乐难再得，商羊旱魃迭弄权。东邻输租鬻小女，石壕夜呼横索钱。西家老翁徒壁立，惟忍冻饿长安眠。旁人劝作洛阳贾，鲜衣如云马如虎。大儿羽林充宿卫，小妇邯郸善歌舞。明珠白璧家盈箱，昼攫锱铢夜勾股。啧啧猗顿独何人，却笑黔娄徒自苦。吾曹意气耻阿堵，挥斥黄金贱如土，安能局蹐屠沽伍！脱身从军向绝域，大食乌号悬两腋。部中不满五千骑，百战沙场尽辟易。尉佗系组明光宫，楼兰悬首长安陌。凯歌入关报天子，始信书生万人敌。一朝坐失幕府欢，缚下都船对刀笔。卫青天幸辄有功，李广数奇竟何益。流沙北去弱水东，琅玕作树珠为宫。藐姑仙子冰雪容，导以翠节双青童。我欲从之问丹诀，直与天地同无终。秦王汉武皆英雄，楼船浩荡乘长风。狞龙吹水作山立，三千娇女沉渊中。骊山茂陵空白骨，不死之药何时逢？学仙学剑两无成，为贾为农安足道。中心不羡黑头公，贫贱何妨邓禹笑。有琴耻向贵主弹，有门耻为丞相扫。流行坎止随所如，入世那能量枘凿。邺侯架上皆吾师，吾将终焉从吾好。"}