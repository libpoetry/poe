{"id":"206801","title":"灵岩·穹窿右挽眉","dynasty":"宋代","author":"叶适","text":"穹窿右挽眉，天平左垂鬓。吴人宅沮洳，兹山抑其镇。陡起为表著，突兀数寻仞。樛松颇坚瘦，立石乃荣润。兼有千里陂，杳霭来远韵。宜乎登椒丘。摆落思奋迅。亡王未亡时，绝色馆孤峻。歌声妙欸乃，俎品穷蛤蜃。援琴固停咎，解甲仍转瞬。终归寂寞人，破釜煮枯堇。陈迹不足吊，新缔何劳问。三年姑苏驿，空望此塔近。适当熟食节，暖气无已吝。豪风增春愁，异雪损花信。聊以壮游衍，归受儿女冁。"}