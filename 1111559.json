{"id":"1111559","title":"次山房韵古意四首","dynasty":"宋","author":"何梦桂","text":"思君吹参差，幽路蹇离绝。绿蓝不盈襜，芙蓉在木末。采虻解我忧，忧思谁察识。世态反覆手，况复问宿昔。韝鹰岂思扬，辙鲋固相沫。得时与失势，离附奚足惑。耳馀难为交，管鲍易全德。伐木无良朋，白驹有佳客。佳人藐中洲，倚竹翠袖寒。捐玦属蹇修，脉脉一水间。夜半下云旗，逸驾欻可攀。结言永为好，矢报念急难。君有金错刀，我愧白玉盘。终然盐梅心，死不易咸酸。往事化蜩翼，徂生遗鼠肝。永言岁寒心，寤擗长起叹。牵牛饮天河，河水清可挹。天孙抚机杼，终日不成织。相望空寤言，无人谅心迹。人生窘良会，百年倏朝夕。朝夕不可期，来世固罔极。无金铸钟子，鼓瑟逝安适。帝子伫不来，采芳翳庭实。悠悠万古心，俛仰三叹息。夜舟不藏壑，川流无回波。百年逐忧乐，昼夜相戛摩。逝者不复来，皓首成蹉跎。谁欤伤凤衰，毋乃楚狂歌。兹世固难免，纵有朝与鮀。猗兰曲易弹，祇恐听者讹。折杨杂黄荂，每与俚耳和。感此歌晨风，忘我将如何。"}