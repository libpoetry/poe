{"id":"757659","title":"甘州 次韵题小蓬莱山馆词草后","dynasty":"清","author":"王倩","text":"新声吹入破讶天花，朵朵向空飞。怎愁浓似酒，才清似雪，语总依依。想见山桥水驿，到处遍留题。只有怀人梦，不隔东西。谁写莲台小影，更招呼明月，照彻沉迷。只吟情未了，中夜依林扉。管听取、旗亭传唱，绝胜它、丝绣上弓衣。商供养、碧落茶嫩，红豆花低。"}