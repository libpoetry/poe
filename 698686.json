{"id":"698686","title":"减字木兰花 柬费民悦二阕","dynasty":"明","author":"夏言","text":"玄宁观里。月户云窗终日闭。几度相望。白玉河桥一水长。病余独坐。自谱新词还自和。怀抱谁开。薄暮须君策马来。词锋朗健。月川信是吾宗彦。博雅清修。君是方今第一流。文章论议。有意求名终小技。此道难传。不是豪雄不圣贤。郎君好去。扁舟一带平川路。直到湾头。过却扬州是泰州。泉山公后。兄弟青云七八九。长兄司空。道尔才高有父风。大江西望。紫薇楼在星辰上。方伯才雄。知是云间陆士龙。山明水丽。宝阁琼堂新赐第。乡国归心。何日遥攀棨戟临。翩然飞去。黄鹄自有冲霄志。贝锦何妨。人识天孙云锦章。世情非古。廊庙江湖心共苦。凭仗忠贞。要使苍生见太平。黄扉尽日。吮墨研朱挥彩笔。晚出龙楼。眉月青天挂玉钩。凉生碧树。白玉河桥东畔路。谁道官闲。身在蓬莱未是仙。玉堂词伯。六十风流头未白。前月生儿。子妇成行献寿卮。东邻有客。海上蟠桃犹未结。可怪黄金。偏赠豪家不赠贫。劝君且去。霸州岂是君居处。可惜文儒。却使提兵盗贼区。人情风雨。不合当年曾荐汝。闻说辞官。休负平生一寸丹。文渊阁里。制草才雄长羡子。少谷堂东。出语曾惊四座中。南宫吏影。白日还乡夸昼锦。北阙儒英。今把文章答圣明。九年一品。素食真惭糜国廪。七载黄扉。目断青山未拂衣。忧多先老。只有辞官归即好。圣主深恩。犬马难忘恋阙心。侍郎六载。南北分衙半江海。晚向兵曹。暂辍三长试六韬。兼资文武。自古人才堪指数。莫厌官迟。千载明良此一时。门生座主。却愧欧公知贡举。羡子才华。白玉堂中对众夸。十年粉署。两浙详册声独著。政事文章。大业行看柱庙廊。南宫粉署。文彩当年声已著。西省薇垣。方岳人称德业尊。林泉衰老。两度相逢情话好。春日江头。折柳何堪送去舟。瑶峰如矗。楼观夕阳明落木。草阁临流。占断溪山千里秋。林回路转。野客扶筇归去晚。好段风光。昼出青山绿野堂。葛溪溪上。绣岭瑶岑簇相向。梅雨初晴。百里看山眼倍明。与君携手。绿野青原开笑口。龙虎山中。有约登临一醉同。"}