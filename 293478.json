{"id":"293478","title":"蓉洲王丈所藏宋拓小字仙坛记庚申之冬","dynasty":"清代","author":"翁同龢","text":"蓉丈书律守晋法，濒兄笔妙兼刚柔。二公一质一通敏，我获师友同时求。道光以来台阁体，峻拔竞尚柳与欧。元和脚硬瘦金峭，更有北派浩莫收。颜公此书信奇绝，蹙缩寻丈归寸璆。不知巧工谁著手，黄仙鹤辈烦雕锼。忆当春明庙市盛，金鱼换此珊瑚钩。道州嘉善两题记，皆饮老坚锋芒遒。馀年四十亦赓续，芜词颣句黄茅稠。略如少陵拜杜宇，颇疑天实开龙湫。呜呼，定陵北狩日，神京门户勤绸缪。吾侪未暇论文史，时时北望云山愁。中兴大政焕一变，干戈渐戢礼乐修。如何客星犯帝座，又见华盖西南流。乾坤苍莽倏卌载，故人零落俱千秋。草堂人日客携示，墨痕依旧春云浮。抚时怀旧百虑集，安能竟学忘机沤。老夫浪语客莫笑，世论于今多谬悠。"}