{"id":"1142520","title":"寿云岫以所画寿星为喻","dynasty":"宋末元初","author":"方一夔","text":"吴山多金堂，我来访仙真。神交若有契，邂逅见主人。浮云白步障，老松青承尘。从以香严髫，环以琼树春。仙人坐盘石，杯劝三五巡。果苞武陵秀，木爇占城珍。几见蓬海沙，不数上古椿。问从何处来，骑鹿来秋旻。谓是老人瑞，游戏葛水滨。容我野服见，间簉西阁宾。再拜上祝辞，慇勤寄千谆。一祝等龟鹤，再祝生麒麟。语罢却复进，罄折问养神。随之上南极，放牧云汉津。"}