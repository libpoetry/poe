{"id":"814211","title":"探芳信 茶憩敷水驿，香山诗所谓""上得篮辇未能去。春风敷水店门前""者也","dynasty":"清","author":"周之琦","text":"晓莺唤。似陌上柔桑，秦筝弹怨。想画楼初日，芳魂定馀恋。素波不照婵娟影，遗恨天涯远。遣羁愁、艳质难留，好山还见。依约翠眉展。尚仿佛城南，那时人面。秀倚东风，露华映、黛痕浅。玉莲花色春如笑，任著帩头看。店门前、怪底篮舆去缓。绛霄近。借寸晷馀闲，游踪重认。向紫云深处，陶然翠觞引。上清判袂仙缘在，尚有餐芝分。倚筼屏、酒晕香凝，月轮心印。欢极泪还忍。念旧侣星稀，逝波空迅。梦冷江花，但赢得、夜台恨。百年身世浮鸥影，懒更笺天问。楚魂招、枉付牙琴怨轸。"}