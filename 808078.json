{"id":"808078","title":"齐天乐 夜来香","dynasty":"清","author":"杨芳灿","text":"纱棂月上玲珑影，幽怀不禁枨触。似有香来，不知花处，叶色隔帘微绿。芳丛几簇。爱人定风微，麝薰吹足。素女多情，空中也为撒金粟。追凉最宜露坐，傍垂萝低蔓，冷翠如幄。碧玉娉婷，绿珠娇小，相对黛眉双蹙。明河络角。只可惜凉宵，漏声催速。漫展蕉笺，谱新词一曲。"}