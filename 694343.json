{"id":"694343","title":"示诸生","dynasty":"明","author":"陈献章","text":"无我无人无古今，天机何处不堪寻。风霆示教皆吾性，汗马收功正此心。水火鼎中非玉液，鸳鸯谱里失金针。道人欲向诸君说，只恐诸君信未深。浮生扰扰白头新，又见人间一度春。尔辈何时宜发愤，老闻夜雨欲伤神。此身天地逢人少，落日江门叫鹤频。为报杨朱莫相笑，孟轲不是褊心人。"}