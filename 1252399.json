{"id":"1252399","title":"临安访古十首 石镜","dynasty":"元末明初","author":"张昱","text":"临安山中古石镜，曾照钱王冕服来。天遣紫苔封裹后，等闲不许别人开。旧日婆留井未堙，石栏苔藓上龙鳞。而今率土皆臣妾，莫愿皇天产异人。峰头石塔表功臣，五百年前是佛身。莫问蓬莱水清浅，野藤犹蔓劫馀春。钱王功业与天齐，百里旌旗照此溪。彼此波中铺锦后，至今光景净无泥。王子能以身施佛，何异生居净梵宫？敝屣视他闲富贵，男儿到此是英雄。还乡满山都覆锦，富贵应须白昼归。设宴九龙堂上日，沛中歌后似王稀。将军官重执金吾，不比秦朝列大夫。王为锦衣归故里，遂令老树有称呼。东山尚存环翠阁，谢傅来游经几年？可是旧时携妓到，粉香犹在画阑边。祥符赐额海会寺，四百年来弹指过。试问竹林桥下路，往还曾见几东坡？仙子何年化鹤群，至今名姓只空闻。我来欲访前朝事，怅望九仙惟白云。"}