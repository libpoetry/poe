{"id":"713925","title":"罗浮探梅歌为臧喟亭作","dynasty":"明末清初","author":"屈大均","text":"罗浮梅花天下闻，千树万树如白云。开时花似玉杯大，枝枝受命罗浮君。么凤一食三百朵，绿萼檀香留与我。君来先到梅花村，重梦美人君不可。四百峰间开更开，花从旧蒂作新胎。今岁雪多添一瓣，去年霜少尽重台。玄墓西溪花百里，可惜天寒香似水。炎天气暖长氤氲，生熟水沉作须蕊。不到罗浮争得知，梅花自此长相思。化为蝴蝶车轮大，岁岁来攀太古枝。"}