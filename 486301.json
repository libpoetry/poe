{"id":"486301","title":"夜行至香鱼馆","dynasty":"明","author":"陶安","text":"目送寒日坠，暮色变苍黄。近顾已昏冥，前店安可望。游子且宵征，苦恨昼不长。雪深迷古道，车陷心愈忙。缺月未出时，粲然众星光。四无鸡犬声，琼田白茫茫。忽逢人夜语，为我指康庄。渐至香鱼馆，叩门灯照床。主翁起迎劳，饮以壶中浆。笑问来何迟，吹火煮糗粮。因知造物心，不使罹害伤。命途此可卜，力善何能量。"}