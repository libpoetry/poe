{"id":"696320","title":"病中","dynasty":"明","author":"郑文康","text":"戊午京闱榜，题名得颇先。授官十载后，赐告七年前。箧贮陈情藁，囊存历俸钱。君恩深未报，病枕夜无眠。先子多名誉，人称伟丈夫。病奄千日久，命向一朝殂。封殓烦邻友，扶持付老奴。此心遗恨在，双眼渐成枯。群妹皆同母，诸甥日渐多。每从宾塾散，频向舅家过。聚立年相若，同行气总和。情怀好伤感，棠棣不成歌。三子虽豚犬，相看抵万金。父书期尽读，母线要关心。靖节留诗久，徐卿种德深。二公歌咏在，一夜一长吟。宋驾南辕日，移家海上峰。华原非谬谱，显肃是同宗。世有儒书业，门无酒保佣。余生敢忘本，书姓必开封。从小称知己，当场总善文。八闽廉宪副，独石老监军。气味芝兰合，飞翔燕雀分。近来消息杳，惆怅赋停云。先祖留遗业，山中有敝庐。从教妻子累，肯负圣贤书。太守知贫薄，尚书问起居。若非守清节，谁暇枉轩车。七尺堂堂貌，蹉跎鬓欲秋。读书期事主，杖策望封侯。正大胸中学，凄凉眼下愁。老天如有意，未必此生休。病发风前叶，红颜雨后花。闭门思义士，看剑想仇家。久断宾筵酒，频供石鼎茶。草堂虽矮小，日日望京华。"}