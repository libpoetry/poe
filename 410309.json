{"id":"410309","title":"广州杂咏十八首（选六）","dynasty":"近现代","author":"张瑞玑","text":"银鱼风后雨丝丝，丹桔黄橙霜满枝。输与东坡誇口福，迟来已过荔枝时。龙爪苍松凤尾蕉，净慧禅林隔市嚣。老僧也解谈风雅，还石亭前话六朝。踏破闲云叩竹关，安期祠外水潺潺。客来不乞长生诀，要借经楼坐看山。永安门外树苍凉，鸟语声声吊国殇。瞒却中原去行乐，游春莫上黄花岗。寒天爽气似新秋，弱柳低摇水满沟。万古无人识冰雪，客囊闲煞敝貂裘。岭南诗社数南园，瘦竹肥蕉护石垣。前辈风流凋谢尽，沸羹飞炙抗风轩。"}