{"id":"692111","title":"录别","dynasty":"明","author":"李攀龙","text":"悠悠念往路，离别从此长。何以酬明德，携手归故乡。良时不须臾，且复各盈觞。仰视日月驰，千载互相望。浮云难独留，游子暮彷徨。绸缪踰皓首，风波忽一方。千秋一嘉遇，此别安可知。良时不努力，贱躯欲何为。晨风野萧条，浮云西北驰。河梁临往路，远望令人悲。游子自有怀，悠悠当告谁。长思何益会，久留何益归。行人怅明发，褰裳路徘徊。嘉期能再至，安辞渴与饥。浮云一相失，千里常依依。我欲往从之，送子东南飞。秋兰怀芬芳，依依树前庭。春华不再盛，枝叶皆已零。念昔二三子，俛仰如流星。羽翼一以乖，邈若隔平生。徘徊顾四海，谁能喻中情。结交各有时，千载一濯缨。离别不在远，日月从此征。长当为路人，独无弟与兄。尊酒可自慰，愿言崇令名。乖疑起恩爱，离别生欢娱。念子非一身，中怀难久俱。握手一相失，奄忽秦与胡。新知自言乐，山海日以殊。行路方未央，出门思故庐。浮云没景光，北风悲有馀。褰裳复四顾，徘徊当路衢。结发在战场，皓首为征夫。四海一黄鹄，千里命其俦。悲风厉胡马，踯躅鸣相求。何况同袍友，从此远行游。离别无慷慨，去去且复留。白日没边城，回首望中州。浮云西北飞，河汉东南流。视夜常苦早，寒冬正悠悠。明月烛罗帏，严霜切绸缪。俛仰已自喻，谁能不怀忧。念当首往路，千里邈已临。丝竹发高堂，听我双龙吟。泠泠江汉流，浮云寒以阴。长风激羽翼，严霜摧北林。慷慨有馀悲，新声怆人心。游子失相视，征夫泪不任。中曲一俛仰，从此无知音。故乡一尊酒，愿言常酌斟。徘徊恋景光，忽为辰与参。来者自非昔，去者自非今。高楼耿长夜，揽衣歌且谣。秋风一何悲，游子不得骄。明月照空床，罗帏自萧萧。三星既隅列，河汉东南朝。黄鹄正徘徊，翩翩顾其曹。故乡邈千里，慷慨命同袍。浮云日西北，安知心所劳。携手在须臾，经时复漂摇。河汉何皎皎，众星错其间。揽衣立前庭，明月照苦颜。悲风中夜起，萧萧有馀寒。涕泪应声零，四顾惨无欢。往路信可怀，为乐及盛年。游子不自爱，故乡岂难旋。黄鹄难为群，游子常苦辛。念当从此别，中怀日以新。清光皎明月，远望不可亲。高楼正萧条，徘徊四无人。上有千里云，其下起飙尘。各言还故乡，握手道何因。穷冬盛阴气，白日西南微。征人常早寐，皎月照我扉。故乡千馀里，中夜起怀归。干星驾言迈，严霜裂裳衣。独行无俦匹，谁知渴与饥。穹庐多悲风，萧萧边草衰。身在天一隅，何得不徘徊。颜色无常好，春华一以零。悲风蔽地来，四顾何冥冥。寤言怀往路，揽衣从此兴。杀气拳毛发，涕泣断为冰。仰视河汉星，离如水中萍。景光不恋人，游子岂遑宁。夜依牛羊宿，日驱驽马行。努力及明时，安能爱其情。"}