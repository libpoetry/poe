{"id":"751011","title":"偕张方伯樵野琴台秋禊 其四","dynasty":"清","author":"黄良辉","text":"往运萃阳九，汉南横氛雾。于兹轨清夷，庶康同王路。逖扬灞涘风，迩撷洛滨步。泠然排元筌，振衣豁尘务。偶欣金序皎，弥惬石交晤。天末认逵鸿，烟际辨汀鹭。层台阅废兴，流水鉴今故。大雅此焉陟，百代绵余慕。岂异棠阴憩，躬仁化行露。咨予樗散姿，于野相牵附。敢负凰桐奇，谬希夔尹顾。庶奏渌水谣，因风答咸濩。"}