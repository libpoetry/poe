{"id":"1103957","title":"九月廿一自虎林回同程晓崖游梅岩","dynasty":"宋","author":"徐瑞","text":"弛担息虚馆，释屩解行缠。一笑得妙士，揖我谓我儇。相携履巉岩，共访梅花仙。石门歘谺豁，空洞别一天。徐行呼二竖，秉炬导其前。沿崖异草垂，绕径秋香妍。行行渐深入，响答殊清圆。下有苔磴峙，上有孔穴穿。深处窅如阱，旷处平如田。或如人坐立，或如兽蹲跧。古石列怪状，时闻滴幽泉。向来开天牖，坐看日月旋。儿童撞嵌岩，如钟鼓咽咽。领览不能尽，荒幻难言宣。我从虎林来，足茧归心悬。举瓢挹危露，尘肺聊用湔。清寒不可留，欲去还延缘。赋诗纪兹游，绝笔凭谁镌。"}