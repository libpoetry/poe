{"id":"611339","title":"杨花篇","dynasty":"明","author":"邓云霄","text":"上林消宿雨，旭日照新妆。气暖人偏懒，春深蝶更忙。翩翩粉蝶闲园里，轻盈乱逐杨花起。共道花狂胜舞腰，不知春去随流水。借问杨花几处飞，日长风细自依依。才迎南陌秋千架，又扑西邻织锦机。百丈游丝遥带去，一群骄鸟共衔归。衔归带去纷无数，南陌西邻两回顾。灞岸低粘拾翠桥，渭城轻点寻春路。路上桥边铺白毡，游人醉处总堪眠。携壶结驷有今日，酒袖侵衣似去年。去年今日红颜改，休道杨花镇长在。蹋地凄凉只自歌，渡江消息空相待。谁家怨别惜残春，闲掇杨花衬绣茵。笑尔飘摇如荡子，那能吹送寄征人。征人昔日江亭别，柔条尚忆同攀折。薄薄难装战甲绵，霏霏想像阴山雪。对此伤心半掩闺，从他漂泊斩东西。愁来正作辽阳梦，窗外流莺且慢啼。"}