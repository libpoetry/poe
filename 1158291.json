{"id":"1158291","title":"奉酬崔璐进士见寄次韵","dynasty":"唐","author":"皮日休","text":"伊余幼且贱，所禀自以殊。弱岁谬知道，有心匡皇符。意超海上鹰，运局辕下驹。纵性作古文，所谓皆自如。但恐才格劣，敢誇词彩敷。句句考事实，篇篇穷玄虚。谁能变羊质，竞不获骊珠。粤有造化手，曾开天地炉。文章邺下秀，气貌淹中儒。展我此志业，期君持中枢。苍生眼穿望，勿作磻溪谟。"}