{"id":"812593","title":"恭挽晋赠中宪大夫崇庆牧理斋常老先生殉节录","dynasty":"清","author":"何士鋐","text":"涖政西川越六年，臣心耿耿问苍天。神人共鉴非凡令，士庶咸歌飞舄仙。仓猝临危气益振，从容就义志犹坚。君王不负忠魂节，更锡恩纶属后贤。疆场事业厄蛮鞿，欲报君恩今已非。猖獗凶酋原有种，善文循吏竟无归。斜阳昔岭鸦千树，明月花溪庙半扉。烈烈英风昭万古，一泓流水咽危矶。"}