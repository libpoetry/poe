{"id":"682262","title":"送于子冲上泽州太守二首","dynasty":"明","author":"于慎行","text":"凉秋聿云暮，烈风飘人衣。念子远行迈，整驾出郊畿。徬徨以中夜，起视明星微。出祖城南隅，握手不能归。孤鸿号中野，木叶纵横飞。聚散一如此，素心亦已违。惟有双鱼札，慰我长渴饥。古者不可作，交道久茫茫。念我二三子，总角共翱翔。欢衷如日月，别思苦参商。五马向路驰，俛仰情内伤。问子今何适，驱车陟太行。曲坂造云日，溪谷深且长。人情多崄巇，世路固难量。勉哉怀令德，叱驭有遗芳。"}