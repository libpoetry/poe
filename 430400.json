{"id":"430400","title":"夏初临 题西湖饯春图","dynasty":"近现代","author":"仇埰","text":"目送芳华，心随画楫，软风疏雨湖天。听取黄鹂，唤春悤度今年。倦游词客联翩，写西泠递付吟筵。瞋帘痴燕，黏堤怨绿，图本争传。惜花人往，移水舟新，再来胜侣，寄感依前。流光复尔，嗟非旧日青山。愁入鸥边，好楼台拆绣堪怜。会凭栏，无穷幽绪，只问啼鹃。"}