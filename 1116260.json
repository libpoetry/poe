{"id":"1116260","title":"讽仕","dynasty":"宋","author":"沈辽","text":"仁治贵不杀，为吏滋顽蔽。孰谓才不才，跂跂在高位。诏策暴过恶，行建元侯旆。冗散坐奸赃，还来咨善地。世无三年黜，焉得终身废。遂使贪猾人，昂昂罔知畏。政治明赏罚，于法不假易。吁嗟韩冯翊，胡为子孙戒。圣人不出世，斯民忧倒县。仁心欲援手，宁以身为先。仲尼贵用我，孟子推诸天。二圣有特立，何尝持后前。后来乃昧已，惘惘为利牵。纷挐窃古语，不顾内所愆。信如一丘貉，孰有然不然。苟伸刀割用，于世已为贤。鼎鼐杂锜釜，谁知重烹煎。然提地史录，不如观长川。"}