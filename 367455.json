{"id":"367455","title":"琵琶仙·题谢梦渔太史增香南忆梦图，太史初以贫故遣其爱姬，已而及第，因作是图以志感悔","dynasty":"清代","author":"黄燮清","text":"杨柳章台，早香絮落尽，游丝空结。庭院谁伴吹箫，黄昏奈何月。春去也、珠帘似雾，便钗影钏声都灭。灼泪难封，蛮腰易减，鹦鹉休说。恨当日、匆促分携，到事后、思量更凄绝。难讳那时薄幸，对残灯呜咽。何处采、蘼芜怨绿。问断红、愿化蝴蝶。毕竟世短情长，未能成佛。"}