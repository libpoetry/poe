{"id":"688132","title":"落花诗次文徵仲韵二首","dynasty":"明","author":"朱承爵","text":"雨雨风风太惨情，眼前红白霎时盈。骎寻紫燕穿香户，寂寞红鹃哭锦城。短梦一场春事散，好怀三月客愁轻。明朝急就东园醉，试取残诗补得成。少妇含情半自伤，有丹疑可驻春光。樽前好事风前影，雨底残脂泪底妆。倩此落霞烘老圃，趁他飞絮绕横塘。珠帘锦瑟南朝怨，乐府谁翻字字香。"}