{"id":"1061092","title":"元辉上人喜赋诗作东坡字萧然有出尘之姿渠亦用韵有作且乞诗为别因再次韵赠之","dynasty":"宋","author":"饶节","text":"禅流笔墨戏，好句亦时得。譬如世佳人，不必须倾国。我行百城时，所至不暖席。默求支许流，常叹暮云碧。阿师有典刑，一见我心释。根源师璨可，馀事窥元白。丛林半良窳，初若泗滨石。欲出金玉音，不妨聊考击。致远或恐泥，落华反枯寂。口边白醭去，愿子师古昔。"}