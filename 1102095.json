{"id":"1102095","title":"送马静山寄林晓山兄弟","dynasty":"宋","author":"林千之","text":"古井谁复汲，古调谁复裁。玄鹤引清吭，万壑松风哀。彼美三株树，沆瀣?琼台。吾宗大小山，正尔期不来。袖有明月珠，远遗马子才。江空山亦深，乃肯穿苍苔。妙悟玄中玄，使我心悠哉。有墙肩曹刘，无苑延邹枚。采薇雾失道，钓鳌风折桅。朔风无重裘，地炉拥寒灰。两穷相值遇，一笑聊参陪。白日苦无光，暖律何当回。持此将安归，令人心胆摧。吾闻三神山，缥缈连蓬莱。沧海正清浮，神仙亦崔嵬。归欤三隽朋，下界空飞埃。"}