{"id":"690888","title":"草堂落成漫志近况","dynasty":"明","author":"李之世","text":"揆地刚能满一弓，芟来蔓草尚芃芃。疏编篱格留通月，低搭茅檐欲避风。庭砌渐夷妨蚓穴，门楹不设象牛宫。邮泉嫁竹何多事，时自荷锄助小僮。夹色权分两耳房，粗陈经卷及藜床。近从坡老传悭法，偶向真人斗睡方。病骨且便宽酒债，贫餐尚未缺禽粮。卑栖亦是安时分，莫把枋榆较短长。屋角平行亦碍眉，巡檐刚觉帽儿欹。童閒洗药晒书后，客韵香恬熟茗时。花瘦篱头酣不醒，竹荒墙角俗难医。何如刬却前阶草，一味清虚也亦宜。漫云?鴳一枝安，多少冥鸿亦渐磐。茆舍竹篱衙似店，纸窗蓬户隐于官。稀稀弱柳人攀折，落落疏英雨打残。分付阿童频守护，笼灯留待夜来看。女萝如织占颓垣，贯橛枒槎仅碍门。牛马任刍宁问主，鸡豚归牧亦成村。一区敢儗高人轴，此事难同俗士言。疏拙自知无所竖，肯营温饱恋邱樊。海风和暮复和朝，准备疏荆护短条。地有青钱留碧藓，庭无绛帐树红蕉。因窥石鼓虫成字，惯住山居屋似瓢。除却常参何事事，扶筇纵屐任逍遥。"}