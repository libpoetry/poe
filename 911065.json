{"id":"911065","title":"送丘寺丞","dynasty":"宋","author":"李觏","text":"嗟予兀兀何施为，学无异意唯传师。尝言先圣所述作，人事而巳无他岐。安知步步有天道，繄我丘师能识之。春秋下应三千岁，雅颂周流十二支。阐幽大传与隐旨，图写转匝成圆规。劳兄示我复教我，一字不晓如痴儿。文侯听乐唯恐卧，今我幸免指目皮。丘明子夏言不及，我兄所得何神奇。直疑前身是颜子，独受师说无人知。又疑梦寐感灵怪，常与周孔相追随。不然悠悠千载后，何传何习遽如斯。穷愁著书古有例，昨官闽中今海涯。海涯路远学者少，斯道未有施行时。圣皇诛赏甚明白，归来奏牍无迟迟。江南臈雪片如掌，酒花上面寒力衰。是非得失从此止，马头一别东西驰。"}