{"id":"647615","title":"赠卜士罗景中","dynasty":"明","author":"王汝玉","text":"君平昔隐城都市，曾阐先天开卦肆。百钱一日足生涯，独坐焚香门静闭。一自仙游去不还，清风千古洒人间。姑苏有客好沈静，术精龟卜家阊关。春风花开秋叶落，此身不受尘羁縳。已将心事付浮云，长日逍遥有馀乐。姑苏前度盛豪华，甲第连甍凌紫霞。一朝事往人何在，翻作寻常百姓家。何如寂寞无拘系，俯仰穷探得深意。天心水面风月佳，得失荣枯两相弃。"}