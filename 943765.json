{"id":"943765","title":"次俞簿韵","dynasty":"宋","author":"陈造","text":"昔贤识紫芝，不恨生叔季。同寮得若人，襟宇极冲粹。相过鄙吝忘，满抱昔贤意。傍睨褦襶儿，真堪裂人眦。棋枰消暇日，竹轩荫疏翠。不作沮洳临，纤钩笑侯喜。爱此小泓渟，历乱青钿委。大篇副么荷，乞一仍得二。政须传生徒，未暇藏箧笥。辞源深莫穷，归牛定浮鼻。紫芝不诗鸣，较君同而异。游艺复友贤，老怀随所寄。莫嗤学奕秋，更想鸿鹄至。"}