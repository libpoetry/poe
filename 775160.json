{"id":"775160","title":"停战遣使纪事","dynasty":"清","author":"洪繻","text":"汉武射蛟临海岱，海水沸起蛟龙背。昆明习战战士多，楼船百万皆鹳鹅。海战虽失陆战兴，大冶堇山可铸兵。又况燕云森壮士，一朝众志自成城。君不见范阳鼙鼓动地来，李郭壁垒风云开。金人马足中原播，宗岳韩刘一战破。国家练军祸乱秋，志士义旗有同仇。升平安坐谈韬略，临时或付流水流。田单即墨犹保燕，长城万里夫何忧。堪恨停战沮士气，楚人之鬼越人禨。百万锋铓忽藏韬，战士坐甲空歔欷。闻道使者出东洋，无从得见东倭王。丧邦辱国此为甚，丛神土偶盈庙廊。更闻上相欲亲使，包羞忍耻成何事。幄帷画虎付虚空，肉袒牵羊甘跋踬。积重如今竟难回，几时疆土可重恢。沧海日到榑桑暗，阳阿晞发心为灰。"}