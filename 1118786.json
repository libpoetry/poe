{"id":"1118786","title":"乌夜啼八首","dynasty":"宋","author":"陆游","text":"金鸭馀香尚暖，绿窗斜日偏明。兰膏香染云鬟腻，钗坠滑无声。冷落秋千伴侣，阑珊打马心情。绣屏惊断潇湘梦，花外一声莺。檐角楠阴转日，楼前荔子吹花。鹧鸪声里霜天晚，叠鼓已催衙。乡梦时来枕上，京书不到天涯。邦人讼少文移省，闲院自煎茶。我校丹台玉字，君书蕊殿云篇。锦官城里重相遇，心事两依然。携酒何妨处处，寻梅共约年年。细思上界多官府，且作地行仙。世事从来惯见，吾生更欲何之。镜湖西畔秋千顷，鸥鹭共忘机。一枕蘋风午醉，二升菰米晨炊。故人莫讶音书绝，钓侣是新知。素意幽栖物外，尘缘浪走天涯。归来犹幸身强健，随分作山家。已趁馀寒泥酒，还乘小雨移花。柴门尽日无人到，一径傍溪斜。园馆青林翠樾，衣巾细葛轻纨。好风吹散霏微雨，沙路喜新乾。小燕双飞水际，流莺百啭林端。投壶声断弹棋罢，闲展道书看。从宦元知漫浪，还家更觉清真。兰亭道上多修竹，随处岸纶巾。泉冽偏宜雪茗，粳香雅称丝莼。翛然一饱西窗下，天地有闲人。纨扇婵娟素月，纱巾缥渺轻烟。高槐叶长阴初合，清润雨馀天。弄笔斜行小草，钩帘浅醉闲眠。更无一点尘埃到，枕上听新蝉。"}