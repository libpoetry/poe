{"id":"742471","title":"得稚存渊如昼却寄","dynasty":"清","author":"黄景仁","text":"秋窗夜凉镫一粟，日南坊西数椽屋。客心羁孤不可论，忽有故人书在门。书词悱恻纸黯惨，曾洗巨浪倾昆仑。河关阻越两年别，展翰披缄转愁绝。洪生倔强百不谙，只解故纸驱银蟫。自餐脱粟厚亲养，俭岁襆被游江潭。孙郎下笔妙心孔，百炼枯肠泻真汞。寄我新成《病妇诗》，不特才豪亦情种。鹤笼凤笯两不聊，怜我塌翅为解嘲。老亲弱子感温问，古意分明见方寸。入世无妨醒是狂，谋生敢道贫非病。燕山九月飞雪花，日日典衣归酒家。闻钟偶一揽清镜，面上薄已污尘沙。插标卖赋愁绝倒，臣朔苦长时不饱。织锦偏输新样工，论文每叹清才少。春风野火句全删，今日长安住较难。故人迟我作长句，须在匡山读书处。"}