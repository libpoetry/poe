{"id":"464611","title":"绕佛阁 和琴可霜夕","dynasty":"当代","author":"章士钊","text":"鹤鸣未远。天末倦旅，阴戒凉馆。零露将断。定知玉井梧桐，晓风颤。向谁缱绻。秋色涴地，和梦都遍。沉夜愁半。客中月落乌啼正天满。赋意剧萧瑟，枯树江南人忍见。还念晚来帘钩鹦鹉叹。又庶女宵啼，萧客晨践。惨悽无算。幸大野盘空，毛血零乱。有床头、画鹰堪展。"}