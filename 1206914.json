{"id":"1206914","title":"酹江月 用子周佥司咏雪韵","dynasty":"元","author":"曹伯启","text":"六花淩乱，算神工、不用并州刀剪。乍密还疏斜复整，眼底万更千变。宿麦连云，遗蝗入地，四海愁颜展。呼童洗酌，更宜帘幕高捲。还念去岁无聊。来秋有望，仰戴天行健。江上渔人应笑我，世路萦回如篆。何日言归，此心无竞，茅屋临清浅。满怀春意，坐令寒谷生暖。"}