{"id":"279141","title":"二郎神·忆梧州鸳鸯江，次彊村韵","dynasty":"现代","author":"周岸登","text":"碎琼荡月，簇万艇、碧天如泻。记雨过梧城，霞生冰井，描就鸳江入画。湿遍青衫琵琶恨，洗恨滴、泪珠尘罅。天遣忒有情，燕娘风调，凤娘声价。休话。漓江影事，洞箫吹罢。趁玉魫愁新，荔枝香近，沈水余薰共惹。紫峒春深，碧浔秋浅，争并露华娇夜。歌宛转，适怨清和，似有泛人来下。"}