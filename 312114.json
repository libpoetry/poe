{"id":"312114","title":"金明池·夏游","dynasty":"清代","author":"陆求可","text":"荷净追凉，竹深留客，苑里花如迎送。啄尽麦英⑴乌鹊乱，只怕闹醒佳人梦。买百壶、美酒如泉，听罢了、子野胡床一弄。更寒水调冰，铅刀雪藕，强似笙歌欢纵。河朔人人持碧筒。那柳下嵇康，萧条谁共。接䍦好向高阳倒，褦襶莫作穷途恸。奈飞云过雨时来，觉诗思无端，且偷闲空。任折角前村，披襟南陌，也索醉眠休动。"}