{"id":"811789","title":"登古吹台","dynasty":"清","author":"刘大受","text":"旅居复如何，朔气忽已至。悠悠出门去，杖策随所憩。闉都掠眼过，平野迥舒辔。惊蓬多风沙，杂树失青翠。我来正长夏，单衣犹在笥。今兹还几时，践此霜雪地。岁月去浩荡，身世惄如醉。离忧能伤人，徜徉聊自恣。抠衣蹑层台，游心肆远瞩。阡陌递回亘，川原洞相属。旷野黄尘飞，白日淡无旭。闭关伏空案，生事常碌碌。凭高一瞻眺，始觉羁意足。寒云何层层，中有南飞鹄。安得附书去，道我心中曲。顾影忽不见，观望空踯躅。"}