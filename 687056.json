{"id":"687056","title":"春日承鹏举过余林居适留龙陂山中不果会蒙寄诗三绝趣余入武山依韵奉荅","dynasty":"明","author":"刘崧","text":"仙女石前愁日晡，松林风急鸟争呼。谁传天上瑶华曲，惊倒花间碧玉壶。小作寻春漫浪游，君来不得事攀留。青青杨柳王摩诘，艳艳桃花皮日休。想见北岩云锦堆，野花如雪照人开。云峰寺里啼莺早，定约清明载酒来。"}