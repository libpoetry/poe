{"id":"698007","title":"寄酬阳信董光禄二首","dynasty":"明","author":"赵完璧","text":"燕山鸿雁惜离群，二十馀年杳未闻。绿野可能敦夙好，凤城长忆醉宵分。沧溟迢递劳春梦，岭树苍茫送暮云。白发巳衰空桂结，琼枝何以慰清芬。碧筒衔凤翠屏岩，青眼披云白雪篇。风雅旷闻金石韵，辉容宛睹玉堂仙。东山久亦从疏放，西子那能斗媚妍。醉里挥毫何以报，不成金错意茫然。"}