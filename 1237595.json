{"id":"1237595","title":"和詹生饮酒二篇","dynasty":"元","author":"廖大圭","text":"百虑中已灰，何独未忘酒。君言酒可念，饮此益我寿。浑然一真性，毫伪宁复有。醉中意尤长，家人视诸友。詹子真国士，博学乃多能。堂室有廉隅，后来复谁升。张生独高义，古学已川增。日沽酒家保，来问作诗朋。相知久逾密，馀子方背憎。独醒有不免，熟醉良可凭。一言事刚制，群狐听春冰。"}