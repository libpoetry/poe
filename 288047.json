{"id":"288047","title":"春与高陛飏访陈鉴霖月下对饮","dynasty":"现代","author":"徐搢珊","text":"君不见，团团明月海中生，丽天宛转开云程。曾于昼时为日隐，每于中夜欺星明。欲问圆缺是何故，素娥不语有别趣。影在人间月在天，俯仰冀邀仙子步。对此酣饮如神仙，壶倾月下还相怜。素娥如能伴人饮，千秋快事随君传。恨不能飞身到广寒，一览其馀不足观。所闻究不如所见，我述所见君应羡。等閒讵识风光好，人生行乐须及早。莫将名利繫心窝，年来且把金樽倒。"}