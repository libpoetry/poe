{"id":"61019","title":"侯叔庸同行过其故居见迎春一株","dynasty":"明代","author":"殷奎","text":"野花一株何人栽，欲开未开迎春来。主人归来花欲语，欲语不语令人哀。往年看花年正少，花前把酒花长笑。妻能歌舞妾能弹，门外催租无吏到。二十年来院落空，兔葵燕麦竞为容。墙角一丛憔悴煞，年年无主泣东风。今日归来居不住，君今又向何州去？上林骑马听莺时，慎勿长忘故园树。"}