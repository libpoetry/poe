{"id":"700920","title":"秋日谒陵眺望","dynasty":"明","author":"梁有誉","text":"清秋霜露肃祠官，帝里山川此郁盘。上谷风尘通大漠，居庸紫翠落层峦。七陵松掩金铺暝，万壑钟流玉殿寒。香雾濛濛候灵跸，星辰还仰太微看。辇道松楸玉露晞，鬼神肃穆俨旌旗。鼎湖寂寂龙时下，银海冥冥雁不飞。中国地形当塞险，单于秋色入关微。千年陵殿雄燕峤，九庙精灵护汉畿。"}