{"id":"721560","title":"同陈子游五台作","dynasty":"明末清初","author":"屈大均","text":"公子追康乐，名山挟少文。觞浮二峨水，马蹴五台云。北岳连阴翠，黄沙似夕曛。酒酣能射虎，不必李将军。并骑登岩岫，行行红叶深。五峰秋积雪，双瀑日穿林。孤鹤先知曙，神龙善处阴。先朝钟鼓在，草莽最惊心。雪杂山花落，随风入翠微。冰崖愁马滑，霞壁羡猿飞。高尚何曾得，佯狂亦觉非。林泉殊可住，无奈隔庭闱。"}