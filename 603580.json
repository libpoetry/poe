{"id":"603580","title":"仙人篇","dynasty":"明","author":"杨起元","text":"仙人揽六籍，降止太山隅。神娥擎香雾，五老列庭除。苍龙绕彩电，祥麟衔玉书。北极脱枢纽，九州安所如。驾言适西周，驱彼南宫车。徘徊岐丰侧，精神游六虚。凤凰来何时，徒闻歌接舆。回驾观群龙，与帝合灵符。羲文告爻象，河洛献瑞图。东壁韬荣光，文昌掌关枢。秦火遍郡县，日月光如如。尔来三千载，晦蚀由蟾蜍。正直大明世，黄道开天衢。巨灵挽天河，河汉流为旴。稽首旴上翁，与尔长相须。"}