{"id":"204149","title":"孤山种桃·领童闲荷锄","dynasty":"宋代","author":"释智圆","text":"领童闲荷锄，埋核间群木。他人顾我笑，岂察我心曲。我欲千树桃，夭夭遍山峪。山椒如锦烂，山墟若霞簇。下照平湖水，上绕幽人屋。清香满邻里，浓艳蔽林麓。夺取武陵春，来悦游人目。花开复花落，知荣必有辱。荣辱苟能齐，人人心自足。须知我种桃，可以化风俗。"}