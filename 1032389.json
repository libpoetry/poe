{"id":"1032389","title":"重阳雨与汤叔巽诸公斋亭小集","dynasty":"宋","author":"黎廷瑞","text":"初余抚奇节，赏事弥穿峦。幽跻几屐换，豪饮百榼乾。讵知中年至，况复行路难。林谷深且窈，岩岫绕复攒。丛疑熊豹伏，穴惴龙蛇蟠。昼雨已冥冥，夕云亦漫漫。升高躬易危，居卑心所安。萧斋岂不陋，英集聊相欢。东篱献初华，西风被峨冠。泛泛茱萸觞，落落苜蓿盘。接此造极谈，胜彼登峰观。终然有深怀，悠哉发长叹。泰华采香雪，小山访遗丹。凭谁吹玉箫，云外呼青鸾。"}