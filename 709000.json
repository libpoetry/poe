{"id":"709000","title":"摸鱼儿  约济武游鹤洲","dynasty":"明末清初","author":"曹溶","text":"羡携钱、陈留北阮，斯人殊妙豪思。不然羲辔情悭极，晓夜行天嫌驶。凉动矣。转望断飞楼，淼淼银河水。玉壶光里。便鹤氅参差，戏拖拄杖，犹是杏坛袂。经南郭，此去桃源几里。聚图何处寻米。群书乱积藤梢下，拔地一峰隆起。成雅事。烦转语昌藜，不作红裙醉。馀生寄寄。看揽胜归来，川灵献媚，篷背锦囊繫。"}