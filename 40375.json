{"id":"40375","title":"和刘雍州绘博山香炉诗","dynasty":"南北朝","author":"沈约","text":"范金诚可则。摛思必良工。凝芳自朱燎。先铸首山铜。瓌姿信嵒{崿[右上为]品}。奇态实玲珑。峯嶝互相拒。岩岫杳无穷。赤松游其上。敛足御轻鸿。蛟螭盘其下。骧首盼层穹。岭侧多奇树。或孤或复丛。岩间有佚女。垂袂似含风。翚飞若未已。虎视郁余雄。登山起重障。左右引丝桐。百和清夜吐。兰烟四面充。如彼崇朝气。触石绕华嵩。"}