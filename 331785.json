{"id":"331785","title":"念奴娇·立夏日同友人集王丹麓斋中","dynasty":"清代","author":"曹尔堪","text":"满天飞絮，正夏初临也，晴和时节。嘶断玉骢斜照里，乱扑银鞍如雪。竹粉新含，蜂黄渐褪，巧剪雏莺舌。先裁白苧，楝花开后微热。且放小艇随流，言寻胜侣，酒茗香清绝，鹅炙鱼羹供一饱，蔬笋不妨频摘。剑吼龙堆，轻翻鹿苑，往事闲中说。留春春去，似人容易离别。"}