{"id":"459869","title":"班中出对面废坪水杉下独酌","dynasty":"当代","author":"卢青山","text":"雨过惊起蛙如雷，草虫嘲哳声幽哀。云隙泛光月欲出，谁为扫尽浮云堆？忽然奔走如传檄，浩荡冷碧青冥开。孤蟾四顾颇寂寞，一星旁缀如相陪。水杉锥卓指远宇，流萤曲折游蒿莱。携酒试出杉影下，藉石小酌欢无涯。尻膝芒鞋半已湿，清风爽至吹吾杯。此景独乐似可惜，故人洒落安在哉。"}