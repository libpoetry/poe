{"id":"1146695","title":"秋日非所书情","dynasty":"唐","author":"佚名","text":"自从去岁别流沙，独恨今秋归望赊。将谓西南穷地角，谁言东北到天涯。山河远近多穹帐，戎俗迢观少物华。六月尚闻飞雪片，三春岂见有烟花。凌晨倏闪奔雷电，薄暮斯须敛霁霞。傍对崇山形屹屹，前临巨壑势呀呀。昨来羁思忧如捣，即日愁肠乱似麻。为客已遭迍否事，不知何计得还家。"}