{"id":"1253341","title":"詹齐之访予章屯别业不值有诗留题次韵奉答","dynasty":"元末明初","author":"蓝仁","text":"一自琅邪返故林，几年种树未成阴。买山得屋才容膝，爱竹临轩自解襟。春雨桑麻连晓社，西风猿鹤共秋吟。忽闻张籍蓬门过，他日相期话此心。野人自爱住云林，客到开门扫绿阴。白帽有情应送老，绿尊无事且开襟。一川野水舂锄下，四壁秋风蟋蟀吟。共作故园松菊主，未惭元亮百年心。"}