{"id":"167010","title":"居游行寄费廷玉","dynasty":"元代","author":"仇远","text":"繁华钱塘郡，佳丽金陵州。吾生抑何修，两地得居游。杭也数年别，升也几月留。钟山草堂灵，林壑殊清幽。开窗眺龙湾，大江日东流。凤皇非故台，不见白鹭洲。冶城冢累累，青溪波悠悠。长干塔尚在，瓦棺阁已休。雨花峙岩颠，锦石烂不收。层楼天下无，结构如龙舟。六朝王气歇，故籞成荒丘。至今秦淮上，尚闻商女讴。山水如此佳，见有此客不。怀古复思乡，日落川云浮。惜无老樊川，酒酣吟杜秋。"}