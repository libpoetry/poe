{"id":"61935","title":"赠徐季子","dynasty":"明代","author":"苏伯衡","text":"百金不惜市栀鞭，两耳不解听朱弦。人情如此亦何以，我每见之独慨然。夫君怀宝起浙右，掉鞅观光来日边。夙学人言破万卷，新制我喜窥几编。金茎玉露足秋爽，林花涧草争春妍。纷纷牛毛岂不多，振振麟角尔固专。摛藻词垣翻舍置，采芹乡泮仍留连。所好者竽鼓者瑟，犹枘以方凿以圆。陈平丰姿若冠玉，郦生辩口如河悬。礼意殷勤日三接，华贯扬历岁九迁。由来利钝系遭遇，未必愚智殊天渊。乐育菁莪亦已重，况乃桑梓敢不虔。去国不赋北门什，还家径上东吴船。大材小试吾窃叹，冷官不厌子乃贤。謇予阅世倏四十，守官太学垂五年。包羞待问成倚席，毕景兀坐寒无毡。勋业空期蚁附骥，俯仰却笑夔蛉蚿。彼哉浮荣勿复道，归欤乐事言难宣。会稽云门最幽绝，鉴湖剡水交漪涟。玄猿啸呼山近屋，白鸟明灭江吞天。云间往往得灵药，月下时时闻采莲。多暇应为曲水会，乘闲便作东山眠。村翁溪友总爱客，蕨芽莼菜不计钱。酒酣更斫银丝帟，章就还洒蝉翼笺。并游只许铁冠子，同载应怀玉局仙。愿言留榻以相待，一曲拟乞君王前。"}