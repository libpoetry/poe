{"id":"128233","title":"和郑康道喜雪","dynasty":"宋代","author":"曹勋","text":"东方已明云海立，怪来雀噪争枝集。凛气著人不苦寒，老境增衣欲重袭。忽惊朔吹翔腊白，陇亩为祥时适及。稍闻清响食蚕声，渐看落檐倾粟粒。萦梅阁竹巧相积，透隙穿窗莫能戢。散盐蔽空诚非虚，回风作舞势方急。历乱瓦沟已一撇，纷泊何假鲛人泣。但喜弥空絮影下，不管沾衣玉尘湿。谷口先生好出词，韵险致高俱足给。嘉言浩若长河注，答问殊非古井汲。乘时和乐致上瑞，屡丰固非一朝缉。须知天门开九重，布化调无密呼吸。明朝称贺明光宫，高冠长剑千官入。"}