{"id":"281342","title":"留别家兄荫堂","dynasty":"现代","author":"林朝崧","text":"嗟余遘阳九，弱冠辞枌榆。四方唯伯氏，生死相呴需。三霜同客闽，二稔并留吴。提携患难间，终始情不渝。百年指鸿雁，避缴誓相俱。葳蕤荆树枝，何意分中途！人事与心违，行将归海隅。当著莱子服，去乘尼父桴。此行隔河山，邈其秦与胡。离亭一杯酒，执袂惨不娱。去去勿相念，南冠命也夫？九州尚烟尘，念子老江湖。临歧何以赠，鱼肠金仆姑。东山若再起，持此佐英图。"}