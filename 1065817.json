{"id":"1065817","title":"地炉歌寄伯仲","dynasty":"宋","author":"苏过","text":"野人劝我凿地炉，才能容膝便有馀。土床屈曲方六尺，墐涂何必髹丹朱。广文无毡与客设，蒲团但学僧跏趺。破铛折脚自然煮，中有至乐人所无。我游东南古佛刹，潭潭大屋干浮屠。环床接席如坐井，白灰盖火深模糊。贵人尽卧红氍毹，春风习习生四隅。牵衣留客长夜饮，一石屡醉狂淳于。我家环堵真癯儒，鴳鹏无羡安枋榆。劳生养此梦幻躯，谁能华睆慕大夫。时从村叟交蹠语，炔焰爬搔味醍醐。床头一榼自取饮，醉后耳熟时歌呼。坐想颍川十日雨，尺薪如桂求里闾。此时无人知我乐，惜哉不与二仲俱。我兄何时结茅庐，小窗请试新规模。"}