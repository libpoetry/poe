{"id":"835049","title":"小梅花 编敝集成刊犹有待。谱此寄慨","dynasty":"清末民国初","author":"奭良","text":"君且住。张子布。昔日江东曾独步。山有薇。桐有丝。鱼琴半段，甘苦只自知。闭门觅句陈无己。岂有酖人羊叔子。一封书。双鲤鱼。天末征鸿，望尽影于于。衡门下。豆棚话。客道君休也。严君平。扬子云。下帘自可，孰复荐雄文。君谋饘粥嗟若。求椠枣梨真妄作。迹陈陈。欲云云。可是西施，可是效东颦。"}