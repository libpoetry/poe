{"id":"1116333","title":"次韵叔父黄门己丑岁除二首","dynasty":"宋","author":"苏过","text":"坐阅星周几变迁，恒河见性但依然。求田问舍追三径，面壁灰心过九年。早退得闲真玩岁，跏趺数息是安眠。从今甲子当须记，异日应无史赵贤。卒岁优哉乐事全，家庭瑞气郁葱然。椒花颂酒祈新福，腊雪飞空作有年。塞马未归人勿叹，黄粱已熟客犹眠。颍滨遗老非虚语，万古巢由不独贤。"}