{"id":"684453","title":"许武昌邀饮西山寺中席上赠郭吴二部使","dynasty":"明","author":"王廷陈","text":"邑宰张筵临涧壑，省郎并马入烟霞。惭予一著登山屐，爱尔双停上斗槎。石磴坐来秋藓渍，金宫礼罢夕阳斜。冠裳暂喜同香岫，灯火先愁散远沙。轩骑并从金刹驻，弦歌遥向碧山闻。巢边鹳鹤窥游客，行处渔樵识使君。绝壁松杉含晚照，缘岩楼阁缀秋云。宾朋万里过逢地，惆怅风前落叶分。"}