{"id":"790600","title":"过张子房墓","dynasty":"清","author":"张洵佳","text":"力士一击击不中，百二十斤椎何用。不为大勇为小勇，此时子房真梦梦。曲曲清漪下邳桥，夕阳古渡影迢迢。突遇老人冠不整，呼履履我默警醒。出书一编曰可读，用此足槛秦人鹿。奚取荆卿匕首渐离筑。君不见萧何下狱韩彭死，仙乎仙乎早知此。此去随我访赤松，孺子乃以功名终。迄今墓木依然在，行人来往经千载。河山郁郁气葱葱，此中倘有黄石公。"}