{"id":"506617","title":"武当山瑞应祥光","dynasty":"明","author":"王洪","text":"武当灵山自古闻，七十二峰郁璘珣。磅礴厚土出雨云，中有至人古圣神。先天道合太始真，宰制万灵握玄钧。阴阳阖辟造化根，赤虬蜿蜒龟伏蹲。二气姤醇郁氤氲，手提三尺时下巡。披发坐乘玉麒麟，宣帝正命福下民。玄功阴翊我圣君，奋张天威振吾军。霆舂飙击雷鼓震，电车闪烁朱两轮。玄纛下指缨缤纷，荡除群邪廓昏氛。圣心乾乾笃灵勋，眷彼玄构久乃湮。大而新之敕贡臣，上酬考妣罔极恩。下祈民康岁丰殷，群工讴歌挥斧斤。万姓骏奔夕与昕，嘉禾杉桧梗楠椿。代山开云凿翠珉，珠楼绀宫煜然新。璇题丹甍薄苍旻，夜半下见扶桑暾。人心允和神悦欣，天祥地祯聿来臻。圆光煌煌□轮囷，瑞彩五色分成文。玉虹盘旋间赤璊，通明天开手可扪。黍珠忽见云中身，大袍脩裾俨垂绅。二仙后从帔霞纹，四仙旁侍肃有伦。节旄幡幢杂玄纁，大旗错落罗北辰。灵辉四垂烛九垠，万象晰耀熙阳春。下民具瞻咸所亲，抃舞颂呼维至尊。孝恭祖宗肃明禋，升中享帝恪以寅。神降之福志愈勤，从兹庆禧益蕃纯。日星顺轨雨露均，来牟溢野粟满囷。率宇宙为唐虞人，上帝永观德是敦，亿万斯年镇乾坤。"}