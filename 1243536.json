{"id":"1243536","title":"送洛阳陈秀才","dynasty":"元末明初","author":"叶颙","text":"苏秦辩口人共知，黑貂敝尽朋旧疏。六侯相印幸得佩，一朝身戮埋荒墟。贾生才调天下奇，几年献策承明庐。谗言入耳竟不用，长沙抱恨何当纡。玉川先生妙人物，秋风破屋聊自居。观其大节死不变，家中岂有担石储。香山居士亦足数，达哉达哉谁得如。二程兄弟百世士，孔孟之道赖以舒。谈经说理妙无尽，天下学徒来挽车。尧夫君实古淳士，胸中包裹混沌初。西京华丽推第一，春光只满二老闾。前乎说客姑且置，后来贤哲世所誉。洛阳古俗称多士，遗风扫地今无馀。陈生亦是嵩山客，从军久戍江南潴。弯弓走马非所慕，无事闭门长读书。抱琴辞我欲归去，因思往事难自摅。归与瞑坐倘神会，为言每谭斯道，未必不为叹息涕泪增欷歔。"}