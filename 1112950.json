{"id":"1112950","title":"临江仙","dynasty":"宋","author":"张孝祥","text":"试问梅花何处好，与君藉草携壶。西园清夜片尘无。一天云破碎，两树玉扶疏。谁擪昭华吹古怨，散花便满衣裾。只疑幽梦在清都。星稀河影转，霜重月华孤。试问宜楼楼下竹，年来应长新篁。使君五岭又三湘。旧游知好在，熟处更难忘。尚念论心舒啸否，只今湖海相望。遥怜阴过酒尊凉。举觞须酹我，门外是清江。"}