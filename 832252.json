{"id":"832252","title":"花发沁园春 室人种玫瑰，五年矣。今春三月始见花，欣喜索题","dynasty":"清末民国初","author":"陈洵","text":"艳粉朝霞，蕊黄宫麝，倚妆浅笑曾顾。移根阆苑，选色珍丛，不管采珠人妒。璇闺养护。休只怨、生时迟暮。看凤锦熏染东风，鲛纱蒙覆香雾。照席琼枝漫数。要徘徊嘉名，少挽春驻。颇黎碧蚁，玉合红绫，别有趁时尊俎。青虬困舞，无力向、绣屏深度。问谁省一朵钗行，肯陪偕隐荆布。"}