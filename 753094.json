{"id":"753094","title":"鞠坡精舍探梅致跂惠","dynasty":"清","author":"陶邵学","text":"朝闻百鸟鸣相呼，春风几日来庭除。闭门病客一事无，强起寻花破羁孤。城北十亩开精庐，野塘石磴相萦纡。入门一笑回清矑，青枝红萼千万株，繁英乱蕊密复疏。横斜偃蹇各有态，堕落荒寒谁与娱。我来手把青珊瑚，天风习习吹五铢。罗袂无声侵玉肤，绰约㛹娟仙藐姑，餐霞吸露清而姝。无言独立意有馀，令我绮念无由除。一朝宿痼如亡逋，忆昔看花与子俱。锦茵醉倒还相扶，赋诗彩笔追吴歈。越才蜀隽联襟裾，五年坐惜风烟徂。故人流落天一隅，今来对花意踟蹰。恨无玉斝相斟，安得千里邮君书，扁舟归来沽玉壶。春风唤起花魂苏，莫遣烟雨堆寒芜。"}