{"id":"1143712","title":"今岁吾乡颇稔而收成值雨夜坐有怀二首","dynasty":"宋末元初","author":"方一夔","text":"千步平场筑杵齐，西风墟落转凄迷。要教岁计收霜稻，不分时长弄雨粞。曩祝污邪酬愿望，近居畏垒费推挤。先生莫恋无钱饭，定把长镵理旧畦。萧萧疏雨未调霜，空向寒阶滴夜长。风激木围如撼枕，虫号土穴欲扶床。蚁倾清浊香浮瓮，蟹劈尖圆黄戴筐。独背残灯眠未稳，梦寻归路到枌乡。"}