{"id":"871798","title":"送路遵谒孔宣公","dynasty":"宋","author":"石介","text":"薄田五顷馀，才足共王租。慈母八十四，发白牙齿疏。服非帛不煖，半冬无裤襦。食非肉不饱，杯案惟一蔬。南陔孝子心，若何为安居。方冬万木折，北风裂人肤。冻死不敢言，长涂走崎岖。二百里见我，寒荄求吹嘘。顾我正憔悴，念子空勤劬。阙里有圣孙，佩服诗与书。孜孜行仁义，阴德及焦枯。三县十万人，其命绝而苏。岂使八十老，旨甘不足欤。"}