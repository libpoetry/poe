{"id":"801262","title":"海啸歌","dynasty":"清","author":"黄之隽","text":"壬子七月十八九，羽檄纷驰报郡守。上海南汇两邑人，一旦其鱼几万口。郡守告予往勘灾，华娄两宰同去来。目惨不忍齿颊述，芦䕠掩胔心神哀。馀则入海不可问，田庐荡荡无尘埃。崇明宝山同此难，靖江江阴亦罹患。他邑已发催饷符，老夫读符添浩叹。呜呼！祸非由海降自天，灵佑百姓胡为然？山左产麟昭圣端，吾乡遭水纪尧年。"}