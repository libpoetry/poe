{"id":"807866","title":"贺新郎  饮范龙仙斋头感旧并示王升吉五用前韵","dynasty":"清","author":"陈维崧","text":"屐印苍苔罅。恰经过、故人为我，摘蔬蒸鲊。酒后烛花争怒裂，飒飒霜飙酸射。笑李蔡、为人中下。身似江潭流落伎，但开元、旧事重提怕。银筝在，梁尘挂。牙签列屋香芸洒。尚依然、炉薰椀茗，法书名画。八载离情何处写，赢得琮琤檐马。被一夜、西风乱打。草没吴宫人去久，算堂前、燕子无存者。罗襟酒，任沾藉。"}