{"id":"1115138","title":"寒食相将诸子游翟园得十诗 其二","dynasty":"宋","author":"杨万里","text":"鹿葱旧种菊新栽，幽径深行忘却回。忽有野香寻不得，兰于石背一花开。柳条老去尚青鲜，下有清渠绕野田。波面落花相趁走，避风争泊岸傍边。尽忙也到翟园休，只见春光不见愁。屈折海棠团更密，日光下照绣灯毬。小小茅亭短短窗，海棠围里柳中央。乍晴萱草浑无力，落尽梅花尚有香。儿曹健走尽从渠，老脚微酸半要扶。未委前头花好否，且令蜂蝶作前驱。三月风光一岁无，杏花欲过李花初。柳丝自为春风舞，竹尾如何也学渠。驱使花枝苦未休，平章诗句政冥搜。无端一窦西窗日，不遣吾人略小留。花木从渠取次栽，青山那肯入城隈。翟公不有驱山手，城里松林底处来。荆溪老守底风流，哦就千诗一笑休。天欲做春无去处，只堆浓绿柳梢头。"}