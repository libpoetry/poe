{"id":"820450","title":"木兰花慢    春日雪后泛舟","dynasty":"清末近现代初","author":"陈曾寿","text":"晓妆匀粉重，带眉妩，忒连娟。正一镜堆鬟，数峰写影，雪韵高寒。经年，画中居住，笑今朝、还向画中看。浅碧才回晻霭，飞霙又没绵芊。飘然，一叶水云天，渺渺叩湘舷。荡吟情未远，关心仍在，一树窗前。苔钱，几枝缀玉，问多时、春色上词笺。但祝十分开好，不妨小勒红妍。"}