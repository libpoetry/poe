{"id":"1117392","title":"闲适吟五首","dynasty":"宋","author":"邵雍","text":"为士幸而居盛世，住家况复在中都。虚名浮利非我有，绿水青山何处无。选胜直宜寻美景，命俦须是择吾徒。乐闲本属闲人事，又与偷闲事更殊。六尺眼前安乐身，四时争忍负佳辰。温凉气候二八月，道义宾朋三五人。量力杯盘随草具，开怀语笑任天真。劝君似此清闲事，虽老何须更厌频。莫将真气助忧伤，愤死英豪世更长。陌上虽多马跳跃，天边亦有凤翱翔。三千宾客磨圭角，百二山河拥剑铓。等是一场春梦过，自馀恶足自悲凉。南窗睡起望春山，山中霏微烟霭间。千里难逃两眼净，百年未见一人闲。情如落絮无高下，心似游丝自往还。又恐幽禽知此意，故来枝上语绵蛮。谁将造化属东风，一属东风事莫穷。残腊也宜先作策，新正其那便要功。柳梢借暖浑摇软，梅萼偷春半露红。安得向时情意在，轻衫撩乱少年中。"}