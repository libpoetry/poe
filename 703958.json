{"id":"703958","title":"别梅溪","dynasty":"明","author":"韩邦奇","text":"才喜逢君又远违，海乡相对思依依。风高古木猿声急，霜落寒江雁影稀。共向离歌悲祖席，不堪别泪点征衣。关河万里滇南道，我独驱驰驷牡騑。痛饮新联兴转豪，还惊秋色下庭皋。雨过丛菊开金苑，风入长林动碧涛。山对小楼峰似戟，潮生沧海水如刀。天涯零落绨袍在，一事无成早二毛。"}