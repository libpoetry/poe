{"id":"174950","title":"上巳日王仲宗赵德温见过因招赵仲缜任卿小集","dynasty":"宋代","author":"韩元吉","text":"春事倏已晚，飞花送啼莺。长安三月三，水边尽倾城。缅怀杜陵老，感之见歌行。青鸟忽飞去，素鳞盘水精。往事谁复识，梦绕白玉京。朅来官闽陬，江湖渺余情。嘉节闭门卧，客愁随日生。风光入樽酒，使我嗟独倾。良友慰寂寞，惠然成会并。金枝三雋才，千里未可程。王郎乌衣旧，高论玉尘横。相逢寄觞咏，乐此天气清。不知山阴会，绝唱畴能赓。庭隅有幽花，粲若万玉缨。好风亦知人，微月相与明。萧萧城东路，颇复歌吹声。景物正自佳，天涯意难平。不须恨陈迹，且用催诗成。"}