{"id":"846281","title":"宁宗郊祀大礼四首 其三 奉禋歌","dynasty":"宋","author":"无名氏","text":"葭飞璇籥，孕初阳。云绝清台、荐景祥。风应律，日重光。岁功顺，底金穰，寿而康。庭壶乐无疆。皇展报，新礼乐，觚陛咏宾乡。珠幄熉黄。登瑞缫，陈俎豆，澹嘉觞。衮衣辉焕，宝佩琳琅。奠椒浆。庆阴阴，神来下，凤翥龙骧。灵燕喜，锡符仍降嘏，镛管琳琅。欢亮神之出，祓兰堂。辇路天香。轻烟半袭旗常。祉滂洋。受厘宣室，返驭斋房。恩与凤翔。华封祝、皇来有庆，八荒同寿，宝历无疆。"}