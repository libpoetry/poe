{"id":"817343","title":"答明惺斋招隐沧洲原韵 其二","dynasty":"清","author":"戴亨","text":"石径茅茨觅旧安，宦途深觉立身难。天人籁发将齐物，薖轴吟成继考盘。养性不贪鸡肋味，寻山应制鹿皮冠。扁舟旧说沧洲远，云鹤高踪孰可攀。拂衣沧海梦魂安，南亩桑麻课不难。收雨懒云归峤远，培风雏凤薄霄盘。尊当花月烹肥羜，座杂渔樵著小冠。回首应怜荣竞路，缁尘鸳鹭正追攀。"}