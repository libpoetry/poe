{"id":"1194497","title":"南园十三首","dynasty":"唐","author":"李贺","text":"花枝草蔓眼中开，小白长红越女腮。可怜日暮嫣香落，嫁与春风不用媒。竹里缲丝挑网车，青蝉独噪日光斜。桃胶迎夏香琥珀，自课越佣能种瓜。三十未有二十馀，白日长饥小甲蔬。桥头长老相哀念，因遗戎韬一卷书。男儿何不带吴钩，收取关山五十州。请君暂上凌烟阁，若个书生万户侯。寻章摘句老雕虫，晓月当帘挂玉弓。不见年年辽海上，文章何处哭秋风。春水初生乳燕飞，黄蜂小尾扑花归。窗含远色通书幌，鱼拥香钩近石矶。泉沙耎卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。边让今朝忆蔡邕，无心裁曲卧春风。舍南有竹堪书字，老去溪头作钓翁。长峦谷口倚嵇家，白昼千峰老翠华。自履藤鞋收石蜜，手牵苔絮长莼花。松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。"}