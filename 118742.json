{"id":"118742","title":"施崇宁寺马","dynasty":"宋代","author":"苏辙","text":"南归闭门万事了，病卧常多起常少。未用田间下泽车，何须枥上追风骠。乡人记我少年日，滇马为致风前鸟。三年伏枥人共怪，马不能言心可晓。坐驰千里气蟠结，日食生刍空自笑。主人自是箕颍人，谁复为送洮岷道。支公惠眼识神骏，山下泉甘足芳草。法流一洗百病消，翘足长鸣且忘老。"}