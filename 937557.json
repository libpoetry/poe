{"id":"937557","title":"答陆蒙老韵","dynasty":"宋","author":"释净端","text":"枕上浮生过半百，短发毵毵霜样白。西溪河上旧家山，岁岁故乡归似客。船头渐进古松门，云是吴筠读书宅。烟云半岭望层楼，鳌顶峥嵘蕊宫窄。有人挂衲归盘陀，棱棱瘦骨真维摩。几年面壁舌不动，忽然拍手赓渔歌。秋来满船载明月，俄惊雨笠仍烟蓑。黄梅渡口水流急，五湖深处任风波。"}