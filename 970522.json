{"id":"970522","title":"水调歌头 其三 奉饯冠之之行","dynasty":"宋","author":"赵善括","text":"佳客志淮海，贱子设樽罍。楚江昨夜清涨，短棹已安排。休问南楼风月，且念阳台云雨，几日却重来。银烛正凝泪，画鼓且休催。彩云飞，黄鹤举，两徘徊。林泉归去高卧，回首笑尘埃。我唱更凭君和，君起谁同我舞，莫惜玉山颓。他日扬州路，散策愿相陪。"}