{"id":"663048","title":"代杨师文送方别驾还景州","dynasty":"明","author":"孙绪","text":"古人重循良，仁恩在黔庶。今人重循良，瑰奇在声誉。羡君道术奇，不爱名实著。把手问饥羸，低头理沮洳。德化甫三月，歌谣闻处处。往年锥并无，今得饔飧饫。熠熠鹰鹯群，忽睹祥鸾翥。简书昨日下，别我欲何去。清漳溯新流，黄堂归旧署。习习风徐来，窅窅天方曙。望望北天云，百忧复千虑。"}