{"id":"811909","title":"新妇篇答雪堂","dynasty":"清","author":"吕履恒","text":"习习堂前燕，弱羽讵能飞。仰视沧浪天，哺我黄口儿。新妇初来时，父母教礼仪。娩婉事君子，动止勤自持。入厨涤百器，夙兴夜寐迟。未知姑性情，便欲摅所思。一语违尊章，憔悴无光辉。君子为弥缝，大义终无亏。同心依所天，德音矢莫违。桑条明沃若，鶗鴂声欲展。提笼陌上行，盈盈衣露泫。伯姊念孤征，导我步凌缅。中心既绸缪，言笑亦游衍。三月采青蒿，四月簇黄茧。将为公子裳，区区效不腆。同居向三年，君忽被驱遣。不敢出中门，心与车轮转。凉秋八九月，木落枯蓬卷。不惜道里寒，终身事未蒇。舅姑祝悦康，儿女愿黾勉。君怀亮孔深，我绩日犹浅。海畔亦逢君，携手望高巘。衣裳非旧时，容色尚婉娈。皎日会东出，谷幽当自显。"}