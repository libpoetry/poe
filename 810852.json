{"id":"810852","title":"虞美人 和李后主","dynasty":"清","author":"王士禛","text":"杜鹃声里春将老。断送花多少。几层杨柳几层风。总付银屏金屋梦魂中。合欢枕上香犹在。好梦依稀改。回环锦字写离愁。恰似潇波不断入湘流。拔山盖世重瞳目。眼底无秦鹿。阴陵一夜楚歌声。独有美人骏马伴平生。感王意气为王死。名字留青史。笑他亭长太英雄。解令辟阳左相监宫中。"}