{"id":"1087721","title":"次韵刘彦采观雪之句","dynasty":"宋","author":"朱熹","text":"朔风吹空林，眇眇无因依。但有西北云，冉冉东南飞。须臾层阴合，惨淡周八维。冻雨不流渊，飞花舞妍姿。翳空乍灭没，散影还参差。万点随飘零，百嘉潜润滋。徘徊瞻咏久，默识造化机。上寒下必温，欲积无根基。渐看谷树变，稍觉丛篁低。皓然遂同色，宇宙乃尔奇。繁华改新观，凛冽忘前悲。摛章愧佳友，伫立迎寒吹。感此节物好，叹息今何时。当念长江北，铁马纷交驰。"}