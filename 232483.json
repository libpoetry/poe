{"id":"232483","title":"题单丙文画像","dynasty":"宋代","author":"徐照","text":"几年无字学，宋代出王钟。钩锁全遗力，锥沙不露锋。神明还旧观，时辈获稀逢。点曳连烟雾，崩腾动凤龙。势成期险峻，意造绝纤稼。八法因知永，三分可问踪。丰多寻圣病，求务废眠饔。若匪蒙提耳，终难免击胸。道玄令自悟，恩大报无从。新砚传沅石，寒煤扫岳松。缺碑年号在，古器土泥重。注分元非浅，舒情似独隆。租人脂晓辖，离馆听秋蛩。贾岛铜为像，平原绣作容。简编流越海，魂梦历蛮峰。先喜趋朝日，应须领戟僮。"}