{"id":"924923","title":"息壤","dynasty":"宋","author":"苏辙","text":"江上寒沙薄如席，一夕坟起成高丘。江流倾转力不胜，左齧右吐非自由。南郡城南独何者，平地生长殊不休。当中屋背不盈尺，深入百丈皆石楼。古人不知下有怪，发破不掩水涨浮。传言夏鲧塞洚水，上帝爱此无敢偷。窃持大畚负长镈，刺取不已帝使流。禹知水怒非塞止，网捕百怪杂蜃鳅。掘壕入土不计丈，投掷填压声鸣啾。一时既定忧后世，恐此窃出坏九州。神人已死无复制，故以此土封其头。发之辄满不可既，意使灵物长幽囚。前年大旱千里赤，取土盈掬雨不收。谁言咫尺旧黄壤，中有千岁龙与虬。高山万仞犹可削，嗟此何独生如疣。天长地远莽无极，虽有缺坏谁能赒。我疑天意固有在，患世多事穷镌锼。埏陶鼓铸地力困，久不自补无为忧。世无女娲空白石，磊磊满地如浮沤。耕田凿井自无已，息壤无几安能酬。"}