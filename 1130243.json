{"id":"1130243","title":"与韩子苍六首","dynasty":"宋","author":"释德洪","text":"虽赴来机少异之，箭锋相直出思惟。讷庵言下瞠双目，孔子原来是仲尼。从来未悟不曾迷，一见庵僧更不疑。脱体现前无亸避，鼻头向下少人知。盘珠走处无留影，百计推寻摸意根。酬汝欲心颠倒见，哆啝元不是无言。但识纲宗无实法，为君拈却眼中尘。鸳鸯绣出从教看，莫把金针度与人。收得讷庵末后句，罗敷种性觉风流。海坛马子似驴大，失晓山童不裹头。百年应尽便应尽，坐脱立亡誇小儿。酪出乳中无别法，死时何苦欲先知。"}