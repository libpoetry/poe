{"id":"1117273","title":"参云亭纳凉小集二首","dynasty":"宋","author":"苏籀","text":"设醴兹晨遨饫时，四围青峭互巇嶷。橐衣随牒何曾卜，饵药衔杯稍信医。短舞不妨擎菡萏，谈谐且勿负玻瓈。老夫直辔循吾范，无使斯民有以窥。踽踽迂疏彼一鳏，息交绝学殆顽颜。时侪傥获多谋助，少作曾希长者删。喂犬孱尪玩逋窃，辕驹牵局旷尤瘝。那无上术蠲人瘼，画戟临江城负山。"}