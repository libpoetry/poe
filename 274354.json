{"id":"274354","title":"征部乐·往时欢聚","dynasty":"现代","author":"汪东","text":"往时欢聚，云散雨绝真堪惜。数三载、天涯浪迹。应每祗、寻问消息。相思字，凭鳞翼。又却恐、海波漂溺。念到此、永夕无眠，月照帘帏想颜色。传言信否，南来北去，流转几遭锋镝。幸自有、心情长在，沈腰如旧，何用量宽窄。渐暮砧初拭。为寄远、捣衣声急。度曲阑、隐隐风回，断续闻刀尺。"}