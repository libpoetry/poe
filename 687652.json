{"id":"687652","title":"过吕梁二首","dynasty":"明","author":"孙蕡","text":"二月三月寒尚饶，上洪下洪春雪消。奔霆出地星火裂，吼浪触石鼋鼍骄。晨昏雾底苍水佩，明灭云中丹凤箫。灵风为我送归棹，故国越海天迢迢。彭城三月风未和，吕梁雪消春水多。浊浪蟠空作飞雨，崩涛薄岸成盘涡。鲛人珠佩影明灭，龙女金支光荡摩。故山云物几时见，迁客此地长经过。"}