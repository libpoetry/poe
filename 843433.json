{"id":"843433","title":"青门引 碧香图题词为叶仲鸾赋即用元韵","dynasty":"清末民国初","author":"梁鼎芬","text":"霞脸红微，春衫白浅，相逢正是，浴兰天气。碧玉年芳，香囊情好，漂泊天涯有几。且尽清尊宴，断肠词、知君能记。素绫装卷，紫璚削管，明珠穿字。直是金荃才子。柰剪叶嵌花，输他风致。名士秋心，佳人春影，乍可描摹三四。感怅银镫下，算浮生、一般无谓。待侬狂啸，芝焚蕙叹，由来如此。"}