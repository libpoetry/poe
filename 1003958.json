{"id":"1003958","title":"入都一年馀舍馆五迁最后得杨园空屋僻远市嚣宽洁爽垲火后庄文府以中旨攘夺仓皇徙寓奉常之寅清堂成五言长篇","dynasty":"宋","author":"程公许","text":"渎江万里来，武林一年客。飘摇无定栖，一一得安宅。委巷远尘嚣，八窗耿虚白。冰曹省造请，公退味禅寂。乃者赤熛怒，横为闾井厄。羁贫幸我贳，安坐有惭色。侯门意睥睨，府檄加峻迫。仓皇襆衣被，包裹到书册。曲台许借居，虚堂暂休息。砌蛩伴宵吟，树鸦趣晨汲。随寓亦足娱，一枝更须择。是身如浮云，何所为定迹。顾怜性梗野，雅嗜祇泉石。陈力怯荷殳，康屯况无策。强颜杂班缀，颇觉非本色。时清早得归，永愿守蓬荜。"}