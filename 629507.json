{"id":"629507","title":"庭有盆池漫砌小山与水光相映閒际静观辄有悠然之想戏作歌","dynasty":"明","author":"方起龙","text":"吾闻小中可见大，莫看须弥芥子外。小作盆池儿戏情，累石为峦青一带。幽花细树缀其间，五岳三湘适意会。群鱼吹波争出没，髣髴龙蛟云气霭。水面落叶荡微风，如驶舟航飞急濑。一卷一勺妙理存，黄筌知微不能绘。予也蓄志名山川，几思遍历搜奇最。自知有待而未能，于此神游入三味。"}