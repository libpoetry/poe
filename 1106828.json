{"id":"1106828","title":"哭孀嫂","dynasty":"宋","author":"王洋","text":"文章夫子才难尽，孝弟人言报自赊。四事先生俱擅世，一涂后裔不传家。岁当丰暖偏寒馁，朝正欢娱独叹嗟。报施若教长似此，几人守道不回邪。双眼失明二十载，一身病卧四周年。俱生孤女眼前死，诸御四儿姑幸全。遍历人间真苦恼，略无身后好因缘。静思四十六年事，一梦三生业梦圆。"}