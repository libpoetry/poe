{"id":"1105563","title":"次韵翁东叟知县见寄并简戴俊仲","dynasty":"宋","author":"王十朋","text":"滥把江东蜀口麾，中原入望涕频挥。每嗟风俗愧东晋，那得功名如合肥。贤士忧时尚家食，圣君求治正宵衣。腐儒老矣身多病，日日言归犹未归。年时我忝楚东守，邂逅君从湖北来。携手篇章拟苏李，论交风义薄陈雷。栖迟百里淹贤甚，奔走三州觉老催。如见高人戴安道，为言我意最怜才。"}