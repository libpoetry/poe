{"id":"909646","title":"摸鱼儿 其一 送窦制干赴漕趁班","dynasty":"宋","author":"李曾伯","text":"趁西风、且登黄鹤，挥豪先奏秋赋。燕山桂种清芬在，人物翩翩如许。堪羡处。长安近、蟾宫相继金闺步。佳哉盛举。看精淬龙泉，厚培鹏背，自此要津去。荆州事，多幸乡情相予。几番灯柝棋墅。转头江阔轻帆速，梦入吴松鸥鹭。君记取。旧王粲、曾言信美非吾土。故人相语。为细数艰难，满头雪白，无奈戍边苦。"}