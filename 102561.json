{"id":"102561","title":"见其子·爱酒陶元亮","dynasty":"宋代","author":"苏轼","text":"爱酒陶元亮，能诗张志和。青山来水槛，白雨满渔蓑。泪垢添丁面，贫低举案蛾。不知何所乐，竟夕独酣歌。袅袅风蒲乱，猗猗水荇长。小舟浮鸭绿，大杓泻鹅黄。得意诗酒社，终身鱼稻乡。乐哉无一事，何处不清凉。曳杖青苔岸，系船枯柳根。德公方上冢，季路独留言。已占蒲鱼港，更开松菊园。従兹来往数，儿女自应门。"}