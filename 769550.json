{"id":"769550","title":"念奴娇  逭暑焦山自然庵，为庵主六公题如此江山图，用东坡赤壁韵","dynasty":"清","author":"王鹏运","text":"云埋浪打，想髯翁、当日吟边风物。问讯江山无恙否，目断岩岩苍壁。断续惊涛，联翩游屐，好句留冰雪。焦仙醒未，为予唤起英杰。最是枨触愁心，禅天梵放，云外清笳发。扑地苍烟飞不起，海气浮空明灭。秋色西来，中原北望，天远青如发。孤光不改，多情祇有圆月。"}