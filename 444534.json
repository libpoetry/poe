{"id":"444534","title":"水龙吟 挽陈机翁","dynasty":"当代","author":"王蛰堪","text":"海棠开坏残春，可堪风雨凋霜鬓。星迷月掩，津桥凝伫，哀思无尽。饯了清明，等閒辜负，李园花信。叹冰弦抚断，飘香如雪，探芳事，凭谁问。前迹莫还重认，觅灯魂、梦边愁损。从容挥洒，胸襟应是，渊明差近。天丧风流，只今还怕，复生卑吝。向尘寰一瞥，蓬山去也，把仙槎趁。"}