{"id":"717509","title":"赠徐君新婚次王使君元韵","dynasty":"明末清初","author":"屈大均","text":"城北公犹美，新婚乃赘齐。虽从梅峤合，不异鉴湖栖。夹扇开双鹊，周轮驾四骊。白吹巫峡雨，红起郁洲泥。何氏元平叔，施家本会稽。定情方叩叩，将事亦折折。大小交龙锦，玄黄比翼绨。镜台兼自下，磨具更亲赍。并坐多花罽，同牢有宝镌。代涂飞雪粉，分照火精瓈。弄玉箫尤胜，甄琛弈未低。无争偏立马，不妒尝羹鹂。鱼作重唇鲙，麋调有骨臡。三朝频主鼎，五夜已安笄。庑下春迟举，桥边瓮早提。擀霞辞桂浦，行露绝桃蹊。珠解穿心珥，金留刮目鎞。勤劳乘日日，静好及天倪。绿绮琴长对，青绫帐或携。九光衔烛凤，一气喷香猊。拂拭加纷帨，缠绵罢小觿。馂馀炎海上，奠菜武林西。媚得慈姑喜，呱闻孺子啼。脂膏参用薤，甘酢酌成醯。养岂三公易，斋休一日迷。药防侵地肺，丹要护天脐。腹顾三秋兔，心通一点犀。聪明应颂燕，文采且骇鸡。雉引如皋笑，鸳催孝穆题。同居无二女，弧说莫愁睽。"}