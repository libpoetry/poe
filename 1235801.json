{"id":"1235801","title":"草堂访恽东阳不值是夕同胡太常宿大桐江方丈用太常韵奉呈并简东阳","dynasty":"元","author":"吴景奎","text":"献赋相如早已逢，县车疏广晚攸同。耆英人物衣冠表，官样文章馆阁中。吟啸坐陪双岘碧，梦魂犹绕五云红。天闲老骥成超纵，振鬣一鸣凡马空。春尽秋来两度逢，襟期一笑二心同。梦回桐濑千峰外，身在云台五色中。茶圃气清秋露白，松门影落夕阳红。夜阑径转回银烛，别有岑楼倚半空。入山休恨不相逢，意足犹如会面同。一字懒题蕉叶上，五年还到草堂中。眼前楼阁浮新绿，镜里容颜减旧红。何日重来听说法，宝花无数满虚空。"}