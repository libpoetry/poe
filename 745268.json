{"id":"745268","title":"陶琴垞明府索观近诗夸之过当他日有寄","dynasty":"清","author":"晏贻琮","text":"我生好吟哦，无病常自灸。焉知入膏肓，有药不可救。敝帚聊自享，酱瓿岂堪覆。昨者从南来，三见春月彀。萧然绝车骑，疏帘挂清昼。徒闻群蛙聒，未睹蛟龙吼。凌晨闻叩门，晏子方南首。披衣不及带，倒屣出迎瘤。入门气轩昂，高谈走飞溜。眉间一道青，照见西山秀。索我袖中诗，一见辄心售。宿瘤众所丑，瘦骨公独购。未曾施鞭箠，遽先饰文绣。中原盛旗鼓，先生为领袖。要当扫淫哇，未可饰凡陋。嗟余何所成，闻此但颜厚。肩墙烦屡窥，朽木何足镂。乞公《韶濩》音，洗我筝笛奏。"}