{"id":"562059","title":"次韵荅王蕴德纪善雨中见寄","dynasty":"明","author":"贝琼","text":"老夫三月不出门，懒性有如嵇叔夜。圣明遇物先采擢，枯槁于时亦沾洒。病驹只合中野弃，寒雀宁思上林下。印常不启信官间，书亦慵耽从容假。淮南六月如早秋，未脱吴绫颇相讶。白雨三更沧海立，黄河一道青天泻。池翻红艳落莲衣，石长绿文成藻藉。姑恶时鸣父老忧，鬼车夜过儿童怕。空怀南苍人相远，岂有东家马堪借。百钱沽酒愧瓶空，斗米如珠抱衾卖。已惭不作子虚赋，尚托端居广文舍。隐几南窗亦自高，驱车九陌知谁暇。识字终非杨子博，题诗误许曹刘亚。但觅丹砂苦未成，久知白发那能化。两峰绝境可诛茅，何处良田足甘蔗。赤城仙子玉符孙，双璧今倾凤台价。楚筵设醴未应忘，齐门鼓瑟空遭骂。时看新学气如虹，病送残年肉销胯。投劾终当去石门，日斜田父茅檐话。"}