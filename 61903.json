{"id":"61903","title":"悲崔行","dynasty":"明代","author":"马之骏","text":"我所悲兮崔大夫，面棱紫石黄虬须。高谈管葛卑孙吴，星躔风角职方图。黄衣赤伏怪且迂，佃猎百氏收膏腴。风云少日乘双凫，暖覆百里犹纤繻。仁心侃侃辅以愚，薤无一本桑千株。彼豪睥睨当津涂，乃绊骐骥笯鹓雏。稍迁搜粟司釜区，皭然清冰双玉壶。是时四海方覆盂，洛阳危涕同蛟珠。夜占灵气望紫枢，眉忧耳语时嗟吁。严风摧树啼慈乌，麻衣葛屦还旧庐。无何赤羽传狂奴，羵牙蝇血噆吾肤。尚书尺一征东趋，章以绣豸握银菟。金鞍偏坐臂两弧，直欲挺剑吞伊吾。谁司斧斨厄运徂，小智窃舞刚且疏。乃揖盗贼撤其郛，吾谋不用空睢盱。叛人攘臂胡马驱，回看赤焰飞通衢。臣力竭矣志不渝，仍冠貂蝉腰鱼符。报陛下身那可污，尺组自举气不苏。阴风冤血交模糊，同时亦有何公俱。井花荧荧沉姣姝，雎阳巡远双厉呼。下视丸土腥驼酥，事闻天子嘉忠谟。太常竹帛太史书，太祝清庙陈笙竽。招魂何地迎头颅，青冥八柱扶孤躯。公神为龙不为蜺，左右请帝亟行诛。云旗风马光有无，奴虽游釜才须臾。"}