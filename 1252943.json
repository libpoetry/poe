{"id":"1252943","title":"次韵和新罗严上人秋日见寄二首","dynasty":"元末明初","author":"刘基","text":"露吟风清木叶疏，蓼花莎草没阶除。子云词赋空投阁，仲蔚蓬蒿漫索居。群盗只今齐得意，故乡从此遂无书。镜中短发非松柏，岁晚看看不似初。爱汝精蓝抱翠微，青松绿竹共依依。龟台落日明霞绮，鳗井寒潮长石衣。银杏子成边雁到，木犀花发野莺飞。钟残永夜禅心定，一任秋虫促杼机。"}