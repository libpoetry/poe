{"id":"194692","title":"见雪明日与祝山人游东湖僧寺访陈巨中教授留","dynasty":"宋代","author":"毛滂","text":"风吹飞雨乾，散作柳花毬。危檐下舞鹄，老树腾蟠虬。烟空夜色垂。肤雨凝酥柔。晓屦踏晶莹，与君散清愁。湖东十顷玉，月落漫不收。照我肝肺皎，出语和鸣璆。将我平生客，步入青松幽。此客气如霜，逼人作飕飗。嚼冰论世事，怒颊赤已浮。盘中水晶盐，碧酒葡萄秋。饮酒岂忧寒，饮水犹不忧。手冷慎勿炙，置之鹔鹴裘。"}