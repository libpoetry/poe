{"id":"537108","title":"高克明溪山雪霁图歌","dynasty":"明","author":"王世贞","text":"丹青笔长意苦短，帝遣营丘写清远。范宽老死克明在，与乞天公旧时腕。三绝亲教圣人赞，七尺不嚇侏儒饭。玉堂供奉寒葳蕤，瑶花片片堕瑶池。朝回小阁昼拄笏，却忆溪山初霁时。羲和鞭轮逐滕六，飘瞥嵯峨压茅屋。摆脱千枝万枝白，洗出三峰五峰绿。阴崖犹冒太古絮，阳壑争倾片时玉。枯槎顶秃瘦骨愁，小艇不蔽风飕飗。长年袖手唤不起，疑是兴阑王子猷。狐帽蒙头看山坐，榾柮煨垆酒权大。纵无灞陵驴背诗，肯作长安被中饿。乾坤舄奕扬清辉，万象贾勇精神飞。兴来毛颖纵横出，一点一缀皆天机。欲知真宰愁绝处，此翁盘礴初解衣。吾家爱弟饶画癖，购得图看三叹息。毋论骨格超马夏，胜代何人办焦墨。虚堂把玩六月寒，指端秀色来眉端。便欲移家此中住，遍踏琼瑶天地残。"}