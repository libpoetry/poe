{"id":"268029","title":"月华清·为友人题所得《梅花仕女图》","dynasty":"现代","author":"何振岱","text":"檐铎飏风，山钟摇暝，细寒飘香庭院。笼月梅梢，隐照云鬟新绾。幂淡烟、并影婵娟，问玉色、花光怎辨。凝盼。有十分幽思，只摹一半。折取疏英亲撚。恁薄笑嫣然，逢春非远。远也皆春，漫悔青鞋苍藓。布勾芒、大地芳蕤，总扫尽、玉龙哀怨。谁见。自枝南枝北，低回吟遍。"}