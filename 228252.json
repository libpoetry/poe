{"id":"228252","title":"和子履雍家园诗","dynasty":"宋代","author":"释斯植","text":"长桥南走群山间，中有雍子之名园。苍云蔽天竹色净，暖香扑地花气繁。飞泉来从远岭背，林下曲折寒波翻。珍禽不可见毛质，数声清绝如哀弹。我来据石弄琴瑟，惟恐日暮登归轩。尘纷剥落耳目异，只疑梦入仙家村。知君襟尚我同好，作诗闳放莫可攀。高篇绝景两不及，久之想像空冥烦。"}