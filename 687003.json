{"id":"687003","title":"送慧上人之九顿岭","dynasty":"明","author":"刘崧","text":"九顿岭头愁夕曛，高人南去礼寒云。白牛露地秪自见，玄鹤出林终不群。神锡行空风瑟瑟，钵衣挂树月纷纷。松崖总是经行路，出定哀猿何处闻。公子华年思远征，浙山千里入脩程。筵开候馆林花落，柂转官河春水生。健马长风朝挟箭，惊鸿凉月夜鸣筝。旧游寂寞筠阳道，芳草离离寄远情。忆我城南春可怜，湖山长近别愁边。扣门惊见漏将夕，把炬送行江满烟。遽喜春深传秀句，能忘岁晏接归船。向来风雨河桥路，肠断杨花白似绵。东吴乡贡昔多贤，太学诸生最少年。董子尚迟三策对，夏侯终见一经传。宫花晴覆金河水，御柳春浮紫禁烟。遥想桥门冠带盛，时时听讲出宫筵。明秀楼前雨满沙，石榴花发客思家。水通赤岸西流浅，路入青山北向斜。归省可能忘夏凊，传经还解惜年华。寻幽若过双溪去，为觅秋风旧钓槎。忆尔弹琴天藻亭，秋风飒飒近帷屏。仙人飞佩去不远，学士杖藜来细听。兰叶临池惊坠露，松枝出石带流星。只今遗意谁能赋，犹想钧天奏洞庭。故人东去维扬日，学士亲题送别诗。一代风流嗟已矣，十年漂泊更何之。久传大府承簪笔，犹滞沧江理钓丝。寂寞旧游临汝曲，秋风雕鹗起遐思。秋雨萧萧度翠微，西南无数白云飞。极知衣綵趋庭乐，况是从师学道归。江浦星流鸡叫早，石林霜远雁来稀。送君不尽丘园思，独倚城楼看落晖。戍楼百尺跨崔嵬，公子华筵向晚开。城上秋风低鼓角，江间烟浪入樽罍。登临谩作怀乡赋，感慨深怜济世才。自是将军勤结构，海天旌节几时回。"}