{"id":"690754","title":"舟次琅琦，谒钱希声相国殡宫","dynasty":"明","author":"张煌言","text":"琅江东去水如油，拜墓停桡古渡头。赤手曾扶板荡运，黄肠犹带黍离愁。波涛腥壑蛟龙蜕，风雨荒茔麋鹿游！悬拟䡺车归兆日，同天应已靖旃裘。勾余霸气已成灰，转忆当年汉帜开。王、谢声名原伯仲，温、刘事业总追陪。自从化剑分丰狱，谁复调琴到夜台！戎马南方犹未息，故人空负炙鸡来！"}