{"id":"686205","title":"辰沅道中五首","dynasty":"明","author":"卢龙云","text":"结伴曾贪一壑，驱车骤历千山。沾衣苍翠欲湿，行云流水同閒。谷口黄茅白雾，岩头绿树苍烟。山深禽语未识，时听抱叶鸣蝉。云起常从马足，风来或送猿声。一道红泉树杪，泠然挹濯神清。山下一村雷雨，岩前几阵风云。人在翠微深处，披襟涤尽炎氛。径转漫疑无路，林开忽复有天。立马层厓四望，山容雨过澄鲜。"}