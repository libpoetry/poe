{"id":"433489","title":"读史四首","dynasty":"近现代","author":"黄浚","text":"久谓事当尔，崩解倏此日。锐师宵自加，剽风卷千室。黩昏固自焚，胠箧亦寡术。坐令道旁儿，匿笑蟹败漆。果然亡逡巡，牛李又迭出。友圭豚犬耳，亚子定谁匹。惜哉晋阳朝，亦祗画日笔。纷纷皆李锥，可但戮其一。往者足闵哀，来者莫究诘。吾侪终濡需，焦头真豕虱。田成篡齐国，仁义盗一旦。郦寄卖友生，北军遂归汉。时危用乌头，钩注有不惮。况承邺台教，黜忠当用叛。虽然吾终疑，胡马屡绝绊。朔方跛脚奴，反覆自憢悍。世无贺六浑，绍宗孰遗算。老公方佞佛，?觊合冰炭。青丝白马谣，江表浩惊窜。异时的脰乌，吹唇必生乱。兴亡看镜事，跂踵待鱼烂。天子闭门居，荧惑迫之走。内园儿尽易，关门夜亡牡。牙官蒋元晖，露刃谁指嗾。遮罗收宝录，劫质命清酒。多藏必厚亡，纲堕不复纽。固知运靡常，天道在蒙垢。千秋帝王家，孤寡落人手。尔朱负拓跋，相习盖已久。青衣虽仓皇，犹脱虎豹守。何当戮共工，以次跐相柳。大梁王铁枪，事主能全节。斯人忽并世，万口叹勇决。吾意殊未餍，欲拟邈佶烈。代州有爱将，慷慨万人杰。晋王试泉府，束帛取甚洁。殿前李横冲，四方惮檛铁。忽遭青山败，中矢股流血。临敌能忘身，其语凛不灭。后来入幽州，积耻或一雪。丧乱哀未终，功名多瓦裂。汤汤望江汉，歌哭肠内热。"}