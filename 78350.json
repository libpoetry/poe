{"id":"78350","title":"与青城道人饮酒作","dynasty":"宋代","author":"陆游","text":"君不见太傅晚岁具海舟，归欲极意东山游；翰林偶脱夜郎谪，大醉赋诗黄鹤楼。两公穷达何足道，同是逸气横清秋。我无一事行千里，青山白云聊散愁。有酒不换西凉州，无酒不典鷫鷞裘。不作王猛傲睨坐扪虱，不作甯戚悲歌起饭牛。五云覆鼎金丹熟，笙鹤飘然戏十洲。"}