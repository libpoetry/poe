{"id":"880720","title":"玉斗歌","dynasty":"宋","author":"刘翰","text":"汉兵咸阳未休舍，楚王长歌到戏下。项伯夜入张良营，沛公仓皇出城谢。自言戮力共攻秦，不意入关成此勋。闭关籍民备他盗，尽封府库待将军。项庄拔剑项伯起，汉楚兴亡在今尔。鸿门壮士斩关来，慷慨一卮谁惧死。君不见秦亡鹿走骊山倾，四方尽起诸侯兵。龙颜隆准泗上长，天之所授谁能争。英雄肯落他人手，独遣谋臣谈辩口。君王间道却归来，满地秋声鸣玉斗。"}