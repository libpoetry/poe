{"id":"1234612","title":"用欧阳文忠公神清洞韵题罗士鼎所藏米元晖神清洞图","dynasty":"元","author":"何中","text":"颖阳之山翠烟深，仙人不见劳我心。丛峰峨峨照空廓，白云时飞石欲落。此中不到人间客，采药归来花满石。想当飞舄堕层崖，数声清啸惊瑶台。缑山苍苍今在眼，举手招之殊未来。颖阳之山夜鹤飞，仙人不见归何时。神清之洞有幽客，应向洞中煮白石。洞前岩下仙家春，几片落花杂飞溜。高下楼台缥缈霞，绿树不老青山寿。王生邢子意殊勤，恨我隔此浮空尘。安得碧云千万叠，栖此人间谪堕身。元晖昔作西江客，夜飞墨花晓无迹。春风留此二百年，幸是山中至人识。有千黄金双白璧，鹅溪白茧才数尺。颖阳山高风露寒，几处高堂挂生色。"}