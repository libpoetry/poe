{"id":"688891","title":"送郭天门开府江西二首","dynasty":"明","author":"何吾驺","text":"悠悠旌旆羽书同，西指三江节制雄。重见搴帷歌湛露，遥听吹角起清风。周家玈矢原三锡，汉代麒麟第一功。烽火坐销肤奏入，笑看新诏五云中。十年冰鉴自天官，八座新登大将坛。文武竞絿光节钺，江湖襟带靖波澜。令公勋业谁能并，开府清新和转难。为报壶浆诸父老，岭云不比豫章看。"}