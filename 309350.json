{"id":"309350","title":"珍珠帘·锡山春泛示浣孙","dynasty":"现代","author":"赵尊岳","text":"阑风侧雨凭僝僽，几春工著意，搓酥滴粉。山远曲屏深，罨蕙炉香烬。倩影缃桃帘外立，悄妒煞如花人近。消损。祗自惜深情，倦探芳讯。一例紫姹红嫣，到愁春心眼，别饶风韵。薄暖更轻寒，怯杏衫微褪，杨柳未须飞尽絮，早省识娇莺情性，莫问。费锦瑟移弦，宝奁窥鬓。"}