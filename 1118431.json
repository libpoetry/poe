{"id":"1118431","title":"春日六首","dynasty":"宋","author":"陆游","text":"开尽梅花柳渐青，东风又满会稽城。放翁晨起有佳思，娅姹林莺初试声。方池潋潋碧波平，曲径纤纤细草生。席地幕天君但醉，苦无多日是清明。桃花轻薄柳花狂，蛱蝶翩翩燕子忙。惟有龟堂无一事，闭门白日不胜长。巷口东风吹酒旗，老人也惜早春时。雨来三日泥没踝，过尽梅花浑不知。雪山万叠看不厌，雪尽山青又一奇。今代江南无画手，矮笺移入放翁诗。怕见公卿懒入城，野桥孤店跨驴行。天公遣足看山愿，白尽髭须却眼明。"}