{"id":"701218","title":"别四兄归粤","dynasty":"明","author":"黄公辅","text":"是处垂杨五月江，霏霏微雨洒归艭。府河怅望飞帆渺，衙树惊看宿鸟双。笑我一官羁北楚，输兄三径傲南窗。何时共结烟霞侣，荔圃津头学老庞。才喜衙斋共晓昏，骊歌忽又重销魂。不将乡事临歧说，恐动离肠逐浪鶱。祝尔和风过远浦，凭谁明月坐西轩。三湘难隔离乡梦，丹荔于今熟满园。"}