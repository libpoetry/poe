{"id":"575287","title":"寿潘玉林七十","dynasty":"明","author":"邵宝","text":"玉林早入诗坛中，及见前辈诸诗翁。而今老矣复开社，后生执简争相从。年来甲子十者七，鬓发如丝眼如漆。幅巾藜杖水复山，晚归更有轩容膝。腊梅花开春正酣，惠风日日从东南。两兄同堂三子侍，西阶宾客群来参。一杯复一杯，有寿如此酒。太和方絪缊，造化在公手。我有青蜡烛，贻者庐山人。照君琅玕席，永此长生辰。君不见庭前猗猗数竿菉，谁遣称林又名玉。为君歌抑诗，和之以淇澳。"}