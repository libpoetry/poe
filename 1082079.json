{"id":"1082079","title":"登景德寺塔","dynasty":"宋","author":"刘才邵","text":"耽耽梵释宫，凭高创灵址。中有窣堵波，排突青冥里。梯磴眩回转，蟠屈龙蛇尾。飞步出紫氛，眼界净如洗。望极天南端，沓若孤烟起。何当结蜃楼，亭亭聊对峙。云生空山顶，飞过朱阑底。凭栏瞰重城，楼堞杂云水。市人何憧憧，闹若穿垤蚁。壮观自何年，五季运初圮。干戈暗淮海，裒敛到骨髓。谁知黑云都，金帛浩填委。聊复推其馀，办此咄嗟尔。因知破悭法，骁悍亦风靡。百年能几时，两曜无停晷。吊古悲陵谷，山荒树如荠。双江虽依旧，去浪何曾止。从来旷达士，遐想尘外轨。安得凌风翰，一举九万里。"}