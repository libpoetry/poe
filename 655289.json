{"id":"655289","title":"望海潮 题水仙扇面","dynasty":"明","author":"倪岳","text":"冰玉为肌，沉檀为骨，天然素体倾城。鼓瑟湘潭，捐珰澧浦，凌波微度飞琼。何处是蓬瀛。正忍寒送目，借水成名。东阁官梅，两般标格一般清。娇黄腻粉轻盈。有心安冷淡，节抱幽贞。压倒酴醾，搀先桃李，花时争遣交并。临镜渐分明。但半奁掩面，千里关情。山谷山矾出门，一笑大江横。"}