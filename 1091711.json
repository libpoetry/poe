{"id":"1091711","title":"送空上人归育王","dynasty":"宋","author":"王质","text":"生涯挑上古藤梢，归心飞渡鄞江潮。长安贵人足官府，不似育王山色高。山前山后松风岑，一衲无尘双蹻轻。月寒濯足半溪玉，日净穿林两袖云。吾生浪走踰千里，天涯踏破青鞋底。谁令插脚堕红尘，只恐愈深收不起。千载此山端有期，翩翩清梦随君飞。他年拄杖叩泉石，莫认此翁作生客。"}