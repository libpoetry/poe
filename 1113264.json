{"id":"1113264","title":"秋晚三首","dynasty":"宋","author":"张舜民","text":"久雨秋深对晚晴，近山昏黑远山明。滩头艇子排行系，水底鱼儿作队行。衰柳带风犹喜舞，残蝉送日尚能鸣。角冠藜杖何为者，独向溪边忘姓名。官事私忧总不论，每于楼上到黄昏。江城日暮须吹角，野寺僧归自掩门。秋晚山川多草木，年丰场圃足鸡㹠。人生几有渊明乐，稚子迎门酒满樽。谁把霜林染得红，更栽绿竹与长松。家家白酒连宵醉，处处新禾彻夜舂。半落园林悬橘柚，低回门巷映芙蓉。沙鸥性在终难狎，秪解沙头印脚踪。"}