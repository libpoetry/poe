{"id":"613522","title":"过石门访王尧韭新居","dynasty":"明","author":"李之世","text":"钟鼓楼前吹画角，烟火家家遍城廓。太守祠荒径草深，居士披裘恒带索。数武方塘接敝庐，相过不用唤篮舆。登堂把臂忘宾主，楸局桐徽问古书。未论胜具雅非一，交情不与流莺匹。懒将笑语媚时人，生成一片崚嶒骨。素业难凭清吏遗，青缃自是侬家物。环堵萧然不是贫，布袜方袍野葛巾。移泉不问晴和雨，听鸟常同昏与晨。老子生来有洁癖，海南独恨少茶宾。三日门前无履迹，便遣平头走通刺。先生蓬巷雀张罗，居士萝轩门是席。我从挟策望燕阍，君亦移家向石门。石门确确石径滑，虚庭无瓦草依垣。匡床祇有残书帙，客来何处话琴尊。问君扩落胡为尔，吞声嘿嘿不敢言。自古世途多偪窄，劝君舒眉莫戚戚。沧海有日碾成尘，深谷须臾变邱垤。胡为坠地七尺身，不寄四方寄四壁。我今浮海即为家，君今无家亦似客。大地何分南北居，我身仍是去留宅。世情厌故不厌新，贺君且结石门邻。蜗牛行处头戴屋，人生随寓可安身。石门石门何嶙峋，门前沙井清粼粼。愿将一掬清泠水，且浣舍田耳畔尘。"}