{"id":"1131837","title":"和胡秉彝敷文岩桂四首","dynasty":"宋","author":"蔡戡","text":"翠葆金英天与奇，清香十里已先知。春光不似秋光好，桃李纷纷何所施。移根月窟最珍奇，料得姮娥谁不知。挽住西风拚一醉，玉杯从此不徒施。独占秋光自一奇，深藏岩壑少人知。招还茉莉同为伴，欺压黄花不得施。秋入东山景物奇，花开亦遣野人知。二难佳句真连璧，顾我深惭嫫与施。"}