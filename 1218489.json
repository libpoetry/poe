{"id":"1218489","title":"次李元善求墨韵","dynasty":"元","author":"岑安卿","text":"君不见深源咄咄惟书空，徒知怪事填心胸。仲将佳制虽点漆，空函竟达非桓敌。又不见绍宗工隶希前人，画腹意与虞公邻。楮陈泓颖摈不用，书法远迨无穷春。颠张画沙有奇悟，藏锋指意谁能嗔。我今老矣心未融，每愁落笔茫西东。蛮笺十样无远寄，窗昏九败尘埃封。凤楼不修紫毫冻，举手只解遮寒风。前贤学书心手閒，杯饮自乐何劳钟。李侯懿子金闺郎，文章艳艳春葩香。银钩铁画亦奇绝，嗜好不羡红楼妆。诗成挥洒每相寄，戈波点画遒且刚。玄香销磨倏无迹，袖手与我同凄凉。知君尚方隃糜给使终有时，我独两鬓萧飒飞秋霜。金銮夜赐记恩宠，玉堂昼步看翱翔。会当倚马挥九制，笑傲何在张君房。廷圭真制散绝今已五百祀，我无佳惠君何偿。诗来急索肯违忤，祗恐邻烛无馀光。墨堪作字字堪煮，徒使我辈偪仄搜枯肠。"}