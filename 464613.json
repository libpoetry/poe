{"id":"464613","title":"高阳台 阳朔宋明轩故宅","dynasty":"当代","author":"章士钊","text":"山左将军，岭偏羁客，百般都付东流。恨我疏慵，迟来三度中秋。房栊小小题名大，想当时、结构清幽。却缘何、阳海千山，不管闲愁。相知晚遘如君少，忆铁狮铜狄，几许佳游。忧国同心，事殊江表依刘。罹诟逢纷无限泪，换晓风、残月芦沟。更谁知、灌口车迥，绵谷霜遒。"}