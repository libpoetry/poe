{"id":"692546","title":"武昌游道院 幽字","dynasty":"明","author":"杨士奇","text":"仙馆俯崇冈，振衣一来游。逍遥越城肆，窈窕经林丘。谷口岩溜鸣，檐端云气浮。适违阛阓喧，弥觉山水幽。啼鸟迁高枝，悲猿振长楸。物类爰有托，矧伊学道俦。抱生贵知足，全形尚无求。疗饥采紫芝，濯缨临素流。愚生昩所处，静趣乃相侔。援琴弄清弦，遂令佳赏酬。王师事遐征，苦辛殊未休。岂不怀宁处，违世安可谋。我非学仙侣，怅然难久留。通衢拥车骑，四术罗第宅。仙宫郁云兴，邈与红尘隔。交疏被朱绣，飞薨绚金碧。竹树纷掩映，烟霞互辉赫。爰有一羽人，于焉托其迹。皓皓白玉姿，翩翩异人格。我来扣松关，相与论玄默。阶前孤鹤舞，林下啼猿寂。于兹究典坟，信足探幽阒。无田寄閒身，翘思羡乡国。天台与赤城，聊可资游息。丹丘有遗构，琼台多旧识。胡为旷归期，久作周南客。"}