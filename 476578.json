{"id":"476578","title":"离席行送彭一","dynasty":"明","author":"杨慎","text":"昔子从军巴蜀山，横戈千里何间关。坐使麒麟日月焕，行收鱼鸟风云闲。文武才名归一姓，兄弟勋华许谁并。起晚已谢时运倾，当阳再睹乾坤正。陟冈在原来复返，海水天风岁将晚。行行白马燕雪深，飞飞黄鹄秦云远。离堂命酒羽觞疾，毕昂盈轩月东出。主人留连客离席，慷慨为子歌今夕。"}