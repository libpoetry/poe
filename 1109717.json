{"id":"1109717","title":"戊申年七夕五绝","dynasty":"宋","author":"刘筠","text":"伯劳东翥燕西飞，又报黄姑织女期。天帝聘钱还得否，晋人求富是虚辞。华寝星陈夜未央，明河奕奕度神光。一年暂得停机杼，不柰秋虫促织忙。吹笙何处伴乘鸾，窥牖谁人见阿环。便有唐家今夕意，月和风露满骊山。淅淅风微素月新，鹊桥横绝饮牛津。岂惟蜀客知踪迹，更问庭中晒腹人。琥车芝驾俨清秋，微雨侵宵助涕流。人世莫嗟离恨苦，却应天上更悠悠。"}