{"id":"516622","title":"寿萱堂为陈公鼐赋","dynasty":"明","author":"史谨","text":"闻君裔出元龙后，家住毗陵岁云久。新筑高堂扁寿萱，种萱无数开当牖。花间献寿列璚筵，日照斑衣锦云覆。翡翠盘行阿母桃，水晶杯汎麻姑酒。慈颜有喜风生席，一片萱花共春色。试听诸孙祝眉寿，笑看蓟子摩铜狄。吴山对面天与高，越女停歌鹤同立。君家孝悌人间识，共保慈颜比金石。年年献寿向花间，回首椿庭泪沾臆。"}