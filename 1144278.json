{"id":"1144278","title":"自笑","dynasty":"宋末元初","author":"杨公远","text":"自笑人生立世难，甘辛滋味饱曾参。头颅潦倒梅横雪，心地通明月印潭。诗欠惊人徒著意，事多忤俗更休谈。何如领略三杯酒，不必如泥只半酣。东郊结屋恰三间，景物供吟要细参。红日射芒穿密树，青山倒影浴寒潭。樵虽分席当时话，客为同心尽日谈。最是北窗高卧处，如雷鼻息睡偏酣。"}