{"id":"1128657","title":"庐山杂兴二首","dynasty":"宋","author":"董嗣杲","text":"钟声警征人，顿者巡溪步。转盼失路头，红日生黄雾。看松乘西风，荡此林影趣。古翠扑面老，肯放所历住。幽聆采樵怨，薄言向谁诉。且复栖野店，低头解芒屦。新桥迤逦去，胜迹遗仙佛。想像名胜游，题字尚髣髴。失笑我仆痡，偃息松郁郁。绝景借云掩，野香趁风拂。看山意自消，令人厌簪绂。随意幽行清，无缘逢俗物。"}