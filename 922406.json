{"id":"922406","title":"徐元用使君与其子端常邀仆与小儿过同游东山浮金堂，戏作此诗","dynasty":"宋","author":"苏轼","text":"昔与徐使君，共赏钱塘春。爱此小天竺，时来中圣人。松如迁客老，酒似使君醇。系舟藤城下，弄月镡江滨。江月夜夜好，云山朝朝新。使君有令子，真是石麒麟。我子乃散材，有如木轮囷。二老白接䍦，两郎乌角巾。醉卧松下石，扶归江上津。浮桥半没水，揭此碧鳞鳞。"}