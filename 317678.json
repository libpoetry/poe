{"id":"317678","title":"念奴娇·曾经沧海","dynasty":"现代","author":"苏渊雷","text":"曾经沧海，渺关山，一派秋声秋色。挟得幽并奇气在，不数亭皋木叶。赤壁拿舟，洞庭飞笛，情想俱通彻。苍茫无际，微词欲托难说。长忆京国栖迟，旧游多故，有涕凭谁雪。剑胆禅心都未了，对此海天空阔。太白豪情，东坡逸概，今古几狂客。临流一笑，快哉逢此佳夕。"}