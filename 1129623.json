{"id":"1129623","title":"偈四首","dynasty":"宋","author":"释昙贲","text":"五百生中受屈，祇缘不识个落字。百千众中较量，祇缘不识个昧字。都来两字淆讹，陷却多少平直。维摩病，说尽道理。龙翔病，咳嗽不已。咳嗽不已，说尽道理。说尽道理，咳嗽不已。本是长江凑风冷，却教露柱患头风。团圞擘不破，潇洒觑不见。唤作正法眼，入地狱如箭。浓将红粉傅了面，满把真珠盖却头。不识佳人真面目，空教人唱小凉州。"}