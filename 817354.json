{"id":"817354","title":"和叶某留别原韵","dynasty":"清","author":"戴亨","text":"浊俗谁堪性命亲，出尘丰格慕长春。云衾石枕名山梦，月径苔矶野鹤茵。混沌凿开天上路，大千甘溺幻中身。从兹抉出樊笼外，万虑纠纷一霎驯。入山唯觉与山亲，鸟语花香识岁春。雨过紫芝生绣谷，风来朱草落云茵。地无名利戕真性，天假烟霞铸道身。莫讶形同黄鹤健，已将心共白鸥驯。但解繁华著意亲，那知转瞬不成春。貂蝉冷落麒麟冢，歌舞销沈锦绣茵。太上洪施延命诀，百年忍作断蓬身。唯期大事因缘就，山鸟山花处处驯。微躯天地亦何亲，玄发朱颜旦暮春。剌眼莺花摧大块，惊心冰雪积寒茵。灯残漏尽三生梦，蔓草荒原百岁身。不待刘家丛桂长，便思叶县两凫驯。飞梦遥连海外亲，惧将尘网汨芳春。鸣泉落涧羞歌扇，幽鸟衔花薄舞茵。趼足行吟名峤顶，破瓢饮挂老松身。龙沙符瑞今当会，八百丛中鹤驭驯。香园善水性天亲，蟾血鸾膏养大春。时与白云归洞府，月随瀛海上屏茵。乾坤有象泡中影，今古难醒醉里身。悯世婆心知不倦，伫看龙杖葛陂驯。和光蛇虎亦须亲，避世襟期别有春。大地蜉蝣悲浩劫，先天消息迓文茵。晤言顿醒浮生梦，把臂还惊顷刻身。是否请君回首看，新人争逐旧人驯。澄怀无碍与天亲，灵蠢皆成大地春。老鹤玄猿尘外友，落花芳草洞中茵。云山此去千年计，陆海重来再造身。我亦心期朝五岳，深惭狂象未能驯。有道真能害作亲，冬藏秋杀尽皆春。鼎炉鲍石烹神火，海峤蛟珠列翠茵。银汉槎头徵往事，白云乡里悟前身。任教轩冕罗天阙，龙性从来不受驯。闻说仙源梦寐亲，桃花流水武林春。岩端果熟分猿俸，洞口云封坐藓茵。捐佩久暌朝市客，逢人谁识牧樵身。敢云真诰从空下，老觉年来性渐驯。百年唯有道堪亲，岁月从教秋复春。剑吐龙文翔佩带，座邀天乐奏花茵。恩深亭毒归灵宥，情款阴阳结寿身。解得仙凡通咫尺，云旗风马总能驯。难把玄珠寄所亲，崖花荣悴纪冬春。灵溪此日留丹灶，仙迹他年感卧茵。阴谷苍藤藏日月，冰壶石髓澡心身。大还有药君知否，慧剑成龙豢已驯。鹿豕堪同眷属亲，襟怀何处不阳春。壶中甲子还天地，袖里风雷护枕茵。过去徒留千载恨，悟来方识此时身。定知万化从心运，海澨烟霄羽驾驯。山中宰相我情亲，得诀君归洞里春。行处药锄随杖履，梦回松月照衾茵。十洲潜影云霄路，五岳淩空鹤背身。踪迹人间如借问，谷神昌后毒龙驯。青城乌目一朝亲，石室阴崖万古春。术秘丹梯金作简，药收银海月当茵。挥叱云烟鸾鹄驭，往来天地主宾身。应嗤土窟尸乡叟，但解群鸡绕屋驯。一与群真笑语亲，八千秋过八千春。蓝桥结眷邀神女，丹穴流珠醉锦茵。蓬岛月明朝贝阙，扶桑日出控鳌身。若逢望气关门尹，吩咐青牛且暂驯。"}