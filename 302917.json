{"id":"302917","title":"东风齐着力·闻军队于危险时集中火力，藉获胜仗，而廖指挥肯亦继到助剿","dynasty":"现代","author":"黄光","text":"杨柳愁中，春旂忙里，惨绿弥乡。兔狐啸雨，鹗隼故回翔。好趁晴光乍转，张罗网、较猎长杨。谁知那、深宫镜样，又作啼妆。醉态甚猖狂。荒村外、湿烟已近昏黄。有人食蔗，应箭落门傍。幸赖湿犀毁照，深渊怪、始远潜藏。还寄语、轻裘缓带，挈领提纲。"}