{"id":"486272","title":"挽故参政彭城郡公二十韵","dynasty":"明","author":"郑真","text":"气禀天台秀，丰神委羽仙。养颐全静素，止息味重玄。书饱三千牍，身尊九十年。瀛洲夸故老，廊庙数名贤。茅土恩封重，圭璋宠赐专。清时华族望，盛德绍儒先。空阔波澄海，虚明月在天。藜灯分瑞采，鸿宝发真诠。火热烧丹灶，云深种玉田。文声金掷地，诗律锦盈笺。画鹢频飞楫，青骢稳着鞭。衣冠倾洛社，花石胜平泉。初度流光速，长生宝箓延。老莱新舞彩，卫武秩宾筵。杳杳青空舄，飘飘白日旃。委形随去鹤，真骨蜕轻蝉。饰礼崇周翣，归藏卜楚篿。诸公嗟绝笔，太史购遗编。彷佛仪容接，悲凉涕泗湲。大招吾岂敢，行见表双阡。"}