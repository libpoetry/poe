{"id":"1237096","title":"二美人图","dynasty":"元","author":"凌云翰","text":"黄金买妾身，何曾买妾心。妾身岂愿死，义重千黄金。主家珊瑚高比树，如意声中落红雨。堕楼化作兰麝尘，不复樽前为君舞。按图哀怨起绿珠，晋家事业真剥肤。金屋岂无人，三千当一身。如何把玉笛，吹动渔阳尘。梨园歌舞成消歇，海棠飞作胭脂雪。空遗罗袜不生尘，香冷马嵬坡下月。按图哀怨起玉环，唐家事业真厚颜。"}