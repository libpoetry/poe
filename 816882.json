{"id":"816882","title":"读书","dynasty":"清","author":"蒋湘南","text":"浮志维利名，灵源浚经策。转此径寸珠，照活千秋魄。生龙怒天风，咽凤翔地脉。掩卷聆古音，都如远行客。客去精光蟠，渴虹烛霄白。蠹鱼夜窥人，一笑敛仙格。羲轮摄华年，蚁牵一何迅。儿时嬉笑情，上与三皇近。束发薰诗书，智慧厉扬刃。嗜欲如娲炭，炽此天一寸。鲁叟锵金石，一击情芽忿。至人蔼孩提，太始哑哑震。缅惟嵚崎怀，圪扬激雅韵。"}