{"id":"701985","title":"题洪都铁柱观","dynasty":"明","author":"龚敩","text":"西江江上有灵湫，上有仙人碧玉楼。百尺露茎埋故国，千年砥柱屹中流。曾漂蜃气归瀛海，不谓龙泉出剑州。谁遣戎衣尘溷久，股肱闻已进谋猷。南风吹海不成波，江右生民喜欲歌。玄化九天如有赖，神功千古自难磨。夫差箭落江潮避，温峤犀然水怪过。尘劫未能同幻灭，好将铜狄共摩挲。"}