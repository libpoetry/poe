{"id":"282105","title":"百字令·张子虞先生负书图","dynasty":"现代","author":"金兆蕃","text":"吾师逝矣，叹烟云珍护，绵绵天壤。力与狂烽争故纸，多幸蠹余无恙。足茧霜郊，肩赪雪巘，何限心悲怆。银河洗尽，巾箱犹压归舫。赢得藜照芸熏，写官副本，犹待陈农访。再世穷经今食报，辛苦略偿畴曩。壁简甄残，囊笺缉逸，共入名山藏。子云亭在，侯芭但有惆怅。"}