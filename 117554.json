{"id":"117554","title":"陪欧阳少师永叔燕颍州西湖","dynasty":"宋代","author":"苏辙","text":"西湖草木公所种，仁人实使甘棠重。归来筑室傍湖东，胜游还与邦人共。公年未老发先衰，对酒清欢似昔时。功成业就了无事，令名付与他人知。平生著书今绝笔，闭门燕居未尝出。忽来湖上寻旧游，坐令湖水生颜色。酒行乐作游人多，争观窃语谁能呵。十年思颍今在颍，不饮耐此游人何。"}