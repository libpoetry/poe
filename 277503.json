{"id":"277503","title":"见梅花折枝","dynasty":"现代","author":"汪精卫","text":"家在岭之南，见梅不见雪。时将皴玉姿，虚儗飞琼色。只今雪窖中，却断梅消息。忽逢一枝斜，相对叹奇绝。乃知雨雪来，端为梅花设。烟尘一扫净，皎皎出寒洁。清辉妙相映，秀色如可掇。香随心共澹，影与神俱寂。蔼蔼含春和，棱棱见秋烈。侠士蕴冲抱，美人负奇节。孤根竟何处，念此残枝折。忽忆珠江头，花时踏寒月。"}