{"id":"814197","title":"中秋夜颐和园直庐","dynasty":"清","author":"陈遹声","text":"旷籁寂思虑，直庐饶清秘。玉漏响沈沈，声递宫花外。谁家宴西园，夜半发歌吹。怅触羁旅情，竟夕不成寐。秋月照关山，千里共明媚。遥忆故园人，娟娟坐相待。枯莲摇碧漪，冷露瑟金井。秋寒鹊高飞，风紧鹤知警。水自玉泉来，到地声始静。清波摇帘隙，万籁澄秋景。宣室未可议，闭门杜造请。天阶凉如水，夷旷绝人境。开窗延晓色，残柳梳月影。"}