{"id":"923350","title":"次韵蒋颖叔同游南屏见惠长篇","dynasty":"宋","author":"苏颂","text":"青山横莽苍，万石出南麓。古刹表耆阇，高声耸群玉。居惟择冈峦，近靡数松竹。郡郭路非遥，游人舂不宿。陟巘极跻攀，循崖劳伛伏。架筒引流泉，跨岭构重屋。讲座据妙峰，禅堂对枯木。幽寻难屡期，将往谁能独。偶逢霜台客，暂驻骢马足。联步访丛林，终朝走郊牧。相期方外游，顿忘河上曲。夷路喜君腾，高阁惭予束。更听名理言，俯惬中心欲。况已證真常，讵止齐宠辱。愿言挹清风，可用警浮俗。"}