{"id":"115287","title":"瓜洲谢李德载寄蜂儿木瓜笔","dynasty":"宋代","author":"张耒","text":"瓜洲萧索秋江渚，西风江岸残红舞。津亭永夜守青灯，客睡朦胧听江雨。青罇晓酌遣怀抱，但恨郁郁将谁语。敲门忽得故人书，洗手开缄见眉宇。蜂儿肥腻愈风痹，木瓜甘酸轻病股。铦锋皓管见还愧，老去笔砚生尘土。北归飘泊亦何事，篙工已束横江橹。天寒应客太昊墟，当遣何人具鸡黍。"}