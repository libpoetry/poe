{"id":"166192","title":"五松寺·秋风吹客衣","dynasty":"宋代","author":"李弥逊","text":"秋风吹客衣，去路倚天碧。跻攀一何苦，政坐受山癖。人言五松下，曾是瞿昙宅。至今梧竹阴，列屋棲禅寂。尘缨得暂解，俗驾聊可息。怡颜岩间树，洗耳泉上石。孤云共还往，窈窕去无迹。道人粲可流，独步少林席。客来了不言，碧眼照庭柏。希声出钟梵，妙意生墙壁。寒灰暗青灯，偶坐遂终夕。归来人境空，缺月挂山额。"}