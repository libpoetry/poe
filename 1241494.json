{"id":"1241494","title":"种蘹香","dynasty":"元末明初","author":"刘基","text":"蘹香体虚柔，本自南土出。毛芒散纤叶，旖旎怯朝日。芳菲挺众卉，辛美更无匹。况能已疝瘘，兼理肠胃疾。种之近庭阶，离离看新茁。驱童斩竹枝，扶植待秋实。常恐风雨恶，摧折伤弱质。蒺藜生道傍，延蔓何绵密。岂无荷锄人，夕薙旦已出。上天意何如，感叹靡终毕。松柏多斧斤，山林日萧瑟。"}