{"id":"820869","title":"眉妩 和息厂赋昆明湖香山行宫桃花，用石帚韵","dynasty":"清末近现代初","author":"郭则沄","text":"认朱楼连苑。几树东风，妆泪炫春眼。乍弄朝霞影，鸾车渺、芳心空斗钗燕。醉襟细款。绕画阑、多少清感。记帘外、对按平阳舞，正歌袖香暖。何限。仙云轻散。枉缕巾红蘸，愁倚青翰。飘梦霓旌路，寻源去、绿波还绊柔缆。腻脂暗点。话旧香、瑶岛天远。恁低靥无言，浑不似武陵见。"}