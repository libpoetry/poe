{"id":"470652","title":"长蘅被放有怀","dynasty":"明","author":"郑胤骥","text":"今年春榜新，声党多捷中。本谓子不疑，顾乃独脱空。才名廿年余，犹复成虚哄。荣名偶然事，儿女浪飞动。货贵恒不售，材大亦难用。想子能洗然，此理未须讽。乖人易为感，触事心更恫。昨年颇惊弓，念子因思痛。羡子胸盘纡，八九吞云梦。辞画何淋漓，多能信天纵。造物相逗女，终亦困嘲弄。日日想容辉，时时计飞鞚。市物憎肉食，未阙幽人供。脱粟不论价，蔬笋直如送。底须愁禄养，家园足清俸。三径久已扫，迟子相过从。秋共牛渚饮，寒同灞桥冻。策杖临长风，乘舟溯枯葑。子谈如倒囷，我饮欲倾瓮。惟知仲长乐，肯作阮生恸。春来物色佳，荏苒遂季仲。已复为子闰，慎勿妄倥偬。"}