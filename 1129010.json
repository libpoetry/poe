{"id":"1129010","title":"游兴","dynasty":"宋","author":"释文珦","text":"端居念局促，聊复起行游。褰裳涉浅濑，随云陟高丘。时当孟夏月，嘉木清且稠。众鸟相和鸣，关关无时休。颇觉惬幽抱，遂尔忘百忧。解衣坐磐石，濯足临长流。心空了无取，身閒方自由。寄言养生客，于此同归休。閒人无所管，扶藜散幽步。古路绝游尘，霜林叶自雨。坐石听流泉，颇得空寂趣。云外巢居子，邂逅两相遇。语久各忘还，见月出深树。彼此无滞情，忽散同烟雾。归来夜已深，山衣浥清露。隤然竟终夕，不复脱芒屦。铁钟惊梦回，斗转东方曙。重欲见巢居，云深无觅处。不暖亦不寒，气候正清淑。岸柳尽垂丝，园笋已成竹。山禽屡催唤，拄杖情又熟。出门信吾步，岂复计迟速。渡水或穿云，山阴又溪曲。悠然得真趣，此外非所欲。"}