{"id":"690348","title":"詶奚元启六首","dynasty":"明","author":"张弼","text":"□昔相逢岁执徐，才华落落气温如。曾酣郭隗台前酒，同献陈东阙下书。青镜流年惊老大，金门先达笑迂疏。明朝莫负东风约，红呇满园花发初。话旧情浓举酒徐，青云道士事纷如。自从都下三年别，不寄江东一纸书。文笔总高声籍籍，儒冠未脱鬓疏疏。君恩似海何时报，笑对云山赋遂初。芳声美誉出严徐，吴下风流总不如。玉櫑拂冠三尺剑，牙签插架五车书。虎丘山色心常醉，龙尾阶头迹尚疏。闻道近来诗更好，骎骎直欲过黄初。东风迟日美虚徐，扑面黄尘不自如。闭户细看诸葛傅，援毫漫榻右军书。白头老父音书杳，青眼故人踪迹疏。遥忆乡园松水上，海棠花发燕来初。诗逋催促不容徐，恰遇春来兴浩如。句里烟霞摩诘画，窗前风雨老颠书。杜鹃心苦形容瘦，鹦鹉才高礼法疏。昨夜西斋吟未了，寒鸦飞散晓钟初。周师南下昔平徐，闻道雷霆势莫如。争似皇明崇礼乐，尽投戈甲事诗书。天临黄阁延三老，昼永青宫坐二疏。何幸微臣也遭际，云衢发轫致身初。"}