{"id":"1127857","title":"送王炎弼赴山阳守以兵卫森画戟宴寝凝清香为韵十首","dynasty":"宋","author":"曾协","text":"盛世须材杰，高名动圣明。一麾淮海去，青旆拥千兵。别兄今几时，邦人指难弟。莫诵海沂康，两冯如鲁卫。公材如武库，剑槊方森森。亦复擅风流，坐继正始音。诗成啸诺馀，谋出壶觞暇。却整进贤冠，麒麟要图画。公家西州烈，武事冠方册。祖孙世有人，要足门三戟。平生功名心，不肯事酣宴。向来话淮南，山川眼中见。楚国尚勇力，秉羽而甘寝。虽无倒载名，胜饮怀安鸩。疆事须长算，朝家得实能。坐来酬万务，心地自虚凝。复旦风云合，丹心日月明。江神回朗照，霁色向来清。壶矢新油幕，春芜旧战场。候亭閒夜柝，归袖著天香。"}