{"id":"722188","title":"病中再送紫翁王使之任川南","dynasty":"明末清初","author":"屈大均","text":"蓬庐久病绝车轮，君为沈绵日益亲。重老幸逢生死友，临危忍作别离人。之官况值黔巫远，遣使何繇药饵新。知有啼猿代呜咽，一声先寄峡门春。乐好人伦识鉴清，分来仁孝有深情。穷愁似我能无死，疾痛呼君即所生。治药兼劳陈仲举，传经总爱郑康成。腐儒衰晚惭无补，感激知交泪欲倾。重来玉局似令威，为政风流麈尾挥。风月追随从此远，湖山收拾又全非。题诗浮岳云驱笔，驻节峨眉雪溅衣。铃?虚明无一事，美人何处不忘机。伏枕从教不复朝，尘封药灶更箪瓢。谁能裹饭求桑户，自合持蔬槁鲍焦。黄蝶多情难速化，白鸾无信只空招。凭君此去频相忆，锦水双鱼慰寂寥。三春长夜如秋夜，卧疾沈沈欲返真。体魄何妨随变化，神仙亦是一埃尘。泉飞喷薄无生话，岳立峥嵘不死身。君最高深知此意，梦魂相逐到双岷。著述无成欲假年，天须后死绩遗编。论文水乳真知己，求友岩阿最得贤。微贱每遭交态薄，孤高终抱道情偏。使君更是无骄吝，安得重依衮绣前。"}