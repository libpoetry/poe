{"id":"903441","title":"瑞鹤仙 壬子年灯夕","dynasty":"宋","author":"张镃","text":"喜浓寒乍退。风共日已作，深春天气。轻车载歌吹。选名坊闲玩，落梅浓李。无端雨细。动清愁、聊成浅醉。怅年时、携手同来，笑里绣帘斜倚。佳节匆匆又至。抚事惊心，忍堪重记。阑情倦意。行不是，坐不是。闷归来已早，游人回尽，灯暗重门欲闭。念欢娱、最是今宵，怎知恁地。"}