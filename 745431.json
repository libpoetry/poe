{"id":"745431","title":"江郎山松歌","dynasty":"清","author":"刘佳","text":"青山突起三高峰，峰峰削出青芙蓉。云有仙灵觞其上，骖龙往往翔空濛。偶然一龙夜蜕骨，化为千岁虬枝松。仙都窈窕秘奇玩，至今万叠云霞封。何来草笠宛陵客，平地腾行轻绝迹。猱升玃走疾如飞，夜半山灵惊辟易。苍龙局促不能翔，长縆一丈缚其脊。挥鞭驱驰下九天，崖石摧颓山魅泣。舁与贵家置窗牖，主人矜惜得未有。我独一见心生怜，此意分明谁与剖。由来神物非偶然，托地既高得天厚。此松如历几千年，岂复区区屑培塿。尔曹不识造物心，坐使支离成老叟。呜呼尔松且勿悲，雷雨空山会有时。群仙云中一招手，掉尾仍化苍龙飞。"}