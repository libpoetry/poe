{"id":"812336","title":"秋怀","dynasty":"清","author":"纪逵宜","text":"秋意在何许，飒飒庭树枝。金风消息来，遂使群心夷。缅焉念昔人，行乐长苦迟。百岁岂不多，半为炎凉摧。驾言谋远游，及此清秋时。千里无同心，梦魂飞向谁。春风如昨日，花叶争芬芳。芬芳几何时，东西各飘扬。人生匪磐石，安得不参商。矫首羡双星，盈盈河汉傍。虽不同房帷，咫尺长相望。震泽中有山，山上丹橘林。美人采其实，望远登高岑。玉颜照秋色，皓齿扬哀音。哀音是何曲，桃李盛年心。流光去如波，夙心难重寻。犹有旧时梦，摇摇来锦衾。"}