{"id":"1111837","title":"白石道者栖于洪岩以石为粮先朝敬爱之赐予之物甚盛一日主僧持来郡斋因获恭览叹仰之馀偶成拙句二首","dynasty":"宋","author":"吴芾","text":"高僧隐青山，宴坐咀白石。不知几何年，人犹访遗迹。顾我顽钝姿，但知能肉食。回首仰高风，扪心有惭色。道人厌尘纷，万乘挽不住。愧我未得归，见之愈增慕。奎画俨若新，真容宛如故。旧隐虽寂寥，山灵尚可护。"}