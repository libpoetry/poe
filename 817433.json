{"id":"817433","title":"哭罗沧来","dynasty":"清","author":"戴梓","text":"异地逢君白草中，相思解渴潞河东。珊瑚笔秃难为腕，翡翠裘残不禦风。漆断千年音歇绝，铜埋百代字消融。今朝抚玩人何处，一点昏灯四壁空。古道如君何处寻，断猿哀壑一山深。为贪嘉树来兹宅，不使浮名役此心。丁令未归辽海鹤，钟期已失广陵琴。送秋荐菊虚佳作，应向孤坟听夜吟。"}