{"id":"117644","title":"辛丑除日寄子瞻","dynasty":"宋代","author":"苏辙","text":"一岁不复居，一日安足惜。人心畏增年，对酒语终夕。夜长书室幽，灯烛明照席。盘飧杂梁楚，羊炙错鱼腊。庖人馔鸡兔，家味宛如昔。有怀岐山下，展转不能释。念同去闾里，此节三已失。初来寄荆渚，鱼雁贱宜客。楚人重岁时，爆竹鸣磔磔。新春始涉五，田冻未生麦。相携历唐许，花柳渐牙折。居梁不耐贫，投杞避糠核。城南庠斋静，终岁守坟籍。酒酸未尝饮，牛美每共炙。谓言従明年，此会可悬射。同为洛中吏，相去不盈尺。浊醪幸分季，新笋可饷伯。巑巑嵩山美，漾漾洛水碧。官闲得相従，春野玩朝日。安知书閤下，群子并遭馘。偶成一朝荣，遂使千里隔。何年相会欢，逢节勿轻掷。"}