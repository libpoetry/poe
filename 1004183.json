{"id":"1004183","title":"送本仲聘君分韵得良字","dynasty":"宋","author":"程公许","text":"国家全盛时，幅员万里长。委币到空谷，靡才不周行。岂其贵自珍，而病匿弗彰。南渡今百年，蜀远天一方。彝典仅岁贡，几人与庭扬。况复多沮挠，谁不甘摧藏。戎轩起耆哲，礼罗极精详。颖脱者家父，玉质而金相。邂逅志念同，恻怛根本伤。拔尤首推毂，有诏催严装。吾党一吐气，汇征类破荒。慨昔升璧水，沥血吁紫皇。百壬眩缩颈，斯文弥耿光。伦魁合骞飞，吏选何回翔。孰知五色丝，未尽一皂囊。杀气昏宇宙，洚流渺津梁。何以却外侮，盍先正皇纲。翕合贤德聚，更须股肱良。寿脉庶可续，客邪不难防。癙思耿宵寤，倾耳鸣朝阳。名节勉自立，官职那得忙。大难我同榜，诸老竞剡章。渠岂州县材，籍甚英俊场。相期上连璧，少待同飞航。我自分敛退，为君喜激昂。流目大江满，执手薰风凉。岂无佩缤纷，奋起相颉颃。世味竟落寞，暇日聊相羊。友谊古所重，心知远难忘。岁晚有良约，岷山瑶草芳。"}