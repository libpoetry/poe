{"id":"759664","title":"己亥五月二日东山大忠祠祝文信国公生日 其四","dynasty":"清","author":"丘逢甲","text":"公诗纪生日，实始山中作。客聂、谢朱、萧，唱酬夕飞爵。筑堂面大江，文笔峰崿崿。自号曰文山，姑写山中乐。于时军国事，平章付秋壑。茫茫天下计，铁铸六州错。浮沉一麾守，山居未能廓。白雁渡江来，皋亭北风恶。嗟公困奔走，百折志不弱。辛苦立二王，海滨足难托。流涕赴燕时，哀歌日光薄。指南与吟啸，两集未零落。屡吟初度诗，乾坤声寂寞。四年五章在，俯仰感今昨。即今为公寿，宁止陈杯杓。华表倘归来，请赋南飞鹤。"}