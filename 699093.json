{"id":"699093","title":"拟九日客中登高","dynasty":"明","author":"徐熥","text":"独对青山酒一尊，他乡秋色易消魂。可怜举目关河异，惟有黄花似故园。客中岁月易蹉跎，此日登临共醉歌。莫以天涯生感慨，他乡时少故乡多。黄花空向客边开，愁听尊前白雁哀。纵使登高也无益，青山不是望乡台。满径寒花绿酒前，客中愁绪转凄然。也知故国山长在，只恨登高是隔年。"}