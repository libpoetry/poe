{"id":"721236","title":"渔艇鸬鹚","dynasty":"明末清初","author":"陈子升","text":"过河鱼泣未忘筌，比目宁为比翼怜。小似垂云浮积水，真看衔石出重渊。嘉名何事传乌鬼，贱质依人羡羽仙。袅袅竹竿频应接，白头相慰报青钱。烹鲤休惊尺素书，论功恰似赋芧狙。桃花源口同为业，莲叶江南识所如。拂舞白鸠长祝噎，铙歌朱鹭亦称鱼。扁舟却笑鸱夷子，远听涛声避伍胥。"}