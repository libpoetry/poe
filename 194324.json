{"id":"194324","title":"野棠花·野火回飚掩旧株","dynasty":"宋代","author":"释永颐","text":"野火回飚掩旧株，新丛满眼临征途。绿攒深棘欲自蔽，千朵万朵争敷腴。新晴远客过林坂，烟涨吴船春泊晚，冶艳空摇荡子情，繁香暗逐吴姬远。吴姬漂泊行人愁，年年此花开不休。半压坏墙荒馆外，乱生春蕻野池头。人间买花贵纨绮，一世争知朝市。曲槛朱栏转首空，野棠无主自成丛。"}