{"id":"402920","title":"湘春夜月 䗶屐虞山，过红豆山庄遗阡，烈日中访得河东君墓，鹤亭翁俛仰素水，谓有曾见惊鸿之感，归跋图卷，有句云：照水想衣香，知于此弥殷拳矣。用循其旨赋之","dynasty":"近现代末当代初","author":"赵尊岳","text":"傍垂杨。橹柔渐过横塘。见说十里奁漪，曾几照浓妆。惜起艳尘凄婉，便酹杯空阔，迹往寻芳。恁径迷浅棘，苔循蹙绣，都付微茫。文贞石介，弦愁佩缺，赢得端相。最忆年时，凭唤取一楼葱茜，纤斗眉长。金铃拚尽，更护花谁伫骄阳。忏慧业，算人天劫换，诗情画意，消领缣缃。"}