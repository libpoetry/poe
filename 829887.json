{"id":"829887","title":"竹香子 癸未海滨修禊图，前余已三次题咏，今又布景添画童子三人于中，尤觉光彩夺目。爰再填小词二阕以赠画师郑君慕康，并博诸老一笑","dynasty":"清末近现代初","author":"高燮","text":"上巳风光无数。杨柳丝丝如舞。偶然修禊仿兰亭，未必人非古。三绝画名家，一曲吟梁父。诗情不似永和年，各有奇怀吐。煮茗提壶花畔。修竹梧桐葱茜。平添童子二三人，顿觉春光满。境不别仙凡，童叟无须辨。待他青鬓尽如银，定卜河清见。"}