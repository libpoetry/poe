{"id":"648813","title":"小山书屋","dynasty":"明","author":"杨士奇","text":"文江之东小山麓，旧有高人读书屋。绕屋森森松作林，松阴行吟松下读。平生读彻书五车，鹿鸣宴饯来京华。御前奏对三千字，五彩椽笔登銮坡。兰台石渠富纂述，献赋陈诗诵功德。日给珍羞饱大官，宫锦无时出褒锡。黑发去乡今二毛，近侍光华更四朝。人生倦勤思暂逸，小山南望心摇摇。鹏搏九万六月息，丹桂花香别京国。旧屋还归小山下，邺侯多书仍满架。门前冠盖来纷纷，少日同学何人存。青松拂云尽成盖，慈竹青青蕃子孙。邻叟时过话耕稼，亦有诜诜执经者。红笺锦轴金绣段，更觉文章动高价。老夫垂白念乡关，早晚天恩应赐閒。长风万里溯玉峡，舣棹文江访小山。"}