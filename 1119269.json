{"id":"1119269","title":"代寿帅书三首","dynasty":"宋","author":"陈宗远","text":"欲看棠阴续世传，重移星履下鄞川。风薰辕戟清官府，日暖瀛壶小洞天。塞外不传青海箭，幕边稳泛绿池莲。个中便是神仙境，何必崆峒访偓佺。勋业从来简帝聪，东溟还复奏肤公。庭前修竹添新绿，洞里蟠桃依旧红。野渡横舟人未老，大川作楫路将通。愿观整顿乾坤手，不负当年射六蓬。笑谈樽俎有馀欢，不独民安吏亦安。竞喜鲰生兼盛赐，那堪鹗表录微官。投机已发千钧弩，速化仍资九转丹。青眼相逢尤异处，他年翘馆旧门阑。"}