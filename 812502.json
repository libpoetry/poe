{"id":"812502","title":"乙丑五月十四日叛苗陷石阡叔兄巷战死节余亟负母逾垣出馀人从之既闻贼将至全家投署后荷池中贼相谓曰严太守清官眷属不可犯也遂得免贼退后奉母旋里途中纪事","dynasty":"清","author":"严永华","text":"边城从古叹孤悬，忽见军烽照义泉。狭巷短兵相接战，亲闱永诀敢图全。衔须温序忠魂在，食肉班超壮志捐。恨乏兰台修史笔，《国殇》犹待杀青编。早办靴刀一死轻，全家蕉萃困围城。已拌沈水从先络，谁使逾垣作吕荣。天意欲全黄口嗣，时危竟弛赤眉兵。惊魂定后还思痛，自是明祗感至诚。吏才经术久闻名，东海争夸万石荣。毕竟家声传义勇，早知天道极神明。白头色养心馀恋，朱鸟归来泪共倾。最是联床思旧约，中宵风雨怆离情。瘴雾蛮烟路欲迷，荒村野店听鸣鸡。只知当道横罴虎，又说严城急鼓鼙。饥鼠夜深背镫出，怪禽日落向人啼。加餐还祝慈闱健，早晚归程指浙西。"}