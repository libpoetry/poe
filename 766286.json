{"id":"766286","title":"夏初临 雨行蒲州道中有忆","dynasty":"清","author":"周之琦","text":"润裛鞭丝，冷侵衣袂，条山吹雨冥冥。才过梅黄，千林点滴秋声。客怀已是凄清。况征途、流潦纵横。风陵回首，莲峰翠鬟，犹隐云屏。飞蓬自去，倚竹仍留，小窗絮语，灯火青荧。荷花桂子，人间何处西泠。短堠长亭。数邮奁、听彻兰更。泪痕凝。钱江到时，看取吴绫。"}