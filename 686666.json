{"id":"686666","title":"哭同年五清刘先生二首","dynasty":"明","author":"边贡","text":"几听邻篴起悲歌，旧屋依然怯再过。紫殿不闻司马入，苍生其奈谢公何。庭花宛宛开新蕊，圃树阴阴发故柯。惆怅礼台行乐处，清风萧飒暮寒多。公心元自我心同，我病真还为哭公。言笑忽看冥漠外，梦魂如在别离中。青藜夜惨归刘向，绛帐春寒失马融。西望锦城天万里，峡猿江草恨无穷。"}