{"id":"766872","title":"十二时 遂昌道中","dynasty":"清","author":"俞士彪","text":"怅迢迢、千山万壑，竹杖芒鞋轻度。满面上、蛮烟瘴雨。不觉沉沉天暮。村店茅檐，朦胧淡月，照梦儿归去。又却被、无赖村鸡，未晓唤回，依旧草床孤旅。天渐明、朝炊才罢，又走羊肠歧路。行李半肩，萧条书剑，尽染枝头露。过岭来倦矣，危亭且自少住。怪竹筐、携来焦饭，簌簌万千沙土。手掬寒泉，坐餐林下，不辨甘和苦。劝行人且饱，前途未知谁主。"}