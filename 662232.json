{"id":"662232","title":"浩歌行","dynasty":"明","author":"石宝","text":"春风秋月何年毕，今人古人三万日。少年不觉成壮夫，一日悲歌长六七。人人都说太平年，年去年来亦忽然。未论功名到钟鼎，须臾白日凋朱颜。君看书剑还如故，烟阁云台不知处。古道聊驱羸马行，壮心几逐飞龙去。长安辩士如悬河，豪气能倾马伏波。簪缨貂锦一朝歇，露盘仙掌仍嵯峨。君不见杯中酒，又不见筵前歌。酒阑歌尽人何在，依旧年年芳草多。金印玉腰真可羡，丈夫未遇欲如何。"}