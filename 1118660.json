{"id":"1118660","title":"步虚四首","dynasty":"宋","author":"陆游","text":"微风吹碧海，细细生龙鳞。半醉骑一鹤，去谒青华君。归来天风急，吹我过缑山。锵然哦诗声，清晓落人间。人间仰视空浩浩，远孙白发尘中老。初见姬翁礼乐新，千九百年如电扫。瀛海日月渊，蓬壶仙圣宅。驾鹤一时游，海面日夜窄。人生蜉蝣耳，一鬨瓦瓮中。天地广如许，谁能发其蒙。丹书千卷藏一尘，子能求之勿从人。晴窗趺坐春满腹，昆崙待得丹芝熟。曩者过洛阳，宫阙侵云起。今者过洛阳，萧然但荒垒。铜驼卧深棘，使我恻怆多。可怜陌上人，亦复笑且歌。世事茫茫几成坏，万人看花身独在。北邙秋风吹野蒿，古冢渐平新冢高。一瓢小如茧，芳醪溢其中。醉此一市人，吾瓢故无穷。不言术神奇，要是心广大。觞豆有德色，笑子乃尔隘。岳阳楼中横笛声，分明为子说长生。金丹养成不自服，度尽世人朝玉京。"}