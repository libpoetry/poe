{"id":"626191","title":"昼月","dynasty":"明","author":"黎景义","text":"大明繇东升，暂欲指西赴。衡阳次昆吾，炎丽未云莫。纤纤蛾眉月，宛宛随空溯。迟迟过宿分，皎皎涵光素。天行健旋转，二曜亲参互。岂如参与商，相暌不相遇。哉生复上弦，朓朒循常度。需之无尼轨，促尔谁竞步。悟彼盈虚理，因知生死数。避炤所当然，金鸦非见妒。须臾入高春，夜色初髳聚。寒辉被星文，清彩彻云路。桂影三垣馨，霜容九地布。畴能憾偶缺，而不深仰慕。寄言尘中人，皓魄只如故。显晦自有时，那得尤蟾兔。"}