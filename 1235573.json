{"id":"1235573","title":"饶介之怀古有诗见和复用前韵以答","dynasty":"元","author":"成廷圭","text":"江水东流去不还，几人不老似青山。九洲目断苍烟水，万古魂销落照间。石上鸟啼松树合，水边人羡柳花闲。更容野客重携酒，为报园翁莫掩关。自笑东园数往还，年年诗债积如山。身游紫陌红尘外，心在青天白日间。说剑谈玄俱是错，焚香酌酒不如闲。先生自是知几者，莫放声名动紫关。"}