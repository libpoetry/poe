{"id":"691337","title":"四忆诗","dynasty":"明","author":"李时行","text":"岱宗峨兮郁层标，天门敞兮日观高，径盘纡兮逼穹霄。棼碛砾兮莽蓬蒿，欲往游兮无轻轺。我所思兮汶之上，有美人兮金玉相。衡霍矗兮几千尺，虎豹栖兮神鬼宅，炎气蒸兮瘴岚塞。路迷漫兮江水隔，欲往游兮无双翼。我所思兮桐之洲，有美人兮被羊裘。泰华巍巍峰簇簇，带羌□兮控巴蜀，行路难兮阪屈曲。剑阁高兮巴水绿，欲往游兮无飞騄。我所思兮龙之冈，有美人兮卧南阳。龙荒旷兮气凄冽，刚风吹兮地欲裂，黄沙捲兮山出猎。人勇捷兮马轻瞥，欲往游兮无尺铁。我所思兮在边域，有美人兮志投笔。"}