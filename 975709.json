{"id":"975709","title":"四伯父生朝集老杜句二十韵","dynasty":"宋","author":"项安世","text":"三月三日天气新，著处繁华矜是日。明日萧条尽醉醒，碧窗宿雾濛濛湿。南极老人自有星，挂君高堂之素壁。仙人玉女回云车，万草千花动凝碧。奇祥异瑞争来送，麟角凤嘴世莫识。酒肉如山又一时，满堂宾客皆叹息。正是江南好风景，苑中万物生颜色。遮莫邻鸡下五更，且将款曲终今夕。独惭投汉阁，出守吾家侄。懒慢无堪不出村，生无所成头皓白。朋知来问腆我颜，汝伯何由发如漆。红颜白面花映肉，秋水为神玉为骨。元圃苍洲莽空阔，神仙中人不易得。在于甫也何由羡，扶持自是神明力。君不见大儿聪明到，越罗蜀锦金粟尺。裁缝云雾成御衣，朝廷记忆蒙禄秩。小儿心孔开，射策君门期第一。今春喜气满乾坤，朱绂即看随画鹢。丈夫生儿有如此，百年未见欢娱毕。南极老人应寿昌，人生欢会岂有极。"}