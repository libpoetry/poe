{"id":"1200129","title":"九歌 其八 河伯","dynasty":"先秦","author":"屈原","text":"与女游兮九河，冲风起兮横波。乘水车兮荷盖，驾两龙兮骖螭。登昆崙兮四望，心飞扬兮浩荡。日将暮兮怅忘归，惟极浦兮寤怀。鱼鳞屋兮龙堂，紫贝阙兮朱宫。灵何为兮水中，乘白鼋兮逐文鱼。与女游兮河之渚，流澌纷兮将来下。子交手兮东行，送美人兮南浦。波滔滔兮来迎，鱼鳞鳞兮媵予。"}