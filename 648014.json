{"id":"648014","title":"雪夜胡学士载酒见过剧饮四鼓乃罢明日辱诗次韵奉答","dynasty":"明","author":"杨士奇","text":"开岁已旬浃，消摇休暇中。良宵雪初霁，玉色明房栊。君子枉青盼，眷言写欢悰。豁达高世情，脱略尘虑空。从者陈豆笾，中筵粲鲜醲。虽云朋侣稀，屡促觞酌崇。旋舻诮王子，投辖嗤孟公。气合自淹留，清言益沨沨。芬馨逼兰茝，和洽谐丝桐。云巾耀朱氅，初疑降青童。听歌以成醉，复如对南翁。倏忽踰夜分，起视月胧胧。参差仰象纬，冲融散条风。鸡鸣戒朝谒，又促明发同。"}