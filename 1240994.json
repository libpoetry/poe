{"id":"1240994","title":"凉州行","dynasty":"元末明初","author":"戴良","text":"凉州城头闻打鼓，凉州城北尽胡虏。羽书昨夜到西京，胡兵已犯凉州城。凉州兵气若云黑，百万人家皆已没。汉军西出笛声哀，胡骑闻之去复来。年年此地成边土，竟与胡人相间处。胡人有妇能汉音，汉女亦解调胡琴。调胡琴，按胡谱。夫婿从军半生死，美人踏筵尚歌舞。君不见古来边头多战伤，生男岂如生女强。"}