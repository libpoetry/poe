{"id":"190569","title":"圃景大吟呈伯氏","dynasty":"宋代","author":"胡宏","text":"青鞋黄帽侵晨起，杖策徐行听流水。云轻淡月欲明时，竹里清风开太始。山钟间发催天暑，庙鼓连声动群耳。东山青树映霞明，西岭朱楼眇烟里。樵夫荷斧晨出山，渔子携鱼午趋市。静看岐路人营营，独坐小亭秋靡靡。已知物理时常改，因凶天工神不死。胸中浩荡一乾坤，世上荣枯均泰否。悠然种植得佳趣，春意生生自无已。"}