{"id":"554627","title":"竹溪","dynasty":"明","author":"郑文康","text":"竹溪之水清且涟，竹溪之竹多如烟。竹溪主人懒出仕，三十躬耕溪上田。借问竹溪何所在，西望玉山东近海。一都门户五千家，十代衣冠三百载。城中有客过竹溪，尽说王家风景奇。风景虽奇何足数，主人心事吾能知。溪南溪北皆春水，岂但楼船往来此。种竹不种杨柳枝，非畏旁人呼俗子。古人沧浪歌濯缨，濯缨为怕尘埃生。主人日日临溪水，要濯此心如镜明。竹林虽曰主人主，常年亦听都氓取。扫叶为薪笋疗饥，贫寒开口何曾沮。君不见七贤六逸风流师，兰亭修褉夸文辞。烦君从事汤盘刻，更读少陵桃树诗。"}