{"id":"266700","title":"五彩结同心·昆山真义镇之东亭子为顾阿瑛玉山佳处故址之一","dynasty":"现代","author":"叶恭绰","text":"前身金粟，俊赏琼英，东亭恨堕风涡。六百年来事，灵根在、浑似记梦春婆。濠梁王气，同都消歇，空回首、金谷笙歌。无人际、红香泣露，可堪愁损青娥。栖迟野塘荒溆，甚情移洛浦，影换恒河。追忆龙华会，拈花笑、禅意待证芬陀。五云深处眠鸥稳，任天外、尘劫空过。好折供、维摩方丈，伴他一树桫椤。"}