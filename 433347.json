{"id":"433347","title":"感事四首","dynasty":"近现代","author":"黄侃","text":"九陌狂尘拂彩旗，受图应及奉郊时。宫邻金虎车非数，荆棘铜驼更有思。旷世黄农今日见，升坛舜禹后人知。凭谁为报灵脩道，可惜斜阳迫崦嵫。闰位艰难历四年，岂知舟壑一时迁。漫言骑虎难为势，真悔投龟枉诟天。建国黄孙新历敢，神州赤县旧山川。生逢尧舜吾何恨，愧乏陈崇颂德篇。沧海匆匆又起尘，九金神鼎付何人。鱼书往日空张楚，鹑首今兹已赐秦。梦里华胥非故国，眼前黔首是新民。申徒徐衍从君笑，障塞狂澜赖此身。鹬蚌争持汉与清，徒将水火困生灵。孤身转徙惭移橘，同好凋残感散蓱。尽借南音思故土，漫将客泪洒新亭。何当洗尽昂藏气，一饮狂泉不用醒。"}