{"id":"529619","title":"新钉篇","dynasty":"明","author":"陆深","text":"曾闻新人不如故，今见旧钉不如新。沙沈苔卧土花涩，钻刺无功愁杀人。嗟尔钉同一铁先，颖脱遂鸠拙。不见赤日中，炙手或可热。天道每如此，人事安足说。噫嚱嘘少妇利口，可以出走。疆奴制家，闭目摇手。国之老成，典刑谁守。岁寒之姿，松柏是有。愿汝且弗嗔，劝汝一杯酒。可怜旧钉曾为新，那愁新钉不为旧。"}