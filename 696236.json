{"id":"696236","title":"次徐太守登快阁韵","dynasty":"明","author":"罗钦顺","text":"飞楼独立俯重闉，高兴凌云得句新。江气半侵岩岫晓，菜花微漏圃田春。暂延故老还诹俗，遥望穷檐总切身。分合趋陪惭蹇劣，杳如南北海之滨。户牖凭虚次第开，喜看春色上蒿莱。香凝便坐遥山合，风动高旌过鸟猜。咏物思深浑脱洒，怀贤心苦重徘徊。宁知父老瞻依切，愿倒双江作寿杯。"}