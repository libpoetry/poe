{"id":"59471","title":"发白沙驿登鬼愁岭望夷陵怀袁密修及诸子","dynasty":"明代","author":"黄辉","text":"清霜碜晨饭，户限即林麓。山夫拥兜子，踊跃轻跳鹿。丹碧委厓涧，空青引簝竹。路势本直下，迫窘翻成曲。有梯石斫膝，无梯石啮足。虚疑猿接臂，倒比蝇仰屋。舆橦人作纟互，悬我出深谷。千峰走芒屦，大乌纷北扑。旭影捩去吭，云翮怒相触。但见黄牛背，不见黄牛腹。俯睨一缕烟，昨夜曾托宿。不以朝岚重，犹可西陵目。美人遂河汉，言笑何时续。净侣良可欢，能无念余独。"}