{"id":"1044885","title":"天录研匜歌","dynasty":"宋","author":"沈遘","text":"张君赠我古研滴，四脚爬沙角如戟。肉翼络髀老兽姿，世不能名眼未识。我知此为天禄儿，口衔一寸黄金匜。蟾蜍嚼月两吻坼，天鲸胸穴双泉飞。玉声琮琤珠迸落，影射岩石光瀺灂。未央书殿立髬髵，曾见扬雄老投阁。子孙晚出中平间，渴乌翻车洒平洛。宗资墓口卧露霜，头角顿挫仍腾攫。尔来拂拭傍几案，眉目睢盱苔藓剥。形模不入世俗用，疑付大手传糟粕。未能点缀清庙颂，开辟大易摛春秋。就令□□□□□，末势犹足为迁彪。物无贵贱系所用，千金乞我直暗投。图书散落愈□下，晚岁惟有齑盐谋。学注虫鱼问老圃，无乃塌飒为匜羞。"}