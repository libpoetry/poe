{"id":"626089","title":"海幢寺舍利塔歌","dynasty":"明","author":"梁以壮","text":"杨孚故庐洛阳雪，松枝即是琼瑶树。杨孚一去千百年，杨孚祠屋自朝暮。祠屋高在秀山阳，秀山巍巍不易赴。河南本是杨孚名，杨孚第宅是其故。第宅今变为僧居，僧居从来僧不悟。山林百亩佛殿开，中立一塔说幻寓。塔上佛像中佛骨，骨名金沙亦无数。金沙死骨能利人，活佛当时能普护。普护外国不得知，中国有神亦屡屡。杨孚生前世称贤，死后庙貌亦静素。岂力不若佛力大，圣贤博施事难措。虚无佛法那可窥，世事浮沉不相顾。僧家寂寞要久长，白石泠泠结牢固。白石出在端州旁，气抱星岩夜光注。七层灯影玉一围，上逼诸天下凝冱。利己利人僧不言，日掩禅关但挥麈。有时放生倚石塔，白石玲珑通鸟语。群鸟向塔塔欲动，似知不知如欲诉。何如深潭一白鹅，或起或伏自风雨。"}