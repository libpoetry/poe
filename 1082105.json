{"id":"1082105","title":"题李知监野思亭","dynasty":"宋","author":"刘才邵","text":"秋风挟残暑，秋日垂清光。行行向城西，夹路红蕖香。松冈西北转，中间水云乡。小亭信佳哉，丛篁供晚凉。月溪响环佩，古来隐城隍。斜影分径柳，依依已成行。萧然清思动，阔远无边傍。公云方经始，从今辟幽荒。岂惜草木富，檐宇日舒长。此兴不退转，来效未易量。更欲坚公意，留诗冀勿忘。"}