{"id":"667619","title":"闻子言消息因作短歌寄赠","dynasty":"明","author":"王廷陈","text":"忆昔江枫赤叶下，含悽别子城之隅。买舸遥寻沔阳守，张灯夜宴郎官湖。宴罢迢遥历乡县，行边宛转随游衍。过境能令车马迎，归途翻为莺花恋。大梁才子更相留，平台大雪挥金瓯。囊里赠金快意尽，闻君累月醉青楼。春生始渡黄河岸，入门妻子亲为爨。壁上龙泉今在无，因歌长夜何时旦。楚客相思不记年，尺书无复到南天。江马故人禄苦薄，寂寞谁当送酒钱。江上忽逢燕地客，停杯问讯悲今昔。丈夫不仕空有才，世人谁识文章伯。况子丹房已属人，茅茨低小莫容身。堂前燕雀俱飞去，洞口灵芝秖自春。"}