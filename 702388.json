{"id":"702388","title":"和严大用尚宝归省诗韵","dynasty":"明","author":"程敏政","text":"老木清溪旧业存，天涯相望几寒温。南归暂奉三牲养，北拱难忘一饮恩。马首溯风登驿路，鹊声传喜到家门。行边已报春光动，入眼桃花远近村。椿翁同行几人存，莲社诗盟可重温。儤直久劳千里梦，归宁新沐凡重恩。游尘不染金陵道，佳气长浮白下门。知有凤池高咏在，不须重数莫愁村。"}