{"id":"1065702","title":"寄题北海文举堂","dynasty":"宋","author":"苏过","text":"巨君窃汉玺，如取鸿毛轻。孟德老且死，不见奸业成。乃知朝无人，谁惮百公卿。一夫能仗节，介然屹长城。忠义国所托，安危与之并。吾于文举见，坐折奸邪萌。谁能搏猛虎，乃用尺箠婴。义气横宇宙，不烦尺寸兵。悲哉天所坏，一木难扶倾。枭鸾不两立，夫子安得生。中原竟分裂，三姓鼎足争。当知千载后，高名独峥嵘。使君定不凡，论友古豪英。作堂追馀烈，岂祇求空名。废卷屡叹息，孤忠谁发明。玉石痛俱烬，鲸鲵脱诛烹。嗟余志谬懦，怒发犹冲缨。九原不可作，涕泪徒纵横。"}