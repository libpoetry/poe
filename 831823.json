{"id":"831823","title":"魁斗山五妃庙","dynasty":"清末民国初","author":"林朝崧","text":"遥望魁斗山，累累尽荒冢。何处吊贞魂，古庙松楸拱。惜昔明室亡，金枝落蛮壤。抱衾五丽人，相随依草莽。残喘延海滨，位号惭虚拥。时节忆中原，对泣目尽肿。草鸡经三世，澎湖失反掌。东宁霸气沈，䦖?降表往。寓公死已晚，执梃忍为长。衣冠见高皇，幸保发种种。置酒别诸姬，新人善侍奉。岂知烈女心，一一感恩宠。就义君王前，争先无怖恐。呜呼王殉国，五妃殉王勇。久宜荐蘋蘩，俎豆一堂享。惜哉未陪葬，两地隔灵爽。至今朝竹沪，月夜环佩响。我来读遗碑，城南閒挂杖。小名犹可识，题咏间足偿。最爱范九池，十首诗慨慷。彤管扬芳徽，万代共瞻仰。"}