{"id":"1111864","title":"寿胡兴元三首","dynasty":"宋","author":"吴泳","text":"几代贞元会，还生忠简孙。清风拔薤本，爱日护葵根。疋马驰周道，分公翰蜀门。保安桥上路，手涤瘴云昏。皂盖开藩日，黄河洗甲时。柳阴承羽葆，花气扑旌麾。兵悍须柔止，民碞莫胜之。麦头如得雪，来岁可休师。耿耿三秋别，悠悠四月馀。菊潭闻上寿，梅驿急驰书。簇蘤红成阵，骈筵翠曳裾。封侯平四十，前路尽宽舒。"}