{"id":"807604","title":"水龙吟  寿尤悔庵六十用辛稼轩寿韩南涧原韵","dynasty":"清","author":"陈维崧","text":"曾经天语怜才，如今老却淩云手。开元鹤发，茂陵铅泪，海天非旧。长乐笙箫，连昌花竹，可堪回首。算软裘快马，呼鹰緤犬，当时事，还能否。摘尽瑶台星斗。水哉轩、夜明如昼。离骚一曲，清平三调，小盘珠走。汉殿唐宫，能消几度，花阴杯酒。闹筝琶腰鼓，红樱紫笋，上先生寿。"}