{"id":"1214172","title":"赠画牛褚冰壑","dynasty":"元","author":"周权","text":"魁形硕骨高崚嶒，弭角垂耳行凌兢。蹇余已向田间老，一见此图知画好。春郊雨后烟草肥，吴犍十角相追随。前行过浦一回顾，后行觳?不敢渡。牧儿笑怒急掉鞭，茧栗劣黠冲争先。蓑衣不脱春烟煖，一笛斜阳牛背稳。虽然此笔全于天，安能为我耕砚田。我今身似扶犁者，此景此牛何必写。好从天厩图骅骝，气厉八极凌高秋。"}