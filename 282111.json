{"id":"282111","title":"水调歌头·醉钟馗，和夏闰枝","dynasty":"现代","author":"金兆蕃","text":"胡不舞长剑，挥霍倚余酲。否亦推杯而起，一啸百灵惊。竟尔颓然自放，狼藉绯衣皂帽，庄蝶两忘形。倘赴钧天宴，酩酊觐瑶京。恣酣饮，尽余沥，枕空罂。手拊鸱夷一笑，螺盏梦中擎。漫道皤皤空腹，旧径终南芜矣，幻入井眉瓶。乞汝一椎中，瓮破汝应醒。"}