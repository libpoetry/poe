{"id":"698030","title":"海屋添筹二首寿尹金峰侍御太翁","dynasty":"明","author":"赵完璧","text":"凉飙西下吹洪涛，秋空怒捲云山高。紫霞绿雾从游遨，金银台畔追仙曹。醉指三山看海屋，此中筹算原于穆。瀛海仙，来九天，手挽白鹿秋风前。童颜鹤发不知年，五云奇觏欣何缘。沧溟会见归神筹，相寻今古良有由。筹同运，人同休，天同久，地同悠。"}