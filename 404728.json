{"id":"404728","title":"三姝媚·一春多雨，花事易阑，触绪成愁，倚声悽断","dynasty":"近现代末当代初","author":"袁荣法","text":"霞痕明断岸。袅青烟平芜，柳丝如剪。瘦碧池亭，倩暖春、将护稚莺娇燕。楚客多情，偷料理、探芳心眼。似省前游，花底依然，坠钿争艳。挑菜桥西人远。但槛曲宫桃，乍匀妆面。伫立秋千，有殢林斜照，暗生凄恋。为嘱东风，莫惯把、红芳催散。只恐荒波流去，天涯恨满。"}