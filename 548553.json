{"id":"548553","title":"寿王荆翁相公","dynasty":"明","author":"孙继皋","text":"三朝耆德帝王师，七十閒身海岳姿。行地神仙元勇退，格天勋业自勤施。筹行群策三垂偃，国巩孤忠九庙知。事定商岩芝转秀，人归绿野昼偏迟。温纶隔岁优存后，茂算清秋诞降时。曦景东山绥福履，祥光南极接台司。安危直是关皇室，衰健还应觇裔夷。袖手奈违调鼎梦，察眉谁任改弦为。共仪阙下编蒲召，未稳丘中辟谷期。龙马精神逾少壮，凤麟毛趾况英奇。魁名符券承能巧，相业箕裘嗣不疑。世笃曾闻周鲁旧，衮衣前后拜彤墀。"}