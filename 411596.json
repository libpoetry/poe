{"id":"411596","title":"原子炸弹歌","dynasty":"近现代","author":"唐鼎元","text":"不战而能屈人兵，原子炸弹威力宏。原子原子将何取，或曰取于物之精。余大笑曰否否否，此理非汝所能明。原子固从物所出，别有奇气为之撑。取于英豪之热血，取于英杰之精诚。近日朝鲜安重根，昔韩张良燕荆卿。除仇安邦志未偿，魂气千年愤不平。遇器附物会一发，至刚无敌逾雷霆。其力能使天地正，其威立使邪暴倾。空中堡垒徒碨磊，精悍输尔身轻灵。飘然动于九天上，直入九地訇奇声。下可毁河岳，上可贯日星。三岛能当几个弹，一弹两弹全岛惊。海水矗立蛟鳄死，红燄透霄虫沙腥。一弹广岛燬，再弹长崎烹。海波犹热天色紫，三弹立即摧东京。倭人至此真胆落，降书联翩苦乞生。吁嗟乎，尔之暴行难悉数，中国遍作长平坑。出尔自有反尔日，到此尔梦醒无曾。哀我中国四万万，谁非易水荆卿情。寒风萧萧天宇静，长虹亘汉余歌成。何人天下敢横行，原子炸弹临顶鸣。"}