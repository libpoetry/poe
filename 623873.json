{"id":"623873","title":"赠明府方公","dynasty":"明","author":"欧必元","text":"射策兰台日，题名棘寺年。公车除牍下，墨绶异方传。保障谁堪得，弦歌君自先。弹奏野雉听，开閤县花然。推案奸争吐，操斤剧自剸。买牛因解剑，饮马旧投钱。治行青云冠，才华白雪篇。人家禾稻足，公事酒杯偏。题壁虚明主，徵书望大贤。乾坤容吏傲，日月比心悬。名在公卿外，身犹簿尉前。太丘曾作长，王令更为仙。过客宁歌凤，门生乃献鳣。不才空伏枥，宁敢望中涓。抱璧嗟三刖，怀恩似二天。拙于贫贱共，狂得古今怜。未倒中郎屣，何通太尉笺。风云应自合，沟壑岂终焉。蕙草思香佩，蟠桃荐别筵。郎官星并曜，紫气斗常连。主圣思臣直，时危借令贤。他时青琐梦，白笔扫风烟。"}