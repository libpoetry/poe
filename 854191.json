{"id":"854191","title":"题讷斋","dynasty":"宋","author":"方岳","text":"世人但识三尺嘴，仪从秦横竟谁是。澜翻口角欲悬河，秋崖听之归洗耳。万言万当不如默，视吾舌存政须讷。云根手筑月三间，是非付与西山笏。谓君为讷耶，读书夜寂声琅琅。谓君为辨耶，向人开口无雌黄。屋头自有山如此，说易说难那用许。孔堂丝竹春风和，赐也多参惟一唯。"}