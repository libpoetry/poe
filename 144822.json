{"id":"144822","title":"华阴有山行","dynasty":"宋代","author":"释文珦","text":"华阴有山，上与天齐。仰望莫及，云烟朝隮。人迹罕到，群仙所栖。餐食沆瀣，乘驾虹霓。下视万国，大仓一稊。我欲从之，恨无飞梯。何当遭逢，授以刀圭。俾我服饵，妙合天倪。发白而黑，齿落则儿。身复少强，靡资提携。一息万里，匪拘东西。蓬瀛阆苑，嬉游忻忻。纳交松乔，誓无乖暌。得玄秘道，终然弗迷。"}