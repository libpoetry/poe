{"id":"943763","title":"次林子长韵","dynasty":"宋","author":"陈造","text":"孤亭屹山椒，山灵信多助。比肯迂玉节，来作数刻住。江明山动色，取重以公故。未须坐谭客，子弟自翘楚。云岚远明灭，阡陌随指顾。何以验人情，楚歈杂吴舞。我来空想像，梦去上烟雨。尚及拂云饮，醉狂烦杜举。新欢偿昔游，幸会乃如许。古人重一饭，志士赋盛遇。归时混游人，健倒各扶路。"}