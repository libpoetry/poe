{"id":"815369","title":"减字木兰花三首","dynasty":"清","author":"项鸿祚","text":"清明过了，小雨绿匀堤外草。倚棹湖边，絮影花香共一船。相思人面，曾向第三桥畔见。斜日归休，楼上春寒燕子愁。阑珊心绪，醉倚绿琴相伴住。一枕新愁，残夜花香月满楼。繁笙脆管，吹得锦屏春梦远。只有垂杨，不放秋千影过墙。云低天重，银海无声千顷冻。一抹炊烟，凝在疏林小市边。诗情跌宕，何必灞桥驴背上。乘兴来游，更著蓑衣唤钓舟。"}