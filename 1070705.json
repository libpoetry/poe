{"id":"1070705","title":"中秋谢彦恭惠酒","dynasty":"宋","author":"李光","text":"中秋有佳月，名酝来海康。海康太守贤，怜我持空觞。远分十具至，呼儿唤邻墙。坐客尽饮流，一举空罍缸。酒酣对明月，不藉灯烛光。移席俯清流，照我两鬓霜。海北与海南，各在天一方。我老归无期，两地遥相望。宴坐桄榔庵，守此岁月长。愿子一咄嗟，跨空结飞梁。度此往来人，鱼盐变耕桑。篱边白衣来，莫待菊蕊黄。"}