{"id":"434433","title":"月上海棠 重九之会彦衡赋词侑觞尊兄遁庵公与坐客往复赓歌至于再四语意益妙殆不容后来者措手彦衡坚请余继其后勉为赋之二首 其二","dynasty":"金末元初","author":"段成己","text":"老来还我扶犁手。想豪气、十分已无九。都把济时心，分付与、一时英秀。还自笑，潦倒犹堪殢酒。从前枉被虚名负。何似尊前贤圣友。纤手斫金齑，一嚼不妨时嗅。颓然醉，卧印苍苔半袖。"}