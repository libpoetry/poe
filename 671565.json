{"id":"671565","title":"报国寺变窑观音恭纪十八韵","dynasty":"明","author":"凌义渠","text":"慈圣渺西极，歘然飞向东。低回哲匠手，来往洪垆中。一气相魂魄，千灯眩色空。妍媸随所愿，土火姤潜通。肸蚃人如见，希微影乍濛。居然双宝络，屹坐碧莲筒。引梦依番舶，拈花出上宫。侵晨意肃肃，望夜光熊熊。膜拜恩长在，摩挲体渐融。寒生翠鬓薄，定入紫纱笼。饲暴肌能割，分甘乳作潼。投身栖海蛤，倾盖护潭龙。陡可藏渊岳，时能幻蠛蠓。讵云明狡狯，以此震愚聋。揄袖俄将去，低眉宛欲逢。水云增滟潋，雷雨殷丰隆。有色施朝槿，无言疑夏虫。偶然跃冶出，天地若为功。"}