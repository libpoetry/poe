{"id":"297737","title":"高阳台·嵭冈带雨。石气朝隮，近山宜雨，浅红深翠，固妙在有无明灭中也","dynasty":"现代","author":"傅熊湘","text":"草脚泥肥，梢头绿嫩，淡妆宜抹轻烟。屏障天开，一冈迤近门前。年时笠屐寻常过，乍几番、新沐堪怜。洗春酲，万树飞花，一晌啼鹃。苍松翠竹浑无恙，便溪山归去，不碍龙眠。霖雨苍生，输他哀乐中年。行云莫向高唐驻，已飞埃、雾遍长天。漫消凝，故宇春深，渐长芳荃。"}