{"id":"139895","title":"重阳前一日约寓公饮于新开湖之西港有歌词者","dynasty":"宋代","author":"魏了翁","text":"吾州远景楼，为天下第一。下有千尺湖，长虹倚斜日。烟云纷蔽亏，草树互蒙密。人既位通显，湖犹困遗逸。一段云锦机，割截不成收。我来划见之，慨然为拈出。凹者豁以舒，凸者疏而溢。乃取半山句，以榜湖阴室。晨舟乱平渺，日晏未云毕。客喜以问余，幻成子何术。余非龚而致，彼有是良质。牛山木尝美，茅径人自窒。一笑各会心，凉风送萧瑟。"}