{"id":"1023693","title":"吴太清有远役以诗寄别次韵","dynasty":"宋","author":"释道璨","text":"宇宙入八窗，芙蓉制衣裳。两眼挂万古，深柱书传香。笔端肤寸合，要作天下凉。馀事亦演雅，簸弄正未妨。颠倒走百怪，陆离罗众芳。气焰压牛斗，何止万丈光。笑他儿女曹，白道空茫茫。秋风三尺剑，尘土压下方。斫却月中桂，及此鬓未苍。我欲援北斗，酌以椒桂浆。文章于此道，太山一毫芒。洙泗到伊洛，波澜正泱泱。多少溯流人，褰裳复回翔。孰知方寸间，一苇直可航。勉哉吴夫子，此事当毋忘。"}