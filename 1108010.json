{"id":"1108010","title":"杂言","dynasty":"宋","author":"艾性夫","text":"苍梧閟弓剑，阿阁无祥禽。鲁叟已长喟，矧敢求之今。区区莲勺人，伯气方浸淫。纪年侈嘉瑞，作物诚何心。隐显殆偶然，岂必闻韶音。黄河千丈浑，岁月亦已深。矫首不可俟，角里芝山阴。勋华不并世，揖逊无馀传。缅彼巢与津，佳兵岂其天。履霜一何微，坤冰一何坚。谁谓知几人，尚俟观伊川。斧衮了不公，正闰杂纪年。岂拟王仲淹，而愧鲁仲连。燕赵多佳人，珠华衒天街。郑鲁有游女，折杨弄青梅。春风趁姿媚，谐笑争徘徊。幽闺有贫丑，修洁不自媒。缝布以为裙，断荆以为钗。?沙事机杼，蓬沓蒙烟埃。谁将好德心，为尔停渐台。枯桐斲山骨，弦以冰蚕丝。信指发孤调，悠然造希夷。扬以寄吾欢，抑以写吾悲。悲欢生我心，无庸他人知。我若有黄金，不铸钟子期。寄语伯牙翁，绝弦良可嗤。"}