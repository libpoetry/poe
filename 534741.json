{"id":"534741","title":"述学赠孙生棣","dynasty":"明","author":"尹台","text":"学道若观海，茫洋焉所求。士有忠信质，譬涉得巨舟。挂帆万里远，何意棹安流。望望蓬莱岸，咫尺烟云收。士学诚亦然，佻巧徒虚沤。孙生茕实者，质与道为谋。陪雍听朱瑟，忽尔踰十秋。摄袂升我堂，故情感敝裘。论摧对寒景，今古入冥搜。吾衰志安骋，得汝心先遒。愿言驾轻筏，共戏三神洲。"}