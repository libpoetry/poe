{"id":"1244115","title":"寄胡伯清","dynasty":"元末明初","author":"郭钰","text":"诸公尽说为官好，君独胡为挂冠早。朝上中台脱绣衣，暮入南山卧烟草。圣朝耳目寄所司，青天尺五安云梯。布衣承诏起江右，飞雨随车到浙西。文采已为当途重，何乃抱才不终用。徒步愁闻骢马嘶，旧名还与沙鸥共。自从子陵归江湖，清风高节何代无。相逢莫问谏大夫，黄冠草服我自娱。英雄出处不论命，笑指南山空捷径。鹤舞猿啼山月高，酒熟鱼肥溪雨溟。君今所得良已多，功名富贵将奈何。凭谁寄书与周恺，归来好共钓烟波。"}