{"id":"690887","title":"次和林阳仲铨部见赠还琼山兼志畴昔","dynasty":"明","author":"李之世","text":"离筵初洽鸟嘤嘤，尊酒从头话旧盟。入室茝兰宁异味，当年邪许谬同声。埙篪绝处余怜弟，齿德排来尔是兄。三度海门人不识，却惭津吏问前程。鹓行鸥席各为群，仕隐繇来不碍君。水镜独提天下士，文场雄扫万人军。半窥短阁吟赊月，一鉴澄池坐浣云。近喜词曹归领袖，綵毫敲玉数相闻。乘风破浪我何堪，却向南溟又更南。海舶有时夷互市，官邮半是草为庵。餐多瑶柱如常馔，饮试椰浆亦觉酣。苍屹间云金栗月，也曾狂笔扫晴岚。石室书留壁缝青，先朝学士旧仪刑。非贪升斗腰频折，几阅风尘眼未醒。鱼豕暂删新注疏，尊罍多缀古镌铭。可堪误点进贤籍，白首空怜守一经。"}