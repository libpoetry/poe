{"id":"815793","title":"昭江寿曼公四十","dynasty":"清","author":"钱澄之","text":"历岁逃荣守钓矶，可怜初度意多违！阁麻屡降中书诏，宫锦犹披学士衣。报国身依丹极老，思亲泪逐白云飞！兴朝大政需公出，早办收京并马归！年纪参差雁字斜，同时须鬓老天涯。围棋共许饶安石，披衮行看迈仲华。夜洗砚山聊作活，昼乘钓艇且为家。主恩十召君应起，莫恋沧江负白麻！"}