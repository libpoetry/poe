{"id":"835273","title":"湘春夜月 和圣秋","dynasty":"清末民国初","author":"沈曾植","text":"夜何其。秋星暗水平池。怊怅子夜清歌，筝柱定场危。误了汉皋佩解，料蚁珠九曲，不度愁丝。倚画阑惜梦，回灯照影，新月如眉。弹棋巾角，飞笺墨晕，去日来时。步步花生，珍重是香阶苔滑，雨暗云迷。传言玉女，早西头风叶频吹。几怅望，是看花易老，问花无语，漏尽人归。"}