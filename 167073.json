{"id":"167073","title":"归意浓·早从方外游","dynasty":"元代","author":"仇远","text":"早从方外游，志不在婚宦。采薇陟西山，采藻涉南涧。拄杖仅过眉，短衣不掩骭。一为火宅累，渐觉有忧患。难任臣朔饥，俯就博士慢。大胜国子师，三年腹藜苋。栖迟行路难。坚忍为客惯。昔为泛泛凫，今为嗷嗷雁。幸免箠楚虑，官事粗易办。曷不归孤山，梅花腊前绽。"}