{"id":"276006","title":"沁园春·试问苍天","dynasty":"清代","author":"李学温","text":"试问苍天，七尺之躯，何处安藏？岂揶揄有鬼，颠颠倒倒；所如不合，踽踽凉凉。好好佳佳，然然可可，世爱中庸不爱狂。穷途恨，待几时散尽，泪滴寒江。夜深坐对银釭。正密雪斜风洒碧窗。又岁行尽矣，无端扰攘；老将至也，底事匆忙？磨砚成洼，聚文作冢，潘鬓新来一半霜。平生事，每从头细数，无限悲慷。"}