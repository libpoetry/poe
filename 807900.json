{"id":"807900","title":"贺新郎  十六夜步月惠山泉亭","dynasty":"清","author":"陈维崧","text":"短簿祠前月。又随我、春申涧畔，度林穿樾。谁道孤光今夜减，依旧峥泓映彻。人尚在、广寒宫阙。只恐青天偏有意，散霜华、点尽愁人发。搔首望，素娥窟。孤亭坐久狂歌发。乱山前、中宵惊起，林端栖鹘。忆昨吴宫丝管闹，月馆风帘尽揭。今只有、泉流明灭。喧寂乘除原似此，算娇歌、妙舞终须歇。悟此意，是贤达。"}