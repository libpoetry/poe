{"id":"529841","title":"念奴娇 同费钟石宗伯再和桂洲扈驾南巡","dynasty":"明","author":"陆深","text":"六飞南下，大河上、多少祯祥云物。紫气平明浮水面，向晚更穿奎壁。画舫盘龙，楼船綵凤，两岸沙如雪。开头捩柂，长年也是人杰。休誇碧汉银潢，天上人间，一派灵源发。界断华夷奔大海，岛屿烟波明灭。一曲一千，三门三级，惊起冠中发。圣人康济，太史大书年月。"}