{"id":"850552","title":"汴河汲井","dynasty":"宋","author":"孔武仲","text":"解缆古城阴，系舟绿榆影。浩荡观浊流，咫尺有甘井。譬如坐汤镬，傍观冰玉冷。望之首不回，清泉逐修绠。馀香入新稻，真味添细茗。蒸骨为之凉，醉魄一以醒。昔有少陵翁，卜居在遐境。美味当百金，修筒接千岭。我今浑不费，汲取在俄顷。川路远迢迢，客愁长耿耿。得此稍忘忧，无殊卧箕颍。"}