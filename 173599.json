{"id":"173599","title":"赠邹德年·短檠三尺照座隅","dynasty":"宋代","author":"王洋","text":"短檠三尺照座隅，眵昏两目头不梳。丈夫功业务广大，安用事此牛尾书。多求旧闻助器识，欲驾万里须舟舆。要坚志节在专苦，积萤照夜真前车。道乡先生好门户，髯季晚出弃门闾。昂昂鸡群见野鹤，炯炯虎视嗟黔驴。如何天公不着眼，弃此异宝犹纷拿。我知造物自有意，将骋健骏先虚徐。金须百炼作钟鼎，玉试三火真璠玙。来年明光再射策，聊取高第酬三馀。古今人事自差别，见晚用速皆乘除。他年云路着鞭隐，无忘过我中田庐。"}