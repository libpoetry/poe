{"id":"1050137","title":"和梅谦叔丁山吃字","dynasty":"宋","author":"郭祥正","text":"腊月衣未绵，两股冻成疾。谁复为我扶，平步时时蹶。文章那更论，精魄恐坠失。缘何御史君，相招傍寒日。迤逦造林泉，尘坌为披拂。霓幡云外垂，石虎草间出。深门窥泬漻，拱木递萧瑟。丹青与老碑，遗事知彷佛。僣迹已榛芜，新游论胶漆。主人才何如，骥足千里逸。梅君南昌后，襟韵犹凄溧。刘子亦可奇，彖象久精诘。顾予最空疏，百辨今已吃。谤言来戈矛，自量几不密。终甘首阳饿，岂效操瓢乞。"}