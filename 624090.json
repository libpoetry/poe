{"id":"624090","title":"元夕黄伯舆招同关少璋梁羲年族叔原兰族兄羽仲从弟子敬赏玉兰花席上赋玉兰歌","dynasty":"明","author":"欧必元","text":"柏叶椒花次第开，酒徒词客如云来。主人盘盛白玉馔，五色金丝斗胜裁。中有玉兰花似雪，迎风含态姿超绝。轻盈似带三湘云，微漾疑窥五夜月。平生不入里人筵，今日醉君酒十千。皓齿红颜不足羡，白衣苍狗殊堪怜。莫嗟世界易陷缺，莫笑法轮易旋转。人生何必论兴衰，天地能禁几寒暖。玉兰朝开绚綵霞，无奈东风三月斜。尊中有酒不能醉，呜呼，不见玉兰花。"}