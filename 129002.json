{"id":"129002","title":"喜迁莺·暮春清昼","dynasty":"宋代","author":"耿时举","text":"暮春清昼。政莺啭夏林，棠阴初秀。鼓角欢雄，旌旗明灭，宝马又还西骤。山水六朝堪画，宫阙千门如绣。印悬斗。盛元戎小队，花间迎候。芳酎。为公寿。带雨梨花，未用啼红袖。玉帐风前，胡床月下，谈笑要清群丑。桃叶渡船应在，太白酒楼依旧。暂回首。看槐班爰立，沙堤成就。"}