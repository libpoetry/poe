{"id":"771664","title":"金缕曲·马上望终南山色","dynasty":"清","author":" 裴维安","text":"玉带河桥柳。挂吟鞭、春衣照影，镜岚招手。楚雨秦云随时去，宛转南屏横绣。问谁信、青天搔首。方丈蓬莱烟雾锁，道神仙、捷径人閒有。天外语，几参透。沈郎腰是新来瘦。荡银鞯、梦魂扶醉，玉骢知否。倦绪因风还飘泊，吹到软红依旧。算最苦、飞花时候。点缀楼台名士习，好江山、冷落题诗后。人不见，数峰秀。"}