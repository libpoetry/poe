{"id":"444151","title":"高阳台 登成兄以咏梅词见贶感其高谊因次元玉奉和","dynasty":"当代","author":"熊盛元","text":"锁骨沈沙，同云酿雪，携樽独吊荒寒。醉倚修筠，苔痕绿黯吟边。苍虬夜吼幽岩坼，料山灵、梦也凄然。对空香，心自摇摇，泪自斑斑。临风不恨春踪杳，恨银筝谱换，铁笛声残。晓露清泠，休教碎滴珠盘。孤悰欲向逋翁诉，问仙僮、凤饼谁煎？最神驰，石涧星枰，禅榻炉烟。"}