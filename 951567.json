{"id":"951567","title":"酹江月/念奴娇 括杜工部醉时歌","dynasty":"宋","author":"林正大","text":"诸公台省，问先生何事，冷官如许。甲第纷纷粱肉厌，应怪先生无此。道出羲皇，才过屈宋，空有名垂古。得钱沽酒，忘形欲到尔汝。好是清夜沈沈，共开春酌，细听檐花雨。茅屋石田荒已久，总待先生归去。司马子云，孔丘盗蹠，到了俱尘土。不须闻此，生前杯酒相遇。"}