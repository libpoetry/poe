{"id":"684912","title":"送粮长林思器赴召京师","dynasty":"明","author":"王恭","text":"王贡曾稽夏禹篇，汉庭输饷独推贤。遐方已献编民数，大姓应操赋粟权。千里山河趋魏阙，一帆秋水入吴天。枫墀若听纶音后，归兴西风白雁前。酒尽沙头白玉瓶，海云关树远行经。孤舟落叶丹阳渡，残笛秋风白下亭。三楚人烟天外小，六朝山色雁边青。怜君此去应观国，行听韶音到广庭。"}