{"id":"677067","title":"潘克家蒋韶宾邀游善卷寺酒后偶成","dynasty":"明","author":"李流芳","text":"我生好游天作缘，昨日风雨今晴川。泊舟遥爱松际寺，入门稍觉风中泉。恍然便与幽意惬，何况突兀岩崖前。咄哉两洞大奇绝，使我心神犹宕跌。云端仙掌殊可辨，四壁烟霞互明灭。石床丹灶亦宛然，盐堆米积何纤屑。却思造物有底意，为此形模巧施设。仙人已去山鬼来，虎豹疾走蛟龙回。吾欲上下穷两崖，水深可溯闇可开。褰裳濡足亦徒尔，胡不久留但裴回。君不见祝娘遗迹今荒台，当年读书安在哉。三生因果亦茫渺，虚堂寂历松风哀。嗟我何为堕尘趣，十年不踏荆溪路。张公玉女入梦频，闻誇善卷空复妒。今日何日果此缘，山僧地主欣相遇。经时未豁尘土肠，一朝欲向山灵诉。洴浰蒋，吴区潘，二子知我我不谩。百年易尽欢不足，胡不买山偕盘桓。子今有山不肯居，我今无钱欲买难。待我有钱知几时，蹉跎离墨与铜官。"}