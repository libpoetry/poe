{"id":"1236297","title":"静安八咏录四 赤乌碑","dynasty":"元","author":"陆侗","text":"金人入梦兴梵宗，重玄始创沪渎东。紫髯纪年石且丰，大书赤乌欲黄龙。维松潮汐地不同，文章忽瘗洪涛风。龟蚨螭首潜无踪，川后河伯还会通。奎星下烛娑竭宫，方信人间谈色空。江水自白江花红。铁干屈左纽，苔枝锁空青。雨露承十朝，根心自祯明。愿仗千佛荫，羞向三阁荣。水月照缨络，俨矣大士形。秋风动石头，不杂玉树声。泰媪永诃护，恐化苍龙精。元气斡坤轴，不舍昼夜旋。四五穷其上，趵突万劫泉。宁随月盈缩，滚滚常自然。沸如沃焦起，汨若尾闾连。神虎耻来跑，骊龙惧为渊。自天一数生，在理合后先。荒哉博望侯，空去求河源。美彼西方人，卓锡良有缘。芦村胥村南北路，舟往舟还古今渡。一笠天垂紫凤飞，百枝水落青龙步。鲤鱼风起夜未收，雪色苇花零乱秋。借得君山第三管，月中吹过沧浪洲。"}