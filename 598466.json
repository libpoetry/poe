{"id":"598466","title":"泛溪纪游","dynasty":"明","author":"庞尚鹏","text":"共有江山癖，逍遥且浪游。秋深正摇落，万树风飕飕。一扫黄雾尽，须臾紫气浮。金轮出东海，移上碧天头。清光彻林莽，仰见草木稠。溪毛正堪采，蘋藻尽加羞。搴篷广舒眺，万象皆凝眸。俯吸长江水，欲涉昆崙丘。观者争拥路，李郭同仙舟。孤村藏曲水，中有百花洲。园池开别墅，菊圃枕芳畴。停桡频命酌，抚景意绸缪。鱼龙排逆浪，鹰隼击高秋。此生常扰扰，劳瘁何时休。达人能自遣，泛水架飞楼。掣身谢尘鞅，耻为名利谋。皂帽迎风落，渔樵共歌讴。遭逢唐虞世，恩波遍海陬。感君结高义，难将白璧酬。朱颜岂长在，明珠惜暗投。盘桓有馀乐，身外吾何求。白云长聚散，千古空悠悠。蓬莱隔万里，道路嗟阻修。岁月不待人，倚天任去留。"}