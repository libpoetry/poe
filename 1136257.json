{"id":"1136257","title":"送吕主簿还任永丰","dynasty":"宋末元初","author":"方回","text":"吾友陆太初，擢第岁丙辰。同舟下歙滩，群英对枫宸。于时程讷相，中书秉洪钧。拔我魏静翁，丞郎厕朝绅。明年去其位，出使洞庭滨。回也实同行，两见桃源春。己未入江险，鄂城飞战尘。近岁亡国相，再造誇庚申。金陵留举子，始获识伟人。公年二十三，太初之馆宾。回年三十四，太初之乡邻。四十六载别，世事难具陈。后岁公七帙，明年我八旬。雪髯对举酒，谈诗如有神。健笔涸湖海，便腹罗星辰。匪玉亦匪珠，自有席上珍。近世浇薄俗，百伪无一真。二老举措间，复还天地淳。醉乡辟坦途，永无荆与榛。傍观果孰识，无怀葛天民。一邑主簿领，内省忘屈伸。归隐匡庐峰，寄雁或可频。"}