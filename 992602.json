{"id":"992602","title":"奉和子华持国玉汝来饮西轩","dynasty":"宋","author":"梅尧臣","text":"我诚官局冷，终日事靡括。每耽古人书，似与世俗阔。同道三四人，来过慰饥渴。迭相陈语言，曾未厌刀呾。自中将过晡，留饭具粗粝。薄酒继以斟，不觉寒日没。愚妻方罢沐，供饭愧仓卒。冻婢昧煎和，亲调首忘髴。每食各惊顾，谁谓不黔突。倦仆暖吾薪，饥马饱吾秣。马无归嘶声，仆有颜色活。安稳不知疲，明釭仍为拨。醉言实无次，曾未穷本末。诸君竞相先，出口论莫夺。复云天地间，此能有几达。我闻颜汗下，恐后谤难遏。其间常有言，但未见疵齾。终当轻有若，悔目已屡䀣。信哉群玉林，岂得依朽蘖。吾心为之然，收舌如断割。寄音谢豪俊，兹蕴只圭撮。"}