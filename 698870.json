{"id":"698870","title":"春兴","dynasty":"明","author":"徐渭","text":"好景蹉跎知几回，今春商略紫洪隈。固应带插挑深笋，兼好提尊饯落梅。双蹇百钱苦难办，片桨孤舟荡莫催。见说山家兜子软，借穿峰顶晚霞堆。乾坤瞬息雪边风，万事阴晴雨后虹。巳分屠门斋后断，只难酒盏座前空。半缗榆荚求书客，数点梅花换米翁。小饮墙西邻竹暗，绵蛮对对语春丛。二月四日吾巳降，摄提尚复指苍龙。当时小褓慈闱绣，连岁寒衣邻母缝。一股虫尸忙万蚁，百须花粉乱千蜂。自怜伯玉知非晚，除却樽罍事事慵。李白桃红照眼明，兰风梨雪逼人清。一枝带蕊冯吾折，双蝶随风各自争。粉翅扑衣犹可耐，墨针穿帽此何黥。因思花草犹难掇，却悔从前受一经。七旬过二是今年，垂老无孙守墓田。半亩稻秧空饿鹿，两株松树罢啼鹃。悲来辛巳初生日，哭向清明细雨天。忽撚柳枝翻一笑，笑侬元是老婆禅。昨冬不寐苦夜永，此月新弦喜昼长。柳色未黄寒食过，槐芽初绿冷淘香。西池蝌蚪愁将动，北地鞦韆影不忘。描写姬姜三百句，白鱼尽饱小巾箱。胡烽信报收秦塞，夷警妖传自赣州。十万楼船指瓯越，结交邻国且琉球。不臣赵尉终辞帝，自王田横怕拜侯。几岛弹丸髡顶物，敢惊沙上一浮鸥。孟光久矣掩泉台，海口新阡此再开。煖色一天霞影入，寒潮万里雪山来。迢迢支垄何方发，个个曾扬著处猜。急买松秧三百本，高阴元仗拂云材。"}