{"id":"908318","title":"石钧父之官火井乞诗赠行","dynasty":"宋","author":"李流谦","text":"君家嶙峋两冰柱，黄尘涨天不敢污。阿云醉卧呼不应，断碑零落荒阡雨。君今去作火井县，山中婴儿待慈母。前日一旱不堪说，危喘仅存无半缕。祝君到官百不问，置酒先须酌田父。从来和气致丰年，一笑能令粟盈庾。我方投犁学为吏，人言未可纸上语。今人古人岂相远，力行所知心自许。惟君可闻我可言，明日一尊黄鹄举。"}