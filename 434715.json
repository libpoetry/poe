{"id":"434715","title":"觉华岛","dynasty":"金末元初","author":"王寂","text":"宫亭湖神感且通，往来送客能分风。广德王祠祷辄应，重楼翠阜浮霜空。我行拟上觉华岛，香火遍走青莲宫。中流未济成龃龉，船头西向旗脚东。云奔雾涌白浪捲，一叶掀舞洪涛中。平生行止类如此，凭仗愿有信与忠。尝闻主海尊位置，顾岂变化难为功。指呼蛟蜃扫阴翳，天水万里磨青铜。解维转柁饱帆腹，双桨不举追惊鸿。兹游政要偿素愿，勿使坐叹诗人穷。投文再拜沥微恳，为我寄语白龙翁。"}