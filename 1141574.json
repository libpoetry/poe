{"id":"1141574","title":"王丞分惠碧桃树再赋奉谢","dynasty":"宋末元初","author":"戴表元","text":"水星之精天上游，春风岁岁苍龙头。偶然根叶著下土，散作人间百花树。莫疑君家此花无种生，定是天上苍龙精。白玉之趺青玉簇，开花既奇成又速。三年方骇大如林，五年已见高踰屋。我来吟作书林花，烟尘万捲重抽芽。君家原有孝义种，自来青州丞相家。为君出芝草，芝草那能千日好。为君结琥珀，琥珀恐为贪者获。不如此花混在春花丛，岁岁与君同春风。春风同赏复同吟，愿与主人同好心。更令此花分作千百本，处处种成君子林。"}