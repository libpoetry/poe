{"id":"1113799","title":"大水寓武信二首","dynasty":"宋","author":"李石","text":"前时布谷鸣，早种不入土。翻然变阴沴，两旬作淫雨。半夜水齧堤，一决不及禦。贫民无灯火，下床已没股。晓登树杪呼，出没见屋膂。舟车或幸灾，桂玉岂易煮。天数苟有定，民患谁适与。我穷一席地，此忧岂暇汝。为汝愁天公，闭户不欲语。民无穴居智，不如彼狐狸。奔流决户入，尚怀囊橐资。仓卒老稚计，共此高树栖。茫茫无舟筏，渺渺失陵陂。号呼性命急，千钧悬一丝。引手幸免鱼，十五为流尸。古今民父母，唯有恺悌诗。吾诗本不作，聊以箴厥堤。"}