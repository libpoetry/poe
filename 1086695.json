{"id":"1086695","title":"送李泉","dynasty":"宋","author":"洪适","text":"周人九府有圜法，汉京金布在令甲。炊炭冶镕多乱真，纷纷轻薄如榆荚。即山不复私下臣，张官置吏几王春。君子谓之阿堵物，方兄不知何许人。十羊九牧其弊近，谈何容易趣销印。事权顿使归民曹，鼓铸伊谁察诸郡。诏书恳恳修废官，诸公争言隃度难。向来矫枉亦太过，畴咨英俊乘輶轩。鼎新能事推心计，贯朽不须夸古始。共瞻使者振绣衣，曾见真人兴白水。荀卿自有富国篇，高视管萧宜并肩。钱流地上小小尔，便合论思雨露边。"}