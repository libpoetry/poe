{"id":"825671","title":"题恭邸移居大连诗后","dynasty":"清末近现代初","author":"郑孝胥","text":"皇纲昔解纽，举朝噤无言。二王义不从，仓促东南奔。十年极穷困，赍志嗟独存。胶湾不可居，辽海聊栖屯。滔天乱未艾，孰能正乾坤？此来傥天意，抱道非难援。孤忠生众感，气类自相敦。一朝事机发，群盗何足论。狂生如夸父，追日愁黄昏。愿王慎观变，延伫依天阍。"}