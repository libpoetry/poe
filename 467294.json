{"id":"467294","title":"杂兴五首","dynasty":"当代","author":"陈振家","text":"鹭鸶步水啄朱霞，苔石无声落楝花。山径渐幽林渐密，炊烟飘处是侬家。荷盖田田柳弄丝，早蝉断续叫高枝。小蜂结队村中去，应是荔花娇放时。抽藤峻崠傍云陲，洗药山前乱石溪。苔藓青青长壑静，翠微深处一声鸡。雾霁风柔暖日和，飞来小鸟自欢歌。妙音唱罢无人识，忽咬枯枝过绿萝。饥来炮薯渴吞泉，岭后斫柴挑岭前。山径迢迢衣漉漉，微风吹过倒头眠。"}