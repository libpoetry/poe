{"id":"750447","title":"咏古三首和陶·三良","dynasty":"清","author":"蒋敦复","text":"丈夫意感激，身命轻如遗。一朝蝼蚁食，百辈蠮螉微。三良既以殉，黄鸟鸣哀私。壮士临隧穴，英风动灵帷。君命虽云乱，臣节敢自亏。傥使赴敌忾，视死尤如归。全躯保妻子，饰说多依违。成仁在取义，今古亮所希。我诵三良诗，怛焉中心悲。春风固烈烈，同仇赋《无衣》。"}