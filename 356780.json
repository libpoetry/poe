{"id":"356780","title":"长亭怨慢·送及之归六合","dynasty":"清代","author":"冯煦","text":"又听到、清宵啼鴂。蓦上离亭，柳绵吹雪。去国心情，禁烟天气峭寒咽。卅年陈迹，争忍向、灯前说。说也黯销魂，算不是、伤春伤别。凄绝。正江南三月，草长莺飞时节。春晖自永，莫更念、海桑尘劫。只我愿、梦化吴云，逐天际、归帆如叶。怕割取吴云，难展离愁千缬。"}