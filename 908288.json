{"id":"908288","title":"以春草碧色分韵送朱师古知雒县得色字","dynasty":"宋","author":"李流谦","text":"二年客殊方，送君我乡邑。岂不念家山，对此好风月。何以慰羁旅，眼穿离鸿翼。寄声贺父老，壶浆迓郊陌。令君台阁人，九霄帝不隔。新书严入县，驱骥就辕轭。手持朱丝弦，欲奏南风律。此意宁不佳，此事未易得。姑置驯桑雉，先办绕床物。相顾一大笑，浮我当举白。长鱼随鳅虾，枯泽未容尺。惊雷忽破地，起视已无迹。春湖波如天，酒作鹅儿色。映君眉间黄，领此醉勿惜。明朝出门看，扁舟大江侧。"}