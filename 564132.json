{"id":"564132","title":"襄阳为自古要地抚遗迹吊往事有怀七人焉因各赋诗一首 其三 羊太傅","dynasty":"明","author":"孙承恩","text":"太傅古遗爱，德义孚远迩。亶有儒者风，不作狙诈计。张皇师旅间，裘带自容与。敌国感其惠，何止挟纩士。圣贤有不为，不以天下利。不杀一不辜，不行一不义。推公心所存，或也其可企。公绩多汉沔，爱戴极翁稚。公卒邦人悲，走哭空里市。岘山日巉巉，汉水日瀰瀰。思公不可作，反袂拭清涕。"}