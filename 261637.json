{"id":"261637","title":"春夏两相期·寄怀蒋山老人","dynasty":"清代","author":"丁之翘","text":"自春江、折芦南渡。携家我亦东去。两两分头，隔绝烟波无数。六朝古寺老僧来，十亩荒园狂奴住。飘泊风尘，支离天地，人生何苦。别来多少风雨，想住山清课，米颠颜鲁。寄与封书，细把清词填谱。袈裟晴上雨花台，蒲团月冷啼莺处。树下临池，郭外看花，几时重聚？"}