{"id":"404965","title":"过秦楼·石塘晚眺","dynasty":"近现代末当代初","author":"王韶生","text":"水拖湘裙，山环螺髻，一抹彩云吹断。飘残玉树，寂寞金樽，何处曼歌团扇。多少旧事关心，长忆芳时，过如飞箭。对西风怅立，尘生罗袜，绿波人远。犹记陌走钿车，云飞天镜，细认酒痕襟染。回肠荡气，浅唱低斟，落魄几同三变。惟有轻盈依人，描黛工颦，流波娇倩。料消魂此际，银汉稀星点点。"}