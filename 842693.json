{"id":"842693","title":"十一月十七日天心阁雪中吟集肖韩视长至次韵见怀之作三叠前韵","dynasty":"清末民国初","author":"陈宝琛","text":"犯寒赴诗盟，人至雪亦至。读君日至作，作我一阳气。君诗妙句法，直逼吾正字。坡谷世则无，朱弦自抗坠。廿年溷闾里，自笑不夷惠。道情任真率，惊俗敢标置？君何笃嗜痂？信我言匪伪。颇思就商定，鸡肋忍卒弃？毋为公子恭，猥执侯生辔。虚堂北风厉，病肺戒增瘵。流光足可惜，夙抱盍一试？愿持邹峄言，夫志气之帅。"}