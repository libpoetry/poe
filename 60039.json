{"id":"60039","title":"明月篇·明月漾金波","dynasty":"明代","author":"王廷相","text":"明月漾金波，盈盈隔绛河。桂殿飘香迥，兔宫丸药多。七襄机冷停织女，九重帘卷颦嫦娥。嫦娥织女时同伴，天上人间愿相见。团团流影铜龙楼，袅袅含辉紫宸殿。沧溟跃出水晶盘，万户千门作意看。石鲸秋动昆明沼，玉虎宵吟金井阑。汉帝金茎琼液冻，窦家云阁紫箫寒。君不见三千宫阙光窈窕，月华冷浸长门道。翠辇不来春已残，金扉未启花先老。此时班姬双泪垂，此时陈后寸心悲。娥眉曲曲徒生艳，玉貌盈盈欲待谁。娥眉玉貌成消歇，别殿深宫羞对月。屏间翡翠素尘欺，被掩鸳鸯芳麝灭。金屋何时更来往，纨扇此生长离别。空令圆魄入金闺，空令蟾彩照罗帏。红香冷落难成寐，恼杀啼乌半夜飞。长安思妇上高楼，见月偏惊枕簟秋。寒衣未寄清霜塞，独夜深闺玉箸流。闺中络纬宵唧唧，朝下裁缝暮仍织。征人远戍在龙城，作得戎衣长叹息。与君结发方及笄，不谓少年成独栖。回文织就空传恨，团扇妆成却掩啼。鸿衔尺素君可闻，宝帐兰烟徒自薰。今年且对长安月，明年愿作巫山云。又不见七贵楼台连上苑，五侯甲第开金馆。洞里看花春杳冥，池上闻莺朝睍睆。画舸风回紫烟灭，兰堂月上香霞卷。秦女吹箫云雾鬟，越娥拂舞锦斓斑。龙须席上九鸾下，玳瑁帘中双燕闲。帘开翠幕黄金屏，含娇含态斗娉婷。夜夜芙蓉人似玉，朝朝兰茝酒如渑。新年相赠同心结，元夕争悬长命灯。不道人间有失路，惟知天上会双星。月明光光恒在天，人生岂得长相怜。忧愁抑郁春生草，富贵繁华东逝川。休言豪焰凌百代，休言娇宠无时改。凤凰抛却万年枝，雎鸠留下长生海。风流袅那片时春，飞燕不来宫草新。请看废苑荒台曲，月夜精灵梦着人。"}