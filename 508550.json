{"id":"508550","title":"学士杯歌","dynasty":"明","author":"倪谦","text":"精金百鍊方在镕，煖光烁烁飞晴虹。一泓倾泻紫液冻，炉锤妙手资良工。员不从规方不矩，形若佩环深几许。曲生欢伯每相投，却付尊罍为伴侣。冬曹陈君真好奇，制此绝胜金屈卮。我来擎出便斟酌，云是新成曾未持。谓余玉堂仙，素有江湖量。锦袍湿淋漓，曾醉宫壶酿。此人正与此杯宜，满劝频斟不容让。乃锡以嘉号，名曰学士杯。杯惜以予辱。予亦因杯颓。何如唤起谪仙李，一饮一石襟怀开。今君棹酒船，归向三江口。高阳有旧徒，总是文章友。举杯吸尽瓮中春，吐出新诗千百首。"}