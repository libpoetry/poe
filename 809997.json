{"id":"809997","title":"绛都春 赋壶园雁来红","dynasty":"清","author":"郑文焯","text":"鹃魂一片。怪小墅绿阴，都被愁染。鸿阵悄来，凄紧西风黄昏院。茜裙残缕吹香远。却醉入、秋娘心眼。梦回沟水，红情自老，误他题怨。还见。披烟浣露，正灯暗绛屏，和泪妆点。霜信曼催，吴锦飘零无人剪。可怜生是江南晚。更解替、幽花肠断。几回立尽斜阳，故山冷艳。"}