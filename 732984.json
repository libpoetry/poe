{"id":"732984","title":"酬纪伯紫即送其之晋阳","dynasty":"清","author":"杨思圣","text":"大江势浩浩，南北错舆舱。往往异人出，结交在一言。我家漳水涯，子居白下门。素心各有托，意气自孤骞。相逢长安陌，双眼望朝暾。长安多王侯，第宅若云屯。绮筵罗珍食，朱缨驰华轩。宾从纷遝沓，附势如灼薰。静交有吾徒，冥然绝世喧。不就唐生决，肯借金张援。时时顾蓬径，樽酒共讨论。落日登高台，慷慨天为昏。击筑声泪下，重招烈士魂。忽整晋阳驾，贻诗重玙璠。以俪魏给事，无乃非其伦。感君安所赠，此意贵永敦。"}