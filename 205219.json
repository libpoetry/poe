{"id":"205219","title":"过瓜洲·伟哉千里万里流","dynasty":"宋代","author":"卫宗武","text":"伟哉千里万里流，衮衮其来自巴蜀。奔腾澎湃入尾闾，势雄何啻吞百谷。金焦对峙两鳌浮，千顷玻瓈浸其足。光生金碧殿阁涌，气蒸紫翠林丛沃。附庸更有小陂陀，东晋诗仙卧其麓。穹龟长蛇簸风雨，鬼怪神奇不可触。地灵设险莫此如，此天所以限南北。江山终古无变迁，世运如输几翻覆。英雄灭没去不反，人事纷轮转相续。嗟予蛰处几二纪，殆类龟藏蜗局缩。兹来云梦气可吞，浩荡乾坤在吾目。靴纹猎猎日流辉，鬟黛葱葱雨初沐。沙禽云鸟自往来，浪舶风帆互征逐。野芳零落舞残红，汀草蒙茸涨平绿。烂然宇宙一丹青，绝胜鹅溪千画幅。归舟那得大如川，载取江头春万斛。"}