{"id":"1016412","title":"和史魏公荔枝韵","dynasty":"宋","author":"释宝昙","text":"炎州草木诚可怜，荔枝六月生蛮烟。瞿聃不出盛明世，星斗一粲黄昏天。憧憧翠盖下平地，井井绛帻罗群仙。囊封白玉倍晶瑩，手挹甘露加清圆。槟榔却误染猩血，末利更欲薰龙钱。可人风味自不恶，动地身价来何年。杨梅卢橘定臣妾，河豚瑶柱微芳鲜。故家奕世富青紫，石蜜一味忘中边。传闻火山考下下，似隔秋水馀娟娟。南人儿时解评品，北客老去空流涎。红尘一骑烦笑粲，黄屋万里惊回旋。豺狼不厌林甫肉，海岳空带胡儿膻。交州驿置馀毒在，洛阳花事相珠连。吾曹岂不识天意，尤物自是生海壖。长安道近子午谷，闽粤岁驾东南船。色香味变只三日，风马牛奔须数千。只今上方亦玉食，不忍束帛疲民编。冰盘恰恰荐亲寿，赪汗纳纳愁夫肩。秋来衔子定鸿鹄，日莫得饱同乌鸢。锦衾何必卷还客，我自与汝心安然。"}