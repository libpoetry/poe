{"id":"804931","title":"百字令·雪湖荷亭眺望","dynasty":"清","author":"王灏","text":"小亭帘幕，微风起、吹乱一湖新碧。雨过横塘香更远，遥望水天一色。露滴圆珠，光摇翠盖。叠浪翻琼雪。菱歌响处，白鸥时起时没。试问鹤锡名区，胭脂废井，胜事皆陈迹。著屐频来闲眺望，梦裹浑忘是客。误落尘寰，神仙富贵，两字蹉跎失。梧桐疏影，莫教辜负明月。"}