{"id":"1124306","title":"寄罗主管四首","dynasty":"宋","author":"项安世","text":"四海罗夫子，乾坤识此心。貌真南似北，人是古居今。老大胸怀苦，优游岁月深。诸公用之武，莫待二毛侵。把酒东南望，关心歙水边。三君同别我，小友不论年。贾虎风行地，王珠月映川。州人亦惊倒，此客定能贤。可惜经年别，都能两日留。别来长似梦，书到暂忘忧。老子无公事，长安足俊游。时时论人物，江汉有轻沤。客有甄卿子，师行八面奇。谈禅兼学道，爱酒更能诗。闻说今同事，长怀旧接辞。无人自娱戏，多病欠医治。"}