{"id":"799327","title":"亡妇榇归自闽生去死还惨裂心肺幽灵有觉亮亦同之爰述长途之踽凉弥感重泉之暌阻作魂归来歌觞而告之歌曰 其三","dynasty":"清","author":"李振钧","text":"魂归来兮皖江涘，龙山高兮室则迩。石松苍苍兮石湖瀰瀰，念所亲兮两阿姊。期得见兮陶然喜，俄焉悟兮悲已死。易我舟兮发如矢，言永别兮从兹始。呜呼三歌兮歌不已，红树半江兮白波起。"}