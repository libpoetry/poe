{"id":"703160","title":"陈驾部钖卿来自钱塘舟次临清适有汀州之命贻书见怀用答","dynasty":"明","author":"谢榛","text":"海门春水发，吴舫到何迟。芳草行吟处，孤鸿入望时。沧江成远别，白首见相知。欲赋三山胜，茫茫不可期。往年君别处，梧叶正秋彫。犹忆琴樽约，曾同风雨宵。寒空鸣雁急，烟浦去帆遥。犹有天南梦，相随度海潮。使君遥领部，相对复何年。海树晓行外，江蓠秋思边。城临百越地，帆尽七闽天。见说春风早，梅花可更传。春酒不同醉，春花空复开。美人临卫水，客子滞燕台。近得铜章报，翻令锦缆回。天知有黄霸，早遣渡江来。"}