{"id":"807415","title":"燕山亭  和韵送魏禹平同京少蕺山次山赋","dynasty":"清","author":"陈维崧","text":"为送人行，马上远山，也把晴蛾淡扫。惜别情悰，中酒心期，自己殊难分晓。一路相随，总输与、道旁春草。来早。怕梦里花多，意中人少。计日迤逦吴关，和燕子杨花，一群齐到。翠篷推处，白舫摇时，两岸露桃红小。半幅蒲帆，浑疑是、掠波沙鸟。尤好。京口驿、鲚鱼上了。"}