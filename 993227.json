{"id":"993227","title":"阻浅挺之平甫来饮","dynasty":"宋","author":"梅尧臣","text":"泛淮忌水大，我行浩以漫。溯汴忌水浅，我行几以乾。偶与困滞并，将独为此难。穷堤有来客，芬芳可与言。共休绿榆阴，置酒聊慰安。主人虽仓卒，犹得具甘酸。酸渍楚梅青，甘摘夏樱丹。引觞吞日光，耳热不复叹。俛仰已陈迹，未可忘兹欢。谁思费生术，幻惑宁盘桓。"}