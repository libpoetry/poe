{"id":"1104702","title":"绍熙元年恭上寿圣皇太后至尊寿皇圣帝寿成皇后尊号册宝十四首","dynasty":"宋","author":"郊庙朝会歌辞","text":"帝受内禅，纪元绍熙。钦崇慈亲，孝心肃祗。乃建显号，乃蒇丕仪。发册广庭，声歌侑之。钟鼓交作，文物咸备。彤庭玉阶，天子是莅。咨尔辅臣，展采错事。辅臣稽首，敢不率礼。巍巍天宫，洞开阊阖。旗常葳蕤，剑佩杂沓。宝册启行，法驾继发。铄哉盛典，快睹胥悦。仰止皇居，九门载辟。丽日重光，非烟五色。雷动万乘，云从百辟。咫尺重霄，鞠躬屏息。玉玺瑶编，礼容毕具。穆穆至尊，华殿是御。德配有虞，绍唐授禹。于万斯年，受天之祜。慈皇天临，睟表怡怡。钦哉圣子，亲奉玉卮。鳌抃嵩呼，欢浃华夷。迩臣捧册，是恪是祗。瑟彼华玉，篆鱼钮龙。与册并登，咨尔上公。咏以歌诗，协之鼓钟。是陟是降，靡有弗恭。天祐皇家，庆集重闱。宝兮扬名，册兮流徽。金支秀华，盛容祲威。诏我近弼，相礼不违。大哉乾元，既极形容。坤元德至，实与比隆。宝册并登，勒崇垂鸿。相我缛仪，肃肃雍雍。涓辰协吉，时维春元。上册三殿，旷古无前。思齐重闱，积庆有源。是尊是崇，帝心载虔。丕赫有宋，三圣授受。谁其助之，繄我太母。东朝受册，饮此春酒。圣子神孙，密侍左右。坤德益崇，天寿平格。庆流万世，子孙千亿。刻玉范金，铺张赫奕。惟昔姜任，则莫我匹。鞠育保护，母道备矣。密赞亲传，德其至矣。綵服来朝，慈容有喜。既受鸿名，又多受祉。仰瞻慈闱，登进宝册。惟时?御，祗率厥职。曰寿曰名，母兮兼得。俪我尊父，亿载无极。"}