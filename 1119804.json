{"id":"1119804","title":"代朝宗弟和饯行二首","dynasty":"宋","author":"陈渊","text":"席门谁复顾寒儒，深愧频迂长者车。更为穆生时设醴，应怜冯子食无鱼。诸生久被弦歌化，盛礼谁将简册书。从此邑人蒙劝奖，定知容驷有高闾。少年经业富三馀，肯羡相如驷马车。要向青云开羽翼，岂辞黄卷注虫鱼。平生颇负连鳌手，老大犹随荐鹗书。此去果符丛桂兆，敢求椽笔揭吾闾。"}