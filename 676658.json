{"id":"676658","title":"哭孙太初","dynasty":"明","author":"王宠","text":"叔夜天人流，龙章混土木。太初关中来，鬈鬓骑白鹿。恢恢天网外，玉立青山独。倒着莲花巾，虹霓恣成服。腰头虎鞶囊，自诧神仙箓。高餐太白雪，屡憩车箱谷。层云荡其胸，溟渤空两目。雄谈豁古今，饥鼠窜深屋。赋诗声殷殷，月黑魍魉伏。铿鍧钟律应，突兀崖障矗。斯人则云亡，古调竟谁复。天马不受衔，孤星堕南陆。安石竟殒鸡，贾谊终遭鵩。草堂漭何在，落日玄猿哭。"}