{"id":"1239059","title":"水龙吟","dynasty":"元末明初","author":"舒頔","text":"轻云阁雨还晴，苍黄又负端阳节。去年今日，大鄣深处，寸肠千结。好事无多，良辰难再，犹传遗孽。看连城澒洞，大家愁恼，这光景、何时歇。因想金陵佳丽，闹秦淮、龙舟称绝。牙樯锦缆，翠冠珠髻，画阑罗列。回首丘墟，满襟尘土，向人空说。且停杯，容我离骚细读，吊罗江月。"}