{"id":"1136808","title":"金馀元遗山来拜祖庭有纪行十首遂倚歌之先后殊时感慨一也 和元遗山三首","dynasty":"宋末元初","author":"王奕","text":"圣人与天游，择地岂必巧。袤延十里林，老翠镇盘绕。斧斤不可寻，兵劫不能燎。翁仲俨冠带，麟虎峙强矫。书生拜风木，起立九肠搅。筑室今不多，驰跸古应少。春秋泉壤幽，日月天地晓。洙桥一线流，渗注入万沼。入陵见金椀，公相计不早。父乾兮母坤，白骨无寿夭。衔冤绝归鹤，谁复欣华表。九原信可作，两观事未了。"}