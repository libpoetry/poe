{"id":"721381","title":"再次前韵送王文安四首","dynasty":"明末清初","author":"陈恭尹","text":"老向京华著布衣，文心侠骨世应稀。发同野鹤参差出，身似高云自在飞。沧海路遥多酒伴，太湖家近有渔矶。晨昏且喜莱衣是，岁月宁论伯玉非。今古无端物数催，百年何处见伊莱。烧残经术言非验，日下江河势不回。墨守敢云坚壁在，火攻时为阿兄来。天涯聚散宁容易，莫忘嵩台与汉台。西山朝爽控青旻，鸲鹆岩边自得津。蕉叶润于藏价玉，青花浮似泛萍人。结髦刘主聊乘暇，好锻嵇生自性真。一世未知磨几砚，石田开凿过千春。归心逝水两难留，永夕衔杯咏未休。吴楚暮山横数叠，女牛初月在扁舟。舌存自足期他日，亲老宜能勿远游。想拜北堂嘉庆后，秋溪新膳进槎头。"}