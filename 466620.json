{"id":"466620","title":"杭州行 黄昏漫步苏堤","dynasty":"当代","author":"何永沂","text":"缓过苏堤倚六桥，湖光夕影桨轻摇。因观垂钓逢仙话，万种风情付柳条。左拥青山右拥壶，诗肠灌酒气容呼。暖风熏我何妨醉，不负天堂大好湖。万灯浓绿映天庭，指点湖心古有亭。暑气欲消人结队，惊呼世外夜倾城。如此湖山处士迷，暗香疏影逐清溪。北移六月纷飞雪，也道梅花是我妻。缘来龙井品清茶，虎跑泉幽不是家。吟罢叔同芳草句，济公游戏坠天花。帝业千年带血腥，四凶跪地耻长钉。岳忠枉有河山梦，三字风波小小亭。指点浮图辨正斜，年经八百绕烟霞。高僧建塔无回扣，不是官家豆腐渣。大街横巷觅多时，十问途人九不知。市井已忘真国士？我来倾倒定公诗。"}