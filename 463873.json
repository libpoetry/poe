{"id":"463873","title":"湘春夜月   听琴曲潇湘水云","dynasty":"当代","author":"邱登成","text":"弄幽弦，佩环飞下遥天。幻出碧雾千重，将梦锁空寒。却怪水云深处，正冷魂孤寂，郁惹啼鹃。怅九嶷紫雪，湘江落照，犹似当年。飘零故国，徒思逆旅，吟客悽然。按彻金徽，叹祗是、玉蟾如洗，霜草都残。浮生未已，剩断愁、凝注眉端。甚世外，渡桃源鹤峤，君山鸟道，凭尽苍烟。"}