{"id":"689465","title":"胡十见访客馆值予暂出承候迎村外遂相与叙旧同宿得诗六首","dynasty":"明","author":"吴与弼","text":"归步夕阳迟，和风满襟袖。矫首清溪傍，芳畦故人候。梅花残腊时，访予五峰上。讵知萍梗踪，春光此同赏。我归惊十年，回首如信宿。惆怅谪仙吟，人生鸟过目。忆子有立年，曾与论耿介。吾今越斯境，事业怜安在。既罢溪上游，复向篱边坐。夜景良可人，谁能即高卧。交期相惠好，青灯共斯阁。话言杂今昔，心事兼悲乐。"}