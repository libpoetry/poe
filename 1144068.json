{"id":"1144068","title":"武林书事九首","dynasty":"宋末元初","author":"方回","text":"明年老子六十一，最忆只身三十时。岂料衰迟脱离乱，三孙三女四男儿。竹林七贤六有子，何独无闻刘伯伦。梦想先师授书处，城东风雨卧荒坟。金石典古吕伯可，风霜清耸方巨山。尚见八音合韶乐，早能九鼎象神奸。公田坐谪魏京兆，一往不招江上魂。天道无知善人哑，全家死盗五孙存。狐狸夜号歌舞地，荆棘非复向朱门。有人政自不可测，一斛槟榔五百裈。岁在戊午正月五，代宰臣供万寿诗。凤凰山下芙蓉阁，龙础无踪世不知。论斤买齑遗俗在，街头商贾问童儿。不知此菜从何采，指似深宫故殿基。兰阇兰阇一弹指，高鼻人人俱喜欢。北客近知郎罢语，南人许拜乞银官。我有敝庐在何许，南紫阳山北黄山。烟耕雨钓付儿辈，一榻高枕松声间。"}