{"id":"790397","title":"中秋日赵仲固前辈招同曾君表比部祝吏香太守饮熙春堂，即席赋赠并呈君表","dynasty":"清","author":"陈熙治","text":"去年看月秦淮上，两岸笙歌催画桨。今年置酒熙春堂，两枝桦烛摇秋光。去年今年一弹指，客程已隔三千里，圃圞明月犹如此。两年游历偕谁同，座中惟有曾南丰。其馀数子各天末，想见秋闱落笔如长虹。吁嗟乎，旧雨去，今雨来，眼前落落皆仙才。人生离合偶然耳，不如一饮三百杯。六街无尘官析静，哀丝豪竹声交迸。当筵一曲紫云回，疑向广寒宫里听。冰轮已侧清宵分，碧空无际流银云。主人爱客不辞醉，豪气如揖平原君。轩窗四敞雕轮驻，如此良宵肯虚度。举杯欲饮心茫然，明年今日在何处。"}