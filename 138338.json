{"id":"138338","title":"陈正卿示蛤蜊解嘲之作因次来韵","dynasty":"宋代","author":"吴芾","text":"夫君雅志知谁会，身在寰中心物外。平生初不入州县，一任傍人惊且怪。日来杖屦忽相过，为我踏破松阴碎。亹亹清谈颇逼人，只将万卷窥千载。得酒欢然竟不辞，右手持杯左手蟹。夫君真是人中豪，宁比寻常庸俗辈。不食蛤蜊何足羞，但能适口期为快。山肴野蓛亦自佳，岂必莼羹与鲈脍。"}