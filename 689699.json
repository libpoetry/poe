{"id":"689699","title":"无题","dynasty":"明","author":"岑徵","text":"黄陵庙口月明时，湘北湘南唱竹枝。竹枝唱到无声处，湘水南流向九疑。章台传下楚宫妆，五色罗裙匝地长。自是南隅秦氏女，不将游冶作东方。越客初浮五石瓠，潇湘水咽洞庭湖。巴陵暮雨行人绝，莫上君山听鹧鸪。东家儿女过西家，相约长堤去浣纱。共说采菱声调急，一齐连臂唱杨花。阴风猎猎下微霜，鸿雁南来趁稻粱。飞到南天天尽处，浪传飞不过衡阳。十三学织紫罗裳，十五裁成金凤凰。姨妹行中称独步，不须重绣野鸳鸯。"}