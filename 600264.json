{"id":"600264","title":"春日重游瓦官寺","dynasty":"明","author":"苏民怀","text":"烟雨满重城，晓策西南辔。寂寞凤凰台，凄清瓦官寺。竹色净禅房，葳蕤锁深翠。几树杏花红，馀英布初地。高阁既虚明，层轩亦幽邃。老僧逢白头，共话前朝事。刻画何年碑，上有升元字。午梵闻山钟，清贡修香糒。一到空尘缘，再到空妄累。嘈嘈濯龙门，喧喧动车骑。何似此中游，独往有深致。"}