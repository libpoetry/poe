{"id":"1127525","title":"问龚深之疾往复","dynasty":"宋","author":"彭汝砺","text":"未识先生病所因，调料想亦费精神。无人可问维摩疾，顾我徒知管仲贫。未肯一经终皓首，不应千里漫思莼。藤床卧对炉烟细，想岸渊明漉酒巾。居士如泡如焰身，目前应接亦非神。枝辞自已知吾拙，饱学谁能笑子贫。午饮频来同鲙鲤，朝齑漫说欲羹莼。黄昏急雨秋风湿，想见青灯一幅巾。丈室宽閒独病身，一经反覆足怡神。漫从方外论空色，笑与人间共贱贫。菊有细花浮楚醴，鱼无圆鲫煮吴莼。初凉愿与厌厌饮，预判荒荒月满巾。"}