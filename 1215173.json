{"id":"1215173","title":"凤瑞送杨筦勾赴西台御史","dynasty":"元","author":"丁复","text":"凤瑞下平世，岂必一树栖。朝鸣江梧东，夕语陇竹西。伶伦奉轩后，截管相与齐。和音谐钧天，众声次昂低。黄钟肇大律，四序乃不迷。天地一以准，造物窥先倪。丹山久寂寥，楚狂歌德衰。宁知仲尼后，百世闻喈喈。□□千仞姿，翙翙五采仪。群羽相从之，效职各参差。□□因农劝，钩辀缘客悲。风俗或有间，道路相是非。□君关西胄，清白振前遗。官居扫一室，蔬茹备晨炊。□□交蓬堵，扪虱亲布衣。布衣无所言，清时愿有为。新春刷骢马，况今当远违。挥策长江澨，振辔清渭湄。载歌周雅篇，复咏召南诗。"}