{"id":"1199615","title":"赠顾骠骑诗二首·思文","dynasty":"魏晋","author":"陆云","text":"思文祁阳，祁阳克畯。天锡纯嘏，宣兹义问。德音既烈，海外有奋。既奋斯音，祗敬厥德。昭治其家，覃及邦国。永肇仪刑，俾民惟则。文王在上，太姒思齐。鲁侯克昌，亦赖令妻。鉴神有顾，苹蘩在斯。祁阳载天，作之伉俪。在虞之胄，实惟有姚。颖艳玉秀，华茂桃夭。居显祗明，在灵格幽。清尘熠烁，淑心绸缪。爰及祁阳，惟德之周。其德伊何，和贞虔告。师民履素，言谋虑度。钟鼓思乐，靖端夙效。考休攸嫔，来嫁于顾。羔羊执贽，玉帛有辉。百两集止，之子于归。宗姻风从，娣侄云回。祁阳顾之，焕其盈闱。既曰归止，式扬好音。言观河洲，有集于林。思乐葛藟，薄采其蕈。疾彼攸遂，乃孚惠心。惠心既孚，有恪中馈。敦此众斯，永锡嗣类。载延窈窕，用和寤寐。神之听之，胤祚来尔。昔周之隆，有任有姒。内刑圣敬，外崇多士。今我淑人，实亮君子。亹亹翼翼，亦继斯祉。宜尔子孙，福禄盈止。"}