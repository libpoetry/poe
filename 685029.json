{"id":"685029","title":"登越王台怀古","dynasty":"明","author":"王渐逵","text":"虬枝危石障烟藤，极目清秋快一登。朝汉台边荒草合，牂牁江上暮云层。青山不解论今古，啼鸟犹能感废兴。寂寞行宫在何处，夕阳无主乱峰凝。高台千尺俯崚嶒，伯业王图万里仍。钱俶早闻归职贡，窦融先已识符徵。澄江落雁迷寒浦，绝壑深林堕石藤。感慨日新形胜旧，露丛风径夜篝灯。深秋怀抱向谁凭，访古登临意转增。衢井万家刘氏宅，牛羊衰草赵王陵。天空巽鼓浮南极，日落神鹅见急淜。犹自荒台寻故事，鹧鸪飞上木瓜藤。"}