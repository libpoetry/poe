{"id":"410548","title":"虾夷狂调东人也","dynasty":"近现代","author":"金天羽","text":"是虾非虾龙非龙，龙虾跳掷东海中。长须瞋目鬐在胸，擐甲执兵体似弓。遗孑戢戢如蝗虫，狰狞头角多铦锋。虾非虾兮龙非龙，窃龙之氏非龙宗。小鲜安有大国容，年来海运鹏抟风。鲲鲸相蹴波涛红，十洲三岛仙灵空。海市蜃楼隐雾踪，虾夷排荡肆厥凶。虾非虾兮龙非龙，僭龙之号居龙宫。君不见太平洋海岛棋置，海若天吴分国治。海滨仅有捞虾人，纤鳞每共春潮至。一朝瀺灂变鱼龙，蜑雨腥风随所试。超腾未拟赤辉看，奸黠真同乌贼视。又不见当年龙伯大人善钩鳖，钓竿远倚神山高。鳘山震荡波浮漂，帝怒殛汝成僬侥。寸地尺天随浪淘，入海便作虾夷跳。虞初志怪非谐嘲，讵知天僇成天骄。嗔鱼鼓腹蟹巨螯，憎人面目向吾曹。吾曹雅具烹鲜手，斫鲙淋池酌大斗。东海仅作濠梁观，网漏吞舟亦何有。老饕便拟溉釜鬻，剪却芒须洗腥垢。嗟汝虾夷敛手莫作狂，薪材会见烧扶桑。"}