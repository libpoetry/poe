{"id":"678809","title":"题叶继武秋官墨竹","dynasty":"明","author":"陈桭","text":"秋台仙郎美如玉，筼筜旧种金溪曲。密疑晓雨暗湘皋，乱与春云散淇澳。迩来阊阖逞琅玕，粉署凝碧涵秋寒。朝回爱此半窗绿，何必江南千万竿。翔鸾翥凤舞旌节，一榻清风无暑热。坐久飒然尘虑消，吟成顿觉襟怀洁。我家潭边万玉林，别来霄汉岁华深。披图展玩动遥思，与子岁寒同此心。"}