{"id":"746620","title":"三月二十日同阮林登江心寺塔置酒作歌赠阮林","dynasty":"清","author":"厉志","text":"江心一塔何崔嵬，七层涌地波潆洄。低飞鸟雀俯丛树，高空云日手可麾。冈峦四面竞神秀，城邑千家环迤逶。夹岸村落置芳甸，荠菜花发堆黄埃。东来春色郁靡尽，絪缊大块为生涯。请君对此开怀抱，酌君美酒倾金罍。宇宙茫茫一炉冶，穷达修短何有哉。当前景物良可惜，岂必人事论兴衰。江头潮生复潮落，须臾变灭迅莫追。浩歌向天天不闻，吹堕空使行人哀。"}