{"id":"878179","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 渔父辞剑","dynasty":"宋","author":"刘克庄","text":"父隐于渔者，怜渠后骑追。得船从此逝，赠剑漠然辞。一叶吾贫甚，千金子宝之。仅存钓竿在，焉用太阿为。齐客弹何鄙，徐君挂尚疑。不如苇间叟，千古励清规。"}