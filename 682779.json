{"id":"682779","title":"用韵答廖梅南二守","dynasty":"明","author":"区越","text":"春棹破江清，春山叠送迎。暮滩遗宿鹭，寒柳带迁莺。蓬鬓已含雪，尘冠未解缨。时和思赈贷，朝夕寸心萦。江流随去住，山寺减逢迎。浅绿空寻柳，轻黄未点莺。玄端春有服，忠静糸无缨。久欲从吾好，宁妨俗事萦。晚舟维管渡，田畯走相迎。仰羡投林鸟，卑窥止棘莺。忽闻歌野水，却念请长缨。天地无穷事，春来万虑萦。"}