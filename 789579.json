{"id":"789579","title":"台城路 辛巳六月逭暑城西饮渌庄，新月出水，辄荡小舟薄饮荷花中，裙屐交错，绿香在衣，或弄水搴芳，或当风鼓曲，每至蟾脚西斜，棹舟而回，楼高濒湖，万象在目，呼镫更酌吟兴，益豪东坡黄楼之乐不是过也","dynasty":"清","author":"张景祁","text":"碧荷香里无人住，银蟾忽穿烟暝。幔卷萤收，篷移鹭觉，渐渐青蘋涵镜。琉瓈万顷。荡四壁花光，一奁秋影。唤起琼妃，绿鬓新洗晚妆靓。楼台临水更好，露华浓似酒，扶醉犹凭。翠佩摇凉，霞绡贮艳，多少闲愁消领。流光暗省。怕几夕西风，采菱歌静。梦堕微茫，鹤笙天半冷。"}