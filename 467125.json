{"id":"467125","title":"鹊踏枝  丙辰春村居多暇效半塘老人和阳春词十四首聊记一时情事无关风人之旨也","dynasty":"当代","author":"陈永正","text":"一夜春星看似坠。灭却孤灯，且博残更寐。缺月欲生潮又起。侵晨已绕堂西水。心上千经交万纬。织得相思，琐户犹深闭。东苑假如花覆地。也知清镜随憔悴。帘影隔花红一片。尽日萦风，尚有残红转。深户春愁吹不散。思量草色青无限。奈许银屏遮半面。漫道华茵，悄坠梁尘浅。碧树阶前容易见。天涯未免伤心遍。强整明妆凝伫久。睡起双红，依约花时旧。尽有朝寒休烫酒。年年不分逢春瘦。折尽堂前千尺柳。密意成空，远讯何曾有。试拣宝钗长置袖。相思只在尘生后。几夜春冰檐际裂。露井无端，临晓芳根折。回面峭风香乍歇。零欢坠爱何由结。天末梦飞沈冷月。瑶席多情，争忍闻呜咽。花未开时犹可说。花残万一成生别。澹月入檐残梦曙。风竹摇人，历乱都无绪。绣幄深深开细雾。海棠真与春辞去。蛛网殷勤牵弱缕。百转千回，不到庭前路。莫更捲帘通一语。愁君久俟寒生处。不羡华堂欢夜宴。借得微醺，好向花深见。语笑但供回半面。双眉已近山仍远。傍树避灯行渐怨。稍倦依人，似学藤萝懒。沙岸风高春月满。江流不断情难断。一段飞云将燕去。无数香坭，悄堕金堂暮。迢递兰桡汀外路。垂杨那复伤心树。水榭尘凝人自语。明岁花时，还再留君否。不待东风扬雪絮。阑干已是销魂处。落到梨花春似许。芳甸云昏，浪飐花无数。烟水冥茫无问处。春归恰在春来路。闻道峭寒生薄暮。底事舟人，尚向芦中住。柔橹咿哑多谩语。溯流却是随风去。细意一春都易尽。只有心期，逐日添幽困。纵惜年光犹有恨。谁禁晓镜添朱粉。莫道楼高花不近。明日临轩，便是凋残信。昨夜雨风寒未隐。折花须上青青鬓。草色半江连密树。树底人家，也解歌金缕。且住为君调玉柱。曲终须逐流波去。襟上浪花堤上絮。一片溟蒙，化作帘纤雨。谁向深帏闻梦语。扁舟今夜归何处。楼角浮云吹更薄。襞锦裁笺，好语都忘却。细细林花仍自落。飘摇可似参差约。强笑向春终索莫。独挽馀芳，可待深深酌。别馆尘飞歌乍作。新词翻误清平乐。信道低昂情已许。叶叶枝枝，怎不随花去。风住却闻莺燕语。芳心相值还相误。傥有春光萦断缕。袅袅寒芜，肯近朱楼路。枕上正当无梦处。梦中桑海君知否。情比芳春原不短。忽见花飞，忍信情能换。万点回风谁更管。游丝到水都难断。君住南湾侬北岸。纵许君归，游女盈江汉。却羡无愁双桨伴。迎来花片成身满。楼外远山妨纵目。楼下苔生，细霭迷深竹。幽户阿谁帘??。罗衣试罢怜新浴。花底相闻追佩玉。接座无缘，瞥转长廊曲。片霎温香情自足。人间但怨春宵促。"}