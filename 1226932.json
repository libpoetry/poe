{"id":"1226932","title":"梁贡父学士江行阻风图","dynasty":"元","author":"邓文原","text":"匡庐枕长江，彭蠡居上游。我幼不识风涛怒，但喜青山绵亘急橹鸣中流。老来行道增百忧，山有虎兕水次多蛟虬。梁公示我江上图，空斋飒爽回高秋。想见飞廉簸荡驱阳侯，雷鼓动地万貔貅。连樯十日不得发，何异骏马伏枥鹰在韝。行人徼福古祠下，洁觞置酒旨且柔。小姑倚绝岸，彭郎渺孤洲。脉脉关情隔烟水，不如天孙绝汉从牵牛。明发风止江镜净，楚天无际来棹讴。回首系舟处，惟有参差烟树飞凫鸥。世事翻覆那有定，人生忧乐为谁谋。慨彼东逝川，白日不得须臾留。濯沧浪，委浮休，买田结屋山之幽。撷芳钓鲜亦足乐，安用高门列鼎冠盖誇鸣驺。"}