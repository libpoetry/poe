{"id":"734433","title":"三效欧阳体次苏子瞻韵","dynasty":"清","author":"刘榛","text":"天女剪花不剪叶，散作人间一夜雪。无枝无蒂故斜横，欲前欲却嗟清绝。老屋疏棂偏觅寻，回峰断岭随曲折。狮子座成儿手皴，鹧鸪斑到客裘灭。怒发土囊扫不开，浓垂天幕谁忽掣。三战贾勇历赤拳，十觞薄醉晕红缬。令申纵不自昔悬，妆缀原非士所屑。世上营营同此看，才有旋无只一瞥。深积妙化别堪思，拘方泥象又何说。一卷相映不畏寒，我胸长有凉如铁。"}