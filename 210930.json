{"id":"210930","title":"敬用无咎学士年兄长韵上呈子方太仆","dynasty":"宋代","author":"蔡肇","text":"两河郡县沦西方，西人思汉今未忘。果园芜没白草芳，旃裘戏马谁家郎。车箱峡口涧谷长，旄头倒挂回穹苍。王师西出讨獝狂，六花簇垒来堂堂。前锋锐头臂两枪，伏奸谨索收生羌。天声隐辚摇姑臧，奇兵缭背断馈粮。决河有声如坏冈，城头击钟声殷床。万甲几欲漂无旁，虽有伉健谁腾骧。一夫不敢陵彼隍，马首欲东促归装。缄胸有策须眉扬，归来恍恍若有亡。劬劳累日何由償，战鞍挂屋寻书囊。目随飞鸿思帝乡，彭城老将官横行。幕中市骏收鹔鹴，射堂两部奏清商。应弦破镝如蜂房，谈笑斥土覉名王。画图遣奏朝明光，诏书留典真乘黄。锦鞯玉勒春风香，平池老柳高云凉。神骏在目豪吟觞，跨下蹀躞惊凫翔。皇居九衢天中央，我时项背聊相望。西城九月天陨霜，夜谈关塞评文章。微言窃比惠与庄，和诗脱笔觉我忙。祝君韬养寿且祥，功名有来成堵墙。勿忧寒暑败肉浆，韔弓箙矢用则张。"}