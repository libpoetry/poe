{"id":"891022","title":"宜宾别杨同年","dynasty":"宋","author":"员兴宗","text":"江行骇湍涛，文字无暇寻。满听舟人歌，胸中垢秽侵。宜宾夷獠乡，系缆日欲沉。仓卒拜年契，外堂闻韶音。鸡肥为予烹，酒美亦共斟。语笑不知夕，蟾蜍满衣襟。首陈兵战谋，西北敌可擒。次论月蚀诗，独采仝愈心。未憎轻簿走，窃誉希山林。儒学规矩奇，约绳固所钦。誓将革愚鲁，庶异柴与参。会浅别又长，情重愁愈深。愿终保壮节，勿作涧松吟。天子思太平，此非久滞淫。"}