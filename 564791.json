{"id":"564791","title":"双岩歌赠樊司马","dynasty":"明","author":"孙承恩","text":"君不见阴阳之精互凝结，凝结为石天地间。又不见天星有时或堕地，形质变石悍且坚。吾闻鲁国樊氏忠孝门，乃有岩石双雄蹲。不知二气凝结抑是星所化，钟灵萃异特立无秋春。拔地特起仅逾丈，形胜似出千寻上。崚嶒或讶经雕镌，巉耸固知难髴髣。嵌空中通日月明，润泽时有烟云生。文章璀璨焕华彩，节槩磊落磨苍旻。天生异物难蔽藏，帝命移之置明堂。风神久矣耸朝署，声价复见腾遐方。吁嗟世途日靡靡，滔滔横流无极止。屹浮镇躁谁能当，故为兹岩致倾企。愿言贞固矢弗渝，留取孤标重千祀。"}