{"id":"832429","title":"花犯 苔痕","dynasty":"清末民国初","author":"陈洵","text":"古墙阴，添花绚彩，茸茸闹春绣。雨声归后。疑瞰户梅鬟，钿翠光溜。去来燕子还知否。巢泥寻故有。又几日、绿尘蛛闹，双鸳从去久。潇湘岸边扫愁多，琅干上、点泪斑斑文秀。凭认取，冰霜凝，黛痕依旧。人间事、自今自古，幽恨对、闲庭关半亩。便谢了、席门车辙，斜阳明巷口。"}