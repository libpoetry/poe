{"id":"734370","title":"送董舜民游五台山","dynasty":"清","author":"邵长蘅","text":"我闻云代闲，兹山神仙窟。碑版虽茫昧，图经忆仿佛。黄河右萦缭，恒岳左嵽嵲。壑凝六月冰，岩嵌千年雪。松柏森地底，绝顶但石骨。五台五芙蓉，诡状斗奇绝。东埵古雪峰，俛视见溟渤。半夜天鸡鸣，日照蓬莱阙。西埵秘魔岩，天池神龙穴。危磴干云霄，复嶂隐日月。南埵益嵚岑，林麓互蓊蔚。仙花昼缤纷，钟声暮超忽。北埵覆宿堆，古柏枝郁屈。一气俯大荒，化城时灭没。中台万仞余，削成表崒屼。下方走雷雨，阴崖缠虹霓。湾澴太华池，䆗窱珊瑚碧。君携绿玉杖，兹游恣探历。四月别苏门，青青坡陀麦。五月渡滹沱，褦襶触日赤。遂登清凉台，结夏住绝壁。跣脚踏层冰。山风冷心魄。余本岩栖人，颇爱谢公屐。失足辞故山，留滞京华陌。逸兴坐飞翻，送君徒掎摭。烦君语山灵，后期傥来觌。"}