{"id":"1078349","title":"申伯和篇举叔易自代叔诗复推申伯要之二子皆当由此科取重名于世恨吾资妄高不得偕二子鸣跃其间复次前韵以兼勉之","dynasty":"宋","author":"李纲","text":"古来豪杰收殊科，眇然鸾凤亦可罗。汉唐选举最为盛，我宋得士良已多。危言切论动天壤，陆离剑佩冠巍峨。至今凛凛有生气，岂与草木同销磨。自从罢举乐软美，驯致黠虏窥关河。翠华两宫狩沙漠，叠鼓万里翻鲸波。睿明感愤复旧制，欲起士气宁兵戈。多材好学如二子，辞此其奈制举何。青钱万选当万中，善射不复言公他。勉将忠谠助休运，嗟我老矣真蹉跎。"}