{"id":"992150","title":"余居御桥南夜闻妖鸟鸣效昌黎体","dynasty":"宋","author":"梅尧臣","text":"都城夜半阴云黑，忽闻转毂声咿呦。尝忆楚乡有妖鸟，一身九首如赘疣。或时月暗过闾里，缓音低语若有求。小儿藏头妇灭火，闭门鸡犬不尔留。我问楚俗何苦尔，云是鬼车载鬼游。鬼车载鬼奚所及，抽人之筋系车辀。昔听此言未能信，欲访上天终无由。今来中土百物正，安得遂与南方俦。上帝因风如可达，愿令驱逐出九州。"}