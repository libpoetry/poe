{"id":"696492","title":"寄宋廷臣","dynasty":"明","author":"郑真","text":"忆昔濠梁赠别时，斯文千古付襟期。咿嘤不作人前态，慷慨当为天下奇。北客尚令思若水，南冠今已释钟仪。裁书欲寄云边雁，香染西风洒墨池。白发慈亲正倚闾，天涯游子快归途。过门宾客频携酒，问字儿童竞挽须。江海多情传翰墨，园篱有兴托樽壶。我今亦欲投簪去，东望沧溟夜月孤。"}