{"id":"269955","title":"倾杯乐·大石调，佳梦","dynasty":"现代","author":"吴湖帆","text":"飞琼伴侣，自珠宫谪，宜春永。指望蟾华银界，天青似水，海碧琉璃夜净。恁缘绾前生，道相逢晚，延佳景。几度恹恹如病，蓝桥路远，万叠愁肠还省。正是月圆梦好，花秾醉软，凭伊扶倩。只教人、倒数相思，便忍说、初心尤耿耿。凤衾任冷。今才得、悄画双蛾，脂粉重偷整。待写十样眉笺艳影。"}