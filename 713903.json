{"id":"713903","title":"送方瞳子","dynasty":"明末清初","author":"屈大均","text":"家本浮罗上，仙人日往还。就中勾漏令，似尔芙蓉颜。芙蓉颜兮谁不悦，朝如丹霞暮如雪。弄玉来教紫凤箫，灵峨照以瑶台月。月出瑶台奈乐何，忽乘天马超天河。遨游每共东方朔，功业聊为马伏波。干金买得鱼肠剑，七宝装成狮子花。天下侯王犹草泽，江东子弟已干戈。问君望气意如何，五色龙文嵩雒多。我作班彪王命论，群雄不敢思并吞。赤眉必有长安败，王莽终遭宣室焚。自古帝王尽天授，云台诸将罗星宿。子房奉是赤松流，汉家乃继唐尧后。春日张筵戏马台，千枝芍药送春来。燕姬竞作莲花旋，羌笛齐吹阿亸回。惨淡风云归沛上，苍茫淮海入金杯。看君醉后挥鞭去，飒飒龙沙万里开。"}