{"id":"197461","title":"甲午雪·平居汩汩喜自堕","dynasty":"宋代","author":"王令","text":"平居汩汩喜自堕，万事过目不省窥。一年南北两见雪，未始把笔成一诗。朝看气象浩茫昧，夜归瞑想通幽疑。梦乘虚空谒帝所，砆礩象柱承琼榱。坦涂壁垩相照射，鹤扇亏蔽狐腋帷。帝旁鲜鲜舞万女，宝绡雅冶吹裳衣。累蠙贯瑀错组佩，斥弃朱黛素两眉。撩搔王母戏华发，袒脱姑射争肤肌。提璫掷珥互投报，顾我尘垢加笑讥。其傍临临立万鬼，帝所宠与借色辞。密叮细紵赐裘舄，笑齿发露寒差差。诸神敛避不敢望，弃唾堕落成珠玑。朝懽唏怡弃烟霞，暮慨吁吸成云霏。互偷天帑购党与，散布万珏分千珪。纨罗练縠不计数，逆取倒曳交横披。鞭驱巨灵劫夸父，挥斧解系关星机。东观豗颓堕壁角，南顾秃鬝亡斗箕。其他杂冗莫分辨，徒见漫乱如箩筛。雷公争前泣诉帝，至此岂可无省知。愿分羽卫勑天讨，助以积雹千山齐。金神拥遏按行道，後乘驾以万玉蜺。实分联翻夹铁盾，玉戟钩孑横珠旗。天风萧萧吹缟素，贝甲合阵穷天围。磨砮插羽注万矢，强弩竞发相联飞。奸穷诈极不保守，引组自缚相连归。累俘奏凯闯天陛，越雉拔羽按舞仪。帝呼祝融付焚弃，散灰下地无留遗。徵朋索党计轻重，斩戮屏翳囚风师。扶桑曈曈露轩豁，日御复反天衢驰。觉来四顾骇皓白，心与恍惚争是非。冬雷无声电不照，疑亦众鬼乘其私。天高地下非所职，且可把酒无嗟咨。"}