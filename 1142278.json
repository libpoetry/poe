{"id":"1142278","title":"题张老山从好堂","dynasty":"宋末元初","author":"牟巘","text":"世有嗜土炭，恣啖等粱稻。海上逐臭夫，自谓姣且好。好恶一失正，万境眩颠倒。亦有欲富者，蝇营无不到。洗削誇鼎食，执鞭甘隶皂。于此还有人，深耻货赂冒。一笑视千驷，贫贱守以道。厥好岂尔殊，吾自有至宝。但恐好不真，回夺谅难保。老山殊绝尘，褰裳衣欲缟。区区名与利，何曾挂怀抱。世人定不爱，昌歜与羊枣。吾意各有在，端未恨枯槁。从好以名堂，一室聊笑傲。心惟有所好，乃能无所好。好仁者夫子，不知岁年老。益晚而好易，易编穷所好。彼富如浮云，非义是所悼。谅兹得其从，圣言极探讨。孰重复孰轻，辨之亦既早。而我方忍饥，四壁净如扫。舍鱼取熊掌，因用儆衰耄。"}