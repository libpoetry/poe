{"id":"611233","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其八 临春阁","dynasty":"明","author":"邓云霄","text":"山腰古寺四无邻，谁信行宫乐事新。此日寒原悲宿莽，昔年高阁号临春。晚来霞结还成绮，望去仙妆若有人。惆怅风流江令醉，不知人世阅梁陈。"}