{"id":"1111286","title":"香潭八首","dynasty":"宋","author":"许月卿","text":"平生不作明河篇，一笑童心尚隐然。后日视今哀后日，同年而语不同年。瑩清川泽玻璃地，浓淡烟云水墨天。尽向痴人前说梦，何妨句里有婵娟。琼林宴坐赐诗篇，先帝恩光故烨然。紫陌寻春思是日，红笺通刺戒同年。浮花浪蕊阳和地，疏影暗香霜雪天。松柏岁寒吾共子，春风永巷闭连娟。殷勤教我琵琶篇，年友胸中炯炯然。公瑾风流酹江月，孔明礼乐中兴年。君臣可谓逢千载，南北须教总一天。水调歌中休惜别，月明千里共婵娟。我歌乱以归来篇，君笑骑驴孟浩然。君有风云须得地，我无历日不知年。君贪觞咏盟泉石，我愿朝廷泰地天。君去登畿春浩浩，我归受币女娟娟。信笔篇篇又一篇，东坡父子故依然。凤凰鸣处知何日，龙虎榜中今几年。残岁寄寒难避地，颠风急雪更无天。六宫粉黛无颜色，谁道人间少静娟。斗酒从来诗百篇，世间庄语便哗然。蕙兰得志应无日，稊稗逢时却有年。何必怨尤难舍我，欲教平治直须天。生来不被蛾眉误，人谤人间无丽娟。老师当日启灵篇，亲手传承岂偶然。残月晓风空夜夜，垂杨芳草自年年。报恩男子那无地，未丧斯文决有天。月在香潭照心曲，更饶一雨洗娟娟。政须洗耳听新篇，业已扁舟学计然。洁己庶几堪谏主，力田未必愧逢年。菑畬之业平心地，金石之交只在天。舞殿歌台从冷暖，此心如月一婵娟。"}