{"id":"99692","title":"法惠寺横翠阁","dynasty":"宋代","author":"苏轼","text":"朝见吴山横，暮见吴山纵。吴山故多态，转侧为君容。幽人起朱阁，空洞更无物。惟有千步冈，东西作帘额。春来故国归无期，人言悲秋春更悲。已泛平湖思濯锦，更看横翠忆峨眉。雕栏能得几时好，不独凭栏人易老。百年兴废更堪哀，悬知草莽化池台。游人寻我旧游处，但觅吴山横处来。"}