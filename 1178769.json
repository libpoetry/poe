{"id":"1178769","title":"诗偈 其四十三","dynasty":"唐","author":"庞蕴","text":"余家久住山，早已离城市。草屋有三间，一间长丈二。一间安葛五，一间尘六四。余家自内房，终日閒无事。昨因黑月二十五，初夜饮酒醉。两人相浑杂，种种调言气。余家不奈烦，放火烧屋积。葛五成灰烬，尘六无一二。有物荡净尽，惟馀空闲地。自身赤裸裸，体上无衣被。更莫忧盗贼，逍遥安乐睡。一等被火烧，同行不同利。"}