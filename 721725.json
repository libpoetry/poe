{"id":"721725","title":"奉答于畏之枉顾沙亭之作","dynasty":"明末清初","author":"屈大均","text":"吾家傍海涛，烟管一峰高。秋凿山香结，春收水翠毛。承君来浦口，系马向兰皋。风俗知南屈，家家学楚骚。一姓分南楚，三闾此大宗。君寻苗裔至，礼向逐臣恭。汤沐多香草，田庐绕碧峰。遗音哀怨在，愁杀竹枝侬。草没山边宅，泥深海上城。一家衣隐德，十口食才名。歌哭难消日，文章易养生。读君新乐府，感激有馀情。白首因周易，君子弃世时。羞将黄老术，去作帝王师。高尚无吾友，艰贞与尔期。毋忘鸡黍日，二子在东菑。"}