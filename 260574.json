{"id":"260574","title":"题杨秘监雪谷晓装图","dynasty":"金朝","author":"赵秉文","text":"林空月已沈，雪落风未扫。束装事晨征，之子涉远道。心知马上人，万象入腹稿。髯奴亦可人，行李伴幽讨。尘中无此客，风云满怀抱。逢辰则伊吕，不然商山皓。如何苦憔悴，薇蕨不得饱。前身孟浩然，后身穷贾岛。三生纸上形，千古笑枯槁。向来富贵骨，露湿原上草。百年等一梦，翻覆无丑好。那知风雪癯，不是蓬山老。所以荆和璞，一笑几绝倒。"}