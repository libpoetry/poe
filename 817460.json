{"id":"817460","title":"赠宁远李州牧","dynasty":"清","author":"戴梓","text":"漫道边陲春不来，欣欣花柳绕城开。使君膏雨千村满，秋剪芙蓉入酒杯。医闾翠色接秦关，百堞衙开水一湾。为问罗施何处好，江天万里画云山。北望边庭旧牧羝，黄沙漠漠草萋萋。宦情亦有伤心处，战壁孤悬乌夜啼。蹀躞龙媒入帝闉，高怀在在问羁民。相逢何幸无相弃，寒谷初回第一春。"}