{"id":"758763","title":"绮罗香 甲子上元前二夜对月寄姊","dynasty":"清","author":"谈印梅","text":"碧宇云轻，琼窗露重，深巷漏停银箭。挑菜传柑，客里物华催换。尽他乡、火树星桥，总不入、离人心眼。况天涯、草草杯盘，良宵空负月如练。还想故园千里，今夜清辉，不怕水遥山远。照到梅花，应见倚栏人面。料年来、南浦情深，问谁共、西窗烛剪。想画堂、近日欢游，试灯箫鼓宴。"}