{"id":"1040981","title":"石林亭成宴府僚作五言","dynasty":"宋","author":"刘敞","text":"吾爱谢宣城，适意安独往。虽联凤池步，不废山泉赏。吾慕应休琏，感事能属书。颇婴下流谤，独占仁智居。寥寥二贤后，忽忽千载馀。若士不可追，此风或在予。延石象众山，决泉泻交渠。林壤使我欣，不知岁月徂。薜萝分蔽亏，松竹相扶疏。时时四方客，顾此亦踟蹰。傥遇钟子期，知子情所摅。"}