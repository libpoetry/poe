{"id":"1031303","title":"提刑司封以邻霄台佳什垂示辄成拙篇以答厚贶","dynasty":"宋","author":"蔡襄","text":"峭拔几千仞，孤高无四邻。低回倾北斗，突兀起东闽。缔结青云上，登临沧海滨。溪山来面势，歌吹彻穹旻。子夜先看日，阴崖后得春。三韩空琐碎，万落自埃尘。使者风流在，诗人格调新。骊珠忽投我，神笔动惊人。平昔持州契，于今识路津。去天知不远，咫尺仰威神。"}