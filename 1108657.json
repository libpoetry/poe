{"id":"1108657","title":"即事二首","dynasty":"宋","author":"刘克庄","text":"厨人失职晏忘炊，赖是先生贯忍饥。一客覆羹真小事，举家食粥已多时。自怜气馁鲜难脍，渐觉身轻鹤可骑。屈指故交无厚禄，未知太保李公谁。厨荒灶鬼未须嗔，君看先师尚在陈。老退休贪太仓腐，清虚聊咽上池津。今无能采金膏者，古有曾逢石髓人。自笑冰衡三百户，难分圭撮饷比邻。"}