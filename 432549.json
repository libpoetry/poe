{"id":"432549","title":"水仙词六首","dynasty":"近现代","author":"连横","text":"湘江洛浦路非遥，喜有名花慰寂寥。我亦陈思时增枕，感甄何处不魂消！绝代丰神绝世姿，可怜端的是娇痴。沅兰澧芷堪相偶，合付灵均谱楚词。高髻盘鸦卸艳妆，惊鸿娇态几翱翔。昵人最是湘裙下，罗袜凌波步也香。鸳鸯侍阙自分明，蝴蝶过墙暗送迎。缟袂翩跹人宛在，一帘花影画难成。绮怀脉脉感湘灵，清瑟泠泠掩泪听。每到酒阑歌歇后，隔江遥指数峰青。金钗十二幻情因，香草多愁属美人。奼紫嫣红都看尽，二分明月淡江春。"}