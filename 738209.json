{"id":"738209","title":"冬晓登韬光禅院后山望晴雪","dynasty":"清","author":"王锡","text":"天地气严凝，出郭游人少。踏雪登山巅，凌虚纵远眺。万户炊烟迟，奇景湛清晓。竹折枝蒙密，松危势夭矫。足底多寒云，眼前绝飞鸟。风惊碧落间，日出扶桑表。千重越岫明，一带钱江小。百里纷皑皑，万象争皦皦。积素射晴霞，异光互回绕。目眩下高峰，冥蒙林壑杳。举首望精蓝，楼台俱缥缈。"}