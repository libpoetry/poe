{"id":"179892","title":"从冯黎州饮梅林以山谷旧时爱酒陶彭泽今日梅","dynasty":"宋代","author":"李流谦","text":"巾冠堕城府，桔槔无休时。胸脾贮黄埃，非复林壑姿。涎流方外胜，秦人望轩羲。万金买闲日，驾言一纾眉。冒踏众俟场，更从百代师。食鱼得河鲂，熊蹯佐其滋。叆叆烟雨村，霜条出冰蕤。乌鹊噪寒暝，玉立山差差。置樽扶疎下，寿干虬蛟驰。落蕊不动尘，初无犀骇鸡。公选择对宣温，云雾生攀跻。能来玩墟落，匹马却盖麾。蟠胸万螮蝀，区寰眇毫丝。以兹接群动，白羽坐指挥。笑彼豢外者，组绂为之鞿。他年驷马还，梅花当十围。记此黄公垆，下车挽客衣。未觉邈山河，一醉固大奇。"}