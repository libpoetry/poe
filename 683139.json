{"id":"683139","title":"咏梅","dynasty":"明","author":"方国骅","text":"汉宫颜色十年癯，白首春心梦有无。幽谷渺然徒自托，冰壶较尔意谁孤。更防戎马犹含碧，不语黄昏独握珠。东阁杜陵若相忆，美人原住远山隅。每到严冬眼自骄，嵯峨一树倚山腰。偏怜塞上将军笛，不负高楼玉女箫。霜色欲销逋客鬓，雪花全染逐臣貂。曾闻处士惭封禅，犹向江皋共寂寥。"}