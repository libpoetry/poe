{"id":"941170","title":"送郑丈婿孚先改秩用广西诸公韵","dynasty":"宋","author":"陈宓","text":"间关万里游岭海，谁知丈夫志有在。古贤足迹满四方，岂但青编勤摭采。胸多闻见益崔嵬，节历险夷终不改。山川辉润认珠玉，草木芬芳瀼兰茝。如何识者尚尔稀，呈露炎方越三载。西风稳送朝天行，高怀皎皎秋俱清。有亲鹤发要荣养，伉俪不必多为情。翱翔一鹗横空翼，喧啾百鸟息飞鸣。"}