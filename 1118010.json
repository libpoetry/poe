{"id":"1118010","title":"东园小饮四首","dynasty":"宋","author":"陆游","text":"少年万里走尘埃，归卧柴荆昼不开。十事真成九败意，一春知复几衔杯。波清凭槛观鱼乐，风紧钩帘待燕回。催唤比邻同晚酌，旋烧筀笋摘青梅。入东又见几春风，茆屋芦藩寂寞中。道业虽如诗不进，世缘已与梦俱空。高枝濯濯辛夷紫，密叶深深踯躅红。村巷断无轩盖到，一樽犹得伴邻翁。三月园林日渐长，闲从邻曲答年光。酴醾独殿群芳后，醽醁能令万事忘。下豉莼羹誇旧俗，供盐梅子喜初尝。乌靴席帽知何乐，自古京尘眯眼黄。乞得残骸老故山，草亭终日对孱颜。孤云百尺起江际，幽鸟数声鸣竹间。众死一身今独健，人忙万物本常闲。此心欲语知谁听，赖有渔樵日往还。"}