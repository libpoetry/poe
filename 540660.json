{"id":"540660","title":"代鹤言","dynasty":"明","author":"赵完璧","text":"元化泄灵淑，产此神异姿。皓洁焕冰彩，不杂尘埃缁。啄慊四海云，九霄惟所之。忘机天壤间，何意虞罗欺。铩我紫氛羽，剧我青田思。垂翅鸡鹜群，矫首燕雀嗤。良玉污涂泥，仙格奴隶司。昔为青云器，今为粪壤遗。郁郁寥廓抱，依依知者谁。开此含丹睛，迹滞无异窥。胡为作近玩，养翮以前期。"}