{"id":"247962","title":"忆旧游·谒西溪秋雪庵用厉太鸿韵","dynasty":"现代","author":"江南雨","text":"正扁舟容与，风敛烟波，云过山眉。望里萧萧意，叹芦花散罢，行到芳埼。片愁恰如残柳，摇曳几多丝。羡野鸟无心，还将绮梦，啼上柴扉。尘机，暂忘得，并劫后馀欢，都付闲诗。漫对前朝迹，任侵怀寒雨，浸染缁衣。当时素葭千顷，飞雪弄晴晖。想夜静生香，携琴荷月人自归。"}