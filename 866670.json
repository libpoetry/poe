{"id":"866670","title":"和何子应夜读书","dynasty":"宋","author":"冯时行","text":"轩顼握元气，尧舜法令疏。三王备文物，古意渐欲无。周平一东辙，列国异车书。祖龙失云雨，大汉天为谟。后更十数姓，年历几千馀。沧海屡清浅，兴亡如合符。生平笑书簏，远览资良图。滑净一棐几，万代忽森如。佳处仍三复，此意良不虚。岂无太乙来，青藜夜相呼。挈我游太初，天地如蜗庐。以思不如学，圣言岂欺予。"}