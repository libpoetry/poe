{"id":"814863","title":"浪淘沙 辛亥立春","dynasty":"清","author":"俞士彪","text":"乡思重欷献。独立踌蹰。是谁又道历更初。衰草寒云迷望眼，那是春乎。霜雪正盈途。家在西湖。迢迢谁与寄音书。凭仗东风为解冻，好觅双鱼。笑我少年人。憔悴风尘。惭他栩栩梦中身。多少旅怀无处说，犹幸逢君。泪眼望南云。且尽青尊。河桥分手日将曛。白草黄榆沙满路，看着消魂。碧水涨回溪。山驿花飞。春林日暮竹鸡啼。同在天涯同是客，却又分离。乡路望中迷。君恰先归。凭将音信莫教迟。堂上二人头欲白，讳我愁思。"}