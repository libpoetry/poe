{"id":"722526","title":"乞顾生写真","dynasty":"明末清初","author":"屈大均","text":"两世名家作画师，黄荃父子及徐熙。太仓顾氏今神妙，待诏金门有虎儿。三十重过好写真，不愁朱渐夺精神。尽君七尺吴淞绢，画取离骚一后身。岩泉置我未为非，更写婵娟伴少微。吴氏当风高士带，曹家出水美人衣。春蚕乞吐笔端丝，焦墨痕中布色迟。又作吴装缣素上，维摩天女两花枝。飞白轻云益有神，颊毫添取逼天真。长教居士传金粟，益使裴公作玉人。移入神气一毫端，汉有狂奴在素纨。异日桐江来物色，羊裘好与故人看。"}