{"id":"695885","title":"送吴虎臣之楚四首","dynasty":"明","author":"欧大任","text":"风流江左陆平原，入洛深怀国士恩。车马东西交聘日，怜才谁似楚王门。开府千秋作赋名，幕中宾客布衣情。西风大别涛如雪，君但褰裳采杜蘅。解佩湘妃去不回，至今啼雁楚天哀。词人只自誇云梦，明月珠旗大猎来。楼开鄂渚万枫丹，酾酒同谁七泽看。莫向江潭独醒去，九歌天阔白云寒。"}