{"id":"1123841","title":"赠马奉先二首值其已病竟不相识","dynasty":"宋","author":"赵蕃","text":"使君何苦向宜州，应为涪翁句法留。铜柱宁兴跕鸢叹，金华要遂牧羊求。壮时根本先培固，老去波澜重卷收。我亦学诗穷未达，是中得处可闻否。湘山湘水久经怀，近岁扁舟始一来。颇见留传诗句写，故胜摸索画图开。城南虽郁平生志，冀北未空千里才。壮节曾闻趣除诏，辞官何乃尚徘徊。"}