{"id":"810818","title":"贺新凉 用顾庵韵寿芝麓先生","dynasty":"清","author":"王士禄","text":"霄汉晴霞卷。近阳回、恰逢览揆，佳时天遣。堪羡湘东三管丽，笔露非秋仍泫。论黼黻、八蚕抽茧。经术文章兼事业，莫潘江陆海量深浅。光旦旦，庆云展。风流正不妨通显。看幽栖、春帆字阁，龙松题扁。洞里痴龙收秘帙，绝胜刘安鸡犬。捉鼻事、何须求免。肃肃容台司礼乐，听赓歌、如读唐虞典。还补衮，待纫剪。道大凭舒卷。只纵横、鸿文无范，烟驱云遣。往往探骊遗爪甲，颗颗海珠光泫。信不负、佳豪名茧。银汉倒悬千尺影，更沧江、屈注流非浅。声奕奕，宇中展。勋名恰并文章显。看千秋、景钟铭伐，螺书还扁。何必仙山求大药，枸杞根形如犬。算恨事、唯公其免。待向黄扉成燮理，调四时、玉烛光前典。筇竹杖，任公剪。雁阵秋风卷。逗先生、五湖归兴，浩然难遣。萧寺寒钟催襆被，黄菊蘸霜薄泫。别思裹、层层如茧。昨夜离堂縆锦瑟，赋酒悲、语讶文通浅。更漏促，意难展。凭他李蔡身能显。定何如、司空表圣，休休高扁。到日鹤湖弭短楫，门有衔衣旧犬。莼菜忆、此时应免。砚北著书倾八斗，笑子桓、旧论难为典。荷芰服，羡君剪。风柳千条卷。对清波、鉴窗添槛，幽情堪遣。鸭绿粼粼光不定，欲上人衣似泫。供妙咏、南藤东茧。除却青帘双画楫，较青溪、溪水无深浅。新句就，旅怀展。君家世以诗名显。更无须、兵曹遗斧，斗轮誇扁。笔底丹头深自秘，舐鼎那容凡犬。笑犊鼻、长竿堪免。竟欲相从沽一斗，便十千、未和春衣典。尘俗虑，坐来剪。瓶拂将书卷。伴参差、几痕疏影，尘情都遣。只借徐吾光一罅，移得东篱晴泫。似淡墨、泼来冰茧。神释中宵形赠影，眼模糊、不辨秋深浅。斜复亚，缩仍展。懒鱼虽懒神通显。总都虑、依稀能认，叶棱花扁。宛尔浔阳风味在，深巷还闻吠犬。色相累、输君全免。魍魉抱疑应借问，须教参、影事翻禅典。情脉脉，不堪剪。"}