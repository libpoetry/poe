{"id":"51058","title":"送张都水","dynasty":"明代","author":"吴宽","text":"幽燕建都邑，九鼎从而迁。八政一日食，仰此东南偏。岁漕四百万，舳舻相后先。云帆罢转海，江淮达且沿。迤逦经齐鲁，有渠昔人穿。噫此寻丈耳，譬若沟浍然。置闸以启闭，相时为节宣。岩岩鲁山下，平地多流泉。泉流入漕渠，其始才涓涓。奫沦惟自足，安知可浮船。疏导非人力，济世嗟何缘。张君官水部，治水思昔年。往来相度之，涤源同九川。功成既归朝，大臣慕其贤。封章始朝荐，行李仍夕旋。维此百泉眼，利博人争传。入渠有余沥，可溉万顷田。只今东方民，老幼咸颠连。槁项与黄馘，嗷嗷口流涎。潴泄倘有策，旱涝何须怜。漕粟国用足，种粟民生全。他年司马氏，载入《河渠》篇。"}