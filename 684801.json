{"id":"684801","title":"青莲社翁题再咏闰元宵","dynasty":"明","author":"王彦泓","text":"月已重圆未快睛，饮徒仍借节为名。横斜灯影添疏杏，杂和笙声是早莺。载酒船乘春涨活，踏歌人喜夜寒轻。前朝预借无聊甚，莫负闲身过太平。良宵已订酒重携，偿补从前困雪泥。巧历若为添韵事，能诗谁不快新题。何当苦雨坚相妒，始信狂春误见迷。从此追欢遣幽兴，莫凭风景浪推挤。"}