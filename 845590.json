{"id":"845590","title":"庄献明肃皇后恭谢太庙 其三 十二时","dynasty":"宋","author":"无名氏","text":"母仪下，国祚和平。玉帛凑寰瀛。尤祥极瑞，茂实英声。两耀比皇明。昭孝飨、躬荐精诚。祥并保佑洽由庚。和乐遍怀生。柔远能迩，海宇永澄清。复曾城。宝册受鸿名。绵龙绪，十治同齐圣。至治播欢声。止戈为武，顿纲搜英。察万物人情。损服御、不尚瑛琼。俗怀生动，修文考制，颛法上天明。地不爱宝，人不爱其诚。帝图宏。寿岳永峣峥。"}