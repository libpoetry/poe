{"id":"550466","title":"石溪歌赠林隐君","dynasty":"明","author":"徐熥","text":"南剑有溪名君竹，脩竹苍苍溪水绿。中有幽人号石溪，诛茅垒石溪之曲。溪流日夜声潺湲，幽人啸傲石溪间。石可枕兮溪可漱，富贵浮云真等閒。幽人今年八十几，足迹何尝到城市。白岩啸月遇崆峒，青嶂眠云梦黄绮。怜余本是武陵人，欲向溪头一问津。桃花好逐溪流出，世上如今不是秦。"}