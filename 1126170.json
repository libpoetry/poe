{"id":"1126170","title":"挽吕东莱","dynasty":"宋","author":"康文虎","text":"中兴以后谁堪数，名满东南震昔贤。旧论当时存喘息，微波今日塞天渊。承平格力回全盛，人物风流继往年。太息何人知所自，此心时复一潸然。国尚有人悲此老，天其丧我泣吾曹。平生心事知谁与，怅望今人论太高。便欲卑心随故步，岂期中路丧连鳌。先生已死吾何望，举眼犹知有凤毛。"}