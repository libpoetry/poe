{"id":"415933","title":"游龙虎山","dynasty":"近现代","author":"常国武","text":"阳朔山水甲桂林，惮远杖屐惜未曾。眼前山水亦清绝，税驾恍作漓江行。两岸丹峦蜿蜒出，一湾泸溪彻底清。放舟中流任容与，山静惟闻欸乃声。舟人指点峭壁上，石窟星散悬棺横。朅来不知几千载，墓椁居然如初营。舣船曲港入翠壑，秋崖忽现春宫屏。横陈姹女开牝户，依稀犹见云雨零。熟知道流耽淫乐，房中有术道始成。道观已毁道士死，留此毋乃渎山灵。掩口失笑掉臂去，渡头酒肆酌绿酃。山肴野蔌列几案，活鱼更借活水烹。饮罢乘兴上极顶，俯瞰遥瞩倚危亭。罗带玉簪妒环燕，却怪山用龙虎名。"}