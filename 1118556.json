{"id":"1118556","title":"道室即事四首","dynasty":"宋","author":"陆游","text":"看尽吴山看蜀山，归来不减旧朱颜。宣和遗老凋零尽，况说祥符景德间。松根茯苓味绝珍，甑中枸杞香动人。劝君下箸不领略，终作邙山一窖尘。遍游海岳却归秦，除却南山万事新。长剑高车何足道，金人十二也成尘。黄金堆屋无处用，甲第连云谁与居。莫笑先生无仆马，风雷万里跨鲸鱼。"}