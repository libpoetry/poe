{"id":"1002028","title":"递呈馀干郭主簿子敬","dynasty":"宋","author":"曾丰","text":"谓吾多可失之杂，与人连甍或莫识。谓吾寡合失之孤，与人倾盖或莫逆。南来岂是无过从，一见如故髯簿公。文章未始要著语，造化莫能与争工。半生蓬首黄卷里，不如略款习凿齿。须臾已幸复期年，咫尺犹思况千里。羊城虎城任仃伶，梅岭不遮梦逢迎。陇头明月向人色，户外清风敲竹声。汉廷用少公垂老，在我者大官无小。馀干县古簿书少，赤子被圣厮儿扰。馀功始可到鱼鸟，了事犹痴仍不了。笑人莫更为人笑，我住巴山木之杪。急足往来数晡晓，贻诗勿惮相揉矫，吾人能有几同调。"}