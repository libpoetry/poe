{"id":"146823","title":"贺李宪校书生子","dynasty":"宋代","author":"王子俊","text":"乃翁学海深无底，材如莫耶淬清水。天教乞与玉麒麟，拍手欢呼为公喜。雪峰千丈玉嶙峋，玻璃之江浸秋旻。可怜秀气无着处，都为此子融精神。昨夜使星光耿耿，旁边却有庚星影。起来瑞霭迷绮筵，玉果犀钱试汤饼。乃翁著书身为臞，私稿自有一石渠。行看一日诵千纸，不必更读他人书。乃翁勋名已如许，如何免得洪钧府。请更撰成经国谱，付与郎君踵前武。"}