{"id":"553324","title":"赋观鱼台送李濠州归河北","dynasty":"明","author":"程本立","text":"庄周非惠子，惠子非庄周。二子濠上意，固知鱼乐否。我陪李使君，聊复濠上游。漠漠野屋古，悠悠淮水秋。濠鱼不盈尺，数罟日相求。喁喁讵能乐，政似苍生忧。吾祖养鱼作，德与元化侔。庄惠满一哂，抚掌风萧飕。使君将北归，脱履巢云丘。濠州失父母，遮道不可留。涸辙无活鲋，深渊有潜虬。徘徊下台晚，极目送孤舟。"}