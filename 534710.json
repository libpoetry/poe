{"id":"534710","title":"寿整庵罗太宰先生八十诗 其四","dynasty":"明","author":"尹台","text":"古有不召臣，贵道匪高尚。进难思所安，退勇夫谁抗。夫子擅英闻，旧学夙有访。经帏茂沃启，黼阁承弼亮。一谢持衡荣，遂谐列鼎养。清声动八表，峻节畴匹伉。成功夺宠利，盈名亏訾谤。不见西昌里，新恩流骀荡。馈酳等优崇，彤弨陋锡贶。再拜颂武公，抑训谅无忘。"}