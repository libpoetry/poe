{"id":"1116020","title":"嘉定改元久旱得雨诗呈张令君","dynasty":"宋","author":"杨简","text":"底事焦劳偃室中，耕农皋月未施工。两龙会合千山暗，数日霖零百里同。举手尽称知县雨，何心领略大王风。再生天造奚为报，海有穷时此不穷。两日长忧积满中，感深令祷格天工。欣欣处处人人喜，渺渺茫茫亩亩同。不至伤如无极雅，行当改赋黍离风。邑民颂德千和万，毫楮如何可以穷。"}