{"id":"608272","title":"行经路傍古墓","dynasty":"明","author":"区大相","text":"路傍何代墓，欲问了无因。当日铭碑者，斯焉骨亦陈。陵谷有回换，况乃绮罗身。重泉一以闭，千载不复晨。蒙密荆杞乱，纵横石兽奔。珠襦为人取，玉体蝼蚁亲。田狸升树啼，牧竖歌伐薪。幽幽垄上日，靡靡草间燐。雍门不足涕，蒿里不足呻。恨无一杯酒，酹此泉下人。安见千年后，谁非狐兔尘。"}