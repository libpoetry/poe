{"id":"1252076","title":"奉别吴志孚先生","dynasty":"元末明初","author":"陈亮","text":"泽国鸿雁集，衡门风雨深。斋居抱行素，恻恻感秋吟。久怀延陵风，高驾幸过临。惠然襟期合，孰云旷难寻。既洁樽中醪，载拂床上琴。无言一会易，赖写千古心。忆昔倾盖时，游集多朋簪。临觞忽不乐，感旧复慨今。盛时不重来，白发苦相侵。斯文恐将坠，勖尔道自任。三江多兰茝，地古饶云林。跂望信修阻，尚忆金玉音。"}