{"id":"795873","title":"沁园春 闺课","dynasty":"清","author":"王瑗","text":"琐琐裙钗，清清闺阁，楚楚功夫。只禽音穿幕，灯边早起，螺光开盒，镜里晨梳。问省椿萱，料量松菊。绣绿描红较密疏。抛针处，又签分四部，斐几摊书。兴来柳絮吟馀。更减字偷声按谱图。或闲摹法帖，十三行也，静调清瑟，廿五弦乎。香爇龙涎，茶烹雀舌，饥饱还教问玉奴。黄昏后，尚敲棋迟睡，阿母频呼。"}