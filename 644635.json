{"id":"644635","title":"乙丑中秋在石镜精舍同士友玩月后二日家兄寄示会饮分韵诸诗览之怅然叹不得与因奉次来韵兼东郑君好义 其三","dynasty":"明","author":"方孝孺","text":"开樽酌月华，酒味清且醺。吐气长风生，吹灭天际云。此身与宇宙，谁主复谁宾。有生道为贵，万事何足论。苦节慕夷齐，延年称羡门。仙凡两冥漠，奸雄犹啖吞。山栖未为隐，颇喜离俗氛。固穷固非洁，用世岂吾仁。"}