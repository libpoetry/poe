{"id":"1063845","title":"寄郤子中学句","dynasty":"宋","author":"释德洪","text":"刚疏触时怒，发之投海山。沛恩出意外，缧囚遂生还。湘西谷量云，结屋清蘋湾。举手弄云水，意适情自闲。大藩英俊地，翰墨相追攀。聚话兰丛秀，吐气雌霓弯。我穷世讳见，所至特见删。但馀遭夫子，时时客扣关。迩来又识公，喜忘双鬓斑。夷粹韵拔俗，简重语不烦。人品有如子，合在台阁间。归来梦西津，五峰解烟鬟。故人讶归晚，负负愧在颜。此诗虽梦语，亦足发天悭。乃知忧患烈，不能镌冥顽。遥想为一笑，秀句出饥寒。"}