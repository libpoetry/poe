{"id":"810823","title":"杂感","dynasty":"清","author":"王士禛","text":"陇水洮云外，传烽万里通。天兵张掖下，露布朔方同。贼已亡方望，时堪仗窦融。明年看置酒，图画满南宫。饮马洞庭阔，连营笳吹闻。南人知象主，汉表失番君。斑竹祠边水，苍梧野外云。何时真下濑，一试习流军。戮力还羌帅，孤忠有法王。不缘蒙上赏，何以警无将。天狗过秦野，髦牛限鬼方。古来称陇蜀，成败几苍茫。一发东瓯路，悬军春复秋。何人裹马革，几辈烂羊头。礼比长公主，荣逾恩泽侯。圣朝宽大德，不死竟何忧。"}