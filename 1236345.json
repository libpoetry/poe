{"id":"1236345","title":"次韵友人京华即事二首","dynasty":"元","author":"陈旅","text":"阿阁棱层羃晓阴，扶桑凉影映疏林。燕山北拥天都大，瀛海中涵月殿深。仙女乘鸾吹紫玉，才人骑马勒黄金。壮游偶结高阳客，无复临风动越吟。落拓綀衣阆苑间，江南游子醉长安。禁沟春过留香雨，宫树风来响翠澜。五卫旌旗秋甸里，千官剑佩晓云端。何人只献河清颂，宜向明时沥寸丹。"}