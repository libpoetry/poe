{"id":"903358","title":"锦池芙蓉盛开与谭德称何国叔曾无逸王季嘉吕浩然张以道小集以东坡诗细思却是最宜霜分韵得却字","dynasty":"宋","author":"张镃","text":"道人有园居，其门可罗爵。夫何诸贤杰，疏野尽阔略。联镳过柴荆，慰藉淡与泊。尔时木芙蓉，酣酣纵云萼。呼酒亟对之，不复次杯酌。西风吹雨小，池波晚烟阁。红痴高髼松，翠闹竞参错。谈丛及笑粲，大胜世俗乐。翘摇鹏凤群，着我惭瘦鹤。区中有此不，今古一开拓。山林岂细故，人愿要天诺。侵寻霄霏举，乃独趣丘壑。探韵睨大巫，疾走宜退却。簪花谢慇勤，敢避句恶弱。从今数名芳，消真屡成约。"}