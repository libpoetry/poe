{"id":"1147843","title":"山中访道者","dynasty":"唐","author":"于鹄","text":"触烟入溪口，岸岸唯柽栎。其中尽碧流，十里不通屐。出林山始转，绝径缘峭壁。把藤借行势，侧足凭石脉。㰹牙断行处，光滑猿猱迹。忽然风景异，乃到神仙宅。天晴茅屋头，残云蒸气白。隔窗梳发声，久立闻吹笛。抱琴出门来，不顾人间客。山院不洒扫，四时自虚寂。落叶埋长松，出地才数尺。曾读上清经，知注长生籍。愿示不死方，何山有琼液。"}