{"id":"1143815","title":"老而健贫而诗自志其喜八首","dynasty":"宋末元初","author":"方回","text":"弱冠至休致，日须成一诗。贫犹常饮客，老幸不招医。节欲无真病，轻财似太痴。此吟得佳句，新买早梅枝。一时诗有思，何待苦吟成。老易惟难健，贫多但少清。藏书终不卖，耽酒别无营。十六年林下，休官万事轻。拙宦知今是，颓颜及古稀。寡言为暖药，微醉当寒衣。空腹蝉当饱，长身鹤肯肥。天容清更健，不省桔槔机。万山读书地，近偶脱烟氛。幸保分膰庙，常营葬骨坟。婿佳殊逸少，儿懒过宗文。忽忆门前月，僧敲醉亦闻。老翁处处有，不健复何为。贫户家家是，能诗始足奇。东坡捐玉带，白傅放杨枝。新有僧相识，时来说易诗。清而贫最乐，健以老何伤。短发蓬加雪，贞心菊耐霜。冻吟乏薪炭，醉卧混衾裳。冰檗怜儿女，年皆四十强。才具虽无用，襟期亦未非。良难营脱粟，谁肯质深衣。为士当知耻，观人不相肥。还家缺车马，犹解步如飞。蹉跎早七旬，老健保清贫。识破元来易，言传恐未真。但能积阴德，焉用出阳神。释怨恩须报，天终相吉人。"}