{"id":"527604","title":"袁惟武山水图","dynasty":"明","author":"何景明","text":"源潭窈窕开层岛，叠岭撑空互倾倒。人家万树隔村原，细雨冥冥春更好。清江柴扉映春草，樵歌渔唱归林早。帆色遥随返照回，岸沙却被垂杨扫。袁侯此图爱藏护，画手莫识马与顾。挂壁盘纡见岩壑，开窗拂拭生云雾。呜呼此图侯当珍重留壁间，万金莫买真江山。"}