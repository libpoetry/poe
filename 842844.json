{"id":"842844","title":"重游戒坛潭柘二寺得诗六首示嘿园宰平因寄堇腴 其二","dynasty":"清末民国初","author":"陈宝琛","text":"入门眩丹碧，千佛阁一新。戒坛胜在松，贵是辽金陈。一松插霄立，苍黝不见鳞。一松称卧龙，抉石根如轮。孙枝亦屈铁，偃蹇不可驯。其一虽空心，要与栝柏邻。独怜活动松，怛化逾廿春。生邀宸翰赏，死作僧厨薪。琳宫有兴废，古木烦见珍。"}