{"id":"1128516","title":"次韵陆岩老祠部见寄五首","dynasty":"宋","author":"葛胜仲","text":"山城岑寂偶分麾，聊欲藏瘝一再期。岂有声华如所誉，得非朋旧猥相欺。久钦黄发嘉猷壮，初喜青天宿雾披。尚恨匆匆还执别，不容重醉习家池。绕郭芙蓉十里城，画桥烟水接东瀛。蘋洲倒照苍山影，花濑遥闻白苧声。问舍求田应犯虑，浮家泛宅未忘情。催科拙似阳公考，敢觊屏风录姓名。溪南溪北梵王宫，踊甓亭亭耸半空。红靺鞨沉山带日，碧琉璃净水无风。云迷翠阁参差见，舟舣朱桥缭绕通。泚笔凭谁写东绢，尽将烟景荐重瞳。词场弱岁以文鸣，落落寒松见老成。剧郡神君频结课，中台郎位早飞声。当年威令千人废，此日精神一座倾。欲试閒窗鸿笔健，春容诗轴灿琼英。镜中双鬓未全华，退隐林泉意绪嘉。春圃带烟锄径草，夜灯和雨看檐花。神能自卫同干越，老更知涂似渥洼。文注五河初不竭，从来惟属士衡家。"}