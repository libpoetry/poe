{"id":"350353","title":"齐天乐·人日竹仙招饮六缘馆，为消寒第九集","dynasty":"清代","author":"程颂万","text":"东风莫谩吹愁至，相携慰伊春冷。浅白浮樽，新黄褪额，歌侣年时芳俊。帘阴做暝。黯掠破丝丝，酒边愁影。侧帽相看，隔花人说去年病。珠尘花市又接，杜陵诗思剧，慵唤春醒。槛入新蟾，篱招彩帖，暗促溪桥梅信。兰宵漏紧。怕灯约黄昏，懒寻鸳径。社燕多情，旧巢新睡稳。"}