{"id":"1122977","title":"实弟以诗来督作会文又因太原侄寄声欲作不速此文人狂客所为非素所望也今以五绝奉寄虽小阻高兴若能从而绎之则有味也","dynasty":"宋","author":"胡宏","text":"我病死无日，经书更穷年。少年宜若厉，诗酒勿留连。苦参道难学，放肆事容易。入脚不可深，骎骎成自弃。天道方愈怒，在人宜敬身。望于经吏内，严自作工程。岁月叹逾迈，入门事业难。战兢曾子意，岂可遂阑珊。我祖生文定，杰然继真儒。门风早衰飒，吾弟意何如。"}