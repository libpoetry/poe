{"id":"935064","title":"小憩前平院戏书触目","dynasty":"宋","author":"陆游","text":"道边小寺名前平，残僧二三屋半倾。旁分千畦画楸局，正对一山横翠屏。修纤弱蔓上幽援，坚瘦稚柏当前荣。稻秧正青白鹭下，桑椹烂紫黄鹂鸣。村虚卖茶已成市，林薄打麦惟闻声。泥行扶犁叱新犊，野馌烧笋炊香粳。十年此乐发梦想，忽然到眼难为情。上车欲去复回首，那将暮境供浮名。"}