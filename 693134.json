{"id":"693134","title":"哭刘邦彦二首","dynasty":"明","author":"沈周","text":"五十年来托故知，秖酬两会便长辞。湖山好在无人物，风雨空令有涕洟。松下骨埋宗长锸，梅边魂和老逋诗。瓣香在手身违病，月落斜窗起坐时。天教行乐住杭州，今日湖船似旧不。桃怪刘郎来不再，诗怜杜甫死方休。风流山水仍红拂，富贵壶觞到白头。最是竹东听雨夜，而今空有梦追游。"}