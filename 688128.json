{"id":"688128","title":"天宝宫词八首","dynasty":"明","author":"朱纯","text":"共听蟾宫第一歌，宴酣其奈月明何。禁门深锁无人入，却许衔花野鹿过。宫女新装锦绣绷，綵舆行处沸欢声。胡儿笑向盆中浴，不弄金钱解弄兵。宠爱无过虢与秦，翠华何事远游巡。城都总有花如锦，得似长生殿里春。长安回首战尘中，罗绮繁华一夕空。惟有温泉旧时月，远随车驾到扶风。长安胡骑正啾啾，尘暗宫花粉黛愁。凤辇不知何处去，野乌啼月上延秋。赏月看灯乐未央，忽惊鼙鼓动渔阳。太真若更思鲜荔，飞骑于今幸蜀忙。落尽宫花辇路荒，銮舆西狩岭云长。词臣休望金鸡赦，蜀道艰难胜夜郎。玉环忍弃马嵬坡，南内归来意若何。落尽梧桐秋雨夜，凄凉更比寿王多。"}