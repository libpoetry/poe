{"id":"1059036","title":"次韵苏子骏寄其弟世美","dynasty":"宋","author":"邹浩","text":"霜风战芜城，耿耿袖间手。峨冠何许来，逸气蟠九有。入眼无可人，终焉收下走。舌端写天河，那知胆非斗。离亭巧梯媒，节物几榆柳。所向曹匼阿，刚肠欲雷吼。饥寒挽柴车，莫获亲可否。年来但韦编，妙处知不朽。规模绵古今，元自一布肘。翛然环堵中，未觉羲皇久。三复鹡鸰诗，亦已等妍丑。此心千里同，岂愧鼻如口。更闻隐君子，随风落岩薮。崇朝公事休，嗜好斥杯酒。幅巾款玄谈，聪明谢天诱。万象悬目前，轩豁开户牖。坐令黄堂上，观净亦成垢。维皇急亲贤，承庸拔师友。丘壑难自娱，岩廊拱文母。只恐行赐环，仙去误鸡狗。与其羡长生，孰若寿黔首。一语君试听，黄梅未当剖。"}