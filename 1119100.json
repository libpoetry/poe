{"id":"1119100","title":"次韵答学者四首","dynasty":"宋","author":"陈师道","text":"津津爽气贯眉目，十五男儿万里身。笔下倒倾三峡水，胸中别作一家春。黄尘投老得何郎，准拟明年共我长。熏沐不为杯酒污，飞扬未许老夫量。暗中摸索不难知，眼里轮囷却见稀。行地径须先八骏，刺天终不羡群飞。太阿无前锋不缺，铅刀不堪供一切。至柔绕指刚则折，善而藏之光夺月。"}