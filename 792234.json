{"id":"792234","title":"西村赏荷","dynasty":"清","author":"徐庭翼","text":"小池一亩素荒芜，我来始植荷与蒲。又被鹅鸭牛践污，连岁未克花舒敷。今年行禁约牧奴，水清花发美且都。薰风浪涌青钱输，不日如云荫绿蒲。朵朵潘妃连步起，亭亭翠盖争前趋。香腾清远入天衢，盘盘晓露湛明珠。岂惟艳冶绝尘区，风光堪拟小西湖。朝来暮往陂塘隅，花容偏与老人娱。可怜境僻赏客稀，往往取酒独倾壶。画工今代未应无，倩绘莲房百子图。"}