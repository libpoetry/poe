{"id":"1038782","title":"出京东归招赵参","dynasty":"宋","author":"张方平","text":"季子揣摩佩六印，主父宦游食五鼎。奈何君抱纵横才，四方漂泊无人省。我客在陈君逆旅，秋霖淫滞宵灯永。解裘命酒邀与谈，萧萧衢路骅骝骋。是时泣血略相吊，我走汝南君入郢。今者索然来上都，阴怀一刺谋谒请。深闳高盖竞豪权，大浪长风独萍梗。龙待云雷无一勺，虎思林麓困穷阱。壮心日觉春冰消，素发年来晓霜冷。季子主父昔亦尔，子参今胡怀怲怲。一为齐国无立锥，一为洛阳无二顷。我有弊庐濉之阳，子参良田枕清颍。况是伊人高枕时，明朝归鞅同君整。"}