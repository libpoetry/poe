{"id":"687297","title":"挽杨斗玉少参","dynasty":"明","author":"孙传庭","text":"蒿里幽沉掩夕阳，陇云愁抱海天长。赐帷自切明君惠，裹革徒深义士伤。血洒江氛终化碧，骨埋冀野旧飞黄。招魂欲赋重搔首，风雨潇潇下白杨。一柱天南正倚君，俄惊地下促修文。无人不欲歌黄鸟，有母那堪舍白云。历尽艰辛惟远道，到来愁惨独孤坟。关河摇落逢秋暮，满目松楸对夕曛。寻常死别已难禁，况复知交感倍深。郢曲昔曾先我赋，楚词今为吊君吟。春风共啖红绫饼，流水谁听绿绮琴。一往顿成千载恨，几回清泪欲沾襟。愁瞻素旐下荒原，执绋伤心不可言。梁狱上书应有恨，楚臣作赋本多冤。河山斗北千年气，风雨滇南万里魂。有友如余殊任侠，安能为尔叫天阍。归来魂梦久相恬，困倚孤帏漫自嫌。颈厌鹤长难学短，味谙荼苦反疑甜。人情冷与秋风并，世路蒙如夜色兼。怪杀屈原原未醒，卜居何用拂龟占。"}