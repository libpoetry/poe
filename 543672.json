{"id":"543672","title":"题黄公望西泠烟霭图歌","dynasty":"明","author":"胡应麟","text":"大痴老人黄子久，涂抹丹青号名手。名呼大痴画不痴，此图气韵尤淋漓。危峰突起矗霄汉，迤逦横冈折层巘。其下澄湖八万顷，金碧楼台挂天半。芙蓉及菡萏，艳色何纷披。恍如若耶溪，并浴千西施。飞鸥明灭傍沙际，挟雌抱子群翔飞。第六桥南入灵隐，此去南屏尚多景。岳王墓倚金沙滩，竺色三天浮髻鬟。隔崦人家夕阳落，破帽骑驴出东郭。寻诗何处携丝桐，美人迟我飞来峰。"}