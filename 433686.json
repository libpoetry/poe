{"id":"433686","title":"菩萨蛮","dynasty":"近现代","author":"谢觐虞","text":"摇天星斗鱼龙戏。烧灯子夜春城沸。不见汝南鸡。空夸坛上啼。高楼荡子妇。独宿霜华苦。一笑寤遥烽。曲阑肠断红。翠翘金雀双鸂鶒。博山鹊尾沉香烈。斜柱抱云和。熏笼长夜何。开帘惊鹖旦。起视明星烂。多露割眸酸。云车风马喧。兽环鱼钥庄严地。锦茵却任乌龙睡。银汉又星辰。春风摇梦痕。雁高鱼在水。写破红笺字。何处燕飞斜。应非王谢家。舞鸾颠倒屏风上。女龙雌凤皆惆怅。春色早成尘，休劳妒尹邢。长干伤别坠。惊见遗钿翠。楼下报花残。楼中曲可阑。红墙不隔天千尺。海风夜裂湘灵瑟。槎路指狼星。青蛇匣底鸣。高丘伤睇视。佻狡鸣鸠喜。安得起潜龙。银湾回怒淙。南园满地风和絮。晓莺残月知谁主。龋齿更愁眉。背人祗自啼。金铃珠络索。可奈浮云恶。弱柳不胜风。无端惹乱红。愁红恨紫无消歇。翠幢谁放东风入。晓枕讶相呼。恼人青鹧鸪。房栊金屈戌。整顿罗襦立。敛手谢东邻。弹棋亦自能。盘龙宝带空箱叠。闹妆犹斗长安陌。翠额本清妍。君心自不怜。试裁明月扇。倘念寒灰怨。日暮卖珠回。尘奁掩泪开。斜阳不暖寒鸦色。玉颜净洗残脂白。一夜井梧风。叶飘辞汉宫。瑶池悲穆满。黄竹歌声短。漫信海天宽。枯桑尘土乾。"}