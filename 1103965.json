{"id":"1103965","title":"夏五门外小池白莲盛开有一茎双花岿然出于群花之上赋长句志之","dynasty":"宋","author":"徐瑞","text":"方塘风露清泠泠，万荷嶷立森高青。群花迎日各有态，一茎出水初亭亭。双苞并蒂发天巧，雕饰尽去殊瞻听。风标自是绝尘土，道气直欲凌青冥。恍然两仙来帝庭，翠云绿雾浮辎軿。飘飘羽服共萧散，隐隐水佩争珑玲。同舆鄙笑岳及湛，专城彷佛石与丁。看花何啻日千转，属辞含意行且停。涪翁食莲寄深感，如此妙质谁当铭。我歌此诗百其聆，一洗千古脂粉腥。"}