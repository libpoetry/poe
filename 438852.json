{"id":"438852","title":"辛未九月二十一日雪","dynasty":"金","author":"王琢","text":"几日西郊雾，连宵北牖风。菊花犹汎酒，雪片忽填空。草树秋容失，河关晓气濛。听初疑落叶，仰不辨高鸿。烂漫三冬意，凭凌百圃功。披裘赴鸡黍，埽径惜篱丛。岂料玄英巧，来争白帝雄。剪裁浑草草，飞舞太匆匆。秪作干时令，非关兆岁丰。冬雷怪相似，春雹冷应同。安得蛟龙蛰，何由翳霭通。日华升赤壁，天色湛青铜。尚有登临兴，宁无赋咏工。烟霞狂醉啸，一发醉颜红。"}