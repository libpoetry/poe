{"id":"565771","title":"公无渡河一首","dynasty":"明","author":"黄省曾","text":"公无渡河，河流汤汤，万里扬波。蛟龙吼风，穹龟驾雨，碧浪吹嵯峨。何不停桡辍席，与汀鸥以回息。茫然披发，竟触湍而携壶，萍翻沤没在顷刻。蛾眉毕力悲长呼，长呼向天公不归，那思桃李争光辉。投身赴公心敢违，万古羞杀湘江妃。室家一朝作飘瓦，世途险巇骨横野。如何翩翩纨绮儿，云霄骑虎不得下。钟残漏尽运既徂，黄金不守泪空洒。"}