{"id":"752325","title":"奉寄献恭叔父","dynasty":"清","author":"叶在琦","text":"寒澌缓缓回春流，闸河不任浮轻舟。空斋腊去六十日，短梅疏花为客留。梅花留客看春雪，三月西湖有此不。浙中山水夙缘重，官辙过处皆曾游。昔来趋庭不谒郡，潇洒题诗八咏楼。今来下车谕父老，邻邑人识新君侯。中年最乐奉亲事，况自官舍涓兰修。愉愉门内涤牏器，善气已动舆人讴。琦也弱岁从诸父，僧院镫火春徂秋。栖鸦暮满窗外树，斜月照见低枝樛。依稀此景但畴昔，辗转人海嗟萍游。新岁岭外有消息，阿叔奉檄归梧州。仲兄匆匆别数月，踪迹尚滞藤溪头。惘然当别念家事，未敢孟浪干时忧。都门送人已屡屡，居者不去宁无求。颇思十亩有收获，胜似朝市为身谋。高堂康健慰游子，宁赡邸费无归休。亲慈自望可树立，力薄欲进途无由。求才正亟汰冗长，太仓鼠雀能勿羞。还家温凊帅群季，何有郁郁思八驺。"}