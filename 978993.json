{"id":"978993","title":"喜陈行之病起","dynasty":"宋","author":"晁公溯","text":"闭门莓苔青，攲枕风雨秋。白日稍觉短，急景逝不留。鸣蝉尖旧响，高槐老新柔。吊古哀九辩，感今怀百忧。是时甫七月，大火方西流。阴麓悬暮色，停云挂空愁。凉风飒然至，有声在林丘。萧萧吹游子，意已思良裘。隐几默不乐，读书将安求。岂无三益友，共此百尺楼。陈郎漳滨卧，久阙过我游。朝来见颜色，厥疾云已瘳。自兹可来往，笑谈更献酬。不忧饭成糜，相约剑买牛。谁能与此世，颠倒同薰莸。"}