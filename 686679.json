{"id":"686679","title":"郊斋有作呈北寺旧僚长","dynasty":"明","author":"边贡","text":"石城钟鼓散鸣鸦，坐对松云放早衙。瑶草色通西苑路，玉箫声度上清家。江涵碧殿春同丽，雪霁钟山日转华。此景北都应未有，品题遥向故人誇。往岁春郊侍紫庭，步从龙衮夜祈灵。芝房窈窕行宫转，羽卫骖驔法驾停。风落殿钟流远近，雾随坛燎上空冥。端居想像南江表，伫立时看北斗星。"}