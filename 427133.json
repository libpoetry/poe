{"id":"427133","title":"秋思耗 怨别和梦窗","dynasty":"近现代","author":"黄侃","text":"清影孤灯侧。但数花、犹弄夜窗寒色。沈醉乍醒，似闻歌管，追惜肠窄。记催曲琼筵，四弦曾为诉怨抑。对画屏、山澹碧。恨樗烛光残，玉骢嘶去，竟遣断魂今夜，又成相忆。长夕。铜壶细滴。料绣帷、懒卸妆饰。漫弹湘瑟。银河遥望，露浓月白。正密合双鱼，桂丛何计飞凤翼。念倦客、惟自识。怕卧疾荒郊，重城无信寄得。梦隔金堂户北。"}