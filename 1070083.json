{"id":"1070083","title":"与江仲嘉褒赵叔问子昼潘杲卿杲分题赋诗以颜鲁公裴晋公贺监陈希夷画像为题以我思古人为韵余得裴晋公我字韵一首","dynasty":"宋","author":"程俱","text":"晋公护河东，身退势亦左。忧心极饥渴，谠议抗嵬琐。居朝重九鼎，下贼飞一笴。淮西弹丸地，孺子甚么么。发兵本无难，万口无一可。平淮取淄青，如掇掌中果。折冲乃馀事，世论岂知我。天方厌唐德，莫救萧墙祸。空馀丘祷诗，千古幽泪堕。"}