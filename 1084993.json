{"id":"1084993","title":"李资深赠古瓦砚及诗","dynasty":"宋","author":"王十朋","text":"世贵铜雀砚，常患伪乱真。千金买渴雀，虚名何足珍。李生心好古，身困道不贫。得此佳陶泓，制由万道人。慇勤持赠我，器古诗清新。置之窗几间，日与毛颖亲。未能草太玄，姑用注获麟。罗文及端紫，贵幸无比伦。屈尔居蓬窗，与我同艰辛。研磨媚权贵，挥染劳精神。兹我所不敢，铭以书诸绅。"}