{"id":"1209970","title":"再和世荣二十韵寄薛玄之","dynasty":"元","author":"耶律楚材","text":"尚记承平日，为学体自强。经书兴我志，功业逼人忙。蛰窟长思震，葵心本慕阳。蛟龙初得雨，日月近依光。事主心无隐，遭时策建长。引君当正道，陈事上封章。亦既尊仁义，胡为失毅刚。箴规尽忠赤，人物敢雌黄。断似南山定，言令北斗昂。劝君师魏郑，嫉恶法张纲。青眼蒙高顾，白眉忝最良。谁知天有数，不觉汉亡疆。人笑段干木，谁师田子方。上苍垂大命，天阙册明王。殷室君虽灭，仁人道未亡。南州远烟水，北海几星霜。仁政时将治，明君国寖昌。卿云知有庆，嘉谷又呈祥。名遂宜思退，机危乃自戕。归欤今好赋，闻道故园荒。"}