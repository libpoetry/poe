{"id":"749752","title":"登衡山南天门","dynasty":"清","author":"邓辅纶","text":"出没苍烟根，端倪太古脉。枢维洞穴牖，虚无削高壁。繁采垂五光，远影带一碧。芝菌蔚霞气，土石为天色。玄雾共昏晓，幽苔无今昔。鸣壑响易秋，绝巘气先夕。险通崩剥痕，冥会神鬼迹。宁知下界雨，但睹上方黑。盘涡绕一线，澒洞塞四极。寥虚冥我心，玄化培我翼。二气岌相缠，万象陡然立。倒觉鸿濛合，俛愁象纬侧。骖驾九神君，龙虎来迎接。"}