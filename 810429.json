{"id":"810429","title":"清凉纪游一十四首 其七 真容院","dynasty":"清","author":"胤禛","text":"殊像原无二，庄严属画工。昔闻叱牛叟，今见跨狮翁。月面光莹玉，珍缨贯慧风。真容从未隐，漫道现虚空。遨游从净土，安稳度香城。鸟亦通禅悦，松如响梵声。山岚朝夕幻，关柳去来迎。凤阙慈云近，惟殷问寝情。清凉境界梵王宫，碧染芙蓉耸昊穹。万古云封五顶寺，千株松纳四时风。盘回鸟道珠幡里，缭绕炉烟画障中。石立俨然如接引，疑逢青髻化身童。嵯峨东陟插云峰，壁翠峦苍亘百重。妙吉祥师常说法，那罗延窟惯藏龙。远窥沧海初升日，响振空林欲曙钟。一派明霞光绚烂，天然佛镜豁心胸。岿然秀拔峙南台，顶势穹窿若覆杯。香阁遥瞻烟锁处，宝灯闻说夜飞来。仙岩铺锦凭谁绣，虎窟屯云为我开。欲礼真容先在望，频催前骑蹑崔嵬。挂月岩前一经探，岧峣紫翠叠烟岚。圆机风与溪相答，秘义人同石共谭。灵异迹多难罄笔，清凉峰好尽如簪。无边觉海毫端入，八水源头不用参。北台秀矗斗杓傍，楼殿凌虚结上方。众壑俱从檐下落，万缘都向槛边忘。洪河如带明分野，恒岳为邻接大荒。世界三千空色喻，岂离般若一毫光。五朵青莲簇翠鬟，峨峨一朵涌中间。近来若个宗风彻，至此方知佛日闲。采菊梵仙归洞去，踏花狮子自空还。法身宝塔门门现，毕竟游人未到山。祗林几处隐松关，门带寒溪碧玉湾。历叩花宫寻白足，遍登香阁看青山。无尘觉地猿能定，不系神心云共闲。一片清凉苍翠色，家家分得满窗间。精蓝郁起碧岩幽，此日斋诚驻紫骝。东指凤城双阙迥，西瞻鹫岭半空浮。梵钟缥缈香云外，宝翰昭回古殿头。神表天弧开净域，河沙浩劫颂宸游。"}