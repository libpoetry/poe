{"id":"817330","title":"范兰亭索赠限梅岑送潘问奇原韵","dynasty":"清","author":"戴亨","text":"遐霄有愿畏摧颓，蛮触虚名却早灰。花径只容明月到，松关唯见白云来。误人圭组看笼鸟，避地衣冠傍钓台。闻得罗浮寻旧约，不知亲折几枝梅。林园寂历绕烟洲，岸帻披襟出世求。苍竹吟风栖老鹤，玉箫吹月下高楼。人间谁是青云侣，天上空怀紫府游。自我溪山乘逸兴，应抛丹鼎共渔舟。临流背郭结精庐，十顷良田及雨锄。晓簟侵云无俗梦，夜杯入馔有佳鱼。香风石鼎烹梅蕊，明月蕉窗读道书。何事閒中不可乐，一邱一壑尽扶舆。纳纳乾坤任尔狂，搜罗今古入奚囊。千峰翠涤三秋雨，孤鹤长鸣万仞冈。乍听霓裳歌月殿，忽惊沧海走风樯。纵横六合谁同调，杯酒多君许细商。堂堂祖烈旧知名，海立分符各讨征。三楚寇招宗泽骑，八闽星堕武侯营。功垂竹帛身堪祀，忠在乾坤死亦生。纂述前徽凭杰士，如君端不堕家声。龙沙万里隔烟云，地北天南望不分。乌未白头悲二老，魂招紫塞哭孤坟。哀笳背日吹荒戍，野马迷空战夕曛。谁可开诚倾肺腑，风尘历尽喜逢君。"}