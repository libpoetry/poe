{"id":"1236408","title":"上总制胡公次陈伯亮韵","dynasty":"元","author":"陈镒","text":"安南上将喜来归，路入双溪暑气微。忧国半生心独苦，筹边三载盗应移。暂分外省纡华选，合向中朝侍衮衣。一道奎光照苍括，深山穷谷被馀辉。朱门画戟卫严居，瓯越民安绝吏渔。身佩龙泉三尺剑，家传豹略一编书。且须部列平沙幕，未许闲乘下泽车。白发小儒瞻望久，自怜尔雅注虫鱼。"}