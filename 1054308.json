{"id":"1054308","title":"和萧十六人名 其一","dynasty":"宋","author":"孔平仲","text":"赣江淹泊嗟旅滞，子夜萧萧复无睡。乡程千里断书来，律管仲冬迎日至。空山屈曲环高塔，与子游嬉同眺视。日沈北陆云冥冥，晚景丹枫照川涘。兰房凤枕可自娱，桃李寻春旧游地。便将跃马超然往，向人直不疑心事。婵娟一笑应奉留，醉倚王孙宝钗坠。更持大白起祝君，偕老子须坚此志。"}