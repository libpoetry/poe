{"id":"412201","title":"秋日怀黄宝虹夫子三首 其二","dynasty":"近现代","author":"林散之","text":"山雨归来坐草阁，孤心怕看黄叶落。寻山作苦今已疲，海岳之谈久不作。师昔惠我远游篇，殷勤教诲此真乐。峨眉之游亦何奇，太白杳杳念孤削。既从禹迹探勾漏，复寻河源认缒凿。五年一纸掷尘土，冷落溪山空寒绿。沉沉大陆忆非昔，咄咄兹游仍如昨。几回欲起沧州行，修阻伤心波浪阔。白日沉埋鼋鼍吼，沧波翻覆蛟龙搏。心似秋荼寸寸苦，身如春蚕重重缚。何日得随我师游，摩天一去双飞鹄。"}