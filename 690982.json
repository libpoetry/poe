{"id":"690982","title":"村居","dynasty":"明","author":"李云龙","text":"朝来片雨过，几树带清晖。偶与山翁出，閒看水鹤飞。苔生采药路，水没钓鱼矶。隔岸闻人语，前溪罢网归。山暝见归鸦，陂塘急暮蛙。雨肥卢橘子，风落荔支花。野食分樵爨，清歌过钓槎。閒随渔父去，溪上醉流霞。东风动幽兴，杖策出柴门。偶值烟霞叟，相邀农圃言。新荷浮后沼，脩竹荫前园。早晚荔枝熟，还来醉瓦盘。"}