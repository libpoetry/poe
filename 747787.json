{"id":"747787","title":"留别王味兰学博","dynasty":"清","author":"吴棠","text":"饥乌堕水寒雁飞，雪花冻涩游子衣。主人有约留十日，消寒高会红炉围。我思寒士之寒消不得，庆厦何处遮荆扉？高堂已极倚闾望，债帅况有旁人讥。猪肝那屑累安邑，湖风猎猎催人归。我归我贫岂能逐，菽水为乐亲心怡。男儿抑郁困乡里，有泪不肯穷途挥。高歌一曲谢知己，萧然补被行骖騑。"}