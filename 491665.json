{"id":"491665","title":"题杨郎所制五采匹笺歌赠自明杨徵士","dynasty":"明","author":"刘崧","text":"杨郎手持一匹笺，邀我放笔题长篇。自言新制三百幅，忍贫不博黄金钱。浣花濯锦何绚烂，湘渌凝春起波澜。晶荧色夺赤石髓，腻滑光浮青玉案。人言杨郎此笺真可传，岂知綵笔炼墨尤精坚。云窗朝拔霜兔颖，石室夜扫松花烟。一生攻苦事文墨，长恨科名收不得。穷年白发侍甘旨，负米升堂更愉色。杨郎杨郎莫漫沽，古人岂必今人殊。由来绝艺可名世，况尔世叶当文儒。益州十样今复见，糜角松纹炯成片。苍龙腾雾起勺水，紫凤衔图出深殿。我惭世好百不谐，学书局促空寒斋。霜馀柿叶不可拾，但觉枯砚在尘埃。感君孝养怜君苦，会且蜚声群玉府。自掞玄云答远情，江风飒飒鸣秋雨。"}