{"id":"560425","title":"慎轩诗为魏伯广作","dynasty":"明","author":"徐庸","text":"海虞魏君富经史，古貌古心一高士。藏脩有轩劳经营，以慎为名得深旨。□文所载见传记，意义无他惟谨尔。揭扁于楣匪徒玩，勉旃力行在脩已。朝焉惓惓暮惕惕，进退出入兼动止。达乎诚敬知隐微，崇礼以义及廉耻。不登于高不临深，顷步之间敢忘耳。慎之又慎功斯到，从容自然合规矩。高明博厚本天地，俯仰无惭古人似。传家清白志所同，百世真堪遗孙子。"}