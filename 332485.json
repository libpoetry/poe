{"id":"332485","title":"忆旧游·雪中感怀","dynasty":"清代","author":"梁清标","text":"想秋原衰柳，细雨潇潇，魂断河梁。日月曾无几，早寒风朔雪，吹到茅堂。孤踪久辞双阙，谁识旧刘郎。幸同好犹存，悲歌对酒，共说先皇。草草思前事，叹物换时移，空费推详。问菊松三径，奈暮云缥缈，难认柴桑。梅香漏泄春信，归梦绕横塘。听何处高楼，一声玉笛泪千行。"}