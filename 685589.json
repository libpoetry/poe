{"id":"685589","title":"镜池待月二首","dynasty":"明","author":"邓云霄","text":"银河清浅映银塘，遥望东方吐瑞光。闻道素娥将对镜，好交青鸟去催妆。冰轮欲动摇星佩，琼阙徐开散桂香。试问池边延伫者，荷衣能得似霓裳。广寒游罢常疑梦，对酒临风有所思。暑气乍消神女雨，夜光将到影娥池。遥怜拥雾云鬟湿，转觉凌波玉步迟。何事宝妆今夕减？只应东海晚潮知。"}