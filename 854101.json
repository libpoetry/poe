{"id":"854101","title":"春盘","dynasty":"宋","author":"方岳","text":"莱服根松缕冰玉，蒌蒿苗肥点寒绿。霜鞭行茁软于酥，雪树生钉肥胜肉。与吾同味蔊丝辣，知我长贫韭菹熟。更蒸㹠压花层层，略糁凫成金粟粟。青红饾饤映梅柳，紫翠招邀醉松竹。擎将碧脆捲月明，嚼出宫商带诗馥。赐幡羞上老人头，家园不负将军腹。人生行乐未渠央，物意趋新自相续。五十三翁日落山，三百六旬车转毂。不妨细雨看梅花，且喜春风到茅屋。"}