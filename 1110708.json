{"id":"1110708","title":"和颜长官百咏 客路","dynasty":"宋","author":"朱继芳","text":"一曲长歌行路难，昏鸦归尽倚阑干。不知楚水巴山地，更有高楼鸟外看。哀猿啼断暮云深，摸索床头未尽金。莫道他乡千万里，去家三日几般心。儿女伤悲士不为，健行童仆远相依。春风日日生芳草，未必啼鹃怨不归。侠客千金不称求，途穷相顾问因由。临分脱赠青萍剑，莫荡人间琐碎雠。客里情怀更晚秋，雁烟蛬雨五更头。从前谙尽江湖味，不省神州作么愁。身如海燕傍谁门，别泪双垂不见亲。惟有一条邛竹杖，相随万里共艰辛。是处人家捣练忙，天寒日短路偏长。蛬声四壁无时歇，不遣羁人梦到乡。送穷不去奈穷何，山有荆榛水有波。万物得时人自老，梁鸿头白五噫歌。屈指秋风与雁期，阳关西去到何时。侧身一望肠堪断，天似穹庐碧四垂。高鸟翩翩去未穷，行人扰扰复西东。何须华表千年鹤，城郭重来便不同。"}