{"id":"765193","title":"读《史记》四十首 其十五 相君背","dynasty":"清","author":"张晋","text":"武涉已去，蒯通乃前，相君之背，贵不可言。君不见，种蠡张陈事可哀，时乎时乎不再来。勇略震主身必危，足下持此将安归。策士逞雄辨，那论汉与楚。谁识王孙不背恩，蒯通竟以佯狂去。高鸟尽，良弓藏，猛士何劳守四方。钟室奇冤亦天意，此时悔不用通计。"}