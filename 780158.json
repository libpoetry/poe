{"id":"780158","title":"金缕曲 朱子故里 十九叠前韵","dynasty":"清","author":"叶绍本","text":"谁饮百觚酒。算杨罗、诸贤而后，道真南否。故鄣山中虹采眩，闲气应钟牛斗。演河洛、学探畴九。万古沧洲传讲舍，嗣缁林、一脉章缝守。云峰矗、好翘首。隼旟几度方州走。空慨叹、猗兰难采，斧柯伤手。出处曾劳金使问，可惜宝文虚受。叹只锦、频摇箕口。俎豆自馨千载业，只青编、难洗纤儿丑。奠苹藻、礼堂牖。"}