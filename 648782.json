{"id":"648782","title":"送邓存诚之襄阳","dynasty":"明","author":"杨士奇","text":"庾公南楼燕新乳，行子辞家春欲暮。西岸杨花白似银，荡日摇风满江路。江边汉水转逶迤，南堂鹤发正垂丝。愿寻甘旨何愁远，欲去临分又复悲。子有清才出同辈，见者纷纷谁不爱。擅题绣句锦筵端，能画青山白云外。我来投分已三春，握手摅情共讨论。即今相送缘鹦渚，明日相思间鹿门。鹿门芳草芊绵碧，尚有庞公昔时宅。池上山翁去不还，江皋神女无遗迹。经过吊古易徘徊，且莫迟留定蚤来。红芳照映莱衣舞，好及榴花五月开。"}