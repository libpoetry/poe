{"id":"1106449","title":"次韵巴陵罗簿送行二首","dynasty":"宋","author":"王炎","text":"旌阳峰下水成渊，可约凫鸥共一川。种秫渐营浮蚁瓮，结茅重理蠹鱼编。敢期晤语方倾盖，遽有新诗当赠鞭。仰望青云多鼎贵，无由换骨学飞仙。削去浮夸意味真，襟期殊不似今人。庆传于后珠成树，德润其身玉有筠。在昔雁行尝并进，只今鹤发独相亲。仕虽不达俱强健，剥复何须问大钧。"}