{"id":"722148","title":"己巳岁除作","dynasty":"明末清初","author":"屈大均","text":"避地飘摇未定栖，贫家骨肉满中闺。去年左氏三媛在，明岁商瞿五子齐。梅实早从冬至结，莺雏休待立春啼。街头花胜无钱买，黄口牵衣向小妻。春来依旧未阳和，生事萧条罢啸歌。孺仲妻孥花絮少，韩康母子药丸多。梅葩似雪嫌红甚，草色如烟奈绿何。岁暮苦寒喧暖日，更无名酒使颜酡。未办肴蔬守岁盘，小除儿女有馀欢。东风向腊频开冻，朔雪含春不作寒。碧玉甘贫能啜菽，青琴善病未徵兰。蓬门不识年光早，剪綵莺花梦里看。"}