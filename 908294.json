{"id":"908294","title":"勾龙元应以诗送王子友从谯绵竹之招语多见及次韵奉酬","dynasty":"宋","author":"李流谦","text":"取友须四方，不去谁汝絷。君惭栈豆恋，自了非骏骨。王郎惠然来，车从暖寒寂。鸾鹄照清泚，馀子可厮役。手把一纸书，髯兄我重客。白虹贯襟袖，新诗玉剖石。女须翁绝怜，茂苑兰所宅。殷勤记君意，倚赖耕寸笔。一朝存没异，怅恨头欲白。慰眼君自足，有儿况英物。盘谷宗斯文，向来指正脉。遗藁敬相授，补亡缀离析。此翁不可见，此婿未易得。"}