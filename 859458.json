{"id":"859458","title":"金山寺","dynasty":"宋","author":"王安石","text":"招提凭高冈，四面断行旅。胜地犹在险，浮梁袅相拄。大江当我前，飐滟翠绡舞。通流与厨会，甘美胜牛乳。扣栏出鼋鼍，幽姿可时睹。夜深殿突兀，太微凝帝宇。壁立两崖对，迢迢隔云雨。天多剩得月，月落闻津鼓。夜风一何喧，大舶夹双橹。颠沉在须臾，我自楫迎汝。始知像教力，但度无所苦。忆昨狼狈初，只见石与土。荣华一朝尽，土梗空俯偻。人事随转烛，苍茫竟谁主。咄嗟檀施开，绣楹盘万础。高阁切星辰，新秋照牛女。汤休起我病，转上青天去。摄身凌苍霞，同凭朱栏语。我歌尔其聆，幽愤得一吐。谁言张处士，雄笔映千古。"}