{"id":"704986","title":"赠沈尹北征","dynasty":"明","author":"霍与瑕","text":"君子急王事，岁暮远行役。楫舟江之干，相送长太息。威凤翔碧空，何时见毛翼。神龙雨中原，南州谢浓泽。相送复相送，劳思增忉怛。回首十七年，群居在京华。柳树曲湾湾，四围少人家。春昼有啼莺，春宵闻乱蛙。春水满池塘，春风飘落花。执手递行吟，点瑟更回琴。君倡流水调，吾亦续馀音。倏忽各一天，蹉跎岁月深。愚陋少切磋，寥落至如今。清朝选骏逸，骐骥入驰驱。发轫试康庄，来下广州车。庭前雀可罗，门绝故人书。大奸与巨姓，屏息若籧篨。廉公信有威，赫赫民所都。茕茕遵古道，独行无俦侣。世利激湍波，拿舟固凝伫。春敷九泽云，月照逃亡宇。慇勤三载间，抚字良辛苦。吾民太蠢愚，铭镂空心膂。甘棠惜低枝，黍苗忆膏雨。瞻望衮衣归，何时复来处。山高松桧青，水落寒潭碧。松桧有贞心，寒潭无潦迹。保此皎洁姿，远诣当何极。珍重复珍重，古辙应遐历。中林有故人，青眼为君拭。昨日出西樵，山人远寄声。学贵见大意，道贵究大成。治贵识大体，事贵举大经。琐琐细末间，何苦太经营。近民民自亲，吏弊安足惩。民散吾远之，返本源乃清。所以古先人，一一理性情。振振明道子，千载有徽称。北风落榕叶，暮潮送远舟。对酒无多言，情意郁绸缪。我歌君为醉，莫惜此巨瓯。明发胥江上，江水空悠悠。生在太平时，四海无疆址。南北游宦途，相去万馀里。一朝分袂别，便是天涯事。深秋八九月，鸿雁多南逝。极目霄汉间，应有书来寄。"}