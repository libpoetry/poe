{"id":"1107320","title":"建炎庚戌中秋夜与同官相期于月下既为具顽云障空不可人意作诗以纪之得赏见二字","dynasty":"宋","author":"冯时行","text":"散怀谁与俦，风月兹吾赏。好景会人心，宿约每不爽。蓐收溅明河，玉露洗穹壤。肃肃夜气寂，皎皎素沆漭。飞出未半弓，已照天地广。兹夕岂易得，久矣俟清赏。云师谁尔忤，屏翳蔽虚敞。万事不可必，变化如反掌。太清一滓秽，幽娥动悬想。谁为披层霄，快哉心技痒。闻君洗瓦盏，倒游有馀盎。何当数列炬，酣歌散清响。有月固来游，无月须一往。玉皇敕诸天，兹夕尽群见。驱云收月光，反照玉京宴。老龙翻海窟，沓霭郁万变。天公有严令，遗隙无一线。萧萧寒桂影，可想不可见。生平谢惠连，与月有深眷。对影无清晖，把盏不下咽。亦闻顾兔药，天成非九转。可使骑清风，飞入广寒殿。安得一刀圭，扶我超宇县。稽首分帝觞，饱以琼爢荐。回首邻清娥，相将以游衍。人间滴与沥，役役自卑贱。"}