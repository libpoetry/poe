{"id":"687940","title":"过崧台感旧","dynasty":"明","author":"成鹫","text":"百川曾此一朝宗，荒殿犹存碧藓封。野渡水寒朝饮马，江城云起昨从龙。千秋离黍歌三阕，半夜苍梧梦九重。自是六朝僧去后，逋臣多少作山农。趋庭记说崧台事，应诏曾瞻十二旒。焚草再陈忧国疏，吟诗多上阅江楼。手存旧泽惟鸲鹆，心有殊恩但蒯缑。谁念夕阳风在树，有人持钵过端州。"}