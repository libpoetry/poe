{"id":"808150","title":"惜馀春慢  戊戌三月二十二日汎湖用清真韵","dynasty":"清","author":"厉鹗","text":"绿遍山腰，青回沙尾，花信几风吹断。屏间鸟度，镜里舟移，乍试苧衫绡扇。常把禅机破除，难负春研，流光如箭。正蘅皋税驾，袜尘不动，黛明波远。看渐是、弱絮萦烟，新荷铸水，丽景一番熏染。初啼鴂后，将噪蝉前，池阁嫩晴千变。谁道凭阑有人，暗忆年华，自怜幽倩。且停桡浅酌，霏雨沾衣数点。"}