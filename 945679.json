{"id":"945679","title":"送陈笠峰路教之燕","dynasty":"宋","author":"陈著","text":"笠峰秀甲东南郊，面势雄特根基牢。上与日月星辰交，下走海脉通六鳌。蕴蓄玉金贲山毛，喷泄云雨苏焦熬。之子生于其间擅英豪，重不轻试厚自韬。中岁一跨鹏风翱，道之行也兹其遭。越庠素号多俊髦，博士一饭久为妄者饕。芹藻泛泛随波涛，茅苇弥望谁其薅。拜舞异渥开新陶，长身古眼空滔滔。正如矢初脱箙弓离韬，又如砥敛水淬出匣刀。朝讲暮说音奏谐肆骜，日渐月渍学子饱隽诗书膏。意欲国为邹鲁家稷皋，斥其馀忍百废鏖。百年功绩三年劳，台府交牍争荐褒。虽欲顿辔将焉逃，小春布暖风未号。陆可鞍马水可艘，齑根鲙鲈蟹霜螯。一饮百榼新篘醪，梅花驿路万里重游遨。大则径上玉堂挥健毫，不亦小驻粉省班郎曹。我欲饯送乏酒羔，赠言一纸忘忉忉。峻坂立马严提镳，急流放船稳著篙。他日清望拂星旄，衣锦归时当与笠峰相为高。"}