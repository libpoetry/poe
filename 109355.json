{"id":"109355","title":"许希·京城名利涂","dynasty":"宋代","author":"颜太初","text":"京城名利涂，车马相奔驰。其间取富贵，往往输巫醫。前后十数辈，身没名已隳。独有许希者，蕴蓄何瑰奇。始自下蔡来，所处尤喧卑。西市三十年，汩汩无人知。一朝仗至艺，骤登文石墀。三鍼愈上疾，神速不移时。酬以六尚官，著藉通端闱。旌以三品服，佩紫垂金龟。于时称谢毕，西向复陈仪。当宁惊且问，历历宣其辞。臣传扁鹊术，遇主今得施。特此一展谢，臣心不自私。主上惜其意，击赏为嘘唏。仍给水衡钱，国西命立祠。复加灵应号，金额照华榱。自此辇毂下，求祷何祁祁。我过庆成坊，见之心且悲。秦醫术虽妙，五腑及四肢。所习得其人，千龄祀不亏。鲁圣术至大，帝道与民彝。所习非其人，一朝反相持。小吏师荀况，窃为辨说资。作相劝焚书，诈云愚蚩蚩。后之为儒者，其心皆李斯。昔在布衣日，动守先王规。朝谈十二经，夕诵三百诗。依凭稽古力，荣进无他歧。及居庙堂上，长剑冠峨巍。自谓天所赋，焉知有宣尼。宣尼断袭封，十经寒暑移。他姓为邑官，乡老皆惊疑。上章寝不报，九重遭面欺。谏官不举失，御史不言非。尽为许希笑，得路忘先师。"}