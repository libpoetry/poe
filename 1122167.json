{"id":"1122167","title":"赠仙居宰陈述古","dynasty":"宋","author":"郑穆","text":"我爱仙居宰，隆时起四方。青衿游户闼，逢掖在轩堂。自昔风蛮貊，于今邑校庠。贺衙闻劝学，耆耋涕彷徨。我爱仙居宰，浑浑政不拘。纵民如野鹿，任道若荒芜。访境土皆辟，订风恶亦无。平生志严整，伺隙莫操弧。我爱仙居宰，岩岩气宇宽。百筳微出响，万楫一生澜。邑小天为寿，民愚地与安。经年不相见，已见欲跻难。我爱仙居宰，接人推至诚。一官厓岸绝，百志惠慈生。"}