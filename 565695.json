{"id":"565695","title":"并南峰后攀风篁岭酌龙井泉览神运片云二石一首","dynasty":"明","author":"黄省曾","text":"旭舆缭金滩，晨坞罙绿阙。寥阒灵异乡，荒䀛遁沦辙。穹林隐天崇，纡涧洒流折。中屦都澹清，耳目亦瑩澈。嶕升揽英颢，崒止轶埃壒。风篁伫新郁，龙泉饮古渫。萧楼始一跻，妙石得双阅。霄中仙掌抗，霞里片云揭。迹閟丹鲤藏，事往银简灭。恨不总羲辔，处此玩恬悦。"}