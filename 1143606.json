{"id":"1143606","title":"送郭君贤使君赴建德任","dynasty":"宋末元初","author":"仇远","text":"天边久下紫泥书，日日东津望使车。最爱小儿骑竹马，也随迓吏过桐庐。良民吐气心方快，宿弊盘根力为锄。祗恐声名满朝著，春坊宾客又新除。先朝日近侍明光，步武骎骎政事堂。玉宇承恩沾湛露，金渊遗爱托甘棠。江山此去分风月，门户从来凛雪霜。虎兕枭狐宜敛迹，丈夫原不畏豪强。"}