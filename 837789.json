{"id":"837789","title":"贺新凉·愚园听南海劳泮撷弹琴，兼示田东生","dynasty":"清末民国初","author":"邹韬","text":"眼界知音少。望茫茫、大千尘海，难赓绝调。两美琴缘湖上合，共印愚园鸿爪。是南海、东山■佼。更有传神阿堵手，萃萍踪、共种王孙草。消夏馆，契怀抱。江乡非比神仙岛。慕成连、请弹一曲，金徽秋扰。雁落平沙三弄后，空际天风浩浩。知君等、清流人表。鼓吹休明同奏雅，广陵弦、可抵中西宝。求一幅，写生稿。"}