{"id":"733421","title":"吴渔山为余仿营丘早雪图","dynasty":"清","author":"程可则","text":"渔山山人不出山，朅来燕市仍键关。含毫泼墨自怡悦，为我披豁开心颜。鹅溪一幅营丘似，积素凝寒半江水。残条拂地冻欲僵，有客孤舟去如驶。芦叶萧萧风乱飞，千山寒色兼斜晖。此翁掉头颇解事，天地已闭人当归。不然访戴意亦适，岁寒兰芷应须惜。多谢山人冰雪心，挂帆好向罗浮宅。"}