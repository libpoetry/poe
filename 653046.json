{"id":"653046","title":"送周奉祀起复","dynasty":"明","author":"谢晋","text":"君住盘阳古庙湾，缙居西郭虎丘山。声迹远去无十里，髫龀即与相往还。君尝筮仕居清职，我后例迁来上国。家山别去同几秋，临风神□长相忆。今年缙得省慈闱，君丁内艰回故扉。正喜重逢在乡里，那堪起复上京畿。殷勤饯别闾门外，花时津亭春似海。清樽良会冬有期，白发故人能几在。明日簪缨列早朝，丹墀拜舞听萧韶。会□暂脱班衣亟，□拟来寻白下桥。"}