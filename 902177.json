{"id":"902177","title":"将请乡郡作","dynasty":"宋","author":"张嵲","text":"本初休车骑，陶令归田园。憧憧天壤间，何人无一廛。惟我若断梗，漂流浙江边。牵丝始立岁，屏处知命年。虚恬因势使，憔悴仍化迁。愧无杨仆功，居不外汉关。又非稚季侠，徒使墙垣穿。欲收衰病身，迤逦还故山。风波渺万里，欲去无由缘。愿窃刺史符，一临江汉壖。敢同昼绣归，仅比辽鹤翻。送老得三径，奉亲归九原。如斯志愿毕，天恩真满泉。所祈造物心，俯徇人欲偏。决策在今岁，无令辜愿言。"}