{"id":"543664","title":"宋榻兰亭赵文敏临本真迹歌","dynasty":"明","author":"胡应麟","text":"永和九年岁癸丑，典午衣冠尽南走。临池崛起王右军，万古乾坤落书薮。江东胜槩标兰亭，轩窗乱叠群山青。流觞曲水修禊事，一樽随意酣沉冥。道服逍遥坐亭子，认是当年会稽史。寻山玩水不解愁，屡向人前誇乐死。含毫是日如有神，飞天历历来仙真。峥嵘只字启八法，快剑长戟劘星辰。诸贤词翰尽压倒，兴公蛇足徒夭矫。垂头大令甘罚觥，奕叶琅琊传至宝。云礽智永历辨才，屋梁伏槛丛蒿莱。文王百计命萧翼，逡巡玉匣沉泉台。馀子纷纷竞摹勒，掌指烟煤半狼藉。率更棐几抚硬黄，来世争传定武石。胜朝妙迹仍浮屠，北禅老僧秘若无。吴兴转乞独孤本，十三跋语题长途。穷年两腕追步伐，牝牡骊黄较丝发。双雕比翼翔太空，势极扶摇贯阊阖。此?旧榻真宋前，五字未损湍流天。奚潘墨沈俨如漆，澄心素札铺纯绵。朅来燕市裹敝箧，瞥见寰中眼双热。倾囊购得置案头，不减西方贝多叶。龙盘凤翥何纷披，三百馀字字字飞。乾坤万古但一帖，含毫落笔皆天机。吴兴临本推冢嫡，中郎虎贲貌如壹。谁哉帖尾联王羊，展卷狂呼胜和璧。古今二绝偕遭逢，茅斋气色干长虹。将无一夕雷电入，六丁下索还鸿濛。沉吟却忆永和世，举代清谈误真际。虚闻一统俪汉唐，大业三途骤凌替。犹馀八法悬高旻，墨池滉漾雄千春。汉文唐律遂鼎峙，至今免诮秦无人。腐儒往往嗤小技，贤劫畴令重晋氏。欧虞薛褚匪上乘，吴兴入室世无异。一觞一咏乐奈何，醉来故帖重摩挲。恍入山阴坐修竹，拍浮流水观群鹅。"}