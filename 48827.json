{"id":"48827","title":"望蕲州·未见蕲州城","dynasty":"明代","author":"杨基","text":"未见蕲州城，已见蕲州山。诸山初不高，苍石砺且顽。想当至正时，民物庶以殷。大江楚西来，万里不闭关。兹山独储英，群雄出其间。遂为祸乱阶，滋蔓莫可删。忆我闻乱初，我方总两鬟。侍立父祖旁，听说国步艰。焉知三十年，见此草与菅。骨肉亦已零，安得发不斑。披榛欲吊古，豺虎怆我颜。苍茫望茅宇，日落孤舟还。"}