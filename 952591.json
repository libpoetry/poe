{"id":"952591","title":"天台万年山罗汉树","dynasty":"宋","author":"林宪","text":"罗汉岭头罗汉树，开辟馀工所钟聚。百围直上摩紫霄，铁剥犀空自无蠹。积年魔怪不敢栖，暂过鸾凰却回顾。初晴偃干碍云霓，欲雨蟠根起烟雾。声回浪吼东海鲸，影落云侵石桥路。气陵太古化儿惊，势压群材梓人惧。阳开阴闭资指南，地弼天承赖撑拄。凡斤俗斧远遁逃，黛色苍皮未须疏。岩灵树异如相语，杰叶豪柯翠云覆。冰霜坐阅无古今，合抱云仍仰雄据。岂同涧梓与壑楠，未历千年随草腐。我来骇识天下奇，斗酒浇之共轩翥。行人莫拟明堂柱，险径无来万牛处。盛时要用真栋梁，宜使巇危可平骛。指呼刊凿动六丁，匠氏仍烦修月户。辅隆广厦蔽苍生，何止增华万年趣。悬崖黯惨阴风吐，振谷徘徊忽号怒。纤梢啸舞山雨来，石走雷轰鬼神怖。未容造次搜奇句，五百尊师所呵护。"}