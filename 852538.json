{"id":"852538","title":"寄员文饶屯田","dynasty":"宋","author":"文同","text":"英英文饶江汉士，何者天教丧眸子。用心专一性转明，无所不知馀两耳。能为乐府胜张籍，暗诵史书过杜顗。弃官新自荆渚归，万里逆风冲峡水。峨峨全家载巨艑，坐卧吟诗满千纸。自言从此生事足，可了芋栗及麻枲。数椽旧屋蔽风雨，一榻萧然容隐几。丘明国语浩如云，子夏门人纷若蚁。向人问口誇舌在，道义文章吾岂已。自知俗事无所观，便落双睛君亦喜。"}