{"id":"732651","title":"将乐玉华洞","dynasty":"清","author":"周亮工","text":"天阶寻玉华，风急云叆叇。欻忽堕坎窞，踯躅鱼龙背。万石纵复横，意如敌所忾。颓然或自放，偃蹇亦无配。勉强锡嘉名，意到形斯在。古云结不流，溪声高处碎。一灯梦相扶，声光全愦愦。冥行更数武，跛踦不可耐。长揖谢游人，微衷多感慨。安得烦五丁，龙雷启其昧。划然天地开，尔我咸无碍。朝暾照八埏，阳和满一概。夕月映花酣，长风吹大块。松栝白石间，筱箬苍岩内。杳杳与冥冥，有余于进退。乃知五岳心，不肯自晻暧。悲哉阴翳儿，偏欲求其晦。"}