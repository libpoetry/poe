{"id":"1105175","title":"故相国元宪宋公挽词","dynasty":"宋","author":"文彦博","text":"天圣收群彦，惟公独出群。两朝推旧德，一代仰高文。得位才康世，逢时道佐君。云胡天不慭，抚几悼勋勤。念昔为寮契，周旋一纪馀。佐时君望重，谋国我才疏。雾露常蒙润，阳秋每借嘘。忽焉伤殄瘁，陨泪满襟裾。名遂营身退，高风近古稀。台司脱屣去，空土挂冠归。仁寿宜难老，朝阳叹易晞。宸篇学丘祷，恩耀贲泉扉。"}