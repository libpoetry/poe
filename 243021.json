{"id":"243021","title":"题洛神赋图诗","dynasty":"宋代","author":"王铚","text":"曹公文武俱绝伦，传与陈王赋洛神。高情寓托八荒外，曾是亲逢绝世人。五官郎将莫轻怒，椒房自是袁家妇。闻道生时覆玉衣，便是于今腰束素。惊鸿翻然不重顾，射鹿深冤更凄楚。不将降虏赐周公，先识祸机杨德祖。此意明明可自知，岂有神人来洛甫。空用平生八斗才，七步那能说微步。楚离日月常争光，湘夫人后夸高唐。丹青画写鬼神趣，笔端调出返魂香。妙画主文尽天艺，神理人心两无异。此情万古恨茫茫，且为陈王说余意。"}