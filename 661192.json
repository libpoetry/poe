{"id":"661192","title":"和杨䆳庵韵送林见素都宪巡视江西","dynasty":"明","author":"罗钦顺","text":"长风吹浪锦帆遥，又向江湖荅圣朝。斩马剑存心独苦，活人丹熟手亲烧。春回赤管讴歌动，霜压黄茅瘴疠消。罔两绝愁逢霹雳，搀抢端合避招摇。香先黍稷崇周训，信炳丹青肃汉条。簿领岂烦诸葛校，辛甘须藉易牙调。十年仰斗诚偏积，一片离魂黯欲消。杯泛蒲萄期尽醉，帐依杨柳未全雕。诗成好为知音寄，义重无劳旧隐招。鼎轴只今公论在，故应疏拙伴渔樵。"}