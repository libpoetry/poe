{"id":"700504","title":"曲林歌赠曹君时范十首","dynasty":"明","author":"顾璘","text":"华阳隐居空旧名，曲林精舍筑新成。山头一片青苍石，领略高人万古情。大茅峰头多白云，谁能持取赠东君。高车驷马当年事，海思霞情后代闻。灵踪古迹盖江南，中馆居中日可探。云洞斜封埋壁地，石峰高插积金庵。楚王涧前秋水生，泠泠绕舍玉琴鸣。道人独爱林中静，泻向圆池一镜平。山腰石楼风露新，桂枝蕉叶拂游尘。幸无七贵倾高盖，长礼三峰作大宾。元符宫连秋树林，烟峦雾壁昼阴阴。芝潭对饮斑文鹿，竹坞孤飞雪色禽。凋尽山中宰相松，长风无地吼蛟龙。曹公种子苍髯老，更引寒涛响后峰。匡庐江涛不可经，武夷南天空自青。何似三茅近京国，缠联王气会仙灵。曲林主人踪迹奇，前身陶公安可知。脩殿灵官投化主，朝山香客拜生祠。方瞳墨发地行仙，谁信山翁七十年。兴剧夜游轻猛虎，身轻朝陟俯飞鸢。"}