{"id":"1116651","title":"和孔密州五绝 见邸家园留题","dynasty":"宋","author":"苏轼","text":"大旆传闻载酒过，小诗未忍著砖磨。阳关三叠君须秘，除却胶西不解歌。岁岁开园成故事，年年行乐不辜春。今年太守尤难继，慈爱聪明惠利人。梨花淡白柳深青，柳絮飞时花满城。惆怅东栏二株雪，人生看得几清明。蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。城西千叶岂不好，笑舞春风醉脸丹。何似后堂冰玉洁，游蜂非意不相干。"}