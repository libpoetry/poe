{"id":"740624","title":"老人峰","dynasty":"清","author":"朱筠","text":"翻身龙翻石，招我立老人。辛苦馋涎过，飘若神仙身。老人昔扶杖，鬼窃摧为薪。须眉信甚伟，毋乃曾避秦。黄公与角里，化石或有因。不然谷城葬，生死子房亲。我行揖翁坐，欲就往古陈。白云滃起谷，忽失面目真。旁一老差小，徐甲从䏥贫。索钱吐乙符，白骨支轮囷。颇闻七十庵，所在宅隐沦。斯翁存岿然，及见古初仁。黄山朝朝海，松长如桑匀。松乎海随灭，石寿逾灵椿。"}