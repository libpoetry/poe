{"id":"276582","title":"望月·日中红尘飞","dynasty":"现代","author":"汪石青","text":"日中红尘飞，日入群动息。新月出林端，鸣禽已敛翼。江城淡烟横，苍茫观暮色。久雨初放晴，竹韵清欲滴。赤帝扇温风，蟋蟀渐居壁。节候已变迁，人生非金石。临流叹逝川，此意谁能识。登高眺所思，攀云恨无力。书剑两无成，年年空跋涉。式微一再歌，欲归归未得。长江风浪恶，大陆烟尘黑。明月不可掇，方寸常郁塞。对此感漂零，苍茫意何极！"}