{"id":"967577","title":"贺新郎 其四 芝山堂下，兰开双花，瓣外环，两心中并，有同人之义焉。瑞莲、嘉禾，歌颂多矣，此独创见，小词纪之","dynasty":"宋","author":"赵以夫","text":"草色庭前绿。掩重门、国香伴我，画帘幽独。无奈熏风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一尊醽醁。学得汉宫娇姊妹，便承恩、贮向黄金屋。终不似，在空谷。"}