{"id":"1115966","title":"与金陵傅漕余预乡荐时傅兄持文衡","dynasty":"宋","author":"杨冠卿","text":"著作承明近玉堂，云何持节尚为郎。运储巧思蜀诸葛，揽辔澄清汉范滂。自昔谋猷资启沃，于今军国欠平章。商岩事业公须继，好趁春风朝未央。乡书忆昔献贤能，姓字曾叨天府登。阙里抠衣欣附凤，云程敛翼愧飞鹏。流年自信一弹指，末路谁怜三折肱。若见金昆问消息，为言霜鬓已鬅鬙。"}