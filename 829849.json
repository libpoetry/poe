{"id":"829849","title":"菩萨蛮 题清微道人仿马湘兰画兰卷子","dynasty":"清末近现代初","author":"郭则沄","text":"镫唇飐雨秋魂醒。画窗瘦了婵娟影。将泪寄清湘。盈盈罢佛妆。绸缪红押尾。莫误青溪字。一叶一花扶。瑶田蝶到无。霜心敲碎栖檐铁。高楼月坠啼乌咽。秋枕懒于云。闲苔绿到门。吴兰慵寄问。欢尽都成恨。碎竹响空栏。天风梦佩环。"}