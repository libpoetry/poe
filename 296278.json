{"id":"296278","title":"无闷·题五峰草堂图卷，苍虬为愔仲绘","dynasty":"现代","author":"章钰","text":"丛桂留人，今日付谁，聊趁愁边写与。有五老嵯峨，自来庭户。多少神仙境界，恁赋出、孤蓬惊沙句。曰归赋罢，呼猿放鹤，料天难许。羁绪。托豪素。想觅壑寻邱，幼舆前度。羡结社西泠，旅鸥分住。传有知言作者，入画苑、名防争墩误。转笑我、头白天涯，还梦石湖渔趣。"}