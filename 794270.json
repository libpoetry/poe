{"id":"794270","title":"解连环 用姜白石韵代书寄棣先","dynasty":"清","author":"沈鹊应","text":"西楼裁倚。被杨花千点，句人离思。念去年、南浦牵衣，如今眼穿，南浦唯春水。回首倾襟，小窗对镜同梳洗。踏青湖畔路，那日游春，依约曾记。东风又吹雨霁，问音书断绝，何事相弃。空欲往、难越关山，算只有今宵，梦魂能至。绣户谁推，似行近、疏帘下底。又却是、衔泥燕子，搅人午睡。"}