{"id":"1117998","title":"逃暑小饮熟睡至暮二首","dynasty":"宋","author":"陆游","text":"桑落香浮槲叶杯，甘瓜绿李亦佳哉。虚堂顿解汗挥雨，高枕俄成鼻殷雷。静听风声生槛竹，徐看日影转庭槐。晚凉更动扁舟兴，北渚红蕖已半开。槐影桐阴欲满廊，纶巾羽扇自生凉。新篘玉瀣陈双榼，平展风漪可一床。驰骑远分丹荔到，大盆寒浸碧瓜香。湖边谁谓幽居陋，也爱迢迢夏日长。"}