{"id":"318751","title":"金缕曲·唁沈山灵悼亡","dynasty":"现代","author":"顾宪融","text":"湿透青衫袖。最无端鸾离鹄别，钗分镜剖。从古宝鬘云易散，何况瑶台佳偶。怅春到荼蘼开后。一片红鹃留不住，遍青山啼的东阳瘦。酸切处，怕回首。年时我亦伤春够。数新词吊花哭月，十之八九。须信才人多薄福，更不如君还有。只几见白头厮守。噙泪看天何梦梦，试相携同把灵阍叩。返魂术，可知否。"}