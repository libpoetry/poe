{"id":"650080","title":"道傍老妇","dynasty":"明","author":"李时勉","text":"道傍老妇七十馀，眼中流泪口中呼。丁男征戍无生计，妇姑开荒种田地。东邻西舍惜犁牛，朝朝辛苦在田头。种成禾黍连山谷，秋来望收未曾熟。今朝军马忽过来，践食无馀真可哀。但使官军却彊敌，免得丁男守烽堠。今年饥苦何足怜，明年无事多种田。一年耕有三年足，更得眼前见骨肉。"}