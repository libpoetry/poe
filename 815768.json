{"id":"815768","title":"漫兴","dynasty":"清","author":"钱澄之","text":"趁艇穿桥去复还，千村今有几村烟！雪埋橡栗朝无食，风入牛衣夜不眠。漂母未知亭长厌，野人莫字庾公贤！荆州御史同为客，独许张融寄小船。篷窗积雨累旬淹，眼暗河山万恨添。裹颊几家留郤鉴，叩门何处乞陶潜！巾裾自取居人怪，面目还遭路鬼嫌。饮泣江头通不寐，黄星夜夜向南佔。"}