{"id":"1115812","title":"得寿仁寿俊二子中涂家书三首","dynasty":"宋","author":"杨万里","text":"二子别我归，兼旬无消息。客有馈荔枝，盈篮风露色。绛罗蹙宝髻，冰弹溅柘液。老夫非不馋，忍馋不忍吃。急呼两健步，为我致渠侧。默数川陆程，几日当返役。惟愁香味坏，色变那敢惜。十日两骑还，千里一纸墨。把书五行下，废书双泪滴。不如未到时，当喜翻不怿。子壮祇觉幼，子学祇觉迟。二子忽颀然，语离又作悲。今年来官下，二子暂我随。悬知住不久，且复相从嬉。鹤书自天降，槐花呼汝归。伯也恐我愁，愿留不忍辞。仲也惨不释，飞鸣思及时。岂有凤将雏，雏长禁其飞。决焉遣还家，一笑更不疑。傍人怪无泪，泪入肝与脾。我昔如汝长，壮志在四方。集贤给笔札，秉烛促夜装。平明出门去，振衣不徬徨。先君泫然泣，感我令我伤。先君顾我语，汝行勿断肠。它日汝养子，此悲会身当。老怀追陈迹，心折涕泗滂。"}