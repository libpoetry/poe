{"id":"682320","title":"江上逢春二首","dynasty":"明","author":"乌斯道","text":"江上逢春坐不归，只将无语对斜晖。神龙作雨犹三变，大鸟冲天祇一飞。木偶衣冠成底事，铜人弦管谩藏机。仰头遥望云飞处，谁结茅堂在翠微。江上逢春羽翼生，落花飞近柳边城。阴云欲雨还无雨，好鸟能鸣竟不鸣。鬼物也知憎命薄，文章偏喜逐官行。典衣沽酒无衣典，月照空樽只自明。"}