{"id":"1131450","title":"七月三十日大雨连宵","dynasty":"宋","author":"虞俦","text":"彻夜盆翻天井潢，回澜谁障百川狂。鲲方怒翼思溟海，鼠已摇牙伺太仓。秋著屏山惊客枕，润添衣笼费炉香。惠连应记池塘梦，近有书来说对床。乘槎有客泛仙潢，咋指泥涂悔我狂。此去不烦推谢令，向来宁是尼臧仓。愁惊过雁乡心碎，喜溢浮蛆瓮面香。金井老梧秋色重，时翻危叶堕银床。"}