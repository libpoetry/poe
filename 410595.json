{"id":"410595","title":"岁暮寄怀赵星澥昆明","dynasty":"近现代","author":"金天羽","text":"金坡韦斋满腹诗，诗成例不强我和。韬父恐为作诗瘦，二子便便腰腹大。我与韬父交最晚，滇越西行闯百逻。邻观并世诗有格，三贤倘许铛脚坐。恩施义宁不沾惹，菑畲自种知粳糯。六诏天南光怪钦，韬父长吟算一个。病榻支离强赠诗，故知诗酒为例课。赠我五字报以七，笔床三月劲僵卧。瘦马骧首躐涧谷，碓房讵肯踏旋磨。试将韬父比韬叔，瘦硬功深转贴妥。少年诗客钱梦苕，大翻觔斗门前过。公然捉住快弟蓄，蹴踏诗城所向破。中原称霸非难事，韬父才语况惊座。滇云叆叇茶花放，九天何人落欬唾。花开多酿荔枝红，偕二三子来朝贺。"}