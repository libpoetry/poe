{"id":"44497","title":"伏涨·晓江清可涉","dynasty":"现代","author":"马一浮","text":"晓江清可涉，日暮风涛高。迩知三伏涨，骤甚八月潮。浊流势交会，天下真滔滔。唯见川气黄，不睹千村漂。欲济无舟航，三老亡其篙。一随巨浪没，遂化鱼腹膏。舍身定何算，熟视无号咷。城郭等浮苴，岩居若栖巢。石脚已崩坼，聚沙谓坚牢。物命呼吸间，人心尚逍遥。异哉争鼠壤，格斗如牛毛。习气成瀑流，泾渭亦已淆。二仪有高下，虚空竟安逃。吾欲咨能仁，愍此昏垫劳。河伯尔无多，海若岂足骄。旦夕伫收潦，秋岸仍泬寥。"}