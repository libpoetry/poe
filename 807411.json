{"id":"807411","title":"玉蝴蝶  山游席上书所见","dynasty":"清","author":"陈维崧","text":"十载鬓丝禅板，东风又起，吹到閒情。谁遣枇杷花下，蓦遇卿卿。绿水晓、满眶娇泻，垂杨软、一捻身轻。斗倾城。金九绿帻，分外盈盈。回程。兰舟同上，如规月白，似簟波平。羞晕微红，半腮香玉脸潮生。燕声松、解调闽语，莺喉脆、宛弄秦筝。酒微酲。小楼今夜，春梦难成。"}