{"id":"1025605","title":"汤丞相生日二十韵","dynasty":"宋","author":"韩元吉","text":"宝历千龄会，神槎八月流。人知挺生杰，天欲中兴周。文笔超三古，声名溢九州。宏才自伊吕，馀事岂应刘。繄昔开黄阁，于今尚黑头。裴公旋卧护，萧相暂居留。舄奕稽山绶，光华绿野游。银舆寿母贵，玉耳上公优。嗣圣资爰立，昌时副聿求。来归嘉季子，入觐伟韩侯。今日恢王略，苍生跂庙谋。中原尚纷扰，绝塞要怀柔。胜算如先定，成机会可投。洪源端欲汎，前箸匪无筹。日月符羲驭，乾坤协禹畴。行看静蛇豕，俱议息貔貅。考有中书第，官无太尉酬。两京期汛扫，九庙得重修。祉福天方锡，勋庸世未休。斯民纳仁寿，公寿几千秋。"}