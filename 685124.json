{"id":"685124","title":"忠烈陶氏先祠诗","dynasty":"明","author":"王渐逵","text":"郁郁层林，苍梧之阳。挺生哲人，藩彼东方。东方匪宁，群黎鞠凶。蠢尔小丑，王师是抗。矫矫宪臣，戎车戎行。戎车戎行，皇威斯张。既曰剪芟，亦尔孚降。党孽益炽，死绥慨慷。烈烈劲节，孑孑孤忠。维皇锡报，庙食于今。庙食于今，帝显其光。迄于继世，莫之与京。奕奕藩侯，荆越是疆。奠我南服，神武维扬。酋獞是慑，下民孔宁。下民孔宁，藩侯告成。昊天告佑，四纪是承。于赫世家，祝融之宫。绵绵百世，礿烝袷尝。施于孙子，有愆其庆。有愆其庆，翊我家邦。"}