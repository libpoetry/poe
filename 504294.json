{"id":"504294","title":"旅馆梦先人觉而有感","dynasty":"明","author":"李昱","text":"先人已云亡，哀哀我所思。所思不能已，中夜梦见之。春风颜色欢，手把梅花枝。谆谆过庭训，似示夙昔辞。顾惭伯鲁昏，受简恐复遗。鸡鸣星在天，萧瑟回风吹。推枕耿不寐，吞声涕涟洏。岂伊道路长，冥漠相维持。乾坤浩茫茫，江水日夜驰。江水亦不息，我心永伤悲。"}