{"id":"536840","title":"王山人自称十岳先有二诗见寄极国士之许千里命驾曾未淹日欲留金陵长篇见贻拂衣北首聊此和赠 其一","dynasty":"明","author":"王世贞","text":"凤鸟摩青天，片羽飞东海。却堕七尺篱，鴳目荧然改。骊龙颔下珠，夜必吐光彩。绿醑骄欲鸣，青灯耿相待。不谓双垂杨，果系出剡舟。野夫虽称病，为汝梳白头。沈沈薜色夏，忽起商飙秋。特达壮士胆，未许黄金酬。谓予九州外，当复有九州。男儿志五岳，逝将十岳游。酒间扣所适，泰岱曾入手。马迹重云巅，鸡声浴日后。狂扣玉女盆，中原散培塿。自揽烟霞色，语语不离口。十岳天中外，子尚馀其九。寒暑炼玉容，去日各非有。昔予读损益，亦复思名山。晚师维摩诘，旦夕栖衡关。纵横千界表，乃在弹指间。笑攀青莲花，归插玉女鬟。奚必策重踝，役役劳心颜。我语虽大佳，听之了无答。杯酒散城烟，孤帆凌超忽。唯馀留别句，掷地金石发。后夜倘见怀，长江弄秋月。"}