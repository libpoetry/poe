{"id":"459748","title":"沉哀","dynasty":"当代","author":"卢青山","text":"沉哀如囚牢，奔突不得出。两岁穷煎熬，一日过一劫。为生既寡欢，视死岂更怯：不如燔天火，与牢共焚灭。荡荡自由天，青空无尽碧；咫尺似可往，相隔此咫尺。精卫激我志，共工假我力。毅然卓微躯，訇以头抢壁。颓溃万瓦残，摧拉椽檩辟。苍原渺无垠，肆我狂奔逸。此境是何境，今夕复何夕？自此随所为，忽尔茫然立：虚空天地间，将安宿我迹。"}