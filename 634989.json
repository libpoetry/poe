{"id":"634989","title":"登雷峰作","dynasty":"明","author":"释今帾","text":"崆峒列神鼎，八公授丹经。往来有鸾鹤，未若兹峰名。名峰匪在大，亦匪诸仙庭。瑶草虽不谢，玉树任长菁。竺国表灵鸟，少室固神坰。地德岂殊众，纪堂贤圣兴。四七与二三，西东作典型。慈流别五派，洞水奔南溟。荡荡归汾岐，环抱奇峰青。瑞光薄三界，法润普群灵。昔我一来游，瞻睇默含情。见花识优昙，酌水味香泠。日暮下山去，山在胸中横。既薄隐松柏，仍羞逐市城。束身今再来，高步陟云屏。雄峰法王踞，四顾空青冥。俯视人间世，奔马无暂停。学道苦不早，日月徂以征。稽首大山王，泫然涕泗零。誓将衣线身，学山到山巅。"}