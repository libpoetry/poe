{"id":"691987","title":"送朱大中丞召拜少司空还朝","dynasty":"明","author":"李攀龙","text":"执宪登台海岱东，衔恩入拜少司空。长安近指回车日，阊阖遥分曳履风。北斗秋高玄武署，五云春满建章宫。悬知鱼藻欢无极，汉主从容问画熊。八月仙槎海上行，司空谒帝凤凰城。汉庭经术还高第，画省风流自列卿。视草星辰堪动色，按章朝野尽知名。况逢麟阁多贤日，非复当年折槛情。"}