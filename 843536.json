{"id":"843536","title":"高阳台 残雪，用叔夏韵","dynasty":"清末民国初","author":"奭良","text":"鸳瓦犹明，猊炉欲烬，野桥凄断渔船。能几时留，尖风勒过残年。飘尘掩尽晶莹质，傍墙阴、攒簇堪怜。却依然。沟水流澌，禁树笼烟。当初散漫天花舞，尽粉妆绮阁，玉甃银川。淡月而今，垂光不到楼边。遥山晴望时明灭，噤余寒、倚醉无眠。更开帘。尚印飞鸿，莫冻啼鹃。矮树烘云，翘枝浥露，便宜六琯吹葭。春意盈盈，重来不到田家。油窗安向南荣好，浅薰炉、锦幔低遮。衬银幡、帘影参差，烛影横斜。龙泉古盎中庭静，有旁嵌白石，细碾圆沙。竞说长春，拼成一段芳华。繁英斗艳幽香浅，问东君、可遍天涯。只连昌、无数雕栏，无数名花。"}