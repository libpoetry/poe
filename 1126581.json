{"id":"1126581","title":"陪王漕右司游东园","dynasty":"宋","author":"章甫","text":"籍甚皇华使，诗清思不群。建台多暇日，领客总能文。花好杯重劝，茶香手自分。礼宽情烂熳，小雨夜深闻。不到东园久，从公喜再游。名花移别岛，新筑俯长流。荡漾扁舟稳，回还一径幽。胸中擅丘壑，此地得冥搜。昼永花红困，烟轻草绿齐。缓行金琐细，烂醉玉东西。棋局观成败，河鱼入品题。门阑老宾客，胜处谢招携。"}