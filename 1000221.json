{"id":"1000221","title":"送京西运使周度支","dynasty":"宋","author":"强至","text":"公持使台柄，行矣过乡关。自昔捐繻处，于今拥节还。素推仁义本，将底输赋閒。惠足跻民富，威先变吏顽。高谈能佐治，大笔出诛奸。所禀具纯德，未尝柔正颜。最为时论重，自结主知难。忠节久方见，诏音行复颁。匪朝登相阁，均福浸人寰。列郡方驰恋，征舻已莫攀。风霜十月始，铙鼓一川间。骤夺孤生庇，瞻言感涕潸。"}