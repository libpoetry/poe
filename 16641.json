{"id":"16641","title":"夜来乐·红罗复帐金流苏","dynasty":"唐代","author":"李贺","text":"红罗复帐金流苏，华灯九枝悬鲤鱼。丽人映月开铜铺，春水滴酒猩猩沽。重一箧，香十株，赤金瓜子兼杂麸。五丝封青凫，阿侯此笑千万余。南轩汉转帘影疏，桐林哑哑挟子乌。剑崖鞭节青石珠，白騧吹湍凝霜须。漏长送佩承明庐，倡楼嵯峨明月孤。新客下马故客去，绿蝉秀黛重拂梳。"}