{"id":"1106771","title":"题玉涧八景八首","dynasty":"宋","author":"王柏","text":"画出女墙月，老子兴不浅。谁识春光中，解使平湖敛。断屿数行树，孤舟一叶横。前山风雨暗，此岸已天明。山外江村晚，纵横八九家。过桥无路处，人思渺天涯。点点飞来雁，空中若有音。诗翁正牢落，识汝别离心。梵宇出林杪，暝色敛烟树。钟声有无中，听于无听处。落日下大野，江边渔事收。小舟横断岸，长笛一声秋。惨淡经营中，落笔景已换。不见片帆归，危樯还泊岸。独跨蓝关马，茫茫道且长。谁知寒彻骨，一雪到潇湘。"}