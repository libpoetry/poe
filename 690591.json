{"id":"690591","title":"丁丑元日","dynasty":"明","author":"张萱","text":"楼高百尺日曈曈，白发萧萧八十翁。宝历遥颁宸极北，玉衡高转斗杓东。安眠却便眸双眊，噤口何妨耳不聪。一岁两春春最好，扶藜缓步语花丛。占断溪山乐事赊，六朝遗老蔚方遐。赢经自喜书连屋，糊口无烦粟满车。且看云霞常散绮，何须桃李更开花。诗情酒态浑无恙，聋聩从今不必嗟。"}