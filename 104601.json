{"id":"104601","title":"力漕篇呈发运王司封宝臣","dynasty":"宋代","author":"梅尧臣","text":"兵外肢强，兵内体壮。敛之尽归，岁以多饷。东南舳舻，衔尾而上。浮江浮淮，泝汴之湍。汴湍不常，水衡不官。惟虞溢毁，靡虞舟盘。舟盘粮覆，粮孰为足。大计之数，万百惟六。帛币错货，三倍其谷。曰主厥漕，王之荩臣。日忧河涸，运借烦神。以舫实土，约流束津。百步之间，若牙与龈。朝涨夕降，滞舸次鳞。丞乞于朝，朝不即报。下上经营，风并日曝。其躬其勤，秉心有操。士岂无禄，禄此则冒。彼以荣佚，此以劬耗。愿答其劬，锡命锡诰。"}