{"id":"735583","title":"万年桥","dynasty":"清","author":"潘耒","text":"旧传吴胥门，有桥甚雄壮。不知何当事，谄媚分宜相。拆毁远送之，未悉其真妄。兹来经秀江，巍桥俨在望。横铺八九筵，袤亘数十丈。石质尽坚珉，蹲狮屹相向。皆言自苏来，运载以漕舫。严老自撰碑，亦颇言其状。始知语不虚，世事多奇创。桥梁是何物，乃作权门饷。鞭石与驱山，势力岂多让。充此何不为，穹天一手障。为德于乡里，或云差可谅。不闻掠彼衣，而令此挟纩。冰山一朝摧，籍没无留藏。独此岿然存，千秋截江涨。颂詈两不磨，功罪亦相当。犹胜庸庸流，片善无足况。吴山多佳石，胥江足良匠。有能更作桥，旧式犹可仿。"}