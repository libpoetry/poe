{"id":"1034254","title":"和王教暮春出游","dynasty":"宋","author":"戴埴","text":"矫矫雪霜心，孤贞受命独。留滞染缁尘，垢面不靧沐。背城借一战，填堑输前渎。葵心向朝阳，晞光不能燠。徒嚣终无赢，驱驰惟仆仆。岂无丰水滋，永嗟非佳谷。呼尔授刍秣，羁绁系驹犊。堪羡我良朋，林桂剩芳馥。博览绎故书，胸中三万轴。悠然西河上，日与英俊逐。振铎扬儒风，函丈纷冠服。师友递响答，循诱教匪扑。精进日千里，目骇地脉缩。顾我阙党徒，无成坐欲速。披襟莫奋飞，随群被私淑。枵然藜苋肠，殊未饱公餗。弹铗何时归，涎沫流肌肉。遥想烹太牢，殷勤羹采菽。更当春暮时，浴沂衿佩肃。心赏弄篇章，绝唱清风穆。流水谐朱弦，押强破万竹。孝先谩耐嘲，横榻便空腹。安识物外游，幽赏机缘熟。矧复有良俦，坚久渝晚菊。依然苍筤丛，檀栾旁淇澳。一缄荷起予，明珠得盈掬。大雅久不作，疏越鼓凡目。迎风挹回澜，净洗尘翳曲。披阅不停手，岂复惮谆复。自笑诗思悭，企山才抵麓。正望使南印，象马来天竺。竞病安能赓，振纸空瑟簌。绝影天边鸿，坐困家池鹜。搜索纵成篇，无异虫蠹木。所幸情不违，合并在旦夙。愿言戒逝粮，出昼勿三宿。"}