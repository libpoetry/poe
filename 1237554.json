{"id":"1237554","title":"代祀西岳答袁伯长王继学马伯庸三学士二首","dynasty":"元","author":"虞集","text":"紫禁沈沈曙色低，奉祠群使已班齐。承恩归院迷烟树，乘传开关蹋雪泥。蹀躞共怜骑苑马，逶迤不若听朝鸡。山川有事宁辞远，咫尺成都是国西。栈道年年葺旧摧，已将平易履崔嵬。经行关辅图中见，梦恋乡山马上来。诸葛精神明似日，相如情思冷于灰。重思亲舍犹南国，愿托江波去却回。"}