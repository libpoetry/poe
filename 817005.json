{"id":"817005","title":"凤凰台上忆吹箫 题吴中女史自度腔，书任心斋先生箫谱后。","dynasty":"清","author":"熊琏","text":"泪点成瓣，关情不少，传来字字生香。任尊前拍手，高唱何妨。为报西风可否，将此意、吹倒吴江。试看取、梦回月榭，人倚吟窗。悠扬。个中无赖，怕凤管声声，吹断人肠。把新诗叠奏，尽协宫商。响彻碧云天际，问谁个、正舞霓裳。料应是、惊鸿顾影，夜月如霜。曲谱吴腔，情传紫竹，知谁巧语莺偷。是佳人名士，雅擅风流。赢得青衫红粉，都拼作、一片清讴。应有个、云间弄玉，跨凤来游。悠悠。骚坛何处，恁万种相思，又上心头。纵参空色相，难断闲愁。我亦天涯沦落，销魂处、无限悲秋。遥想到、玉箫声里，帘卷高楼。"}