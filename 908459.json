{"id":"908459","title":"挽程子山侍讲","dynasty":"宋","author":"李流谦","text":"我昔先君子，为公义林引。论儒摘寡要，太史固坐井。期公非苟知，力行福黎蠢。螭坳千载逢，凤池一跬近。独妍当众媸，隐忧触群愠。颇觉游梁倦，终成吊湘恨。声名出寒饿，圭组憎薄命。纶言表厄陈，衮札囊束笋。传家侈荣渥，尚足破孤愤。肠折八哀诗，涕堕五君咏。长歌饯公归，木脱西风劲。"}