{"id":"703446","title":"山居","dynasty":"明","author":"释弘赞","text":"佛祖真宗绝掩藏，溪声不断为宣扬。丛兰抽蕊点山径，叠嶂排云护草堂。邻老病虚频夜醒，行童痴重惯时忘。人来欲借无缝塔，为道好皮莫剜疮。素云晴锁万峰秋，丹嶂危居一比丘。活得百年犹是气，悟无少法不如沤。鴳鹏休互嗤高下，椿菌何须论短修。教意宗乘莫我识，砂锅蔬熟笑无油。鸟韵花香春自闹，窗閒林寂道如宜。一条楖栗逢溪度，半卷楞严倚树披。高下随平田有在，玄黄忽略马何为。菩提妙法非空色，缘念未忘被物羁。数拟出山访故人，松门观鹤每逡巡。自閒白社荷衣老，不是黄农木食民。秋夜小亭怀蚬子，西风磐石梦驴唇。真成独往空千古，一抹溪光姓字沦。太虚终本无明晦，万象都来一镜空。松坞昼清人倚树，岩台秋好月和风。总休计彼居迷悟，不必从予较达穷。听彻溪声千叠响，只今道与太峰崇。傍崖筑屋远层城，满瓮莲花物外情。渔父莫知幽涧趣，樵童安辨隐人名。轻霜草榭芳桐老，暴雨松坡紫菌生。一笑古今成梦事，几回禅起独经行。事得无心理自圆，松声草色现成禅。石头何意硬成佛，鳌足空闻直拄天。月被云遮光不下，水因槎碍涩难前。一时尘刹俱空去，谁辨中间与二边。天地未应同我阔，何妨山里石岩岩。懒随云水出人世，乐爱烟萝住草庵。撼木风生饥虎怒，酿花酒熟老猴酣。閒閒较历娑婆国，无似枯禅百不谙。世上人谁识浑金，聊携瓶锡入荒岑。拓来瘦地三馀亩，苫得虚斋两半寻。壅有疑情劳面壁，苦无閒步访山阴。悟迷由汝无多事，独自盘桓朗夕吟。寂寂寥寥似可依，坦然尚觉去时非。碧光匝岭客尘断，翠色盈轩道意微。风怒晚林摧敝叶，月怜秋冷为长晖。坐来竹露成珠颗，犹自听泉未掩扉。毁誉不干欣厌尽，尘缘终省到茅斋。嚼苗辨药神应畅，临水观经意自佳。暖谷护花云袅袅，疏林饫果鸟喈喈。沧桑任变寰中事，一榻高眠万虑埋。半兼禅律半耕樵，自昔携筇不限桥。活句每从苦究得，光阴多为懒磨消。白翻远岫衔花去，黑起深潭怒雨飘。故我住山忘宠辱，一龛高卧傲神尧。秪许閒云伴佛衣，逍遥物外与谁归。落花满涧思樵药，寒日半山歌采薇。入户青猿依磬定，出林黄鸟破烟飞。人间世事多如幻，六代繁华今已非。"}