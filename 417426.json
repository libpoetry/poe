{"id":"417426","title":"渡江云　酬敏庵兄","dynasty":"近现代","author":"寇梦碧","text":"海闾沉断梦，来潮去汐，流尽旧声华。荆榛迷故里，三春芳事，凄剩烛房花。摩挲蠹壁，泪香销、古墨笼纱。怜旧燕、梁倾巢覆，乔木但栖鸦。争誇。春晖第宅，秋爽池台，看千畦䆉稏。又争知、百年胜迹，总付悲嗟。西山幻出红楼影，且梦游、休说无家。图画展，浑忘身在天涯。"}