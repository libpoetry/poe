{"id":"117221","title":"秋怀·岁暮无所为","dynasty":"宋代","author":"张耒","text":"岁暮无所为，官门聊饮酒。家贫乏肴果，撷蔬不盈手。要归一醉尔，宁复计薄厚。颓然几案间，樗散忘宇宙。古来痛饮人，可是耽醇酎。由来困寂寞，聊此娱昏昼。纷纷眼前物，泯泯胸中垢。当其暂忘去，快若免介胄。萧萧风入檐，皎皎月当牖。歌罢兴已阑，感叹还搔首。"}