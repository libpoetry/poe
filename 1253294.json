{"id":"1253294","title":"挽空无相四首","dynasty":"元末明初","author":"蓝仁","text":"避名依野老，危行托狂僧。蹈海非今日，寻山住上层。黄龙持钝斧，雪峤拨残灯。自了英雄志，居然契大乘。灵象何人识，冥鸿有客思。虚空无住著，矰缴枉劳施。明月浮杯远，孤云振策迟。万人看出处，示寂在京师。二十三年别，头颅故不同。游方何处止，求相本来空。法海龙应化，尘樊鹤在笼。三生石上月，谁问牧牛童。西山尘境外，水木本清虚。自结诗书侣，长留仙佛居。颠汪遗蜕后，狂李涅槃初。重会知何日，衰颜岂待渠。"}