{"id":"1119743","title":"送龙辞三章","dynasty":"宋","author":"陈造","text":"沈燎兮桂醑，笳箫鸣鸣兮逢逢其鼓。缓吴歈兮跄越舞，送龙兮归处。龙之归兮悦娭，翻倒霄霏兮胶轕雾雨。历馆娃兮不留，过胥口兮小顾。水天模糊兮迷仰俯，仙真迎兮排空。蛟鼍骈罗兮而在下，祥飙肃兮绿舆。非烟羃兮紫府，翘侬望兮何所。目屯云兮南骛，心靡迤兮延伫。旱氛兮炎浮，地毛焦兮金石为流，龙不来兮殷忧。心憛悇兮孰谋，戴侬目兮傒龙之游。龙翩然兮副求，呵蛰雷兮鞭潜虬。忽墨云之崩腾坌瀵兮，黮黯瞢夫昏昼。摐甲马之喧空兮，砉飞练之淙溜。夫岂不能嘘肤寸弥六幕兮，胡啬其施于此州眷吾侬。龙所私兮匪新而旧，安栖饱茹兮龙之佑。愿龙兮千万寿，暨我子孙兮烝尝春秋。雷车轞兮电焱熹，孽氛静兮旱魃摧，龙之来兮慰我思。翠其幢兮羽旗，乘焕㸌兮纷躨跜。龙之去兮盍徐之，蜚雨兮一且再。室予居兮谷予饥，眷他州之枵橎兮，匪龙其吾曷依。东阡北陌兮讴而嬉，右湖左海兮夜不扉，林屋之洞兮蟠翠微。琼餐兮贝宫，云璈兮玉妃。奠龙居兮无愧，功成兮龙则归，送龙兮陈辞。溪藻芡兮山有蕨薇，饯吾归兮几时。"}