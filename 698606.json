{"id":"698606","title":"游汤泉四首","dynasty":"明","author":"唐顺之","text":"幽都自古号寒门，重纩年年亦不温。信有烛龙蟠地底，乱泉喷出火珠翻。坐看池底绚霞光，疑是莲花火里藏。借问幻师谁会此，乾坤炉冶炭阴阳。戎马驱驰未息鞍，春风沂曲一盘桓。试凭活水洪炉暖，暂解儒生彻骨寒。万树不知霜信至，两厓时见火云升。一就熏蒸聊可喜，久来还想玉壶冰。"}