{"id":"700889","title":"题画四首 杜甫游春","dynasty":"明","author":"梁兰","text":"载酒命童子，驾言适桥西。东风倏而来，满林莺乱啼。选幽果何所，无乃黄家蹊。濡毫意未遂，拂衣临清湍。茅亭倚高木，六月天风寒。白鹅勿复笼，暇日时来看。轻舟下长浦，悠然见衡门。故旧极相悦，童仆亦载奔。知我归来意，相逢但忘言。飞雪大如席，北风天际来。林壑不可辨，柴荆殊未开。先生一短褐，清兴何奇哉。"}