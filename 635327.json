{"id":"635327","title":"送吴宗猷从伯氏芥舟之阮江受学","dynasty":"明","author":"成鹫","text":"之子初生时，予发如髹漆。之子入学年，予发数茎白。去岁子能文，予发白拣黑。今年子远游，予发无拣择。子如哉生明，我如旁死魄。盈虚会有期，日月不相息。少壮贵及时，老大良可惜。之子何所之，湖南岭之北。之子何所为，去家亲讲席。昨暮理琴书，今朝事行役。再拜别二人，依恋两难释。受命行出门，一日三记忆。阿爷命阿儿，寸阴如尺璧。阿母命阿儿，努力加餐食。耿耿方寸中，悠悠行路客。路逢白发僧，记得曾相识。长歌送远人，怅然念今昔。壮哉大鹏雏，高举奋六翮。云垂鹏背轻，天高鹏路直。行矣莫淹留，帝乡在咫尺。当从阮江翁，并驾朝天舄。"}