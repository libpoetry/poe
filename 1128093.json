{"id":"1128093","title":"行至罗江以代者爽期得史者书复还涪滨径走富乐山中借馆","dynasty":"宋","author":"程公许","text":"瞻云日怀归，及瓜法当代。喜同绦鹰掣，翻作风鹢退。誓言不可寒，幽赏夙所爱。但恐彼上人，雄辨费酬对。淋浪一日雨，浩荡千岩秋。莞彼石涧水，奔霆撼林丘。须臾忽敛缩，幽咽锵琳璆。混混须有本，万古江河流。山中有何乐，淹留不复叹。濯足涧泉碧，洗耳松风寒。清磬度林杪，枯禅兀蒲团。拙不会参请，幸勿催抽单。"}