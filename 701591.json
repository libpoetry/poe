{"id":"701591","title":"南雄返棹集陶句二首","dynasty":"明","author":"黄佐","text":"行行循归路，靡靡秋已夕。遥遥望白云，露凄暄风息。一形似有制，万花相寻绎。江山岂不险，自古叹行役。息驾归閒居，梅柳夹门植。曲肱岂伤冲，披褐欣自得。时还读我书，弱子戏我侧。提壶接宾侣，抗言谈在昔。林园无俗情，云鹤有奇翼。孰敢慕甘肥，素襟不可易。形迹滞江山，僶俛四十年。天地长不没，聊且凭化迁。荣华诚足贵，于我若浮烟。即日弃其官，守拙归园田。白日掩荆扉，药石有馀闲。啸傲东轩下，徘徊丘垄间。青松夹路生，纷纷飞鸟还。人道每如兹，此行谁使然。世俗久相欺，任真无所先。何必升华嵩，一盼周九天。"}