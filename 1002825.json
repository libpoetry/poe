{"id":"1002825","title":"麻姑山送南城尉罗君","dynasty":"宋","author":"曾巩","text":"麻姑之路摩青天，苍苔白石松风寒。峭壁直上无攀援，悬磴十步九屈盘。上有锦绣百顷之平田，山中遗人耕紫烟。又有白玉万仞之飞泉，喷崖直泻蛟龙渊。丰堂广殿何言言，阶脚插入斗牛间。樛枝古木不记年，空槎枵然卧道边。幽花自婵娟，林深为谁妍？但见尘消境静翔白鹤，吟清猿，雏禽乳鹿往往嗥荒颠。却视来径如缘絙，千重万叠穷岩峦。下有荆吴粟粒之群山，又有瓯闽一发之平川。弈棋纵衡远近布城郭，鱼鳞参差高下分冈原。千奇万异可意得，墨笔尽秃谁能传？丈夫舒卷要宏达，世路俯仰多拘牵。偶来到此醒心目，便欲洗耳辞嚣喧。罗夫子，一日远补东南官。爱此层崖峻壑之秀发，开轩把酒可纵观。喜此披霄插汉之夐起，出门举足得往还。罗夫子，一尉龙蛇方屈蟠。此邦人人衣食足，阖境年年枹鼓闲。几案剸裁得休暇，山水登蹑遗纷烦。我行送之思故园，引领南望心长悬。"}