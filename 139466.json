{"id":"139466","title":"过屈大夫清烈庙下","dynasty":"宋代","author":"魏了翁","text":"鸾皇栖高梧，那能雇鸱枭。椒兰自昭质，不肯化艾萧。人生同一初，气有善不善。一为君子归，宁受流俗变。云何屈大夫，属意椒兰芳。兰皋并椒丘，兰藉荐椒浆。骚中与歌首，兰必以椒对。谓椒其不芳，谓兰不可佩。经言混凡草，臭味自尔殊。亡何岁时改，二物亦变初。以兰为可恃，委美而从俗。椒亦佞且慆，干进而务入。椒兰信芳草，气质自坚好。胡为坏於廷，晚节不可保。意者王子兰，与夫大夫椒。始亦稍自异，久之竟萧条。迨其羽成性，甘心受芜秽。不肯容一原，宁以宗国毙。禹皋於共鲧，旦封与鲜度。同根复并生，何尝改其故。原非不知人，观人亦多涂。治朝中可上，乱世贤亦愚。况原同姓卿，义有不可去。所望於兄弟，谓其犹可据。我本兄弟女，孰知胡越予。以是观离骚，庶几原心乎。或云芷蕙等，岂必皆名氏。骚者诗之余，毋以词害意。仲尼作春敉，定哀多微词。楚这嬖小臣，况亦有不知。"}