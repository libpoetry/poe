{"id":"59833","title":"奉使保定诸公饯别属予为倡","dynasty":"明代","author":"王弼","text":"平居雅爱重九名，西城乞花过东城。眼中一壶又长满，花开万事余不管。诗情酒量虽不同，冷淡窃比陶家风。妇亦忍贫无谇语，手压糟床响秋雨。诸君来寻意叠重，举杯浮白不相容。屈指算我行色近，只恐归来花已尽。我醉突兀如堵墙，请君作歌歌襄阳。"}