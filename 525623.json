{"id":"525623","title":"赠水部张诚之采木南楚有功擢山东宪副","dynasty":"明","author":"顾璘","text":"圣王御六合，孝敬百礼崇。祠坛及寝殿，如天开法宫。大木出南楚，肃诏腾雷风。层厓伐梓楠，斧声震高穹。万牛痏肩领，巨筏亘长虹。山灵献材异，波侯开道通。贤哉张使君，来秉玉节雄。岂不念王事，而哀切民穷。献谋广财用，厚直来商工。优优播慈令，蹇蹇竭匪躬。譬如求才俊，杰者必登庸。梁栋入内苑，巀嶪起天中。巍然睹巨丽，伟绩归司空。落成大庆赉，锡命先有功。曰君冰玉操，风纪责所隆。煌煌獬豸衣，执宪山之东。授官副雅望，万口称嘉同。青云快翔翥，展翼随鹓鸿。台斗岂足践，令誉歌永终。"}