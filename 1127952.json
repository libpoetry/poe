{"id":"1127952","title":"高宗皇帝挽词","dynasty":"宋","author":"程大昌","text":"先汉运尝屯，令周历再新。必知天地泰，为有帝王真。立极绵三纪，垂鸿更万春。鼎龙俄夭矫，升鹤肯逡巡。英明如艺祖，慈厚类仁宗。民隐深忧恻，天骄入益容。前芳尝北指，鸣镝自回功。戢动皆时当，居然八政农。智超黄屋表，不以位为怡。罢省斋居事，安持寿殿卮。尊荣天子父，巍焕圣王师。盛德几无古，惟尧始济兹。九龄几协梦，三载忽缠丧。地卜周巡旧，山因禹穴傍。云卿飞步阔，风沛著思长。八表神游处，天高巩洛阳。"}