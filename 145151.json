{"id":"145151","title":"重阜崔嵬行","dynasty":"宋代","author":"释文珦","text":"重阜何崔嵬，遥瞻北邙路。旷野无人居，高低尽丘墓。不知古与新，落落似棋布。下有荒草丛，上有白杨树。树顶啸鸱鸢，草根穴狐兔。嗟哉昔为人，妻子相爱慕。岂知易殂落，到此长另处。天地虽好生，安能暂留驻。夜台杳冥冥，千载竟不曙。托身同草木，坐受蝼蚁蠹。衣冠变成尘，精灵自相语。亲戚不重过，他人岂能顾。听我蒿里歌，年命如朝露。"}