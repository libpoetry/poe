{"id":"507135","title":"题彭希益惜阴堂","dynasty":"明","author":"夏原吉","text":"星沙控荆湖，属邑十有二。罗湘甲西北，山水独佳丽。彭君生其间，钟此山水异。襟宇既轩豁，丰仪更清粹。垂髫被庭训，诗礼日讲肄。谆谆期有成，勉勉冀无坠。岂谓霜露严，毒被椿木瘁。彷徨痛遗业，感慨念先志。乾乾仰居诸，耿耿忘食寐。搆堂名惜阴，于以自箴励。朝斯万卷开，夕尔一篝继。探搜圣贤心，玩索古今事。毫芒靡或遗，纤悉必精至。时当大比秋，蹋槐赴乡试。声华动场屋，文藻贲同类。惟君自持谦，不欲早干位。春闱暂垂翮，卒业辟雍地。清修日益勤，阃奥愈深诣。嗟予素薄劣，忝有乡曲谊。每瞻惜阴堂，中心窃怀愧。愿言慎终始，毋使亏一篑。行当驭长风，扶摇九天际。宫花醉蒲萄，黄金耀名字。远追伊召心，光辅尧舜治。功成铭鼎彝，芳誉永无替。回视惜阴堂，煌煌孰能企。"}