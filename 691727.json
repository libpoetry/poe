{"id":"691727","title":"正月二日台卿李公监察毛公袁公枉驾而顾毛归有作辄次其韵二首","dynasty":"明","author":"李梦阳","text":"君子三阳元并进，朝廷四海况为家。冠弹贡氏非吾愿，星聚荀门敢自誇。走洗玉盘深映竹，骄嘶骢马半衔花。绿尊未倒归须夜，台柏无言已宿鸦。吾生五九笑吾涯，短圃低墙即是家。酒熟喜当宾客过，诗成惭使世人誇。日临河岳云俱色，春入楼台树自花。转盻不堪天地异，得栖无小后啼鸦。"}