{"id":"1068724","title":"武担","dynasty":"宋","author":"宋京","text":"君不见蜀王妃子墓突兀，成都城中若山积。墓头寒镜涩无光，妒月欺烟化为石。鸿荒无根凭野史，直谓山妖化妃子。临终未免怀首丘，运土山中葬于此。山名武担锦江边，用是得名千万年。如今佛阁倚空翠，老木盘郁摩苍天。晴云入穴西山出，捲帘坐见岚光滴。拨得文如汲冢书，免使后人疑往昔。"}