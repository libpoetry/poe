{"id":"1128100","title":"入涌泉道中","dynasty":"宋","author":"程师孟","text":"小航时过越溪头，当日吴宫事可求。西子冶容来作饵，伍员忠愤反为雠。虽无别馆虹蜺带，但有荒台麋鹿游。高望太湖千万顷，夕阳依旧水东流。穷冬未见六花飘，春意微微动柳梢。千丈龙形蟠暮岭，一条虹影落溪桥。阊门飞跨何清泚，茂苑繁雄未寂寥。切幸早归频出郭，西山隐客不须招。因省先茔到故都，不妨閒步问耕夫。水云苍莽遥连洞，田野低洼稍近湖。秋熟几家收橘柚，日生众口藉菰蒲。今朝偶得西华稻，僧饭年年出玉腴。道出横塘跨石梁，塘南塘北稻花香。风吹舴艋轻如驶，日照浮图峻若翔。远岸渔樵三两两，近村鹅鸭一行行。回头却指城南路，云屋朱楼气郁苍。寒林已见早梅芳，尽日临流野兴长。门外牛羊人自得，篱边鸡犬盗谁防。三江夜色沧浪白，千里秋香?稏黄。借问船中何所有，橙齑鲈鲙酒先尝。舟行如叶泛长川，解水吴儿力可全。风急辄先千浪破，岸攲能把一䉡牵。湖沈日影山头画，云漏天光雨足悬。试向中流东北望，城南宝塔在门前。告老清朝分自安，从今荣悴不相关。有愁方见田家乐，无事才知钓叟閒。世故要看终始后，人生未免是非间。妇坟更在公茔侧，一舸夷犹遂往还。谁何不欲蚤忘机，今已高年古亦稀。翠柳阴中黄鸟过，青山影里白鸥飞。新春已到无高下，故里重过有是非。人意不如毛羽意，声声犹道不如归。"}