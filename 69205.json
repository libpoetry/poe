{"id":"69205","title":"洪州矮张歌","dynasty":"元代","author":"杨维桢","text":"洪州矮张如矮瓠，大帛深衣没双屦。自言矮瓠不食酒，惟贮先天九宫数。早年侠气慕朱郭，轻财屡倒千金囊。得道人疑李士宁，滑稽时效东方朔。双瞳注射金蟆精，口如急雨倾建瓴。卒然一语中人隐，王公错愕面发赤。乌乎王谢误苍生，天下乌用尔宁馨。居中可乏汲长孺，使边甲用苏子卿。我本先皇赐进士，十年不调钱塘市。宦程那敢问雄飞，国法新蒙脱胥靡。西湖西，南山南，水华落日清而酣。画船载酒遁名姓，三尺长喙金人缄。嗟乎五鬼贼，三尸谗，矮瓠矮瓠无多谭。"}