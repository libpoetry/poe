{"id":"702007","title":"冬至恭祀东陵","dynasty":"明","author":"储巏","text":"雪后车尘喜不扬，羸躯初试北风强。行厨快饱沙河饭，出郭犹闻御苑香。曾说跸临金粟地，谁攀龙到白云乡。神宫岂为江淮远，万古兹山镇朔方。满山灯火列斋庐，十载王官奉谒初。骑省秋来还有赋，文园老去漫多书。毡寒尚忆青绫直，台迥频瞻绛节居。拟和冰厅长至曲，昌平道上独驰驱。钟声半夜出明楼，陵树行行石磴幽。鹄立且须中使钥，骏奔初荐太常羞。桥山弓剑云长闭，原庙衣冠月自游。曾是钟陵陪祀者，几回清梦落南州。"}