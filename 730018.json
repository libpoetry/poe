{"id":"730018","title":"滩行曲","dynasty":"清","author":"俞樾","text":"天风蓬蓬吹上头，江水汩汩走下流。十里五里作一束，三老失色长年愁。长年衩衣立蓬底，持篙终月身伛偻。既怜重如挽牛弩，更讶轻若盘蛇矛。一滩才过一滩又，滩声化作风飕飕。织成一幅光明锦，抛出千点琉璃球。水中之石何磊磊，飞涝日夜恣簸蹂。直如山径走荦确，岂复江面行夷犹。长绳曳舟舟不动，短篙撑舟舟仍留。竟须大力负之走，入水学作吴儿泅。南人乘船如骑马，日月跳掷乾坤浮。天公有意弄奇局，乃于水底生赘瘤。移山那有夸娥子，贷水更无监河侯。即使舟轻似赤马，何堪滩险如黄牛。我以丁丑发桐庐，始于庚辰至龙游。自庚迄癸又四日，计程犹未过衢州。黄头郎既绝有力，青唇妇亦工操舟。而乃入险复出险，迂回不复能豫谋。殷勤酌酒劳僮仆，勿言臲兀今番尤。平生忠信颇自负，风波虽险何足忧。再拚滩行四五日，山中稳坐青竹兜。"}