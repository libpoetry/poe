{"id":"311298","title":"沁园春·魂兮归来","dynasty":"现代","author":"刘永济","text":"魂兮归来，招具该备，胡为不归？底去君恒干，旋入雷室，舍君乐处，投彼雄虺。纵目长身，封狐大蝮，日夜悬人戏以娱。君何乐，尚彷徉旷野，徒自遗菑。须知砥室琼篱，有兰膏明烛耀罗帏。更瑶浆蜜勺，甘辛味合，吴歈郑舞，二八容齐。江水湛湛，丹枫岁岁，千里江南应暗悲。君何往，趁修门未钥，归去来兮。"}