{"id":"409130","title":"俞子雯太守督发平粜纪实","dynasty":"近现代","author":"刘咸荥","text":"不睹衢歌复旦时，不读豳风七月诗。一幅流民郑侠图，我今为公一陈之。纷集俨如邹鲁踪，乞籴古有秦晋饥。猬聚蚁群难悉数，此民此地复此时。大田何处诗陈风，穷民无告真奇穷。手携筐篚实斗米，面目黎黑仓粟红。可怜黄童与白叟，视此嗷嗷嗟众口。头如鱼鳞密不分，手如枯木粗而黝。人浮于米将奈何，痌瘝乃心愁太守。救饥难用量沙才，支分颇费裁花手。伛偻衰老苦频诉，古庙秋风循故步。谁为扶掖丈人峰，力穷喘息将军树。贫妇纷纷来仁宇，奋力争先面如土。恨无大力负千钧，系将一发呻吟苦。况复深蔽人丛中，黑如云重环如堵。饥肠暗转心自伤，安能仰视天苍苍。一饭之难乃如此，只愁相与沟壑亡。高下排立如春荠，百结鹑衣难蔽体。蓬头垢面风雨中，饥鼠羝羊头触抵。不教半点委泥沙，直以金珠视颗米。布袋有口不能言，眼光直射空其底。归家破釜炊火红，饱尔父子与兄弟。人之无良信可嗟，天实降灾谁为启。不善催科善抚字，我于此间观循吏。贤哉细事必躬亲，如意斯能臂指使。试问汲黯发粟时，未必多才能卧治。"}