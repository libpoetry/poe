{"id":"668448","title":"雪夜宿楞伽寺 其一","dynasty":"明","author":"文徵明","text":"朝泛石湖雪，暮宿楞伽云。山空夜寒重，对酒不能醺。三更山月高，起视皓无垠。水天相映射，气色凌氤氲。增辉岩壑姿，灭没鸥鹭群。亦知光景殊，照灼难为分。有如开玉府，圭璧罗缤纷。时于万木末，瞥见飘佩雰。山僧事茗设，扫积供殷勤。勌来支石鼎，自束松枝焚。龛灯落残烬，宝垆断馀熏。还怜江梅色，玉瘦冰肌皲。"}