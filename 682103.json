{"id":"682103","title":"村舍杂咏三首","dynasty":"明","author":"万盛","text":"纳纳乾坤万事慵，竹床蒲枕草堂东。镜中身世看蓬鬓，溪上云山付短筇。帘捲燕飞梅雨过，画长人静绿阴重。虞琴更结平生好，时复开弦对晚风。雨后来寻谷口庄，绿阴无数覆池塘。问花已隔三春月，斗草平分地一方。竹里弹棋怜局静，石旁呼酒觉樽凉。晚烟欲动牛羊下，三五人家共夕阳。我与荒村似有缘，扁舟系缆未须还。漫因落叶三秋雨，得伴黄花十日闲。华屋何妨夸北里，吾庐亦自见南山。诗情正在从容处，高卷疏帘一解颜。"}