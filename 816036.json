{"id":"816036","title":"贺新凉 送周雪客南归","dynasty":"清","author":"曹贞吉","text":"云际孤帆卷。送将归、登山临水，离情难遣。年少周郎江左去，望里寒林霜泫。问底事、频劳双茧。奕叶才名推绣虎，共秦淮春水无深浅。逸兴到，剡藤展。风流顾曲亭边显。是何年、看山读画，佳名题扁。击筑燕台文酒伴，自愧淮南鸡犬。骊驹唱、宁须求免。归矣青溪三尺棹，坐六朝金粉翻前典。江似练，为君剪。败叶西风卷。近河桥、六花片片，离觞聊遣。扑面惊沙森似雾，日暮芦沟冰泫。寒夜冻、马毛如茧。为爱云山归去好，谅云山于子情非浅。五岳志，向禽展。文章虽以幽栖显。更须凭、经纶大手，为时卢扁。路近三茅丹鼎在，洞里一声仙犬。尘土梦、知君其免。淮水东边明月上，问齐梁佳胜何人典。春草绿，不容剪。"}