{"id":"1250797","title":"赠章子端宪史迁江东并呈周宪使","dynasty":"元末明初","author":"王祎","text":"章子吴兴彦，多才遂壮图。蓝田元产璞，沧海不遗珠。事业云霄展，年华翰墨纡。苑花春跃马，台柏夜闻乌。辨物能悬鉴，为圜肯破觚。从容陪宪节，慨慷握兵符。近日闻江左，连城作盗区。逆徒千国纪，妙略合时须。况是周夫子，真如汉大夫。绣衣仍直指，铁甲每先驱。伫见收奇烈，谁犹玩细娱。敬亭山色好，胜赏未容孤。"}