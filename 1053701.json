{"id":"1053701","title":"和常父寄经父","dynasty":"宋","author":"孔平仲","text":"候得早潮来，江边风又起。钱塘与海接，浩渺无涯涘。长鲸呼鳄鱼，蛟龙正掉尾。岂惟波浪声，号泣半溺鬼。临流不敢渡，寻尺如千里。侥幸亦可往，无力触万死。萧然古山根，客棹于此舣。吴亭明可数，游观信为美。安敢慕纷华，而不重行止。回首卧龙居，想在青云里。相思寂莫晚，谁伴西楼倚。"}