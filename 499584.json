{"id":"499584","title":"题高崇节地理卷","dynasty":"明","author":"邓雅","text":"高君行年六十馀，壮心犹似千里驹。平生踪迹半天下，手持几卷青囊书。青囊之书世徒有，妙理何人熟参究。高君读诵口澜翻，要继景纯千载后。君不见黄河万里天上来，昆崙太华俱崔嵬。乾坤定位圣人出，金陵王气何佳哉。请君直上金陵去，径叩天关与天语。龙蟠万古帝王州，四海苍生望霖雨。"}