{"id":"419271","title":"金明池","dynasty":"近现代","author":"龙榆生","text":"背郭诛茅，临湖赁庑，浊酒高楼花近。书客共、征蓬多感，惊沙乱、朔吹漫引。动经时、地变天荒，似旅雁、临睨丛芦堪隐。占旧赏园林，新停烽火，待熨江关幽恨。莫叹清霜轻点鬓。梦觞咏承平，故欢休问。斜阳映、红衣半脱，吟侣散、醉魂未稳。锁烟霏、太液秋容，为断阕低回，后期无准。怕打尽残荷，雨丝飘泪，好倩绡巾重揾。"}