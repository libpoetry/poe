{"id":"844558","title":"消寒三集赠唐君侣笙二首","dynasty":"清末民国初","author":"祝廷华","text":"风雪长途百里迢，轮驰绝胜马蹄骄。全身冻冷心逾热，大地光明景自饶。游兴浓时冷不怕，诗肠涩后酒能浇。小园相约重觞咏，如此严威未许消。竹林佳胜拟同游，仓卒需才匪易求。且共朋侪醉消酒，快观社稿豁吟眸。陈诗顷刻窥全豹，作客萧条剩一鸥。惠我奇书恣浏览，江南文献已穷搜。"}