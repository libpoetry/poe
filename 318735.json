{"id":"318735","title":"凤凰台上忆吹箫·寄鸿范杭州","dynasty":"现代","author":"顾宪融","text":"绿草西湖，豆红南国，懵腾两度春残。记郁金堂畔，打桨人还。挥手江天如梦，盈盈处小袖云蓝，平生愿，银河双稳，璧月双圆。悭悭。锦鱼风急，千万字相思，寄也徒然。只丁宁珍重，劝道加餐。有日桑麻鸡犬，更携取眷属神仙。同消受烟波画船，竹石林泉。"}