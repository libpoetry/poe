{"id":"1116144","title":"次韵向君受感秋二首","dynasty":"宋","author":"汪藻","text":"且欲相随苜蓿盘，不须多问沐猴冠。菊花有意浮杯酒，桐叶无声下井栏。千里江山渔笛晚，十年灯火客毡寒。男儿几许功名事，华发催人不少宽。向侯拄笏意千里，肯为俗弹头上冠。何时盛之青琐闼，妙语付以乌丝栏。日边人去雁行断，江上秋高枫叶寒。向来叔度傥公是，一见使我穷愁宽。"}