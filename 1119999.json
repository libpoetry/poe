{"id":"1119999","title":"次韵胡景参制机见寿二首","dynasty":"宋","author":"陈著","text":"倚囊仙叟付良姻，一实交孚略具文。共喜树高堪托蔓，自怜莸臭不投薰。移厨幸免劳都督，问字何妨□子云。月峡霞峰总奇绝，閒中相望足为群。南风吹笠走长须，一轴新诗一幅书。虎榜陈人有韩愈，鹤山佳婿得肩吾。行年八十死将似，求活须臾计已疏。惭愧珍羞□初度，忽忘门户是穷儒。"}