{"id":"280746","title":"摸鱼儿·听琼签一更更尽","dynasty":"清代","author":"李符","text":"听琼签一更更尽，兰缸红穗初灭。宿林谢豹浑无赖，不到天明调舌。仍惜别。听绣被、香中重把相思说。自来迎接。已私许他年，隔花催桨，曲里唤桃叶。临当去，枕畔重寻睡脱。暗云翻堕珠蝶。又停半饷温腰彩，何计更留鸳屧。帘乍揭。步镜地、无声未怕双鬟泄。芳心尚怯。是下了莎阶，微黄照影，犹挂杏梢月。"}