{"id":"1107494","title":"如梦令 其二","dynasty":"宋","author":"史浩","text":"粉脸霞生一缕。掩映绿云秋水。言语更雍容，具足十分娇美。无比。无比。要比除非镜里。红杏白梨肌理。时样新妆淡伫。真个是观音，少个杨枝净水。欢喜。欢喜。尽此一钟醇美。罗袜半钩新月。更把凤鞋珠结。步步著金莲，行得轻轻瞥瞥。难说。难说。真是世间奇绝。试把珠帘低卷。宛见梅妆粉面。绿绕更红围，齐捧瑶卮来劝。堪羡。堪羡。此是神仙阆苑。一笑尊前相语。莫遣良辰虚度。饮兴正浓时，兔碗聊分春露。留住。留住。催办后筵歌舞。"}