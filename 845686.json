{"id":"845686","title":"忆吹箫慢/凤凰台上忆吹箫","dynasty":"宋","author":"无名氏","text":"血洒霜罗，泪薄艳锦，伊方教我成行。渐望断、斜桥暮柳，曲水归云。月暗风高露冷，独自才抵孤城。江南远，今夜就中，愁损行人。愁人。旧香遗粉，空淡淡馀暖，隐隐残痕。到这里、思量是我，忒㬠无情。水更无情侣我，催画航、一日三程。休烦恼，相见定约新春。"}