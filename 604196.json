{"id":"604196","title":"题瑞世灵萱图寿张母彭孺人五十有一","dynasty":"明","author":"张萱","text":"崚崚花下石，晔晔石上芝。花以喻忘忧，石以喻匪移。傍彼三秀荣，侑我九霞卮。秋光正鲜妍，有鸟来瑶池。衔此瑞世图，翩翩集庭墀。珍羞罗芬芳，丝竹吹参差。婺彩挂南天，下照莱子衣。婆娑北堂前，借问阿母谁。篯铿难为兄，膝有张仲儿。行年才半百，其乐不可支。长跽进一觞，千秋以为期。"}