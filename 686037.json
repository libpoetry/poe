{"id":"686037","title":"送赵生兄弟岁荐北上二首","dynasty":"明","author":"卢龙云","text":"万里瞻天思正纷，几回飞梦绕彤云。一门学冠诸生业，双剑光摇五纬文。客路风尘休怅别，帝城消息好先闻。五陵衣马皆豪俊，到日花殷酒并醺。千金骏马待燕台，三径难留二仲开。谢客久誇池草咏，蜀人应荐子虚才。已看威凤翔丹穴，更拟骊龙起蛰雷。明到京华秋兴好，裁书须及雁南来。"}