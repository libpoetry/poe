{"id":"690201","title":"次韵黄小江中秋是岁闰八月","dynasty":"明","author":"张羽（凤举","text":"桂香兰馥夜交清，心赏还同寄鹤城。影合三人怜月色，望遥一水忆箫声。病看簪绂真为祟，忙觉玄泓久败盟。三五秋光吟过老，盍簪愁咏少年行。乌石风吹晚篴清，闰年羁思黯闽城。星河际海涵秋影，鸾鹤凌风矫夜声。重见月圆还照酒，似防秋去更寻盟。银蟾玉兔无才赋，起看黄杨绕砌行。"}