{"id":"635389","title":"赠黄元祥中秘","dynasty":"明","author":"成鹫","text":"高歌饮酒须盛年，四座未醉翁醄然。请与吾翁论经济，少壮粗疏老微细。始知识力相乘除，外边不足中有馀。颠毛豁尽齿牙脱，胸中饶有真诗书。诗书不是空文字，风雨晦冥皆正气。万古端州一片云，逼塞孤臣方寸地。五羊城边垂钓翁，曾识西方隆隼公。穆天去后无消息，惟留八骏长嘶风。风高大野秋光早，散诞天閒随水草。产得龙驹腹有文，取次骞腾慰衰老。老翁事事不如人，止有耳目闻见新。逢场笑倒笑还起，扑折一角林宗巾。问翁笑笑胡尔为，欲语不语人知稀。女子不嫁嫁已毕，于陵窃鈇蹠采薇。江河日下长如此，河水待清人寿几。分明记得少陵诗，眼中之人吾老矣。"}