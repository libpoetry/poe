{"id":"1118077","title":"刈穫后书事二首","dynasty":"宋","author":"陆游","text":"邻里西成例少苏，贫家生业得徐图。虽非五鼎岂无食，未办复裈犹著襦。牢彘渐肥堪奉祭，耕牛已买不求租。却思流落天涯日，要是家居胜道途。耄岁谁知困不苏，每虞黠鬼笑狂图。陶公老去但浊酒，管老归来惟白襦。不逐儿童觅兼味，且随邻曲了残租。细思自有欣然处，高谢人间九折途。"}