{"id":"619407","title":"长安有狭斜","dynasty":"明","author":"黎邦瑊","text":"紫陌回曲径，挟毂碍朱轮。相逢繁华子，意气雅逡巡。转顾启重第，沉香薰绿茵。飞甍面帝阙，豪侈迈季伦。绮席陈簠簋，樽罍辉金银。两子登龙楼，一子作弄臣。簪琚照陆离，入户光仪新。诸妇襞云裘，丽冶鲜芳辰。长年肆康乐，促予附要津。方外殊阒寂，崄崎良可遵。无为歧路悲，世纲元埃尘。"}