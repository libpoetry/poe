{"id":"1194763","title":"闻开江相国宋下世二首","dynasty":"唐","author":"杜牧","text":"权门阴进夺移才，驿骑如星堕峡来。晁氏有恩忠作祸，贾生无罪直为灾。贞魂误向崇山没，冤气疑从湘水回。毕竟成功何处是，五湖云月一帆开。月落清湘棹不喧，玉杯瑶瑟奠蘋蘩。谁令力制乘轩鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不为言。"}