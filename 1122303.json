{"id":"1122303","title":"雪中雪坡十忆","dynasty":"宋","author":"姚勉","text":"近水新栽一巷梅，而今雪里想齐开。只愁夜后花幽独，谁与携筇踏月来。此君应似旧平安，瘦节森然最耐寒。万叶琼瑶光照眼，梦披鹤氅倚栏干。磥砢擎云十丈松，冰髯不剪照珑松。晓窗明眼山前雪，犹似巡檐看玉龙。对床风雨饱曾听，听雪敲窗更自清。旧日拥炉联句乐，而今攲枕打篷声。近郊胜处小云居，一水如龙凑佛庐。长记钓蓑披雪去，砖炉温酒煮溪鱼。倚空银管立嵯峨，看雪须登窣堵波。一览琼田三万顷，分明掌上见山河。冰襟玉袖几交游，尽自风流胜子猷。有兴可乘应不尽，定无门外便回舟。万个琅玕绕舍青，风声相和读书声。蛛丝近日应侵几，孤负虚窗照雪明。帐窣销金旧党家，未知清处在煎茶。便应归去烧松叶，细碾枪旗煮雪花。欲折梅花寄故人，驿无来使草成茵。轻风细雨分寒暖，已是江南数日春。"}