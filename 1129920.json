{"id":"1129920","title":"送赵吏部","dynasty":"宋","author":"释善珍","text":"健才事声名，抚案走百吏。法家冠柱文，好以杀为戏。要留百年思，莫令一时畏。近时攀辕民，未必皆民意。千家煮蔗浆，万里随风桅。谷少蔗愈多，荒岁不疗饥。初闻下令严，巨贾颇不怡。至今训农文，可配七月诗。薏苡不类珠，疑似多谤伤。恭惟大雅姿，南物不入囊。铃斋一片石，历劫难赞扬。常恐鸡林客，夜半惊虹光。抚槎溯银潢，手探支机石。天孙茧瓮丝，拟补衮五色。星斗光离离，欲见无羽翼。旧恩倘可报，杀身奚足惜。"}