{"id":"807387","title":"醉蓬莱  戊午人日为曹曹溪广文寿","dynasty":"清","author":"陈维崧","text":"喜新年七日，蕙雪微融，梅风才转。百福钗幡，做蓬莱家宴。碧柰花前，绛桃树底，簇舞衫歌扇。节候黏鸡，门风绣虎，六街传遍。回忆生平，当时讲舍，沪渎云遮，泖湖天远。一笑抽簪，趁閒身犹健。兰茁阶墀，鲤趋庭砌，纵封侯谁换。胜里春人，玉缸遥指，向先生劝。"}