{"id":"280581","title":"浪淘沙慢·送陈康侯入楚","dynasty":"清代","author":"李符","text":"帝城外、晴云出岫，好鸟迁树。鸣马萧萧不住。征人黯黯欲去。著从事、青衫芳草妒。入莲幕、远向南楚。数驿翠亭红，几千里、迢遥武昌路。江渚。旧游挂席曾渡。正大别山前浓花发，载酒春未暮。思鱼美粳香，不异吾土。三年梦苦。闻洞庭、战舰犹喧釭鼓。君到时、盾磨鞍据。销烽燧、竞传露布。寒食后、衡阳归雁度。客燕市、我尚飘零，傥相忆、题笺还寄分携处。"}