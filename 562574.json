{"id":"562574","title":"岁庚午来自金台寓新河有金陵即事之作明年复至因观高槎轩诗不意暗与之合有如剽窃然初实不知也用广其意为杂咏二首云 其一","dynasty":"明","author":"丘浚","text":"云中双阙俯秦淮，天外三山对凤台。二水合流趋派去，六峰飞翠过江来。金陵王气千年盛，钟阜晴云五色开。愧我才非班马匹，可能无赋奏蓬莱。"}