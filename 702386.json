{"id":"702386","title":"次司马通伯侍御留别韵二首","dynasty":"明","author":"程敏政","text":"风流儒雅重分司，先德犹传宋太师。学制久非三舍法，教条今过百年期。冰霜饱历承家训，桃李深培答主知。闻说行台多暇日，馀情还付墨淋漓。相违不觉又经年，日月真同蚁磨旋。养士定知湖学盛，忧时曾说贾生贤。一从宪节分江左，几遣书筒到日边。大雅寥寥今未作，黄钟应待恊宫县。"}