{"id":"1125470","title":"谒金门","dynasty":"宋","author":"袁去华","text":"春索寞。楼上晚来风恶。午醉初醒罗袖薄。护寒添翠幕。愁里花时过却。闲处泪珠偷落。憔悴只羞人问著。镜中还自觉。深院闭。漫漫东风桃李。芳草萋迷烟雨细。秦楼何处是。还是伤春意味。闲却踏青天气。折得海棠双蒂子。无言心自喜。归鸟急。照水斜阳红湿。篷底夜凉风露入。藕花香习习。点滴城头漏涩。凄断草间虫泣。新恨旧愁眉上集。月斜还伫立。烟水阔。夜久风生苹末。东舫西船人语绝。四更山吐月。客里光阴电抹。不记离家时节。楼上单于听未彻。又催征棹发。云障日。檐外雪销残滴。画阁红炉窗户窄。博山烟穗直。酒入横波滟溢。羞得梅无颜色。乡有温柔元未识。更从何处觅。清汉曲。天际落霞孤鹜。幽草墙阴秋更绿。倚檐三两竹。绣被焚香独宿。梦绕绿窗华屋。何日明眸光射目。夜阑更秉烛。"}