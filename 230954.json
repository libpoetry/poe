{"id":"230954","title":"灵祐观·缅彼幽虚天","dynasty":"宋代","author":"陈舜俞","text":"缅彼幽虚天，曾是众仙囿。宫祠宅来仪，绀瓦覆苍甃。窗扉秘环佩，几席被文绣。传闻祀祷神，祠宫灿如昼。樵苏避山村，草木长疏秀。祥符圣天子，慕道比轩后。县官典修完，锡名揭灵祐。星珰捧金龙，沉以玉简副。迩来三十年，寂寞事非旧。黄冠守萧堂，香火杂薪槱。神州祠太乙，司农治华构。休祥祚邦国，岩穴甘僻陋。游人独何求，丰碑读古籀。"}