{"id":"1117859","title":"春日二首","dynasty":"宋","author":"陆游","text":"老夫一卧三山下，两见城门送土牛。贫舍春盘还草草，暮年心事转悠悠。湖光涨绿分烟浦，柳色摇金映市楼。药饵及时身尚健，无风无雨且闲游。久抛朝帻懒重弹，华发萧然二寸冠。不恨凄凉侵晚境，犹能语笑向春盘。银杯酒色家家绿，箬笠烟波处处宽。一片梅花无复在，却嫌新暖换馀寒。"}