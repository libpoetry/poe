{"id":"1194251","title":"华清宫四首","dynasty":"唐","author":"吴融","text":"中原无鹿海无波，凤辇鸾旗出幸多。今日故宫归寂寞，太平功业在山河。渔阳烽火照函关，玉辇匆匆下此山。一曲羽衣听不尽，至今遗恨水潺潺。上皇銮辂重巡游，雨泪无言独倚楼。惆怅眼前多少事，落花明月满宫秋。别殿和云锁翠微，太真遗像梦依依。玉皇掩泪频惆怅，应叹僧繇彩笔飞。"}