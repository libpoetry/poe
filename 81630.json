{"id":"81630","title":"书感·丈夫本愿脱世鞿","dynasty":"宋代","author":"陆游","text":"丈夫本愿脱世鞿，丹成昼日凌空飞，缨冠佩玉朝紫微，白银宫阙瞻巍巍。不然万里将天威，提兵直解边城围，苜蓿满川胡马肥，掩取不遣一骑归。苦心文章亦未非，与此二事同一机。寥寥千载见亦稀，庄屈已死吾畴依？哀哉穷子百家衣，岂识万斛倾珠玑。欲洗薄蚀还光辉，熟睨无力空歔欷。"}