{"id":"887576","title":"念奴娇 赋德清县圃明秀亭","dynasty":"宋","author":"吴文英","text":"思生晚眺，岸乌纱平步，春云层绿。罨画屏风开四面，各样莺花结束。寒欲残时，香无著处，千树风前玉。游蜂飞过，隔墙疑是金谷。偏称晚色横烟，愁凝峨髻，澹生绡裙幅。缥缈孤山南畔路，相对花房竹屋。溪足沙明，岩阴石秀，梦冷吟亭宿。松风古涧，高调月夜清曲。"}