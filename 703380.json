{"id":"703380","title":"送方大林入苏门","dynasty":"明","author":"释今无","text":"明珠寸径出深渊，照耀人间万事圆。昔日养来今日取，何须搔首问高天。岭路吴江隔一关，一篷风去一篷还。滩声渔唱原堪乐，不向仙人乞大丹。峰头无数是松枝，爱子殷勤为护持。百斛天浆浇已润，及他琥珀未生时。纹犀花象亦寻常，我自閒求人自忙。借问西湖歌舞处，有谁天竺去烧香。高楼明月紫箫声，万顷寒涛入耳听。须信此中无住着，空教白发满头生。秋风吹叶满江湖，竹枕桃笙客梦孤。莫向醒来觅相似，天南归雁集平芜。胸怀万事不须留，珍重年光是壮游。一树珊瑚千里月，早从贝叶悟浮沤。"}