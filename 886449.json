{"id":"886449","title":"送戴式之归天台歌","dynasty":"宋","author":"严羽","text":"吾闻天台华顶连石桥，石桥巉绝横烟霄。下有沧溟万折之波涛，上有赤城千丈之霞标。峰悬磴断杳莫测，中有石屏古仙客。吟窥混沌愁天公，醉饮扶桑泣龙伯。适来何事游人閒，飘飖八极寻名山。三花树下一相见，笑我萧飒风沙颜。手持玉杯酌我酒，付我新诗五百首。共结天边汗漫游，重论方外云霞友。海内诗名今数谁，群贤翕沓争相推。胸襟浩荡气萧爽，豁如洞庭笠泽月。寒空万里云开时，人生聚散何超忽，愁折瑶华赠君别。君骑白鹿归仙山，我亦扁舟向吴越。明日凭高一望君，江花满眼愁氛氲。天长地阔不可见，空有相思寄海云。"}