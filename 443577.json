{"id":"443577","title":"水龙吟　临潼送三弟归里","dynasty":"当代","author":"魏新河","text":"此时犹忆分梨，愰然十八年过矣。我方作客，汝今何事，只身来此。湖海人生，频于送别，惯如戏耳。笑多情故我，无多泪点，短亭上，挥如水。回首故山何在，霎时间，便成千里。堂前老母，归来代说，百般如意。辛苦平生，些些欢笑，暮年馀几。莫斜阳时候，牛羊穷巷，把柴门倚。"}