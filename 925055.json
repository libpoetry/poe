{"id":"925055","title":"筠州二咏 其二 黄雀","dynasty":"宋","author":"苏辙","text":"秋风下，黄雀飞。禾田熟，黄雀肥。群飞蔽空日色薄，逡巡百顷禾为稀，翾翻巧捷多且微。精丸妙缴举辄违，乘时席势不可挥。一朝风雨寒霏霏，肉多翅重天时非，农夫举网惊合围。悬颈系足肤无衣，百个同缶仍相依，头颅万里行不归。北方居人厌羔豨，咀噍聊发一笑欷。"}