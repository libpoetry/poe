{"id":"528882","title":"西堙晓发","dynasty":"明","author":"陆深","text":"日出山雾黄，五月气犹肃。溟濛十里馀，辕马伤局缩。岂不惮驰驱，所欣恣余目。沈沈树隐岑，稍稍黍抽陆。仰观云中岫，俯视涧底谷。境深工出奇，地古尚馀朴。驾言问民风，十稔九无熟。岩嵌时突烟，委复閟土屋。行行重嗟咨，明光竟遗覆。予本登才贤，幽探事陶育。抚此晋阳区，孱绵愧食肉。"}