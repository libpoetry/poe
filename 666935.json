{"id":"666935","title":"自钦州回廉至上阳岭望三渡","dynasty":"明","author":"张岳","text":"周览穷水国，岁月屡徂迁。凭高一以眺，心事故依然。南天足梅雨，草树何芊芊。幽蝉鸣我侧，鹳鹭飞我前。茅茨与竹瓦，参差傍野田。黍稌力未苏，苍莽起疏烟。岂繄憔悴感，永念膏泽偏。抚已惭旷职，劭农忆昔年。敛旆还城邑，耄稚拥郊廛。何以解其愠，南风寄所宣。"}