{"id":"693235","title":"步虚词二十三章","dynasty":"明","author":"沈鍊","text":"青简鸟传来，金书花共开。悟真融碧落，探妙上瑶台。浮名念里尽，乐意静中回。玄漠明如电，沉深响若雷。春风行折柳，太极坐观梅。游戏三千界，悬知上圣才。曾上青天极，能驱白日轮。目中轻世界，足下蹴星辰。元气回千古，真风亘八垠。青牛披绿甲，白马滚红尘。待扫欃枪去，方知亿万春。瑶天回不极，杲日丽常悬。道器知宗本，心机会转旋。吸精蝉饮露，换骨鹤凌烟。空法声闻悟，金心色相宣。五神融五岳，三脉配三川。一入长生路，慈航理白筌。五福宗洪范，三灵会洛书。璿玑回气马，华盖转云车。法象臻玄理，神光合太虚。阳春生螮蝀，阴魄长蟾蜍。精卫知填海，奸雄会剥卢。星官垂剑术，按法早行诛。大言惊宇宙，小隐适山林。观世壶中静，知机象外深。洞文开万卷，绛岭历千寻。雄心沉白水，锐气炼黄金。谒圣玄宫里，寻仙苍木阴。未能挥宝剑，聊用抚瑶琴。浩浩虚无里，巍巍象帝先。玉台凌万丈，琪树历千年。已识龙车迈，还逢鹤驾翩。凌神游桂岭，当夕下芝田。啸月开书坐，乘云抱笛眠。欢情饶物外，本为世中怜。曾跨青霄鹤，来听碧树鸡。莲花从火发，桂叶与云齐。目旷乾坤小，身高日月低。壶中双凤隐，剑外六龙迷。药性因明启，丹功自敬跻。崆峒何用访，于此识端倪。忏悔从心起，修持自道生。七签书日展，六甲义时明。伏虎风常寂，降龙电自横。金箱图北岳，玉局运南征。造化壶中转，星辰掌上行。神仙无所语，一曲颂升平。道士鍊真文，天机隐白云。神兵朱火出，圣化玉泉分。铸鍊昆吾剑，驱驰太乙军。四蹄齐马队，两翼奋鹅群。灵气千秋震，威名万里闻。旄头星气薄，雉尾日华曛。秘法参玄妙，谁能献圣君。一法齐王化，千灵肃圣筵。庄严安宇宙，变化转山川。玄圃人间辟，神洲陆地旋。玉麟心出世，丹凤气冲天。药自玄中得，兵从象外传。足摩三岛窟，手拂五云鞭。八极游无碍，纵横狎水仙。道自心灵悟，机因物象生。玄风流日用，妙理在常行。神气超无极，精微合有情。玉藏山自润，珠在水还明。松子非难学，王乔本易成。何人寄丹诀，白日试飞升。非无金鼎诀，自少碧山游。韩生骑白鹿，老子跨青牛。余亦邀玄鹤，相将访十洲。遐哉寻玉洞，邈矣度丹丘。因笑陶贞白，何须不下楼。大圣摛言密，神仙立意高。明心神不变，知命意先豪。要领参麟角，精微入兔毛。三才披道奥，六籍悟真韬。世泰登金马，时危命宝刀。文章藏石室，不必著离骚。轩黄方好道，我本列仙才。每过蓬莱岛，曾上凌云台。非无远游意，自多尘世哀。眷风回玉管，夜月隐金罍。将军营细柳，宰相调盐梅。丹砂即经济，宝鼎谁能开。将门应学道，仙法自通兵。宝剑神灵授，真符虎豹行。仁风随后殿，浩气是先声。义动三光合，机深五岳倾。本心期济世，谁羡列侯名。神仙应治世，辅弼自须才。玉殿重门启，丹宫复道开。三花明户席，八桂隐樽罍。尧让夔龙入，轩聪后牧来。知人千载备，得一万方回。南极星光见，遥知接上台。九州通水府，八宝丽金华。洞门飞紫气，此是上仙家。济世皆真诀，安民即道葩。琴书消日月，衣带结烟霞。萧史堪乘凤，张骞久泛槎。年年餐玉粒，几日发三花。龙驭皆英杰，麟骖即大贤。访丹先得道，问药可成仙。敬士开云馆，迎宾敞日筵。二桃非秘术，五鼎是长年。元圣宁无德，垂情渭水边。神藻生常识，玄机即迩言。听聪通四耳，悬解彻三门。画璧图仙史，彤箫折道论。真风平地起，妙理匹夫存。野鸽犹传法，游鱼亦讯諠。音从万象起，观世得心源。上界非无事，中天亦有人。一元通大象，万品不离尘。驭世多龙女，璇玑并斗身。法华开玉树，心镜转金轮。何用求方外，惟须念玉真。谁诵洞灵文，朱篇绿字芬。龙蛇象外隐，科斗画中分。苍颉精研得，轩辕睿思闻。杀机天地发，祗用建人群。玄化垂真诀，仙机在席端。至人心洞达，妙道日盘桓。应世神无碍，调身理自安。冲虚神气守，澹荡百灵欢。变处风云起，开来宇宙宽。凌霄持一剑，谁为辟邪难。真人怡寝息，灏气日流行。万方心不挂，一贯理真明。宇宙机偏合，烟霞梦不惊。道摩疴自去，服食骨先轻。宝鼎风烟正，金壶滴漏清。华山曾羽化，留得五龙名。"}