{"id":"740608","title":"天齐庙","dynasty":"清","author":"朱筠","text":"天下喻吭背，齐曰天之脐。泰山坡腹中，出母儿初啼。长大作宗子，结蒂昆仑西。后来祠东岳，庙额天齐题。郯故比琅邪，兹祀神则栖。何时崇碧霞，上玄生群黎。又云古玄女，东救轩辕迷。灾厄叩头乞，乞子抟沙泥。此皆道士说，奔走痴耄倪。几令岱宗公，旧次难攀跻。燔柴则曰天，升中礼青圭。感生灵威仰，震帝出摄提。经纬甚分明，汉学人贰携。他家反横八，陋语真无稽。井谈不见天，谁为拨云翳。偶来窥庙门，碑颓半节低。扪碑不卒读，去去我马嘶。"}