{"id":"595835","title":"酬徐伯臣见寄","dynasty":"明","author":"李时行","text":"孺子南州彦，新诗海内传。因风奏金石，使我挹兰荃。鸾啸苏门隐，凫飞汉代仙。襟期同白社，人物似斜川。登陟卢敖杖，浮游范蠡船。閒居知有赋，习静久怀玄。绿绮烟霞外，青山几席边。黄初窥制作，墨绶谢尘缘。草圣誇前代，萍踪忆往年。关河看咫尺，吴粤隔风烟。服气神符妙，修真宝诀全。悬知千载后，石室秘瑶篇。"}