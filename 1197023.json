{"id":"1197023","title":"赠武昌太守夏少明诗","dynasty":"魏晋","author":"陆机","text":"穆穆君子，明德允迪。拊翼负海，翻飞上国。天子命之，曾是在服。西逾崤冈，北临河曲。尔政既均，尔化既淳。旧污孔修，德以振人。雍雍鸣鹤，亦闻于天。释厥缁衣，爰集崇贤。羽仪既奋，令问不已。庆云烟煴，鸿渐载起。峨峨紫闼，侯戾侯止。彤管有炜，纳言崇祉。既考尔工，将胙尔庸。大君有命，俾守于东。允文允武，威灵以隆。之子于迈，介夫在戎。悠悠武昌，在江之隈。吴未丧师，为蕃为畿。惟此惠君，人胥攸希。弈弈重光，照尔绣衣。人道靡常，高会难期。之子于远，曷云归哉。心乎爱矣，永言怀之。瞻彼江介，惟用作诗。"}