{"id":"1146152","title":"招谕有怀赠同行人","dynasty":"隋末唐初","author":"李义府","text":"远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临汎多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白狼行欲静，骢马何常驱。愿接轺旆尘，联翩东北骛。"}