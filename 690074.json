{"id":"690074","title":"水南别业四首","dynasty":"明","author":"张宁","text":"幽居异前业，喜无尘俗喧。东风扇微和，忽此春事繁。游鱼汎深沼，好鸟鸣檐端。布谷正及时，呼童理荒园。群动各有为，予生固多般。感之欲自见，对景已忘言。远村暑气薄，衡门绝尘鞅。禾黍满污邪，松篁翳林莽。富贵复何心，琴弈偕所往。起诵康衢谣，悠然发遐想。薰风自南来，坐我羲皇上。慨彼河上翁，所乐异天壤。夙昔爱林壑，遂怀泉石居。下焉安所适，上焉荷唐虞。无穷毕日欢，耻与放浪俱。此意不自昧，付之耕凿馀。秋凉入林薄，时复课儿书。先民有遗诏，经训乃菑畬。白发念婚嫁，此虑已陶然。匪复事生业，烝尝讵能捐。怅望终南山，缅怀清渭川。良时易流迈，穷约心所安。严阴閟深谷，飞雪层崖巅。引酒聊自酌，被褐终吾年。"}