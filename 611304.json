{"id":"611304","title":"吉祥寺古梅花下醉歌巨源王孙招游","dynasty":"明","author":"邓云霄","text":"东风醉客胜醍醐，春情流转如辘轳。官闲锁印一事无，联镳载笔多酒徒。看花踏遍金陵都。金陵梅花虽满眼，标格不足骄狂夫。吉祥一株最奇古，白龙鳞甲拿云舞。练裳缟带态自轻，仙姿不老临瑶圃。香魂应自雪山来，群芳共让花神祖。巨源王孙兴有馀，携壶花下扬轻裾。繁英十亩团成幄，广荫四座纷扶疏。举杯酹酒聊索笑，怜君逸韵殊恒调。凌霜挂月不知年，粉脸烟鬟长窈窕。茫茫岁序如飞梭，问君阅人人几多。妆残阁下魂醒否，鹤去孤山客若何。曾识骑驴高士面，曾临水部琉璃砚。庾岭人归可有书，罗浮梦后谁能见？花如解语诉知心，愿托香风达玉音。脱尽铅华空色相，朅来忘却古还今。齐梁台殿知何处，还同一阵催花雨。屈指当年欢赏人，贤愚贵贱总成尘。燕归不识乌衣巷，水落难寻桃叶津。问君何事绵多历，托根应借空王力。可悟灵椿有大年，榔梅曾说證真仙。王孙王孙且尽醉，醉归好著淮南篇。"}