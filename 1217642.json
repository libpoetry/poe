{"id":"1217642","title":"刘舍人桃花马歌","dynasty":"元","author":"乃贤","text":"青丝骏马桃花色，翠鞍玉辔黄金勒。奚奴牵出不敢骑，道上行人争爱惜。往时曾遇李将军，汗流赤血气如云。朝刷黄河暮南粤，沙场百战成奇勋。归来无心伏槽枥，顿辔长鸣思奋力。东家白面绣衣郎，千金买去游南陌。昨朝校猎向城隅，万人争说天下无。夜归不怕霸陵尉，玉鞭醉打苍头奴。画烛银屏欢彻曙，一朝金尽宾朋去。可怜骄马属谁家？断缰犹系阶前树。君不见西家款段三十年，青刍满枥菽满田。老翁不识城下路，骑看射猎南山边。"}