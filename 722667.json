{"id":"722667","title":"戊辰七月应召赴阙车中言怀二首","dynasty":"明末清初","author":"钱谦益","text":"三年严谴望修门，随例趋朝又北辕。圣代故应无弃物，孤臣犹有未招魂。夕阳亭下人还过，端礼门前石尚蹲。重向西风挥老泪，馀生何以答殊恩。寥廓高天一冥鸿，肯随乌鸟问雌雄！纷纷岂止容卿辈，碌碌何须笑乃公。赤汗马应空冀北，白头豕自愧辽东。郊原无限停车思，落日披襟得远风。"}