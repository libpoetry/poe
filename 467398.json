{"id":"467398","title":"自题墨梅册五首","dynasty":"当代","author":"金鉴才","text":"中庭如水镜天开，疑是东坡乘月来。乱树斜倾千斛玉，荒台立破几重苔。春风陌上拂还去，仙鹤云中唤不回。若得閒人吾汝约，五更残漏莫相催。流年到底忆模糊，消受春光玉一壶。老去灵根馀斧斫，觉来蝶影梦罗浮。南枝触面香犹细，飞盖妨花兴已孤。记得琼林中酒日，漫天风雪忆江湖。影疏香暗别多时，道上何人寄折枝。月暗山中新雨歇，云生壑底晓星迟。樵夫归去应先觉，骚客高眠竟未知。若待明朝乘暮雪，花前犹有酒催诗。风林花影月朦胧，生觉骚人语未工。栽处恰当临水意，开时曾借落霞功。一枝飞出君真健，三径思归我亦翁。却忆骑驴孟夫子，赤城遥隔转孤篷。年年辛苦报春光，不待东风作主张。绿萼犹湿金茎露，烟枝曾拂御炉香。冻云漠漠碍寒蝶，团玉纷纷过女墙。短棹声柔波縠起，独吟人在水中央。"}