{"id":"1107822","title":"武夷有感 春","dynasty":"宋","author":"白玉蟾","text":"雨霁烟凝正夕阳，子规啼断几人肠。东风不动些情思，无限落花春自香。莺唤绿杨抽嫩叶，蝶催碧藕发新花。飒然一点薰风至，日落前山噪乱鸦。雨馀秋藓几堆锦，日出朝葵千簇金。对景适然发清啸，野猿惊泣绿杨深。几尺雪藏山径暮，一枝梅簇洞门春。溪头昨夜冰寒绿，风捲彤云发晓嗔。风吹万木醒栖鹊，月落西山啼断猿。云捲翠微深处寺，一声钟落碧岩前。碧云红树晚相间，落日乱鸦天欲昏。人去采芝不知返，草庐空自掩柴门。两脚初收起暮烟，芒鞋竹杖翠云边。东风解发阳春意，放出落花啼鸟天。月冷风清三径竹，猿啼鹤唳一窗云。开门放入前山翠，试把星儿柏子焚。千山猿叫月如昼，万籁风号天正秋。雾湿苍苔烟漠漠，白云飞梦过瀛洲。岩下烟深人不来，白云寂寂掩苍苔。松花落地鸟声寂，一枕清风送梦回。道人心与物俱化，对景无思诗自成。诗句自然明造化，诗成造化寂无声。"}