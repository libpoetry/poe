{"id":"766419","title":"疏影 残菊","dynasty":"清","author":"黄燮清","text":"霜华似酒。向枝枝点染，芳艳酣透。冷到篱根，倦倚窗前，苔痕一径铺厚。寒蛩懒作伤心语，便蝶影、飞来都瘦。卷画帘、尽日西风，分付秋魂消受。记得餐英小摘，那人共徒倚，香满罗袖。好梦如烟，别梦如云，又到苦寒时候。谢娘已嫁吴娘病，只院落、夕阳依旧。算可怜、不独黄花，说与雁鸿知否。"}