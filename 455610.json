{"id":"455610","title":"永遇乐去台山，赴海南就业。寄陈永正","dynasty":"当代","author":"刘斯奋","text":"望断归程，忽成独往，天其何意！匝地炎风，吼云黑浪，万树碧椰子。人言旧是，坡仙游处，野水夕阳无际。怅重帘、佳人一病，关河柳色谁主？苍茫此夜，思君千里，莫问瘴江菰米。见说人间，而今草草，多少临歧泪！年来尊酒，秋风肝肺，过尽旗亭药市。凭谁问，乌啼月落，曲栏独倚。"}