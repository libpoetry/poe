{"id":"267776","title":"金缕曲·惯醉长生酒","dynasty":"现代","author":"朱祖谋","text":"惯醉长生酒。是前身、安期飞舄，浮丘挹袖。鼎鼎百年皆寂寞，肯负持螯双手。问蛉蠃、二豪知否。不喻茗柯微妙理，便三杯、两盏终多又。持此意，为君寿。羡君无事如犀首。尽随宜、千场盘礴，月天花候。此乐未须儿辈觉，此事今人稀有。恁日涉、园林如绣。四海子由真健者，定白须、红颊长厮守。还起舞，对花侑。"}