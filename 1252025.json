{"id":"1252025","title":"次南堂韵送寿首座归扶桑","dynasty":"元末明初","author":"无愠","text":"屋头铁马声丁东，明明历历扬真风。老夫梦熟蓬莱宫，钧天乐广盈耳中。觉来轩知与神遇，逸响遗音竞奔注。梦觉曾无起灭心，帖然一似沾泥絮。道人推门露未乾，相看一笑非颟顸。十世古今融当念，大千沙界归毫端。爱尔年来手脚老，出没神机电光扫。南堂室内早鹰扬，钵袋千钧已传了。翻忆当时侍禅榻，开口便受拦胸踏。罔象明珠离水泥，轩辕宝镜开尘匣。明朝送君鄞水边，博多远泛东归船。老夫闭门仍打眠，更无心力论单传。"}