{"id":"308876","title":"南浦·中秋泛舟浣花溪","dynasty":"现代","author":"赵熙","text":"一水沁诗心，坐扁舟，天容绿遍秋半。烟树满城南，玻璃皱，消得酒痕风软。从来此地，少陵一一经行惯。草堂路转。奈寒碧千畦，浣花人远。春风小市青羊，记水叶晴丝，酒旗双燕。劫外奉诚园，重来梦，红剩海棠香畹。归鸦领月，过江人是新亭伴。水风闻碾。知别后溪光，何年重见。"}