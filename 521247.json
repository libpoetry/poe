{"id":"521247","title":"严以德送女至留半月归赋长句为别","dynasty":"明","author":"顾清","text":"我弟之妇君家甥，君女还作吾儿妇。天然两姓若萝葛，不独朱陈誇世旧。忆昨与君初结言，望松楼下开宾筵。友松老人执杯酒，千金一诺须臾边。微官系人不能去，五载停云渺江树。向平心事两自知，山阔水遥关百虑。西风鱼雁交梭驰，君来不来使我疑。不知今夕是何夕，把酒却送君南归。君来官河尚舟楫，君归河梁积冰雪。故人分手自不堪，况复钟情初远别。钟情远别不须嗟，儿今有室女有家。官道附书如驿置，春江放棹若仙槎。人情得陇还望蜀，我已安排洗孙局。明年此日待君来，玉果犀钱遍童仆。"}