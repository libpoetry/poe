{"id":"694878","title":"留别京洛诸游三首","dynasty":"明","author":"宗臣","text":"回飙振兰皋，秋风何萧森。神龙思远波，猛虎恋茂林。驾言返故乡，念子思难任。握手不能别，泪下沾衣襟。四顾何茫茫，谁为相知音。一为鸿鹄吟，道遥内伤心。与君结交心，世人非所窥。如何金石谋，忽忽生别离。孉娱不可再，沉思令心悲。君还处金闺，予将天一涯。江湖渺浩荡，会面茫无期。行人从此去，彷徨亦何为。君其爱玉体，慰我长渴饥。天风西北来，萧萧动高楼。摇落怆中怀，何以慰离忧。念我平生亲，涕泪不能收。岂不怀往路，为君暂淹留。执手对长河，情思良悠悠。愿言俱努力，千载崇良谋。"}