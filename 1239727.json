{"id":"1239727","title":"和刘先辈忆山中韵","dynasty":"元末明初","author":"宋濂","text":"忆昔山中鍊九阳，山头旭日正苍凉。凤笙吹煖云中火，龙药凝成鼎内霜。灵户启扃森虎籞，中房持戟混桃康。山分秋色侵玄氅，蜗学天书篆败墙。五鸟花开呼鹿守，千龄桃熟递仙尝。伐毛定欲追神女，歌凤谁能笑楚狂。种得神瓜如盎大，养来瘦鹤似人长。楼延虚颢殊庭上，树蚀苍霞曲濑傍。剑气尚堪吞鬼伯，诗䰟端合起獾郎。但求脱粟三升饭，肯负眠云六尺床。洞雪成浆烹日铸，海苔为纸写风将。举头便觉三山近，小大俱冥百虑忘。"}