{"id":"1038863","title":"大风","dynasty":"宋","author":"苏舜钦","text":"秋半收穫登郊原，攲侧小屋愁夕眠。是夜大风拔树走，吹倒南壁如崩山。梦中惊起但呼叫，病仆未动徒豗喧。驱令燃火遍照燎，瓦甓狼藉满我前。披衣抱枕欲避去，去此乃是旷野田。况时风怒尚未息，直恐泾渭遭吹翻。露坐不免念禾黍，必已刮刷无完根。六事不和暴风作，尝闻洪范有此言。昔时大风禾尽偃，上帝盖直周公冤。方今天子至神圣，惟恐臣下辜其恩。是何此风乃震作，吹尽秋实伤元元。有能返风起禾者，亦足表异知所存。至诚皎洁固不昧，时虽今古同乾坤。"}