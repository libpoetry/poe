{"id":"593261","title":"送方太常二首 其一","dynasty":"明","author":"欧大任","text":"豫南表桐柏，大淮涌璿流。毓祥见之子，倾盖维扬秋。念当为欢始，夙愿偕良仇。踉跄威凤集，淩厉神鶤游。子方入华省，予亦来中州。何意成皋前，再遘南阳楼。朔风吹飞藿，忽复在蓟丘。疲驽荷剪拂，千里随骅骝。斯须且复立，念子行悠悠。何用写我心，申章托绸缪。"}