{"id":"1061028","title":"向居卿所藏灵壁石歌","dynasty":"宋","author":"饶节","text":"灵壁之石妙天下，奇姿异质穷变化。时时好事获寸尺，谷量牛马未当价。耐官丞相三代孙，风流似是典刑存。心胸本无纨裤气，诗书渐洗膏粱昏。迩来得石不盈尺，依稀尚带莓苔迹。气象中含万仞悬，秀润仍分千里碧。大江之南千万山，终日思归行路难。坐中一见此真骨，心折当年雨后天。君不见黄金白璧骄侈本，大官厚禄方安稳。少年趣驾迅如电，我欲追之堕车蹇。年来老大计转拙，一丘一壑兴不浅。傥君他日弃前鱼，南窗坐对庐山远。"}