{"id":"1131942","title":"兰花","dynasty":"宋","author":"潘牥","text":"长身大叶耸丛丛，生处虽殊臭味同。全带安期溪涧碧，微偷勾漏箭砂红。闻名久向骚经内，识面翻从要服中。等是海山闲草木，东皇一顾便春风。闻说吾家又一种，移来远自剑津湾。叶如壮士冲冠发，花带癯仙辟谷颜。行辈合推梅以上，交游多在菊之间。平生我亦好修者，乞取幽兰镇小山。"}