{"id":"722270","title":"古意","dynasty":"明末清初","author":"屈大均","text":"愿君似山丹，红颜得长保。一开三月馀，黄落犹能好。一夕花荣落，终如木槿何。朱颜不可恃，流恨蕣英多。冉冉泰山竹，孤生只自怜。君非松与柏，那得女萝缠。郎采首阳甘，妾采首阳苦。甘苦不同心，枝条但相伍。苔青至秋紫，兰紫至秋红。妾自多颜色，承恩岁晏中。但教为菡萏，不愿作芙蓉。菡萏未开好，含葩似阿侬。藕花既相偶，莲叶亦相连。借问鸳鸯鸟，何茎最可怜。灼灼水芙蓉，中含青薏苦。花叶苦中生，莲心君莫取。泥水何愁浊，芙蓉且种来。藕中如有节，花叶自然开。与君情好蔤，白蒻在泥中。花叶生同节，相莲自始终。藕行元有路，深浅总耕泥。摘叶能伤本，田田开未齐。君心似明月，妾貌比菱华。与月相回转，青青映海霞。鲫鱼解相即，鲋鱼解相附。阿欢独何为，一去不回顾。侬如抱香枝，不离水松树。栽为木屧轻，随郎踏霜露。兔丝本无根，所恃惟茯苓。茯苓在松下，兔丝长青青。芭蕉亦有心，叶叶过墙阴。为尔含风雨，秋声一夜深。花叶长相偶，茎茎节上开。荷边休摘叶，留作一花来。不见园中树，花开只在枝。枝间结红豆，一子一相思。欢作槟门花，侬作扶留叶。欲得两成甘，花叶长相接。赠子槟榔花，杂以相思叶。二物合成甘，有如郎与妾。不及莲根好，泥中得偶生。鸳鸯花叶下，双宿到天明。不如池上藕，花叶得相连。花落莲房见，青青子可怜。"}