{"id":"780677","title":"瑶华 挠双成画像","dynasty":"清","author":"龚自珍","text":"云英嫁了，弄玉归来，向翠楼琼户。虚无万叠，试问取、金阙西厢何处。容华绝代，是王母、前头人数。看紫衣、仙佩非耶，汉殿夜凉归去。低鬟小按霓裳，唱月底仙声，记否亲遇。霞宫侍宴，浑忘了、听水听风前度。天青海碧，也只合、其中小住。笑人间、儿女聪明，倒写成双名字。"}