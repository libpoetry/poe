{"id":"908349","title":"自登道来马溪作","dynasty":"宋","author":"李流谦","text":"朝暾拔山红一丈，露草烟林气萧爽。出门华构照新绿，并辔宝珂喧碎响。僮奴尚语林薄间，马蹄势已青云上。琳宫百年傲风雨，气象雄深挟千嶂。青山固是耐久交，老桧真成丈人行。山童候门惊马嘶，道士叠爻知客访。情亲肯自摘嘉蔬，兴发更遣沽村酿。未妨意行穷胜践，不用心违叹仙赏。双峰唤我却西去，穿径萦纡转修蟒。荒桥下马久伫立，孤塔怀人嘿惆怅。多谢山僧供汤饼，腹犹果然虚雅饷。只应探讨尽老释，坐觉仙凡绝天壤。碎砾谁参水底禅，飞蜺空阁云间仗。凌霄固有飞霞佩，尘蒙浊骨何由往。归来闭户省初念，一炷炉香薰宿障。题诗聊复纪胜游，永与名山镇龙藏。"}