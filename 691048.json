{"id":"691048","title":"咏怀十首","dynasty":"明","author":"李云龙","text":"三河有壮士，立志常慨慷。出身赴国难，气欲吞渔阳。龙旂飐边风，金甲耀日光。弯弓射旄头，倚剑天山旁。白刃起如林，意气方扬扬。讯言乡曲士，宁知侠骨香。妾本燕赵女，羞颜未常开。养成兰蕙质，晦迹待良媒。芳华易衰谢，常恐春风催。坐见繁花落，凄然动中怀。含睇下妆楼，顾影深自哀。焉得偶君子，携手步兰阶。落落零秋树，日夕发春条。夭夭艳阳花，忽逐严风飘。盛衰理若斯，成与败非遥。无荣亦无辱，顺逆惟所遭。贫贱何足叹，富贵何足骄。较计得失间，无乃非贤豪。西方有美人，独立青云端。举袂扬妙香，非礼不可干。遗我锦绣段，相许在岁寒。浮云蔽白日，忽间双飞鸾。岂不怀佳期，欲往途路难。延颈望音容，遥夜起长叹。清晨戒我车，意欲远游行。出门四顾望，但见浮云生。荆棘周道傍，豺虎正纵横。平林有铩翮，朱凤戢其形。为害苟不顾，何以保令名。改辙理方舟，去去俟河清。平生寡尘情，意复与时乖。入门对妻子，刺促徒伤怀。拂袖舍之去，去上瑶石台。长啸倚天风，浮云为徘徊。拍手招青鸾，缄书寄蓬莱。吾欲涉弱水，一酌流霞杯。北山有老人，自称安期生。脚踏双玉舄，飘飘乘风行。遗我九节蒲，服之令身轻。转盼忽飞去，迅若孤云征。念欲往从之，道高难遽成。何当谢尘鞅，脱舄阜乡亭。弱龄怀远图，高视淩九霄。手提万金剑，跃马向青郊。招邀六郡雄，共逐五陵豪。豪雄者谁子，意气秋天高。白日忽以迈，春芳辞秋条。嗟哉命运徂，魂去不可招。俯仰天地间，斯人竟寥寥。一为薤露歌，恻怛令魂销。阴风厉宵旦，平陆飞海水。洪潦溢交衢，滔滔未云已。冯夷扇其波，直欲倾南纪。沙汀杳莫辨，鸿雁哀鸣起。各在沸鼎中，沦濡谁为理。凝睇向衡阳，我思玄夷使。昔余游罗浮，曾过奉宸桥。是时九月中，万里凉风飘。遗殿锁秋烟，黄龙不可招。还顾望瑶池，仙侣何逍遥。遗荣长自贵，浮艳不终朝。如何道旁子，鞍马恒自骄。"}