{"id":"632025","title":"孤吟","dynasty":"明","author":"释函可","text":"空洞接混濛，其中有日月。古哲亲至前，万象森以列。草木共话言，死骨亦得活。明和春山晖，严凝洒冰雪。石池起层波，浩浩皆鲜血。鱼龙各生愁，方寸恣出没。点画入重玄，十指电光掣。星斗尽下来，八方不盈撮。倏忽天地冥，鬼神栖其穴。残魄静独抱，性光自相悦。此际吾不知，虽知不能说。"}