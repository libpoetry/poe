{"id":"537042","title":"汾阳王单骑见番图歌为郭都督作","dynasty":"明","author":"王世贞","text":"中兴八叶唐成王，手挈太阿归权珰。是时吐蕃大披猖，河陇业已禠冠裳。回纥角之蕃益张，横毡浴铁霾大荒。其气似欲吞秦凉，令公七尺万众当。亲捧红日腾扶桑，九花神虬超欲骧。?翿贝带青丝缰，令公眼底无豺狼。免胄微见须髯苍，大酋咋指小酋僵。两都香火当复长，乞公片语还毡乡。举觞釂天天为黄，马毛猬缩喑不扬。万刃立捲三秋霜，先声一夜摧西羌。穹庐倒卓赞普亡，俘儿解辫血洗创。朔方以北仍称唐，归来钟鼓登明堂。二十四考黄金方，临淮愧死军容忙。田家老奴跽道傍，何来枢密开同光。后人往往誇身强，将军少年铁裲裆。连钱插羽梨花枪，用如电掣星流芒。巴蜑賨叟黄头郎，爱养死力同肝肠。一苇坐扫千馀皇，为侯此图侯莫忘。白茅虎竹出御床，还侯太尉邑汾阳。"}