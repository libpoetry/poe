{"id":"502710","title":"长乐陈士宜三桂堂","dynasty":"明","author":"王恭","text":"七闽南宋旧繁华，乔木朱门非几家。新宁甲第开三桂，云是中山有妫裔。拖金跃马绾银章，兄弟蝉联被宠光。绣箧黄绫官诰重，银勾华扁御书香。儒英门对千峰秀，三树蟠根日应厚。密色三时绿覆檐，飞霜九月凉侵牖。阴阴丘木护泉宫，岁岁云孙尚扫松。秋菊春兰时祀别，褒衣博带古人同。故家文献今如此，累叶犹能拾青紫。请君回首赵家陵，大梁落叶秋声里。"}