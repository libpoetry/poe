{"id":"813502","title":"题常理斋先生爱吟草殉节录二律","dynasty":"清","author":"李景枚","text":"奈此跳梁小丑何，与粮存没矢无他。明知将帅疏防甚，死为君王杀贼多。吟草编成诗古雅，浣花祠祭泪滂沱。旂常遗烈殊彪炳，况复青天去后歌。森严华表记流连，今日重寻翰墨缘。往事尚存前哲去，遗编能守后人贤。先生气节堪千古，我辈来观已百年。遭际太平原不忝，时艰蒿目倍凄然。"}