{"id":"844709","title":"何夫人蕉阴小像重装题句四首","dynasty":"清末民国初","author":"夏孙桐","text":"林下清风慕昔贤，笔床常倚镜台边。当时画稿同商榷，合向红闺榜绿天。东郡趋庭七载馀，奉亲多暇日钞书。倾茶乐事成追忆，风雅闺中实起予。凄断秦嘉上计时，秋宵闻雁数归期。泥金盼到翻增慨，人瘦花閒绝笔诗。黻佩浮荣叹不辰，白头展画一沾巾。沧桑五十馀年事，只付麻姑话劫尘。"}