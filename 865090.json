{"id":"865090","title":"考校同文馆戏赠子方兼呈文潜","dynasty":"宋","author":"邓忠臣","text":"五年坎壈哀南方，江湖魏阙两相忘。洞萝岩桂搴孤芳，月潭风渚俦渔郎。单阏孟夏草木长，望都楼观郁苍苍。谁令焚芰辞楚狂，复来上君白玉堂。黄门戟曜羽林枪，未央引籍班氐羌。云屯锦缚马斯臧，大官日膳琼为粮。追随威凤鸣南冈，岂敢偃息复在床。投铃归休下殿傍，卫士传诏来如骧。馆阊阖外西城隍，书橐迫遽不及装。吁俊士集要言扬，得弓勿问何人亡。赵璧既入秦城偿，颖脱喜见锥出囊。同人于野不择乡，峨峨羽翮整颜行。王闲玉勒皆骕骦，伯喈怀赎望金商。魁梧奇伟值文房，家令数术应帝王。三英粲粲日争光，我辄与之较雌黄。芳菲满室兰生香，坐堂月久秋气凉。将军思归歌抚觞，倚梧目送雁南翔。想见葭菼水中央，洞庭河汉遥相望。香枫叶老赤染霜，感慨少日七步章。长安城西约郑庄，牵率不往有底忙。人生可意乃吉祥，快马划过小苑墙。入门烂醉银瓶浆，秦筝赵瑟喜高张。"}