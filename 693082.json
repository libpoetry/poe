{"id":"693082","title":"春暮","dynasty":"明","author":"沈守正","text":"闲门镇日可张罗，丛桂新条长旧柯。无可柰何春事短，不如归去鸟声多。江城三月犹巢燕，野俗群儿喜斗鹅。洪饮苦吟俱意懒，试茶邮水一朝过。微凉小馆寄墙东，树影泥香尽日封。春到九分人梦梦，花留一片转秾秾。叩门大率皆凡鸟，吊古无端忆醉龙。老至渐多荏苒叹，故乡霞外隔千峰。"}