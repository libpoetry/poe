{"id":"1128540","title":"友卿弟见和复赋二首","dynasty":"宋","author":"葛胜仲","text":"岁律峥嵘又欲还，鸣条风急作清寒。菊英媚日犹呈秀，梅蕊包香未吐檀。江水过门兼汐到，乡山当面带云看。是身已觉都无事，只有空飧不自安。门无杂客往仍还，趺坐澄心定水寒。清净苦嫌千日酒，萧閒惟事一铢檀。眼中金屑全无用，髻里明珠得自看。作止更能除任灭，已无禅病自轻安。"}