{"id":"133811","title":"超然台寄子瞻学士","dynasty":"宋代","author":"司马光","text":"使君仁智心，济以忠义胆。婴儿手自抚，猛虎须可揽。出牧为龚黄，廷议乃陵黯。万钟何所加，甔石何所减。用此始优游，当官免阿诌。曏时守高密，民安吏手敛。乘间为小台，节物得周览。容膝常有余，纵目皆不掩。山种远布张，花卉近缀点。筵宾肴核旅，燕居兵卫俨。比之在陋共，为乐亦何歉。可笑夸者愚，中天犹惨惨。"}