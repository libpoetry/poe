{"id":"704243","title":"山居二首","dynasty":"明","author":"德清","text":"三冬拥衲坐枯禅，喜见春光最可怜。瓦鼎野蔬将献供，地垆松火渐无烟。青山覆雪重开面，白发防寒已及肩。幸作太平云卧客，焚香朝暮祝尧年。旧游恍忽是前生，每忆行藏暗著惊。此日青山当日梦，今时白社旧时盟。酬机但用无星秤，娱老唯留折脚铛。若问西来端的意，曹溪一派水盈盈。"}