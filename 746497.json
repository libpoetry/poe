{"id":"746497","title":"罗浮子日亭观日歌","dynasty":"清","author":"冯询","text":"东海浮山并浮日，日光射空海底出。浮山日涌罗山来，两峰摇摇势欲失。铁桥互天天汉低，天风浩荡云凄迷。淋漓元气渺不测，忽惊天外鸣天鸡。乾坤草庐半空起，四百峰头一亭峙。中有苍茫独立人，元精耿耿双眸视。本来南国占离明，文章天上摇火精。收拾蛮烟炙炎海，海市忽散鲛人惊。珊瑚万树若列炬，照见山河了如许。蓬莱并入金镜中，一角分明失左股。黄尘更变水浅清，劫灰飞尽玻璃明。何时晞发最高处，顾盼目极东南溟。"}