{"id":"496027","title":"沁园春 其一 送蔡都御史巡抚山东","dynasty":"明","author":"夏言","text":"琐闼英僚，杏园仙侣，廿载交承。念霄汉飞腾，冠裳争羡，风波独立，梦寐堪惊。圣主怜才，老天留我，玉带今朝送子行。离亭酒，也须拚尽醉，莫惜深倾。丈夫有志功名。愿白首、丹心答圣明。喜节钺东征，远山云静，楼船南下，新水河平。问讯闾阎，观风阙里，白日青天岱岳横。望中原，好徐徐揽辔，早见澄清。"}