{"id":"1106410","title":"张德夫园亭八咏 梅隐","dynasty":"宋","author":"王炎","text":"闻君家有十亩园，竹踰万个花亦繁。门楣大字扁梅隐，要与梅兄同岁寒。问君小隐亦何好，脚踏风波身易老。花虽不语解笑人，似隐又非何草草。破雪暗香先得春，青州从事如春温。女奴洗玉歌一曲，对花举酒成三人。饮酣拔剑气方怒，汴洛神皋难北顾。手提万骑属櫜鞬，未可为梅空隐去。若人胸次中，自有万人敌。胡不筹前箸，时清偃金革。婆娑林壑间，亦自适其适。凭高著胡床，千里献物色。稻畴棋局方，指数皆历历。海山疑有无，云树半明没。高怀安在哉，流目送鸿翼。冷笑蚁垤卑，偪仄复偪仄。淋漓呼酒徒，挥洒延墨客。不记訾家洲，休赋云梦泽。何当从公游，汗漫挥八极。小插藩篱护洲渚，当年手自种嘉树。春风吹出玉珑璁，水面霏微喷香雾。萧疏木落候雁翔，漙漙白露朝为霜。木奴欲献主人寿，一夜累累千颗黄。紫蟹螯肥鲈脍好，酿就洞庭春色老。苍头急走唤客来，翠勺金壶同醉倒。"}