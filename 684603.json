{"id":"684603","title":"春日即事次陈石岸韵五首","dynasty":"明","author":"王应斗","text":"春老寒林未作花，惊闻战伐动千家。愁肠索句髭应断，惫骨忧时鬓易华。帐下伏波方聚米，军前道济正量沙。严飙到处催行役，莫怪离鸿彻夜哗。肃气吹残上苑花，一封征调出官家。敷天有泪伤民瘼，烟景无人玩物华。累岁秋风鸣甲马，几时妖雨化虫沙。愿教再睹昆崙捷，五夜军筵寂不哗。眼底千艘逐浪花，离篷相率叹无家。登坛宿将思王剪，吊古名文忆李华。兵到八公疑草木，糈行千里掷泥沙。羁栖赖有中黄檄，细柳深营自禁哗。相传幽讨暗春花，百里行无三两家。新道直穷房绝徼，故宫遥过楚章华。野猿触客争升水，山鬼逢人欲射沙。寂寂征魂无耐可，更深惟有杜鹃哗。离楚声声送落花，也同闻敌志忘家。官催一鼓乘朝气，农惜三时误岁华。夜旦有人歌白石，天昏竟日走黄沙。鳞鸿几度传家报，肠断妻孥伏枕哗。"}