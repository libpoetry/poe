{"id":"996484","title":"玉芝园","dynasty":"宋","author":"黄庭坚","text":"春生潇湘水，风鸣涧谷泉。过雨花漠漠，弄晴絮翩翩。名园上朱阁，观后复观前。借问昔居人，岑绝无炊烟。人生须富贵，河水清且涟。百年共如此，安用涕潺湲。蒋侯真好事，杖屦喜接连。车载溪中骨，推排若差肩。厌看孔壬面，丑石反成妍。感君劝我醉，吾亦无间然。乱我朱碧眼，空花坠便翾。行动须人扶，那能金石坚。爱君雷氏琴，汤汤发朱弦。但恨赏音人，大半随逝川。平生有诗罪，如痼不可痊。今当痛自改，三衅复三湔。"}