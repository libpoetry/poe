{"id":"1130059","title":"次韵升师见招","dynasty":"宋","author":"释道潜","text":"老去年光知几寻，无端华发苦相侵。独怜碧眼平生旧，未改青松一寸心。欲扣禅关当岁晏，肯愁溪路隔云深。相逢试探梅花信，应有香须擢碎金。儿童笺管已能操，书乏吟窗几兔毫。文囿垣墙增渐广，词林枝叶势方高。嗟余旧喜论周诰，晚岁无心讽楚骚。羡子得时勤述作，宛如秋浦涌云涛。"}