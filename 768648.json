{"id":"768648","title":"高阳台 喜得左羽、义山都门札","dynasty":"清","author":"沈皞日","text":"梅子香吹，藤花雨歇，白门破帽留连。正忆君时，青鸾飞下双笺。开缄劝我金台去，怕金台、秋色堪怜。燕矶前、记廿年游，冷六朝烟。京江欲趁兰舟渡，有芦桥词笔，柳店吟鞭。但是今宵，灯寒第几楼边。随风寄语高阳侣，问何人、跋扈依然。月初圆，舞郁轮歌，上酒家眠。"}