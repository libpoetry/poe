{"id":"835970","title":"庆春泽漫 癸巳孟夏四日，进越华书院请业，与同人钟畹媛、陶秀崧、胡双仙、康姚娴、沈筱娟，荷亭赏雨，即赋一阕。","dynasty":"清末民国初","author":"叶璧华","text":"曲径寻花，幽亭问柳，闲鸥有约荷丛。倏暝金乌，苇芦声战天风。阿香倒演银河水，杂云鬟、佩响要东。把鸳鸯、残梦前溪，唤醒惺忪。波纹画槛红桩倚，看青钱万叠，玉喷珠融。分晕芭蕉，凉痕绿上梧桐。牡丹艳和琼箫咽，爱清声、净洗尘胸。待宵来、月上银钩，归路烟笼。"}