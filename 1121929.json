{"id":"1121929","title":"王岐公挽词三首","dynasty":"宋","author":"范祖禹","text":"景运光华际，洪钧十六年。文明宪前古，礼乐被敷天。有美经邦业，无成载物权。君臣时契会，俯仰逐流川。乘云仙驭远，出震帝图新。百辟瞻元宰，繁机仗老臣。中天扶日月，拱极失星辰。终始先朝遇，勤劳至没身。王俭风流相，岐公博赡资。敷文成国典，亮采作官师。剑佩空黄閤，音容想赤墀。元臣葬礼盛，箫吹朔风悲。"}