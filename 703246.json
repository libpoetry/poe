{"id":"703246","title":"雨花台逢冯大","dynasty":"明","author":"释今无","text":"世有奇男子，飘零可奈何。风尘一剑苦，涕泪十年多。榆塞留馀策，梅关发浩歌。相逢一相揖，忆别自蓬婆。茫茫湖海气，此别又何之。天道多艰日，英雄失路时。寒深辽左梦，愁到鬓边丝。直待封侯罢，云山与子期。家国两难归，天涯一布衣。空怀名世业，难采越山薇。掌握分星斗，悲歌动翠微。当年垂钓叟，八十尚牛矶。归思方寥寂，忽闻乡国音。君来征战里，我去草莱深。云水孤僧意，河山国士心。楼头笳吹动，又在石城阴。"}