{"id":"624231","title":"定远行","dynasty":"明","author":"许国佐","text":"洪武皇帝之开天，定远戚氏在军前。功成九世蓬莱边，七代二百有馀年。世穆神庙之时，佥让少保南塘先生贤。纪效诸书遗后篇，能读之者有我友。宾阳将军之纂缉而可传，神而明矣何以企。耻习榆延偏将媚，所以于世来猜忌。可笑人言伏波意，不幸相逢烨与治。涌月楼又骇折荔，将军闻之漠漠不为意。中之惨淡悠焚者，只在江左流氛炽。我亦甲戌夏月至，我亦未免有情绝交际。我同将军二载以来尊狱吏，落落莫莫人莫器。喜观将军中夜起舞掀双臂，石有端溪叶有柿。迩闻至尊欲以东北寄，又值将军悬弧次。我亦欲邀宥而过新丰肆，不能赠金只赠字，我与将军二人亦云堪拔帜。过此不复惊巫魅，何时同心以同事。我为将军酌一瓶，我为将军试一赓。事君不避难，有罪不避刑。四十之后孰所生，每一念及应涕倾。丈夫不可不多情，为君为亲在此行，我之言此非不平。"}