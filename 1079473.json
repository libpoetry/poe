{"id":"1079473","title":"劝张李二君酒","dynasty":"宋","author":"吕本中","text":"张侯好诗如好色，不敢为主而为客。李侯好酒如好诗，心虽甚壮无人知。两侯风味俱不恶，如芙蓉与木芍药。午窗留客看笔快，晓枕无人犹睡着。广袖渐变天宝妆，大字不作元和脚。世人讥笑乃其分，政是仍叔之子弱。病夫坐隐无所求，荒檐断雨鸣春鸠。炉烟未尽消百忧，恨不缓带从公游。何时清江横小舟，与公一醉荻花秋，却来密庵参牧牛。"}