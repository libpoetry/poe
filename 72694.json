{"id":"72694","title":"群珠碎伤吴帅潘元绍众妾作","dynasty":"元代","author":"陈基","text":"绣纹刺绮春纤长，兰膏鬌鬓琼肌香。芳年艳质媚花月，三三两两红鸳鸯。翠靴踏云云帖妥，海棠露湿胭脂朵。冶情纷作蝶恋春，新曲从翻玉连琐。画堂银烛天沉沉，扬眉一笑轻千金。明珠买得绿珠心，欲挥鱼肠扫妖彗。主君勿疑心似醉，一宵痛击群珠碎。门前铁骑嘶寒风，奇勋解使归元戎。"}