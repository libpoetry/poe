{"id":"806434","title":"念奴娇二十六首 其八","dynasty":"清","author":"蒋士铨","text":"纱巾挂壁，向南窗、高卧那知寒暑。梦与古人，相伯仲、嘲戏何妨尔汝。说鬼谈天，读书论剑，我意都无取。扪图大噱，此中谁个堪语。不妨落佩欹冠，解饮醇醪，亦足称豪举。触热可怜，牛马侩、争买名园花墅。巢燕绕飞，秋风又起，那得闲居处。人生行乐，古今大抵如许。"}