{"id":"897796","title":"龟山水陆院","dynasty":"宋","author":"张耒","text":"院静步柏影，庭虚闻塔铃。连龛香惨淡，古榜金青荧。山背负华殿，淮身朝广庭。幡花龙护法，梁栋神扶倾。缅怀开山人，天眼照废兴。一庵檀施集，百堵神鬼惊。支祁万古穴，石老深潭清。坐令金仙力，镇此水府灵。我来望春野，高阁近青冥。白发老比丘，俯偻困逢迎。岂无世外人，燕坐守无名。重堂百僧会，合有菩萨行。平生一钵意，长岁百虑更。狂逃不知返，胜地念浮生。"}