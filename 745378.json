{"id":"745378","title":"张阮林自京师寄诗慷慨慰勉情溢乎辞因伤久别辄赋怀六十韵奉答兼示徐六襄光律原","dynasty":"清","author":"姚瑩","text":"北阙黄金地，南交赤道天。斯人犹契阔，吾计益迍邅。雕鹗难为主，蛟龙卜在渊。抟风曾九万，埋剑已三千。敢效穷途哭，羞从世俗怜。苍梧云叆叇，碧海石连蜷。废苑诃林外，荒台落日前。浮游尽炎瘴，回望极幽燕。葵藿心弥壮，金兰誓岂愆。每怀昭代圣，不忘故人贤。忆昔攀鸿侣，论交必凤轩。推君才巨手，惟我步随肩。同学师元晏，惊门讶仲宣。一时吾党盛，异代竹林传。气似风云上，交惭日月悬。致身心耿耿，许国义拳拳。偶尔怀荆璧，何期著祖鞭。看余翻潦倒，同辈异腾骞。京下才如海，群公望似仙。蓬莱真缥缈，羽盖自联翩。日丽翔风馆，花开种玉田。公车纷尺牍，独处惜婵媛。莫以微斑点，犹知乐事专。横经来胄子，接席珥貂婵。却念时方泰，同思夜损眠。河堤成瓠子，闽粤下楼船。闻上司农计，频虚水府钱。四方仍旱潦，屡诏复除蠲。主德符尧俭，衢讴祝舜年。谁分宵旰虑，臣自涕洟涟。如尔能殊俗，逢人莫斗妍。平生羞汲引，何处报埃涓。别恨徒深矣，新诗独沛然。探骊珠每得，搏象力能全。倒水流三峡，回澜障百川。悬知心惨澹，未肯足便嬛。自笑经营拙，惟期汗漫缘。出门怀宝玉，问俗饮贪泉。蛋妇冲江雨，蛮童宿岭烟。芳洲春拾翠，胜地汉遗钿。碧挂桐花小，红垂荔子圆。鹧鸪啼树满，蜃蛤入云连。番鬼能通语，蚝诸强下咽。殊方经岁月，逆旅慎周旋。幕府狂容杜，诸生懒笑边。敢题鹦䳇赋，惟守罽宾毡。国有苍生望，时逢盗贼延。杞忧戎莽伏，汉将出车还。杨仆威声重，卢循稔恶悛。可怜厌鼙鼓，从此罢戈鋋。荡析魂初定，苍茫眼欲穿。异乡悲路远，慈母正心牵。绝徼迷孤雁，空村数落鸢。地非秋浦别，客似仲翔迁。偶问曹溪法，曾通大鉴禅。牟尼行处照，蕉树是身坚。著论惟持白，穷经不草《玄》。是非询燕鹄，巧拙问夔蚿。安得乘风翼，相招绝海壖。春风将短鬓，相对劈华笺。"}