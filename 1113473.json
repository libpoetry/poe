{"id":"1113473","title":"四月上浣日同寮约游西湖十绝","dynasty":"宋","author":"张镃","text":"自得城隅水北居，西湖幽讨句全疏。今朝掩簿抽身出，更向谁边不一书。清晓溟濛雨气浓，出关晴色便葱茏。层云特为诗人喜，添起山头四五峰。卖龟船小样漪涟，折得蘋花亦当钱。我自沧洲隔三载，此花风调只依然。饭馀飞盖北山来，上苑虚堂柳际开。系马林间宁复散，却容拄杖卓青苔。赐沐山行策最长，游人此日却相妨。洞天只得东边赏，开过灯花断杀肠。夹堤全少露桃红，独许垂杨翠拂空。千古苏仙几曾死，骑鲸时或下亭中。茭葑茸茸展翠毡，六桥分舞燕翎纤。撑船捷出苍湾去，要看山围玉镜奁。喜逐刍荛禁苑东，舜弦调处剩薰风。戎葵学得宫衣缬，不作人间锦样红。寮寀招邀胜引多，旷怀真语当弦歌。联翩逸驾知难及，乞我扁舟著钓蓑。丰乐楼前未夕晖，可堪鱼钥限城扉。诗成快向归时写，丹墨明朝与兴违。"}