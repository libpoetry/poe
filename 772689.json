{"id":"772689","title":"题龚蕙亩副帅九思图","dynasty":"清","author":"朱景英","text":"达人自得在观物，静里机缄析毫发。嗒然渺虑罄澄心，坑谷天渊理勃窣。从古胜算关深筹，南阳谨慎西不谋。后先名世气沈毅，指挥定处馀风流。此意得者几曾有，象外传神谁妙手。鹭群点缀匪忘情，识取长松与细柳。外腓大用真体腴，精能端属灵明输。审几即物了可悟，底为片石投双趺。年时坐听海门浪，举似丹青神转王。祇今旌节倍辉光，何限白鸥波浩荡。"}