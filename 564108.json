{"id":"564108","title":"拟古二十七首 其九","dynasty":"明","author":"孙承恩","text":"金风振肃杀，原野草木黄。畋猎方及辰，命侣百夫行。丽服多妍姿，骏马如龙骧。拓弓作满月，鸣镝飞秋霜。飞腾如猿猱，捷下千仞冈。飞驰与电逝，矫捷莫可当。耳后生风声，鼻尖出火光。俯身殪貙獳，仰首射欃枪。妖狐无遁迹，狡免无留藏。田猎何足言，聊尔猛气张。"}