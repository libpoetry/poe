{"id":"843922","title":"乙卯五月重至西湖口号","dynasty":"清末民国初","author":"沈曾植","text":"来趁西湖五月凉，凭阑尽日醉湖光。圣因寺古佛无语，一杵残钟摇夕阳。聚散由知有定缘，故人重见各凄然。观河莫话波斯面，已隔风轮五百年。苎萝人作拂菻妆，为借昙云掩泪光。解道夜山元胜昼，不须懞懂怪襄阳。老人济胜已无具，客子登楼还有情。寄语葛仙休怅望，骑牛或恐有来生。"}