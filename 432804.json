{"id":"432804","title":"壬夏坐雨书感","dynasty":"近现代","author":"金天羽","text":"菡萏花房雨损胎，山头歇雨尚惊雷。蚁凭封建窥诸夏，蛛抱阴符络九垓。帐下不闻儿破敌，灯前可唤妓行杯。阿坚枉作投鞭梦，雅有馀情结背嵬。纵横棋局子轻抛，句引风光觑柳梢。老矣残僧催退院，重来语燕怯营巢。释权艺祖虚颁敕，调舌张仪广绝交。眇视跛行聊发噱，龟从谁献履三爻。崖门甲子暗风烟，四道戈船困海壖。夏涨稽天浸桃梗，东风刬地拾榆钱。北平李广犹飞将，南峤孙恩是水仙。一鬨是非谁管得，张陈隙末笑前贤。天南天北断亨衢，一节难摇竞笑迂。辟谷子房尸宰相，长斋苏晋学浮屠。孙登坐啸非鸾凤，单豹撄宁委虎貙。万憾几同疽背剧，龚生虽夭尚吾徒。翠蕉风裂飐窗前，混一车书信简编。鹖旦林中烟幂地，舂锄江上雨边天。阴阳错迕成灾祲，寇盗纵横怨播迁。愿借中山千日酒，醒来傥见太平年。"}