{"id":"310886","title":"五福降中天·正月十九薆园补寿苏公","dynasty":"现代","author":"邓潜","text":"化生奎宿千秋在，春长玉梅开候。腊鼓烟尘，锦城灯火，草草灵辰孤负。传柑节后。奏一曲神弦，鹤南飞又。笠屐图开，髯仙风貌尚依旧。熙丰幸逢治世，有联吟俊侣，秦七黄九。龙汉余生，蝎宫同命，春梦何堪回首。心香炷久。问花散维摩，小星红否。更拜朝云，一杯长命酒。"}