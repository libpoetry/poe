{"id":"813886","title":"惠山麓观枫林二首","dynasty":"清","author":"邹卿森","text":"杖策披枫林，杳然秋山长。丘陵芥纡互，松柏滋烟霜。幽响出丛木，回飙亦已凉。目纵情更延，清泉闻空香。兹游复不易，恻恻情内伤。遐思结遗音，日夕劳相望。美人薜荔衣，霜林好颜色。虽无餐霞姿，结侣自相得。岁寒知后凋，托根本质直。促景悲桑榆，履道苦荆棘。白日忽西驰，尘埃失南北。"}