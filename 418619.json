{"id":"418619","title":"台城路 清明后五日，过五星寺视元庄殡宫","dynasty":"近现代","author":"丁宁","text":"野棠花落莺声悄，匆匆好春馀几。拄壁残幢，眠苔断碣，消尽年光如水。虚廊徙倚。问紫陌春游，锦鞯来未。尘幔无声，素盘残蜡自垂泪。荒庭柳绵又起。大堤万千缕，陈梦难系。舞镜鸾骄，循檐鹊喜。重展远山新翠。閒愁漫理。又隔院昏鸦，唤人归矣。怅望平林，断霞呈晚霁。"}