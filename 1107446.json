{"id":"1107446","title":"拟进讲筵尚书终篇锡宴诗","dynasty":"宋","author":"史浩","text":"煌煌典诰炳丹青，圣主于今集大成。已究商周真灏噩，固知尧禹本聪明。神驰帝乐翔云海，恩逐天香到酒觥。下拜龙威瞻咫尺，群臣始觉倍光生。蚤朝论道沃宸聪，更许经生侍九重。万卷精微归一览，小儒糟粕受三冬。明兼舜目超唐汉，宴锡需云法祖宗。愧乏涓尘裨海岳，今辰亦得奉舂容。"}