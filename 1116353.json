{"id":"1116353","title":"和毋仲山雨后","dynasty":"宋","author":"苏过","text":"柴门似郊居，烟草碧萋茜。君能慰幽独，数面情已眷。山雨洗茅屋，耳目清如浣。凭君发妙语，笔有书万卷。杜陵有佳句，久旱雨亦好。从教怨行旅，颇觉慰父老。我似广文贫，饱食平生少。忍饥山泽儒，未易窥三岛。西湖跬可至，不畏城闉阻。芒鞋与竹杖，穿泥未为苦。清波暗萍藻，中无芙蕖吐。骤雨真可人，新荷亦掀舞。能琴何必弦，便晓琴中趣。学道何所得，知迷即真悟。尝观指非月，要似足忘屦。归吾无所归，兹焉定归处。吾庐不知暑，心闲自清凉。醉乡岂难入，不假陶令觞。白发我摧朽，青云子轩昂。溪山会先往，簪组未汝忘。"}