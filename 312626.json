{"id":"312626","title":"水龙吟·自题鞭影楼图，长沙李行我先生绘","dynasty":"现代","author":"刘鹏年","text":"江湖已倦游踪，扁舟回系荆潭树。风篁引籁，岩花閒落，奇松当户。扫叶烹茶，举杯邀月，登高能赋。拥书城万卷，琴楼一角，堪南面，聊容与。凭遣中年情绪。夜萧疏、放翁听雨。祖生先著，陶家妙咏，韶光休误。自比元龙，非同王粲，纵观今古。展云烟尺幅，携将画意，入新词句。"}