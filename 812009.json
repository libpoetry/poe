{"id":"812009","title":"金山","dynasty":"清","author":"孙枝蔚","text":"湖落题诗处，渔翁送客来。山风下吴楚，海月上楼台。僧老鼋鼍大，钟残鼓角哀。全家寓江北，绝顶首频回。殿角鸣樯燕，山腰立海鸥。此间风物异，无那客心愁。身世殊张祜，歌吟类楚囚。更怜诸老衲，闲坐说瓜洲。竟作谈兵地，游人恐未谙。楼船看海上，歌哭听江南。计碍渔家艇，烽明古佛龛。翻怜太平日，无用是烟岚。"}