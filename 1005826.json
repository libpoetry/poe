{"id":"1005826","title":"初九日夜月下闻蛙此物得水悦乐故鸣心事与农人相关也","dynasty":"宋","author":"舒岳祥","text":"平田展明湖，密林含宿雾。整冠对明月，天眼实汝顾。那敢醉謼号，袒跣纵箕踞。清心听鸣蛙，胜与俗子语。青秧插已齐，决决沟底度。忧乐在晴雨，将非为私故。斯言乃知音，旁人自不喻。余兹适无事，泯然离好恶。坐久天西倾，汝鸣余睡去。"}