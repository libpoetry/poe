{"id":"936307","title":"春夜读书感怀","dynasty":"宋","author":"陆游","text":"荒林枭独啸，野水鹅群鸣。我坐蓬窗下，答以读书声。悲哉白发翁，世事已饱更。一身不自恤，忧国涕纵横。永怀天宝末，李郭出治兵。河北虽未下，要是复两京。三千同德士，百万羽林营。岁周一甲子，不见胡尘清。贼酋实孱王，贼将非人英。如何失此时，坐待奸雄生。我死骨即朽，青史亦无名。此诗倘不作，丹心尚谁明。"}