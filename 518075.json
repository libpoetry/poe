{"id":"518075","title":"八月一日寓衣锦乡祖印院","dynasty":"明","author":"唐文凤","text":"今为衣锦游，未遂衣锦归。每怜江山是，自叹人民非。道路榛莽塞，田畴禾黍稀。经行询土俗，故老情依依。剧谈昔日政，贪肆同封豨。怀奸比设阱，婴祸类发机。幸遇圣明朝，民安家已肥。嗟我叨邑宰，才疏名更微。愿言竭愚衷，清慎志不违。治平二三策，何当达京畿。寸心已渊沦，馀事犹尘飞。投簪蚤税驾，清风旧渔矶。"}