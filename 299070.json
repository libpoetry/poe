{"id":"299070","title":"水调歌头·送少兰弟谒选赴都","dynasty":"清代","author":"袁绶","text":"风雪载途日，君又赋遐征。高堂且喜尚健，内政可经营。休虑家贫岁歉，莫损男儿壮志，身世重功名。努力夺霜翮，万里展鹏程。向临歧，还有语，再叮咛。人心险巇难测，著眼要分明。慎接疏狂亲友，善察逢迎僮仆，花柳漫牵情。祖德未湮没，盼尔振家声。"}