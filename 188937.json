{"id":"188937","title":"酬马退翁见示之什","dynasty":"宋代","author":"洪迈","text":"我家大江左，江水日夜江。遥瞻发源处，乃在西南穷。相望邈异境，正北一水通。故令我与子，迹远心自同。我生寡所谐，强颜红尘中。倦飞矫归翮，饥吟咽寒蛩。独欣得吾子，万虑一笑空。时时出秀句，醒我如风松。当知泽臞，不鄙犀角丰。弹冠实伊始，此生各飞蓬。卜邻应未必，即事聊从容。"}