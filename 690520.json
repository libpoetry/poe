{"id":"690520","title":"八月十五夜儿辈试毕宿浮翠堂家宴对月","dynasty":"明","author":"张萱","text":"露下天高夜色新，林光掩映水粼粼。九霄正喜无纤翳，万里同看已满轮。桂阙影随飞盖客，冰壶寒对弄珠人。应怜此夕高寒处，好与霜娥仔细论。綵笔翩翩凌紫氛，开尊绕膝共论文。更严画角悲能语，地僻清砧寂不闻。谁散天香飞桂子，人从玉宇集仙群。相携佳句酬今夕，领略秋光已十分。"}