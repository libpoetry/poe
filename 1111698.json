{"id":"1111698","title":"和高簿","dynasty":"宋","author":"吴芾","text":"不惮驱驰半驿间，劝耕聊复到禅关。耳根暗泻潺潺水，眼界横陈叠叠山。已喜新来春事好，还嗟老去世涂艰。洪崖幸尔心相契，此后何妨数往还。家家门外与墙头，叠足排肩看我游。出郭不应祇独乐，劳农端欲与同忧。偶逢佳处宁空过，纵迫归时亦暂留。惭愧高轩远相过，聊持杯酒当茶瓯。"}