{"id":"1251951","title":"赠贾思诚","dynasty":"元末明初","author":"戴良","text":"短愿本有涯，长忧自无端。道心日迥绝，衰病坐连绵。瑶琴废不理，金镜掩莫看。谁能蠲兹疾，并用驻吾颜。澡真藉灵草，测化奇神丹。神丹法已閟，灵草名尚传。或求向蓬岛，或采自钟山。何彼巫咸辈，竟隳伎术间。楚辞称九折，周礼稽十全。问名未为悦，染味方自叹。贾生妙斯理，輶使旌其贤。莫言相遇易，知音古犹难。"}