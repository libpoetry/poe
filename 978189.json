{"id":"978189","title":"送陈池州十二韵","dynasty":"宋","author":"徐照","text":"急诏下林间，天教公未闲。虎符重领郡，鸳序暂离班。道直言皆壮，心和鬓不斑。紫骝曾识驾，白羽可平奸。边地尘初静，邻邦化匪艰。前途从吏接，后乘约僧还。旗影明寒水，梅花动晓关。下车逢日吉，涤印破春悭。惠政流人至，清吟俗事删。条依萧守迹，仙认窦君颜。千古同歌裤，期年即赐环。敢云能下榻，同看九华山。"}