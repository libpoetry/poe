{"id":"1034949","title":"次韵刘左史王亭观梅","dynasty":"宋","author":"魏了翁","text":"南山有佳境，天作而地藏。谁其搜抉之，主者今欧阳。时当冬候最，叆叇云无光。烂嚼暗香句，浩歌黄竹章。诗成物有主，意远天无旁。众宾从老守，遥林拱孤芳。气味自尔殊，凡卉不敢香。芸芸天壤间，何草冬不黄。独此冰雪质，老气磨苍苍。便如身洁人，易知复难忘。颇怀熙丰日，群妍偃冰霜。皓然深衣老，春风贮肝肠。抉开第一机，还作桃李乡。终然和鼎实，以侑千岁觞。三嗅几而作，临风倍轻狂。"}