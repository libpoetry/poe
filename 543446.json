{"id":"543446","title":"二酉园为陈玉叔京兆题","dynasty":"明","author":"胡应麟","text":"吾家二酉斋，斗室不盈掬。何以称兹名，架上书万轴。公家二酉园，大厦蔽陵谷。何以称兹名，笔底珠万斛。楼台瞰空起，云雾傍檐宿。雕甍挟天柱，高栋擎岳麓。轩窗洞庭叶，户牖云梦竹。蜃鳄游长川，虎兕啸平陆。岸芷纷葳蕤，汀兰互芳馥。主人湖海豪，潇洒脱尘俗。开襟跨寥廓，解带谢拘束。三闾问灵均，九辩追宋玉。名惊孟公座，梦启傅岩卜。誓扫六合尘，一榻非所欲。蜚声京兆里，张赵三鼎足。至尊催赐金，上相待横玉。异日休林泉，赐第镜湖曲。华堂坐昼锦，饱看四野绿。煌煌中令墅，烨烨魏公筑。宁当卧二酉，卒岁事耕读。好借胡生居，日餍蠹鱼腹。携手崙昆丘，相将问周穆。"}