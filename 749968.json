{"id":"749968","title":"显应寺","dynasty":"清","author":"锡缜","text":"今之显应寺，仍在黄村西。此寺所原始，在明天顺时。夺门酬功自亨軏，先是北征谏者谁。上有邝野王直职事之百司，下有陕西吕氏之一尼。其余公侯私属五十万，同为土木之溃师。乾坤旋转辟复正，御妹有言君思之。爰构梵宇跨林麓，嗣述尼功书之碑。雨帝归来城隍窜，手敕三通褒女冠。天地阴霾少保魂，山川金碧皇姑殿。官家此举太无名，乃将梵嫂为邦媛。若忆当年谏北征，何为追念王振刻木形。自是裕陵辟亲爱，不以阻谏关重轻。云窗雾阁华山女，青鸟傥自通丁宁，不者六军所驻妇孺惊。尼也走匿且弗暇，敢为叩马之鲰生。洎乎承宠七十载，檀施千万颁掖庭。可怜一炬昆冈火，香界茫茫无限情。"}