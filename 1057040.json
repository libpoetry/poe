{"id":"1057040","title":"古冢行","dynasty":"宋","author":"毕仲游","text":"朝行古冢东，暮行古冢西。冢中古人骨已朽，冢外游子今何之。朝食古道南，暮食古道北。道傍古迹不可见，道上行人常役役。古人居今人必爱，今有古人人不识。面前和好儿女颜，背后往往张弓射。拂衣归去非不会，无宅无田归未得。长靴短笏随众人，敛首低颜为俗客。深居晏坐尚恐喧，平路缓行犹恐蹶。口中有声未尝吐，咽入喉咙化为血。君不见谷口郑子真，又不见蜀中扬子云。子真老死耕岩石，子云嗜酒惟醺醺。丈夫穷达皆有命，万事得失非由人。街头沽贩味虽薄，犹可赊来倾入唇。"}