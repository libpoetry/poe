{"id":"689556","title":"谕骥儿二首","dynasty":"明","author":"吴俨","text":"交游零落少知音，骥子须当识我心。盛酒盆埋红杏底，采莲舟系绿杨阴。梅开溪上千株雪，橘熟霜前满树金。终日击鲜应溷汝，行厨多只在山林。眼底何人是赏音，老年心异少年心。春深倚杖听莺语，日午移床就竹阴。倒屣自迎门外客，买山无藉橐中金。平生所爱惟柑橘，归日须看绿满林。"}