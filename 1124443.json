{"id":"1124443","title":"次韵苏教授饭郑教授五首","dynasty":"宋","author":"项安世","text":"卧龙山下鹿门居，消得幽人一草庐。更有胜如诸葛处，稻花香里看芙蕖。琼枝璧月夜争新，玉粒云抄岁有陈。列屋万钟祇此是，更须骑马傍何人。采蘋堪赋有斋诗，稚子谈经已大奇。翁但绿阴啼鸟下，敷床眠到日西时。叹息吾家老郑君，三年孤鹤困鸡群。天教此地苏司业，与对当时郑广文。三生杜牧垂纶手，渠自长安障日头。我意从来端易败，分司御史莫来休。"}