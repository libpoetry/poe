{"id":"734935","title":"又赠马云翎","dynasty":"清","author":"纳兰性德","text":"岧峣最高山，山气蒸为云。物本相感生，相感乃相亲。吁嗟人生不可拟，君南我北三千里。一朝倾盖便相欢，两人心事如江水。君身似是秋风客，身轻欲奋凌霄翮。语君无限伤心事，终古长江江月白。世事纷纷等飞絮，我今潦倒随所寓。惟愿饮酒读君诗，花前醉卧梦君去。"}