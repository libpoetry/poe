{"id":"733518","title":"芜城歌赠送屈翁山","dynasty":"清","author":"吴绮","text":"芜城十月霜飞早，游子相逢惜秋草。镂管争从月下吟，瑶觞竞向花前倒。忽闻屈子天际来，座中众客欢如雷。共言意气为君发，共言怀抱为君开。闻君平生不得志，读尽奇书有奇事。万里麻鞋讯故人，千金宝剑留深意。踏遍人间古战场，掉头不肯事侯王。弹琴独看文君鬓，典酒频销陆贾装。几年漂泊人难测，憔悴兰成归未得。八月槎浮桂海潮，六朝山爱斜阳色。偶然乘兴来观涛，明月同寻廿四桥。只有客怜词客赋，更无人听玉人箫。竹西握手天将雪，满路西风打黄叶。送君又上白门船，秋尽垂杨不堪折。杜牧凄凉梦懒成，狂歌一曲别离情。西园宾客皆云散，独听寒江暮雨声。"}