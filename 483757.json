{"id":"483757","title":"建德县三十韵","dynasty":"明","author":"魏观","text":"乘舟至建德，颇爱山水清。山水虽可爱，人烟苦凋零。种麦当县前，迂径入县庭。瓦烁存故基，小小才有厅。父老匍匐来，形影何伶仃。再拜泣且言：""弊邑频遭兵。大则吴楚交，小则侯许征。逆彼族必夷，顺此身必刑。逃者冻馁连，窜者疾疫并。所剩无几户，家家无全丁。爰从甲辰秋，始见官府明。令簿来抚绥，曲尽父母诚。流离渐怀归，沈疴渐苏醒。田菜固多荒，未免赋役征。里长纷并缘，科需取余赢。""语意殊可怜，推言慰其情。去岁郡守朝，纶音细叮咛：""民为邦之本，本固邦则宁。今而重伤残，救恤诚在卿。譬犹涧中鱼，鱼乐涧欲盈。又如水载舟，水激舟必倾。此道垂昭昭，卿等当力行。军乏捐冗条，力役止缮营。治则待以宽，罚则裁以轻。耕稼勖有时，教卷资有成。苟或负所期，宪度亟尔惩。""恳恳数百言，官庶曾共听。矧是半月余，捷音下三城。疆土益广远，礼乐逾作兴。于叟宜勉旃，行将庆升平。"}