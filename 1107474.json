{"id":"1107474","title":"童丱须知 衣服八篇","dynasty":"宋","author":"史浩","text":"葛覃专美后妃贤，浣濯衣裳是所先。若使身无恭俭德，金珠镂绘谩新鲜。巧把真珠缕作襦，争奇斗好尽功夫。文皇海内多丝帛，只为夫人曳地无。织者何人衣者谁，越溪寒女汉宫妃。宫妃莫道无青史，马后先传大练衣。人君风化匪虚文，举动常令天下闻。唐帝宫中三浣濯，未如晋武雉裘焚。柔桑春茧未登盆，催税公文已在门。一口无辜系囚狱，全家号泣动乡村。官中催税急如弦，纳中还须陪费钱。若有纰疏并糊药，忍看捧血满庭鲜。千梭札札未成端，织了先须纳县官。请得却资泥土用，不知机上忍饥寒。蜡屐平生能几两，衣裘粗足莫贪多。愚哉富室千箱积，回禄穿窬汝奈何。"}