{"id":"697501","title":"端居述怀六首","dynasty":"明","author":"胡应麟","text":"千劫总归眼底，万缘不入胸中。散发狂歌宇宙，侧身高卧崆峒。朝见许由行逊，暮看虞舜明扬。黄屋翻成重累，不如枯坐禅床。千古登坛大帅，一时出塞诸侯。试较两家得失，莫将毛颖轻投。户外时时狞狗，床头日日晨鸡。可道敬通戚戚，须知玄靖栖栖。烂漫图书自惜，萧条门户谁持。莫笑枚乘年老，游梁剩见佳儿。二女九男有底，三公七贵无由。架上乾坤万卷，毫端日月千秋。"}