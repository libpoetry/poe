{"id":"768385","title":"迈陂塘 辛酉初夏，将买骑北行，寄别禾中朋好","dynasty":"清","author":"龚翔麟","text":"甚匆匆、兰长笋老，残春暗里偷换。梦魂只道吴根近，万柳千亭遮遍。寻不见。那一日、吹香嚼蕊晴湖面。江桥朱板。有多少堆蓑，鸭头燕尾，未解载情返。纤离马，?影鞭丝鞯汗。秣陵又别吟伴。东齐北蓟重重驿，无那签程更远。逢花店。纵抛尽、囊钱难买乡园馔。小轮轻线。好待我红秋，藤桡划水，来泊韭溪岸。"}