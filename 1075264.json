{"id":"1075264","title":"冶父寺","dynasty":"宋","author":"周紫芝","text":"楚俗乐战斗，征诛专莫敖。蛇豕肆吞噬，一举夷蒲骚。小器良易盈，举趾凌云霄。轻敌取败衄，缢死由矜骄。浅识耻邓曼，安在誇雄豪。至今冶父山，遗迹真寥寥。何年化龙宫，金碧争岧峣。耽耽群于菟，跪伏尾自摇。乃知道力妙，智数何能高。曩者罗与楚，蚁忿较一朝。慈哀洗万劫，自足消兵刀。道人结界地，远引离喧嚣。欲礼大士塔，恨无野僧包。临风一怅望，短发空爬搔。"}