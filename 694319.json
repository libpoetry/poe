{"id":"694319","title":"杨敷别后有怀","dynasty":"明","author":"陈献章","text":"春潮渺渺独乘槎，春雨霏霏别钓沙。海味岂能甘此客，华山真本属吾家。青垂绮陌千条柳，红脱荒溪几树花。老脚尚堪游走在，紫藤高拄赤城霞。江门春雨送归槎，破帽排风落晚沙。向暖野莺犹恋树，感春游子未还家。山瓶免续沽来酒，草阁空残别后花。明日越王台上望，白云何处杳飞霞。"}