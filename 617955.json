{"id":"617955","title":"甲戌斋宿祈雪南郊","dynasty":"明","author":"何吾驺","text":"懿铄维皇命，敬时开子辰。避殿廑斋盛，陈醴荐明禋。云雷风雨司，将命肃臣邻。晨曦紫宸前，舜德正调羹。黄道自天开，旌旆环缤纷。上驷何逶迤，仆御皆忱恂。泰阶灿六符，璿玑明玉衡。不显我高皇，日月星成文。圣人凛升中，天仗俨前陈。夙昔蓬蒿士，何幸列骏奔。既进复以返，稽首藉馨闻。虔将圣明命，敢告卑贱心。吾主躬尧舜，七载良殷勤。未睹太平象，顾瞻惟高旻。但使具血气，谁非维皇生。共庆雨旸若，蚩蚩咸乐耕。烽净销兵甲，长奉万千春。"}