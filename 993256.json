{"id":"993256","title":"游隐静山","dynasty":"宋","author":"梅尧臣","text":"心存名山久，积岁未及游。将过值风雨，路不通马牛。丁壮四五人，篮舆时更休。转谷逢烟火，下隰多田畴。偃穟黄压亩，刈麻东盈丘。始觉山门深，长松如腾虬。直上百馀尺，苍髯叶脩脩。五峰迎人来，冷逼台殿秋。石泉出云中，引入舍下流。缘源至岩口，岩底鱼可钩。天昏碧溪去，果熟青猿偷。草树不尽识，自起诗人羞。溅溅涧水浅，苒苒菖蒲稠。菖蒲花已晚，菖蒲茸尚柔。灵根采九节，试共野僧求。逡巡能致之，衰疾无甚忧。昔闻有释子，渡江用杯浮。栖心向兹地，埋骨在林陬。驳阴漏斜光，徒欲穷巅幽。夜还南陵郭，几落猛虎喉。"}