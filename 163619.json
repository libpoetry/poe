{"id":"163619","title":"上游参预寿·并生覆载间","dynasty":"宋代","author":"程公许","text":"并生覆载间，肖翘无小大。阴阳所发舒，荣瘁各变态。若为寿命独，劂有松柏桧。郁郁被涧阿，童童状车盖。神明扶正直，霜雪表坚耐。岂不愿拥肿，而使匠石爱。大厦须柱撑，宁免万牛载。一柱屹擎天，群生此依赖。尚念楹桷材，无可柞棫拔。风雨任震凌，安宅遍宇内。"}