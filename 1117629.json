{"id":"1117629","title":"悼亡八首","dynasty":"宋","author":"陆佃","text":"索寞还寻静处行，物华如旧岁华更。绿槐苍桧曾相识，想见英雄讶瘦生。深炷炉香浅点茶，午庭愁寂下寒鸦。佳人仙去无消息，肠断春风一院花。雪消姑射丰肌尽，云入阳台短梦频。可惜舞衣犹粉黛，不堪歌扇已埃尘。春远落花随水尽，夜深明月向人圆。昆崙欲使知无路，仙苑分明隔洞天。风月相望也不多，祇应清浅隔天河。欲凭乌鹊传消息，一度逢秋一度过。忽地轻红四散飞，寻常春色未应稀。东风大是无情思，吹落馀香便不归。百花流转逐浮萍，柔质那堪殒妙龄。画手若能图列女，玉颜应许上丹青。淡红浓紫总销魂，春恨无人可共论。徙倚暮寒襟袖薄，落花门巷月黄昏。"}