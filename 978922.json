{"id":"978922","title":"杨周辅来考试刑法同在别闱刚直士也喜为赋此","dynasty":"宋","author":"晁公溯","text":"风俗嗟久衰，所见皆软熟。今年客益州，得此一士足。古来丰镐都，气压瀍涧卜。岂须和氏璧，自有蓝田玉。琉璃非不佳，炯炯先夺目。只堪供把玩，彼脆宁受触。爱君坚重质，坐阅世翻覆。来试法家流，因论廷尉狱。张汤善爰书，专乱汉约束。何尝守律令，正尔舞桎梏。若人甚耿介，不待城旦读。恨我无长风，送君骑鸿鹄。"}