{"id":"623191","title":"读白玉蟾修仙辨惑诸论漫述四篇 其三","dynasty":"明","author":"郭之奇","text":"中心无所得，万语增千惑。中心忽有契，一言舒百滞。修仙必以道，道本无名号。以道求金仙，金仙久在天。仙形不可见，天道每当前。苍苍宁正色，此中玄又玄。天本不离人，玑衡方寸旋。无极生太极，仪象岂心先。日乌与月兔，坎离颠益颠。火龙而水虎，复姤然乎然。药材无斤两，铅汞总蹄筌。汞以精魂结，铅依气候绵。抽添文武用，九转见丹还。纷纷皆假设，个里即真诠。"}