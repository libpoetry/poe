{"id":"505774","title":"待月歌","dynasty":"明","author":"练子宁","text":"天风吹桂香，夜久露华结。清兴谁与同，停杯待明月。明月须臾海上来，青天一望无尘埃。人看明月皎如昨，月照人间知几回。人生何用嗟与叹，月本无心尚圆缺。玉兔捣药能长生，不管麻姑鬓如雪。月既照我饮，我且为月歌。举杯劝月月亦喜，清樽历乱扬金波。愿把紫鸾笙，双吹向寥廓。直上蓬莱第一峰，坐听霓裳奏仙乐。"}