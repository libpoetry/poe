{"id":"609858","title":"听何与洁吹箫","dynasty":"明","author":"韩上桂","text":"若有人兮吹玉箫，音婉转兮思寥寥。临高台兮几弄，逐丹霞兮上飘。哀响入微兮意未已，激流风兮杳不知其所止。松韵高岩兮泉流涧底，漱冰肠兮洗烦耳。东家戍妇兮泪沾衣，西家荡子兮行不归。何处箫声绕长怨，霜露凛凛侵人肌。听之一曲犹未罢，中绝复起兮缭绕梁榭。无恨怨兮早朝，最好动人兮清夜。夜既阑兮香既残，拥云髻兮约双环。秦嬴已去不复返，徒有凤曲留人间。"}