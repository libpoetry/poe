{"id":"534663","title":"灵寿歌","dynasty":"明","author":"邱云霄","text":"野人高卧神仙窟，夜半南星烂水国。蟾蜍光射白云开，有客踏花山径没。携轴虚章借彩毫，被弦入管格调高。幽人冰骨照人彩，半百风花鬓绿毛。山中蓂荚今几叶，石上菖阳尽九节。手栽松树尽生苓，梦落清风醉明月。蟠桃初熟如金黄，龙唇凤翼清琳琅。倚霞椿树三万丈，舞衣轻拂珊瑚香。风静玉钩帘半揭，白鹤登堂来拜客。仙童妙舞莲花旋，驼酥斜注荷筒碧。玉铛醉湿红?毹，宝篆香迟明晰晰。到来不数桃源翁，世人那得如君同。坐忘日月缠龟息，笑指乾坤入鸟笼。"}