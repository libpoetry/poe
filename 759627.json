{"id":"759627","title":"萧台宴月和季平韵","dynasty":"清","author":"丘逢甲","text":"向夕阳燄息，赤道收热风。高台旷登眺，疏星缀圆穹。团团海上月，涌出东山东。山海浩一色，凉波碧濛濛。光华变云气，缤纷间青红。坐对开心颜，不辞清尊空。谁家双玉笛，吹月高城中。同唱苏仙词，旷代情为钟。栖乌若相答，哑哑啼烟丛。把酒怀古人，今月仍古同。下界劫尘灰，不到广寒宫。欲归访嫦娥，安得桥如虹！醉看群宾散，斜月西岩钟。"}