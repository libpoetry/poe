{"id":"188906","title":"赠谢彦翔·我本世味薄","dynasty":"宋代","author":"洪迈","text":"我本世味薄，寸田足自营。年来荆棘尽，稍有梨枣萌。但恐骨相凡，未敢希长生。陈留达人后，未龀犀角盈。旧游记三山，幽梦彻九清。迩来三十年，但觉膏粱腥。幽寻饭绿髓，默卧诵黄庭。郁我尘土中，深慰夙心倾。仙人吴门卒，解后烦寄声。相期朝金阙，鹤驭何时征。"}