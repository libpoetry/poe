{"id":"597630","title":"早行即事","dynasty":"明","author":"林大春","text":"碧雾涌诸峰，青虹绘林麓。一雨送新凉，郊原半膏沐。晓来行路人，觌之自怡乐。平生泽物心，所至问民瘼。但云穫有秋，室家愿始足。是时正西成，田畴尽收熟。黄云被江干，清流灌幽木。悠悠白鹭飞，片片秋云落。感此念所之，民命在司牧。禁闼故所恋，淮阳今不薄。爰言谢同心，聊以慰空谷。"}