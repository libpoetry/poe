{"id":"632036","title":"与希焦二道者夜谈漫纪","dynasty":"明","author":"释函可","text":"崔嵬丹凤阙，旁耸大罗宫。中有两道士，老少颜皆童。少者王子晋，老者是葛洪。头戴五岳冠，霞裾佩玲珑。相将步高坛，琅璈响碧空。曲终天欲曙，紫雾杂幡幢。有时草玄文，翩若戏海鸿。有时看宝剑，光芒斗牛冲。冰雪贮心腹，秋水湛方瞳。架上九丹经，云锦百千重。问以世间典，亦有旧诗筒。疑尔食字化，又疑白鹤双。忆我初来时，萧索若飘蓬。李君下拜揖，遥指昆崙峰。千尺水晶楼，白云有路通。竹杖叩丹扄，一见气舂容。不识人间礼，欣此邂逅逢。饮我鸭绿江，食我西山松。赠我白马牙，衣我千针缝。乞者固无厌，施者意方隆。共坐论南华，麈柄各横纵。出门薄云车，金勒玉面骢。瞬息三千里，往来若游龙。匪特仙骨轻，兼之侠气雄。最爱秦三良，三年煮石供。忽闻胥靡饥，中心已忡忡。欲将洛多士，尽置碧纱笼。吁嗟下界苦，药裹安足充。愿借白羽扇，熄此天地烽。愿借太乙炉，榾柮燄方红。全收古今愁，付此鼎中镕。鍊成五色石，以补西北穹。再借一指头，著我七尺筇。一点医巫闾，化作万选铜。白拂从中分，相峙若泰嵩。一饱山中狼，一以济裸虫。然后拾其馀，置之布袋中。十日买一雨，五日买一风。更买双凤凰，朝夕鸣梧桐。一鸣黄河清，再鸣菽麦丰。二仙笑余言，兹愿何匆匆。一治复一乱，天运无终穷。烽火夺炊烟，甲士讵为农。閒愁亘古今，女娲叹无功。狼贪不可厌，林林祸方丛。古佛虽大悲，难挽水火风。买风复买雨，能令宙合同。何似买杲日，高挂扶桑东。光照北邙山，永塞高下舂。凤凰亦有死，黄鹄一飞翀。骑之游九州，长笑入崆峒。予复笑二仙，斯志亦未崇。不如买鼠须，束笔拟长杠。高旻展素笺，浩浩写心胸。心胸亦何有，浮云日夜撞。倾血三百斛，奔流泻石谼。化作大海涛，一荡天地蒙。冥漠前致辞，恍惚觌仪容。知是前代人，燐光如白虹。三读不二歌，声声噎寒钟。二仙寂不言，怪涕亦无从。暗风吹窗棂，残月若朦胧。鸡声催天衢，妄谈犹未终。吁嗟此一时，万年想高踪。一个寒冰佛，长伴两木公。"}