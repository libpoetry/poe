{"id":"1090381","title":"赠总领韩郎中四十韵","dynasty":"宋","author":"虞俦","text":"玉帛修和好，边隅久晏宁。狼贪素溪壑，鲸浪忽沧溟。江汉危航苇，关河失固扃。两淮先齮龁，四海渐凋零。稍喜呻吟地，重沾庙社灵。帝方恢祚运，公合在朝廷。故国非乔木，闻诗饱过庭。经纶一门事，风采四夷听。共喜难兄弟，于今尚典刑。陵云临北固，雪涕陋新亭。清切郎官宿，光辉使者星。深源观出处，李泌盛年龄。人杰今为用，天骄盍暂停。大弨弦白羽，雄剑发新硎。貔虎三千士，刍粮十万舲。少须姿宿饱，作气上青冥。传檄收天府，偏师下井陉。孑遗新雨露，幽蛰待雷霆。命服期三锡，腰镮拥万钉。归来觐旒冕，早晚焕丹青。伊昔蒙倾盖，随群预掣铃。初筵叨礼数，接武奉仪型。载酒桃花浪，寻诗杜若汀。一斑窥豹管，什袭换鹅经。深汲无长绠，洪撞仅寸筳。违离念芝宇，开落几尧蓂。生计春冰薄，先畴露叶暝。抱经羞画虎，娱老托原鸰。忝窃空黄甲，衰残类白丁。尘生悲破甑，晨起问储瓶。孤宦徒为尔，长饥未遽醒。地寒谁援接，途远更伶俜。咽绝空阶蚓，微茫腐草萤。逮今施刻画，犹得振毛翎。幕府今多士，峨冠总宁馨。暴鳞呼斗水，病颡忆林坰。薄用收鸡肋，微功蓄豨苓。真成能肉骨，坐待脱拘囹。自是权舆地，宜深肺腑铭。宁闻量如海，不受一浮萍。"}