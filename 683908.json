{"id":"683908","title":"王山人承父赴顾益卿中丞之约道经锡山诣陈稚登言别陈为叙出塞之艰涕泗不已承父愀然返棹作四绝句记之余属和焉","dynasty":"明","author":"王世贞","text":"一曲阳关泪黯然，出门旋作剡溪船。似怜思妇流黄泪，难向辽阳梦里传。白狼河北捷书闻，猎火千山上属云。幕府铙歌知自草，祗无王粲和从军。李广封侯数不奇，欲翻辽海洗胭脂。班生未上青油幕，谁勒燕然第二碑。纵然双足畏红尘，那便菰芦老此身。见说医无闾顶色，待君新句斗嶙峋。"}