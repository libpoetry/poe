{"id":"1120613","title":"元素僻在草野群盗纵横久不得问新作鼎来喜次其韵三首","dynasty":"宋","author":"周紫芝","text":"兵气缠沧海，斜阳入暮林。魂伤春落絮，泪湿晚啼禽。只有衣成结，浑无发受簪。残生已飘泊，老日更侵寻。自失云桥路，空伤烟树林。天骄犹射月，青犊未成禽。尚怯矛头米，空横柱后簪。春光无赖好，花落共谁寻。近闻君隐处，茅屋带平林。但可占鸣犊，谁能黜展禽。书应丛净几，尘已暗横簪。杖策终随子，云山上百寻。"}