{"id":"16776","title":"含风夕·炎昏倦烦久","dynasty":"唐代","author":"元稹","text":"炎昏倦烦久，逮此含风夕。夏服稍轻清，秋堂已岑寂。载欣凉宇旷，复念佳辰掷。络纬惊岁功，顾我何成绩。青荧微月钩，幽晖洞阴魄。水镜涵玉轮，若见渊泉璧。参差帘牖重，次第笼虚白。树影满空床，萤光缀深壁。怅望牵牛星，复为经年隔。露网褭风珠，轻河泛遥碧。讵无深秋夜，感此乍流易。亦有迟暮年，壮年良自惜。回圈切中肠，感念追往昔。接瞬无停阴，何言问陈积。馨香推蕙兰，坚贞谕松柏。生物固有涯，安能比金石。况兹百龄内，扰扰纷众役。日月东西驰，飞车无留迹。来者良未穷，去矣定奚适。委顺在物为，营营复何益。"}