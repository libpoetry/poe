{"id":"1236992","title":"奉詶戴帅初架阁见赠二首","dynasty":"元","author":"赵孟頫","text":"仙人海上来，遗我珊瑚钩。晶光夺凡目，奇采耀九州。自吾得此宝，昼玩夜不休。生世勿恨晚，及与斯人俦。惜哉无琼玖，可以结绸缪。世德日下衰，古风向谁求。蛾眉亦何有，空受众女仇。适俗固所愿，违己良足忧。感子赠言意，再拜涕泗流。安得骑骐驎，从子以远游。吾爱戴安道，隐居绝埃尘。弹琴聊自娱，书画又绝伦。岂无召我者，已矣非所欣。昔我道剡中，山川自清新。是时夜雪霁，怀哉见其人。常欲以暇日，慷慨为写真。之子有祖风，千里响然臻。我从苏李后，敢言笔墨神。坐之盘石上，俗物不得亲。微君动高兴，此意当谁陈。"}