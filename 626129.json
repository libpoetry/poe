{"id":"626129","title":"公莫舞","dynasty":"明","author":"黎景义","text":"芒砀云气罩鸿门，五彩龙文日下奔。虎幄香风绿醽暖，隆准重瞳情款款。佩玦三看眼火光，湛卢齐飞虹影双。樊哙不来子房立，天翻地覆霜花茫。微闻夜醉断蛇腹，血腥深山金母哭。赤精炎炎耀咸阳，白帝子雠那得复。公莫公莫臣在此，沛公今日非卿子。酒阑霸上一骑归，玉斗当筵碎尘起。"}