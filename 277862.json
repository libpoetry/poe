{"id":"277862","title":"高阳台·邵陵途次得舍弟书，却寄并呈彭暄午","dynasty":"清代","author":"李恰","text":"寒月凄魂，湖波荡魄，残年万里归来。三载征轮，团圞算是今才。浮云便有看山兴，约同心，吊古荒台。渺尘埃，钴鉧潭边，一片苍苔。萍踪已分飘零惯，只长头弱弟，愁抱难开。霜鬓无情，那堪镜里潜催。秋风屡负连床约，促飞鸿、急响凄哀。悄裴徊，知否邮亭，一样羁怀。"}