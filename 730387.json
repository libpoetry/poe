{"id":"730387","title":"易实甫以司马温公残帖砚见赠乃温公与其侄九承议手劄后半段其眉亦缺数字就残石作砚叶东卿故物翁覃溪刻字题为断碑砚误上有元吾子行印及昌龄印昌龄满洲人乾隆时官学士多藏旧椠本书馀每见之印朱文曰长白敷槎氏李南涧日记载其人疑此为昌龄所刻诸家真迹法帖不详帖何名又不知真迹在何所此其半石也","dynasty":"清","author":"张之洞","text":"介甫书颠狂，子瞻书豪纵。穆穆司马公，落墨必谨重。邪异贤亦殊，朝局成一閧。宵磨党碑名，俘掠花石贡。贵贱在公道，残帖今传诵。遗书问九郎，无异鹄鹜讽。忽忆停云帖，书势相伯仲。结体取宽平，挫笔少纵送。固知任诚悫，或少智术控。誉王已过厚，任蔡良可痛。独惜通鉴稿，细书失充栋。此石仅八寸，其价璆璧共。倖免佞人污，壶卢未押缝。易生信慷慨，如石充僧供。坳墨谨洗涤，廉棱戒磨砻。作我方正友，泚笔岂敢弄。嗟哉六月相，昊天不祚宋。绍述肆诋诬，天怒神怨恫。政荒相若鬼，敌喜国如梦。居洛十八载，伏如鸡处瓮。有园甚荒率，忘机到仆从。花药助读书，独乐不与众。我意独慕此，守黑甘无用。点易滴新泉，石田春可种。谁能考凤墅，抱残誇博综。"}