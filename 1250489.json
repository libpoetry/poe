{"id":"1250489","title":"次本之侯先生","dynasty":"元末明初","author":"朱希晦","text":"忆昔抱长剑，去作东南游。缑山高刺天，翠绕藏书楼。修竹净三径，往来惟羊裘。苍龙未变化，紫凤曾栖不。上揽明月辉，下盼沧江流。酒酣发长啸，万籁生清秋。别来难再晤，奈此人事稠。每怀招隐处，桂老山更幽。隐士不可招，援桂聊淹留。赋诗且自乐，斗禄乌足谋。"}