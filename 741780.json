{"id":"741780","title":"游西山却忆贤首书舍次乐寅韵","dynasty":"清","author":"刘应陛","text":"五日遵折坂，目极苍云间。其阳类盘谷，其阴若商颜。蜿蜒各异状，登陟岨且艰。木末悬匹练，万仞流淙潺。游鱼澹相乐，注视神为闲。石濑成夕宿，铁幛行晨攀。飞梁峙双表，下若横重关。谁张屏九叠，烂如古锦斑。远梦镜湖月，媌娥陂上山。东风草微绿，谷口花成殷。须记嵩阳下，应待行云还。"}