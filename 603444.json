{"id":"603444","title":"挽张节妇","dynasty":"明","author":"黎天祚","text":"介特标巅巘，须眉见壶帷。平生综列传，刻意踵修仪。琴瑟宜家日，参苓侍饵时。分鸾惊决裂，化鹤喜追随。比翼于飞急，将雏在抱迟。保孤宁缓死，茕疚苦濒危。影现神相觌，诗赓泪作词。春花宁了蒂，秋木蠹孤枝。不化望夫石，谁悬教子机。馀生浮似梦，一死甘如饴。白日霜飞烈，青山猿啸悲。夜台非寂寞，声彻九天知。"}