{"id":"682877","title":"次李铁谷召会韵","dynasty":"明","author":"区越","text":"疏通渠曲引泉源，灌药多年药满园。岁晚只寻松竹去，冷风寒日影翩翻。山简寻诗出汉源，习家池馆李家园。清音四起丹林动，白鸟群飞绿浪翻。花来劝饮何源源，醉倒不知何处园。莫问解醒多少在，刘郎当日口澜翻。先春粟粒瀹寒源，占断风光共一园。歌竟玉川归未得，巅崖空见两旗翻。"}