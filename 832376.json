{"id":"832376","title":"三姝媚 戊辰闰花朝清明","dynasty":"清末民国初","author":"陈洵","text":"新烟摇梦绮。笑今年东风，较多才思。载酒园亭，看彩幡依旧，万妆齐倚。信有前期，分付定、蝶媒蜂使。绣幰佳人，闲了鞦韆，再商春事。百五韶光如水。只蜡烛灰枯，尚堆残泪。又说良辰，向有花明月，旧家提起。熨日帘栊，消受过、宜蚕天气。便是寻芳来晚，娇他嫩子。"}