{"id":"241771","title":"呈郫人李签判","dynasty":"宋代","author":"周麟之","text":"锦江烟水春茫茫，锦城游宴歌舞狂。酒酣缓辔踏花去，尚说当年先侍郎。后来游宦家因徙，子孙不复归桑梓。世居淮海二百年，路隔关山七千里。兵戈南下风尘昏，衣冠流江黄屋奔。淮乡几作边戍地，丛桂旧第无一存。我从避乱梅花坞，钓月眠云拉巢许。尔来又卜南郭居，自笑飘萍无定所。见君襟韵真谪仙，从来游戏壶中天。"}