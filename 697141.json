{"id":"697141","title":"过崇德访朱可大留饮吕明府园亭二首","dynasty":"明","author":"胡应麟","text":"握手天涯话举杯，河阳花色照徘徊。当年击筑豪燕市，此夜鸣琴坐越台。龙剑千秋牛斗合，羊裘万里雪风回。双凫莫问王乔舄，烂漫恩光汉阙来。寒云一径入烟萝，斗酒相逢意若何。捧日乍看威凤举，垂天谁问大鹏过。千门树色深桃李，十里花香散芰荷。经国文章吾汝在，肯缘华发叹蹉跎。"}