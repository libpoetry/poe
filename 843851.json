{"id":"843851","title":"新嘉坡竹枝词","dynasty":"清末民国初","author":"许南英","text":"海山雄镇水之涯，商贾云屯十万家。三岛千洲人萃处，此坡合好号「新嘉」。傍晚齐辉万点灯，牛车水里闹奔腾。笙歌一派闻天乐，人在高楼第几层？觞咏楼头泛綵觞，团花簇锦绕珠娘。夜光杯尽兰池酒，白牡丹花变澹红。女儿装束学男儿，变格文章夺目奇。可是酒阑人静后，衾裯始得辨雄雌。花布红衫浅绿裈，鞋拖鸭舌步温存。金刚钻石簪螺髻，不著胭脂也断魂。乘凉踏月打毬场，细草如茵坐阿娘。酒果横陈拚一醉，恣人看煞野鸳鸯。"}