{"id":"968635","title":"酹江月 其三 乙未白莲待廷对","dynasty":"宋","author":"赵师侠","text":"斜风疏雨，正无聊情绪，天涯寒食。烟重云娇春烂熳，却得轻寒邀勒。柳褪鹅黄，池添鸭绿，桃杏浑狼藉。乱山深处，尚留些子春色。海燕未便归来，踏青斗草，谁与同寻觅。杜宇多情芳树里，只管声声历历。似劝行人，不如闻早，作个归消息。休教肠断，梦魂空费思忆。"}