{"id":"519143","title":"将军行","dynasty":"明","author":"朱诚泳","text":"衔命西来专斧钺，远出萧关探虎穴。铁骢夜踏黑河冰，金戈冷射关山月。将军令严健儿勇，直捣长驱争鼓勇。阴山北遁穹庐空，惟剩牛羊满丘陇。忆昔我军多战没，风雨啾啾鬼宵哭。于今汉将守边城，翻役官军收战骨。露布星驰达冕旒，将军承诏独封侯。争誇一代麒麟阁，谁念沙场万髑髅。"}