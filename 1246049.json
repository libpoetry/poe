{"id":"1246049","title":"春日一首送吴浩叔大之饶州府通判任","dynasty":"元末明初","author":"刘基","text":"春日载阳，鸟鸣于乘。与子为别，思心洋洋。人生几何，忧念苦多。仰睇浮云，俯观逝波。有殽在笾，有酒在觞。无曰不腆，物鲜意长。翾翾者鹨，飞鸣戾天。企贤则善，企圣斯贤。古人有言，立事惟勤。克敬勿懈，何适不臻。古人有言，顾畏民碞。线溜摧山，患生不监。驾彼四牡，言陟太行。羊肠不偾，儆在康庄。感以情生，忧由爱甚。有酒在尊，云胡不饮。春日熙熙，芳草菲菲。与子为别，胡宁不悲。欢言悦耳，是谓疾疢。君子虞之，如矢如刃。忠言谔谔，是谓药石。君子好之，如金如璧。相彼川水，孔渊其澄。风以挠之，黄浊山腾。有兰有兰，在彼幽畎。无曰不显，其芳维远。春日迟迟，鸟鸣喈喈。与子为别，胡宁不怀。"}