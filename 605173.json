{"id":"605173","title":"宝安旧令姑苏李子木侍御读礼里居远贶书币见索拙刻复为张天如太史杨维斗解元绍介亦索拙刻即以拙刻耑力各致之赋此驰谢 其二","dynasty":"明","author":"张萱","text":"癸水壬山老蠹鱼，回思东阁曳长裾。藏山愧乏枕中秘，载贽曾窥柱下书。汉室可能思董贾，梁园谁复继应徐。罗浮自是青城地，为爱遗簪问索居。"}