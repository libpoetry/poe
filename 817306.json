{"id":"817306","title":"送六给谏居鲁巡察台湾","dynasty":"清","author":"戴亨","text":"岂有千秋望，空耽数卷书。谩将屈蠖地，错拟卧龙居。谋道亲樵牧，虚怀媲古初。感君骢马客，三次到荒庐。旧识疏贫贱，新知正阒寥。白头甘濩落，青眼重箪瓢。朔雪燕城暗，云帆瘴海遥。那堪情始洽，离席祖星轺。应运生申甫，乘时荐马阳。谠言谟诰协，忧国鬓须苍。海角敷功烈，葵心注庙堂。所嗟贤补阙，迢递出蛮方。台湾闽海外，奉命代巡行。旌节三年驻，云山万里程。乘骢臣子义，别泪故人情。计日徯回棹，衔杯续旧盟。"}