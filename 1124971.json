{"id":"1124971","title":"挽薛艮斋二首","dynasty":"宋","author":"徐嘉言","text":"卓荦才名四十秋，屡摅良策动宸旒。倾河议论谁能敌，唾手功勋未肯休。方快九霄抟鸑鷟，俄惊长坂蹶骅骝。天公应叱六丁下，著述文章尽捲收。宦游将适郑公乡，众说膺门气味长。欲效然明略陈语，那知叔向罢登堂。毗坛不试新分竹，霅水空瞻旧茇棠。天不憖遗何太早，忍看埋玉向高冈。"}