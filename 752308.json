{"id":"752308","title":"安西行寄王方伯","dynasty":"清","author":"裴景福","text":"天山如龙游平川，送我东行路三千。我行百里一食宿，左右出没相周旋。我到安西不见山，问山已入玉门关。人行欲住山不住，以鳖追马焉能前。大黄亘天接祁连，终南太华纷联翩。望尘不及仰复羡，云车风马真神仙。我行踟躇不得前，牵来天驷金鞍鞯。朝发流沙逾月窟，暮宿饮水黄河边。更驾飞车入东海，群仙招手蓬莱巅。登高回首望西极，落日未落生苍烟。美人娟娟立云表，梦魂不到空潸然。"}