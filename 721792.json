{"id":"721792","title":"吉州感事","dynasty":"明末清初","author":"屈大均","text":"螺川清且浅，水色映青原。沙渍三年血，风飘百战魂。皆怜都尉苦，莫念郦生冤。一自生降去，声今为尔吞。两年酣战苦，人恨小韩信。雨暗青燐影，风高白骨尘。亲军难救汝，奇道不先人。永夜帆樯宿，因君泪满巾。惊人惟间道，老我是孤城。深入应无敌，迟行自受兵。师徒随雨散，壁垒与云平。饮尽将军血，苍茫哭一声。少卿词赋客，岂意亦能军。玉貌重围损，金笳怨曲闻。刀环谁赠汝，剑客几从君。一片骅骝气，长吞大漠云。"}