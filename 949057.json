{"id":"949057","title":"过左伯桃羊角哀墓","dynasty":"宋","author":"周邦彦","text":"古交久沦丧，末世尤反覆。谷风歌焚轮，黄鸟譬伐木。永怀羊与左，重义踰血属。客行干楚王，冬雪无斗粟。倾粮活一士，誓不俱死辱。风云为惨变，鸟兽同踯躅。角哀哭前途，伯桃槁空谷。终乘大夫车，千骑下棺椟。子长何所疑，旧史刊不录。独行贵苟难，义侠轻杀戮。虽云匪中制，要可兴薄俗。荒坟邻万鬼，溘死皆碌碌。何事荆将军，操戈相窘逐。"}