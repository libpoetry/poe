{"id":"303103","title":"赠朱光夜","dynasty":"清代","author":"陈子升","text":"弱龄学六书，钦君契斯籀。虽云糟粕去，亦取芳润漱。畴昔十数公，一一驰文囿。夹毂问君家，飞盖相先后。闻见溯渊源，师资證纰缪。削垩安郢容，中微专羿彀。丹青功莫展，刀笔技聊奏。世运沦荆榛，晨星鲜耆旧。雷鸣皆瓦釜，相类成裸祝。嗟君遵雅途，抱璞匪云售。搴霞雕棐案，览月吟圭窦。慨叹念曩踪，殷勤重今遘。玉麈清言挥，霜钟大音叩。共阐名山秘，振衣跻岣嵝。"}