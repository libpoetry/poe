{"id":"1123461","title":"逍遥咏","dynasty":"宋","author":"赵炅","text":"脱空谩语莫知真，诳惑愚蒙呼杀人。爱者拟求名利用，被他误赚怕论申。唯言草异生岩谷，更说天涯泛海津。有甚相干争道理，几家烧鍊几家贫。逍遥理路达三清，非是寻常取次名。此语不宗凡见识，笼罗大象显昭明。傍通照料周遮远，异境凡从智慧生。言丈室中谁口默，真心传受一般平。大道逢来是宿缘，终期定可访真仙。山中修鍊非州郡，城里无荒隐市廛。秘术岂教容易得，幽深还许递相传。超凡入圣浑闲事，问取人间十洞天。道法穷来理甚玄，知之修鍊口亲传。栖真有象藏乌兔，自在遨游本地仙。赤水华池须是秘，黄牙宝鼎要精研。灵胎变化无相剋，龙虎升腾论汞铅。玄机圣境谩劳心，何似穷研道理深。升降自然随我命，莫教虚度向光阴。几人达得幽闲趣，如树争高力不任。闇里差殊终坠堕，神仙尚恐有飞沈。济世勤行任百年，方知大道自昭宣。休誇解变黄金术，谁信空磨白玉穿。智慧宜从高见识，阴功及物最弥坚。是非达取此言语，宇宙常存隐圣贤。青松本不树萧条，学士因何智自劳。金水朗然明皎洁，雪山堆积就中高。志心但觅三神药，凡目难观万里毫。我独闲吟谁解意，悠哉丽日压灵鳌。乘云驾鹤自西东，修鍊真人意气雄。出离凡为高见识，周旋道理远怀通。愚迷尽说皆非实，解者方知事不空。宿业大都心外障，有缘岁月易成功。八风雷动绕炎洲，巨海波浪四畔流。鼠向此中毛骨异，布成将旧火燃休。白银绛阙光霞丽，紫玉黄芝瑞气浮。圣境山林人莫讶，延年皆是众仙游。穷真妙理访仙乡，云水青山地久长。闻说洞中诸境异，谁知鼎内有非常。遭逢祇是因缘感，费力无成枉用忙。瑞气青天含象彩，十洲闲坐论阴阳。岂将容易话长生，辛苦徒劳业未精。安肯便教贪上得，先须礼让后纯诚。绛霄音旨人难解，白雪消停竖有横。象外仙山诸境趣，若非修鍊蹑三清。丹丘雾彩好林峦，尽是天宫不死仙。常与神人为窟宅，能兴风雨秀山川。溪头云出摇红叶，谷口村稀伴碧烟。题品洞门房密秘，隐藏踪迹恐相传。南来北去及东西，万物难归一等齐。倏忽争知兴变易，幽玄恬澹不昏迷。区分有截无邪见，轨范如空咏好题。天且岂容私辅德，功成自竖入云梯。天地为炉我自知，人无远虑必生疑。功夫未至劳悬想，增外声闻不改移。机巧岂逢容易得，是非终究欲何之。思量大海深渊理，光阴虚度影参差。流砂一味细堪观，万象笼罗几百般。须向铅中相假合，分成鼎内见其端。烟霞聚散归深谷，水火相逢不用乾。养就大还升世界，月宫乞取桂花看。昆崙山上聚神仙，羽驾争行意不偏。积雪远看攲下界，巅峰高认涌流泉。真空的实难堪比，异景皆从造化迁。秘密岂教容易辨，玄中之外更深玄。溟溟沧海浪涛深，雾蔽山峦不易寻。紫盖洞庭人驾鹤，虹霓城郭道为林。幽玄相去何多少，巧拙无由智慧侵。尽是同缘相引接，从容语话八仙心。大都滋味莫因循，减节从教岁月身。述作比图人世解，凡情谩说内丹真。消停意上宽还远，宗旨犹来最好亲。动静机关勿劳苦，坎离卦象善调匀。逍遥但信莫狐疑，天自高兮地本卑。晓取声闻归至道，从来法则尽如斯。物情运化真纯理，谩说周遮问不知。性识贤愚俱一体，善缘恶业影相随。灵芝出见少人知，此是含玄故不疑。隐逸大同非妄想，精诚自化岂参差。翱翔碧落乘云驾，宛转虹霓入室时。至道就中升降等，凡田日用有盈亏。"}