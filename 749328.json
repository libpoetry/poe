{"id":"749328","title":"诸罗行","dynasty":"清","author":"莫庭芝","text":"万山络索如盘蛇，长林丰草森相遮。胎生卵育不知几，千年枭獍争呀呀。祝明克济总荒忽，漫溯谱系宁非夸。自从部曲通汉家，曰罗曰卤声?牙。前朝赐姓岂无意，要使敛迹安锄杷。如何累世费征讨，竹兵皴脆徒喧哗。霭翠奢香继宣慰，贵荣邦彦终擒拿。逆节当身就诛绝，顺命历代犹恣嗟。呜呼殷鉴夫岂遐，恃险凭陵真计差。九驿频年蔓杀气，腥风扑鼻尸如林。纷纷攘臂竞当辙，轮下谁怜磋怒蛙。渭水西偏接乌撒，树经斩伐初萌芽。蛮酋若有动摇意，狡兔入窟休离罝。呜呼颠覆多前车，汉郡山川何陋邪。"}