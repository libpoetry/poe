{"id":"833884","title":"迈陂塘 雨花台吊古，用黄仲则白纻山元韵","dynasty":"清末民国初","author":"易顺鼎","text":"满金陵，谁相识者，出城聊伴梁武。马头飞起残山雪，似学天花乱舞。杯独举。笑王气，成烟冷到龙和虎。空花无据。算一样南朝，何处行乐，此老计真误。才知道，为着兰成一赋。不然写向何处。几间萧寺零星在，犹算伊家片土。斜照苦。又送得，侬家笠影鞭丝去。归途趁取。怕暝色昏黄，西州门外，容易打更鼓。"}