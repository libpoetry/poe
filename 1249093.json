{"id":"1249093","title":"送族侄扩之通州","dynasty":"元末明初","author":"华幼武","text":"吾族最全盛，家声诗礼传。自遭丧乱后，谁能事陈编？犹子苦好学，乡闾称独贤。文采珊瑚枝，照映《棠棣》篇。时同竹林会，啸咏相周旋。一朝携酒至，别我荒城边。问渠欲何之，言将适通川。通川渺何许，远在沧海壖。府侯朱夫子，招我开讲筵。老怀极慰喜，汝去毋留连。吹墟千里外，感激故人怜。修程尽努力，慎勿中道捐。蛟龙起春雷，雕鹗抟秋天。物遇各有时，立功须盛年。此行非草草，著鞭宜尔先。要登青云路，忠义尚勉旃。舟发梁溪水，帆拂狼山烟。骨肉重相思，两地心悬悬。长江浩无波，击楫秋风前。行当赋清句，怀此山中泉。"}