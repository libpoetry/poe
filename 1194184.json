{"id":"1194184","title":"木兰花","dynasty":"唐","author":"许岷","text":"小庭日晚花零落，倚户无聊妆脸薄。宝筝金鸭任生尘，绣画工夫全放却。有时觑著同心结，万恨千愁无处说。当初不合尽饶伊，赢得如今长恨别。江南日暖芭蕉展，美人折得亲裁剪。画成小简寄情人，临行更把轻轻撚。其中撚破相思字，却恐郎疑踪不似。若还猜妾倩人书，误了平生多少事。"}