{"id":"123201","title":"万州·晨炊维下岩","dynasty":"宋代","author":"范成大","text":"晨炊维下岩，晚酌舣南浦。波心照州榜，云脚响衙鼓。前山如屏墙，得得正当户。西江朝宗来，循屏复东去。官曹倚岩栖，市井唤船渡。瓦屋仄石磴，猿啼闹人语。剔核杏余酸，连枝茶剩苦。穷乡固瘠薄，陋俗亦寒窭。营营谋食艰，寂寂怀磗诉。昔闻吏隐名，今识吏隐处。"}