{"id":"1136279","title":"送前歙黟楚□□五首 其一","dynasty":"宋末元初","author":"方回","text":"歙山瘦露骨，歙水清□□。歙尹清瘦人，意与山水淡。居官俭以廉，饭茹或不糁。解官卒难去，抱疾偃破毯。冻僮仅缝补，羸马缺灌啖。客至棋一局，无客书自览。俗盲鬼神聋，蹠徒肆豪敢。害盈殊不验，君子例坎壈。九关今可排，勿待雪生颔。去去翱天衢，离别何足惨。"}