{"id":"81624","title":"书感·头颅已可知","dynasty":"宋代","author":"陆游","text":"头颅已可知，牙齿今复落，十步或再休，啜粥不及勺。身依一蒲团，壁挂雨芒屩；对客辄坐睡，有问莫能酢。念昔少壮时，心慕宦游乐。初登平津馆，晚入征西幙。雨暗骆谷烽，霜清散关柝。登高望中原，气已吞雍雒。宁知事大谬，憔悴理征橐，单车去梁益，健席下沔鄂。还朝见故人，大马黄金络。後来固多士，鵷鹭照台阁。婆娑郎吏间，祗自取嘲噱。历思从来事，无铁可打错。幸得还故园，快若解束缚。闾里通有无，情厚不为薄。泥行事春耕，日曝毕秋获。隔墙唤邻翁，浊酒聊共酌。"}