{"id":"129415","title":"次韵程务实见寄","dynasty":"宋代","author":"方岳","text":"客来问奚自，曰予自虞庠。有友猿鹤姿，与子鸿雁行。石崖郁崔嵬，玉洒高颉颃。昔为斗与牛，今为参与商。衔袖尺素书，寄此明月光。吾诗眇何似，鸡群之昂昂。唱予和者谁，一叫孤凤凰。孰云哙待伍，乃与国士双。大书适豪纵，深刻何炜煌。尚余烟雨痕，急埽莓苔墙。所嗟眼中人，未试肘后方。平生湖海气，收拾归短章。故虽百车渠，仅同一毫芒。极知不入时，面有半寸霜。再三约梅花，雪谷深韬藏。少须具笔砚，鼓枻凌寒江。君纫杜若佩，我制芙蓉裳。"}