{"id":"1232172","title":"奉陪侍御金源公虎丘之游阅数日乃能成诗以纪览历凡二十五韵","dynasty":"元","author":"柳贯","text":"阖闾藏窆处，白虎卧其丘。殉葬剑已化，金精犹上浮。秦强事穿伐，鬼功叶人谋。刳肠裂青壁，沥髓发寒流。树色不知古，蛟龙郁相樛。蜕影入深窈，铁花绣吴钩。供庖绠汲馀，千人宜浣漱。生公昔讲经，聚石石点头。至今盘石上，法云垂荫稠。宅坊何年建？凌虚出飞楼。北牖俯平楚，西轩延广畴。登临小吴会，万象一目收。韦白题诗后，物华压雕锼。胡哉幽独君，窅然遗清讴。兹山起原隰，山形如覆瓯。我疑星游空，堕地得长留。不然驾海来，六鳌为载辀。现成般舟台，不以闻思修。客过阊门西，看山几回眸。是节风日美，招携有扁舟。旋棹午景停，系篱野阴稠。行酒进熟啜，饮阑归意遒。词客思如云，尚书气横秋。吾衰落人后，技痒纪斯游。谬语尚可芟，芜秽焉能廋。"}