{"id":"1049769","title":"韶石行","dynasty":"宋","author":"郭祥正","text":"扁舟未下连虞滩，韶石罗列谁雕刓。化工有意露怪变，待彼虞舜来观玩。泊舟登岸始远览，两峰直裂诸峰巑。青鸾低徊欲下饮，翠凤却舞抟修翰。蛰龙钁雷怒奋角，帝子出震初峨冠。日光扑扑散金蕊，莲花透澈琉璃盘。行衣十里仙雾湿，暝色一抹轻绡寒。我将仙崖想韶乐，北风忽变阴漫漫。松摇长空吼万壑，溪走石脚淙惊湍。遗音自与天地响，听不以耳精神完。重曈一去无复还，随风波兮陟云间。潇湘洞庭亦何有，竹上血泪千年斑。九成不作至道息，纷纷后世畴能攀。登韶石兮情飘飘而未尽，饬彼柴车兮且将造乎苍梧九疑之深山。"}