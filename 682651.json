{"id":"682651","title":"和象洲叶大尹绯桃之作","dynasty":"明","author":"区元晋","text":"莫向玄都觅旧红，浅深无定是天工。点垣琼蕊霞光合，匝院芳丛日晕浓。色夺朱铅春蔼蔼，影流绛帐月胧胧。呼儿听说长安杏，十里珠帘看可同。薰染春光出异红，绛罗细剪未论工。也应西海传芳远，不枉河阳着意浓。小院烘霞流积霭，横钗带月看新胧。花前拟结千年实，岁岁蓬莱宴会同。"}