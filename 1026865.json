{"id":"1026865","title":"景仁次道斋礼院予与和叔过之值其方饮引去二君以诗见谢三首 其二 答次道","dynasty":"宋","author":"韩维","text":"昔予有行迈，辱赠猗兰辞。今我复来游，重贻黄鹄诗。兰以喻芳洁，撷佩正所宜。鹄以兴翅邈，鸾皇共追随。句成自有法，意厚良不訾。投非所当授，乃反骇且疑。兰生深林间，蔼然抱幽姿。鹄有江海志，孤轩谢羁雌。残折兰色改，跂尚鹄性悲。愿君两置是，逍遥以相期。"}