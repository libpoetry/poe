{"id":"583490","title":"送苏伯诚提学江西","dynasty":"明","author":"王缜","text":"玉堂仙客人中龙，志节贯日气盖虹。平地私谒绝无踪，惟事笔砚见豪雄。少年射策扣天宫，琅玕五色摩青空。帝曰告哉兹良工，岂不华国开盲聋。即招东阁看成功，秘书万轴一日通。云梦八九藏胸中，笔底滚滚波涛洪。太平铁骑驰元戎，洞庭夜霁闻丝桐。太山崒嵂北斗崇，才节允矣斯文宗。一朝简命自重瞳，六月豸绣飞霜风。玉资追琢金资砻，大小随应如洪钟。狂澜力障势必东，西江百川敢不同。愿令海内皆翕从，再见韩子与欧公。"}