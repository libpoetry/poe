{"id":"1110483","title":"致政中大邵公挽词二首","dynasty":"宋","author":"孙觌","text":"四海声名老郑虔，一时人物敢争先。剖符北道分千里，拥节东州按十连。住世一丸无大药，传家三绝有遗编。魌头直指山南去，昨夜秋风正飒然。忆从少日望前修，追数流年四十秋。并辔同游天上路，连樯共载雪中舟。伤心往事千忧结，回首劳生一梦休。见说骑鲸追汗漫，只将遗蜕掩山邱。"}