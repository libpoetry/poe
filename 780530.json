{"id":"780530","title":"庆春宫 题仇实甫《汉宫春晓图卷》","dynasty":"清","author":"周之琦","text":"野雉亡来，哀蝉吟后，汉宫别样春光。玉树周阿，金釭衔壁，粉云浮动花香。舞裙留住，趁殿角、西风未凉。班姬何许，空裂齐纨，掩袂情伤。繁华过眼沧桑。沙麓元城，妖谶难防。传诏纷驰，持弓栏入，做成文母祯祥。仲卿书奏，累长信、轻抛泪行。谁移炎祚，休说当时，祸水昭阳。"}