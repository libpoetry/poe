{"id":"814361","title":"和青县张树筠先生咏怀五首","dynasty":"清","author":"庞履廷","text":"医罢归来卧草堂，生涯窃自效韩康。参苓术草药笼备，采向天台岁月长。游历南洋十数年，医人尝自问心田。我公即得岐黄术，还幸传家子象贤。好读医书莫笑痴，存心须怀有天知。眼伤何损孙思邈，衣钵相传自有儿。药书涉猎记从前，济世平生不爱钱。敢谓清廉夸品节，养生窃幸有良田。长兄能友弟能恭，廉让家风比孔融。寿永萱堂多幸福，孙谋燕翼乐无穷。"}