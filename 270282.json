{"id":"270282","title":"疏影·山城望极","dynasty":"现代","author":"吴世昌","text":"山城望极。正暮鸦万点，寒雾如织。系马桥头，解缆堤边，无端折了千尺。当年司马嗟摇落，料未省、行人凄恻。想异时、再到江潭，细数盛年虚掷。应是横塘旧种，淡烟晚照里，来伴岑寂。尔许青青，不管相思，只管人间离别。深知身在情长在，奈梦绕、千山难觅。甚西风、吹老梧桐，更舞瘦条残碧。"}