{"id":"414950","title":"梅花岭谒史公祠","dynasty":"近现代","author":"黄假我","text":"昔闻梅花岭，想像梅花万树岭高耸。今日来游得见之，梅如樲棘岭如埤。岭兮梅兮焉足取，中有碧血溅此土。过客停车低首驰，献花争拜史公祠。祠龛遗像犹如昔，清癯沉毅见风格。可怜当日守扬州，壮心义忿何能休。国破城亡身与共，临难方识书生用。二分明月夜光寒，多情长照汉衣冠。吁嗟乎！衣冠之思吊未已，重看旧局翻新纪。冢边胡马逐归胡，史公纵死原不死。"}