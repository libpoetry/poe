{"id":"512869","title":"会吴献臣兵备兼谢惠诗","dynasty":"明","author":"沈周","text":"野老本孤陋，于公荷特怜。出门今偶耳，倾盖昨同然。风雨酬一话，诗书当十年。永怀非日月，高谊薄云天。俯仰少知己，遭逢诚胜缘。枉推惭极口，汎爱悚高篇。貌瘠道腴内，官廉德俭先。鹏图协公荐，马走愿私鞭。文武无愆用，崇卑各适权。东吴卿月转，南徼使星躔。道路瞻风节，山川照雪鋋。府尊严武位，幕集杜陵贤。怀远人何迩，均仁俗不偏。明良欣盛遇，衰飒舞林泉。"}