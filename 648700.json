{"id":"648700","title":"送王希积训导归西昌","dynasty":"明","author":"杨士奇","text":"子家县城西，我家县城东。两家世婚媾，况复文献风。我生甫十年，时节诣王氏。所重先代交，肯耻遗孽子。王氏两尊翁，颙昂众具瞻。长翁春阳煦，次翁秋霜严。矜我故人孙，每见垂接诱。或頫摩其颠，或引执其手。随事赐诲教，不间精与粗。亦或厉颜色，绳过及砭愚。我稍辨路蹊，两翁厌尘世。老成一凋亡，如矇迷所逝。后来琼台公，亦得承切磋。终焉聚时少，不如别日多。中岁仕京华，而翁亦继起。同在玉堂署，还同职文史。同心奉四圣，两京三十春。出入常相比，居止常相邻。有酒相劝酬，有诗相赓咏。襟怀同一清，冰雪炯相映。众星不逮旦，松柏见严冬。向来亲好人，存者两衰翁。王氏森佳儿，玉树照庭庑。顾我独何为，忧煎迫心苦。子出自昆冈，佩服书与诗。他乡屡邂逅，无几辄乖离。朝家有大事，匍匐万里至。因遂跻高堂，觐省慰亲意。十月蓟北寒，朔风断河流。岂不恋侍下，公程迫难留。我具斗酒酌，送子即远道。追惟子先祖，中怀惄如捣。峨峨邑黉宫，诜诜于子师。问学资其求，言动表其仪。才器之所成，必出良模范。子家崇庆守，前矩犹可鉴。为教在立本，致道而笃行。逝川苟不息，沛然达沧溟。坦坦白龙洲，湜湜金鱼浦。庶闻百里间，士习追邹鲁。"}