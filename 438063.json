{"id":"438063","title":"楚山清晓图","dynasty":"金","author":"刘迎","text":"山娟娟，江茫茫，缘山林木老已苍。穿林细路萦羊肠，汀洲人家兰杜香。两山秀出江中央，宛如双剑森锋铓。层峦架空化宝坊，塔波突兀一气傍。鸡声喔喔林鸟翔，顾瞻曙色开东方。清风宿雾方苍凉，兜罗绵网淡平野，紫磨金饼暾浮桑。橹声才动欲离岸，钟韵已残犹殷床。当年有米维楚狂，生子亦复肖阿章。想从乃翁住朝阳，收拾山绿餐湖光。膝前翰墨观琳琅，此图戏出遂擅场。彼众史者何敢当，不然安得牙签犀轴古锦囊，赏览一朝蒙古皇。"}