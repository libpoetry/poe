{"id":"833089","title":"暗香疏影 湖帆静淑夫妇属题宋本梅花喜神谱，用觉翁自制夹钟宫调","dynasty":"清末民国初","author":"朱祖谋","text":"碎珠一一，借粉函敛取，家林冰雪。笺管留珍，不待良金铸花骨。劫后人天岁晚，莫尽愁、灵芬销歇。算几生、风味依然，流藻入词笔。何况都房旖旎，瓣香致叩叩，薰遍芸叶。展取镫宵，与媵芳尊，恰称宜春奁帖。罗浮新月关同梦，愿双化、书丛仙蝶。倘数将、滂喜家珍，定有外孙能说。"}