{"id":"1154017","title":"秋幕中夜独坐迟明因陪陈翃郎中晨谒上公因书即事兼呈同院诸公","dynasty":"唐","author":"卢纶","text":"风凄露泫然，明月在山巅。独倚古庭树，仰看深夜天。叶翻萤不定，虫思草无边。南舍机杼发，东方云景鲜。簪裘肃已整，车骑俨将前。百雉拱双戟，万夫尊一贤。琳琅多谋蕴，律吕更相宣。晓桂香浥露，新鸿晴满川。熙熙造化功，穆穆唐尧年。顾己草同贱，誓心金匪坚。蹇辞惭自寡，渴病老难痊。书此更何问，边韶唯昼眠。"}