{"id":"646540","title":"赠吉山寺僧漫尔自述","dynasty":"明","author":"殷迈","text":"迢遥吉山隈，林端见乔木。齐梁有古寺，绀宇构岩麓。朝梵发孤烟，暮禅响幽瀑。渌水带长川，青芜暗平陆。上人隐云门，披缁谢纨縠。心同野鹤远，身与孤峰独。跏趺一松下，四壁藤萝覆。十月高秋天，清霜粲篱菊。问之年八十，颜色如膏沐。布袍方掩形，清斋但莼蔌。食力自荷锄，盈畴种秫菽。隔屿杂芳花，缘溪环密竹。时有高人往，谈经龙虎伏。落日洗钵归，飞鸟自与逐。世情复何有，清净聊自淑。我本烟霞姿，幽栖爱林谷。抱疴增简慵，忘机侣猿鹿。每从野衲游，时向名兰宿。萧条长白寺，十年厌齑粥。旷然绝缘想，道心中夜肃。清晨简《楞严》，披衣窗下读。从闻悟无生，心空神自复。一从绾缨组，驰驱南北毂。人事有将迎，劳生空蹙蹜。念兹感夙心，静观中自恧。何如解尘鞅，归来结茅屋。杖策泉石间，相从参一六。年华不可返，达穷何足卜。"}