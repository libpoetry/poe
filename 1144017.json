{"id":"1144017","title":"次韵吴僧魁一山十绝","dynasty":"宋末元初","author":"方回","text":"百结袈裟破唐帽，子为何物我为谁。孰知各有直钩钓，解出珊瑚海底枝。天河泻水洗心君，瞎眼能观聩亦闻。不是唐皇迎佛骨，大颠焉得见韩文。潘江陆海一笑唾，暂借禅衣隐此身。坡谷两翁合为一，座间始可著斯人。七十三回生一阳，子年未半升我堂。筠溪牧潜即汝是，一系驴橛须耐霜。筠溪四十三岁夭，师弟与兄传夜衣。国手棋高更有著，百年政恐疾于飞。己学故学天隐说，多因误剃镜中头。戏拈当日颜良案，两足何堪踏两舟。长安应制住红楼，浪惹玄都紫陌愁。天目有山无捷径，落花莫放出溪流。隋朝桧下访仙真，五十年前夜榻身。至道宫前天目顶，羡公去作卧云人。东南衲子密如云，何限参寥与惠勤。泉下欧苏今不作，伽佗祇夜乱纷纷。高安僧宝姚圆至，盐水谁其成酱冰。莫为猢狲打筋斗，回头不记读书灯。"}