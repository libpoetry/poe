{"id":"1090903","title":"又和元可二篇 其二","dynasty":"宋","author":"薛季宣","text":"春风动乡情，灯火语夜阑。遥闻流星递，铃响接悲酸。愁人念世事，临食或忘餐。我有无价珠，可以息争端。致君昭代隆，坐使北顾宽。何当内修治，迩服远自安。呢呢儿女子，青蝇语喧繁。长怀不尽忧，可若一笑欢。有酒且强醉，莫等白露漫。汾阳脱兜鍪，高祖溺儒冠。此意讵未央，抱关乐卑官。匡床足酣眠，红日出三竿。眷言东瓯道，来归路曼曼。非行徒尔为，寂默体用胖。天地一大家，中庭树栾栾。"}