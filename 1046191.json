{"id":"1046191","title":"辟雍砚上胡先生","dynasty":"宋","author":"杨杰","text":"娲皇锻鍊补天石，天完馀石人间掷。掷向淮山山下溪，千古万古无人识。昼出白云笼九州，夜吐长虹冲太极。去年腊月溪水枯，色夺江头数峰碧。野夫采得琢为砚，一画中规外方直。方直端平象地形，形壅水流流若璧。拟法辟雍天子学，不比泮宫一隅塞。幸偶先生掌辟雍，持以献诚安敢惜。欲伐东山五大夫，受爵非材鍊为墨。欲乞湘妃血泪竿，刮削除斑供简策。欲就退之借毛颖，同与先生记心画。先生记之何所先，推赜圣贤诠六籍。四时七政有未平，愿述阴阳修律历。夷蛮戎狄有未宾，愿摅雄略操军檄。辟雍之水流不穷，先生之材无不通。愿携此砚飞九穹，圆润化笔扶天工。"}