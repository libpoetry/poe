{"id":"832871","title":"兰陵王 芦花，和麟楥","dynasty":"清末民国初","author":"朱祖谋","text":"竟头白。明镜秋霜共色。荒埼外、摇露荡烟，零乱春丛换凄碧。江湖味惯识。牢落低舷倦笛。黄昏后，无处顿愁，愁似潮来夜风急。伊人旧游历。在买醉鱼天，分社鸥席。凉花浅濑秋无极。自湿渍衫絮，怨沈笳管，离披天水断梦失。甚身世禁得。江国。待将息。怕如画烟波，皴破铅墨，沈阴断雁声中黑。黯雪片千顷，欲衔无力。菰蒲何处，岁暮约，但睡忆。"}