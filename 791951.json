{"id":"791951","title":"大营驻黄庄违顾山六里。往来兵士，日有虏掠屡启主帅不止也。因感赋","dynasty":"清","author":"周馨桂","text":"民以食我兵，兵以卫我民。此事非两易，实由如一身。孙策入江东，菜茄不动尘。吕蒙入荆州，一笠威必伸。彼生割据时，勘乱尚假仁。煌煌圣明朝，湛恩如阳春。边吏一不谨，遗害不可陈。特简爪牙士，来拯水火人。尔亦由闾阎，升为貔虎臣。胡不念民苦，迅捷报枫宸。"}