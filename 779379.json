{"id":"779379","title":"金缕曲 送纫兰妹往大梁","dynasty":"清","author":"顾太清","text":"三载交情重。竟难留、买舟南去，北风初动。行李萧萧天气冷，落叶黄花相送。正河水、冰澌将冻。满载异书千万卷，有斯冰、小印随妆笼。千里路，全家共。年来送客愁相踵。要相逢、都门汴水，与君同梦。此后平安书屡寄，慰我愁怀种种。洒清泪、离觞互捧。聚散本来无定数，古阳关、不忍当筵弄。金缕曲，为君诵。"}