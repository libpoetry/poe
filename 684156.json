{"id":"684156","title":"送沈少宰予告归省","dynasty":"明","author":"王弘诲","text":"水镜冰壶照玉堂，清时霖雨正相望。一封何事陈乌鸟，双佩俄看解凤皇。寿酒杯添仙掌露，綵衣身染御炉香。麒麟双美真堪画，到处江湖繫庙廊。供奉遥辞玉案头，白云归梦绕沧洲。暂看北斗朝南极，即拟晨趋换昼游。宝轴龙衔三世诰，瑛盘鱼荐大官羞。公门此日栽桃李，好伴庄椿岁月悠。"}