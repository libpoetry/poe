{"id":"864038","title":"锦堂春/锦堂春慢 寿李仁山","dynasty":"宋","author":"王梦应","text":"浅帻分秋，凉尊试月，西风未雁犹蝉。看芙蓉影里，绿鬓年年。日上云帆压海，尘清玉马行天。更烟楼凤举，风幕麟游，锦后珠前。绿阴池馆如画，记晴春药径，雨晓芝田。已办十年笑语，小聚云边。舞称香围艳雪，歌迟酒落红船。早群仙归去，柳掖花扶，似雾非烟。"}