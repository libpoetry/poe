{"id":"1232690","title":"句","dynasty":"元","author":"孙蕙兰","text":"露下庭梧叶，风吹月桂花。登楼闻过雁，开户见栖鸦。绣帘当雪捲，银烛背风然。雪晴山显翠，风暖水生纹。萱草当阶绿，樱桃落地红。芍药开时病，荼蘼落处愁。玉钗簪茉莉，罗扇绣芙蓉。窗前垂柳分春色，镜里幽兰对晓妆。花间影过那知燕，柳外声来不见莺。慈亲教婢回金剪，娇妹嗔人夺绣针。妆成宝镜杨花过，行出珠帘燕子归。自倾瓮里春泉水，亲灌阶前石竹花。海棠带雨胭脂重，杨柳凝烟翡翠浓。"}