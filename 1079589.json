{"id":"1079589","title":"五月五日泊舟北神与关圣功唐充之李元辅作别意殊惘然端午日行次洪泽把酒北望已如异世事矣因念屈大夫之死正是此日慨然有感于心辄成长韵奉寄李民师翁士时来可求和也","dynasty":"宋","author":"吕本中","text":"麦上蝴蝶飞，水边鸂鶒卧。却望山阳城，已若一梦过。今晨又端午，把酒意亦惰。风回浪蹙船，闸浅沙著柂。故人阻情话，客子且清坐。更念屈大夫，是日遇奇祸。空馀后世名，第子只增些。宝璐与明月，皎皎不受涴。固知汨罗沈，可到首阳饿。还书二三老，此语君可和。"}