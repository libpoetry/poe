{"id":"488806","title":"南有棫朴林","dynasty":"明","author":"梁兰","text":"南有棫朴林，缕络藤蔓累。霜雪严寒冬，柯叶青纷披。于焉营我巢，雌雄获因依。拮据冀苟完，飘摇几弗持。嘿嘿口在钳，翛翛尾成鵻。樊笼不见收，罻罗罕蒙施。以兹甘索莫，罔有远大期。行幽拾沙砾，入林休蓬茨。勤斯产二雏，啾啾恒苦饥。为父拙求食，哺之不及时。为母无所能，但知爱其儿。宵虑登修蛇，昼虞遭饿鸱。育恐复育鞠，生成荷天私。于时东风和，春阳亦载迟。爪嘴日以利，羽毛日以奇。宛若鹓凤雏，五采光离褷。众禽叹希有，捩眼莫敢窥。解飞倏引去，劳母呼且追。斯须却复旋，母子相遨嬉。时还学和鸣，好音谐埙篪。友生嘤来求，彊聒亦尔为。小者六翮举，爰止西山陲。西山囿藩都，势极扬澜湄。涧谷深窈窕，卉木纷葳蕤。徽纆未即加，饮啄量所宜。大者千仞翔，一息瞿塘堆。横云度东川，历历经峨嵋。谺岩啸猿猱，高林啼子规。西掠太白颠，鸟道萦险巇。戢翼锦官城，无复计安危。一鸣无足惊，大放琼琚词。远近理则殊，各言长别离。近者或遑觌，远者何由归。丈夫旷世怀，耻为儿女悲。馀龄病稍侵，食减骨力疲。母以属羽毛，引领涕交颐。雍渠原上摇，念儿两分飞。鸿雁天际来，念儿音问稀。燕雀思厥初，炎凉巧诋嗤。侪辈于儿俱，侧闻先腾驰。圣人抚昌运，品物咸皞熙。愿儿食竹实，栖彼梧桐枝。愿儿发赤符，跪授白玉墀。奚趐阿阁巢，差拟虞廷仪。儿为王者祯，策名方自兹。操执务端静，语言慎枢机。勿事口如簧，如簧召咎非。显扬足可云，忧患毋以贻。雄雌力虽衰，下民孰予欺。黾勉垂鸿猷，庶用慰遐思。"}