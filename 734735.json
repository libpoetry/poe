{"id":"734735","title":"赠姚亘山","dynasty":"清","author":"陆陇其","text":"丈夫志四方，此言须细详。四方虽云乐，何如在家乡。况复多变态，前途更难量。网罗到处有，不可不慎防。所以先圣训，教人善行藏。进礼退以义，穷达视彼苍。滔滔虽皆是，我必择康庄。人生贵知道，岂必登庙廊。君不见诗人，拳拳十亩桑。子陵老布衣，咄咄胜侯王。尧夫安乐窝，至今仰耿光。此中有真味，难与世人商。君诚熟反覆，知吾言不狂。"}