{"id":"515331","title":"古朴行","dynasty":"明","author":"程敏政","text":"祁南古朴大十围，树身奇壮识者稀。日光亭午不到地，远望一羃青巍巍。汪家世来住此下，万绿丛中连大厦。往来乔木认朱门，宾客如云系车马。抚树生男几百春，有老一生今逸民。性资古朴如此树，高卧自谓羲皇人。六十年来头未白，对树称觞春拍拍。名园红紫易销沈，何羡长安五侯宅。搆材坚比檀木良，结子甘若胡麻香。知君食实更怡老，坐使百年筋骨强。我翻古朴行，长歌祝君寿，安期羡门亦何有。愿言尽返古朴风，与君同作康衢翁。"}