{"id":"694647","title":"谢李侍御过访及惠书二首并序","dynasty":"明","author":"陈繗","text":"满道风霜不世尘，晓来吹上布衣身。谁知凛凛三冬日，自有温温一种春。守冻却惭江上客，不寒偏属岭南人。愿教一夜风霜变，均作阳和煦万民。加惠恭承物意新，接来犹似得明珍。展书如见秋霜面，落笔惊翻风雨神。云簇尚留天上诏，花生浑是梦中春。多君助我文章力，为扫千军敌万人。"}