{"id":"1130967","title":"偶成","dynasty":"宋","author":"韩淲","text":"南风吹时雨，襟抱忽然开。凭轩一长谣，清句亦满怀。当年沮溺心，自觉未为乖。桑麻涧上泉，何不返故栖。帝城尘埃中，隘巷多涂泥。摆落更奚道，强颜终莫谐。规规二十载，今日始知迷。仰视天宇高，归云去难回。淫淫梅子雨，靡靡上郭山。山既绕篱外，雨复湿窗间。林深叶葱茜，地偏水潺湲。鹊噪鸡鸣午，风定白云还。逸此一寸心，养此七尺躯。寒往则暑来，日居而月诸。万古固寥远，百年乃须臾。仪秦徒纵横，唐虞祇都俞。重午是一节，芒种又一气。何因至怡悦，底事苦歔欷。园林无俗情，琴书有真味。贫者自为贫，贵者自为贵。"}