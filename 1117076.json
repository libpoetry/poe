{"id":"1117076","title":"次韵曾子开舍人四月一二日扈从二首","dynasty":"宋","author":"苏辙","text":"万人齐仗足声匀，翠辇徐行不动尘。夹道欢呼通老稚，从官杂遝数徐陈。旌旗稍放龙蛇卷，旒冕初看日月新。天遣雨师先洒道，农夫不复误占辛。衣冠双日款蓬莱，帘脱琼钩扇不开。清晓逮惊三殿启，翠华遥自九天来。晨光稍稍侵黄盖，瑞雾霏霏著禁槐。千两翟车观礼罢，归时满载德风回。"}