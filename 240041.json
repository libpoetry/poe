{"id":"240041","title":"暮春联句·燮调能十雨","dynasty":"宋代","author":"许月卿","text":"燮调能十雨，具训微三风。希圣如颜子，何时笑叔通。明经徒为利，秽史不能公。落落经纶腹，悠悠锦绣胸。茶烟禅榻上，花蕊酒杯中。皇览方佳少，青衫已秃翁。凄凉语棐话，寂寞教咸忠。青嶂鹤仙返，白杨鸦夜讧。庭前双桂树，堂上六经丰。皇帝春秋盛，车书夷夏同。移忠聊士诺，独善未妨穷。"}