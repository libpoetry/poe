{"id":"1234472","title":"邳州","dynasty":"元","author":"贡奎","text":"古城结危构，交逵裒招延。朱碧递隐见，冈回势蜿蜒。填车纵横游，重屋光华鲜。扣门多乞食，民饥远流迁。桑柘重蔼绿，郁郁浮苍烟。念此万里道，我舟亦已旋。云树列环岫，晴凫散平川。烜赫骊珠光，随风堕灵篇。神清契高冥，性敛涵静渊。出处古异途，世故宁糺缠。简书诚可乐，轩冕非自捐。推篷晚逾恍，凝霞助孤骞。"}