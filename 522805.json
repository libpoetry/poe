{"id":"522805","title":"值雪咏怀","dynasty":"明","author":"李梦阳","text":"索居倦晨暮，沓沓伤岁穷。玄云为谁屯，流霏夜常风。映隙既窈窕，穿窗亦玲珑。凌高似有缀，填卑忽若崇。裒多虽称物，益寡竟谁功。匪无盈尊酒，斟酌解我忡。途路怅伊阻，佳期杳莫同。握瑾惜楚老，枝瑶怨国风。人欲天必从，积感理能通。钟弦旷易绝，郢论寡弥工。持为知音说，庶以折其衷。"}