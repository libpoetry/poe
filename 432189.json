{"id":"432189","title":"莫愁湖偕平安二弟作七首","dynasty":"近现代","author":"李冰若","text":"莫将醒眼看神州，且趁郊晴出石头。偶向胜棋楼上望，平湖十里芰荷秋。丝丝杨柳曳微黄，蝉带残声恋夕阳。消受藕花风四面，寄身合在水云乡。微茫秋意净心尘，闲向鸥波话夙因。湖水湖风如软语，天教顽艳属词人。勋华异代两英髦，沧海横流到我曹。剩水残山凄夕照，江天何处著人豪。王气沈消剩此湖，菰蒲萧瑟怅雄图。弯弯映水黄金月，得似卢家眉样无。柔波滑沕想芳容，江上眉痕淡秀峰。欲寄秋心湘浦月，褰裳谁为采芙蓉。潇湘江上记曾游，荇带荷裳一例秋。谁上阆风闲緤马，浮云西北有高楼。"}