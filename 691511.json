{"id":"691511","title":"和陶诗 时运","dynasty":"明","author":"李贤（原德","text":"风其和矣，零雨崇朝。载歌载游，往彼春郊。有鱼在沼，有鸢戾霄。霭霭盈畴，秀矣禾苗。我殽既洁，我罍既濯。时其育物，可以留瞩。在在处处，安往不足。胸次悠然，岂云独乐。有齿伊随，浴彼流沂。风乎舞雩，薄言旋归。少焉听之，长者颐挥。寥哉高风，莫予之追。风雨其来，息我敝庐。箪瓢屡空，悠哉晏如。庐中之乐，殊彼蓬壶。清琴浊酒，聊以起予。"}