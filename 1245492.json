{"id":"1245492","title":"杂诗六首 其三","dynasty":"元末明初","author":"徐贲","text":"吉士笃古道，狡人饰虚情。撝谦信寡过，当任戒持盈。叔世俗多变，结交谅匪轻。圣主建广业，尚须多士成。矧兹下愚质，安可捐交盟。奇计固云昧，前筹愧无能。立身三十年，岂不志功名。屡闻走韩魏，亦欲接群英。反侧吾所虑，守已叹孤茕。谁能断金义，相与济危倾。"}