{"id":"263507","title":"与循行日同送陈希唐令弟泛舟","dynasty":"现代","author":"王闿运","text":"清秋风日宜别离，石弯双折垂杨枝。醉把金鞭入红树，坐看孤棹出青溪。溪回路转秋烟烧，咫尺千重隔芳峤。马上相逢舟上人，遥遥语笑风吹到。道旁回首各东西，客子经过意不迷。芦洲碧水随秋雁，茅屋炊烟闻午鸡。云山十日同游衍，云林几曲仍相见。别后谁言即歧路，归来孤坐怀清晏。高楼寂寞向黄昏，独想行舟拂月痕。空江夜泊亲渔火，微路潜行度石门。秋山远近寻烟树，迢迢自作怀人句。晚津骄马渡频嘶，长记停鞍送君处。"}