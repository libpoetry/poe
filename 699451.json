{"id":"699451","title":"十二月十八日至蕲阳舍舟从兴国走咸宁道出金牛镇山路如刀脊飞雪浸肤舆人艰窘几不能步然千峰缀雪或如鸦鵛或如积琼亦行役之一快也道中随事口占遂得十六绝句","dynasty":"明","author":"袁宏道","text":"江行值逆风，陆行招雪雨。何适不艰难，弱夫挽强弩。袖里藏香茗，橐中具糗粮。出门无一有，始觉老妻亡。野竹根连石，村姑语带蛮。役夫前指我，此是小丫山。壁上烟森森，道旁石齿齿。举头不见人，但见前人履。皂衫如伏鹿，石底蹶而起。壮发小平头，霜䰄老椽史。怪鸟啼空树，断云愁暮山。可怜吴季子，死彼博嬴间。淋淋沥沥行，仄仄??远。此去浮屠街，二十四泥坂。晓看烟林青，暮看雪岭兀。似栽苦狂人，立时摸白发。莫嫌马没蹄，莫怨车泥辙。比作看山人，孤筇穿岭雪。千山照平湖，城在湖波上。前途一发行，斜绕屏风嶂。好在宫台里，山高水亦环。两嵓陟绝起，更好大雷山。峰峰雪点缀，曲曲水苍寒。却似曾经眼，王维画上看。人行?岭上，时与岩相突。马落溪桥间，忽为雪所没。酸呼复快吟，投者哭且怒。我是好琴人，那知黄柏树。怪石与危岑，山神勿相试。我行惯险难，历尽风涛地。豕系天王座，乌巢大士冠。鸡栖为市井，鹿柴作门阑。"}