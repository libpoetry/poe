{"id":"536013","title":"野田黄雀行","dynasty":"明","author":"王世贞","text":"黄雀摩天飞，乃遭鸷鸟搏。不遇訇农君，微物焉见录。东家张罗网，黏竿黏黄雀。西家得黄雀，置之巾箱中。哺食养毛羽，纵之归大空。何以报弘农，四世作三公。何以结信缘，约指一双环。道逢白额虎，帖尾复低头。流矢在足心，刺刺如有求。不忍为拔矢，踊跃登山坳。矫为风伯鞭，㸌为电光流。返顾决一咀，皮骨倏无存。命亦不在大，报亦不在恩。念此野田雀，气结不能言。"}