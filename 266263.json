{"id":"266263","title":"陈州村人或赋上阳白发人者毛甡过闻而感焉","dynasty":"清代","author":"毛奇龄","text":"河南河北不种麻，上阳宫中无好花。玉沟流水载花出，从此宫墙不能八。宛丘东路桑落村，漂流近在村东园。黄门持鹞晚归寂，公主望乡朝负暄。西山盗贼走春电。花落重飞旧巢燕。舞鹭翻垂篽宿衣，沤麻添作西宫线。金舆入蜀未得归，道傍不用伤蛾眉。《上阳白发》谁家赋，能使傍人双泪垂。"}