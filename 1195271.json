{"id":"1195271","title":"虞美人","dynasty":"唐","author":"顾夐","text":"晓莺啼破相思梦，帘卷金泥凤。宿妆犹在酒初醒，翠翘慵整倚云屏，转娉婷。香檀细画侵桃脸，罗袂轻轻敛。佳期堪恨再难寻，绿芜满院柳成阴，负春心。触帘风送景阳钟，鸳被绣花重。晓帏初卷冷烟浓，翠匀粉黛好仪容，思娇慵。起来无语理朝妆，宝匣镜凝光。绿荷相倚满池塘，露清枕簟藕花香，恨悠扬。翠屏闲掩垂珠箔，丝雨笼池阁。露黏红藕咽清香，谢娘娇极不成狂，罢朝妆。小金鸂鶒沈烟细，腻枕堆云髻。浅眉微敛注檀轻，旧欢时有梦魂惊，悔多情。碧梧桐映纱窗晚，花谢莺声懒。小屏屈曲掩青山，翠帏香粉玉炉寒，两蛾攒。颠狂年少轻离别，孤负春时节。画罗红袂有啼痕，魂销无语倚闺门，欲黄昏。深闺春色劳思想，恨共春芜长。黄鹂娇转泥芳妍，杏枝如画倚轻烟，锁窗前。凭阑愁立双蛾细，柳影斜摇砌。玉郎还是不还家，教人魂梦逐杨花，绕天涯。少年艳质胜琼英，早晚别三清。莲冠稳篸钿篦横，飘飘罗袖碧云轻，画难成。迟迟少转腰身袅，翠靥眉心小。醮坛风急杏枝香，此时恨不驾鸾皇，访刘郎。"}