{"id":"1025599","title":"次韵少稷梅花","dynasty":"宋","author":"韩元吉","text":"君不见江城梅花春欲动，剪冰仙人作花供。客来酒尽甘啜醨，常恨公田无秫种。雪晴梅蕊更可爱，百匝来看地犹冻。杖藜一笑答春风，岂必鸣鸾与歌凤。幽香要自己心清，冷艳不禁还目送。兴来往往得佳句，落纸挥毫字尤纵。却惊车阵有勍敌，旋结赵叟盟衡雍。孤芳未省须刻画，百卉应先厌嘲弄。我如蟋蟀鸣苦迟，君似骅骝骤难控。相如上林晚奏雅，灵均喜橘工记讽。不妨聊继广平公，东阁疏枝与君共。"}