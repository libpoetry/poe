{"id":"238511","title":"次韵方泳道见寄","dynasty":"宋代","author":"高斯得","text":"延首浙河外，浮氛翳青天。下有豺与贙，纷其集中田。况复直岁祲，蒿莱莽连阡。民流入他郡，百进而无人烟。咨予忝观风，七州命所悬。驻车问疾苦，入耳潸潸然。期令万苍黔，生意春无边。一网猎群饕，其敢诿力绵。天王自圣明，疑旒蔽其前。曰此何罪辜，百诬饮贪泉。奉使既不称，还印归民编。南窗可笑傲，双溪恣流连。不贪金门步，不慕东壁躔。但愿紫皇寤，赤子逃烹煎。贤聚国脉壮，吏良民瘼痊。臣虽就九死，没齿无怨言。方子远投赠，厉我弥贞坚。枯木已无心，安能被朱弦。江水徜可楫，吾其剑西川。"}