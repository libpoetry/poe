{"id":"1224127","title":"题王起宗画松岩图","dynasty":"元","author":"杨载","text":"云起重岩郁凌乱，长松落落树直干。若人于此结茅屋，爽气飘然拂霄汉。舣舟之子何逍遥，从者伛偻携一瓢。山中无日不閒暇，跋涉相顾凌风飙。始知王宰用意高，使人观图鄙吝消。世间未必有此景，涂抹变幻凭秋毫。丹青游戏固足乐，收绝视听搜冥寞。向来为政殊不恶，乃尔胸中有丘壑。"}