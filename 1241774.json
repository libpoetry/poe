{"id":"1241774","title":"曹氏园池行","dynasty":"元末明初","author":"陶宗仪","text":"浙右园池不多数，曹氏经营最云古。我昔避兵贞溪头，杖屦寻常造园所。炳也款语愔从容，其先来自温许峰。裕垂系胤二百载，发于乃祖云西翁。翁之交游皆吉士，赵邓虞黄陈杜李。或铭或记或篆颜，华构翚飞耀闾里。中堂曰厚德茂存，翼室且可栖琴尊。聿求雅志尚贞白，玉照彷佛南湖濆。右斋先世手所结，祖德有光增古节。日长清静讲玄虚，淡然自立止于洁。素轩潇洒绿阴腴，挥麈剧谈扪虱如。玄裳长鸣宵警梦，玉灵藏六昼尸居。红杏作花锦千树，帘卷高楼听春雨。层台甃近小蓬莱，正是雪月最佳处。曲折映带总幽亭，洁芳顷步连洼盈。忘形绝念闭息影，翻书写经开遂生。索笑石矼水清浅，灼灼疏梅封碧藓。有时怡旷倚阑干，九点晚山清且远。洞房涂塈雪色新，瑩可受采无纤尘。温火试香扃画阁，乱云霭霭中藏春。沟渠流月金琐碎，缓踏修梁曳环佩。露影晶荧夜色澄，恍若霞川蹑虹背。长歌楚诵声珊珊，后皇嘉树霜丸丹。煖风细香怀晋逸，一身眷恋花竹间。花卉纷芳四时好，竹木几般栽未了。牡丹富贵芍药奇，薝卜婆娑木樨老。苍松百尺上冲天，幽兰猗猗被深渊。菡萏解语净如拭，芙蓉弄态娇以妍。孤峰危立当月窦，厚重不迁仁者寿。先知稼穑用能勤，别敞遗安阅耕耨。宾朋满坐冠峨冠，投壶散帙罄交欢。桂酒椒浆麋鹿脯，璚觞翠釜琉璃盘。运去式微遘菑变，闻望功勋等飞电。地脉衰疲草树焦，颓垣断址低昂见。廿年汨没军旅中，王事驰驱西复东。贤郎告代喜赋归，问里寻邻梦寐同。百感伤心泪横臆，复新基搆难为力。行囊点检得旧题，时时展读聊自适。老余舣棹访曾经，狐兔窟宅鸺鹠鸣。独立斜阳三叹息，泚笔吟就园池行。"}