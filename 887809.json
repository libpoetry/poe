{"id":"887809","title":"次韵曾中父登临川郡楼书事","dynasty":"宋","author":"吴可","text":"戈甲何为盛，田园已就荒。仅能移北阜，未暇隐东墙。寂寞交亲远，漂零道路长。归心随断雁，离思感垂杨。避寇湘江外，依刘汝水傍。闾阎嗟偪仄，登眺喜宽凉。远岫谁能屐，寒溪竟欲航。冰盘悲玉井，风簟爱筠床。地尽妖氛气，春馀草木光。宝薰烟雾细，仙茗笑谈香。接武青云路，论文绿野堂。虎皮空自悦，猿臂定谁攘。取友真多益，求田苦未臧。撑肠披锦绣，漱石饱膏肓。隐逸追元亮，风骚近子昂。栖鸦啼古堞，幽槛倚斜阳。离乱知谁健，行藏只自伤。旧巢看燕燕，今雨任浪浪。道胜依鹙子，才高叹夜郎。五峰兴不浅，星汉拟文章。"}