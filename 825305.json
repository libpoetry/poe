{"id":"825305","title":"从母罗母诗","dynasty":"清末近现代初","author":"郑孝胥","text":"诸母各明达，今惟罗母存。亲见事大母，辛劳世所难。卧起必扶掖，动作必周旋。寒燠必早觉，饥饱必先关。顷刻不可离，母女如一身。母食女乃馂，母寝女乃眠。床有被与褥，厨有粥与饘。一一女手治，否则母不安。母病不知苦，惟觉女益艰；母愈不知乐，惟见女转欢。母活女手中，如是凡数年。既寡行愈高，教女兼抚孙。深入德育理，默化若有神。蠢者失其昧，顽者弃其嚚。不煦彼自柔，不怒彼自驯。迁善竞自媚，改过且不悭。日迁于上流，孰知所由然。前年自济南，奉迎来海滨。家人未闻道，朝夕使相亲。上下知敬爱，莫能窥其端。今年忽思归，有庐依为山。山兜连巷尾，儿时所往还。往事不可思，思之在目前。诸母与吾舅，谁言谢人间。吾母行第四，厌世早生天。或言胥似母，此事谁知焉。作书启罗母，秋风幸回船。随遇傥可安，聊欲营一椽。细询吾母事，书之为长篇。当令天壤间，矜式诸母贤。"}