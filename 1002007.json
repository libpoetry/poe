{"id":"1002007","title":"贺德庆陈倅生朝","dynasty":"宋","author":"曾丰","text":"无伏无腊壶中天，不烟不火壶中仙。壶天固自远世界，壶仙还自结世缘。昨夜壶公山外望，壶公驾鹤随仙仗。逃身下降唐谪仙，袭姓前生汉丞相。四时之气春为冲，诞弥况在春之中。一段乾坤奇特意，三朝文学老成风。通守通班盖其寓，泽民致主酬吾素。收拾平生尘外游，追寻畴昔壶中去。春秋过隙了不知，甲子循环浩无数。"}