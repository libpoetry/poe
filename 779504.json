{"id":"779504","title":"贺新凉 雨中晓发南谷，用蒋竹山韵","dynasty":"清","author":"顾太清","text":"几阵鸡鸣了。听潇潇、雨声不住，天光渐晓。料理行装催早发，多是崎岖山道。况秋潦、行人更少。夹路山花如堆锦，载秋光不尽车箱小。丹砂颗，缀酸枣。长空不肯阴云扫。荡烟丝、垂杨处处，凉蝉嘶老。禾黍披离高原上，一夜西风吹倒。涨溪水、孤村环抱。转过云岗回头望，认依稀、高岭横天杪。云又起，四山杳。"}