{"id":"1125139","title":"见诸公唱和暮春诗轴次韵作九首","dynasty":"宋","author":"晁说之","text":"何处留春意，歌残烛半红。柳斜双舞破，花落独书空。欲作经年别，先惊昨夜风。乌衣多胜概，此际恨难穷。那识春将暮，山头踯躅红。潮生芳草远，鸟灭夕阳空。乌贼家家饭，槽船面面风。三吴穷海地，客恨极难穷。叹惜芳菲尽，香腮越女红。帘垂啼鸟散，镜掩舞鸾空。梅短娇含雨，莼丝懒倚风。高歌君辈在，老子奈途穷。留春留不得，怯去舞衣红。那昔河阳暮，唯惊洛浦空。丹成人奔月，金就鹤乘风。此恨何能已，卢郎百计穷。五字留春句，如开蜀锦红。幽香知不灭，宿恨望来空。婉娩能挥日，绸缪拟割风。江淹方思苦，慎莫道才穷。春残留几日，越女笑蚕红。江尽愁何尽，床空梦不空。燕多知近海，蝶少为饶风。底事吟诗健，吟诗正待穷。芳草摇轻碧，蔷薇著小红。肯嫌桃叶薄，只恨柳枝空。梦断三千里，愁生五两风。四时顾家好，作底却言穷。上苑群芳外，娑罗二月红。妖饶秦女妒，淡荡越江空。敢梦鹓鸾侣，徒披草木风。传家缃帙在，百巧愧千穷。令公头皓白，执拂妓殷红。绮席千觞醉，芳尘一夕空。颠狂援北斗，飘荡怨东风。得意伤春甚，癯儒况路穷。"}