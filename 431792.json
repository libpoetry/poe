{"id":"431792","title":"菩萨蛮五阕","dynasty":"近现代","author":"刘鹏年","text":"夕阳红送东流水。翻江注海苍生泪。何处是长安。愁云千万山。黄巾看电扫。笯凤生还早。鞭马出长城。重扬天汉声。梦中说梦谁能信。九州铸错成长恨。故国黍油油。宁忘君父仇。瞻乌何所止。赢得千夫指。寄语系铃人。争如同室亲。章台杨柳初飞絮。黄回绿转无凭据。莫漫炫新妆。东风吹正狂。倡条难再折。但惜流芳歇。飘荡落谁家。凄凉啼暮鸦。危舟一叶风波骤。千秋痛史吟萁豆。归计莫踟蹰。天涯闻鹧鸪。三军刁斗肃。破阵翻新曲。一鼓下坚城。昆阳雷雨惊。琵琶换得和亲辱。长城万里冤魂哭。铁甲犯风沙。胡天飞雪花。关山方苦战。肠断萧墙变。慷慨听悲歌。齐声呼渡河。"}