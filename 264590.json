{"id":"264590","title":"雨雪送别瘦弟","dynasty":"现代","author":"王易","text":"久聚无殊欢，骤别良动情。江湖风雪中，送子竟远行。去去道阻修，江雾黯冥冥。不辞寒堕指，但得光摇睛。乡园正残腊，乐事渐满城。街童备粘鸡，祝岁呼阿兄。而子笃行李，忍涕甘长征。人生须事蓄，于朝岂争名。只因篱畔粱，难顾足下荆。恨缺五亩资，泥涂服春耕。斗酒劳丰岁，奚用谋肥轻。阿父昔行役，一岁万里经。辛勤为儿曹，槃阿魂梦萦。垂老犹一瓢，归卧寻山扃。寒日不可挽，坐觉西风棱。自从痛皋鱼，泪同慈母倾。子病骨柴立，护子如娇婴。深宵抚头足，隔室便呼应。及今健如斯，天佑非幸承。翩翩好年少，千里成户庭。途长利航辙，智巧驱百灵。非同蛙钝劳，三日仅一程。念此亦快意，即别心犹宁。且归慰高堂，闭门曲吾肱。"}