{"id":"953245","title":"书陆放翁诗卷后","dynasty":"宋","author":"林景熙","text":"天宝诗人诗有史，杜鹃再拜泪如水。龟堂一老旗鼓雄，劲气往往摩其垒。轻裘骏马成都花，冰瓯雪椀建溪茶。承平麾节半海宇，归来镜曲盟鸥沙。诗墨淋漓不负酒，但恨未饮月氏首。床头孤剑空有声，坐看中原落人手。青山一发愁濛濛，干戈况满天南东。来孙却见九州同，家祭如何告乃翁。"}