{"id":"662621","title":"瀛洲即事","dynasty":"明","author":"石宝","text":"长廊古松柏，深院画风雨。水煖荷渐出，人静鹤独语。碑垂玉亭记，前哲留踵武。壁载伐桑说，近事亦快睹。紫厓本公辅，爱与圣贤伍。题诗遍池台，置笔及牖户。宁庵虽峭拔，言动蹈遗矩。独开论文榭，不出弹棋坞。时来各飞腾，此地自今古。庭竹犹馀青，邻峰翠可数。去岁吾始入，治塘亦疏圃。岂望菱芡成，不辞菜根苦。春风不改和，夜月明如午。一觞时啸傲，万事付毛羽。"}