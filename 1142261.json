{"id":"1142261","title":"东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和 其三","dynasty":"宋末元初","author":"牟巘","text":"我殆胜彭泽，无酒亦无琴。湖外来远饷，屋角啭好音。吹帽节已迫，醉乡路可寻。勿违故人意，洗盏起自斟。甜酒乏风骨，谷永与杜钦。而此清且劲，良足慰我心。"}