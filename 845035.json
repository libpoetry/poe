{"id":"845035","title":"暑夜感怀二首","dynasty":"清末民国初","author":"曹家达","text":"溽暑窘残夜，揽衣见明星。圆荷托静气，微凉生广庭。徘徊涉故怀，急景难暂停。宵露堕膏沐，白鸟趋晦冥。欲采芙蓉花，迢迢荐芳馨。春晖蔼青淑，嘉德难具陈。空谷发兰芽，恶露殊荆榛。一朝失所天，溉养需路人。焉知寄生草，懵然胡与秦。同根本相耀，谁能判参辰。"}