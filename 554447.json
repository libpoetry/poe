{"id":"554447","title":"庐山歌简正安侍讲汝申佥宪","dynasty":"明","author":"胡俨","text":"解帆落星渚，正对五老峰。五老呼不起，鲐背云溶溶。白云无心自舒卷，云端秀出青芙蓉。香炉捧日耸双剑，瀑布倚涧生长风。昔年过此游开先，篮舆十里松阴连。读书堂深锁空翠，漱玉亭荒生碧烟。山人坐我展瑶席，石上题名多古迹。我思古人欲见之，后人视我今犹昔。别后重来十七年，朔风三日因留连。时时举首候风色，千里江湖浪拍天。归来栗里思陶令，高卧松巢爱谪仙。嗟我悬车能几月，又复趋朝向金阙。君臣义重不可留，白头忍与西山别。同舟幸得黄叔度，促膝清谈忘旦暮。买鱼沽酒不论钱，锦囊更有新题句。频邀侍讲来舟中，酒酣击节意气雄。划然草书恣挥洒，笔势一扫飞鸟空。人生如萍蓬，嘉会良难得。百年几回开口笑，须信光阴如过客。明朝风止水无波，一棹夷犹奈别何。遥望蓬莱佳气多，重来却寻冰玉涧，细和凝之牛背歌。"}