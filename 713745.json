{"id":"713745","title":"为陈母姜夫人寿","dynasty":"明末清初","author":"屈大均","text":"夫人年七十，有子才且贤。迢递八千里，顾我东皋田。爱亲及我亲，仁孝情相宣。左持一白鹅，右持一豚肩。僮仆奉樽酒，酒乃惠山泉。为母千金寿，申以南山篇。感激仲子赐，光生深井间。忠养方有愧，敢当不匮言。惟君能锡类，施及恩缠绵。我欲寿而母，无物致拳拳。惟有一片石，可以明贞坚。令子圭璋质，攻之期不偏。友道在追琢，所以娱高年。夫人百龄时，我当来幽燕。跪将吾母命，并上肉芝鲜。今且养鹓雏，待之?綵笺。"}