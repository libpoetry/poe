{"id":"518502","title":"阳江馆中","dynasty":"明","author":"张吉","text":"酒酣拂孤枕，夜久风色定。荒哉澒洞声，似撼坤舆劲。初惊我幽梦，败壁看破镜。再听转凄凉，愀然忧思并。黄徒既烹灭，绝塞钲鼓静。何地吹战尘，喧呼犹响应。是时孟冬节，木脱江流净。岂有殷其雷，行空布春令。得非洞庭乐，音荡烟涛瞑。无乃上党车，轰轕千辆并。我今困炎海，何自入吾听。辗转不可明，朱栏聊起凭。潮鸡满邻壁，一笑寒空瑩。"}