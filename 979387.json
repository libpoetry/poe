{"id":"979387","title":"冰玉堂辞","dynasty":"宋","author":"晁补之","text":"论世以观士兮，集义以为词。所非正而敢从兮，日可挂而东之。嗟若士之弗获兮，羌何忿而负石。繄圣贤之出处兮，惟遵道而守德。凤览辉而乃下兮，雏犹耻乎腐嚇。非九方之为使兮，夫何足以得马。庐岑岑以镇楚兮，汹大江之东涹。分阴阳之晦明兮，钟斯人以正直。惟天道与地宝兮，非所求其犹爱。与之全而不用兮，怀斯美以固在。大固不可以适兮，方固不可以圆。试回功谢于土谷兮，夫乃同道于禹稷。譬人生犹吹吷兮，无得丧之可齐。纷吾何指以为正兮，服吾初其庶几。"}