{"id":"250107","title":"望海潮·古雷半岛风光秀丽","dynasty":"现代","author":"吴金水","text":"乱云吞日，狂澜叠壁，崩奔势撼层霄。蓬瀛覆没，琳宫漫灭，戴山失却长鳌。天地尽飘摇。更蜃楼海市，迹匿形销。剩此螺洲，万顷喷沫溅琼瑶。诸敖奋此滔滔。恐蜺妖竭饮，赤魃燋熬。今古已终，沧桑并废，彼苍犹在酕醄。凭吊上陵高。任惊风凛冽，怪石岧峣。雨点穿空似箭，激射透征袍。"}