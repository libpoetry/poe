{"id":"1125325","title":"渔家傲","dynasty":"宋","author":"晏殊","text":"画鼓声中昏又晓。时光只解催人老。求得浅欢风日好。齐揭调。神仙一曲渔家傲。绿水悠悠天杳杳。浮生岂得长年少。莫惜醉来开口笑。须信道。人间万事何时了。荷叶荷花相间斗。红娇绿嫩新妆就。昨日小池疏雨后。铺锦绣。行人过去频回首。倚遍朱阑凝望久。鸳鸯浴处波文皱。谁唤谢娘斟美酒。萦舞袖。当筵劝我千长寿。荷叶初开犹半卷。荷花欲拆犹微绽。此叶此花真可羡。秋水畔。青凉伞映红妆面。美酒一杯留客宴。拈花摘叶情无限。争奈世人多聚散。频祝愿。如花似叶长相见。杨柳风前香百步。盘心碎点真珠露。疑是水仙开洞府。妆景趣。红幢绿盖朝天路。小鸭飞来稠闹处。三三两两能言语。饮散短亭人欲去。留不住。黄昏更下萧萧雨。粉笔丹青描未得。金针彩线功难敌。谁傍暗香轻采摘。风淅淅。船头触散双鸂鶒。夜雨染成天水碧。朝阳借出胭脂色。欲落又开人共惜。秋气逼。盘中已见新莲菂。叶下鵁鶄眠未稳。风翻露飐香成阵。仙女出游知远近。羞借问。饶将绿扇遮红粉。一掬蕊黄沾雨润。天人乞与金英嫩。试折乱条醒酒困。应有恨。芳心拗尽丝无尽。罨画溪边停彩舫。仙娥绣被呈新样。飒飒风声来一饷。愁四望。残红片片随波浪。琼脸丽人青步障。风牵一袖低相向。应有锦鳞闲倚傍。秋水上。时时绿柄轻摇扬。宿蕊斗攒金粉闹。青房暗结蜂儿小。敛面似啼开似笑。天与貌。人间不是铅华少。叶软香清无限好。风头日脚乾催老。待得玉京仙子到。凭向道。红颜只合长年少。脸傅朝霞衣剪翠。重重占断秋江水。一曲采莲风细细。人未醉。鸳鸯不合惊飞起。欲摘嫩条嫌绿刺。闲敲画扇偷金蕊。半夜月明珠露坠。多少意。红腮点点相思泪。越女采莲江北岸。轻桡短棹随风便。人貌与花相斗艳。流水慢。时时照影看妆面。莲叶层层张绿伞。莲房个个垂金盏。一把藕丝牵不断。红日晚。回头欲去心撩乱。粉面啼红腰束素，当年拾翠曾相遇。密意深情谁与诉，空怨慕，西池夜夜风兼露。池上夕阳笼碧树，池中短棹惊微雨。水泛落英何处去，人不语，东流到了无停住。幽鹭慢来窥品格，双鱼岂解传消息。绿柄嫩香频采摘，心似织，条条不断谁牵役。粉泪暗和清露滴，罗衣染尽秋江色。对面不言情脉脉，烟水隔，无人说似长相忆。楚国细腰元自瘦。文君腻脸谁描就。日夜声声催箭漏。昏复昼。红颜岂得长如旧。醉折嫩房和蕊嗅。天丝不断清香透。却傍小阑凝坐久。风满袖。西池月上人归后。嫩绿堪裁红欲绽。蜻蜓点水鱼游畔。一霎雨声香四散。风飐乱。高低掩映千千万。总是凋零终有限。能无眼下生留恋。何似折来妆粉面。勤看玩。胜如落尽秋江岸。"}