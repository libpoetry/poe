{"id":"436784","title":"望崧少二首","dynasty":"金末元初","author":"元好问","text":"崧少飞来昆阆山，山家茅屋翠微间。鸡豚乡社相劳苦，花木禅房时往还。结习尚馀三宿恋，残年多负半生閒。长河一苇人千里，望断西城碧玉环。饮鹤池边万木稠，养龙崖上五峰秋。藤垂绝壁云添润，涧落哀湍雪共流。田父占年惊玉旆，诗仙留迹叹昆丘。西风落日山阳道，空对红尘忆旧游。"}