{"id":"683890","title":"十二绝句送敬美弟闽中学政","dynasty":"明","author":"王世贞","text":"一傲除书两挂冠，归云欲出洞门寒。凝空易作千原雨，承日还高五色翰。莫言时雨未平匀，西洒秦天东入闽。惟是钱塘一水地，至今犹有望霓人。七闽文物有容辉，吹律邹生事已非。欲向春风问消息，一时翘首问乌衣。千迭名山千迭青，五更风铎五更星。莫言池草今无梦，也要随君到幔亭。幔亭溪畔密藏云，曲曲清流皱縠文。火枣向来须已啖，前身可是武夷君。倚幰看云度武夷，霜皮古柏隐丛祠。诸生定有椒浆供，为读羊公堕泪碑。千林霞碎荔枝风，火齐堆盘万颗同。卢橘杨梅知不论，可能收得状元红。万安桥畔水曾波，紫蛎红瑶处处多。采得明珠堪把玩，莫教鱼目笑蹉跎。绛帷斜卷木兰舟，夹岸蛮音入棹讴。使者解书丁有尾，不妨行部下汀州。澹圃西连恬憺宫，香煤欲冷树号风。从他猿鹤相惊怨，自是冰心出处同。破寒三盏瓮头春，临到分离亦怆神。我厌长生君用世，可能终作耦耕人。右丞虽则恋清幽，五短元应让蜀州。记取玉矾书内句，莫容堂印挂心头。"}