{"id":"1104681","title":"大中祥符朝会五首 皇帝举酒用《醴泉》。","dynasty":"宋","author":"郊庙朝会歌辞","text":"觱沸槛泉，寒流清泚。地不爱宝，其旨如醴。上善至柔，灵休所启。利泽无疆，允资岱礼。彼茁者芝，茂英煌煌。敷秀乔岳，寔繁其房。适符修贡，封峦允臧。永言登荐，抑惟旧章。惟帝佑德，卿云发祥。纷纷郁郁，五色成章。奉日逾丽，回风载翔。歌荐郊庙，播厥无疆。玄文申锡，嘉祥绍至。伟兹胎禽，羽族之异。翻翰来仪，徘徊嘹唳。祚圣储休，聿昭天意。天生五材，木曰曲直。维帝顺天，厚其生植。连理效祥，成文表德。总萃坤珍，永光秘刻。"}