{"id":"689462","title":"道中作九首","dynasty":"明","author":"吴与弼","text":"临渠爱流水，试砚涉还歇。起看碎米花，疑残去年雪。眺望觉日迟，经过忘前后。牧唱儿童閒，黄牛满丘阜。丛竹夹桃花，清池映高下。世上有丹青，笔底谁能画。爱景时回立，烟村澹相对。惆怅百年人，此心几人会。呼童汲清泚，怡然坐临池。谁能知我怀，细雨来催诗。人生得丈夫，万一幸为儒。寸心含宇宙，不乐复何如。纸笔不暂离，琴书恒自随。欲忧身外事，何日是閒时。得诗万事轻，性达频爵跃。翘首吟未回，松风度寥廓。微雨已滑途，行客未堪住。遥问读书斋，正在花深处。"}