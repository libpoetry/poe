{"id":"1077212","title":"畴老修撰所藏华岳衡岳图 衡岳","dynasty":"宋","author":"李纲","text":"五岳分奠如循环，作镇南服惟衡山。炎方荒绝亘沧海，天付雄柄司神奸。祝融腾掷倚霄汉，群峰逦迤犹堂坛。赞襄一气泄云雨，蟠据千里来荆蛮。屹然天地物最钜，造化凝结良艰难。恭闻兹岳魏夫人，羽驾白日游山樊。翛翛云气变异色，笙竽声杂环佩珊。神仙恍惚未易测，落花流水空潺潺。退之倔强古亦少，故取窜谪窥孱颜。精神默祷若有应，驱扫氛翳开烟鬟。乃知正直神所与，露奇呈巧初不悭。嗟予平生好山水，欲以两足穷跻攀。恨兹羁束未能往，幽觌眇然图画间。何当身逐雁同到，已觉心与云俱閒。轩辕弥明傥未死，相与游戏超尘寰。"}