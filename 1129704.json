{"id":"1129704","title":"遣怀","dynasty":"宋","author":"释绍嵩","text":"抱瘵便秋晚，无言祗自知。是身多落寞，半世足飘离。静阅王维画，闲围李远棋。慨然叹时命，转觉命堪疑。落拓无生计，放怀便所便。托心时散帙，即事偶成篇。此道欣逢泰，平生祗信缘。慇勤伴幽独，松亚小窗前。学懒真成懒，龙钟志未酬。此生多轗轲，何处不迟留。勋业频看镜，寒盟得问鸥。羁愁难尽遣，愁尽自无愁。淹泊宁吾愿，年光送老来。只知闲说话，但觉旅怀开。此路方知己，唯天合是媒。冥搜无好语，也辱片云催。"}