{"id":"185658","title":"送徐舜辑·彦霖父子魏公客","dynasty":"宋代","author":"陆文圭","text":"彦霖父子魏公客，持国之兄招不得。豪华落尽漳水流，主人眠石扃醉白。天倾地坼古今愁，浣花穷他老参谋。窗寒雪历灯昏夜，门静虫吟叶落秋。平生故人渺江浦，谁往省之遗宗武。惜哉赤白两洪崖，敢道交情弃如土。回舟菽浦思依依，空忆桃花鲚鱠肥。竹西骑鹤不可去，西州万里交安归。南山之阳木已老，南山之阴木尤槁。不信春风吹不苏，珍重岁寒宜自保。"}