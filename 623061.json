{"id":"623061","title":"太宗","dynasty":"明","author":"郭之奇","text":"唐之英主太宗尔，太原开基安可侈。掩耳先为突厥臣，化家独赖世民子。剪薛除萧诸伪夷，擒充戮窦群凶止。白旄黄钺六年收，玄武霜戈今日起。宇宙功高人共推，禁门蹀血谁能已。显德初传百善臻，贞观政要千年纪。文武之用各随时，谏争无讳从兹始。师古王图未足多，世南圣德何须拟。为忠为良岂异臣，及尧及舜惟徵耻。瀛洲二九漫标形，凌烟三八徒誇美。可怜侯许亦丹青，托孤亡赖归英李。长孙终奈雉奴何，女王竟属才人矣。"}