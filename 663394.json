{"id":"663394","title":"贾太史母太安人挽辞","dynasty":"明","author":"边贡","text":"中寝阒寂兮夕风以雨，灵薄阴沈兮莓生于庑。棘人返兮恋恋，杳慈颜兮莫予睹。历庭宇以周望，循园庐而抚膺。揽堂背之故谖，缤杂遝兮落英。撷芳荃以为旨，奠桂椒以为浆。灵偃蹇其至止，怛进拜兮彷徨。杉舆兮柏輀，文骊兮素旂。启殡宫兮山之阿，送母氏兮永归。重曰：茫茫厚土，閟虞渊兮。白曜回光，烛幽玄兮。陟彼峻屺，睇流云兮。神理超遥，眇氤氲兮。嗟予寡翼，安彼溯兮。穷祀剪剪，悄终慕兮。"}