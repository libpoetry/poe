{"id":"1129050","title":"示众法语","dynasty":"宋","author":"释印肃","text":"矿去金存百鍊周，自从索价没人酬。腾今耀古非声色，曾共沩山作牯牛。身若浮云心若风，居常不定在虚空。忽然风捲云无迹，谁人解识主人公。大隐居廛小隐山，了心无事没多般。休缘到此磨尘垢，绝爱终须耐岁寒。百草上参多宝佛，镬头边勘赵州关。莫教一击连天地，震动坤维顷刻间。"}