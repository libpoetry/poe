{"id":"1112234","title":"寿州十咏 熙熙阁","dynasty":"宋","author":"宋祁","text":"东谯已自高，复此构层宇。谁谓淮南远，风物美无度。飞岑纳昼碧，流月遗宵素。揆予乏仙气，楼居庶可慕。堂皇敞而华，檐牙照池水。钿叶矗新团，玉莩粲繁蘤。游鳞竟泼泼，幽石仍齿齿。寄言采秋芳，何必涉江涘。涉园憩何处，道左荫华榱。幽寻乏朋往，胜晤徒自知。文禽弄不歇，惠风至无期。含情重徙倚，物色到霞霏。使君班春还，于焉衎吾属。四阿住翚棘，聊以便凉燠。栋表飞云逝，题端邀月宿。无德与斯人，式宴良自恧。兰菊被秋坂，危宇冠层巅。杂树自隐日，脩条争刺天。石斜苔附秀，樛穷蔓倒悬。撷英欲谁遗，伫立徒娟娟。昔人有机心，鸥鸟舞不下。太守心异昔，寒灰与时化。尔既不我猜，余亦无尔诈。随波以全躯，于兹伴多暇。肇允缔层宇，岧岧少城隈。凭轩肄师孑，中坐合宾罍。白日披霞上，苍山障雾回。眷言西北道，吾师安在哉。尝闻淮南王，鸡犬从此去。至今山头石，马迹尚有处。使臣辞从官，终日绝尘虑。望望云汉间，想见宾天驭。烟筱环曲堤，飞轩俯幽渚。水容静可鉴，倒见城头树。青蒲矗尔秀，白鸟瞥然去。胜晤与时新，遂歌奚能叙。"}