{"id":"814073","title":"东行口占","dynasty":"清","author":"陈梦雷","text":"襆被登车谢九阍，三年囚首一身存。贱同厮养孤臣分，生到边庭圣主恩。籍削寄名归卒伍，魂销凭梦返家园。白云南向肠凄断，鹤发东风正倚门。慷慨休歌《行路难》，安排随地圣恩宽。牛车未免烦田老，升斗依然仰大官。瘦骨可堪边塞苦，敝裘宁耐朔风寒。临歧不洒伤心泪，忧国当年泪已乾。风尘三载羽书驰，填海曾闻精卫悲。岂意上官专草稿，翻令巷伯叹南箕。铄金祗为招群忌，投杼何当慰母疑。行矣帝乡犹未远，还胜凝碧望阍时。"}