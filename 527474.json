{"id":"527474","title":"立春日作二首 其二","dynasty":"明","author":"何景明","text":"鸟鸣知天曙，冰泮知天和。寒崖变吹律，阳渚发鸣葭。温风戒旦至，淑气应时加。申瞩暨昏旦，驰情赴幽遐。连峰睇初景，木杪眺孤霞。阴雪被高岑，暄波泻平沙。辨候气有异，触物理无涯。抚已寡朋与，怀侣独长嗟。徒攀春岸条，未采中林华。情惬赏不遗，心旷迹自赊。久矣敦夙游，不愧在涧歌。"}