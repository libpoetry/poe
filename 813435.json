{"id":"813435","title":"寿外舅汪稼门先生七十","dynasty":"清","author":"李振钧","text":"蓬岛何曾见列仙，但教守道即延年。人于清德尊元老，天为苍生佑大贤。鹤燄齐鸣铃阁敞，蟾轮恰照绮筵圆。迎春好上长春颂，颂比灵椿更八千。从来康寿归仁者，亦有耆英作荩臣。公以大儒持节钺，天教贞干迈松筠。常存一事无欺意，自定千秋不朽身。那羡香山图九老，逃禅晚岁尚迷津。凤水龙山毓范韩，屹然柱石重朝端。讴歌到处九州督，知遇当年七品官。海国重临填甲算，福畴新锡侑辛盘。江南父老遥胪祝，惠爱于今欲报难。礼坊道岸溯前谟，惭愧东床学业芜。一卷传经敦百行，两篇赐什反三隅。丈人峰峻仙霞阻，别驾舆题綵服娱。自爇心香拜南极，捧觞如共鲤庭趋。"}