{"id":"798988","title":"二郎神 和徐伸","dynasty":"清","author":"杨玉衔","text":"月阶閒立，又惹得、满身花影。奈孤枕遥更，薰炉残烬，凄绝关山梦冷。望末红楼天边远，外讳说、相思成病。况狂絮封帘，飞花上鬓，也羞窥镜。谁省。鲛珠泪重，鸳衾冰凝。最苦是宵来，痴成悲极，还待黄鹂唤醒。油壁轮埋，鞦韆架拆，空负阳春烟景。要领略、镇日空山太古，成林风静。"}