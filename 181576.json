{"id":"181576","title":"前山寻兰·眼债未全无","dynasty":"宋代","author":"郑刚中","text":"眼债未全无，惜春心尚有。喜闻幽兰臭，寻过东出口。披丛见孤芳，正似得佳友。小锸破苍藓，护致归座右。秀色带尘埃，清芳动窗牖。爱媚固无厌，嗟惜亦云久。今为花木者，贵重无与偶。第能吐青红，贡献率奔走。官舟塞古汴，往往载蒲柳。尔何守幽林，国香空自负。所幸无改芳，可使名不朽。"}