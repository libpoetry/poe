{"id":"691392","title":"寄南昌沈大尹","dynasty":"明","author":"李昌祺","text":"杖屦归田日，山林养病时。缶无陶令粟，笈有杜陵诗。蒲柳身空老，松筠性不移。何由重会面，相与话襟期。终日惟枯坐，衡门掩薜萝。自缘知己少，谩道识人多。往事心徒赤，浮生鬓已皤。久思餐杞菊，作赋续东坡。昔出别乡亲，今还少四邻。天留双眼在，人笑一身贫。勇退惭先哲，相知感故人。平生坚白意，未肯涅缁尘。"}