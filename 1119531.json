{"id":"1119531","title":"寓吴门十首","dynasty":"宋","author":"陈造","text":"一寒驱去还干禄，万虑纷然祇爱山。阅世恍如清梦觉，求田聊计白头闲。官卑责薄得徜徉，漫仕归来味更长。它日故人多好事，笼鸡载酒未吾忘。诸公念我闲无食，粟继舆台扣户频。眼底梅花还索笑，酒肠诗胆已轮囷。溪翁园客问何如，可讳浮生百计疏。不惮典衣规得酒，长因乞米衒能书。向来勇策著书勋，一刻曾将白璧论。老去光阴都不惜，静看乌兔役朝昏。兴阑猛辍凌江棹，重看莺花茂苑春。归自乘流留亦好，浙风淮俗总宜人。日日烟林野市间，路人应作老狂看。排门赏竹宁辞骂，踏雪寻梅苦耐寒。稚子浪忧陶令老，山妻终誉仲卿贤。虎头试写经行处，龙具宁甘未死前。禹益咨俞俨紫庭，藩星仍映使星明。鄙夫少日三千牍，尽付诗情写治平。平时觞咏妨生理，此去狂疏托上官。但使推敲贷冲节，不烦排日报平安。"}