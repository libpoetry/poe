{"id":"521261","title":"送赵明嗣袭职之金陵","dynasty":"明","author":"顾清","text":"锦衣将军燕蓟郎，面围红玉颜清扬。全家旧住双阙旁，一门诸父皆周行。阿翁昔日事先皇，金戈日侍殿东厢，一日不见回清光。将军后出亦堂堂，韬钤间续诗书香。十三学书临硬黄，十五百步穿垂杨。二十辞家宦南国，已觉万里前无当。圣人南面驭八荒，风尘不动塞草长。将军功业何所见，可惜龙剑明秋霜。龙剑明霜龙不如，莲花凿镂金蟠挐，但令不试慎勿疏。君不见金张之子世宿卫江东，虽好岂是将军居。"}