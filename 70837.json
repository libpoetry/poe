{"id":"70837","title":"水龙吟·日边俪景同翻","dynasty":"元代","author":"王恽","text":"日边俪景同翻，千年高际风云会。堂堂大节，中流砥柱，狂澜横制。黄阁归来，英姿飒爽，故家房魏。甚是中却有，东山雅量，经纶尽，金华事。总道丹心为国，要春满、人间桃李。诗坛风月，清时钟鼓，不妨游戏。一点台星，五云萦绕，凤池佳气。为相君满泛，金盘仙露，枕秋蟾醉。"}