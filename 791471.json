{"id":"791471","title":"侍家大人登圆山敬步原韵","dynasty":"清","author":"金和","text":"平畴如绣错，远山俨翠障。圆峰居其间，登览心神旷。泠泠涧泉流，郁郁花木傍。趋庭喜馀暇，有同南楼望。五岭到此尽，岩疆独雄壮。昔年分鸿沟，蛮触不敢抗。留兹名胜区，气象显万状。标高赤霞中，兴寄青云上。天风浩浩来，海气相鼓荡。东望蓬莱山，飘渺指所向。神仙本虚无，不用乘槎访。即事多所欣，如愿亦相偿。即看广厦开，转瞬崇墉创。讼庭落花閒，归来更酬唱。"}