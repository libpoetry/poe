{"id":"432101","title":"浣溪沙 随兴而成本无论次","dynasty":"近现代","author":"张采庵","text":"危膝攒眉入苦吟。熟罗天气已侵寻，如何了却古来今。若使千秋为怨蝶，何如一死化冤禽。青天碧海夜夜深。嘶断斑骓送陆郎，浮云西北是吾乡。长桥红袖意回皇。灯火不成前度社，酒兵难问少年场。丝丝细雨湿流光。谁与伊人伴药垆，窗灯孤另影模糊。旧时残梦又相呼。丝吐红鸾怜寡妇，环镂金凤约神姑。飞星如矢月如弧。眉萼无烟接眼波，欢场战败付修罗。美人犹倚帐前歌。若有所思惟汝耳，更无可落奈花何。今宵凉似昨宵多。桐叶成阴五月凉，小车大陌各匆忙。低鬟一笑亦心伤。往事人前休问我，明朝花下再期郎。亡羊失马十年长。蝴蝶三生迷梦魂，故随蝴蝶觅春痕。隔花消息恐非真。水面荷花疑是雨，楼头人意懒如云。无聊无赖又黄昏。"}