{"id":"1229770","title":"送王升卿","dynasty":"元","author":"房皞","text":"伤哉船子峰头月，昨夜团团今夜缺。月华犹自不长圆，人生安得无离别。世上忧端千万许，惟有别离心最苦。卢川春晚送君行，落花为我啼红雨。四海纷纷尚戎马，我曹只合归林下。如椽大笔今无用，日课新诗自陶写。嵩阳佳处如罨画，浮可渔兮田可稼。我欲从君觅隐居，却恐山灵嫌俗驾。"}