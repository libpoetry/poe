{"id":"681665","title":"送何敬止之安庆","dynasty":"明","author":"陈维裕","text":"久别愁契阔，一见情转纾。如何未几月，策马复驰驱。晓出都门道，和风吹长裾。载酒双玉壶，酌君聊踟蹰。好鸟对离席，垂杨发清渠。把酒未成醉，却忆相交初。癸酉岁大比，就试来于于。当时誇特达，抱负期共摅。荆山君献璞，沧海我遗珠。彼此或阻隔，蹉跎音信疏。君教钱塘上，巍然道自居。湖苏齐经学，河汾播名誉。我今忝登第，乘骢长安衢。相逢话畴昔，屈指十载馀。公邸且为乐，忽闻䧏除书。宦辙岂常聚，仕途随所如。恪共各自勉，离别安足吁。安庆俗齐鲁，诸生器璠玙。到时正三月，杏坛化日舒。皋比坐容与，函丈争抠趋。师道素所讲，熟路驰轻车。长养九霄翥，变化北溟鱼。倘因閒暇日，尺书多寄予。"}