{"id":"446579","title":"金缕曲     自疆返渝答友人","dynasty":"当代","author":"蔡淑萍","text":"惆怅关山月。又依然、大江东去，浊波千叠。廿载风华如水逝，负了青春热血！回首处、荒原飞雪。欲逐归鸿寻旧梦，奈风吹旧梦如秋叶！恨此意，与谁说？听君金缕情犹热。愧平生、辛酸都味，竟非英物。敢望好风舒羽翼，正怕人间缧绁。对夕照、茕茕蹀躞。欸乃一声牵望眼，却扁舟过处烟波阔。心魄动，泪盈睫。"}