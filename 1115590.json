{"id":"1115590","title":"赵达明太社四月一日招游西湖十首","dynasty":"宋","author":"杨万里","text":"今日清和和又清，王孙领客出都城。好天胜日能多少，三到西湖始一晴。画舫侵晨系柳枝，主人生怕客来迟。娇云嫩日无风色，幸是湖船好放时。船从咏泽过孤山，径度琉璃一簟间。隔岸多情杨柳树，向人招唤俯烟鬟。御池水满苑门开，泥带飞花路带苔。到得孤山翻作恶，海棠闹日不曾来。萍生儿子点疏星，荷捲文书立万丁。回首南高峰上塔，手中攀得玉竛竮。橘花如雪细吹香，杏子团枝未可尝。行到陈朝枯柏处，孤山山背水中央。和靖先生坟已荒，空馀松竹故苍苍。王孙自洗鸬鹚杓，满酌真珠酹一觞。行尽孤山碧四围，却寻初路得来时。好风借与归船便，吹近琼林却不吹。风撩太液小荷欹，日丽长杨花影低。阑入苑中啼不歇，恨身不及一黄鹂。葱茏晚色正佳哉，苦被归鞍紧紧催。船压浮荷沈水底，须臾船过却浮来。"}