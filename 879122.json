{"id":"879122","title":"念奴娇 其十五 四和","dynasty":"宋","author":"刘克庄","text":"太丘晚节，把家事、一切传他谌纪。业已休休，又谁解露绶，会稽郡邸。张丈殷兄，阮生朱老，相与为唇齿。酒楼犹记，谪仙尝醉于此。一二耆旧贻书，新来强健否，问年今几。谢傅当时，却因个甚，抛了东山起。对局含嚬，闻筝堕泪，围在愁城里。吾评晋士，不如归去来子。"}