{"id":"746265","title":"补题潘红茶方伯奉使富良江图","dynasty":"清","author":"吴清鹏","text":"海南岛国杂百夷，姎徒黎母荒是非。强食弱肉鸟兽欺，乱丝轇轕不足釐。旧阮复收新阮基，牛马内首就绁縻。终王入表帝日咨，浩荡如天包以慈。尔疆尔理我尔绥，惟恭辰汝其往治。赐一品服上公仪，富良渡江南风微。朱衣照水开旌旗，龙伯罢钓鲛女嘻。驱驾蛟螭从灵蠵，珠宫晃漾摇玻璃。蝘蜓视之无{山敛}巇，八月不误星槎期。白象峞㞦蒙虎皮，莲花蹴踏王所骑。郊迎馆入延宾扉，宣以意示以德威。百花楼前歌舞嬉，欢留十日尽汝私。天子命我无久羁，宾币百篚元纁绯。珊瑚木难珠贝玑，揽衣一笑手却挥。轻装载石归乎归，何用陆贾多金为。"}