{"id":"1170340","title":"李独携酒见访","dynasty":"唐","author":"李涉","text":"晓斋独坐霜景寒，草堂逸士来相干。风神左峭心意阔。自言山中新酝熟，手挈一壶兼一轴。果然文字称仪容，已觉建安风彩俗。嗟予潦倒身无成，偶因章句生浮名。就中怜爱李景俭，酒狂大语欺奴兵。老夫昔逐巴江岸，唱得《竹枝》肠欲断。为君试发一声看，九派烟霞愁漫漫。"}