{"id":"543436","title":"将负瓢笠入金华从赤松三子游作","dynasty":"明","author":"胡应麟","text":"三十六洞天，金华亦奇绝。古昔群真栖，云霞閟阊阖。赤松乘紫烟，皇氏憩丹穴。缅邈怀仙灵，栖迟表才杰。奕奕孝标生，漂流寄东越。长生本经世，不朽惟大业。伊余后千载，束发慕贤达。逝将辞垢氛，寻幽入林樾。大药倘可逢，雄词冀颃颉。异日骑双龙，携手轻六合。"}