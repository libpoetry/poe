{"id":"579587","title":"恩赐宁亲卷为汤文玑赋","dynasty":"明","author":"江源","text":"君不闻曾参养亲志，区区口体何足数。又不闻徐庶方寸乱，蜀汉功名弃如土。吾皇大孝八极御，人人曾参与徐庶。看君终日悬孝思，诏许宁亲五羊去。行行且莫迟车轮，倚门斜日愁正殷。君量越水几千尺，试比亲恩谁浅深。秋风到晶趋庭闱，菜衣戏舞称金卮。劝君努力继前哲，应丑人间不孝儿。"}