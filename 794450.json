{"id":"794450","title":"扫花游 自云栖寺归，泛舟西湖，游览竟日，倚声成歌","dynasty":"清","author":"阮恩滦","text":"万篁径里，正翠滴篮舆，海霞初晓。寺门渐杳。更明湖荡桨，镜波回抱。极目群峰，百变云容尽扫。晚春好。问堤柳旧栽，添种多少。何事赢懊恼。指绚碧亭台，俊游曾到。谢墩自小。叹而今剩有，冷烟衰草。无限悲怀，且听莺啼树杪。日西了。尽徘徊、晚花沼。"}