{"id":"898063","title":"宿凤翅山悬泉寺","dynasty":"宋","author":"张耒","text":"秋山晚景凉，幽路转石壁。稍知步武峻，渐与鸡犬隔。层崖恃我西，悬瀑垂百尺。崩腾捣重泓，昼夜碎圭璧。天寒行已深，岭转客暂息。最爱下山泉，潺潺马蹄侧。重门敞幽寺，台殿互开辟。野僧三四人，披衣出迎客。阴阴修竹静，下有神龙宅。泓澄一亩泉，黯黯万古色。翛然改瞻视，异物如不隔。萧萧毛发疏，伫立动神魄。云低秋天阴，木落山日夕。房寒灯火青，夜久人语寂。通宵淡无梦，起望晓天白。山川接周韩，清洛去不极。我无轩冕意，野性自夙昔。尘埃阻幽好，奔走愧谋食。偷闲到丘壑，便欲老泉石。君有在笼鹤，岂愿潜六翮。将归且复止，既去缓吾策。寄语山中人，行当蜡双屐。"}