{"id":"196027","title":"瑞鹤仙·杏烟娇湿鬓","dynasty":"宋代","author":"史达祖","text":"杏烟娇湿鬓。过杜若汀洲，楚衣香润。回头翠楼近。指鸳鸯沙上，暗藏春恨。归鞭隐隐。便不念、芳盟未稳。自箫声、吹落云东，再数故园花信。谁问。听歌窗罅，倚月钩阑，旧家轻俊。芳心一寸。相思後，总灰尽。奈春风多事，吹花摇柳，也把幽情唤醒。对南溪、桃萼翻红，又成瘦损。"}