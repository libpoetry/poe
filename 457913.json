{"id":"457913","title":"石人兄读予《荷塘集》，得一奇梦，梦曰：大夜弥天，唯荷塘恍有黑光。荷盖大可覆人，予趺坐盖底，胸以下皆没乎水。石人谓碰壁已亡，此必其魂也。有顷，亦下入水，与予并坐荷下，隔梗而顾之。时巨雨如泻，荷盖震颤不已。久之，拉予返，而予冷然不理。石人归，及岸回首，见予趺坐如故，乃为之泣下。予故为赋此 其二","dynasty":"当代","author":"卢青山","text":"荷盖童童如屋大，携手坐予荷盖下。轰天黑雨倾天泻，四围森绝苍横夜。拽予拽予归去起，掉首掉首哑不理。岸上回头如万里，看予冷踞幽如鬼。看予冷踞幽如鬼，泣数行下双眼萎。"}