{"id":"1071372","title":"何子应少卿作金华书院要老夫赋诗因成长句一首","dynasty":"宋","author":"汪藻","text":"词林根柢须人品，四海声名谁藉甚。金华真是第一流，好泛扁舟著宫锦。向来奋舌动天意，不怕惠文霜凛凛。忽然飘落九疑山，坐对秋风行两稔。手栽岩桂友群石，收拾清香供燕寝。笑随蛮俗且南冠，忍说乡关犹左衽。人间何事非戏剧，鹤有乘轩蛙给廪。功名入手谈笑间，谁谓收之如拾沈。况君风骨未渠艾，意气文章天所禀。我今头白奚所为，柏树谁知问从谂。虽云百里间何阔，同在邯郸一羁枕。遥知袖手正书空，读罢离骚还痛饮。"}