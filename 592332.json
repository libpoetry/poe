{"id":"592332","title":"寄李于鳞二首 其二","dynasty":"明","author":"欧大任","text":"八荒不可历，九夷非可居。遥睇白雪楼，仙人之所庐。飘飘忽欲往，六翮淩天衢。浮云翼我毂，高风吹我裾。徘徊东厢下，旷劫还来趋。其前当员峤，后则为岱舆。鸾歌凤亦舞，螭龙夹门枢。东方沆瀣浆，嗽之粗秽除。蟪蛄不及秋，宁与天壤俱。超举谁谓远，怊怅将焉如。"}