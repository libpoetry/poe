{"id":"1131742","title":"钓台","dynasty":"宋","author":"缪瑜","text":"王阳在位贡公喜，何况故人作天子。掉头不肯从渠游，却把丝竿钓江水。欲将此意问遗灵，寂寞江山唤不应。至今桐江一拳石，留得人间千古名。桐庐江中秋水清，富春山中秋月明。钓竿千尺无恙在，持竿我欲从先生。先生岂是傲当世，鄙夫患失滔滔是。狂澜既倒挽之回，持报故人惟此尔。衮衣不博一羊裘，事往台空江自流。遂令千古重名节，于乎先生真汉杰。"}