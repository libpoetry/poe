{"id":"1049805","title":"寄题鄂州李屯田家园仁安亭","dynasty":"宋","author":"郭祥正","text":"头陀楼阁坐青烟，画屏正落南檐前。主人隐几写风物，幅巾瑩爽南昌仙。仙翁读书五千卷，道与世背多聱邅。安之不扰静以养，逸我寿老全于天。帘栊疏疏白光透，栏槛寂寂花阴圆。黄鹂弄巧子趁母，白酒酿熟金为船。渊明醉矣客可去，细藤织榻闲攲眠。君不见黄鹤楼，鹦鹉洲，碧云欲合天自晚，芳草无情春亦愁。祢衡白骨瘗何处，曹王旧曲无人收。沈吟往事变华发，不饮何以销吾忧。销忧乎，君且饮，醉来天地真衾枕。"}