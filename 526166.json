{"id":"526166","title":"送费学士南试还朝","dynasty":"明","author":"顾璘","text":"拜命临黄阁，趋程下赤墀。徵才承汉典，奉使咏周诗。禹甸今王重，郤林夙望宜。龙光占剑出，汉影见槎移。藻鉴涵群品，文章得主司。朱衣窥暗烛，黄绢奖高辞。爱国唯崇雅，和衷更绝私。泪削荆客玉，囊脱赵人锥。物论归华衮，皇恩动锦旗。礼卑门士仰，兴远地灵知。谒圣瞻龙阜，怀贤访凤池。山河佳丽色，井邑太平规。行纪传诗卷，离心对酒卮。城回秋草遍，江迥暮潮迟。省俗舟沿溯，归朝佩陆离。相将南浦上，空有折麻悲。"}