{"id":"807350","title":"凤凰台上忆吹箫  广陵送孙介夫之石城","dynasty":"清","author":"陈维崧","text":"红板桥头，方山栅口，中流冷拨吴装。正萤飞冰簟，蝉咽银床。经过郗僧施宅，青溪曲、曲似回肠。云水外，千年陈迹，一片新凉。堂堂。过江人物，记畴昔狮儿，亦号孙郎。奈残山剩垒，极浦斜阳。持底寄愁天上，君须问、旧日平康。还则怕，菖蒲花老，燕子楼荒。"}