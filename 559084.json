{"id":"559084","title":"王孟箕双节流芳五言律三十四韵","dynasty":"明","author":"林熙春","text":"乾坤清淑气，磅礴大江傍。大小孤山出，招摇列宿张。匡庐悬玉柱，彭蠡护金汤。五柳先生里，三槐宰相堂。云何贤父子，先后殒光芒。天也靳难老，人兮称未亡。其知身既许，相对胆堪尝。铁石姑同妇，寒温冰与霜。百年黯昼色，孤影当星光。范砚留孙璧，薛经授子珰。无心迟发白，有意慰泉黄。幸挺梧枝秀，能绳椿树芳。神驹犹带血，雏凤甫呈祥。舐犊非慈爱，和熊是义方。痛心关远别，扼臂动旁皇。弓冶谁当户，文章独擅场。燕山收骏骨，越水试羊肠。人望频相属，主恩正未央。提封移岭表，握节下潮阳。春满弦歌沸，花明桃李香。驰驱问疾苦，畎亩驯牛羊。笔阵惊鱼鳄，琴音下凤凰。青萍腾卓异，紫诰并辉煌。廊庙徵劳苦，水衡近梓桑。口碑弥道路，卧辙溢郊疆。岭月装行役，图书系骕骦。无金封马鬣，有綍贲龙光。未许恋家庆，还应趣帝乡。祖陵偏密迩，国是定匡襄。胜地登临啸，名山著作藏。翩翩逸少调，磊磊辋川行。龟顾垂朱绶，鸾飞载锦囊。繇来世德远，人座起文昌。"}