{"id":"610722","title":"秋声弹剑歌","dynasty":"明","author":"邓云霄","text":"美人拾得破愁物，中山一饮醉千日。丈夫气逐秋风高，何事摧残肮脏骨。搔头不寐揽吾裳，巡檐中夜星琅琅。斗边紫气摇古狱，腰间老剑啼干将。此剑手之二十年，千金燕赵未许前。吹毛雨落惜开匣，铅刀世上何纷然。长啸倚天聊自宝，破山精力岂草草。剑兮持汝斩楼兰，漠南庭空刁斗闲。燕然野碑久剥落，阴山妖血愁斑烂。剑兮持斩佞臣头，摇天封豕正炰炰。一夫九首拔大木，当筵未许说庄周。剑兮持汝向侠客，易水萧萧虹已白。秋风客散信陵门，夜雨人耕孟尝宅。徘徊弹剑且高歌，延津龙吼扬雄波。鬼母秋郊何处哭，猿公竿杪时相过。起舞拔击盘莲花，星辰夜落乱如麻。风胡薛烛皆肉眼，倾秦指晋君休誇。古来神物待知己，吾欲赠之有张华。"}