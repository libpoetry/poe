{"id":"1253253","title":"次韵答陈祠部景祺三首","dynasty":"元末明初","author":"陶宗仪","text":"传家谨护一毡青，膝下儿孙岁岁增。松顶云开晴放鹤，溪头潮落晚移罾。堂临绿野从行乐，路直青霄定立登。几欲拿舟寻旧约，望穷烟树碧澜层。碧海双金远送青，对之诗思晚逾增。庭前洗竹閒留锸，池上叉鱼不用罾。锦里角巾唐杜甫，苏门长啸晋孙登。羡渠伯仲幽栖处，又隔风尘几百层。锦树离离海气青，岁年大稔粟加增。仆夫纬筱修鱼箔，童子纫丝结蟹罾。北舍南邻相往复，东皋西疃自临登。香浮缸面新醅熟，脍切鲈肥玉作层。"}