{"id":"1119314","title":"代挽何知县二首","dynasty":"宋","author":"陈耆卿","text":"一第声名动冕旒，渊源家学自梁丘。谁知雨化青衿日，最解风驰紫塞秋。幕府石洪嗟不作，河阳潘岳竟成休。雁行无复云边讯，愁绝萱堂正白头。才非似舅辱心知，露豁襟期喜溢眉。县组秦淮久依托，宾筵建邺又追随。闻君驯雉未多日，洎我分鱼已后时。徒对弦歌诵遗爱，西风涕泪强裁诗。"}