{"id":"1115882","title":"南歌子","dynasty":"宋","author":"杨无咎","text":"露宠妆成态，风扶醉里身。谩劳驿使走征尘。岭外陇头何处、不知春。诗思清如水，毫端妙入神。可怜徒效越娘颦。为问吟哦摹写、几曾真。笛喷风前曲，歌翻意外声。年来老子厌风情。可是于君一见、眼双明。枕臂听残漏，停杯对短檠。直教笔底有文星。欲状此时情味、若为成。巾染乌烟碧，衣拖晓露鲜。盈盈风骨小神仙。特地勾牵处士、梦巫山。星宿罗胸次，牙签弄指端。凭君为算小行年。试问与伊结得、几生缘。彩缕牵肠断，明珠暗滴圆。从头颗颗手亲穿。寄与仙乡同结、此生缘。和串拢瑜臂，连云坠雪肩。循环密数对沈烟。似我真情不断、永相联。"}