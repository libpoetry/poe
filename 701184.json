{"id":"701184","title":"拟古二首","dynasty":"明","author":"符锡","text":"三五河上柳，依依抚长流。春风应候发，好鸟鸣相求。美人隔湘水，沦落念寡俦。亟欲往从之，关河滞方舟。仰视只飞鸿，谓能迟我游。长吟忽不顾，离思重绸缪。春夜何漫漫，妾怀何草草。千里为君妇，相依托蘋藻。黾勉奉朝昏，殷勤展怀抱。爰知胶膝投，中道恒不保。新爱移平生，娥眉间谗巧。诚不亮于怀，区区复谁道。皓魄暧前楹，回芳薄林杪。时运互其端，荣华坐枯稿。以色为君怜，焉得长美好。结念良有因，抱之以终老。"}