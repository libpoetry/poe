{"id":"282147","title":"金缕曲·挽章式之同年","dynasty":"现代","author":"金兆蕃","text":"臣质今亡矣。怅临岐、津桥鹃语，十年于此。冰雪交期风尘外，落落晨星而已。叹直谅、如君能几。千里论文书在箧，衍波笺、重注倾河泪。磨镜具，远难致。州贤思适兼滂喜。许肩随、兴文精本，遵王小记。手定诗文编年稿，应有珠光剑气。在故纸、丛中飏起。莫谓校雠推绝学，是西京、悃宽刘中垒。蒿里奏，侑家祭。"}