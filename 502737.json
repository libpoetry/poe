{"id":"502737","title":"书黄士杰来清亭","dynasty":"明","author":"王恭","text":"太常东来凡几峰，仙山独削金芙蓉。君家作亭此山下，坐听秋声连万松。仙床石室垂萝畔，何限清晖落飞幔。北阙青云梦里閒，西山爽气朝来满。少饮翻能学醉翁，草玄何必似杨雄。讨论未悟天人理，啸傲还将麋鹿同。玉堂争识傅岩子，簿领香名亦如此。君有灵台一片清，来时不在清晖里。"}