{"id":"615414","title":"送戴公纶南还","dynasty":"明","author":"李孙宸","text":"戴生翛翛海鹤姿，胸中潇旷雅负奇。壮心孤往契千古，劲笔凭陵无一时。平生结交重意气，与余弱冠缔襟期。兴来白社朝朝会，别去沧波岁岁思。十年献策未得志，五岳三山寻杖履。春风偶逐蓟门游，相见惊狂疑梦里。便解金貂向酒家，论心日日醉流霞。探胜西山曾并马，乘凉东郭共看花。自此天涯旅思宽，顿忘沈陆在金门。祇便雅会长燕市，谁解离期促马鞍。闻君归路出吴越，秀岭名湖几超忽。登临好在暮秋时，文藻山川相映发。兴尽应归五穗城，白云山下学躬耕。予亦归来赋已就，期君共访安期生。"}