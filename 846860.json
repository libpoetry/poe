{"id":"846860","title":"酹江月 寿史贰卿","dynasty":"宋","author":"无名氏","text":"欢声雷动，问邦民，知道君侯生日。欲把天文占好事，夜半遥瞻南极。耿耿三台，寒光相射，瑞采连珠璧。自今以始，我公眉寿千亿。见说燕寝香凝，旌旗微动，猎猎薰风入。收拾乾坤生长意，留向人间敷锡。预约明年，难兄难弟，同侍虞琴侧。坐令仁寿，八荒开此寿域。"}