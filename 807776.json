{"id":"807776","title":"沁园春  余既沈疴濒死而远公亦一病累月乃其病中独持斋甚坚词以讯之","dynasty":"清","author":"陈维崧","text":"濒死三秋，僵卧十旬，已而已而。叹参苓暴贵，妇难窃药，鸡豚差贱，妃可呼豨。黄雀披绵，紫螯堆珀，更朵先生病后颐。属餍耳，任人呼其鄙，我举其肥。相怜同病奚疑。只松下君偏折露葵。但瓠称折项，欣焉命匕，鱼名石首，誓不沾匙。我辈衰羸，全凭脍脯，待得生天是几时。言非戏，请相随果腹，莫漫攒眉。"}