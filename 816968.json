{"id":"816968","title":"重游蔬香小圃赠梦庐","dynasty":"清","author":"路璜","text":"数亩清阴地，重来雨后天。帘栊殊豁达，水竹媚清妍。树密留云久，庭虚得月先。此中真况味，静对扫言诠。片雨高城过，微凉几席加。泉甘浮细乳，菜美茁新芽。径曲难容马，篱蔬不碍花。莫嫌近城市，到眼遍桑麻。种树多于屋，墙低野望宽。看花时过客，对竹画生寒。碧涧分泉易，红尘到枕难。卧游忘早暮，脱略谢衣冠。"}