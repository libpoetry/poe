{"id":"1117611","title":"依韵和再开芍药十六首","dynasty":"宋","author":"陆佃","text":"同时几许已成空，回首荣枯是梦中。自昔一般称国艳，而今两度嫁春风。谁人与刻三年叶，何事惟开十日红。试倚玉梯丹汉外，为渠方便问元功。百花羞缩敢争先，雨露仍随爱惜偏。青帝拟教春一见，素娥留待月重圆。相逢可惜非三月，自叹无因更少年。终日倚阑看不足，直须风雨送归天。前来楼子妙凌空，若比今生是下中。曾与阿衡调鼎铉，拟教周昉画屏风。再生桧老无多绿，四季花凡一饷红。认得洛阳人未识，信知天地有奇功。祇受姚黄一著先，儿家元在郡西偏。解残珠佩迎新见，寻得金镮依旧圆。一过馨香犹半日，再来期约本明年。向人自有凌云意，不羡城南尺五天。市井初传为一空，直疑伊洛谩当中。别承仙掌非时露，剩占薰弦几日风。自愧霜髭难更黑，谁怜粉面不长红。岂惟画史愁传貌，兼使诗人费尽功。一番风信作花先，未必春工会党偏。玉杵买来容再睹，金钗分与却重圆。几回众里知谁似，一堕人间有几年。我是玉皇香案吏，可能相与便朝天。十方生灭尽虚空，往往看花似醉中。再见倾城弥爱日，一闻绝代竞趋风。不知世逐仙棋换，未免身归爝火红。自断此生真梦幻，直须成佛是殊功。牡丹犹自欲推先，传语诸花莫恨偏。泪眼始看金谷坠，指环寻伴玉箫圆。此身那复思前事，半面犹应记往年。毕竟得归归甚处，玉楼深在九重天。谁言见惯是司空，旧说扬州未必中。可是两三千处月，能如二十五般风。依稀仙帐魂今返，遭遇神针肉更红。却得蓬蒿遮蔽力，便教重见太平功。诗成赢得锦袍先，自是高才遣将偏。稀遇仙丹时下熟，荐惊神女梦中圆。丹梯直上三千级，间气于今五百年。为报百花休暗恨，便开三度也由天。春归岑寂厌书空，赖尔相陪酒屡中。未必前身非叔子，不应后至似防风。赌留坐客排双陆，借与都人画二红。须信年芳有虚发，莫教杨柳误前功。阿谁莲步拟搀先，相见从他次数偏。曾学驻颜知药喜，免教渝约问蓍圆。春风省识非平日，昏雾中看类老年。闻说上林今更好，一如尧禹旧时天。来时宾客正谈空，更值僧斋饭一中。便拟商量归慧日，豫传消息与香风。夏蚕三叶空馀绿，秋木重花祇浪红。惟有此花花与子，两曾相见是神功。姿貌新来胜日先，托根何事得州偏。起将玉骨灵符异，分出金身觉性圆。如不能言常竟日，似曾相识是今年。也应解笑山茶晚，长占东南小雪天。诸县丰登狱屡空，珍祥如欲助升中。不妨故故留连月，未到频频恼乱风。向上郁葱佳气紫，现前圆满报身红。自今长许汾阳醉，内外曾无缌少功。发居众后摘居先，玉色无端禀赋偏。华表却归仙梦远，宝陀重现瑞光圆。少师花谱三千字，吏部春诗二百年。两处偶然浑忘却，不须惆怅对炎天。"}