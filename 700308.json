{"id":"700308","title":"昔司空表圣辞官后预营冢圹与宾客同游世传以为达予葬淑人迫于岁暮功虽未讫而规制定矣营度往还得绝句十二首目之曰生游棹歌非敢仰希先躅亦聊以寄兴云尔","dynasty":"明","author":"顾清","text":"瑁湖烟水接通波，问讯塘桥路不多。长向北花园下过，归舟齐唱夜游歌。通波门外水烟长，五里红亭浸碧塘。记得儿童游戏日，夏家坟树郁苍苍。十里湖光十里山，山容滉漾水云间。横桥便是中分地，长与游人记往还。水面风来闻磬声，玉虚台殿俯清泠。年来晴雨无凭准，我欲云阶暂乞灵。渐近青山水渐湾，水湾回处正当山。山形飞落青霄凤，水势旋为碧玉环。玉环东转带虹腰，一水东行赴海遥。三百年来文物尽，行人犹自说塘桥。蛇岭高盘翠作堆，玉屏重拥凤飞回。南宫对客披图处，谁道扁舟此日来。顾浦北来山隐隐，张村东下水悠悠。不须细问青乌子，论姓还应我一丘。短垣疏柳枕横塘，中有尚书昼锦堂。落日回舟思无限，渔歌一曲下沧浪。西来一水自山泾，半入塘桥半鹤城。南北回环如有意，往来长得顺流行。万古乾坤一寸心，西风回首二毛侵。青山幸有全归地，敢向烟霞计浅深。执手交期终此地，生游胜事起今年。乌纱一幅青天下，画楫双支绿水前。"}