{"id":"157245","title":"水龙吟·晓天谷雨晴时","dynasty":"宋代","author":"曹组","text":"晓天谷雨晴时，翠罗护日轻烟里。酴醿径暖，柳花风淡，千葩浓丽。三月春光，上林池馆，西都花市。看轻盈隐约，何须解语，凝情处、无穷意。金殿筠笼岁贡，最姚黄、一枝娇贵。东风既与花王，芍药须为近侍。歌舞筵澡，满装归帽，斜簪云髻。有高情未已，齐烧绛蜡，向阑边醉。"}