{"id":"1055493","title":"秀远堂次赵德孺韵","dynasty":"宋","author":"李之仪","text":"爱山依山住，如山不少下。山中所有多，惟取不容舍。烟云实交游，松竹乃保社。尚欠目所穷，披剪宁问槚。廓然宇宙宽，信矣和无寡。隐隐彻四垂，万象入坯冶。初疑彩间错，又若墨匀洒。造化非适然，一一类见假。吾友端可人，韵胜不少野。更将桃李俱，参差移拱把。时哉须自勉，岁月甚奔马。得难未易失，讵有长年者。何妨倒载归，日日无虚斝。"}