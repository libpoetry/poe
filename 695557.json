{"id":"695557","title":"河船口占八首","dynasty":"明","author":"林弼","text":"沽河水接潞河浑，处处新营失旧村。闻说东西两渔甸，年来也隶达家屯。七月既望月更圆，芦花吹雪秋满船。无人共过黄泥坂，此客元非赤壁仙。昨夜江头秋雨急，晓看新水已平堤。堤边红蓼开无数，树树相依穗穗齐。原田黍稌秋垂熟，妇子巡防闹达宵。但得西成来鼠雀，也胜螟螣尽青苗。忆昔扁舟过潞河，垂杨两岸绿阴多。而今野饭维梢处，烂熳牵牛引碧萝。点点芦篷疏雨声，酒魂诗梦有馀清。觉来却笑玄真子，犹向江湖著姓名。连朝雨急卧不起，清晓篷窗试一开。水面双双轻燕去，沙头个个白鸥来。河中风物无多子，鲤鲙蒲羹顿顿供。何似莼鲈乡味好，扁舟归去及秋风。"}