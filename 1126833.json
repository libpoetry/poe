{"id":"1126833","title":"鄂州节推陈荣绪惠示沿檄崇阳道中六诗老懒不能追韵辄自取韵奉和 头陀寺","dynasty":"宋","author":"黄庭坚","text":"头陀全盛时，宫殿梯空级。城中望金碧，云外僧??。人亡经禅尽，屋破龙象泣。惟有简栖碑，文字岿然立。蟠空作风雨，发地鸣鼓吹。日晴四无人，声在高林际。伊优儿女语，蹇浅市井议。我欲抱七弦，写此以卒岁。俗物常偪塞，令人眼生白。永怀洛阳人，谈诗论画壁。青山吐秋月，阻作南楼客。但歌靡盬诗，赏此无瑕璧。邑下羹不和，幕中往调护。纷争非士则，各使捐细故。颇忆郗参军，能令公喜怒。应知鞅掌车，历尽崔嵬路。咸宁走芦子，终日乔木阴。太丘心洒落，古松韵清深。聊持不俗耳，静听无弦琴。非今胡部律，而独可人心。"}