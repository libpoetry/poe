{"id":"288414","title":"念奴娇·杜鹃啼彻","dynasty":"现代","author":"袁克文","text":"杜鹃啼彻，又匆匆送了，梨花寒食。帘底窥人明月在，鬓乱钗横今夕。珠琐流香，银灯殢艳，犹是春消息。眉痕重认，泥人欢意能识？因念人定歌残，微醒还醉，几度相怜惜。灯后花前都倚遍，枕上堪思头白。数到更阑，直惊残梦，梦去浑无迹。何曾孤负，那时情过千尺。"}