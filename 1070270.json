{"id":"1070270","title":"比者彦文少卿一再枉过且有卜邻之约投老山林深慰孤陋兹者误蒙召旨固已具述多病不才乞侍祠宫观矣辱贶佳篇佩戢厚意谨次韵奉酬","dynasty":"宋","author":"程俱","text":"衰迟澹无营，百念已灰冷。时吟蕊珠句，聊复寄二景。平生坐五穷，相逐如形影。华颠行路难，雅志不一逞。逝言北山北，耕钓得重整。结庐甚幽深，不觉在人境。江公饱丛林，高视妙峰顶。时迂百里驾，清坐举春茗。相期老嵁岩，守望依同井。久知无朋酒，出没均酩酊。向来醒而狂，投老狂方醒。如何紫泥书，名姓蒙记省。控辞苦陈情，抱病当自屏。肯令晓猿惊，滓辱及崖岭。新诗比移文，三复得深领。"}