{"id":"299181","title":"哭步蟾三兄","dynasty":"清代","author":"袁缉熙","text":"昔我于归辞故国，别母牵衣留不得。三兄送我向江南，锦浪桃花同一色。姑嫜堂上爱兄贤，代作冰人赘陆宅。一家亲作两家亲，月夕花朝秋复春。同看琼圃花连蒂，醉踏平山月一轮。二兄春赴琼林宴，花砖日影摇金殿。铜章墨绶出都城，远别京华赴洛县。洛县有花花满署，正是板舆迎母处。临安雁字至维扬，整促行装从此去。辞侬归去奉高堂，薰风萦纡道路长。地接函关几千里，劳损精神从此始。一家花萼聚中州，金盏琴堂屡唱酬。彩衣正要娱亲侧，天上来催赴玉楼。前年五弟先摧折，今日兄为泉下客。连理人分次第亡，刀铓一夜生胸膈。从今怕见广陵春，回首天涯倍怆神。羡杀世间嬉戏者，荆花成队是何人。"}