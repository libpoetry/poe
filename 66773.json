{"id":"66773","title":"哀孙炎·垂老戎马间","dynasty":"明代","author":"夏煜","text":"垂老戎马间，相知复何有。幼与孙炎交，于今俱白首。炎也雅好诗，落魄惟耽酒。醉中有神助，不放持杯手。才豪不受羁，焉肯事田亩。精勤脱颖出，盘错迎刃剖。浪迹帝王州，结交英侠薮。喈喈朝阳桐，濯濯新春柳。南北暗兵尘，妖星下天狗。我皇入金陵，一见颜色厚。高谈天下计，响若洪钟叩。即拜丞相掾，奉身事明后。再分太守符，兼绾都官绶。栝苍实重地，豺虎白日吼。皇曰汝孙炎，其往总制某。再拜谢不敏，宠命敢虚受。一年风俗淳，二年民物阜。三年远人归，上表请官守。文章曹刘亚，政事龚黄右。旧岁过金华，与炎适相偶。寒灯夜半花，春盘雪中韭。终宴竟忘疲，落月斜半卣。临别各上马，揽辔复立久。为言有小女，离家方襁负。今来已五周，见父能认否。未必到家期，封书附姑舅。置书箧笥间，才隔二月后。墨色尚未干，语音犹在口。胡为内变生，失我平生友。复恐是梦中，仰天当户牖。斗柄昏建辰，月魄夕在酉。乃知真死矣，恸哭吞声呕。后闻遇害时，扞刀落双肘。奋怒发冲冠，大骂血漂臼。维时东南天，彗出芒如帚。淫淫苦雨愁，烨烨惊电走。魂兮早归来，空山不可狃。我过孰与规，我病谁云灸。春酒酿蔷薇，奠子坟山缶。西京七叶貂，零落成草莽。既有千载名，焉用百年寿。峨峨冯公岩，与子同不朽。"}