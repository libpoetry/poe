{"id":"542938","title":"补蜀汉铙歌十二首 其三 克老瞒","dynasty":"明","author":"胡应麟","text":"克老瞒，厥功不可量。瞒挟天子令四方。以暴如虎贪如狼。既定荆州下长江。并兵八十三万强。凶威所指横以张。所触者碎当者亡。遣军师亮谕孙权。权奉命，发兵助我屯江干。桓桓烈炬战舰轰，将士大呼冲敌坚。贼兵百万尸如山。操走乌林四海安。"}