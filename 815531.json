{"id":"815531","title":"送谈九归里行赴浙东时同客于湖四首","dynasty":"清","author":"殷葆诚","text":"少孤客为早，同病本相怜。况托雷陈谊，曾联郭李缘。一朝惊判袂，千里怅离筵。不尽当年事，重提倍惘然。畏别翻成别，濒行复送行。原留他日约，无那此时情。久客忘宾主，相依胜弟兄。何堪风雪夜，孤雁一声声。总为饥驱我，频年作客忙。一身殊碌碌，两鬓渐苍苍。学业惭知己，交情重故乡。江流东逝水，别意兴俱长。相逢知有日，无复恨天涯。旅况何堪说，离愁强自排。风云男子志，雨雪故人怀。执手殷勤嘱，鱼书莫久乖。"}