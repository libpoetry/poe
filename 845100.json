{"id":"845100","title":"斋中读书","dynasty":"清末民国初","author":"梁鼎芬","text":"圣人去我远，存者六籍纷。遗迹非口授，从生观甚勤。往往一师说，反复万口云。吾闻《易》蛊象，育德而振民。苟徇所不屑，戈矛已相因。前有千年书，后有万载人。何以立天地，上答君与亲。愿持白日心，光明照星辰。为学如登山，来万陟者仅。徐行必无踬，阔步不到峻。所蔽有厚薄，开塞岂田刃。荀卿善言解，性恶惜未慎。刚决与果敢，道乃日月进。仁义奉孔孟，耿介尊尧舜。悠悠总不济，百年亦何迅。"}