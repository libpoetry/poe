{"id":"695301","title":"雪中追和东坡韵八首","dynasty":"明","author":"林光","text":"絮粘枯树闹饥鸦，载酒过门问小车。屐齿每嫌穿碧玉，陶铛端欲煮琼花。剡中夜舫殊堪画，驴背诗情却到家。老我都城兴无限，那钱买醉不藏叉。纷飞撩乱扑朝鸦，老妇贪看驻纺车。三白果堪登百谷，一香何惜让群花。光添玉宇无边景，清变都城几万家。坐拥羊茸挥老兴，冻呵寒砚手频叉。冻笔狂提谩扫鸦，跏趺忘却紫河车。连阴未识天何意，积瑞贪看眼欲花。倏往忽来怜剡曲，浅斟低唱是谁家。冲寒便欲鞭羸去，踏遍皇都路几叉。寒林凝重堕翻鸦，更恐通忂汗辗车。阴积何愁胶地轴，冬深乱落爱天花。兵踰蔡壁奇谁策，茗煮琼瑶笑我家。求道何人心似铁，立深三尺手还叉。冻拈诗笔指纤纤，时到隆冬气自严。三白依稀呈国瑞，半空摇漾洒吾盐。琼瑶夺目皆填市，玉箸凝冰已挂檐。会见晴无云一点，西来看尽万峰尖。天机谁与辨毫纤，岁纪庚申忆在严。葭管欲飞冬至节，犁花飘杂水晶盐。寒催皎兔逃三窟，饥困乌鸦傍暮檐。酒落诗肠醒复醉，蛟龙驱舞笔锋尖。轩冕浮云藐若纤，羊裘大泽钓输严。吟看匝地光浮玉，坐恐周天误雨盐。瞑目伊川尸讲席，齐腰释子立穷檐。白头吏隐桥门下，诗到忘新不用尖。浮云全不动毫纤，争识元冥今最严。千首杜陵高格调，两年白帝困齑盐。磁瓯索醉那辞酒，鸠杖扶衰更绕檐。何处梅花堪放艳，风刀刮面利尖尖。"}