{"id":"585991","title":"扫壁歌","dynasty":"明","author":"湛若水","text":"扫壁歌，造物小儿如我何。小身觅身不见身，大身天地民物同包罗。不见身，从他陵轹如他人，同包罗，一体痛痒知搔爬。一体痛痒知搔爬，挤井下石何心邪。已闻闻言反笑语，自乡自毁自可嗟。夫子同人道不行，乘桴浩叹空遗声。乱曰：扫壁歌穷，亦已矣兮。咄咄伯有，自为厉兮。昨宵天地，亦噫气兮。长叹一声，天地闭兮。"}