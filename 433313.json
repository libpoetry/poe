{"id":"433313","title":"挽张伯驹","dynasty":"近现代","author":"萧劳","text":"胜事皆陈迹，骚坛尚系思。籸盆同守岁，烛影伴歌词。馀兴敲诗钵，清辞出酒卮。范张鸡黍约，挥泪哭斯时。庚寅曾结社，斗韵似鏖兵。客路残朋旧，乡音老弟兄。茶毗销骨日，薤露断肠声。执绋同临吊，眼枯范巨卿。投戈习文事，歌咏早知名。格调成容若，指挥陈大声。兴来吟短柱，老未请长缨。粉墨登场日，传言动凤城。故居怆重过，白战影空留。客散诗谁和，人亡弈未收。华堂怜旧燕，佳种剩牵牛。感逝门前水，春深呜咽流。"}