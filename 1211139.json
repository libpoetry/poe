{"id":"1211139","title":"马虚中为庐山黄尊师画西湖烟雨","dynasty":"元","author":"吾丘衍","text":"湖山秀绝钱塘西，六鳌截岸开云霓。瑶峰綵树绮罗色，孰将烟雨看冥迷。昔年繁华有如此，金碧楼台画图里。今来观画想当年，一片生绡但烟水。紫霞道士璚楼仙，栖真养素玄又玄。含毫深雾入幽思，写开十里玻璃天。玻璃浮天漾天色，倒影斜分雨云墨。元晖有意共苍茫，岂在西娘艳彫饰。晴天散雨东风吹，雨收已觉非当时。它年携此故山去，松风洒瀑遥相思。"}