{"id":"1002033","title":"寄题左叔宝昆仲松竹书院","dynasty":"宋","author":"曾丰","text":"南窗晃朗宜春夏，松竹与君为大雅。雨杂吾伊声洒洒，劝君读书无苟且。北窗窈窕宜秋冬，松竹与君为大忠。风杂吾伊声沨沨，戒君读书无雷同。竹生受虚松受实，根器性天道之质。他人见疏君见密，一薰旧染百俱失。风雨不移君读书，由松之实悟竹虚。回首书皆糟粕馀，一真超然万物初。松竹于学机相触，学成终不负松竹。拔地摩天立于独，逃独归群成更熟。"}