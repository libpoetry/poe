{"id":"525919","title":"寄高州太守陈洪载","dynasty":"明","author":"顾璘","text":"雪霁寒雁高，登楼见明月。故人在南海，幽思坐飞越。忆南宫，罗众宾，感君遇我最相亲。解袜误承王子重，推金偏念管生贫。青春纵酒长干道，白日行歌淮水滨。高凉迢遰别经年，美政纷纷过客传。海畔明珠还夜浦，花间驯雉满春田。平生万卷不虚用，坐见古人归席前。男儿立身贵磊落，安得瑟缩推谁先。为报田郎近为郡，可无书札问湘川。"}