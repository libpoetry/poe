{"id":"1115280","title":"同刘季游登天柱冈四首","dynasty":"宋","author":"杨万里","text":"两只胡床小憩些，一枝筇杖拄倾斜。烟云惨淡天将雪，风日荒寒梅未花。人去客来酤酒市，鸡鸣犬吠野人家。清游不用忙归去，强管行程是暮鸦。我行谁与报江枫，旋摆旌旗一路红。朔吹崩腾危两耳，东山踊跃献诸峰。松阴好处皆亭子，瑶草香边即坐狨。渐陟渐高元不觉，忽然身在半天中。"}