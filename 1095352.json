{"id":"1095352","title":"颐斋","dynasty":"宋","author":"释居简","text":"有生分贵足，足患不自知。知贵得所止，不止盈益亏。盘涧隐沦友，图史森孙枝。闲适寿且康，不止将奚为。卜筑脩竹间，养正是用宜。惟其得所养，自乐颐之时。初筮得上九，颐道皆备之。静默战纷华，燕晦观群蜚。对月喜秋霁，问柳知春归。鸣鹤闻夜弦，振鹭惊昼棋。池宽纵鱼乐，机忘悟鸥疑。幽草时自妍，歌鸟时自窥。钓则钩可直，艺则芳可移。酒酣卧花底，不知吾为谁。起来飞羽觞，万化同熙熙。药圃雨新霁，徐步观耘耔。眉津双解颦，心渊平弗攲。酡颜渥且丹，老鬓秋不萎。从它自逐逐，舍蔡观朵颐。"}