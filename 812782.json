{"id":"812782","title":"惜分钗 闺忆","dynasty":"清","author":"吴绮","text":"春初到，寒犹峭。碧窗人向东风笑。花千枝，柳千丝。燕子莺儿，相见何时。迟。迟。人难料，情空抱。愁来玉镜先知道。话长疑，梦长啼。月照红廊，独坐颦眉。痴。痴。横塘路，西陵渡。柳丝遮断凭楼处。晓风清，早潮平。一幅轻帆，十里长亭。行。行。留难住，愁无数。刘郎自为桃花误。炙银笙，弄瑶筝。三生旧约，半晌离情。停。停。星初渡，月乍吐。闷酒斟残留不住。语声低，泪痕齐。几回欲别，此际离离。依。依。行不免，情何遣。衣带长江天样远。百般忧，两边愁。无聊夜月，有恨清秋。休。休。"}