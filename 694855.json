{"id":"694855","title":"新春赠李司封子藩用助甫韵五首","dynasty":"明","author":"宗臣","text":"李白逍遥供奉班，高歌白雪向人间。未须采作长安曲，恐有青春不入关。绿玉仙人截海过，石梁千尺驾鼋鼍。相逢赠我金光草，处处青山愁薜萝。鸣环踏月拾婵娟，双剑惊逢北斗前。紫气朝来垂马首，何人不作五陵烟。海南巨浪抱群星，海上愁云日夜停。岂谓芙蓉春不度，短箫吹破万峰青。春风走马玉华东，腰下明珠浸碧空。疑是罗浮山上月，为君终日控长虹。"}