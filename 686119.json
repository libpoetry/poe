{"id":"686119","title":"郊居集句十首","dynasty":"明","author":"卢龙云","text":"问余何事栖碧山，世上浮名好是閒。自废田园今作主，了然尘土不相关。川原缭绕浮云外，风月依稀梦想间。惆怅知音难得见，暗期幽鸟去仍还。苦厌繁机少适怀，相将游戏绕池台。溪云杂雨来茅屋，堕蕊飘香入酒杯。老去诗篇浑漫兴，眼前人事祗堪哀。全真养素安吾分，海柳江花次第开。青山绿水共为邻，山色初明水色新。渐老更思深处隐，相逢谩叹路岐身。愁窥白发羞微禄，暂引寒泉濯远尘。故事悠悠不可问，酒杯难得是同人。林园幽事递相期，日暖风恬种药时。忽辨庞公栖隐处，却嫌陶令去官迟。人间稳路应无限，故国平居有所思。记得长安还欲笑，更将弦管醉东篱。竹里泉声百道飞，清溪一路踏花归。偶逢日者教求禄，曾向长生说息机。隔岸春云邀翰墨，洞门高阁霭馀晖。别来同说经过事，惆怅当时意两违。公门何事更相牵，独上高楼思渺然。养拙久判藏姓字，僻居惟爱近林泉。前江后岭通云气，万壑千岩锁翠烟。自笑无成今老大，日高窗下枕书眠。出处当时已熟筹，一尊风雨属渔舟。白云多处应频到，芳草何年恨即休。万里悲秋常作客，群公暇日坐销忧。林间扫石安棋局，不拟将心更养愁。小亭终日对幽丛，十载长安似梦中。内外忘怀能自适，驱驰卒岁亦何功。閒心不厌耕南亩，往事应须问塞鸿。达士招邀同笑傲，徘徊却忆酒壶空。阑干朝暮倚阴晴，散发林间万事轻。汀草岸花知节序，寒禽野水自纵横。转于文墨须留意，直欲渔樵过此生。卑散自知霄汉隔，五湖烟景有谁争。揣分非才合退藏，不离窗下见羲皇。青袍白马有何意，社酒寒灯乐未央。年貌暗随黄叶去，此心兼笑野云忙。悠悠物外身无事，莫倦连朝在醉乡。"}