{"id":"1234932","title":"送衣篇","dynasty":"元","author":"周德可","text":"长城万里飞风沙，弓马夜惊雪作花。龙泉吐光射天地，是妾掩镜夫辞家。此时惜别方壮年，壮年花发园中烟。征鸿无书日苦短，牛女夜夜银河边。万瓦欲霜枫似绮，亲送寒衣数千里。匣鸾鹤影凤孤飞，山过望夫道湘水。湘水无情漾白波，望夫山石浮青螺。长途行处意惨怆，谁家娇女终夜歌。卫霍功高犹黩武，善马未归羝羊乳。关河回首路迢遥，愁云西山水南浦。夕阳孤馆停征轺，一身百虑双涕交。中宵无人语声绝，风吹烛短山月高。"}