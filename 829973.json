{"id":"829973","title":"夜飞鹊·望亭雨泊，偕艺风同作，绘同舟听雨图纪之","dynasty":"清末民国初","author":"夏孙桐","text":"西风暗、吹雨黄叶声边。孤棹冷泊吴烟。津桥星火半明灭，羁人相对迟眠。潇潇又成阵，正山钟搀断，野柝催阑。清愁万点，任篷窗、一向无言。凄绝转蓬身世，偏共卧沧江，经岁经年。今夕茫茫云水，波深月黑，何处鸣舷。拥衾剪烛，想芦中、梦醒都寒。怕栖乌惊起，明朝揽镜，换了朱颜。"}