{"id":"282126","title":"曲玉管·寄仲虎丈旧京，并简闰盦","dynasty":"现代","author":"金兆蕃","text":"雨待人来，星随客聚，阑珊社约今重整。尺简殷勤，青鸟遥堕紫荆，劳归耕。键户光阴，摊书意绪，枯筇久已疏荒径。努力登楼，不见人海王城，暮云平。阁小江寒，但痴对、斜阳孤坐，拂帘懒问东风，今年过却清明。几阴晴。念故人千里，为道零秋蒲柳，瘦腰衰鬓，不似当初，汗漫心情。"}