{"id":"534415","title":"奉别江午坡宗师二十韵","dynasty":"明","author":"邱云霄","text":"北斗瞻依旧，西风汗漫游。芗溪秋水外，寒夜月槎浮。笑语疑春梦，杯盘续暮篝。开亭惭下榻，去国羡垂钩。礼乐风闽楚，师模仰泰丘。弥文裁后进，明抱在先忧。秉法成萋斐，怀忠不自谋。孤臣危远道，万乘布洪休。山水元无恙，烟霞合有俦。陶开三径地，范泛五湖舟。谢客无过骑，呼童早放牛。登堂招舞鹤，倚槛下驯鸥。青草池边句，香芸架上筹。寻真苍玉杖，拥雪白云裘。兰佩重薰袭，樗材漫见收。子瞻元靡匹，永叔感前修。直彻形骸隔，惭非气味投。移尊频洗酌，待月更登楼。杨柳疏烟晚，林塘细雨秋。可堪莺谷别，不断象山流。"}