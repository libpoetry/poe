{"id":"775372","title":"齿落","dynasty":"清","author":"胡承珙","text":"香烟不盈寸，午梦忽已醒。漱口承落齿，蠹穴嵌珑玲。前时辅车动，杌卼久不宁。今兹无所苦，豁如脱关扃。因之悟化理，气候如毒亭。蛮方乏霜霰，冬卉繁郊坰。亦有舍旁树，一岁叶再零。时至自勃郁，气散无留停。人生非草木，造物劳我形。况复煎膏油，自燔以出馨。不如扪吾舌，默坐存黄庭。所惜编贝状，渐次成零星。存者锋亦敝，干莫非新硎。大胾与硬饼，竞欲欺伶俜。稍迟更缺落，饮乳空馀腥。急须为苦笋，脱此青衫青。"}