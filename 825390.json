{"id":"825390","title":"送胡瘦篁侍御出京","dynasty":"清末近现代初","author":"郑孝胥","text":"逐流病未能，行道嗟有命。踟蹰不忍去，始见君子性。读君言别诗，烈意出淡定。浩然孰能止，尹士恶知孟。诸贤抱馀惜，累饯若未称。去留志难异，微箕各为正。繄予久自放，情直行颇径。驱车偶过阙，心不善朝政。挽之既甚难，谁敢问究竟。酒炉共取醉，聊以助归兴。刚肠傥犹热，未免顾破甑。江湖不寂寞，或者天可胜。"}