{"id":"699179","title":"次韵洵阳金主簿子厚见怀二首","dynasty":"明","author":"殷奎","text":"周南数载为谁留，风入貂裘动客愁。薯蓣天寒同谷晚，夫容霜老曲江秋。三吴梦想添新恨，万里归来觅旧游。亦有洵阳高士在，共将幽兴赋刀头。悠悠末俗竞趋尘，落落清才自绝人。漫与弟兄为禄隐，不将簿尉绊吟身。帽檐山郭冲风侧，艇子关河载雪新。惭愧同门相见晚，一番倾盖便相亲。"}