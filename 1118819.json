{"id":"1118819","title":"朝中措 其二","dynasty":"宋","author":"陈三聘","text":"求田何处是生涯。双鬓已先华。随分夏凉冬暖，赏心秋月春花。吾年如此，愁来问酒，困后呼茶。结社竹林诗老，卜邻江上渔家。去年曾醉杏花坊。柳色间轻黄。重觅旧时行迹，春风满路梅香。平沙岸草，夫差故国，知是吾乡。梦断数声柔橹，只应已过横塘。草堂春过一分馀。幽事酒醒初。琴调细鸣焦木，矢声不断铜壶。关心药裹，忘年蓑笠，自著潜夫。雨后长镵东麓，月明短艇西湖。秋山横截半湖光。湖渚橘枝黄。纨扇罢摇蟾影，练衣已怯风凉。插红裂蟹，银丝鲙鲫，莫负传觞。醉里乾坤广大，人间宠辱兼忘。"}