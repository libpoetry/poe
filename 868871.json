{"id":"868871","title":"八声甘州 其四 甲辰承诏堂知止亭初毕工，刘无言相过","dynasty":"宋","author":"叶梦得","text":"寄知还倦鸟，对飞云、无心两难齐。漫飘然欲去，悠然且止，依旧山西。十亩荒园未遍，趁雨却锄犁。敢忘邻翁约，有酒同携。况是岩前新创，带小轩横绝，松桂成蹊。试凭高东望，云海与天低。送沧波、浮空千里，照断霞、明灭卷晴霓。君休笑，此生心事，老更沈迷。"}