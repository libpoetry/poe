{"id":"704862","title":"奉同何大复苦热行十首","dynasty":"明","author":"薛蕙","text":"夏日日长不可论，扶桑万里过昆崙。青天尽闭蛟龙雨，赤气遥冲虎豹门。崆峒霜雪近幽燕，阊阖神仙捧御筵。舍人退食苦炎热，卑湿南方更可怜。六月长安冰井台，雪宫杳杳风门开。江边此日苦消渴，阙下当年拜赐回。天上火云不肯晴，城头霹雳浪多惊。终朝虚觉神灵聚，几日真看风雨生。草堂低小只三间，日日炎蒸不暂闲。初惊沧海临汤谷，更讶朱陵入火山。金壶玉盌露浆调，绿李黄梅冰水消。不奈五侯无限乐，可怜三伏为谁骄。三年卧病楚江扉，六月池台满眼稀。玉笙楼上含烟雾，只许仙人醉酒归。人间毒热不可当，想见山中楼阁凉。三十六洞何处好，欲借神仙白石床。盘古山中太始雪，六月天边万里风。下界并愁炎火劫，丈人长对水晶宫。太液甘泉冰雪生，君王避暑奏歌声。不须玉女招商曲，自有仙人苦热行。"}