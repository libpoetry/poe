{"id":"235168","title":"念奴娇·醉魂乍醒","dynasty":"宋代","author":"周邦彦","text":"醉魂乍醒，听一声啼鸟，幽斋岑寂。淡日朦胧初破晓，满眼娇晴天色。最惜香梅，凌寒偷绽，漏泄春消息。池塘芳草，又还淑景催逼。因念旧日芳菲，桃花永巷，恰似初相识。荏苒时光，因惯却、觅雨寻云踪迹。奈有离拆，瑶台月下，回首频思忆。重愁叠恨，万般都在胸臆。"}