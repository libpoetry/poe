{"id":"1243515","title":"中秋怀古玩月","dynasty":"元末明初","author":"叶颙","text":"空明仙人游广寒，挟予飞入青云端。罡风吹上九万里，冰轮直驾稳更安。碧天空阔高而宽，巍巍金阙非人间。琼楼绀宇开万户，水晶宫殿银阑干。团圆青铜镜，灿烂白玉盘。寒芒曜今昔，素液流肺肝。满身风露毛发爽，一衿冰雪衣袂单。云边有女骑綵鸾，清歌妙舞美且闲。笙箫迭奏音调古，二十五丝错杂弹。姮娥遗我长生丹，服饵久久生羽翰。朱唇绿鬓颜色好，骨刚体健力不殚。慇勤再拜谢明月，清光留作千载观。"}