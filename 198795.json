{"id":"198795","title":"送章婺州·方拥使君节","dynasty":"宋代","author":"曾巩","text":"方拥使君节，驾言自东还。又闻白丞相，怀绂出九关。遂纵大船去，欲追讵能攀。已喜所寄径，幽寻足溪山。仍夸越西部，迥在云林间。屋瓦遍高下，青苍更回环。穿路竹枭枭，鸣沙水潺潺。会有樽酒适，每需庭讼闲。况席鼓琴旧，政行故非艰。岁暮当趋召，驰归复玉班。"}