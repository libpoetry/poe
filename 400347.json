{"id":"400347","title":"戴密微教授赴日，临行贻书，谓唯汉土之人最知山水，以余将有Alpes之游也。深感其意，赋诗却寄，兼简京都故人。用大谢送孔令韵","dynasty":"民国末当代初","author":"饶宗颐","text":"廿载居南陬，如蝉不知雪。西来为看山，茂赏欣同洁。感公磊落姿，励我俶傥节。奇秀郁高文，区宇仰鸿哲。妙智出天全，净地无亏缺。丘壑伫玄览，禅藻资繁悦。东征俄倾间，朝日辉岩列。遥知盍簪处，雅奏唱方阕。洛中旧游地，石满古车辙。楼台烟雨中，佳景天然别。文章俟洪炉，饮墨惭幽劣。"}