{"id":"828117","title":"重阳后一日同人定慧寺山门夜坐","dynasty":"清末近现代初","author":"陈曾寿","text":"晚上峰头观落日，霞表诗情极孤纵。夜来山门踏明月，呼吸风雷转空洞。松杉挂月是何年，写影惊涛法梁栋。千洄万激声合时，门内霜钟初发瓮。坐阶五人相对闲，抚掌山灵撰幽梦。欲诉烦冤访彭屈，傥出琴高波裂缝。明月清风孰为我，颠倒悲欢笑搏控。不如遗世老磐陀，镇卧奔腾了宾送。"}