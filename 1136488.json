{"id":"1136488","title":"赵氏鄮山书院诗并序","dynasty":"宋末元初","author":"方回","text":"国学在国，乡校在乡。在遂曰序，在党曰庠。虞夏殷周，厥制弥详。家亦有塾，以脩以藏。蒙而已养，长罔不臧。下而为士，上而侯王。莫不有师，扶纲植常。生人之类，赖此以生。四海九州，以治以平。家德户行，靡刑靡兵。岂若后世，丧实存名。业岂无斋，论亦有堂。所习伊何，止于词章。剽窃掇拾，青紫为荣。高虚卑浅，烛理弗明。亦儒其冠，亦公亦卿。鄮山之塾，谁实成之。匪有所觊，而斯营之。一圣百贤，厥庑煌煌。睎之则是，景行是行。"}