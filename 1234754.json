{"id":"1234754","title":"次韵","dynasty":"元","author":"许谦","text":"朔风漠沙白，瘴日越荔丹。出门万里道，争似二顷田。拜尘素所薄，知命复何言。鄙夫竞声利，石火寒无烟。清风桐江水，捷径终南山。丈夫时用舍，所贵无泚颜。得丧固一瞬，芳臭俱百年。坦途有覆辙，穷哭谁复怜。乾坤渺无际，我身虱其间。浩气贯元化，渐著岂不关。见可乃合道，行险祗自残。平生作霖志，讵肯怀土安。风云有嘉会，时至容何难。君看激海鹏，振翮青霄端。"}