{"id":"691513","title":"和陶诗 赠长沙公族祖","dynasty":"明","author":"李贤（原德","text":"君子之泽，世远则疏。岂不念之，同一厥初。白日其晚，岁月云徂。各慎其身，言莫踌蹰。美哉轮奂，言考其堂。克明厥德，如圭如璋。宗族聚斯，永矣千霜。祖武其绳，邦家之光。前烈有训，善与人同。寻此坠绪，障流以东。古人高迹，邈矣桐江。夫何今人，惟命之通。在昔子骞，人无间言。游于圣门，难为泰山。所以回也，发此喟然。凡我宗人，孝友为先。"}