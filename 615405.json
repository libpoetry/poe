{"id":"615405","title":"雍署对雪","dynasty":"明","author":"李孙宸","text":"今年冬暖久无雪，阳回又历小寒节。道傍差免叹无衣，奈可三农望三白。城头西夕布玄阴，同云漠漠天欲沈。帘外初闻声淅沥，阶前瞥见玉尘深。糁糁向晚声未息，琉璃上下天一色。枯林尽发瑶林枝，荒山亦剖荆山璧。辉腾万丈映崔嵬，中天照耀金茎台。羲和匿彩避青女，翩翩鹤驾羽人来。登楼一望金陵道，飞薨曲栏压欲倒。九衢三市没难寻，翠壁丹崖皆素缟。我不能学袁安僵卧洛阳里，又不能学东郭先生有上无下衣敝履。纵有诗情在灞桥，一官束缚屋子里。对兹六出散瑶华，呼童扫取煮松茶。且醉吴山新熟酒，不从庾岭忆梅花。"}