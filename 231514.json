{"id":"231514","title":"忆旧游·念芳钿委路","dynasty":"宋代","author":"周密","text":"念芳钿委路，粉浪翻空，谁补春痕。伫立伤心事，记宫檐点鬓，候馆沾襟。东君护香情薄，不管径云深。叹金谷楼危，避风台浅，消瘦飞琼。梨云已成梦，谩蝶恨凄凉，人怨黄昏。拈残枝重嗅，似徐娘虽老，犹有风情。不禁许多芳思，青子渐成阴。怕酒醒歌阑，空庭夜月羌管清。"}