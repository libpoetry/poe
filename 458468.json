{"id":"458468","title":"泣歌为汶川地震作","dynasty":"当代","author":"卢青山","text":"鬼泣于地狱，神泣于天堂；维人有泣，于大块之空荒。天泣以其愦愦，地泣以其狰狞诡谲之肝肠。峰峦泣以其穆穆，江河泣以其汤汤。鸟兽泣以其軥辀格磔，草木泣以其蓊郁莽苍。德泣以其不忍人之心，道泣以其舛变肆乱于阴阳。维人何泣，泣于其目，觌死之咆哮而虐狂。泣于其鼻，味尸腐弥渺之馥香。泣于其耳，闻嗥唳翔于坰野，泣之于足，何奔骤其踉跄。终泣于心，泣于血脉之崩坼，其横决之瀼瀼。维人泣，泣难当，截岱岳昆仑不足以塞我痛，煮沧海为药不足医我伤。人有泣，国有殇。"}