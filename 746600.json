{"id":"746600","title":"游石陵谒倪文卿先生墓","dynasty":"清","author":"朱兴悌","text":"草莽书生依宋土，北望中原思艺祖。宫车泪洒牟驼冈，雪耻不忘缚金虏。袖中拟上中兴书，满壁张图森部伍。布衣老不挂朝缨，慷慨大声咤广武。天涯沦落莽萧萧，谁其知者陈同甫。石陵原上高士坟，伫立苍茫为怀古。风流消歇七百年，万树秋声啼杜宇。"}