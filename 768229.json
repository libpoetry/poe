{"id":"768229","title":"绿意 其二 芭蕉","dynasty":"清","author":"龚翔麟","text":"青青乍展。似酒旗著雨，风里先飐。倚石婆娑，一片苔痕，长得露禽为伴。抽条布叶才含丈，把小小、红窗遮断。记旧时、月影墙阴，疑共翠鬟相见。池上浓阴正午，那人乍浴罢，祛暑频扇。素手金刀，弱缕裁成，不减絺衣纤软。只愁林外秋声起，渐做出、许多清怨。须傍将、孔翠屏隈，描入边鸾东绢。"}