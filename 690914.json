{"id":"690914","title":"秋园诗","dynasty":"明","author":"李之世","text":"绿槐阴尽露风梢，庭桧森森翠欲交。野鹤窥人驯旧径，鸤鸠将子试新巢。绿叶初残风乍稀，红香飘处逗人衣。芙蓉出水枝枝净，橘柚经霜个个肥。波容如练泻秋光，习习轻飔拂野塘。柳条欲折还依水，荷叶全枯不受霜。游花点点曳花须，冷蕊垂垂缀露珠。一夜西风摇百草，轻霜凄断白蘼芜。"}