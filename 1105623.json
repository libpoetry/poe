{"id":"1105623","title":"和喻叔奇集兰亭序语四绝","dynasty":"宋","author":"王十朋","text":"我自扁舟入越初，兰亭已向梦中如。崇山峻岭至今阻，唱和诗成无处书。群贤少长毕经过，曲水流觞忆永和。一代风流已陈迹，世殊事异感伤多。晤言一室许谁亲，相过无非我辈人。放浪形骸嗟老矣，仰观宇宙尚艰辛。茂林脩竹未成往，游目骋怀聊自欣。畅叙幽情有齐契，一觞一咏细论文。"}