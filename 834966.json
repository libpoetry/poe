{"id":"834966","title":"买陂塘 题明水小影","dynasty":"清末民国初","author":"何振岱","text":"问斯人、几生灵气，修来才慧如许。分明五彩文鸾影，曾见并巢珠树。时不与。蓦一剪金风，划断黄姑蒲。蜀都羁旅。剩珊管花新，纱帷灯灿，微吟永离绪。西征地，指点摩围山树。蒲帆远挂江雨。巴流会作弯环字，也似回肠难诉。尘世苦。须解道、啼痕欢迹皆无据。心销蕙炷。约旧梦东风，今生明月，闲淡入玄趣。"}