{"id":"708686","title":"沁园春•寄赠王扬州阮亭，即用其偶兴韵 其二","dynasty":"明末清初","author":"沈谦","text":"羡尔高情，濯足淮河，振衣蜀冈。便眺览烟云，何妨薄宦，沉酣典籍，不愧清狂。骏马穿花，佳人雪藕，摘遍朱荷水一方。新歌奏，早声传北里，色艳东皇。墨痕锦袖淋浪。但怅望、星桥有报章。任岁月驱驰，宫中磨蝎，风尘黯黯，路上亡羊。一日不斋，百年浑醉，携手频游翰墨场。休回首，纵兰陵酒美，何处吾乡。"}