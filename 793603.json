{"id":"793603","title":"江子山亲家物故十有八年矣，吉人谢世，时切于怀，用赋长句","dynasty":"清","author":"缪思勃","text":"生喜天真恶人巧，与世不谐常潦倒。廿年不见素心人，风月无情天地老。忆昔交知久更亲，先为管鲍继朱陈。有时赌酒灯将灺，有时鏖文鸡欲鸣。酒酣文成放意睡，睡起相对意思平。不知人世有畛域，融融泄泄物皆春。斯人一去使我独，顾影凄清直到今。"}