{"id":"1132295","title":"尝为赵太社作章泉二字及匹纸写诗二十二首赵一再有诗因次韵","dynasty":"宋","author":"魏了翁","text":"易象于坤必有章，泉翁此义发天光。离趋外卦文加质，乾伏中爻絅覆裳。欲验吾心观习坎，诚知是理识归藏。公诗谢我祗成辱，敢复从公质寸长。几度诗来儆谬悠，怀人应念水三州。宁睎太白怀金马，忍效灵均驷玉虬。上帝汝临毋敢贰，中心如噎本何求。狂言又被公挑拨，知我惟公不我邮。"}