{"id":"686049","title":"江应雷偕诸太学追送余苏家桥暮酌有赠答和二首","dynasty":"明","author":"卢龙云","text":"柳色青青思独劳，霸桥星聚五陵豪。已因别赋分玄草，更遣离愁付浊醪。并马尘轻苏市雪，歌骊声散苑家涛。公车此日需贤哲，谁解诗成得锦袍。握手徘徊却为君，旅中那不念离群。探春预约花为主，入社何妨酒并醺。两地复悬千里月，长途遍历万山云。欲知别后相怀处，驻马题诗日正曛。"}