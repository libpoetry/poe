{"id":"696552","title":"题广信王氏园菊本十种 胜金黄","dynasty":"明","author":"郑真","text":"幽花黄胜袅蹄金，唤醒人间富贵心。正色本来天造化，风霜不怕九秋阴。秋香送喜入天容，采采承恩雨露浓。愿奉君王千万寿，御袍黄映玉袍重。□□□□□□□，西风篱落九秋高。檀心岂羡公侯贵，彭泽归来独慕陶。折得秋葩鹤顶红，丹砂点染幻神功。苦心欲寄蓬莱客，愿借胎仙两翼风。往事繁华逐水流，西风吹梦到扬州。花心不与青春竞，冰雪萧萧过九秋。芳信谁传万卷书，花神可是费工夫。凭君寄与陶居士，香露漙漙泻玉壶。西风花看状元红，芳气纷纷正恼公。莫向人间夸折桂，当年也到广寒宫。忆向琼林去探花，瑶台玉宇认天家。月明彷佛群仙过，素袖娉婷帻岸纱。榜眼谁夸进士科，却怜秋色恼人多。双瞳眩转金钱富，无酒陶潜奈汝何。潮音洞里现慈颜，万朵金莲雪浪间。花色近人秋似海，恍然身到补陀山。"}