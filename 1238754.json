{"id":"1238754","title":"金人击毬图","dynasty":"元末明初","author":"杨维桢","text":"靺鞨国，鹘产仇，赤药半吐妖狐愁。夹山丈雪走髑髅，黄羊紫酪薰神州。丽春堂前春正好，胭脂妆花绒剪草。君王自作击毬戏，说与郎君莫相恼。蜚虎帜，蟠龙裘，乌纱顶换银兜鍪。四垂带绾双白月，玉脑紧贴金笼头。袒臂交肩捷过鸟，铁棒旋身电光绕。一阵欢声埽地来，火珠迸落双华表。盲骨天人赤龙须，火伍要与常人殊。画工俗笔不可摹，谩作十国朝王图。于乎五国城，一丸土，不为羊哥封国户。麒麟脱地地一裂，千古毬场吊禾黍。"}