{"id":"704514","title":"桃梨榴荔四果图为邓生士齐题四首","dynasty":"明","author":"黎贞","text":"世传方朔负仙才，虚道三偷不复回。我欲乘风访王母，远擎仙颗下瑶台。御宿樊川百果宗，笑含曾荐茂陵宫。古今嘉赏多如雨，只有潘郎赋最工。汉使西游尔始东，何人移植到南中。星房满贮丹砂粒，好向罗浮访葛洪。南国何堪产异才，年年筐篚入蓬莱。千金难买蛾眉笑，一骑红尘万里来。"}