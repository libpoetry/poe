{"id":"1112136","title":"属疾五首","dynasty":"宋","author":"宋祁","text":"腐肉填鸱素，华轩载鹤身。闭关吾有谓，当路彼何人。带眼移仍数，颠毛变愈新。惟无公干誉，他味似漳滨。淹卧日无聊，年侵葆鬓凋。久衰翻似凤，危息乍成鷮。笔倦长栖格，琴慵不褫襓。心知烦虑苦，宁望一丸销。自昔闻称疾，于今是养疴。三杯留客案，五子倦朝珂。落落堪忧苦，星星奈老何。酒希非所嗜，扬宅竟谁过。天假支离养，人怀寂寞惭。衰容行得老，苦节遂无甘。飞鸟惟宜下，疲驴讵可骖。吾生知所守，嘲客勿多谈。里旅居仍隘，台家疾见宽。何言汉朴学，正似楚枝官。煦渚藏劳尾，投林戢倦翰。上恩何日报，怯步已蹒跚。"}