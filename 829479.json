{"id":"829479","title":"次韵治芗观落日诗","dynasty":"清末近现代初","author":"陈曾寿","text":"城居日高眠，奇景误朝绮。趋曹晚回车，长对西山紫。一日复一日，冥行不知止。昼阅尘世容，暮浴大海水。宁知孤根悲，磨旋一蚁子。快倚阁东西，魂归堕乡里。我闻十日出，大千岌崩圮。争斗无时休，中天失旖旎。谁来一矢加，㸌落不可底。万象沉中宵，颠倒孤枕倚。披衣鸡忽鸣，苍莽寸心里。我昔入海天，落日散奇绮。碧浪喷千花，六合横一紫。须臾寒云吞，欲繫不可止。使我太古心，投入太古水。苍茫无垠悲，同舟对徐子。维时岁在戊，衔冤去帝里。回望天路昏，真疑地维圮。狡狯弄群阴，幻出千旖旎。哀哉九重圜，翻作覆盆底。故人就青山，绝景空徙倚。天风撼梦醒，惝恍十年里。江山第一区，夕阳万古绮。云水合空明，晃漾千翠紫。胜游忆焦山，拾级绝巇止。明霞开镜奁，秋潋桃花水。楼台拥烟鬟，金碧射眸子。天人纱縠裳，舒卷一千里。影澄孤塔双，波折连樯圮。六朝烟雨愁，一霎春旖旎。欲以色幻真，持问天眼底。安得身一龛，危栏寄孤倚。寂摄诸界天，永住残照里。盈仄拘墟言，贞明有常绮。下界气空濛，回光生暮紫。孤行青冥中，风雷旋不止。呼吸万星躔，如海纳众水。何者为坤舆，微尘一黑子。燕蝙晨暝争，得失岂计里。志士惜景光，愚人忧覆圮。悲观感苍凉，愉玩爱旖旎。庶人旦暮业，姝暧明窗底。迷阳复迷阳，柴立将何倚。安能造天游，六凿通表里。太行何高高，尘寰失秀绮。我数乘飞车，侧度千岭紫。闻君观落日，立马井关止。独凭天下脊，俯视衣带水。一线走金蛇，绝倒龙门子。天风一徘徊，回荡九万里。缬眼射寒光，太古雪不圮。云幻三两峰，全晋作旖旎。禹力不到处，金轮下无底。春寒冻不出，瑟缩西窗倚。突兀世界观，求君五字里。"}