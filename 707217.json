{"id":"707217","title":"戊戌岳后辱戴晋元见访今来复连榻旃檀口占五古一首","dynasty":"明末清初","author":"王夫之","text":"我居双髻峰，峰云尝相护。云里忽逢君，不畏潭龙妒。荏苒十八年，梦巾时一遇。今昔非有殊，须发徒苍素。譬如云隙月，随处时偶露。不知东升乌，何有西沈兔。明明双眼孔，谁者为新故。薪易火居然，千秋为旦暮。同君宿郊庵，四目还相注。回看双髻云，南飞绕湘树。"}