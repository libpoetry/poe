{"id":"57827","title":"徐州饭管洪尹珍主事家有怀亡弟","dynasty":"明代","author":"程敏政","text":"去年过彭城，朔风萧萧征马鸣。今年过彭城，东风渺渺扁舟行。渐觉此身为客惯，才见花飞又花绽。南去北来曾几时，随阳却似云中雁。九里峰前春草芳，百步矶头春水长。偶然一饭剪银烛，行河使者尚书郎。逍遥堂空谁作主，感慨当时对床语。归来展转不成眠，独倚篷窗听风雨。"}