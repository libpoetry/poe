{"id":"794003","title":"咏史三十一首 其十","dynasty":"清","author":"黄毓祺","text":"世祖爱儒术，迥出高皇先。草草札数行，感激令人传。毋与穷寇争，赤眉吾自鞭。饱逸待饥劳，非敢诸将烦。始虽垂翅归，终则奋翼前。东隅炤偶失，收效桑榆颠。尔我君与臣，如人父子间。何嫌复何疑，而有惧意焉。豆粥燕蒌亭，麦饭滹沱干。厚意久不报，迄今铭肺肝。得陇复望蜀，人苦知足难。每一发兵符，头须为皓然。司马习步骑，水战非所娴。一繇征南公，重我荆门权。将军今老矣，乃犹枕戈眠。中夜谁爬搔，背痒绝可怜。笔与舌互用，真意浮其端。词令妙天下，文彩如龙鸾。"}