{"id":"495671","title":"沁园春 冷山外号","dynasty":"明","author":"陈霆","text":"丘壑闲情，松菊旧游，未许相关。笑寻梅蜡屐，云埋一两，藏书茅屋，苔老三间。蕙帐夜空，碧峰朝瞑，争奈愁他鹤与猿。无人管，有洞门寂寂，流水潺潺。鸣驺催赴朝班。尽京国、缁尘上鬓鬟。任碎叶惊风，一番秋早，落花满地，几度春阑。蚁穴无凭，山灵有待，回首林间倦羽还。君知否，算神仙总在，未老身闲。"}