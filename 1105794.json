{"id":"1105794","title":"和秦寿之中秋玩月三首","dynasty":"宋","author":"王之道","text":"一樽芳酒起沉烟，绝胜红裙拥后前。山色水光相上下，月华秋气共清圆。佳时令我思韩愈，好梦逢君想惠连。老大不知追逐乐，却因妍唱惜流年。湖光无际接云烟，举酒登临夕照前。坐送落霞还杳霭，倚看明月上高圆。清谈浩渺河源注，丽句纵横绣段连。归去凤池知不日，山城岑寂记今年。肠断江城敛暮烟，一声清笛短亭前。扬舲共喜风初转，戏綵当期月正圆。水落双溪和石出，霜馀叠嶂与云连。令人暗想昭亭路，屈指归来又四年。"}