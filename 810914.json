{"id":"810914","title":"西陬牧唱词二十六首","dynasty":"清","author":"王芑孙","text":"百十名城俨画区，就中疏勒有遗都。东趋乌什如瓴建，松塔崎岖亦坦涂。何须耕种论肥跷，千足牛羊尽富饶。却怪贫人好生计，乳茶入腹不愁枵。诵经结发妇随夫，细马驮来不用扶。珍重证盟羊胛骨，定情昨夜在毡庐。五行葬法岂天真，无奈番僧法力神。薄俗于今涵孝治，草青时有祭先人。纸帽行游事可羞，教奴短布累奴愁。儿郎爱马偷骑去，妾貌如花当九牛。有天无佛是回疆，俗祀祆神旧史详。七日阿浑同拜月，三年墨克去烧香。建元莫问几星躔，自度人间大小年。正是把斋时候到，葫芦灯向树头燃。度索寻橦绝伎兼，部分双引到重檐。锦襕红袜蹲蹲舞，巧赴钢丝昔昔盐。戗金吉语绕夔螭，典故稽从眉哩时。跟肘辨来迷噶爱，始知彼国有冰斯。谳刑灌水似鞭蒲，悬架惩奸法外科。怪底儿童齐拍手，官人入市倒骑驴。也道居丧不着徘，墨衰聊用布为衣。不愁今岁寒无帽，新向坟头送葬归。连襟报诺便烹羊，教主前头设誓长。绿毯舁来扶上马，娇羞未肯拜姑章。峨冠五寸发垂垂，无扣貂褕称意披。倭堕鸯哥好妆束，绛帏双枕灿金丝。小雅诗传考牧篇，僸偶有唱谱新编。阿谁惯打鸡娄鼓，与我同绉马尾弦。辟展安恬夜辟扉，花门帕首庆同归。班超只取封侯乐，不解耕屯就土肥。玉兹三部扰而驯，裨小诸王内面亲。凹凸图中看献马，万年寿彀颂皇人。东西布鲁似屯云，错壤仍看部落分。王会自来图不到，却从塞种证遗闻。踰北参差列数城，大宛遗迹俨分明。当年汉使真空到，属邑曾无一纪名。乌托鸡兜约略推，貉裘猿饮石门开。象胥格磔烦传语，重译中还重译来。北庭都护各分符，戎索开成益地图。钻汗已除留赞普，判铨流外列簪裾。左右贤分旧列疆，甘泉递觐拜天章。自从玺绂皇朝授，不是当年犁汗王。瓦剌提封尽入边，新藩瞻谒到伊绵。拘弥纪载多荒略，世系翻邀御笔传。种出乌孙本四家，未应声教限罗叉。归降归顺皆奴隶，定远何烦一矢加。雷音千佛起何时，山号鸣沙果亦奇。集古录中参阙轶，拓来蝉翼太宾碑。打阪山边更有山，唐碑穹峙据孱颜。开疆可笑姜行本，妄欲铭勋窦马间。镇西哈密限嵷蜕，库舍图山扼二邦。右地北庭归我闼，汉唐宁不愧招降。"}