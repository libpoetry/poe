{"id":"1200723","title":"题张以瞻云耕","dynasty":"元","author":"胡天游","text":"山磷磷，石凿凿，山石之间云漠漠。短衣开云种寂寞，良耜畟畟翻荦确。云深不辨人与牛，但闻挥鞭叱咤牛砺角。傍人借问耕者谁，晋侯之孙勃窣儿。读书不食万钟禄，却来云里亲锄犁。云山地瘦禾黍薄，噫嗟先生此东作。一犁春雨土如酥，共笑耕云计良恶。耕云不恶亦不痴，先生笑君君不知。人间寸地出租赋，力田不给公家需。不如耕云之乐有深趣，县远山深无悍吏。君不见田家催租夜打门，先生作劳方卧云。"}