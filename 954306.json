{"id":"954306","title":"橄榄","dynasty":"宋","author":"欧阳修","text":"五行居四时，维火盛南讹。炎焦陵木气，橄榄得之多。酸苦不相入，初争久方和。霜苞入中州，万里来江波。幸登君子席，得与众果罗。中州众果佳，珠圆玉光瑳。愧兹微陋质，以远不见诃。饧饴儿女甜，遗味久则那。良药不甘口，厥功见沉痾。忠言初厌之，事至悔若何。世已无采诗，诗成为君哦。"}