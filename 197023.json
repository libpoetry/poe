{"id":"197023","title":"归护国寺·曹溪有真嗣","dynasty":"宋代","author":"钱惟演","text":"曹溪有真嗣，是名大知识。得法三十年，堂堂坐岩石。忽徇云玺招，暂屈冥鸿翼。褰裳度王城，夙驾来军壁。陆泉正持戒，到溉方蔬食。晨炉薝蔔霏，夜榻氍毹积。金钵稻脂香，琼瓯茗花碧。高谈入幽固，默对探虚寂。学精西竺言，诗妙南朝格。与游欣雾润，鄙吝犹泉涤。遽忆五芝春，悠然理归策。伊予病且老，末景如驹隙。惭为中军帅，更玷台臣席。无功翊熙明，何力当优绩。莲社久栖心，华簪聊寄迹。愿辞食地封，永事弥天释。"}