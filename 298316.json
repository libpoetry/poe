{"id":"298316","title":"金缕曲·九日","dynasty":"清代","author":"庄盘珠","text":"待觅秋踪迹。问疏花、可还记与，蝶儿相识。一例西风无今古，吹尽年年过客，有几个、龙山暇日。休道昔人悲叹事，算人间、悲叹何时毕。丝雨细，晓烟湿。明朝乱叶阶前积。被顽冬、催秋早去，欲留不得。客去山灵应笑也，此辈登高痴极。著得破、几双游屐。酒不断愁愁断酒，听哀鸿、叫月三更白。檐铁骤，晓霜急。"}