{"id":"1114359","title":"和刘君俞游华严寺谒文禅师","dynasty":"宋","author":"李复","text":"华严法界出诸天，帝网重重绝世缘。昔有高僧开宝刹，今留飞阁耸琼田。身游色相无穷境，心悟虚空不住禅。碧眼胡人香一炷，分来今欲对师燃。灵山胜致古今同，下种开花一线通。岘首道安酬凿齿，江西马祖对庞翁。圆珠迥耀千渊黑，滴乳微倾六斛空。我有宿缘香火念，閒来相与论幡风。"}