{"id":"686831","title":"得伯襄报","dynasty":"明","author":"伍瑞隆","text":"捷书遥自帝城来，问别初停掌上杯。闻道十年莲社客，居然七字柏梁才。众中词赋谁争长，别后风尘黯不开。言念旧时风雨过，岭云燕树首重回。词场騕袅竞空群，四子登坛始是君。高唱十年馀白雪，大名一日起青云。会应头腹龙堪定，可是雌雄剑自分。摇落故人犹善饭，未忧重拟北山文。"}