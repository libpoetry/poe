{"id":"676710","title":"游览与二三子作","dynasty":"明","author":"王宠","text":"芳挹北山桂，饥茹南涧芝。悠悠二三子，空谷白云期。净业青莲宇，澄怀秋水陂。閒来展玉册，兴至引藤卮。自取山人适，而将玄化窥。朝随野鼯出，暮与落霞之。龙性谁能扰，鸥机本不疑。形骸元土木，悔吝乃磷淄。是节方流火，凉飙清我肌。露华盈北渚，月彩耀前墀。松作笙簧听，川将缟练披。酣歌似河朔，清燕类南皮。若问穷通理，蒙庄吾所师。"}