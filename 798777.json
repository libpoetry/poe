{"id":"798777","title":"一萼红 和白石","dynasty":"清","author":"杨玉衔","text":"古藤阴。梦黄农上古，短发谢华簪。云雁书愁，霜蛩咽冷，灯烬还觉烟沈。才唱得、秋词入拍，又磅礴、羲帖仿来禽。榆景催人，花楼伤客，时怯登临。电泡吾生如寄，况鸡虫得失，何足关心。无味咸酸，垂残筵席，莫非忧患相寻。向平愿、楹书枉托，更何取、遗子满籯金。借问蓬莱，几程几许云深。"}