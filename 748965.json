{"id":"748965","title":"山梨树歌","dynasty":"清","author":"蹇谔","text":"并州南绛郎官署，庭前谁植山梨树。荫未及亩高及檐，拳曲不中工师度。每逢朔望祀且诚，稍懈谓恐撄神怒。始作俑者何人斯，老吏为余言厥故。云昔树方拱把时，县令已拟施刀锯。入夜恍惚梦见之，长捐谓君殊过虑。于君无济亦无妨，相戕何必太相妒。自后争传树有神，数十年来深爱护。我见此举心已疑，又听此言益不豫。不才臃肿实刺喉，托根官衙非所据。留之或广仁民恩，列之月祀毋乃误。此令呓语本难凭，独怪后来无一悟。有功于民祀则宜，树也何功殊忝附。君不见仙楼丈瀛与镜烟，又不见存云岭上姜嫄墓。讹以传讹匪一端，难执途人为告语。何况此事由梦来，梦中说梦人无数。拔剑便欲抉根株，非常之举庸人惧。聊凭毫素托深心，借谂来者知其故。"}