{"id":"873606","title":"入白水怀士特温其","dynasty":"宋","author":"刘子翚","text":"晓山随意开，夏气含露澄。扶筇过巇崄，飞仙亦凌兢。松涛净可漱，岚烟起如蒸。巨崿转鼎鼎，危塍上层层。悠然瞻眺地，彷佛记昔曾。是乡虽穷深，泥泥秀色凝。高扉静相对，招邀足嘉朋。宴席覆大斗，吟窗烨华灯。于今安在哉，骨冷唤不应。轩轩鸾凤游，惊飙失飞腾。岂伊黄壤恨，兴言鲠烦膺。含章不震辉，憔悴非所应。虽微三字显，要许二豪称。余衰怠好修，故态了不惩。倏尔念离索，终焉愧瑰能。噫嘻长风来，踌蹰素蟾升。及时痛自策，迅彩不可凭。"}