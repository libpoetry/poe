{"id":"1230516","title":"嗽金鸟行","dynasty":"元","author":"李序","text":"昆明使者南方来，洛阳宫阙如云开。玉阶奉进嗽金鸟，水晶镂刻辟寒台。错金为屑玉为饵，神刀取脑白龟死。美人自捣明月珠，赤玉盘中光靡靡。云高夜启月当户，展翼垂吭为君吐。白鸾之尾扫成堆，瑟瑟轻黄如粉蠹。冶烟五色何氤氲，后宫独赐承恩人。雕成宛转合欢钏，一尺春风袖中软。不知南国江水深，铁箕已尽愁人心。岸傍沙陇高百尺，卖儿买得云南金。安得群飞万千羽，不食珠玑食禾黍。呕出肝肠奉明主，天下黄金贱如土。"}