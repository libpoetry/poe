{"id":"165491","title":"西平乐·凤诏传来绛阕","dynasty":"宋代","author":"晁补之","text":"凤诏传来绛阕，当宁思贤辅。淮海甘棠惠化，霖雨商岩吉梦，熊虎周郊旧卜。千秋盛际，催促朝天归去。动离绪。空眷恋，难暂驻。新植双亭临水，风月佳名未睹。准拟金尊时举。况乐府、风流一部。妍歌妙舞，萦云回雪，亲教与，恨难诉。争欲攀辕借住。功成绣衮，重与江山作主。"}