{"id":"1121460","title":"绝句","dynasty":"宋","author":"欧阳鈇","text":"恋树残红湿不飞，杨花雪落木生衣。年来百念成灰冷，无语送春春自归。桑麻得雨更青葱，芍药留春结晚红。怪得鸟声如许好，此身还在乱山中。为怜红杏亚枝斜，看到斜阳送乱鸦。又是一春穷不死，天教留眼看莺花。篷窗卧听疏疏雨，却是芭蕉夜半声。烟浪蔽天天倚盖，略容一点白鸥明。"}