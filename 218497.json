{"id":"218497","title":"琐窗寒·倦拂鸳衾","dynasty":"宋代","author":"杨泽民","text":"倦拂鸳衾，羞临鹊鉴，懒开窗户。韶华暗度，又过妒花风雨。掩熏炉、怕闻旧香，柳阴只有黄莺语。似向人、欲说离愁，因念未归行旅。春暮。知何处。便不念芳年，正当三五。轻衫快马，去逐狂朋怪侣。便罗帷、香阁顿忘，枕边要语曾记否。趁芳时、即早归来，尚可殢清俎。"}