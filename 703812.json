{"id":"703812","title":"赠雁木堂李烟客曾宅师诸公结社参究四首","dynasty":"明","author":"释道丘","text":"般舟三昧舍安逸，吾佛翘勤七日立。猛然截断小胡床，一个蒲团何待七。白马青牛随去住，西竺先生何所遇。唯然一贯自销融，万象之中身独露。女大须婚男大娶，团栾谁解无生句。眼底眉毛始放开，脚头早跨三台步。手握木蛇曹氏女，道人本色无刀斧。嘉州大像吃黄莲，陜府铁牛满口苦。"}