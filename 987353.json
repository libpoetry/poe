{"id":"987353","title":"孤愤吟四十韵","dynasty":"宋","author":"高斯得","text":"岷峨老人白头哭，宇宙频年生意蹙。自从解绶远遁逃，日望君王戒危辱。幡然尽改乱亡事，斩新为辑和平福。丛祠猎去嘷夜狐，远岳收取鸣阳族。闳籍惟供永巷埽，窦梁总向高阁束。上方月进绝前蹊，污吏日攘行显僇。赋租时为率土蠲，恩泽尤当近畿足。圣心悔祸诚勇猛，天命何忧难迓续。老人静中揩眼看，时事转觉令心寒。旄头妖彗久不出，黔首剜肉殊未完。炎然凶渠气脉壮，莆婺奸党根株盘。小臣乘间肆邪论，众正盈庭徒坐观。北衙无人素为地，南徼何路能通天。首血淋漓谁困邓，头子勾追空忆韩。仪舜鸣周九苞凤，溢序盈庭五彩鸾。若为千载遭圣代，不肯一唳惊朝端。得非尽善遇尧舜，毋庸卖直同箕干。我闻屋漏知在下，君欲箸筹烦暂借。尺籍无粮创市田，告身易醉空酬价。膏腴已被公家夺，硗瘠复遭奸佃嚇。积庾如京宁复得，羸胔盈沟谁为嘅。蚩尤兵革自久远，新莽王田徒扰害。哀鸿惨淡集中泽，饥虎咆哮行旷野。柯山一鬨犹未平，苕水三贪尤可怕。罔民白撰肯蠲除，括税红由恣姑嘬。城门口嗅严酒搉，民屋寸量甚间架。瘠人封己信可诛，剥下媚上当何如。崔烈为公近日有，刘毅答诏今时无。民间已食乌昧草，天上犹积琼林储。小人长国但牟利，大学生财谁读书。民贫盗起已有兆，内敉外宁犹贡谀。纷纷谄子谅无责，挺挺诸贤何不图。芳草为萧晚节坏，嘉橘成枳中年渝。虞庭盛际枉者直，周室衰时哲亦愚。漳滨病叟愁谁语，杜曲诗翁恍如晤。最怜稷契许身愚，岂谓阴何用心苦。每篇必寓忧世怀，直笔宁愁当国忤。法律森严信殊绝，对属始终无龃龉。嗟予衰老才力弱，稽首名贤晨夕慕。忧来援笔偶成章，力戒负囊毋辄露。"}