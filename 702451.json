{"id":"702451","title":"送太守文君赴温州","dynasty":"明","author":"程敏政","text":"几年南国事攻驹，一日容乘五马车。管辖文移先到海，登临诗刻尚留滁。同官烨烨多新契，行李萧萧只旧书。万里壮图应有在，清霜才入鬓毛初。出守温州羡此行，永嘉贤宰旧知名。山川不待披图阅，老稚从教夹路迎。车畔雨催农事足，笔端风扫簿书清。春来定续西堂梦，为遣诗邮入郓城。"}