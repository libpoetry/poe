{"id":"1125258","title":"更漏子","dynasty":"宋","author":"晏几道","text":"槛花稀，池草遍，冷落吹笙庭院。人去日，燕西飞，燕归人未归。数书期，寻梦意，弹指一年春事。新怅望，旧悲凉，不堪红日长。柳间眠，花里醉，不惜绣裙铺地。钗燕重，鬓蝉轻，一双梅子青。粉笺书，罗袖泪，还有可怜新意。遮闷绿，掩羞红，晚来团扇风。柳丝长，桃叶小，深院断无人到。红日淡，绿烟晴，流莺三两声。雪香浓，檀晕少，枕上卧枝花好。春思重，晓妆迟，寻思残梦时。露华高，风信远，宿醉画帘低卷。梳洗倦，冶游慵，绿窗春睡浓。彩条轻，金缕重，昨日小桥相送。芳草恨，落花愁，去年同倚楼。出墙花，当路柳，借问芳心谁有。红解笑，绿能颦，千般恼乱春。北来人，南去客，朝暮等闲攀折。怜晚芳，惜残阳，情知枉断肠。欲论心，先掩泪，零落去年风味。闲卧处，不言时，愁多只自知。到情深，俱是怨，惟有梦中相见。犹似旧，奈人禁，偎人说寸心。"}