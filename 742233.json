{"id":"742233","title":"题蹴鞠图","dynasty":"清","author":"师范","text":"尺幅淋漓足生意，写出开宝年间事。开宝君臣好身手，政平往往共游戏。笑语声疑闻九天，祥云护衣日照地。绝技宁输曹子桓，余风直到宣和帝。黄袍一加十国净，玉斧偶挥六诏弃。笼行虎步果英物，兄终弟及留秘记。半部书传赵韩王，双圈眼识党太尉。惟石暨楚皆可儿，回军都与陈桥议。散锦团花极飞扬，赶星捉月分向背。头筹夺得争欢呼，幺䯢亦可关神器。君不见，一球起，一球落，两旁观者俱不弱。五朝八姓如弈棋，仓卒李鸦连郭雀。习劳宁厌筋力痡，投石超乘终嫌粗。须眉顾盼森欲活，媲美成周《无逸图》。"}