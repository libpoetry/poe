{"id":"173020","title":"和伯氏寄周秀实","dynasty":"宋代","author":"王洋","text":"相亲即嘘濡，上忘即江湖。事理去取间，情分乃异区。周侯瑚琏器，晚乃掷道管。异书窥蔡叟，潜论发王符。夜讽恒至卯，朝饭或逾哺。置之转徒流，奈此臭味殊。置之翰墨场，勇往无於菟。虽乏三寸舌，自保千金躯。山巅富蔬菜，渚牙长菰蒲。屈曲一径宽，於焉寄其孥。非药亦非饵，问君何欢娱。所乐麋鹿游，缁白初不渝。我於闻道新，齧肺方噬肤。喜翁新经过，已辨煮瓠壶。我有甑中尘，翁无竹里厨。相见期一笑，良胜醉叫呼。水花正弃容，小伐随轻凫。"}