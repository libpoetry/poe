{"id":"1238252","title":"有感","dynasty":"元末明初","author":"王冕","text":"江南有古客，布衣狂而愚。区区许何为？窃比莘野夫。养素体良贵，顺适无觊觎。宵旰觌黎民，戢戢愁釜鱼。去古岁已迈，视今时已虚。岂无圣贤心？坐看尔辈痡。方来上下交，一以利所趋。开心论道义，众口寻胡卢。断断君子行，荡荡成疏迂。尚志何栖栖，忍为尘土污？箪瓢陋巷中，其乐颇自如。不虑贫贱苦，且喜父母俱。寒至十月交，雨雪已载涂。念彼远戍卒，羡此山泽臞。虽无五鼎味，那有三族诛？吁嗟路旁人，何如赋归欤？"}