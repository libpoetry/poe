{"id":"812778","title":"江月晃重山 平望舟中次宏载","dynasty":"清","author":"吴绮","text":"淼淼玻璃千顷，天教吴越粘连。三秋风露好山川。今宵也，沽酒白云边。何处支机可问，直须秉烛无眠。醉中狂啸欲骖鸾。新诗就，吟向玉婵娟。蟋蟀声中微叹，芙蓉花下无眠。泥金帘幕雨残天。多生受，鹦鹉解周旋。梦记君恩似月，离来客思如烟。灯花笑处转凄然。无聊赖，故故拨红弦。画阁正当江口，朱栏斜向山腰。三更醉舞露华高。青天上，吹碎玉人箫。直把兰觞倒尽，不须桦烛频。蕊珠宫里夜蟾娇。回头处，银汉接红桥。"}