{"id":"1127981","title":"移居北新桥彦质惠诗和答","dynasty":"宋","author":"程公许","text":"束书欲去意迟迟，从此宁无一会期。客路相逢如宿契，人生难得是閒时。虚廊过午陪行食，净院中宵共说诗。此乐何时仍共赏，底须簪佩侍彤墀。绣段轻投报苦迟，隔关那复共襟期。艰虞敢自求安宅，懒慢欣知不入时。王粲登楼初有赋，杜陵屏迹可无诗。边声又逐秋风劲，谁有良筹动玉墀。"}