{"id":"1041610","title":"与圣俞君章枢言持国饮因以太公大刀王莽错刀示之","dynasty":"宋","author":"刘敞","text":"君不见九府圜法倾东邻，齐公大刀又日新。君不见黄牛白腹荡沧海，亡新错刀忽遽改。一盈一虚更贸迁，势如流波不复还。迩来上下各千岁，何异俛仰须臾间。王伯之事百存一，况此钱刀握中物。愚智共尽令人悲，兴废相寻空史笔。前有一樽酒，浩歌为君寿。君能识此当日醉，身世悠悠复何有。"}