{"id":"845581","title":"宁宗皇帝发引三首 其三 十二时","dynasty":"宋","author":"无名氏","text":"弋绨革舄最仁贤。俭德自躬全。忧勤庶政，三十馀年。金风肃，秋渐老，摄调。忱恂遍，群祀号泣诉旻天。缀衣将出，神凝玉几，一夜登仙。弓堕隔苍烟。七月有来同轨，引绋动灵辁。凄怆泪潸然。行号巷哭，薤露声传。东城去路，惊涛忍见江船。憔悴山川。不禁箫鼓咽，山阴处，茂林修竹芊芊。望陵宫，应弗远，金粟堆前。人徒慕恋，百神警待，盘翥驱先。戴鸿恩，空痛慕，泪珠连。千秋岁、功德寄华编。"}