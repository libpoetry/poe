{"id":"1126754","title":"体南先生戒途有日惠诗为别三复黯然和韵奉送言不逮情","dynasty":"宋","author":"黄公度","text":"可但儿曹学未成，鄙心蔓草要锄耕。劳君穷海坐宾馆，为我文坛作主盟。苜蓿阑干朝饭薄，图书跌荡夜谭清。便携琴剑东归得，信有人间桑梓情。抟沙聚散苦匆匆，岁晚山寒吾道东。万木飘萧催客老，一官去住任天公。情知今夕芳尊倒，魂断长亭返照红。却喜到家春正好，蛮烟洗尽见华风。"}