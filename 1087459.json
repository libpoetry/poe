{"id":"1087459","title":"糟蟹和潘德文","dynasty":"宋","author":"项安世","text":"大戴笑汝无穴空双螯，小戴笑汝有筐如子皋。太玄笑汝长郭索，入穴惭蟺升惭猱。知心但有毕吏部，卧起与汝同酒糟。后来爱者苏长公，亦祇许汝中山醪。固知合向一丘老，安得上与三辰翱。长公貌喜心未敬，虽羡微生犹恶饕。我疑吴侬修稻怨，和秫醢汝偿民膏。虽然因此得长醉，痛贬未必非深褒。又疑毕叟妒刘掾，曾以螟蛉轻二豪。故回左手就箕倨，持蟹藉糟成两高。"}