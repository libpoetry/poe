{"id":"699043","title":"送妓入道","dynasty":"明","author":"徐熥","text":"厌居绮陌慕丹丘，断却尘缘学道流。夜静有神游紫府，月明无梦到青楼。六时古洞春风满，十二巫山暮雨休。一曲云璈声缥缈，依稀犹带小凉州。愁把芳年老狭邪，欲寻铅汞洗铅华。西园公子求遗佩，南岳夫人赠紫霞。翠袖正宜过碧海，朱颜偏可饵丹砂。玉声已奏仙家乐，不向江心抱琵琶。"}