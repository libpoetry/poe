{"id":"700970","title":"哭周角长","dynasty":"明","author":"梁宪","text":"黯黯伤心默默思，挑灯忍作哭君诗。生前犹有难言事，死后从教说向谁。泉路茫茫兰茝隔，纸窗悄悄雪风吹。梦回一倍增惆怅，满院梨花月落时。骑马归来景色迷，萧条门巷气凄凄。书声此夜人何处，酒醒三更鸟正啼。久写奇方思服食，市来仙药尚封题。年年欲作长生计，岂料途穷日又西。"}