{"id":"130979","title":"登慈云阁示龄叟月峤","dynasty":"宋代","author":"陈著","text":"人间何处无春风，春风好处山林中。我与龄叟心事通。去年雪外来共松炉红，梅花窗下今日还相逢。铿然者谁敲竹筇，吾友月峤勤相从。拍手一笑意气同，各馔所有留从容。丛盘簇豆异味重，倾壶倒榼新篘浓。瀹我以茶鼎之芳茸，战我以诗笔之铦锋。浮生谁能百岁终，世变翕忽云飞空。乌轮无情已下舂，白鸟翩翩投前峰。归兴浩浩舞而东，醉中无语可谢两主翁。"}