{"id":"434667","title":"谕内","dynasty":"金末元初","author":"杨奂","text":"天地具此身，胚胎乃潜受。甚者感异类，焉敢计妍丑。冠盖传百世，万求无一售。所以孟轲氏，立言痛无后。飘零风尘际，?作穷独叟。四年四悬弧，吉兆自申酉。顾我果何人，报施嗟已厚。今冬复尔耳，喜在得分剖。女亦吾所出，胡为生可否。天下尽男子，无姑卒无妇。伏羲画八卦，错综定奇偶。阿驹才五岁，见客谨拜叩。稍稍爱纸笔，门户知可守。女生愿有家，教之奉箕帚。乘龙非所期，随分逐鸡狗。"}