{"id":"536016","title":"上留田","dynasty":"明","author":"王世贞","text":"晨兴陟彼南冈，上留田。采薪不得盈筐，上留田。稍后食时釜空，上留田。别室罗酒及浆，上留田。毳貉为衣葛裳，上留田。手足寒燠异方，上留田。中夜暴客踰垣，上留田。气迫不得呼援，上留田。目中谁耶所恩，上留田。捧足鸟兽窜奔，上留田。冒刃者何卫兄，上留田。仓卒亲疏见情，上留田。俯肝掐心怦营，上留田。枯枝离披更荣，上留田。"}