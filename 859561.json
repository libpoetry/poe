{"id":"859561","title":"哭梅圣俞","dynasty":"宋","author":"王安石","text":"诗行于世先春秋，国风变衰始柏舟。文辞感激多所忧，律吕尚可谐鸣球。先王泽竭士已偷，纷纷作者始可羞。其声与节急以浮，真人当天施再流。笃生梅公应时求，颂歌文武功业优。经奇纬丽散九州，众皆少锐老则不。翁独辛苦不能休，惜无采者人名遒。贵人怜公青两眸，吹嘘可使高岑楼。坐令隐约不见收，空能乞钱助饙馏。疑此有物司诸幽，栖栖孔孟葬鲁邹。后始卓荦称轲丘，圣贤与命相楯矛。势欲强达诚无由，诗人况又多穷愁。李杜亦不为公侯，公窥穷阨以身投。坎轲坐老当谁尤，吁嗟岂即非善谋。虎豹虽死皮终留，飘然载丧下阴沟。粉书轴幅悬无旒，高堂万里哀白头。东望使我商声讴。"}