{"id":"614656","title":"孔封君","dynasty":"明","author":"韩日缵","text":"先生昂藏海鹤姿，家傍长房石墨池。丹经绿帙启真词，鍊形服饵紫桂枝。句曲金门玉板墀，参天兰桂纷葳蕤。阶前玉树谁白眉，有客天禄夜燃藜。宫锦襕斑彩服嬉，金茎一勺甘如饴。沆瀣还添四蕊卮，排烟夭矫欢相持。朝游帝阙暮江篱，骑乘云气驾虬螭。天门郁蔼乐无期，顾纡阳辔日东驰。"}