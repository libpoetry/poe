{"id":"829311","title":"减字木兰花 遥忆京中杨柳，倚声颂之","dynasty":"清末近现代初","author":"沈尹默","text":"参天风韵。些子春光浑占尽。泄泄昌昌。始信人间是乐乡。陶潜张绪。标格何堪同日语。千手观音。雨后应能见佛心。情天好住。只在长条牵系处。无限精神。接引从来多少人。春三二月。不放离人轻易别。纵使春归。依旧殷勤挽落晖。春情好在。情共春融深作海。海阔无边。波浪轩然更接天。从来踽踽。不会人前相尔汝。莫放春过。新妇相看渐作婆。"}