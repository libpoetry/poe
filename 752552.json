{"id":"752552","title":"中秋登南昌南楼玩月有寄用东坡韵","dynasty":"清","author":"李结","text":"南昌仙人楼何高，上凌月窟宵察毫。三年两次失佳会，不随众上看银涛。尔来散尽便娟子，十丈飞甍杳如水。酒酣舞节无奈何，忽复登楼惆怅起。此时碧汉飞晶丸，妖蟆避焰都潜蟠。转留更恋玩莫释，冰辉乱溢生芒寒。回首秦吴复燕汴，繁华百代须臾变。但闻帝子閟银盘，那见仙人遗铁板。重挥双泪对江山，露草风镫若个坚。照遍古人今月在，不留今月古人看。古今看月斯楼好，一一欢娱太潦草。数去明年恐更非，悲来今夕还应老。自从离别万事贫，南昌风景尽愁人。凭栏一吐肝胆出，为寄当时楼上客。"}