{"id":"768844","title":"水龙吟 自然铛为真州家芗林赋","dynasty":"清","author":"吴敬梓","text":"半升铛里乾坤，问谁巧制同丁缓。香浓圣水，光瑩伏火，淡烟徐转。尽日回廊，连宵寒雨，一樽常满。羡奚奴、去后几番沸了，浑不用、挥纨扇。尽解相如消渴，更添他、杜康沈湎。花阴径窄兰舟，波净相携游遍。小病初愈，故人重到，乳花浮盏。待餐来温饼，朱衣拭取，验何郎面。"}