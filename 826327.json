{"id":"826327","title":"齐天乐·题竹君江户琐谈后","dynasty":"清末近现代初","author":"潘飞声","text":"平生久识东瀛好，输君者番游冶。花月新桥，笙歌墨水，端合才人维马。艳情自写。似画舫扬州，水天閒话。酒畔传钞，鸡林纸贵定无价。天涯。同宿客舍。有秾愁旧梦，细诉遥夜。破砚敲霜，残镫坐雨，那觅芳原楼榭。云帆待挂。问摇落欧洲，不如归也。指点神山，与君吟袖把。"}