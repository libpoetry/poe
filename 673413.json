{"id":"673413","title":"竹屋为甘钦采秋官尊翁题","dynasty":"明","author":"陈达","text":"结构傍廛市，所居杂喧哗。雕甍连画栋，亹亹皆纷奢。何人数椽与俗异，座接此君引高致。半窗明月鸾尾低，满地东风墨华醉。有时静坐探古书，铿铿玉佩摇琼琚。倏然云散天宇静，筼筜嶰谷俱何如。先生自是世高士，眼视功名如脱屣。直将高节抗浮云，鳌竿一截传诸子。仲也才能贯百川，阐扬翁业归诗篇。我疑此翁结此屋，无乃溪边之六逸，兴夫林间之七贤。"}