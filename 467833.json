{"id":"467833","title":"玉楼春 村居有感二首","dynasty":"当代","author":"黄绮","text":"高歌险韵哀弦绝。愿天月夜同飞雪。披胸自敢会天心，裸足始能亲地热。途穷从不回车辙。人前一一呈吾拙。良朋亦欲济时艰，三寸舌头俱化铁。黄金不抵征尘贵。行人眼贮千秋泪。几多沉醉唤难醒，心事独抛杯里碎。朔风邪许天摇坠。寒逼荒村消暮岁。开窗还欲更推墙，坐看山河情不伪。"}