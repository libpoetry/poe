{"id":"553527","title":"上邑宰韩相公三十韵","dynasty":"明","author":"王绂","text":"朝廷分郡邑，守令职群英。列宿郎官象，亲民父母情。学能知大体，志在不虚声。廉介寒冰洁，襟怀夜月明。牛刀才小试，骥足暂淹程。木铎来东鲁，弦歌亚武城。下堂延德齿，分俸给孤焪。待吏如奴仆，同官若弟兄。得人无不举，守节尽皆旌。厚俗行乡饮，矜农缓赋征。薄徭犹念重，疑罪必从轻。懦弱皆能立，豪强莫敢撄。便期销狱讼，何必事笞榜。退食亲琴瑟，横经难友生。礼仪全考古，动静一于诚。鬼泣淫祠毁，神歆正典行。黉宫登俊乂，坛社洁牢牲。蝗旱随时雨，阴霾不日晴。野人多颂德，朝士素知名。百废咸兴葺，群黎享太平。市廛泉涌货，郊墅屋连甍。烟草人閒牧，花村犬不惊。酒肴欢伏腊，温饱乐蚕耕。独叹还家客，尝为守塞兵。病躯来绝域，悲涕省先茔。牢落伤弓鸟，漂流汎海萍。无因舒羽翼，徒切羡鲲鲸。燕石终身误，吴丝上鬓萦。年华留莫挽，志业苦无成。安得除边籍，相容列下氓。"}