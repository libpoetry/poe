{"id":"524881","title":"新理松坞草堂","dynasty":"明","author":"顾璘","text":"家世本吴趋，明代徙东楚。服勤传素业，展转力田亩。逮余薄劣资，怀笔干斗釜。鴳翼希鹏图，抢榆唯自苦。眇哉竹帛心，仰负三圣主。解龟返田园，荒凉旧茅宇。羸躯倦城邑，衰志慕林薮。伐木理摧栋，荷杵筑环堵。苟完栖故书，所重守先墓。岩崿倏生姿，卉木咸就序。流云畅疏襟，清风待挥麈。但恐尼父讥，垂老学农圃。"}