{"id":"640743","title":"题凝清轩三首 其一","dynasty":"明","author":"童冀","text":"高斋辟华馆，列榭临清渠。绿莎被文砌，长杨映绮疏。芳洲杂蘅杜，金塘擢芙蕖。澄波荡彩鹢，弱藻栖文鱼。良辰启华宴，列坐徵名儒。衣冠集觞咏，啸歌谢笙竽。香清凝绮席，酒渌湛芳壶。心赏自云逸，日晏不知劬。既醉歌太平，桑扈咏乐胥。逍遥寓宇内，不乐复何如。"}