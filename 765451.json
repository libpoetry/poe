{"id":"765451","title":"绮罗香 黄叶","dynasty":"清","author":"杜文澜","text":"影瘦团霜，声寒战野，暮色先归高树。橘柚烟晴，掩映近山官路。正辽空、一雁来时，带几点、乱鸦栖处。念苍茫、棹舣深村，故人家在隔江住。天涯诗境渐老，还对萧骚短发，孤吟秋句。破寺逢僧，笑指病颜如许。怕深宫、嘶断凉蝉，又添了、夕阳无数。剩闲庭、帘卷西风，倚阑愁夜雨。"}