{"id":"97432","title":"范湘监务许惠其父盘溪居士诗先往数语焉","dynasty":"宋代","author":"赵蕃","text":"国朝几名家，在蜀苏与范。斯文何与人，竟作南荒窜。盘溪诸子行，少小便精悍。早从宜州游，句法悟骨换。官称薄如纸，名盖越千万。我为余杭役，识子非楚产。姓名问即识，一笑冰已泮。长哦乃翁诗，亹亹无间断。使我倾耳听，妙处惊辄叹。前辈今远矣，俗眼易作玩。大轴许见遗，此赐安敢慢。行囊政尔空，得此吾无患。"}