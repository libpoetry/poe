{"id":"684175","title":"徐贞烈妇挽诗","dynasty":"明","author":"王弘诲","text":"冰肌玉质委红颜，慷慨捐生就义艰。皎日矢心甘一玦，终天附耳解双环。血凝海上盈盈碧，泪洒林间点点斑。连理枝栖双比翼，精魂千古望夫山。巾栉从君结发初，纲常一繫重璠玙。已拚薄命同飘叶，断扫残妆出倚庐。心许似悬徐冢剑，梦归谁上茂陵书。极知之死应无忝，长恨来生尚有馀。九泉幽约共登途，裂帛声终命已徂。云发摘簪留奉母，金花存箧念荣夫。秦台莫返吹箫凤，吴苑长啼反哺乌。记罢玉楼伤逝水，因灵家法荐生刍。"}