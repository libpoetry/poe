{"id":"786436","title":"食乌鱼五十二韵","dynasty":"清","author":"洪繻","text":"俊味来沧海，腥风近黑洋。乌头馋客啖，鱼尾酒人尝。煮濩宜同蒜，烹调不待芗。青鳞残似贝，白肉润于霜。山泽轻鹅鸭，江湖薄鱮鲂。鲤同金脍好，鲈想玉冰凉。比目嫌消瘦，生胎美抱黄。伊时方魻鲽，无数共翱翔。随浪千群出，迎涛万尾张。轩鬐成蜃市，聚吻起鼍梁。渔子乘流俟，鲛人撒网狂。渊澄云渺渺，天压水茫茫。满载编桴重，分阄入市忙。贩争排巷过，买或典衣偿。日暮千钱数，冬寒一担望。唤来红店口，挑去绿田庄。俎豆难尸祝，盐醯任灶娘。鲜甜能下酒，酸酱可和汤。腻比江瑶脆，甘逾海蚱强。荔枝闽岭秀，橙橘洞庭芳。食谱堪增选，厨珍足破荒。朵颐纷落箸，染指快倾筐。剖脑疑镌玉，含臊若吮香。跰跹儿女辈，颠倒狗屠场。阳至分前后，盘羞判楛良。年年随序到，处处逐波飏。似雁能无爽，如潮信有常。有时踪迹少，问价往回昂。合浦珠腾聚，洋川米发祥。渔家欣出筏，海户喜开觞。未觉天风冻，奚知水路长！不须求鰋鲔，岂必慕鲨鲿！王政浑无禁，波居可作粮。今朝人涸辙，异事海生桑。孤负持螯足，欷歔结蛎房！豫且龙服困，霸国鲙残当。嗜鳆奸雄餍，为鱎俗士将。何曾贪肉食，张翰把莼忘。弹铗惟卑屈，论蚶孰慨慷！孕腴非鲞腊，削白愧熊肪。即此当前味，教余触目伤！功名鸡肋弃，身世鲗烟藏。喉里悲吞鲠，槎头叹失防！如鳊恒缩项，匪蟹久无肠。日日思河汉，家家痛武昌！偶然轻暖出，忽见巨鳃扬。作炙糅辛醋，烹鲜列酒浆。侯门鲭鲊摈，吴地菜鲑攘。淡泊吾能受，腥膻尔不妨。老饕千盏后，大嚼一灯旁。梦断鳣三进，痴怀鳖两裳。何如捐口腹，漱齿到沧浪！"}