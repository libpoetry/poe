{"id":"1104724","title":"祫飨太庙","dynasty":"宋","author":"郊庙朝会歌辞","text":"猗我僖祖，德潜而充。庆之所基，日茂以崇。施及后嗣，天命有融。庙歌载之，播于无穷。皇矣烈祖，次于僖宫。燕贻凭厚，德远而隆。尊昭缀穆，合食惟丰。孝孙奠爵，福嘏来同。清庙有严，观德惟祖。裕典时修，亲尊并序。以祼以献，礼交乐举。灵其醉止，笃我纯祐。洪绪载德，盛际讲仪。精崇祫事，恭展孝思。肸蚃锡羡，齐庄受釐。猗欤馨烈，垂贶本支。景炎启旦，宝系开基。登俎如在，缩鬯有仪。明灵昭格，孝飨肃祗。福茨绵瓞，罄宇均禧。明明圣宗，大定区宇。永怀奉先，阙礼兹举。惟德是馨，冀格我祖。万嗣其昌，繄神之祐。皇皇在宥，品物由庚。文教纯被，武功告成。流颂乐府，拥休宗祊。帝奉祼瓒，钦哉孝诚。赫赫閟宫，肇亲合食。玉步徊翔，大姿严翼。洗奠交举，堂除并饬。礼宾无违，神其昭格。瑟彼良玉，荐于明灵。宸襟蠲洁，郁鬯芬馨。牲牢在俎，金石在庭。莫重者祼，慈嘏来宁。嘉牲在俎，广乐在庭。其所将者，曰躬曰诚。神兮来歆，以安以宁。以锡寿嘏，惟皇是膺。铺昭典礼，诞合神灵。飨通纯孝，治感至馨。郁香既祼，圣酒来宁。膺兹福禄，万寿益龄。礼备乐成，祖考来格。有严有翼，天子孝德。臣工在庭，罔不祗饬。玉爵之华，执如弗克。乐统大安，舞昭盛德。合奏允谐，孔容有翼。秉翟言竣，总干是力。箫勺之仁，参和万国。灵其顾思，降福来萃。天子受之，馂尔在位。神既享矣，福既均矣。豆斯彻矣，礼之成矣。帝还于次，佩玉其徐。帝色不渝，罔解如初。凡百府司，各祗乃位。敢不肃恭，以讫尔事。"}