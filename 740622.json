{"id":"740622","title":"山坑","dynasty":"清","author":"朱筠","text":"山坑新垩亭，我从唐坞来。衣上湿犹雨，舆底声真雷。人家沿山边，青松屋上哉。转径岭成夹，大江中间开。江以雨始大，滥觞源斟杯。出三天子都，两崖浸崔巍。厓上短短松，绿满疑莓苔。雨刷沙入江，刻露松根荄。生气自黏壁，养以雾与霾。此松与此石，得雨结之胎。孤壁下落江，径乱行客猜。盘屈厓底树，浮草挂作堆。窃恐雨不休，无路缘石隈。"}