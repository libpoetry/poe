{"id":"1110321","title":"秋日遣兴","dynasty":"宋","author":"孙应时","text":"门前白水映青山，草满荒庭昼掩关。莫恨穷居穷到骨，平生未有此情閒。今年炎毒异他年，及此秋风意洒然。身世还须几寒暑，吾生何事不随缘。清秋佳月不寻常，何限歌楼醉夜长。要是超然尘外客，一杯差不负孤光。故人强半随流水，世事新来似弈棋。老我壮心消折尽，镜中唯有鬓如丝。学书成癖故童心，颇复欣然得趣深。一字千金亦安用，等閒容我度光阴。虚斋独寝意偏清，梦断秋窗月正明。匡坐偶然成导引，未须痴绝慕长生。"}