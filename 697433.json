{"id":"697433","title":"题徐惟得冲漠斋十二绝 壶丘示观","dynasty":"明","author":"胡应麟","text":"寂寂玄关闭万缘，颓然一榻抱枯禅。天游未许时人识，正是壶丘入观年。肌肤绰约瑩秋霜，绝顶凝神眺八荒。得丧窅然天地外，不知身世住何乡。羊角鹏程快羽毛，罡风八极送飞涛。窅然天际真人度，始信长沙蹋翼劳。静坐焚香一亩宫，灰心槁念夕阳中。那能滥作吹竽客，凭几萧然万虑空。振袂翩翩到北辰，中天城阙跨金银。谁言半亩差容膝，十二瑶台属化人。勇退何人犯急流，分司犹摄醉乡侯。朝来梦入华胥界，一榻轩皇尽意游。掷戟归来理钓竿，不将零露望金盘。飞花散尽三千界，丈室分明有大观。勇猛精修万劫离，穷年枯坐更何疑。为言一苇浮江日，可似三花面壁时。战胜归来岩穴间，空花落尽闭禅关。大千世势冥心处，恍惚当时坐雪山。古寺清凉辟草莱，三湘门巷半莓苔。翻然杖锡腾空去，閒看飞云落五台。一枝殊自慰鹪鹩，身世千年付泬㵳。北海南溟俱莫问，长空何处不逍遥。空山寂寂午闻鸡，一路桃花照旧蹊。漫说娄江恬淡观，真仙今在武陵西。"}