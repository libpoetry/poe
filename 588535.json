{"id":"588535","title":"游南华同章朴庵提学作","dynasty":"明","author":"黄佐","text":"维舟访宝林，策蹇登翠微。晴坡无鸟声，云霞随客衣。寒威起层碧，枫叶随意飞。山僧见行尘，竹房开半扉。南能本无物，金碧何荣辉。风幡忽高下，泠然启尘机。云舂杂疏磬，岚影青四围。眷兹川原幽，冥心澹忘归。逃禅非我事，且与丘樊违。振缨一鸣辔，皓月生苔矶。"}