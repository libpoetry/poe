{"id":"1147372","title":"春夜赋得漉水囊歌送郑明府","dynasty":"唐","author":"皎然","text":"吴缣楚练何白皙，居士持来遗禅客。禅客能裁漉水囊，不用衣工秉刀尺。先师遗我式无缺，一滤一翻心敢赊。夕望东峰思漱盥，昽昽斜月悬灯纱。徙倚花前漏初断，白猿争啸惊禅伴。玉瓶徐泻赏涓涓，溅著莲衣水珠满。因识仁人为宦情，还如漉水爱苍生。聊歌一曲与君别，莫忘寒泉见底清。"}