{"id":"674523","title":"题孔明出师表图","dynasty":"明","author":"李坚（贞夫","text":"水安宫中日欲落，榻前面拜遗孤托。先皇饮恨臣所知，忍见翠华终剑阁。臣身与贼不俱生，誓提义旅清中京。汛除九庙光旧物，上谢先帝酬忠贞。六师戒日临河渭，晓发披忱表天陛。谆谆恢复次第陈，缕缕忠肝兼义气。事关宫府在相通，亲贤远佞先汉隆。后王不鉴高祖训，累我汉业遭尘蒙。汉家贼姓难两立，王业偏安大无策。鞠躬尽瘁臣所安，利钝成亏非可臆。炎精无光赤灰冷，五丈原头将星殒。牙前长史整旋军，巾帼老奴拜天幸。煌煌二表明丹青，文追伊傅光六经。留传人世劝忠荩，呵护时有神威灵。英雄无命古如此，大节堂堂映青史。君不见二十四疏请回銮，东京留守衔悲死。"}