{"id":"1122272","title":"临江仙","dynasty":"宋","author":"姚述尧2","text":"山县登高真胜事，满筵当代英奇。黄花无语笑东篱。龙山真鼠辈，巴岭漫羁栖。醉后风流情更好，笑谈落落珠玑。莫将乌帽任风吹。动容皆是舞，出语总成诗。一去吴山三改火，我来两见寒梅。君今先向斗城回。尊前方重别，征骑莫相催。堪笑人生如逆旅，明年我亦言归。羡君平步到天涯。吴侬如有问，为我说归期。"}