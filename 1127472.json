{"id":"1127472","title":"春秋成字韵","dynasty":"宋","author":"彭汝砺","text":"凤鸟知何处，麟经卒告成。人人无义战，岁岁有王正。秦楚空强力，桓文漫主盟。是非微旨在，终始愿深明。法为衰周起，文因旧史成。有权皆反正，无事亦书正。泣血葵丘会，伤心首止盟。三家自萤爝，未助太阳明。圣念周邦弱，经因鲁史成。尊王常谨始，罪隐不书正。弗义嗟频战，无常叹屡盟。幽微今焕若，宁复比丘明。赏罚陵迟久，春秋笔削成。称人讥楚僭，书月谨周正。国国强并弱，时时会复盟。前贤褒贬在，一览是非明。"}