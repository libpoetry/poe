{"id":"605794","title":"读邸报愤奴警纪事","dynasty":"明","author":"林熙春","text":"五百贞元太运昌，龙飞天子正当阳。频繁召对欢鱼水，综核万几振纪纲。独秉太阿锄逆党，广询民瘼冀平康。讵意辽氛仍未净，天下竭膏奉一方。彦伯东征期雪耻，孽奴何事敢跳梁。坌河不渡威犹壮，何不妨其所不妨。假道虏西为响导，历年徒剜款肝肠。导从中协大安日，一入长城大肆殃。围蓟围遵山压卵，三军如雨溃如狂。搢绅削发甘从贼，逢掖翩翩嬩大羊。将吏逃亡风偃草，谁人死守护封疆。九重赫怒逮□马，督师亦且下桁杨。中夜赐环孙枢□，飞骑四出召勤王。勤王未集张湾破，固安涿鹿及良乡。云扰郊原殊岌岌，天王神武不仓皇。百万登陴旌蔽汉，大臣勋戚守门墙。幸来枢辅捍通州，满帅长驱亦大创。身殒州全东辅固，翻从西遁窥玄藏。金山砥柱词臣力，陵寝无虞死亦芳。复向榆关辇玉帛，犹然妄意克城隍。昌黎尚饮睢阳血，永平何猝堕黄堂。天子拜将总六军，一马如龙驾腾骧。发帑犒师风猛士，掩骼吊死亦扶伤。人言主忧为臣辱，敢不卧薪与胆尝。闻贼聚城鱼聚釜，釜鱼敢复望汪洋。雷霆震撼归何处，小丑何难奏凯扬。自古犯华信有之，数月腥膻柰可常。岂是天心欲启圣，端为宗社卜灵长。"}