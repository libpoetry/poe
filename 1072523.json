{"id":"1072523","title":"观徐明叔画湘西磨崖图","dynasty":"宋","author":"王庭圭","text":"衡山高出北斗边，九疑苍梧相属联。群峰环走如却立，山脚插入潇湘川。朱陵渺邈迷处所，白鹤喷薄飞流泉。坐看徐郎拂绢素，尽驱山岳置眼前。徐郎岂是真画手，酒酣游戏乃其天。巴陵洞庭连浦溆，鲸鲵蟠穴为贼渊。诏谓将军出旗鼓，楼船蹴踏惊浪喧。欃枪夜落照湖水，雕弓十万犹控弦。湘西古寺最奇绝，丹崖翠壁开何年。况公文章善叙事，大字怪伟宜镵镌。中书异时观落笔，因烦吮墨图凌烟。孟公韩公毛发动，腰靫大羽冠进贤。他年中兴事可考，公名亦与兹山传。"}