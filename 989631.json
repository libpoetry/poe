{"id":"989631","title":"京口有归燕","dynasty":"宋","author":"曹勋","text":"春烟昼白春草绿，春水溶溶曲江曲。吴宫梁苑尽灰飞，胡马骄嘶衔苜蓿。萧条南国閟春愁，章台瑶室今茅屋。中原民庶被毡裘，万室无人皆鼠伏。子归何处定安巢，楚幕虽多易倾覆。感君为君思建章，万户朱门缀珠玉。当时天下尚无为，今日悲凉变何速。感君歌，为君哭，汾阳已死淮阴族。沉沉壮士听晨鸡，豺狼当路食人肉。燕齐邹鲁化腥膻，番人走马鸣?辘。"}