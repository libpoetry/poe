{"id":"303394","title":"高阳台·残雪梅销","dynasty":"现代","author":"黄侃","text":"残雪梅销，新晴柳弱，郊原复见初春。海国归鸿，年年轻弃游人。如今但怕啼鹃到，劝人归归又无因。更消他几曲清歌，几度佳辰。层楼定是怜芳草，望迢迢远道，费了眉颦。祇惜朱颜，何时比似前新。娇红愿共春常聚，奈东风不肯相亲。待春归，懒化飞绵，拟化香尘。"}