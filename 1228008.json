{"id":"1228008","title":"同靳从矩宿雁山天柱院","dynasty":"元","author":"李孝光","text":"东南地势下，海水复善齧。青天久轩轾，独见斗杓揭。古帝省下上，东维成敧缺。大灵骏奔走，蛟螭改其穴。洚水缩地入，万鬼拔山出。想见风雨黑，电火上下掣。两柱俄支撑，真宰仰咋舌。遂令天行健，不复见卼臲。鬼工巧斲削，又不见剞劂。日月转半腹，隐避若两蝶。我夜卧其旁，户外白如月。开户天冥冥，岝崿立积雪。居然浑沌素，元气澹不裂。平生山水性，念此心屡结。缅怀万物初，天地亦芽蘖。众人如蝼蚁，细大强区别。俯仰聊自喻，白云一怡悦。亭午日气近，鸣鸟著清樾。我仆膏吾车，前路在嵽嵲。"}