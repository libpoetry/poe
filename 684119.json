{"id":"684119","title":"江南曲","dynasty":"明","author":"王世贞","text":"欢似吴江水，西去不通潮。妾如独活草，无风长自摇。安能对阊阖，暮暮复朝朝。庭前百合花，露冷烟脂赤。对镜理新妆，羞他好颜色。从此不簪花，恐欢心更易。杨花眠更起，飞向阿谁家。曲槛青丝箔，雕鞍白鼻騧。垆头无那醉，小妇摘琵琶。西湖水似油，袅袅采莲舟。双鬟正十五，垂手玉葱柔。罗带飘相近，风波可自由。"}