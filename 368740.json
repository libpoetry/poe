{"id":"368740","title":"大酺·香江登高","dynasty":"清代","author":"杨玉衔","text":"正岛帆寒，窗檠短、憔悴天涯羁客。亭皋凋木叶，怕东篱秋瘦，照人无色。泛绿萸尊，蹴红绳屐，芳草还堪眠藉。迷离西崦路，算斜阳虽好，乱云重幂。况催近黄昏，霎时风雨，满城沈寂。中原劳目极。星星火、一望平原赤。况又是、齐乌争幕，辽鹤迷归翅。低垂空留残翮。那怪高飞雁，烟水阔、远怀沙碛。奈圆月，非今夕。苍霭环合，山下归途如漆。迟明问谁耐得。"}