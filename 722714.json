{"id":"722714","title":"沁园春  读乌丝集次曹顾庵王西樵阮亭韵","dynasty":"明末清初","author":"龚鼎孳","text":"烟月江东，文采风流，旷代遇之。恰临春琼树，家称叔宝，黄初金枕，人是陈思。如此才名，坐君床上，我拜低头竟不辞。多情甚，倩花间锦笔，描画崔徽。餐霞吐玉霏霏。任拍遍阑干绝调稀。更雨铃风笛，伤心绮丽，云鬃雾鬣，过眼权奇。帘阁香浓，市楼酒罢，错落明珠万斛飞。须记取，有曲江红袖，围绕留题。彼美何其，绣口檀心，婉娈清扬。怪须髯如戟，偏成斌媚，文章似海，转益苍茫。玳瑁为簪，珊瑚作架，十五城偿价未昂。朱弦发，听短歌日短，长恨情长。无端雪涕欢场。尽潦倒荒迷事不妨。胜流黄思妇，鸳机组织，从军荡子，马槊腾翔，有托而逃，是乡可老，粉黛英雄总断肠。君试问，任痴人济济，谁似羚羊。髯且无归，纵饮新丰，歌呼拍张，记东都门第，赐书仍在，西州姓字，复壁同藏。万事沧桑，五陵花月，阑入谁家侠少场。相怜处，是君袍未锦，我鬓先霜。秋城鼓角悲凉。暂握手他乡似故乡。况竹林宾从，烟霞接轸，云间伯仲，宛雒褰裳。暖玉燕姬，酒钱夜数，绾髻风能障绿杨。才人福，定清平丝管，烂醉沉香。若为吾歌，吾复为君，轩乎舞之。怅天涯香草，魂销欲别，江南红豆，泪裹相思。残叶西风，征鸿故国，神武之冠我亦辞。皆往耳，肯佳人远道，梦想袿徽。才华雪艳烟霏。算世上无多天上稀。总狂余故态，嵚崎历落，情钟我辈，轮囷离奇。入手扁舟，称心虾菜。但说招携色已飞。游倦矣，却铜签夜漏，响彻璇题。君勿过河，浊浪滔滔，鱼龙奋扬。乍城头吹角，秋阴萧瑟，桥边问渡，烟柳冥茫。珠树三枝，银缸一穗，醉里乡心低复昂。凭夜话，较青山紫阁，何计为长。偶然游戏逢春。有恶客冲泥兴也妨。羡人如初日，芙蕖掩映，门开今雨，裙屐回翔。此客殊佳，吾衰已甚，安用车轮更转肠。相权取，且酒宽嵇阮，花驻求羊。文士何如，不数纷纷，材官蹶张。纵通侯棨戟，乌衣零落，凌云词赋，狗监摧藏。清吹西园，锦筝北里，惊坐人来一擅场。还抖擞，尽新沙似雪，古月如霜。哀丝谱出伊凉。快挟弹鸣鞭赵李乡。更双鬟捧出，春风羌笛，九天吹下，雾縠霞裳。法护僧弥，紫囊玉麈，大小儿呼孔与杨。高咏罢，似明玑翠羽，扫后犹香。"}