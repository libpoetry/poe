{"id":"738362","title":"十日菊答谢巨公","dynasty":"清","author":"马苏臣","text":"老僧遗我十日花，丛中尚有黄金芽。忙搜旅舍觅盆盎，疾呼健仆团泥沙。要扶强干植根本，先除病叶芟杈丫。花头苦被束缚久，豁如自直蓬中麻。人情爱菊我爱影，百影无如菊影斜。移镫邀月月亦至，纵横满壁飞龙蛇。藐姑仙人真绰约，何妨背立珠帘遮。浇花痛饮颇快意，坐间隐隐花咨嗟。扬州市上作重九，金钱买断渊明家。娉婷不嫁后时节，蹉跎坐误春韶华。我闻花语三叹息，一岁一荣生有涯。君不见绮楼昨夜笙歌歇，几人冷眼窥窗纱。汝从禅窟听说法，可知微笑拈天葩。萧然相对共迟暮，秋光尽向苍公赊。"}