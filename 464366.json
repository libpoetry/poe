{"id":"464366","title":"高阳台 访吴敬梓元武阁读书处遗址","dynasty":"当代","author":"汪岳尊","text":"涨绿浸桥，霜红坠叶，背城一径幽深。葱郁林峦，野溪映带遥岑。振衣未觉年芳晚，纵啸歌、携侣登临。念伊人、宛在蒹葭，秋水盈盈。当年轩冕泥涂意，任奴逃鬻宅，客至赊樽。老去扬州，春风词笔难禁。长留稗说传天地，恣笑骂、鬼泣神惊。倘能知、换了人间，垒块应平。"}