{"id":"850657","title":"赋码碯笛","dynasty":"宋","author":"孔武仲","text":"羌儿吹笛作龙吟，中有太古之纯音。伊人已死笛仍在，千古月明江水深。谁知巧匠寻山谷，蹙踏溪云采明玉。云谷之竹色黯黯，浅紫轻红花映雨。正声隐显初无端，造化推移指法间。黄钟妍美霜朝暖，无射凄凉暑月寒。轺车走遍天南北，此笛此声何处得。韬之湘竹川锦囊，广坐聊持衒宾客。弘农学士九尺长，颊颧山起鬓髯张。从容奏罢阳春曲，气衰坦腹眠绳床。由来雅器自有合，不与教坊管弦杂。君不见开元名臣宋侍中，手挥羯鼓疾如风。"}