{"id":"765644","title":"百字令 其五 秋月，赠瑶雪","dynasty":"清","author":"黄钧宰","text":"清光如此，问天涯今夜，离人几个。珍重良宵迟不寐，借说添香夜课。玉宇高寒，银河寂寞，旧曲商量和。明宵有梦，只应各自孤作。只道万叠云山，眼光穿透，遥见人清坐。便欲将身同化蝶，和暖和香而卧。画舫烟迷，琼楼浪隔，孤影风摇破。月明如昨，天香何处吹过。"}