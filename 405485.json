{"id":"405485","title":"客有馈蘋桃者因忆儿时就读李氏书塾庭有斯树课馀群儿共争坠果倏忽四十馀年同学诸朋不知何处而树亦成薪久矣感念今昔爰赋此诗","dynasty":"近现代","author":"邱汝滨","text":"青灯老屋绿阴繁，旧梦如尘此复温。同学朋侪今剩几，当年庭树久无存。沧桑已觉愁城郭，哀乐还宜傍酒樽。不是馈桃些小事，可堪枨触已销魂。"}