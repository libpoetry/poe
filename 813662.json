{"id":"813662","title":"红修倏禊和卢运使韵","dynasty":"清","author":"杨汝谐","text":"麴尘遥趁木兰舟，叠鼓鸣笳坐两头。胜事百年流曲水，春心三月满扬州。烟花南部凭料理，冠盖西园好唱酬。自是老臣多燕喜，清晖何限足句留。清华忆煞永和年，吹尽饧箫水槛前。十万酒旗春市海，三千玉指伎人船。绣轮竞接香尘满，珠树遥临璧月圆。合有吴娘联袂去，茶歌飞断蜀山巅。璅阁云房䆗窱通，名园蝴蝶自西东。朅来上客题芳树，往听初莺坐软风。细草铺茵回辇道，晴山暖翠落杯中。小秦淮水桃花涨，人影衣香入霭濛。碧甃朱栏夹镜明，巷中春脚卖花声。香惊小马人扶醉，咏到官梅雪斗清。江左金齑夸上水，竹西莲炬照归城。冶春乐府从头唱，分付红牙谱细更。"}