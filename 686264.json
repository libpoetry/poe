{"id":"686264","title":"赠子青三首","dynasty":"明","author":"卢楠","text":"燕客怀白璧，别余长河洲。杳若苍梧云，飘落南天陬。三楚弥芳旬，九江接春流。喟言游此地，孤啸谁能俦。赠别无凄颜，临风发长思。剑解双芙蓉，上刻延平字。然喏轻一言，纵横托深意。勿作羊肠悲，且驰千里辔。卫川发白马，散下绿杨堤。醉别关山月，歌伤白苧词。枞江猿挂影，皖岭桂横枝。定有登临兴，题诗慰我思。"}