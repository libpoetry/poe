{"id":"1222125","title":"渡江书所见四首 其三 秋桐","dynasty":"元","author":"郝经","text":"高秋江汉波，卉木入摇落。荒林拥孤桐，蔓草重绕缚。凄迷气日丧，憔悴若陨箨。黄彫晚风吹，青裂饥鸟啄。无时亦无俦，幢幢老阴薄。仪凤安所栖，宫树空寂莫。谓汝无自伤，植根亦娇弱。岂能持风寒，况乃失所托。何时此焉居，扬锄剪荒恶。携幼扳庭柯，遂我生聚乐。"}