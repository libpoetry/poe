{"id":"811579","title":"绮罗香三首 秦邮道中","dynasty":"清","author":"史承谦","text":"风柳夸腰，露桃呈脸，倦客顿舒怀抱。摇漾晴云，不定浴波沙鸟。映水郭、酒旆斜挑，倚高楼、眉痕初扫。记春帆，前度曾过，惊心又是隔年了。佳辰何处祓禊，怊怅采兰人远，空磋长道。官烛分烟，一半韶光还好。沾暮雨、只有杨花，系归心，不关芳草。奈今宵，尚滞江皋，楚天双岫杳。乍脱轻绵，旋飘弱絮，转眼流光如毂。频岁淮南客里，消他寒燠。最难忘、前度欢游，不堪听、后庭遗曲。寻春芊芊，肠断是生绿。天边无赖明月，又几回流照，玉钩斜足。酒荡襟怀，不禁乱红频扑。牵昨梦、画舫冰丝，绕香心、玉妃脂盝。判携来，十样蛮笺，赋闲情几幅。秋景平分，银蟾乍涌，帘幕重重低卷。碧杜红阑，何处玉箫声缓。况寄与、班女新愁，只合付、谢郎雕管。恁迢遥、千里相随，萧萧落木赋情远。天末净扫纤翳，丛桂飘来别院。晚香零乱。稽首姮娥，谁叩广寒宫殿？想此际、一片清光，照人间、万般恩怨。只天涯，倦侣孤吟，画屏离思满。"}