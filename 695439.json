{"id":"695439","title":"云庄偶怀","dynasty":"明","author":"林俊","text":"石屋忘年纪，霜松记十围。壮容惊变尽，迂叟是真归。局小一庄足，名逃百世希。山盘开野水，新雨蕨芽肥。风雨睡曾着，幽明重百心。龙归先有洞，鹿触故成林。遗蜕忧时遇，孤庐恍夜临。更阑销烛短，凉泪落衣襟。野寂含幽意，神衰著饱眠。丹成淹日月，树老怯风烟。里耳声华异，山人礼数偏。世坌期谢绝，无路属夤缘。立海风涛壮，漫山草木稠。厓虚云一寄，洞古径通幽。事适仙翁左，身随野鹿游。仰高名故在，吾老意悠悠。"}