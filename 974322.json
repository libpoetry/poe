{"id":"974322","title":"寄怀章衢州辛越州","dynasty":"宋","author":"赵蕃","text":"江东去江西，道阻而且长。怀我金石交，每瞻鸿雁行。信州去衢州，道阻而匪脩。黄花遂九日，明月负中秋。江东去浙东，江表邈剡中。莫云岩壑异，固有丘壑同。一出与一处，或嘿而或语。行步涩如棘，欲飞恨无羽。风高已木落，薄寒能中人。室迩人甚远，不孤必有邻。"}