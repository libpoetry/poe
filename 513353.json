{"id":"513353","title":"思亲堂","dynasty":"明","author":"程敏政","text":"有堂渠渠，有客佖佖。言思其亲，日甚一日。堂上有山，堂下有江。伊亲之思，江山靡长。赫赫宫保，维客之季。煌煌命书，屡贲于隧。客拜稽首，家庆孔延。维菽与水，下不及泉。乃作斯堂，奉妣暨考。若著若存，于以终老。繄罔极兮，孰逃亲仁。越终慕兮，孰非子身。客哉孝思，亦既耄矣。德既邵矣，式克肖矣。孝思维则，世徵于堂。爰锡厥类，斯堂之光。"}