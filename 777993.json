{"id":"777993","title":"念奴娇·今美人足1912","dynasty":"清","author":"况周颐","text":"踏花行遍，任匆匆、不愁香径苔滑。六寸圆肤天然秀，稳称身材玉立。袜不生尘，版还参玉，二妙兼香洁。平头软绣，凤翘无此宁贴。花外来上鞦韆，那须推送，曳起湘裙摺。试昉鞋杯传绮席，小户料应愁绝。弟一销魂，温存鸳被底，柔如无骨。同偕谶好，向郎乞借吟舄。"}