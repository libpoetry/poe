{"id":"50133","title":"泛海·仲夏发会稽","dynasty":"元代","author":"戴良","text":"仲夏发会稽，乍秋别勾章。拟杭黑水海，首渡青龙洋。南条山已断，北界水何长。近远浪为国，周围天作疆。川后偶安恬，天吴亦屏藏。荡桨乘月疾，挂席逐风扬。零露拂蟠木，旭日耀扶桑。我行无休隙，此去何渺茫。东海蹈仲连，西溟遁伯阳。轻名冀道胜，重己企时康。孰谓情可陈，旅念坐自伤。"}