{"id":"431686","title":"新春漫兴","dynasty":"近现代","author":"刘凤梧","text":"奕世簪缨漫自夸，桃符新换属谁家。无人投刺虚三径，有鬼窥门满一车。懒把佛经书贝叶，莫将春讯问梅花。天寒雪后尤岑寂，独立斜阳数暮鸦。自是长门作赋才，避秦幽谷姓名埋。天涯乏雁传书至，阁外无人问字来。对月吟花防犬吠，临池窥影怕鱼猜。山城迟暮心如醉，忍听东邻玉笛哀。"}