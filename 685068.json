{"id":"685068","title":"留别伦右溪十咏 青萝山","dynasty":"明","author":"王渐逵","text":"大隐屏西忆去年，互萝苍径曲肱便。何时再住栖霞顶，共看齐州九九烟。碧云长护紫芝芬，小阁峰头却忆君。社馆春来风日好，杂花啼鸟候词人。青烟袅袅接遥峰，万木森森翳碧空。迟尔南楼同避暑，白莲开遍荔支红。窅然天地起玄思，浴日亭边忆汝时。此去蓬莱知不远，金银宫阙碧参差。羽驭飙轮何处依，归来应与稚川期。罗浮月色明如昼，万树梅花开雪扉。曾着烟蓑下九洲，共将心迹蔑羊裘。湾前钓得鲈鱼脍，十月山村酒正篘。几年山馆住栖霞，八十雪僧共一家。夜半迦陵音大切，满空寒翠落天花。天从北极中央见，月向群山到处明。翻忆廿年观海意，榕阴高卧听潮声。曾共移居卜筑心，携壶相问数相临。何当跨鹤同归去，翠竹桃花春正深。白云高并阆风台，花竹阴阴护径苔。重忆石池曾觅句，惠莲群从总多才。"}