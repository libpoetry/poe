{"id":"499852","title":"寄张助教美和","dynasty":"明","author":"邓雅","text":"圣主无为万国清，先生归隐一身轻。宠荣百世留宸翰，辛苦平生在圣经。闭户日长恒著述，杖藜身老尚逢迎。吟看碧嶂清江雨，梦绕红楼紫禁城。四皓已能成远业，二疏还可并高名。朝廷自昔尊耆旧，乡邑如今重典刑。远想风流嗟未识，独惭疏懒苦无成。风骚谩效当时体，韶濩犹怀太古声。俯仰乾坤同此道，睽离南北复何情。寄诗为说相思意，更约山中煮茯苓。"}