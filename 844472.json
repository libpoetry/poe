{"id":"844472","title":"湖居与仁先结邻赋呈四首","dynasty":"清末民国初","author":"俞明震","text":"世转无穷境，人生有收束。老寻湖上庐，沧桑了无触。一篱分割据，图史罗百族。借君寒菜畦，画此井田局。我自娱寂寞，君还课耕读。童稚禀礼法，山水含亲睦。晨炊松柏香，书声过墙屋。日脚淡厨烟，饭熟书还熟。此是承平声，念之泪盈掬。汶汶五十年，旧梦今可续。平湖寒不风，曙光隐微月。自起开柴扉，霜篱犬争出。昨宵闻夜渔，灯火倏明灭。惊尔花底眠，狺狺任呵斥。日出辨鸟声，又入东邻壁。心知一饭难，甘充两家役。跳浪非不豪，帖耳听悚息。老至惜物情，生事同悽恻。君看麋鹿性，忍受嗟来食。飞鸟入深谷，遗我以窅然。幽境不可逐，坐看风炉烟。韩子就今懦，蒙叟尊神全。苟能通此意，却病惟痴顽。动驰域外想，未觉心地宽。吾庐适可止，但取远与偏。花竹有新意，云水皆恬安。饱食肉边菜，端学忘家禅。妙窍观如何，还我萧寥天。西湖天下奇，移步各殊形。传之画师稿，意匠存模型。遂令游观客，颠倒遗性灵。老夫独迂怪，筑此背湖厅。懒焚天竺香，不礼三潭星。编篱辟幽径，种竹可中亭。南北两高峰，列几如罍瓶。霜天色黝黯，补以湖面青。置身入閒冷，借景皆空冥。东邻有高士，避俗常独醒。取舍定先我，隔篱呼与听。"}