{"id":"862482","title":"赋双松堂","dynasty":"宋","author":"王柏","text":"和平堂前列四皓，双松为主双桧宾。深山大泽不肯住，鞭霆驾雨来重闉。苍髯梳风音瑟瑟，霜皮凝雪冰粼粼。静有精神观世变，悄无颜色阿緌绅。朱幡皂盖几来去，丹楹藻棁方更新。魏武子孙敦宿好，十八公子忻相亲。世间灵物妙难测，一气长存天地仁。巍巍堂下万休戚，左右冷眼时笑颦。或然一念私欲胜，垂垂二老能相嗔。起居出入知所敬，愿言共保千千春。"}