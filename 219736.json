{"id":"219736","title":"次韵待制王公出示李公丞相鼓山唱和之什不揆","dynasty":"宋代","author":"苏籀","text":"颙昂经世量，超轶尘秕净。猗欤寻山屐，泛矣随波艇。颜笔振岩崖，戎眼清光镜。平籋青云步，何如苍藓蹬。忘怀挈伯鸦，寓意弹韶磬。物外赤松期，域中兜率夐。江溟嘘吸际，霞祲廓亏映。龙象千礎攒，簦屩十方并。弥天各纵辩，酌海终弗罄。公侯诚得一，品物将大定。瞿昙旧摽蕝，嵌洞尤奇胜。雷唱涧流回，石刻惟人竞。"}