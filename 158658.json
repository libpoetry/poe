{"id":"158658","title":"游城西李氏园李仁甫谢伯坚同会席中得当字","dynasty":"宋代","author":"员兴宗","text":"吾生会如寄，俯仰岁月荒。安得无尽境，寓乐穷时觞。劫来古城隅，露坐荫石床。皎皎月在野，山光映低昂。诸公饮文字，歌黛何由将。环客者谁欤，青青在吾傍。此君有令质，简洁韵自长。一扫尘土想，化作冰雪肠。岁寒知几何，众木谁能霜。独此抱身正，有耻逾平当。高度竟凛凛，不以外物攘。此会定清真，此怀为君忘。"}