{"id":"138638","title":"胡少瀹题梁王山蟠松诗","dynasty":"宋代","author":"刘倓","text":"长松上捎日月宫，昂霄耸壑材甚雄。不肯甘心卧云巘，有时见梦十八公。汗颜血指，那知大匠自有体。斩伐丁丁，朝夕聒人幽耳聋。岂如吾乡华顶一峰八万四千丈，下蟠夭夭矫矫奇奇怪怪之苍松。樛枝半压鲁隐九年之大雪，雅韵曾和虞氏五弦之薰风。八千灵椿三千桃实几番见，何况篱下黄菊江头亦叶枫。萧梁劫火烧不死，坐阅五季鹿走天下人亡弓。世人欲识吾家所扰真龙种，请看春雷发蛰雾滃{上雨下橘去木}云从。礧砢蹙缩轮囷拥腫可挫不可辱，坚刚正独盘薄偃蹇受命不受封。无用之用不器之器振古成自晚，天台道人何苦汲汲图象寄涪翁。搜肠镂肾状出怪松赞，反言挺而茂者肥瘠贵得中，吁嗟九原相如不可作，飘飘词赋谁摩穹。阆风逸民自愧才力薄，北斗以南惟有四朝之老农。"}