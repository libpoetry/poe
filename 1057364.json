{"id":"1057364","title":"石港高侯见遗雏鹤辄成十五韵","dynasty":"宋","author":"刘弇","text":"我生好鹤乃天性，得自高侯非所祈。啄插锥芒初颖脱，顶埋丹颗未依稀。亲携窃笑髡笼返，细看恐先乔舄飞。三岛梦魂迷晓色，九秋舞影怯霜威。长哦自异晨乌啅，瘦骨全胜野雀肥。无迹可寻华表旧，有程应想洞天归。精神潇洒元非俗，饮喙安閒似见几。载以画船休觖望，浴之野水好生辉。汉宫旧拂仙入掌，辽海今看羽客衣。勿为稻粱生健羡，第令鸡鹜许投依。鸣皋不隔高骞志，截胫初忘过分讥。夜砌行闻清露警，午窗终伴醉棋围。右军鹅谩誇真赏，海客鸥空骇暗机。烟月此生真不负，蓬茅他日肯相违。片心便拟成高谢，骑去扬州弄晚晖。"}