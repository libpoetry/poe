{"id":"1023930","title":"浯溪图","dynasty":"宋","author":"释德止","text":"夷途勿抛控，抛控马多失。挹水勿极量，极量器多溢。安史起天宝，转战竟奔北。辞臣献颂诗，要垂万世则。一字堪白首，大书仍深刻。谁作浯溪图，千里在咫尺。飞湍如有声，旁汇浸层碧。巉绝半岩间，髣髴见鸟迹。不觉加手磨，真恐苔藓没。国姓前后异，天运古今一。向来文武才，坐筹或操笔。种种皆可称，俯仰重叹息。愿君宝此图，置之丹粉壁。昔人如可作，想像壮胸臆。"}