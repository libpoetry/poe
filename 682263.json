{"id":"682263","title":"杂诗八首","dynasty":"明","author":"于慎行","text":"蔚彼蒿下田，中有双黄爵。五步逢一饮，十步逢一啄。仰见鸿鹄游，六翮翔寥廓。岂不愿从之，道远将安托。天寒多野风，四面张罦络。苏合作弹丸，历历空中落。鼎俎苟不干，蒿下亦已乐。陟彼高台上，四顾临郊畿。下有清冷水，寒流日夜微。何来孤鸣雁，啸匹空中飞。天风一以厉，烈烈吹毛衣。稻粱既不慕，葭菼亦已稀。茫茫在中野，日暮将安归。我欲负尔去，惜哉羽翼违。长吟望云汉，祗使心劳悲。巫山不为高，湘水不为深。结交宁在广，所贵相知心。朝云既晻霭，暮雨复涔淫。顷刻更变化，安知阳与阴。交情苟如此，世轨良岖嵚。将邀羡门子，天路相追寻。北登辽阳城，顾望三韩道。大海何萧条，白骨横野草。下充蛟鱼食，上使乌鸢饱。伤哉十万师，大半涂肝脑。粟米量如沙，金帛积成岛。功名诚可为，封疆在自保。闭关谢远人，良图胡不考。所思在何许，在彼沅与湘。何以问遗之，解此双明珰。葺兰结菌桂，室宇何芬香。佳人殊不至，望望天南方。烟波弄白日，容与凌风翔。江空岁云晏，零露成朝霜。不忍弃所宝，且复自徬徨。端居有馀玩，思远徒劳伤。延陵有长剑，宝若千金璧。闭匣泣风雨，开匣干星日。骏马与名都，罗列终不易。服之适异土，见谓铅刀质。徐君亦何为，神襟独尔识。欲色在不言，心许成莫逆。如何历聘归，墓门已有棘。含意竟未伸，涕下空沾臆。宰木集晨风，可以悬三尺。寸心苟不渝，是物何足惜。驱马去郊原，弃置如遗迹。贤哉贵公子，交情固金石。咄彼市门徒，景行宜自惕。名都有士女，居在城南端。前庭树桐梓，后阁罗苕兰。齐纨为上襦，鲁缟为中单。援琴理清曲，惠声穆且閒。惜哉岁不与，憔悴空江湍。芳华一以谢，烈心不可干。蹇修为谁使，遗我双瑜环。朱衣从千骑，宁可一为欢。闻此窃自叹，立身诚独难。贵亦各有慕，贱亦各有安。岂伊霜雪质，能睎桃李颜。敛襟谢媒氏，自下重门关。神龙时未遇，蠖略蟠深渊。不有浮云藉，何由润八埏。鹍鹏随海运，一徙阴重玄。扶摇非有负，羽翮安能旋。远臣必有主，迩臣必有先。商君因景监，五羖介穆贤。内资富强业，外秉侯王权。功名岂不伟，烈士无称焉。行藏制在己，升沉制在天。寸尺既可枉，寻丈宁无愆。所以鲁连子，抗志青冥间。只矢三军解，单辞六国全。万钟苟不欲，屣脱如浮烟。谅哉天下士，畴克与比肩。"}