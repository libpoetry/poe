{"id":"509532","title":"寿郭母太孺人诗","dynasty":"明","author":"韩雍","text":"吴淞江在吴城东，江头林木何青葱。汾阳后人住林下，高堂不与时人通。堂中慈母登寿考，八十春秋未为老。簪中白发千丈长，镜里朱颜四时好。降神之日近早秋，藕花风轻残暑收。长筵广席盛罗列，驼峰凤髓皆珍羞。贤子贤孙綵衣舞，玉树芝兰何楚楚。座中贺客半诗人，琳琅大振珠玑吐。酒酣笑指婺女星，共祝寿考还康宁。瑶池蟠桃再结实，遐算直儗三千龄。我与君家交最厚，南望乡山重回首。安得还乡与寿筵，岁岁年年祝慈寿。"}