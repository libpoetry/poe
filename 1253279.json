{"id":"1253279","title":"慈云十咏 灵峰古刹","dynasty":"元末明初","author":"陶宗仪","text":"众山罗立小为尊，一朵灵峰启法门。气聚风藏龙脉远，元符宝殿尚孤存。庆云五色照清溪，郁郁纷纷望远迷。第一禅关从此入，西头即是古招提。一定千年与世忘，当时起塔谨安藏。如今试启云龛钥，爪发还应几许长。缤纷天雨宝优昙，听法升堂总戒严。顿悟此心成一笑，阿师不待觉尊拈。维摩方丈未为奇，我室呼如芥颗宜。三万二千师子坐，著来尚可踢须弥。薝卜花开玉朵攒，清香满室似旃檀。五千馀卷都披却，四十二章宁浪看。长松落落远尘寰，重阁阴阴奠碧山。尽日跏趺自怡悦，禅心已共白云閒。沼中净植芬陀利，天上高县白玉盘。香远光清宵更寂，梵馀徙倚石阑干。云屏九叠自天开，龙象森严震法雷。莫怪山灵无供养，六时朝礼送青来。流水萦纡远接天，一支分入寺门前。且教听讲苍龙蛰，菩萨来乘大愿船。"}