{"id":"830718","title":"云雾茶歌","dynasty":"清末民国初","author":"易顺鼎","text":"匡山云雾窟沈沈，闻有六朝僧未死。窟中产作云雾茶，灏气清英复无比。托根高接南斗旁，坐令涧壑流芬芳。三十六梯不可到，天风细细吹旗枪。幽香似酒忘年岁，仙蝶飞来心已醉。清閟宜教虎豹守，窈冥若见龙蛇避。鸿荒辟后留根荄，却是匡君手自栽。高空日月赠精髓，邃古冰霜成异胎。斡旋元气仙人掌，斟酌灵浆众帝台。蒙顶上清足相埒，宜供大祀陈天阶。辛苦山僧摘盈瓮，手皲足茧人间送。叶叶都含瀑水湿，枝枝尽带岚霞重。种少应知造物悭，摘多莫使山灵痛。螺春龙井徒芳腴，尚书道此清凉殊。中泠精鉴赞皇李，双井佳题玉局苏。袖里携将云雾去，欲倾江汉试跳珠。"}