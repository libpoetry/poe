{"id":"694336","title":"次韵刘少参嘉会楼","dynasty":"明","author":"陈献章","text":"九曲江边一小楼，满川风雨夜来收。扁舟东泛桃花水，香径旁通杜若洲。楼下脱蓑眠翠浪，楼前挥袂揖浮丘。公来二月春多少，两度诗筒向此游。天气初炎过此楼，江边春色未全收。烟消垂柳初凝岸，风递平荷尚隔洲。破屋数家还碧玉，好山何处更丹丘。两公胜会真难遇，结绮临春是别游。"}