{"id":"693539","title":"次见素翁送子","dynasty":"明","author":"邵宝","text":"雪馀诗到病夫惊，素老丰姿纸上盈。笑折梅花伴孤咏，海风吹月不胜清。爱才成癖谓公偏，吐握曾闻古下贤。嗟我怀人无所报，一罂将汲惠山泉。劝驾南来雪满山，到吴先慰病中閒。而翁爱我时飞劄，更有清言在梦间。庭训看来字字真，老于吟咏转精神。沧洲吾道平生语，不道苍生望在身。策名方际风云会，问道须从水陆宜。山下出泉庭训在，百回千折定东之。久矣闻君一见之，雪消东渚晚舟移。百年家学重敷对，臣子孤忠天地知。用世无能且病身，却劳长者寄书频。慈闱春酒堪时献，岁有山田亦未贫。"}