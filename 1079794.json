{"id":"1079794","title":"送虞澹季然之官京师","dynasty":"宋","author":"吕本中","text":"车如鸡栖马如狗，劝君莫美循墙走。车如流水马如龙，不如还家行御风。以尻为轮神为马，世人计出车马下。出门险阻道里远，只今谁是能行者。海陵事剧俸则薄，得公相从亦不恶。小吏相欺官长怒，我自作烦公笑乐。庾公故是丰年玉，道貌更自见不足。断崖独立老松柏，青天何处飞鸿鹄。汴堤六月尘自障，请公登高更南望。马烦车怠早归来，且从夫子濠梁上。"}