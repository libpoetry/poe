{"id":"531074","title":"首夏过西园得乐字","dynasty":"明","author":"杨慎","text":"青云何飘飘，华彩远挥霍。阿阁翼景龙，出皋伴鸣鹤。信宿访烟霞，夙尚本丘壑。赫曦中陆永，夏气南荣薄。游树列丰茸，行栏护花药。还近竹林游，遂动兰池作。甘瓜浮清泉，碧盌冻寒酪。芰制凫鹥亲，林籁宫商错。妙理寄沉冥，兴怀在歌咢。悠然庄舄心，试诵思归乐。"}