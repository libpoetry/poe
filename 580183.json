{"id":"580183","title":"胜游联句为李本厚题","dynasty":"明","author":"江源","text":"心目空千里，琴书共一车。出门还拭剑，走马或看花。谩赋滕王阁，闲寻孺子家。借眠今铁柱，感兴旧铜驼。心远陶潜菊，泉香陆羽茶。鳌峰招夜鹤，牛渚泛秋槎。野眺过芳寺，江行送落霞。乱帆开岛外，芳草忆天涯。酒纵狂歌发，诗成醉墨斜。从渠嘲燕喜，幸我际亨嘉。春满中原地，风清北塞沙。此生何以报，稽首拜重华。"}