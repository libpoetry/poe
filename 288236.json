{"id":"288236","title":"倒犯·癸亥九月一日赋京师鸭炙","dynasty":"现代","author":"徐树铮","text":"弄影、似鸳鸯并栖，露塘波浅。眠沙梦断，偏消受、半炉红煖。金羹芥医，膏沃晶盘云肤敛。试嫩爽霜葱，腻饼银荷卷。就新菘，正秋晚。回首春江，细泛东风，桃花知水暖。暮雨碎浪缬，趁鱼子，轻偷眼。睡片石，萍茵软。妒双鸡，长鸣逃匕桉。恨罥入菱丝，毕竟飞难去，任君羞禁脔。"}