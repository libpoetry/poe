{"id":"370943","title":"沁园春·安稳閒房","dynasty":"清代","author":"厉鹗","text":"安稳閒房，仗尔平生，寝兴载司。记窗横窥月，情柔似水，屏遮听雨，鬓改成丝。金尽低颜，玉存暖老，渐近横陈嚼蜡时。吾衰矣，但摸棱不管，趺坐偏宜。一杯酌尔休辞。想此夕殷勤也合知。笑放怀物外，年年梦蝶，求官何处，日日支龟。早起虽慵，春来更健，睡法希夷好护持。宁须羡，设沈香八尺，花下频移。"}