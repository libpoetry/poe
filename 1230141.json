{"id":"1230141","title":"题参政高公荒政碑","dynasty":"元","author":"聂古柏","text":"庐山插天千仞青，明公高节逾棱层。西江月冷秋无际，明公此心清彻底。厌梁道上豺虎多，手搏不待弓与戈。前年魃虐遍南国，饥者以充僵者立。洪州父老遮道傍，上书乞留涕泗滂。丰碑大字记荒政，要使遗爱如甘棠。我来观风闻此语，未见仪容心已许。愿公从此召赴中书堂，早为四海苍生作霖雨。"}