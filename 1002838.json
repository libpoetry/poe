{"id":"1002838","title":"答裴煜二首 其二","dynasty":"宋","author":"曾巩","text":"寥寥今非古，感激事真妄。曾谁省孤心，祇以饵群谤。参差势已甚，决起意犹强。亲朋为忧危，议语数镌荡。久之等聋眊，兀矣坐闾巷。长嗟贫累心，更苦病摧壮。微诚岂天与，今晨子来贶。顾惭小人愚，未出众夫上。狂言屈子吟，浩歌仍子倡。相欢匪貌济，所得实心尚。时节虽已晏，梅柳幸欲放。过从勿厌倦，相迟非郁盎。"}