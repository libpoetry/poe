{"id":"1218437","title":"次韩明善题推篷图","dynasty":"元","author":"岑安卿","text":"青松阴阴间修竹，六月翛然破炎溽。梅花一味只宜冬，江上孤舟水边屋。笔端春信回孤根，鲛绡浅抹玄霜痕。江南烟雨正愁绝，一枝唤醒罗浮魂。无声诗生有声画，吟咏工夫见挥洒。坡翁仙去二百春，梦绕松风古亭下。兹花清致谁堪当，孤山题品渊源长。推篷细认心凄凉，鼻端彷佛闻天香。"}