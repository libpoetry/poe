{"id":"686106","title":"秋晚梁园饯别陈孝廉兄弟北上分得东字二首","dynasty":"明","author":"卢龙云","text":"梁园赋客一樽同，多少心期别酒中。云里凤毛看颉颃，斗间龙气识雌雄。齐名烨烨三珠树，蹑影翩翩几玉骢。江左青箱元共习，承恩堪并建章宫。萧萧万木起秋风，共向山厨荐晚菘。客路远冲枫叶赤，曲江春待杏花红。双龙色借林霞外，三凤祥呈海日东。伫听京华消息好，孙枝方信长高桐。"}