{"id":"1041388","title":"寄王深甫","dynasty":"宋","author":"刘敞","text":"前日君远游，相怜每独悲。宁知君未返，自笑还若兹。贤者易姓逃，圣者微服驰。圣贤不必容，吾道其如饴。浮舟颍水清，远与尘嚣违。卜邻西郊郭，得近樵渔期。主人文章伯，声望高一时。平生莫往还，见我如旧知。势与年俱忘，胸中坦无疑。人当意气展，何有忧寒饥。反思万类情，纠缠未易推。向者虽定居，睽孤常不怡。迩来暂奔走，师友足自持。物或损而益，吾又何怨为。且苟无陈人，吾岂能至斯。岁穷景萧条，多感令志衰。须君济其弱，嗟子何当来。"}