{"id":"973671","title":"二月二日阻风呈同行","dynasty":"宋","author":"赵蕃","text":"平居说江湖，似若苦饥渴。及今落吾手，谓可娱朝夕。胡为连日行，乃复形叹息。使风不终朝，阻风有并日。欲行波涛恐，欲住饿馁迫。吾舟仅如芥，吾命真若发。吾罪不足云，吾家复何说。不唯风浩荡，更直雨骚屑。鸡啼三家幽，鸟度万里阔。遥闻君山青，旧咏高楼月。何当俱醉倒，梦去山南北。"}