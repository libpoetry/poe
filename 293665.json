{"id":"293665","title":"金缕曲·题李宛湘夫人花阴绕步遗照","dynasty":"清代","author":"翁瑞恩","text":"何处秋声早。碧沉沉、梧桐树底，暖凉初报。觅句不妨芳径滑，踏遍闲庭细草。渐月影、枝头斜照。丛桂小山留不住，恨无端、偏鼓西风棹。琴韵歇，炉烟袅。仙人见说瑶台好。瞥红尘、彩鸾飞去，佩环声杳。札札鸣机灯火夜，犹寄相思远道。今只剩、零烟残稿。逝水年华惊易改，认丰姿、画里容仍渺。追往事，泪多少。"}