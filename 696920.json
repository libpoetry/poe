{"id":"696920","title":"秋日杂诗三首","dynasty":"明","author":"皇甫涍","text":"幽居测时化，节逝一何速。轻叶委前墀，远郊气已肃。临窗启玄玩，披襟会深瞩。悠扬丽秋晖，凝光荡岩澳。草虫鸣空隅，悲人咏浚谷。驾言泛桧楫，乘流开情蓄。凉风吹嘉树，万物遗光泽。严气乘运流，华月归如客。凝霜无停艳，违寒有来翮。叹彼往化驶，感此沦岁迫。修虑时多怀，滞念谁与释。固穷见天道，委顺自夷怿。齐物游恬漠，高翔出形役。居世若浮云，飘忽无定姿。灭影垂何间，垂彩在一时。存此岂不怀，长戚信自贻。四节更代谢，白日正西驰。寄身于飙尘，咄嗟复何之。愿逐枋鸟游，不随丰草萎。揽衣步列星，极目散所思。睆彼遥汉间，会合恒有期。营营非物化，琴歌为我仪。"}