{"id":"765214","title":"读《史记》四十首 其三十六 犊鼻裈","dynasty":"清","author":"张晋","text":"长乡倦游复善病，闲来偶过临邛令。故人朝夕拜下风，眼前车骑何雍容。是时文君正新寡，窃听琴声绿窗下。高堂为鼓一再行，琴心微挑意已倾。归来家中徒四壁，慰饥独有远山色。当垆自酤酒，观者何□□。涤器杂佣保，身着犊鼻裈。一钱不分何不可，风流岂谓羞王孙。狗监能知子虚赋，词人深被君王慕。四马高车还故里，县令先驱负弩矢。丈夫遇合会有时，彼富人者那得知。王孙此时愿已满，自言女尚长卿晚。"}