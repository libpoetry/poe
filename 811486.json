{"id":"811486","title":"祝文信国公生日日，得伯瑶风雨中见怀诗答寄，叠前韵","dynasty":"清","author":"丘逢甲","text":"七忠祠前陈羽舞，闪闪云旗降风雨。荒山夜出英灵语，如闻此会足千古。谁其尸者狮山人，万里来话琼林春。会者齐吴楚闽粤，来祝带血啼鹃身。此会惜君未得遇，五日江风阻诗句。西台莫唱朱鸟吟，东山尚蟠冷龙气。痴龙兀挟云阵舞，海天十日九风雨。脉脉隔江不得语，冒雨寻僧禅趣古。何期海上听潮人，心花怒发天地春。豪吟杜陵洗兵马，天涯慰我哀时身。开缄喜若与君遇，顿释愁怀诵佳句。云阴蔽天无斗牛，漫倚楼阑看剑气。"}