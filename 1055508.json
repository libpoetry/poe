{"id":"1055508","title":"和人感怀","dynasty":"宋","author":"李之仪","text":"高山在平地，高山地焉知。明珠出深渊，明珠渊岂期。高明属在人，惟要须其时。物理固如此，了不差毫釐。身世端自窘，岁月相奔驰。所以得黾勉，吾人惟能诗。我非知诗者，平昔窃好之。每出每可愧，未易皆埙篪。而君不我鄙，论极牙解颐。六年如一日，不取笑则疑。彼乌足为计，有类宁同嗤。一朝召命至，闾里增光辉。不曰人可贤，但从外物移。我贤君亦贤，谁能穷是非。我欲挽君留，留君竟何为。聊作感慨别，肯效儿女悲。陈人不自信，流品须维持。谁谓廊庙姿，如我品乃宜。江充与丙吉，厚薄惟异施。其后七叶貂，阴功终表仪。是等代不乏，浪尔分騧骊。时哉君何失，仪凤方临池。为我寄声谢，击壤正自嬉。勉旃夔龙事，赓载冀勿隳。立贤本无方，莫为陈言欺。"}