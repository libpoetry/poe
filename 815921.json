{"id":"815921","title":"满江红五首","dynasty":"清","author":"高士奇","text":"秋气萧森，登眺处、那堪纵目。忽回思，西泠桥畔，南屏山麓。几片梧桐飘露白，千头橙橘垂烟绿。更画船，箫鼓正纷纭，江南曲。花月底，行觞促，河山外，啼鹃续。叹无端，燕市频年击筑。露冷刚来边塞雁，天寒未放东篱菊。但高吟，独对暮云横，倾醽醁。雪酿馀寒，故限勒、帝城春色。尽日里，浓雰湿雾，殢人愁绝。禁苑啼莺声尚香，御沟流水凘还结。盼东郊，暖律扇蘼芜，何曾得。独骑马，冲泥陌，共执手，怀今昔。叹梁园，宾从一时南北。燕市酣歌人未老，长杨献赋恩难必。只如今，转眼看晴光，来双阙。文采风流，问当代、谁为词客。近十载，论交京洛，羡君颜色。艳句魂消隋苑柳，侠肠酒酹秦淮月。向旗亭，暗赌唱新词，人称绝。燕市里，羞弹铗，倾盖处，惟吹笛。更疲驴，皂帽公聊争识。杜牧才华增爽朗，林宗豪举轻荣适。但逍遥，天壤作闲人，眸青白。委巷萧斋，惊剥啄、何来佳客。共执手，言欢道故，暂舒愁色。洗斝急倾燕市酒，挑灯细诉湖头月。叹频年，蓟北与天南，音徽绝。休问取，冯生铗，且莫弄，桓伊笛。笑吾人，放浪风尘谁识。诗卷茶铛聊自慰，渔竿樵斧期同适。话萍踪，不觉漏声残，东方白。万里银河，凭空里、倒翻车轴。双阙外，沉云乍涌，六鳌山矗。骇浪欲倾三峡水，飞流似挂庐山瀑。喜乾坤，顷刻变新凉，消烦燠。风不断，烟还续，雨势急，雷声伏。见雕栏，碧甃跳珠溅玉。天上甘霖膏泽远，人间禾黍沾濡足。算秋来，洗涤四郊清，吾君福。"}