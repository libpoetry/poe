{"id":"25913","title":"重酬姚少府","dynasty":"唐代","author":"贾岛","text":"隙月斜枕旁，讽咏夏贻什。如今何时节，虫虺亦已蛰。答迟礼涉傲，抱疾思加涩。仆本胡为者，衔肩贡客集。茫然九州内，譬如一锥立。欺暗少此怀，自明曾沥泣。量无趫勇士，诚欲戈矛戢。原阁期跻攀，潭舫偶俱入。深斋竹木合，毕夕风雨急。俸利沐均分，价称烦嘘噏。百篇见删罢，一命嗟未及。沧浪愚将还，知音激所习。"}