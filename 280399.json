{"id":"280399","title":"登华山未淩绝顶感赋长歌丁卯","dynasty":"现代","author":"宗远崖","text":"华山险绝亦秀绝。千岩皓皓森成列。此岂白帝金精之所凝。清如玉乳结层冰。胜景诱人循磴道。我亦相趋不知老。早闻鱼石今见之。元是霹雳神手造。日照芙蓉四望开。空中忽响晴天雷。游人相顾惊且唤。我自拄杖观云台。隆隆声乍已。人亦忧转喜。竞攀苍龙鬐。何似缘柯蚁。白日西倾我渐疲。回心石畔步逶迟。忽忆往时上庐岳，戏与五老誇乘危。心欲攀缘足欲止。抚膺自笑今如此。徒见黄河如丝天际来。难与明星玉女相依倚。回首峨峨千尺山童。苍然暮色隐岩松。归意袭人尚谁待。石门伫立望西峰。"}