{"id":"1079659","title":"记夜","dynasty":"宋","author":"吕本中","text":"残暑薰炙人，安梦不得长。忽蒙千里风，慰此六尺床。高梧舞清影，上悬明月光。初知枕簟稳，未厌尘土忙。中宵有臭虫，其大如蛣蜣。排闼触屏帐，怒欲凌空翔。熟视不得名，但见两翼张。本草所不载，尔雅所未详。夏虫盛百族，此物尤猖狂。东窗不得睡，幸无疾病妨。惜哉有知物，点污此微凉。人生要更事，美恶无不尝。悉除粪壤念，顿悟服食方。去为千丈松，凛然冲雪霜。慎勿学瓜瓠，置身篱落傍。"}