{"id":"722881","title":"杂体诗三十首 其二十四 颜特进延之侍宴","dynasty":"南北朝","author":"江淹","text":"太微凝帝宇，瑶光正神县。揆日粲书史，相都丽闻见。列汉构仙宫，开天制宝殿。桂栋留夏飙，兰橑停冬霰。青林结冥濛，丹巘被葱茜。山云备卿霭，池卉具灵变。重阳集清氛，下辇降玄宴。骛望分环队，矖旷尽都甸。气生川岳阴，烟灭淮海见。中坐溢朱组，步檐簉琼弁。礼登伫睿情，乐阕延皇眄。测恩跻逾逸，沿牒懵浮贱。承荣重兼金，巡华过盈瑱。敢饰舆人咏，方惭渌水荐。"}