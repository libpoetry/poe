{"id":"691314","title":"病起对雪和东坡韵","dynasty":"明","author":"李坚（贞夫","text":"怪甚寒空噪暮鸦，关河千里断行车。诸天有相皆成幻，古木无根也著花。锦帐酣怀归甲第，剡溪清兴在诗家。分明鸡鹜朝来迹，叠叠阶前作篆叉。落处无论巨与纤，平铺格样类妆严。庙廊调燮凭占岁，儿女商量谩到盐。谁向歌钟誇白战，我怜短褐有穷檐。江南一种天成趣，墙角疏梅正斗尖。"}