{"id":"100695","title":"次韵陈履常张公龙潭","dynasty":"宋代","author":"苏轼","text":"明经宣城宰，家此百尺澜。郑公不量力，敢以非意干。玄黄杂两战，绛青表双蟠。烈气死强敌，仁心恻饥寒。精诚祷必赴，苟简求亦难。萧条麦麰枯，洗荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。"}