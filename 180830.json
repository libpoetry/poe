{"id":"180830","title":"游紫逻洞·我不愿封万户侯","dynasty":"宋代","author":"陈与义","text":"我不愿封万户侯，愿向紫逻从公游。郓州溪堂虢州洞，未有退之诗可留。水近山流清澈底，竹饱千霜节如此。廓庙之具千金躯，底事便着山岩里。蒲鞭挂壁一事无，环佩声中了朝晡。祝融不到林深处，客至五月怀貂狐。徇华大夫无此乐，从渠遮山用翠幙。若问此间奇绝处，但道胸中有丘壑。"}