{"id":"1160087","title":"和董庶中古散调词赠尹果毅","dynasty":"唐","author":"刘禹锡","text":"昔听东武吟，壮年心已悲。如何今濩落，闻君辛苦辞。言有穷巷士，弱龄颇尚奇。读得玄女符，生当事边时。借名游侠窟，结客幽并儿。往来长楸间，能带双鞬驰。崩腾天宝末，尘暗燕南垂。爟火入咸阳，诏徵神武师。是时占军幕，插羽扬金羁。万夫列辕门，观射中戟支。誓当雪国雠，亲爱从此辞。中宵倚长剑，起视蚩尤旗。介马晨萧萧，阵云竟天涯。阴风猎白草，旗槊光参差。勇气贯中肠，视身忽如遗。生擒白马将，虏骑不敢追。贵臣上战功，名姓随意移。终岁肌骨苦，他人印累累。谒者既清宫，诸侯各罢戏。上将赐甲第，门戟不可窥。眦血下沾襟，天高问无期。却寻故乡路，孤影空相随。行逢里中旧，扑遬昔所嗤。一言合侯王，腰佩黄金龟。问我何自苦，可怜真数奇。迟回顾徒御，得色悬双眉。翻然悟世途，抚己昧所宜。田园已芜没，流浪江海湄。鸷禽毛翮摧，不见翔云姿。衰容蔽逸气，孑孑无人知。寂寞草玄徒，长吟下书帷。为君发哀韵，若扣瑶林枝。有客识其真，潺湲涕交颐。饮尔一杯酒，陶然足自怡。"}