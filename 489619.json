{"id":"489619","title":"游仙词","dynasty":"明","author":"袁华","text":"铁崖启灵秀，紫虚植仙宗。啸咏登太霞，八鸾韵雍雍。东华命考籍，玉检芝泥封。飞行帝青上，云车扶苍龙。杨君金庭彦，按部昆仑丘。左揽凤凰辔，前驱龙虎辀。轰雷喷小铁，河倾汉西流。下视臭腐辈，尸行不知休。九华有真妃，乃是安郁嫔。学真龟台馆，擢秀牛河津。丹章閟神虎，餐霞啜日根。飙轮宴七景，云辔蹑三辰。下迈杨君家，冥分缔良姻。既忻对景好，夙契心所亲。奚必轻中接，尘劳秽七神。西池蟠桃子，一实三千年。翠羽衔璚花，双飞凌紫烟。阿母启玉齿，笑顾老铁仙。铁仙青藜精，主司文昌权。不比狡狯儿，滑稽称世贤。"}