{"id":"689358","title":"稽司理招饮夕佳园楼","dynasty":"明","author":"佘翔","text":"看山阁敞白云中，官舍萧然只数弓。花气初飘千树雨，鹤声如和九皋风。吕安命驾情谁似，王粲登楼赋未工。退食从容瞻北斗，冷然直欲驾飞虹。楼控黄华树色阴，南薰一曲快登临。官閒拄笏西山爽，客到开尊北海深。雾泽空斋多变豹，风清古木听鸣禽。阁中山水谐心赏，倘许重携焦尾琴。"}