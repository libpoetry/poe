{"id":"843914","title":"浪淘沙 锦城重九，无处登高看菊，公园有感赋","dynasty":"清末民国初","author":"李炳灵","text":"佳日未题糕。辜负诗豪。世途险阻在居高。借筹安平易好，底事劳劳。访菊步晴郊。谁送香醪。且将醒眼看伊曹。千古风流陶靖节，史册名标。荇藻漾银潢。圉圉洋洋。可能鱼我两相忘。我自乐山鱼乐水，各不相妨。蛮触正嚣张。跋浪鲸狂。桃源何处是吾乡。便欲置身图画里，影匿形藏。又近菊花时。抱叶蝉嘶。秋声秋色两相宜。绘出区区齐女怨，来伴东篱。音远最高枝。不借凉飔。清风彭泽可能追。若有人号呼欲出，无限秋思。白发老门生。投辖称觥。笑余到处有逢迎。酒酌郫筒拚一醉，便友多情。揽辔锦江行。户外骊声。岭梅香里数邮程。滏水望君如望岁，早贲霓旌。"}