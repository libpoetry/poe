{"id":"1200728","title":"给四江韵赋海棠","dynasty":"元","author":"胡天游","text":"街西街东鼓逄逄，书生闭门续兰釭。有美一人娇不语，夜称唐妃领群娏。敲门索我南圃百尺之飞幢，恍然失之神为愯，绕庭如闻足音跫。有花嫣然来锦江，炯如真珠滴春缸。又如锦旆摇长杠，朱唇半启调新腔。酡颜睡足琉璃窗，天然富贵真无双。一笑未了千花降，粗桃俗李徒纷厖。正须林下拜老庞，惜哉胡不居空谾。倾城倚市众所{目空}，世人共辩珉与玒。平章比拟言何哤，陋儒抱恨騃且憃。乃以鼻孔求他邦，我来咨嗟久降?。对花压酒如流淙，玉壶锦瑟声锵锵。兴酣弄笔鼎可扛，赏音一洗陵翁?。诗成绝倒付同调，为我金石相舂撞。"}