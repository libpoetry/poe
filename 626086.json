{"id":"626086","title":"望雨","dynasty":"明","author":"梁以壮","text":"冷风逆面吹，黑猪度溟氿。平影涵远峰，浓云欲坠水。瞬息河汉间，潇飒下庐里。一片断夕晖，渚烟飞不起。鸥鹭共横斜，锦帆入萍趾。村树失依微，花田白如沚。嗟予楼中人，隐忧昨无已。古陌满东南，三月阁耒耜。林木鸣催耕，涧壑断流涘。十日无麦禾，金粟崇朝侈。天地从来心，造物有谁使。莫便垂玉霓，閒园发兰芷。"}