{"id":"489815","title":"白云楼歌次韵文学古","dynasty":"明","author":"袁华","text":"白云楼居深复深，道人燕坐云为心。未逐神龙泽天下，时从倦鹤栖岩阴。玉气虹光射虚牖，天逼阑干挂牛斗。始信桃源隔一尘，世人只许闻鸡狗。君不见茂苑长洲荒草里，豪杰销沉呼不起。功成身退去者谁，一棹鸱夷渺烟水。又不见秦川公子走干戈，龙颠虎倒奈渠何。落日凭高望乡国，愁怀借酒生春和。世事兴亡等飞絮，难挽黄河水西注。御风八极恣游遨，归去还依白云住。"}