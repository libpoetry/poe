{"id":"978958","title":"送杜时可归太学","dynasty":"宋","author":"晁公溯","text":"宴安不可怀，百年能几何。况今五学开，皆以礼为罗。既书内舍籍，天门近嵯峨。云胡久不归，滞留蜀江沱。要须勇一往，行即中十科。君妇定复贤，相敦戒蹉跎。暂别德曜桉，勿操子犯戈。会看此里闾，高车再来过。路人笑指点，驷马金盘陀。远游那足悲，所得盖已多。罢酒当就途，执杯听我歌。司业乃父兄，养材如菁莪。"}