{"id":"632618","title":"真乘予同门弟也前腊辞师欲出塞相访以父在迟迟其父呵之曰而兄不知死所道谊之谓何遂含泪出门不数月其父已逝讣音至塞而杖屦杳然引领西风感而有怀","dynasty":"明","author":"释函可","text":"几年峰顶忆辽阳，三拜辞师哭雁行。我骨尚能支大窖，而翁早已掷浮囊。死生总为交情重，星月宁愁道路长。锡影不飞冬又暮，西风翘首思茫茫。"}