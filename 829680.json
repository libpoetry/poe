{"id":"829680","title":"三月十二日四十八岁初度是日自上海赴南京","dynasty":"清末近现代初","author":"郑孝胥","text":"坐思老来味，零落期渐近。击碎珊瑚枝，于意终有吝。解兵虽经年，世故犹相慁。奔波谁汝役，缩手亦霜鬓。今辰愈不乐，新齿恩爱刃。心知无万全，策马突坚阵。袖中衔诗本，怏怏入吴郡。形骸何足道，所惜在方寸。平生自谓刚，百炼成绕指。丑枝还著花，一笑诚可已。相欢曾几时，往事同覆水。奇情谁能羁，绝世骋恢诡。勇决实起予，我乃不如尔。龙剑何必合，小别辄万里。琅琊王伯舆，区区为情死。"}