{"id":"850554","title":"龟石","dynasty":"宋","author":"孔武仲","text":"平川汹汹经南国，匹练横拖半天碧。洪澜巨浪之中央，忽见颓嵬太古石。此石由来几许时，混元一气初开辟。神功割破混沌胎，划落半空随霹雳。非鼋非鳌不可辨，有若神龟见踪迹。精刚不待娲皇鍊，浑朴宁从巨灵擘。我知神物本天性，推移运转非人力。当时大禹走天下，驱至九江为纳锡。万牛攒车载不动，铁轴峥嵘自堆积。秦皇鞭山移四海，怒视不能移咫尺。至今独立犹惊人，地志山经不能测。千灵万状谁复知，一片坚顽粗可识。昂头突出翠涛中，跪足横蹯九泉脉。劲壳纵横窦穴穿，当心一搭莓苔黑。渊潜不见曳尾状，日烁犹惊负图色。青髯剥落向何处，秋草绥绥晨露滴。劲健曾支玉女床，斓斑似点乖龙额。渔翁未网先自骇，灵蓍欲伏安可得。鼋鼍缩首不敢近，虾蟆巡行夜战惕。岁冬大寒百圣伏，圜圜劲势无攲侧。风磨霜鍊无日休，发鬓皴痕成兆坼。负才不免刳肠累，至珍惟藉天公惜。灼以炎皇之火精，衅以少昊之金液。神钻鬼卜不见形，阴阳造化无遗策。大哉龟者物之精，岁久已化为真形。有时月黑无人夜，绕岸光芒芒自生。下骇深潭怪蜃窟，上应中天玄武星。万众森森下相向，来决吉凶真伪情。奸狐妖鼠已破胆，山魑野魅见亦惊。波神吞气不敢喘，四面长漪铺席平。吾闻溪老记往岁，半夜风雨来冥冥。剨然曳转大潭左，百里震惊如雷霆。妒憎摧折虽万状，崔嵬孤高终自灵。吁哉天地至奇物，何为流落于江城。铜马犹闻标汉殿，神羊昔亦驯尧廷。便当推置玉堂上，古貌岌岌无攲倾。奸臣猾竖作狐媚，见之赪面先吞声。凶荒水旱必可卜，仓卒变怪皆先明。匈奴丧魄万里外，慉缩不敢窥天兵。龟乎龟乎用不用，壮士与尔同死生。"}