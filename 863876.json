{"id":"863876","title":"酬处才上人","dynasty":"宋","author":"王禹称","text":"我闻三代淳且质，华人熙熙谁信佛。茹蔬剃发在西戎，胡法不敢干华风。周家子孙何不肖，奢淫惛乱隳王道。秦皇汉帝又杂霸，只以威刑取天下。苍生哀苦不自知，从此中国思蛮夷。无端更作金人梦，万里迎来万民重。为君为相犹归依，嗤嗤聋俗谁敢非。若教都似周公时，生民岂肯须披缁。可怜嗷嗷避征役，半入金田不耕织。君子之道动即穷，亦有贤达藏其中。上人来自九华山，叩门遗我琼瑶编。铮铮五轴馀百篇，定交仍以书为先。书中不说经，文中不言佛，有心直欲兴文物。感师自远来相亲，为师画卦成同人。出门无咎非群分，袈裟墨绶何足云。"}