{"id":"756019","title":"泛湖登南山瞻眺","dynasty":"清","author":"曾彦","text":"朝发南山阳，夕息北江湄。舍舟登高隰，辍策步郊岐。曾岩既明媚，曲泛亦涟漪。俯聆虚壑籁，仰睇崇冈枝。清泉漱积石，珍木列平陂。高下竟何辨，丰茂皆欢怡。幽兰发素采，丛桂含丹姿。鲜鳞萃芳沚，好鸟逐轻飔。鉴彼富春物，眷恋感予思。岂惜违君子，但伤莫我知。操持信难固，孤游良可悲。"}