{"id":"443027","title":"庆春泽——同依姜白石调奉和东篱香先生《咏韩文公祠》","dynasty":"当代","author":"陈振家","text":"一水涵青，双旌抱翠，韩祠几度凭临。楹镂碑镌，周遭处处书林。东坡庙记从头读，任真情，敷写胸襟。大乎哉，河岳星辰，仰止岖嵚。谪潮八月功其伟，看释奴轻赋，体念黎心。兴学征贤，南荒咸沐时霖。海滨自昔成邹鲁，有先生、举郡同钦。但流连，趋谒多番，岂乏长吟。"}