{"id":"1124765","title":"踏莎行","dynasty":"宋","author":"徐俯","text":"素景将阑，黄花初笑。登高一望秋天杳。邀宾携妓数能来，醉中赢得闲多少。佳气氤氲，飞云缥缈。竹林更着清江绕。高歌屡舞莫催人，华筵直待华灯照。画栋风生，绣筵花绕。层台胜日频高眺。清辉爽气自娱人，何妨称意开颜笑。水碧无穷，山青未了。斜阳浦口归帆少。云鬟烟鬓只供愁，琵琶更作相思调。玉露团花，金风破雾。高台与上晴空去。举杯相属看前山，烟中乱叠青无数。皓齿明眸，肌香体素。恼人正在秋波注。因何欲雨又还晴，歌声遏得行云住。"}