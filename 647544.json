{"id":"647544","title":"题凤山书屋","dynasty":"明","author":"王汝玉","text":"吴山往事浮云去，山势犹传凤栖处。东风不锁玉楼春，花落当时后庭树。美人家住凤山坳，雪卷横江万顷潮。云气阴连三岛近，海门晴拔两峰高。疏帘展卷清朝坐，曲几篝灯宵未卧。凤飞千仞不归来，频见万松山月堕。九苞览德今朝天，美人追随青云边。黄旗紫盖葱茏起，彩章五色同翩翩。置身阿阁依霄汉，珠树璚花互辉焕。亲听箫韶奏九成，嗈嗈声在瑶台畔。应思高卧凤山云，水影林光几度新。野鸟独怜山寂寞，一声啼断翠华春。别来书舍浑如旧，芳草间花自增秀。已闻名誉重穿杨，未许思家问垂柳。风流白晰方青年，骏马金羁被锦鞯。丹凤城中朝谒下，何人不羡玉堂仙。况尝远作乘轺使，西北山川归揽辔。未誇天上泛灵槎，尽入胸中作奇气。忆余少觅钱塘游，月中折桂西风秋。可怜与子未相识，不向凤山寻少留。老来遇子芙蓉阙，屈指流光十馀阅。琐闱应制午阴移，紫禁候朝清漏彻。同侍銮舆幸辟雍，千官珂佩如云从。退归一望春无限，满袖天香紫陌风。讲筵初设绅缨列，延阁编书萃才杰。就中我最知子深，楚楚真雏产丹穴。西蜀徒称庞士元，河东不用推三绝。丝绳玉缸春酒香，几回共醉黄金觞。华筵错落罗绮食，星河银烛交荧煌。后予簪笔承华侍，子录勋绩书旂常。玉墀同簉鹓鹭序，东阁西清严禁籞。此际终朝迹稍疏，每逢休暇多相与。我今为子歌凤山，兴落书窗绿萝雨。剑花出匣秋莲开，看子爽迈非凡才。育成羽仪备炳蔚，当年本自岐山来。明堂大启临泰阶，圣人端拱万国怀。衔书呈祥将属谁，凤山旧舍何有哉。"}