{"id":"1226931","title":"山中居","dynasty":"元","author":"邓文原","text":"山人独向山中居，风雨不庇三椽庐。短衣破帽家无储，形忘意适心自娱。挂壁拄杖悬珊瑚，鬼神遁迹蛟龙趋。眼前不识为妻孥，生平岂解躬耕锄。黄精采苗供晓餔，碧溪饮泉倾瓠壶。行歌紫薇眠枕书，梦游沧海坐钓鱼。云雾烟霞同卷舒，狙猿麋鹿相惊呼。颠崖苍苍日欲晡，举手拊掌笑挽须。起望八极吞五湖，乔松在足凭空虚。有客跨鹤来须臾，庞眉皓齿当坐隅。绮语唾落飞明珠，翻身别去登康衢。寄言击壤人有无，茅茨风俗今何如。"}