{"id":"1114379","title":"予往来秦熙汧陇间不啻十数年时闻下里之歌远近相继和高下掩抑所谓其声呜呜也皆含思宛转而有馀意其辞甚陋因其调写道路所闻见犹昔人竹枝纥罗之曲以补秦之乐府云","dynasty":"宋","author":"李复","text":"柔桑叶菀暗东冈，山下乱石如群羊。旧沙渐高行路断，马蹄踏散飞星光。缲丝宛转听车声，车声忽断心暗惊。旧机虚张未满幅，新丝更短织不成。东来健儿身手长，不随伍籍习弓鎗。何须官廪请租税，白昼衣食出道傍。短衫窄袖上马轻，空手常喜烟尘行。论功何须问弓剑，自有主将知姓名。牛车欲住更催行，官要刻日到新城。军有严期各努力，秋田无种何须耕。蕃兵入市争卖田，汉人要田蕃无钱。有田卖尽走蕃去，却引生羌来寇边。白羌纷纷急攻城，羌酋却走杀汉民。汉民当前死不惜，瓯脱更有杀来人。陇山连峰入无际，天画封疆限华裔。如何谽谺忽中裂，西通风来动边气。鸣凤山西五里坂，未渡汧河山渐浅。东来行人渐长叹，已觉秦川不在眼。垂白东西几田父，林间偶坐忘巾履。共说乾糇付远人，六月长丁犹筑戍。"}