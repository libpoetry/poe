{"id":"316287","title":"解连环·题熊粟海忆旧图","dynasty":"现代","author":"魏元戴","text":"梧桐庭院。对花曾解语，游骢系倦。逗聪明、窣地帘垂，浑不是旗亭，酒边歌畔。明月窥人，刚移得、窗纱绿满。岂当前能料，写入生绡，景情都换。太息彩云易散。忆望中缥缈，玉楼天半。闹春红、看遍长安，奈廿四番风，飘零空怨。薄倖樊川，也赢得、三山梦断。问旧人、得似荷戡，灯前重见。"}