{"id":"821070","title":"沁园春 寿右任院长","dynasty":"清末近现代初","author":"汪东","text":"铁面冰心，久领乌台，谁堪比踪。数五陵豪侠，倾杯论故，三原子弟，拔剑临戎。军起苍头，书传黄石，麟阁曾推第一功。论余事，更九天珠玉，咳唾随风。春申鼓箧相逢。记君正英年我尚童。任卌年梦影，光阴电速，千秋眉寿，德业山崇。弹压江山，扶持元气，今日堂堂正要公。我无似，愧青袍白简，花底班从。"}