{"id":"491295","title":"别焦瑜","dynasty":"明","author":"刘崧","text":"故人异县至，晨款林下茨。感此丧乱馀，会面非有期。土锉寒无烟，木榻坏不支。坐起谢再三，艰难方在兹。远怀若为浣，宴劳礼则宜。邻酒忽告罄，虚觞但空持。娈娈秋菊花，蓬茆翳幽姿。君子惕驰骛，庶以善自怡。天长远山没，日晏寒江迟。送子出门去，怅然从此辞。大哉天地间，委顺复奚疑。"}