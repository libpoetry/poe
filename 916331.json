{"id":"916331","title":"水部何郎中知鄂州","dynasty":"宋","author":"杨亿","text":"褒博衣冠汉大儒，三千奏牍到宸居。郎官起草归华省，女史焚香伴直庐。出守新恩龟顾印，趋朝旧路雉随车。便分符竹从鸾掖，应有壶浆待隼旟。赐对移时亲斧扆，随行兼两载图书。淮南落木摇鞭里，湓浦分风挂席初。郡阁平窥汉阳树，盘飧频荐武昌鱼。聚徒南郡传经盛，携妓东山退食馀。天阙九重悬梦想，江关百战见丘墟。清曹祖德诗人后，时寄新吟一起予。"}