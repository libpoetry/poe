{"id":"1116842","title":"忆江南寄纯如五首","dynasty":"宋","author":"苏轼","text":"楚水别来十载，蜀山望断千重。毕竟拟为伧父，凭君说与吴侬。湖目也堪供眼，木奴自足为生。若话三吴胜事，不惟千里莼羹。人在画屏中住，客依明月边游。未卜柴桑旧宅，须乘五湖扁舟。生计曾无聚沫，孤踪谩有清风。治产犹嫌范蠡，携孥颇笑梁鸿。弱累已偿俗尽，老身将伴僧居。未许季鹰高洁，秋风直为鲈鱼。"}