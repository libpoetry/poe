{"id":"401946","title":"丙辰秋兴八首五叠少陵韵自中秋至重阳前成之","dynasty":"民国末当代初","author":"钱仲联","text":"玉斧声来桂树林，秋中时候境沈森。讹谣燕尾倾炎祚，怪事龙漦翳太阴。反复坤乾皆易意，盈虚三五见天心。重翻乐府齐梁曲，破镜何烦问槁砧。门前倒却刹竿斜，一夜罡风陨月华。湘浦灵来空鼓瑟，银河水断不通槎。收场四裔投梼杌，快意千城竞鼓笳。有客经过谈物变，江头铁树正开花。大明暗淡掩朝晖，螮蝀年来入紫微。运去一龙愁失水，时来三鸟诩能飞。梦凰牒记传何妄，骑雀天门愿亦违。大好家居谁撞坏，中原逐鹿枉争肥。一局新翻橘叟棋，全输玉袜未须悲。神奸宝鼎图今日，毒焰金轮异昔时。北极星高看历历，吴江枫冷苦迟迟。众生计著多颠倒，凡楚存亡且漫思。峰青江上九疑山，仙曲韶英似梦间。玉辇一朝归绛阙，云旗几日下琼关。朝阳仍遍芙蓉国，山鬼终还薜荔颜。更看金神深殿里，红云新护颢灵班。弓月逢辰在上头，又惊风雨满城秋。此生自断天休问，黄菊明朝蝶也愁。吴市且吹新道曲，楚江苦忆旧盟鸥。年来吾已忘忧乐，莫近危栏睨九州。面壁安禅十载功，菀枯身世梦痕中。迷魂水榭南朝月，履险云帆涨海风。收拾桑榆双鬓白，商量王霸一灯红。燃犀烛怪谁家事，如此江山著病翁。前景汀芒路曲迤，人天万事有平陂。寒心沸槛生梧井，入眼瑶华赋竹枝。星殒东维邦已殄，山沈碣石海能移。锦囊诗写秋风恨，那得铜仙不泪垂。"}