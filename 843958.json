{"id":"843958","title":"叠前韵柬宗白秋朴","dynasty":"清末民国初","author":"陈宝琛","text":"销金羔酒不相宜，冰水烹茶味颇知。冷极犹呵吟絮笔，归欤待补种花篱。江湖浪迹多愁思，沧海横流有已时。霜霰虽严松柏翠，未应负却岁寒期。辞喧就寂与诗宜，此意宁为俗子知？暂作芙蓉依绿水，会看花树拓南篱。不教堕落淩云气，别有商量话语时。世事如棋无定著，区区恐负故人期。"}