{"id":"1209971","title":"兰仲文寄诗二十六韵勉和以谢之","dynasty":"元","author":"耶律楚材","text":"我爱仲文公，敦纯有古风。科名擢乙选，制策肯宸衷。作事能谋始，为人克有终。养如邹轲气，成自仲尼镕。致主忠诚恳，容人便腹空。一朝淹骥足，百里试鸠功。牛刃聊施割，囊锥已脱锋。屯方雷雨动，泰末地天通。聚散悲欢里，兴亡梦寐中。势倾秦失鹿，奸殒鲧为熊。不学东方朔，谁徵皇甫嵩。洛阳传白傅，江夏誉黄童。上国平诸域，舆情达四聪。百司将布置，多士想登庸。未识荆州面，徒思卫玠容。中原期混一，天子访英雄。嘉运人皆幸，亨时君又逢。污俗风已变，明主德方隆。施雨皇恩布，如流直谏从。凯元咸戮力，稷契各言忠。我愧凡庸士，恩沾造化工。兵氛箕尾没，剑气斗牛冲。西华将归马，南阳莫卧龙。孝廉为选举，仁义作帡幪。历运千年合，衣冠万国同。草仪独有子，行待泰山封。"}