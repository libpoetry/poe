{"id":"708702","title":"鸾啼序 陈眉公先生题娱园图，家君命谦绩填此词用杨升庵碧鸡唱晓体","dynasty":"明末清初","author":"沈谦","text":"功成解组开别业，桐鱼早占。虽通市、车马无喧，亭榭半隔村店。盟白鹭、陂塘旋买，水环沙嘴多菱芡。更千章、乔木撑空，骇日光暗。栋接山云，帘低野月，爱閒凭曲槛。独啸夜、深似鸾鸣，银河珠斗影淡。曲房幽、道书閒读，丹成九转神光湛。忆飞鸢、浪掷岁华，被浮名赚。广南文竹，衔碧嵌金，空翠摇青簟。常把钓、东湖荡漾，舟傍垂杨缆。良朋老衲，焚香煮茗清谈，直至疏钟撼。入春来、花满流莺瞰。荷钱叠叠又菡萏。任一叶惊秋，万峰雪彩奇艳。四时闲适，颐养天和，已觉无俗念。咫尺红尘不到，苔卧绿枪，月挂玉弓，江走龙剑。诗题辋川，吴笺时砑，怪篇篇、连城无玷。饮松醪、肯负兰灯焰。漫言绿野优游，醉月迷花，补平日欠。"}