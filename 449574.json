{"id":"449574","title":"摸鱼儿","dynasty":"当代","author":"陈永正","text":"伫红楼，浩然歌啸，微茫芳浦云蔽。东风吹老閒桃杏，何况欲飞无地。迟日丽。信莽莽河山，兰泽孤吟费。霞红海际。恁揽涕鲛人，背乡行客，日夕素心委。星槎渺，望久伤情底事。避春多少游计。月沈潮落寒侵骨，欲脱蛟龙非易。怜眼底。有重叠银笺，可有相思字。情缘暂记。对白袷新痕，清樽自倒，莫问甚时世。"}