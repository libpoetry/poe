{"id":"811546","title":"雪狮儿","dynasty":"清","author":"厉鹗","text":"雪姑迎后，房栊护得，黄睛明润。扑罢蝉蛾，更弄飞花成阵。穿篱远近。未肯傍、茸毡安稳。念寒夜，偎衾暖处，梦寻灯晕。绕膝声声低问。似无鱼分诉，怜伊娇困。展膊屏前，髣髴三生犹认。怀春最恨。渐取次、归来难准。琼签尽。上案晴蟾铺粉。花毛褐染，炎天尚记，荷塘争浴。鼠卜閒时，画损砌苔幽绿。阑干几曲。任侧辊、横眠初熟。恰又敛，翛翛金尾，蝶衣偷蹴。忽起惊跳风竹。听蝇鸣茶鼎，何曾轻触。暮眼才圆，香绮丛边看足。檐声断续。休吃尽、草芽盈掬。娱幽独。胜了狻猊镂玉。妆楼正卧，底须诘取，于菟痴小。解事吴娃，戏学凤仙亲捣。红丝缭绕。便万贯、呼来还少。防失却，袅蹄重铸，閒坊寻到。蟋蟀吟中醒悄。正无声四壁，立残斜照。不捕依然，阶药纷披藏好。携儿乳饱。从榻畔、微温相恼。春回早。八九墙阴新扫。称伊虎舅，斑斑玳瑁，身边频觑。食有溪鲜，又上小庭高树。如丘拗怒。想唤汁、多应回顾。何事费，峨眉画手，穴中空怖。延颈盘旋争赴。笑绿沙帏底，深怜群聚。销得侯封，也算北门长护。青钱百数。买双耳、微痕添锯。窥鹦鹉。月季花前亭午。"}