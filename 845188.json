{"id":"845188","title":"游丝次刘子迎韵四首","dynasty":"清末民国初","author":"缪荃孙","text":"愿与东皇挽艳阳，炉烟共驻碧云堂。金针似我同抛掷，玉尺凭人试短长。无复蜻蜓依钓渚，空馀络纬警横塘。春三羡杀蚕娘锦，珍重朝朝伐远扬。海棠帘外禦风来，也逐残绒傍镜台。别启大千输藕孔，微穿九曲谢珠胎。升沈不定难轻许，聚散无端亦费猜。织女机声听夜月，自惭补衮本非才。夕照楼台廿四桥，春痕不共曲尘销。柔情似水三分捲，客梦如云一缕摇。无力任牵风袅袅，有心空阻路迢迢。陌头杨柳原同调，甘向人前学折腰。天遣飘零过一生，愁烟愁雨更愁晴。牵来傀儡浑无力，织到璇玑总未成。尘海几人离茧缚，花天一例等蛛萦。负风倘作淩云想，莫阻鹏抟九万程。"}