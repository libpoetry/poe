{"id":"1204977","title":"水龙吟 送余干教邓觉非归吴","dynasty":"元","author":"吴存","text":"琵琶亭下春波，滔滔流入三吴去。东风也似无情，不约木兰舟住。中有仙翁，苎衫乌帽，笔床谈麈。道越乡虽好，昨非今是，终不似，归来赋。想见莓苔三尺，玉琴清、杏梢初雨。青青衿佩，童参冠伍，徘徊江暮。我意尤长，公行不顾，一声柔橹。趁轻风径上蓬莱，顶□去天尺五。"}