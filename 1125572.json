{"id":"1125572","title":"跋冯文简公赠朱忠靖公帖四首","dynasty":"宋","author":"袁说友","text":"三魁天下极登庸，具眼相看识巨公。翰墨密传心印子，勋名同在百年中。人间事了乞身归，想见萧然闭户时。钟鼎山林元不二，惟公全德两无亏。传家二帖到今存，岁月君看上相言。大似涪翁推酉日，永平七祀记盐盘。忠靖由来世不殊，昔年我亦见今谟。至今犹有家风在，却恨丘原起日无。"}