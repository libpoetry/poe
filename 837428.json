{"id":"837428","title":"李仰莲兄以仄韵柏梁体为约园寿筵度曲歌函示徵和次韵却寄并柬王孝廉","dynasty":"清末民国初","author":"郑国藩","text":"无事胡为日扰扰，坐使俗气满怀抱。苦境常多乐境少，那知达天随遇好。阴阳寒暑变昏晓，谁能以此责大造。解人独有约园老，王曾原不为温饱。潇洒园亭点缀巧，筵前照彻月华皎。不信人间有苏小，歌喉未许搀言嬲。且喜秋色平分早，弓腰好代罔陵祷。蟠桃子熟枝半挠，云间摘下游龙矫。四座无言夜悄悄，檀板金樽助窈窕。馀音应留三日绕，木公咥然意渺渺。胜事争传几岁杪，惜吾不得同目挑。舞袖空想随风袅，大李诗来嘉话绍。刚道绮筵又开了，冥冥莫讶飞鸿杳。年来干戈彻四表，升平望绝空懊恼。肃肃况同集栩鸨，谁复关情到姣媌。城头笳声异袅袅，税外诛求尽芒秒。砥柱孰回狂澜倒，满目烽烟何时扫。巢父怃然首一掉，嗟此残黎孰康保。乱媒芽檗忍傧佋，竟令四郊多颓堡。金星贯月禨前兆，神州岂果其为沼。黑风吹海波淼淼，此意倩谁质苍昊。西畴渐熟琅琊稻，可惜难救沟中殍。近闻南军正北讨，大陆龙蛇恣纷扰。上刑岂堪问末僚，拨乱期期用何道。政事人民古来宝，屈指当今几铮佼。叹息百六劫运浩，超然谁似商山皓。中原远望火方燎，却笑劳人太草草。救世无才光自葆，且为约园歌寿考。神山长生药正捣，铺张讵必待摛藻。赋就殷勤付青鸟，心怯谪仙旧诗稿。"}