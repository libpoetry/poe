{"id":"119393","title":"浴罢·逐客例幽忧","dynasty":"宋代","author":"苏辙","text":"逐客例幽忧，多年不洗沐。予发栉无垢，身垢要须浴。颠隮本天运，愤恨当谁复。茅檐容病躯，稻饭饱枵腹。形骸但癯瘁，气血尚丰足。微阳阅九地，浮彩见双目。枯槁如束薪，坚致比温玉。长斋虽云净，阅月聊一沃。石泉澣巾帨，土釜煮桃竹。南窗日未移，困卧久弥熟。华严有余帙，默坐心自读。诸尘忽消尽，法界了无瞩。恍如仰山翁，欲就沩叟卜。犹恐堕声闻，大愿勤自督。"}