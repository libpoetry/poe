{"id":"702072","title":"游青柯坪","dynasty":"明","author":"温纯","text":"削成绝壁倚危梯，刚到山腰眼界迷。为近天门寻白帝，故从鸟道拄青藜。衔杯欲并峰莲吸，得句先携玉女题。正好乘风凌绝顶，归来恐作旧人啼。徙倚探奇恣壮游，几番回首忆秦州。千年紫气从关过，九曲黄河入槛流。旧国城连芳草合，昔贤丘与野烟留。山灵何处钟豪俊，为巩长安亿万秋。"}