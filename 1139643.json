{"id":"1139643","title":"题郑柏窗所藏莲社图","dynasty":"宋末元初","author":"陈深","text":"白莲生清池，至洁尘不污。当时取名社，亦以清净故。乐国初无有，莽莽果何处。陶公寄醉乡，盖深得其趣。公何挽不入，谢何推不去。远师信高识，心杂固不取。盗循彼何人，一见乃深许。士固未易知，身名期岁暮。遗风惊千祀，流落见缃素。永怀名山游，乐与善人遇。匡庐青拂天，江水日东骛。我将解世缠，已办登山具。载酒酹渊明，问津桃源路。"}