{"id":"467131","title":"清平乐","dynasty":"当代","author":"陈永正","text":"盈盈相待。也似当年再。月坠芳林星尚在。双影迷离都改。侵怀花气无名。素裳犹恐风轻。可有一宵清露，贮来重酿春酲。何妨相见。坐久香生脸。可奈波娇春玉暖。旧梦伶俜天远。年华燕子裙腰。忘情那觉无寥。一霎花飞草绿，江南楚些难招。虚窗无缝。斜月光翻栋。敛泪凝歌怀自动。可是梦醒还梦。冥茫一片非烟。眼中犹认山川。石老波荒何事，人间容易三年。墙阴吹坠。多少閒花絮。也算离心萦得住。只在大堤烟缕。微波摇荡春山。盈盈不散蛾弯。赖有朝来新暖，依然红了朱颜。"}