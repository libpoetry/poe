{"id":"1251034","title":"瞻屺堂","dynasty":"元末明初","author":"陈谟","text":"缅彼崔嵬，坤土而隆。匪砌匪砠，弗赭弗童。我兴瞻之，念母劬躬。嵌岩窈深，可以容与。其岑其蔚，膏发泉乳。我心孔悲，念母鞠抚。暧翠在庭，朝爽盈襟。宛兮慈颜，春和煦林。孰是金行，为此惨栗。鹤发其髟，霜露既集。攒峰丛峦，罗立閒閒。既有令子，亦有贤孙。风木之悲，寸草之伤。甘旨在庖，綵乌在堂。禄薄养丰，其乐如何。丰而弗逮，所慨实多。移忠之孝，亶惟尽瘁。教忠繄母，展也孝子。孝子终身，悠悠瞻此。"}