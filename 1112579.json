{"id":"1112579","title":"和柳郎中舒州潜庵二首","dynasty":"宋","author":"张耒","text":"浪走尘埃竟未甘，仙郎六十制潜庵。门前山色云侵坐，峰下秋光水满潭。野鹤避人巢古木，清猿乘月啸寒岩。从今不作轩裳客，多买烟霞未是贪。苍颜华发未能甘，欲觉长年先创庵。坐久烟岚开翠壁，梦回云雨起寒潭。松风夜扫鸣琴榻，溪溜晴分种药岩。不是仙翁有仙骨，幽奇争许世人贪。"}