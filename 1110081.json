{"id":"1110081","title":"熙宁五年归至旧山伤己感时作诗奉呈升卿黄丈","dynasty":"宋","author":"吕南公","text":"几年奔走背农桑，半世归来只感伤。蛇足画成曾失酒，古书看遍却亡羊。一廛席屦何从受，三径园庐已就荒。犹赖比邻贤父老，许同飞鸒贼馀粮。彬树湖前流水远，石城街左乱山苍。滩深潭浅无由问，竹秀松枯不可常。物理自应随变动，道心聊欲寄存亡。唯君坐占忘言境，珍重诗编与酒觞。"}