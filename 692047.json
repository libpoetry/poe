{"id":"692047","title":"寄元美","dynasty":"明","author":"李攀龙","text":"蓟门城上月婆娑，玉笛谁为出塞歌。君自客中听不得，秋风吹落小黄河。白云何处不漫漫，欲寄绨袍蓟北寒。依旧西山秋色里，知君此日转愁看。匣里龙泉北斗文，携来燕赵客如云。自言此剑千金买，不是穷交不借君。闻道红颜镜里新，还堪客子斗青春。秋来纵带风尘色，犹是行吟泽畔人。江南风雨梦扁舟，蓟北燕花傍酒楼。无那故人摇落尽，教君何处不悲秋。落魄初看逐客情，风流又似弃繻生。路傍年少从他问，不必停车说姓名。渔阳烽火暗西山，一片征鸿海上还。多少胡笳吹不转，秋光先入蓟门关。"}