{"id":"663486","title":"挽秦国声乃翁","dynasty":"明","author":"边贡","text":"天井峰头暮烟紫，少微星落山翁死。山前新墓土累累，石门题著封君字。封君在时山水光，鸡群寒鹤何昂藏。一身独作乡社表，见者呼为王彦方。自从仙游去不返，江波寂寂江花晚。钓竿三尺挂垂杨，野径无人竹门掩。有生会有死，全归诚独难。名归隐逸传，衔称大夫官。佳儿擅时誉，采采云中鸾。恩华烛幽邃，紫诰双龙盘，封君九原心亦安。呜呼，封君九原心亦安。"}