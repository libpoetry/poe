{"id":"689037","title":"题湘江秋霁图","dynasty":"明","author":"何绛","text":"湘山重叠倚天开，湘水悠悠去不回。一自屈平吟泽畔，千年无复有人来。江皋落叶正悲秋，石壁千寻碧涧流。几欲问天天未醒，楚人工怨亦工愁。数间茅屋掩秋村，地回从无车马喧。自是独醒人共弃，非关日午不开门。湘江水阔雁声多，欲济无舟可奈何。满把相思言未敢，一生心事托微波。"}