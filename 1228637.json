{"id":"1228637","title":"题白府判仲谦所藏钱舜举岩壑图","dynasty":"元","author":"刘诜","text":"我如谢公好名山，开卷著我千岩万壑间。乱烟遥峰出缥缈，怪石翠树相回环。忽然山破飞瀑落，皎如仙人玉带垂云端。喧豗欲撼溪谷动，使我毛发森青寒。不知其间有何径，但见荷担两两相追攀。浮屠崔嵬苍壁顶，佛屋隐映长松关。下通窈窕知何处，想见小溪穿石去。沙边汲叟犬相随，桥上行人驴半度。林空路断孤舟横，或坐舟尾或疾撑。左岩右滩地苦狭，长篙落石如有声。我疑桃源从此逝，恍若风景非人世。欲呼钱郎问其涂，钱郎已去谁能呼？"}