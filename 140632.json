{"id":"140632","title":"看云·第夫自从归南湖","dynasty":"宋代","author":"张镃","text":"第夫自从归南湖，两眼用处不敢虚。对人岂暇作青白，尚乃懒阅灯前书。只将看山并看水，山爱烟晴水风起。今朝所向更出奇，极目阴云满空里。各千百百巨石堆，一一十十猛兽来。寿涛忽卷大海动，晓阵渐压孤城摧。当中一抹如龙卧，头角深藏鳞鬣大。蒙鸿杳渺却斜明，高乌争飞欲惊堕。须臾变化疑有神，亿万里碧无点尘。以知杰观我已得，模写讵肯烦他人。归来为渠急挥扫，自笑粗狂乏新巧。莫言云去没人知，处处是云云是诗。"}