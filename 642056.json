{"id":"642056","title":"送磐石张先生还蜀","dynasty":"明","author":"王绅","text":"身居学省中，心驰千万里。存养岂无方，所念在知己。忆与子托交，情亲若兄弟。一旦成睽违，此怀何日已。浮云起半山，阴停凤台趾。于我岂无关，见之良足喜。山川极悠邈，日月迅流晷。努力赴脩程，去住各有指。目送隔崇墉，揽涕不能止。人生大化内，离合固难拟。云萍会有期，皓首以为俟。"}