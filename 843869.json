{"id":"843869","title":"莫君楚生以吾家绣谷老人药园诗稿见示用族祖瓯亭翁于京师重获瓶花斋旧藏丁卯集得长律三首韵酬之","dynasty":"清末民国初","author":"吴昌绶","text":"副墨分贻秘笈中，寄庐还往近城东。新知投分初倾盖，旧学传家愧绍弓。异代星霜耆宿尽，名山风雨梦魂通。倚花亭子联吟地，把卷低徊读未终。云烟过眼剧堪怜，东阁曩游感逝川。故物漫搜元氏谱，轻装未返米家船。重经兵火摧残劫，缅想官私簿录年。借与一瓻勤护惜，更从翰墨订深缘。掇拾丛残慰寂寥，短檠无寐倚寒宵。亡书积岁犹心恋，煮字长年笑腹枵。梦里奇编搜宛委，画中别业负渔樵。结邻幸复追皮陆，诗事同寻临顿桥。"}