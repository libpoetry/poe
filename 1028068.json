{"id":"1028068","title":"寿安抚伯父","dynasty":"宋","author":"楼钥","text":"东楼德泽流无穷，我公挺生庆所钟。琼枝玉树瑩精彩，迥然不堕风尘中。少年慷慨吐虹气，文词元不减侪辈。胸中妙蕴经纶才，剸剧裁繁特馀事。曾从莲幕试牛刀，举城但识刘功曹。澜翻荐口动天听，一语便逾华衮褒。上方欲革岭南弊，柬才果得吴刺史。不妨一勺饮贪泉，清德泠泠今可纪。凭轼雍容安七闽，列郡合词称得人。从兹十载秉麾节，坐令万里回阳春。洞庭风月潇湘雨，君王无复忧南顾。抗章乞得半生闲，遥指家山赋归去。庙堂未肯闲宏材，大开东閤需公来。朝随召节赴天阙，夜驰使驲归长淮。广陵卧治要汲直，金节荧煌照熊轼。底用腰缠十万钱，且看身享二千石。忽思鲈脍寒菰羹，拂衣欲遂乡关情。视去西阳如脱屣，意色萧然同斗生。画船重泛西湖上，水光山色都无恙。主人管领东风回，故园桃李倍清爽。六鳌背负三山归，轮囷老桧苍龙姿。了无尘俗败人意，棐几长物皆瑰奇。横岸纶巾披鹤氅，神情直出羲皇上。尘事到头曾不闻，卧听歌台传煖响。百花堂前手自栽，兴来一杯复一杯。人生亦欲自适尔，富贵于我何为哉。中春况属悬弧旦，史君亭榭风光煖。东君预借一分春，不许芳菲作春殿。绮罗香深初肆筵，弟兄酬酢杯相传。此时更复惜一醉，君从何处拚垂莲。五侯贵盛德未美，簪缨不满高阳里。何如清白传家风，奕世青毡尽朱紫。燕居今喜相比邻，其如四海须陶钧。羽书鼎来在朝夕，何数羔雁徒成群。芙蓉城中有仙宅，十洲三岛环其侧。此中乐不减商山，功成归作茹芝客。"}