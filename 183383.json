{"id":"183383","title":"七弟示诗后又改缘字为川字因再次韵","dynasty":"宋代","author":"苏颂","text":"幽栖新得地，朴饰敢求全。一亩真儒有，三年近道边。锄荒还见旧，革陋遂成妍。栋宇依岩畔，烟云入槛前。人非胜土木，心每惧冰渊。州处来閒燕，山居隔市廛。轩窗横列岫，屏嶂对先贤。念昔初经始，惟蕲远水泉。丘园宁待贲，宗庙贵为先。幸免灵台寄，重叨真室虔。颐生无异术，送死有新阡。世虑都忘矣，劳生此息焉。道腴甘淡薄，食邑减芳鲜。士誉言功德，僧谈半满偏。未从招隐客，不费买邻钱。昼静龙须坐，宵寒龟壳眠。藉莎毋剪薙，即石不磨镌。假职恩良厚，归田志益坚。秋毫知帝力，清白自家传。吾弟欣堂构，长言纪瓞绵。思亲乐京口，怀土限闽川。江左步兵酒，华阳小有天。衔杯蠲痼疾，行药助修年。更有扶衰物，邻家十八仙。"}