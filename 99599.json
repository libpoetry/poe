{"id":"99599","title":"次韵刘景文登介亭","dynasty":"宋代","author":"苏轼","text":"泽国梅雨余，衰年困蒸溽。高堂磨新塼，颇觉利腰足。松根百尺井，两绠飞净渌。流觞聚儿童，一笑为捧腹。清风信可御，刚气在岩麓。始知共此世，物外无三伏。长歌入云去，不待弦管逐。西湖真西子，烟树点眉目。涛沙少酝籍，高浪翻雪屋。俯仰拊四海，百世飞鸟速。远追钱氏余，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先鶗鴂起，暮与寒螀续。我老废吟哦，赖君时击触。従今事远览，发轫此幽谷。清游得三昧，至乐谢五欲。莫作狂道士，气压刘师服。"}