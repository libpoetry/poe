{"id":"410938","title":"孔雀吟寄国学保存社","dynasty":"近现代","author":"胡雪抱","text":"孔雀栖珠崖，餐香出南海。修翎时一舒，金气横空霭。珍禽动遥和，奇服垂璎彩。乘时各有耀，离合目精骇。似彼深心人，芳誉私相采。惺惺惜惺惺，结爱不能解。岂无俊鹦哥，鲫溜学雏婢。传语生飞谣，诵经妄忏悔。宁知清浊异，狐媚徒滋败。志洁寡所营，沉浸养云采。十年丰其羽，偶露神潇洒。饮啄自有真，焉在饫虾蟹。"}