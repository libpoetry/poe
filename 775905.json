{"id":"775905","title":"二十六日晚泊澎湖","dynasty":"清","author":"范咸","text":"计程问澎湖，取道疑已远。沿洄逾七更，花屿杳难辨。金乌已西落，风微柁欲转。黑沟惊狂澜，横洋畏屯蹇。传闻弱水近，东去不复返。岂必饱鱼腹，窃自轻轩冕。藤縆数百尺，用试水深浅。俄见白鸟飞，色喜定残喘。澳岛三十六，卷石非绝巘。潮势觉已平，欠伸求息偃。收篷且寄泊，努力进餐饭。"}