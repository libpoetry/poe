{"id":"816487","title":"偶成","dynasty":"清","author":"彭绍宗","text":"主圣臣斯直，朝阳见一鸣。渊冲虚海纳，戆挚惧天倾。绝绮鲛鮹贝，销春杜曲莺。光芒逼星象，觳觫始魂惊。立法先亲贵，危言倚诤臣。匪躬忧独切，信道谅弥伸。湛剑留犀槛，欧刀迟玉津。正嗟如晦久，不已曙将晨。肺腑关休戚，然眉忘剥肤。希求不龟药，空网大秦珠。逆颔偏婴怒，移山未愈愚。精诚动昭鉴，瘖挢应惭吁。谏议邦之重，酬知国士尊。烧车才僇仆，折槛匪褫藩。世变今滋异，神寒可具论。台垣真补阙，妄拟撤严樊。"}