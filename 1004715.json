{"id":"1004715","title":"题朝阳亭","dynasty":"宋","author":"程珌","text":"晖晖朝阳亭，亭前钟阜青。岩阴尚积雪，光彩浮初晴。亭下清溪水，滑流新泮冰。双凫知随阳，亦逐流澌行。亭中贤主人，快此景物清。开门延客入，掬雪当泉烹。凌蹙淮水涨，修鳞烂银瓶。更酌秦淮春，配此玉豉羹。了无一物俗，表里俱蓬瀛。宇宙有佳致，心清境乃并。甚爱主人贤，澹然遗世营。不言饮人和，恂恂发天诚。清处亦绝奇，亭亭秋露茎。胸中足丘壑，城头亦林坰。不与风月期，结屋谩茅菁。却惭最下客，形秽识不灵。宿怀幽深趣，侵寻尘坌撄。一官冷于铁，痴坐如冻蝇。唤来俎豆问，不知梅已英。清赏可无传，陋语恐难徵。春风送鹏程，眷言寻此盟。"}