{"id":"692825","title":"蜀中竹枝词","dynasty":"明","author":"杨慎","text":"夔州府城白帝西，家家楼阁层层梯。冬雪下来不到地，春水生时与树齐。日照峰头紫雾开，雪消江面绿波来。鱼腹浦边晒网去，麝香山上打柴回。江头秋色换春风，江上枫林青又红。下水上风来往惯，一年长在马船中。最高峰顶有人家，冬种蔓菁春采茶。长笑江头来往客，冷风寒雨宿天涯。青江白石女郎神，门外往来祈赛频。风飐青旗香雨歇，山桂花开瑶草春。红妆女伴碧江濆，蓪草花簪茜草裙。西舍东邻同夜烛，吹笙打鼓赛朝云。神女峰前江水深，襄王此地几沉吟。?花温玉朝朝态，翠壁丹枫夜夜心。上峡舟航风浪多，送郎行去为郎歌。白盐红锦多多载，危石高滩稳稳过。无义滩头风浪收，黄云开处见黄牛。白波一道青峰里，听尽猿声是峡州。"}