{"id":"765111","title":"欧幅刀歌并序","dynasty":"清","author":"张晋","text":"延生跌荡风情豪，好客折简频相邀。入室何来吐光怪，陡觉四壁寒萧骚。谈笑未竟更命酒，留我出示欧幅刀。潋滟亮于雪，犀利能吹毛。酒酣把刀向我语，听不能终色如土。昔者闽峤苦未靖，白昼往往劫商贾。杀人如麻谁最强，幅也咆哮猛于虎。纵横据海岛，出没凌沧洲。估船不敢泊，指顾尽失琳琅璆。来往无谁何自谓，百不忧岁在重光。大渊献延陵，别驾来泉州。运筹握算众莫测，一击遂使妖氛收。是夜月黑风怒吼，掩金卧鼓衔枚走。幅时被酒方酣眠，以刀自卫不去手。苍黄拔刀刀弗出，似有旁人阴掣肘。归来击颈置马前，迁以其刀决其首。我闻此言神忽扬，宝物毕竟殊寻常。凭轩拂拭不忍释，杀气直射天苍凉。咄咄欧幅刀，上有欧幅血。倔强何神奇，卒致欧幅灭。譬彼英雄久失身，含愤如今始一泄。幅也安能作刀主？嗟尔铮铮一片铁。呜呼！莫谓铮铮一片铁。"}