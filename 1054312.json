{"id":"1054312","title":"和萧十六人名 其五","dynasty":"宋","author":"孔平仲","text":"丘樊英俊君犹滞，掩卷无言偃然睡。江左思归未得归，家乡百里奚由至。有楼望远最舒旷，蹑屐徐登极临视。云容弄白起危巅，霞气如朱浮浅涘。侵梁松影侧窥檐，飘径柳芳深委地。谛法真空佛有灵，面颜安乐僧无事。风摇柏直力相争，霜压橘黄香欲坠。夕阳城郭人渐稀，疏钟传响催归志。"}