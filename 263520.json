{"id":"263520","title":"赠于晦若自南海还蜀旋赴天津幕府","dynasty":"现代","author":"王闿运","text":"蜀国春寒连夏月，江波未泛峨眉雪。越中高士去复来，万里奇游何撇{扌烈}。当年揽秀采琼英，暂入金门听凤鸣。忽然蹭蹬粉墙里，却作赀郎同舍生。南归观海海如雾，正见彭张竞笳鼓。宿望高名一代无，苦欲相留掉头去。狄山抗请诛相臣，今君肯向合肥门。浊河清济竟谁是，仰天一笑看浮云。廿年和战忧危大，只与世人生富贵。贾胡反覆那足言，案甲论兵误群帅。伊犁交趾争蜗蛮，谁识真人但闭关。偶从谭笑挥八极，陆贾张骞相往还。井蛙自古嗟梁益，今日西陲盛宾客。已见终军出散关，更看马援还京国。东西南北尽销兵，书剑苍茫海上行。何日东朝求实用，请君多谢汉公卿。"}