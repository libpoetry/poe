{"id":"1118003","title":"秋思二首","dynasty":"宋","author":"陆游","text":"门巷萧条秋色深，黄花始欲慰孤斟。久贫自笑不妨乐，过足固知非所钦。琴调已忘还渐省，诗联未稳更长吟。吾儿西上无多日，安得相从老故林。日落江城闻捣衣，长空杳杳雁南飞。桑枝空后醅初熟，豆荚成时兔正肥。徂岁背人常冉冉，老怀感物倍依依。平生许国今何有，且拟梁鸿赋五噫。"}