{"id":"811748","title":"劝学诗","dynasty":"清","author":"边中宝","text":"我宁甘其拙，人自逞其巧。巧为世所争，拙乃身之宝。恂恂里巷间，朴讷亦自好。神凝志不纷，性天常自保。大木枝曲拳，斤斧弗来扰。七窃凿甫成，混沌已就槁。日月有薄蚀，金石有亏缺。令名德之舆，弈世无歇绝。高节轶尘伦，圣哲足颃颉。阘然庸众伍，草木同摧折。没世疾无称，此语殊痛切。姱脩不及时，秋风鸣鶗鴂。"}