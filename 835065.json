{"id":"835065","title":"南浦","dynasty":"清末民国初","author":"奭良","text":"奇福到书生，乍飞来、一段昭陵清供。文石美中山，流传少、五字须勘骑缝。名流点笔，品题殊似金人捧。蓦地红鹅，三宝失缸面，酒醒如梦。多情频遇良朋，许延津剑合，漓江珠贡。入手乍重看，论波磔、同是艺林南董。台莱作诵。刚刚五两轻风送。比例来禽，腾棐几朗若，三星齐供。"}