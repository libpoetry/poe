{"id":"743958","title":"却聘行为晋陵钱鲁斯作","dynasty":"清","author":"吴贻咏","text":"妾家家近耶溪曲，蛾眉掩映湖光绿。浣纱不学苎萝人，自托幽贞在空谷。使君夜燕花满堂，粲然遗我云锦裳。感君高谊何能忘，汉阴有女垂明珰。春日潜行汉水傍，头上金钗列凤凰。腰间宝玉声锵锵，名门上絜姬与姜。此女翩跹天且丽，香风落地围珠翠。使君五马东南来，与君携手青陵台。使君桂楫潇湘渡，与君俱入江南路。江南三月花满堤，桃李千蹊复万蹊。啼莺飞入落花去，君问垂杨那得知。"}