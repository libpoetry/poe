{"id":"695995","title":"出都门作二首","dynasty":"明","author":"欧大任","text":"玉河汤汤流，白日冉冉度。今晨驱我车，踟蹰即岐路。言念肮脏人，敢有缨緌慕。主圣实优容，班竹愧非据。跌宕汉公卿，能垂特达顾。游好眷失群，贵靡忘徒步。贻之黄父言，送我青门驭。绸缪邺中宴，哽咽河梁赋。碣石日迢遥，浮云怅驰骛。行者不可留，申章寄情愫。猗彼汶上篁，移植来蓟丘。峄阳孤生桐，托根河中洲。何异岩峦姿，一顾蒙恩庥。风云幸值遇，七载瞻宸旒。日趋金马门，亦点铜龙楼。霄汉翱以翔，改秩陪京游。俶装辞密亲，分镳盻良俦。别促思方始，一日诚三秋。南曹孰云远，浅薄固所忧。岂不恋禁闼，宣力宁易酬。黾勉就长路，夷犹戒鸣驺。君其惠前绥，慰我行悠悠。"}