{"id":"810520","title":"虞美人   春恨","dynasty":"清","author":"丁澎","text":"斜抛鸳枕春难稳。到处成愁恨。正防燕子下帘钩。风送一天飞絮过西楼。空房心怯衾如水。炙着灯儿睡。灺残犹未泪痕收。不信东风多少在眉头。夕香人去金猊冷。翠掩屏山影。合欢一夜满庭开。蝴蝶不知人恨却飞来。片时枕上春勾引。已是消魂尽。梦回留得几多魂。又被子归催去二三分。池中萍漾池边柳。相映春光逗。与郎一处誓同生。除是郎为柳絮妾为萍。萍根本是杨花结。不比闲枝叶。侬拼水面作萍花。只恐郎为飞絮又天涯。樱桃梦逐鸳鸯影。密约今宵定。分明待月在花丛。临时又说病来慵。好朦胧。麝脂香沁云屏透。正值黄昏候。低眉不语晕潮红。搔头忘整鬓蝉横。太匆匆。"}