{"id":"816713","title":"双调望江南 西湖曲十首","dynasty":"清","author":"董元恺","text":"湖上水，风起浪纹平。几叶丝垂鹅子淡，半篙烟染鸭头清。镜里放船行。珠帘捲，初映晓妆成。翠聚两峰眉黛簇，碧含一水眼波明。荇藻更交横。湖上月，风露满身幽。银汉直垂千顷碧，琉璃冷浸一天秋。长啸倚楼头。三潭好，辍棹且夷犹。弄影欲骑鹏翼去，清光偏共酒樽留。易值此宵不。湖上柳，低傍六桥移。罗幔暗窥慵望眼，画帘高捲细舒眉。玉笛不胜吹。谁攀折，才起欲眠时。乱掷莺梭惊两两，轻翻燕剪几丝丝。肠断柳枝词。湖上花，掩映绿窗纱。曲院风摇仙子步，苏堤春醉美人家。烂漫自交加。堪竞赏，开遍海棠花。晓起一枝和露折，午阴几树带溪斜。十里灿晴霞。湖上女，三五唤同群。浮渲梳头花样髻，轻拖窣地月华裙。低拜岳王坟。回步屧，敛袂向湖滨。力怯却嫌夫婿隔，路欹微向侍儿嗔。宜笑总宜颦。湖上草，漠漠复迢迢。绣陌浓铺罗绮席，香尘暗惹绿裙腰。凭遍木兰桡。寒食近，第一映波桥。斜影铁嘶金勒动，泪痕珠送纸钱烧。著处梦魂消。湖上雨，景色淡空濛。几处楼台迷倒影，满溪烟树失高峰。曲港小船通。西泠路，千涧响淙淙。破竹泉高天界水，翻经声和上方钟。游屐片云封。湖上舫，红粉漾晴空。绣幕微褰清影里，纱窗半启碧波中。小泊断桥东。凭栏望，心事暗惺忪。六曲银屏妆镜晓，一帘春水黛痕浓。摇入藕花丛。湖上酒，日带杖头钱。竹叶杯浮桃叶伎，梨花春酿杏花天。一醉酒家眠。停觞处，珍重客中餐。底事沉吟又如笑，几回温却又重寒。愁绪忽漫漫。湖上雪，六出正弥漫。白尽青山绿鬓改，银装琼砌玉楼寒。翠袖倚栏杆。乘兴去，凄断六桥湾。苏小梦迷油壁杳，林逋魂绕暗香闲。斜湿酒旗还。"}