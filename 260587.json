{"id":"260587","title":"尚书右丞侯公云溪图","dynasty":"金朝","author":"赵秉文","text":"朝游云溪上，暮游云溪下。不如云溪云，去作人间雨。流水赴大壑，白云思故山。何时溪上人，心与归云闲。黄公山下云溪路，十里溪光照云树。溪流沥沥读书声，想见先生旧游处。溪上老僧今白头，尺书招我归来休。圯上方传黄石略，山中未暇赤松游。我公昔年提孤军，旌旂绛天张鱼鳞。鲸鲵沸天海水浑，骂贼嚼齿欲透龂。旄倪十万寄一身，咸阳白骨回青春。九重叹息天为颦，殿前论事气益振。沧海未全归禹贡，山东且愿变齐民。匣内宝书金屈戌，腰间瑞节玉麒麟。卫国锦衣归故里，代公黑发更慈亲。他年钟鼎书元勋，二十四考中书君。整顿乾坤济时了，飘然却返云溪云"}