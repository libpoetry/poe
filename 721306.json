{"id":"721306","title":"挽张桐君四首","dynasty":"明末清初","author":"陈恭尹","text":"举世醒皆醉，斯人迩亦遐。五车梁惠子，七叶汉张家。每有乘桴叹，常深彼黍嗟。乾坤无故国，白首尚天涯。北海开尊久，南溟世泽深。萍蓬无定聚，松竹本同林。未免艰虞日，多承缱绻心。夜台今不作，寂寞叹人琴。灯下文犹草，宵中馆已捐。有生终是化，无疾即为仙。胤子来千里，归舟动隔年。知君丈夫志，不死女儿边。交君兄与弟，并是廿年前。五岭非深阻，双棺乃后先。长途号白马，中夜泣啼鹃。恸绝南州客，贫无絮酒钱。"}