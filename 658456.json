{"id":"658456","title":"送秉之还吴","dynasty":"明","author":"王鏊","text":"不见倏七年，相见只三月。不知三月后，又作几时别。别离苦多会苦少，风雨萧萧竹窗晓。自笑閒官日日忙，夜短情长谈未了。我生迂僻寡朋俦，坡云海内一子由。只今子由又欲去，何以慰我平生愁。子今去矣我何有，为买湖滨田十亩。下栽禾黍上木奴，菱芡荷花绕前后。读书稍暇来朝班，我却归卧湖山间。"}