{"id":"1048742","title":"和孙叔康探梅二十八韵","dynasty":"宋","author":"韦骧","text":"腊过春将近，江梅想已苞。逢时在南国，探信出东郊。径雪晴初扫，河冰薄易敲。寻香望林隙，惊素辨山坳。跃马回宾雁，飞旟慑蜡猫。初芳得消息，喜气自并包。岂待莺声促，宁忧蝶足跑。先容为桃李，脱迹远萧茅。此日花神眷，他年驿使譊。前驺传已的，后乘听犹声。独被阳功早，奚论地势硗。新葩同众阅，秀句仗谁抄。湛湛尘缨濯，纤纤痒背抓。金丝才出莟，珠琲遍攒梢。攀折诚难忍，将承亦旋教。重疑仙界种，复过岁寒交。瑩洁疏情窦，精神动目窅。贪幽频倚杖，薄晚倦回鞘。有酒安辞釂，无鱼孰叹庖。轻裘忘拥腋，短发任垂髾。坐不娱歌舞，盘非贵烙炮。量尊钟与鼎，器隘斗兼筲。勇作先春计，甘从玩物嘲。琼英行渐盛，玲赏莫轻抛。次第篘兵酿，随宜馔野肴。投閒集簪履，尽日卷旌旓。陇笛终当起，涂歌或载呶。空枝徒取恨，片片若为胶。"}