{"id":"1017907","title":"偈颂一百零二首 其八十二","dynasty":"宋","author":"释绍昙","text":"以大圆觉，为我伽蓝。牛头向北，马头向南。身心安居，平等性智。背负须弥，无息肩地。释迦老子，不善用心，掘窖埋人，无一个出头得，只得短气。瑞岩一众，善恶不思，机智俱泯。青松白石，饱饭憨眠。成龙升天，成蛇窜草，一丝毫羁绊他不得。凤雏自有冲霄志，肯学鹪鹩恋一枝。"}