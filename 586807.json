{"id":"586807","title":"和王司马浚川韵奉寄","dynasty":"明","author":"钟芳","text":"我昔漫游天帝都，一柯敢谓安丘隅。为轮为弹信所遇，时人却笑非善图。浚川海内知名久，甬川英风互先后。我如小鸟无高翔，出谷嘤嘤在求友。几回和月拜枫宸，长安紫陌飞霜轮。一朝解组向林樾，仙凡谁谓分天人。踟蹰饯赠情何极，瑶篇绮句铿金石。归悬古璧隐苍龙，伴我行吟共栖息。鸥沙坐占岂伤廉，从前汗漫成虚淹。回瞻何啻九万里，五云乔岳森岩岩。"}