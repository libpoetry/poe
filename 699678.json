{"id":"699678","title":"以诗言诗送王觉斯学士之南掌院二首","dynasty":"明","author":"郭之奇","text":"今之作者竞炎炎，伪体新辞日就纤。声不归情何所本，大而能则独君兼。经时宋室双文正，变论开皇一仲淹。自愧谈心初执手，骊歌率尔向鸿渐。明文郁郁大经垂，群杰相雄复自师。举世言风因失雅，何人述史乃徵诗。东西旧识兰台赋，南北新瞻学士仪。此去六朝金粉地，再三终始问兴衰。"}