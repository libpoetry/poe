{"id":"1088870","title":"吴城阻风","dynasty":"宋","author":"张孝祥","text":"吴城山头三日风，白浪如屋云埋空。北来大舸气势雄，车帆打鼓声韸韸。我船政尔不得去，局促沙岸如凫翁。长年三老屡弹指，六月何曾北风起。由来官侬多龃龉，世不汝谐神亦尔。我愧此言呼使前，顺风逆风皆偶然。皇天广大岂有意，想汝嗔喜庸非偏。瓶中有粟囊有钱，与汝饱饭姑留连。"}