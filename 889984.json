{"id":"889984","title":"新江行寿张宪亨泉","dynasty":"宋","author":"吴泳","text":"君不见尧时伯禹作司空，应龙尾画江道通。又不见秦时李冰作太守，犀牛厌胜水晶走。蜀江开凿四万八千载，二后英灵俨如在。虽然陵谷有变迁，水向东流不曾改。西岷山，南溷崖，神营化造如划开。蜀人好怪漫弗省，龙岂能智犀岂能禳菑。年来江塞崖据险，水束三川激如箭。阳侯吸哦佛不灵，黑蛎磨牙蚖吐焰。五月尾，六月头，瓜蔓水退，矾山水流。中间青沫最湍驶，风雨瞬息能湛舟。鲛人渊客弗敢睨，而况商妇能无愁。怀哉古人智如此，胡不铲尽白险直使平如洲。使家河源来，弭节青衣国。横槎展拓万里天，力浚江南障江北。百夫荷锸，千夫荷锄，号召海若同凿疏。经营不越四弦望，白练剪出澄江图。轻轺晨兴亦劳苦，绣烂衣明湿烟雨。不惟佛滩之耻可湔雪，名与离堆传之万万古。乃知天地间，靡事不可为。若鸟兽草木，驱虎豹象犀。藏冰肦冰凌人掌，出火内火烜氏司。吾身代天事，到手那得辞。决川道海亦常理，灶门老婢不惯骇且疑。好将新江水，都为一洗之。浮云空，宝鉴净，公之寿兮，如江之永。不妨桂棹木兰船，陶写流光入觞咏。花泉有客空抱弦，曾拊三叠逢胎仙，寄诗孤云断鸿边。"}