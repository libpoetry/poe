{"id":"68069","title":"满庭芳·寄与平杜公","dynasty":"元代","author":"马钰","text":"星移斗转，四时交换。无人暂时思算。恰做婴童，不觉渐为老汉。酒色气财历遍。好休心、也好舍弃。好回首，好把元初事，好生了干。奉劝疾些下手，恐阎罗不测，差鬼叫唤。早与丘刘谭马，物外为伴。静意清心径路，便名为、长生彼岸。神光灿，跨青鸾归去，天地难管。"}