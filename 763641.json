{"id":"763641","title":"沁园春 其四 残腊里居写怀用尔斐韵柬孝峙","dynasty":"清","author":"曹尔堪","text":"数点孤梅，伴我余生，斜倚西风。喜主人归里，花如倩盼，群乌啼树，雨前却微濛。春梦婆憨，祝鸡翁返，似胜东坡瘴海东。方鼾睡，耐半天霹雳，飞坠空中。蓬山橐笔相从。今已作，人间亡是公。任峥嵘后辈，文章班马，清闲老友，丘壑夔龙。锦字填词，素筝浊酒，廿载升沉了不同。他年约，拟共寻五岳，雪笠霜筇。"}