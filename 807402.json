{"id":"807402","title":"三部乐  题王瑁湖新诗卷首次田髴渊韵","dynasty":"清","author":"陈维崧","text":"满幅清新，好谱上香弦，恨无纤手。珊瑚七尺，石尉筵前尽有。忆天上、几度花开，悔玉清轻别，凤侪鸾偶。短拍长谣，迸碎鲛盘珠走。御河连宵秋雨，换十亩残荷，一湾疏柳。潜来擪笛宫墙，月明感旧。墨迹离奇似斗。半倒薤，半成急就。馀兴淋漓，拚涴遍、舞巾歌袖。"}