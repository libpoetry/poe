{"id":"699273","title":"次韵秦文仲暮春见寄","dynasty":"明","author":"袁华","text":"三月江南暖尚微，雨馀草色故菲菲。野棠自发真娘墓，烽火犹连道士矶。谩说尚方封事少，未闻南国羽书稀。何人得似秦文学，小阁褰帘看燕飞。江南春尽子规啼，愁里看花思转迷。乳燕定巢当户语，断虹截雨傍江低。斩鲸政欲提三尺，簪笔何由侍两闺。满眼干戈连海岱，置身安得月中梯。"}