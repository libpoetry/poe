{"id":"780170","title":"金缕曲 晓妆 三十一叠前韵","dynasty":"清","author":"叶绍本","text":"绿树如酣酒。听流莺、数声庭院，揽人眠否。娇梦初回罗帐卷，四角香囊垂斗。未插到、鸾钗树九。泼了银泥方拢发，倩小鬟、侧镜妆台守。星靥映、回郎首。东风无力游丝走。长是爱、碧桃小朵，簪来纤手。叶似黛眉花似面，湿露一枝浓受。点檀晕、态生樱口。绾就盘云新样好，尺鬟高、不似城中丑。朝噋射、雕栊牖。"}