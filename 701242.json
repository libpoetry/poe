{"id":"701242","title":"乐昌阻雨刘亲家韵","dynasty":"明","author":"黄公辅","text":"轻舟何事阁江头，云暗孤城雨未收。夜半溪流声转剧，不堪迢递旅怀幽。雨馀春色烂山城，来去扁舟逐岸行。比屋篱门三五舍，野花照水乱云横。维舟屡日阻狂澜，残色凄凄带雨酸。客梦不成嫌夜永，晨来无语对江干。一剑离家事远征，长途何处不关情。况逢逆旅春将半，烟雨溟蒙碧草生。"}