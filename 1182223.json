{"id":"1182223","title":"题凤翔西郭新亭","dynasty":"唐","author":"姚合","text":"西郭尘埃外，新亭制度奇。地形当要处，人力是闲时。结搆方殊绝，高低更合宜。栋梁清俸买，松竹远山移。佛寺幽难敌，仙家景可追。良工惭巧尽，上客恨逢迟。两面寒波涨，当前软柳垂。清虚宜月入，凉冷胜风吹。宴赏军容静，登临妓乐随。鱼龙听弦管，凫鹤识旌旗。泛鹢春流阔，飞觞白日欹。闲花长在户，嫩藓乍缘墀。永望情无极，频来困不辞。云峰晴转翠，烟树晓逾滋。向野惟贪静，临空遽觉危。行人如不到，游乐更何为。"}