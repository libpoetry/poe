{"id":"845132","title":"忆旧游","dynasty":"清末民国初","author":"程颂万","text":"几眉心月瘦，额角云轻，那日窗边。韵好经秋淡，黯墙阴珠泪，浅晕棠眠。者回梦欹鸳枕，香袅渴龙涎。怕槛璅玲珑，屏迷屈曲，幽憾难捐。灵仙。香界别，悄拾残绒唾，熏费炉烟。特地纱衣换，蓦映胸斜汉，凸衬酥莲。玉箫二分明月，愁鬓恼樊川。怪烛底萦魂，不成真个双泪悬。镇琴心凤冷，箫孔乱孤，迸入凉秋。竹影惺忪地，乍廊停响屉，人黯妆楼。背灯自看愁靥，熏润恼衾裯。况酒醒宵阑，语低香重，促上兰舟。勾留。又今夕，有鸾帕题诗，麝袋藏钩。咫尺层城幻，恁递愁窗眼，不递回眸。短亭一行烟柳，霜翠落苹洲。便盼断芳骢，痴魂尚倚楼上头。"}