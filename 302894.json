{"id":"302894","title":"陌上花·闻董曾入同善社","dynasty":"现代","author":"黄光","text":"枌榆社废无端，鶗鴂逗花酣叫。李代桃僵，眼底故园凄断。众芳可有金铃护，蘸梦绿阴残照。欲因风、寄问旧时莺燕，向谁啼笑。忆芳亭静坐，饶沉醉着，万紫千红重劝。一树梅花，早怕蔓藤奉绕。笛声忽听杨枝折，更唱入云高调。想如今、纵有君房才思，语言难妙。"}