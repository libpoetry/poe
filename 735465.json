{"id":"735465","title":"旧年宁人先生以无妄系济南走书报我触暑驰视苦疾作辞还先生寄赠行三十韵诗春日晤保州重会蓟门奉答前诗广五十韵","dynasty":"清","author":"李因笃","text":"卧病三秋色，怀人五岳情。凉飙吹梦起，啄雀唤愁生。客返关中路，书传历下城。倒衣初罢枕，垂涕复沾缨。《巷伯》诗难读，梁园狱已平。长吟归黯淡，别绪郁纵横。忆折前津柳，同炊古寺羹。有孚谋且窒，无角兆先成。远道蒹葭隔，周行坎窞并。莒莱矜野语，虞芮乱嚣声。欻棹江波大，潜扬海汐轻。群疑纷所出，众口漫多惊。智勇微夫子，艰危讵此行。奋身甘下吏，微服耻为氓。《易》彖繇斯昉，《骚》歌比类明。经旬喧地圾，举国丐天晴。节至通蘋藻，愁来忆弟兄。曾要肝胆契，况忝雪霜盟。草茀虚炎月，云高隐暮旌。罢呼燕市酒，遄决蓟门程。戍角迷丹嶂，河阴护绿蘅。崩堤频淖马，废坞剩闻莺。水旱忧兼剧，诛求惨自鸣。此邦哀琐尾，何室压香橙。触目难俱述，惊时已渐更。驰闻瀛隰尽，颇喜岱岚迎。膏沐谁遑理，壶飧欲就倾。畏途晨上谒，羁邸夜班荆。续烛探行笥，联床敞外楹。年华穷不减，日录老逾精。恨失登山约，嗟为抱瓮贞。徘徊违鲁赙，邂逅合秦筝。阁彷沧溟峻，泉怜趵突清。狂涛终砥柱，直道益峥嵘。旅食悲寒及，归舟阻潦盈。依然垂橐去，率尔采薪婴。左次才弥拙，西还意若酲。贫非荒竹径，渴岂慕金茎。急难睽良友，端居惕远征。寸心如濩落，中夜几屏营。自得分鱼素，空教怨鹿苹。川原仍独往，伏腊互相衡。甫定他乡榻，俄从上日觥。好音随杖屦，佳会足公卿。律转坚冰解，春回早卉荣。敛才期近物，逃俗励修名。忽复追鞭弭，还来过帝京。每询邙邑树，谁荐寝园樱。进履耽逢石，将诗悚报琼。雍田关华好，为耦待躬耕。"}