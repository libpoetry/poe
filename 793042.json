{"id":"793042","title":"狗肉贵","dynasty":"清","author":"王润生","text":"人肉贱，狗肉贵。人肉斤百钱，狗肉五倍费，奇货之居祗为一皇帝。岐王劫驾归凤翔，梁王迎銮出汴梁。岐王不敌梁王强，重围久困军无粮。梁人饱欲死，岐人饥欲死，雀鼠俱空父食子。狗肉之贵贵倍人，人肉之贱贱过豕。贵狗肉，贱人肉，梁王岐王互逞毒，皇帝日食惟不托。朱三篡逆万段不蔽辜，茂贞考终一生造何福。"}