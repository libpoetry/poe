{"id":"1119473","title":"挽章","dynasty":"宋","author":"陈造","text":"隐操人将处士看，宁知器业自槃槃。襄阳耆旧今馀几，儒馆先生定莫攀。元亮归来犹责子，德公老去竟无官。子孙忠孝联三绶，说似前人合厚颜。少微前夕欲无光，白首俄传地下郎。一代衣冠郭太宅，百年文物郑公乡。松烟黯惨空黄壤，芝检纷纶漫紫囊。人过新阡应下马，不论知识涕滂浪。"}