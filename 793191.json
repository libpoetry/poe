{"id":"793191","title":"华少蓉表侄病革，张孺人服毒先片刻卒。伤哉！作诗哀之","dynasty":"清","author":"陈式金","text":"华生早世良可惜，自来不寿皆寂寂。少妇侍疾辛勤历，力尽服毒乘人隙。默然不语僵床侧，一日双棺动人魄。堂前有姒承欢色，膝下无儿手易撇。剔目割耳事非逆，二尸同穴明心迹。应死即死无娇饰，未亡先亡真令德。古来不辱有所迫，今见从容性命革。亲朋哀辞多惨戚，伤哉目见尤难释。君家节孝本赫奕，廿龄夫妇贞石勒。"}