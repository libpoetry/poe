{"id":"139482","title":"约书院诸友过石洞津检校堤役","dynasty":"宋代","author":"魏了翁","text":"天阔山头头，江空石齿齿。清霜肃宇宙，物物露根柢。是开明年春，万汇从此始。人事胡不然，临流方识不。断岸百尺悬，赤子命如寄。示人亦真切，犹作秦越越眎。我忧不能释，人谓我俗吏。吏安能俗人，亦人自俗尔。神天及游衍，忠信在参倚。是间炯然存，精粗莫非事。况逢道义友，眷眷不余弃。至理互相发，俗氛安能滓。夜寒人欲归，渔火飐汪泚。照我方寸心，悠悠发长喟。"}