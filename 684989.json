{"id":"684989","title":"梦萱堂为孙进士子良题","dynasty":"明","author":"王称","text":"堂前种嘉草，端以志亲忧。我忧何能忘，爱日迟此留。如何一朝变，庭树惊高秋。悲风委残绿，薄暮寒飕飗。缅怀堂上人，欲展情无由。惨惨隔下泉，冥冥闭荒丘。惟应中夜魂，庶以慰永愁。中夜有遐思，寤寐忽见之。觉来起徬徨，四顾令心悲。是时返哺乌，方绕庭树枝。微禽果何知，亦各怀其私。念我罔极恩，欲报情何施。鉴帷月娟娟，动幔风凄凄。鸾哀不成章，陨涕双涟洏。白杨风萧萧，日久来古道。不见堂下萱，空吹墓间草。缅怀畴昔时，如何间音仪。入室若靡至，出门当诉谁。上山山有巅，涉水水有涯。伤哉陟岵心，永作终天悲。日没晨复旦，海落潮再生。如何长逝魂，终天竟冥冥。长风振林柯，飒爽久不停。心将寸草折，泪逐衣线零。倚门不可见，登舆竟谁荣。眷兹椿与梓，頫仰当中庭。"}