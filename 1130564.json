{"id":"1130564","title":"送沈信臣赴试南宫五首","dynasty":"宋","author":"韩元吉","text":"山城寒陟夜飞霜，枫叶青红带夕阳。夹道梅花有春色，不妨冲雪到钱塘。仆射吴兴自世家，乃翁勋业著金华。似闻玉座询名字，会伏青蒲掌白麻。共踏槐花记昔年，一弯新月夜移船。君行为问灵泉水，梦到松林石壁前。漫仕虽同官事殊，故人来往未全疏。因君时一论文字，难我穷年困簿书。吾谋不用可无人，小技文章亦有神。一第区区儿戏耳，请君折取桂为薪。"}