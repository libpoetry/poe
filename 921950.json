{"id":"921950","title":"和陶饮酒二十首 其二十","dynasty":"宋","author":"苏轼","text":"盖公偶谈道，齐相独识真。颓然不事事，客至先饮醇。当时刘、项罢，四海疮痍新。三杯洗战国，一斗消强秦。寂寞千载后，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。"}