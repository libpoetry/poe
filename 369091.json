{"id":"369091","title":"木兰花慢·雨馀秋净丽","dynasty":"清代","author":"杨芳灿","text":"雨馀秋净丽，林影外、蔚蓝天。奈一段乡愁，凭高送目，杳杳无边。风前晚霞红尽，渐遥山、黯澹欲成烟。草际初翘暝鹭，枝头尚咽凉蝉。萧然。素发已垂肩。漂泊问何缘。悔黄尘乌帽，频番噩梦，过了华年。迁延。漫筹归计，恼羁怀、不是为无田。但祝布帆安稳，西风好趁江船。"}