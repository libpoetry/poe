{"id":"544553","title":"寿大司空雷公四十韵","dynasty":"明","author":"胡应麟","text":"宇宙钟名世，山川诞哲人。祥光回八极，紫气动三辰。晚节忧时念，当年报主身。飞腾随白日，指顾上青旻。剑倚双龙合，桥过驷马驯。孤悰盟桧柏，雅操励松筠。环佩燕台上，旌旗越水滨。文章传董贾，名理陋庄荀。桃杏千门色，弦歌万户春。驱驰违梓里，简渥近枫宸。稷契堪谁伍，夔繇早见亲。九霄垂气象，四海荷经纶。琐闼传宣夜，璇台草创辰。忧勤回圣主，撙节为生民。制作倾流辈，恩荣迈等伦。丹青图骏马，名位掩麒麟。前席长颁币，临轩或赐银。明良时有待，鱼水契无邻。一夕金縢启，千秋玉几陈。乌号空洒泪，龙驭永朝真。遗命乾坤辟，讴歌海峤臻。大廷看正笏，清庙仰垂绅。社稷关心久，林泉入梦频。留侯元辟谷，张翰几思莼。勇退占贤达，随时悟屈伸。挂冠辞殿陛，解组出风尘。舄履閒无棣，诗书问有莘。苍生徒想像，黄阁已逡巡。雪瀑延清赏，星潭理钓缗。匡庐晴对客，滕阁晚携宾。鹤引登山屐，猿窥漉酒巾。虹霓流甲子，河宿绕庚寅。网祝新投鸽，袍馀旧挂麟。玳筵罗窈窕，华馆列芳新。缥渺三株树，崔嵬五岳神。金章垂素颔，綵服照朱茵。朗月燕山桂，明霞漆圃椿。方壶聊寄迹，南斗待持钧。版筑徵前事，枢衡忆老臣。遥看紫泥诏，早晚下江津。"}