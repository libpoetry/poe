{"id":"712288","title":"送林赤见北上","dynasty":"明末清初","author":"陈恭尹","text":"与君父子交，骨肉兼朋友。于君出处间，踌躇亦已久。富贵非所欣，长贫难独守。昂昂七尺躯，砚耕日糊口。甘旨安所供，庭闱俱白首。应举为文章，如狂逐日走。空役一生心，岂足传身后。既作献玉人，莫若求先剖。庶几少息肩，馀力堪攻取。君禀绝异姿，立行尤不苟。在器为干将，在星为枢斗。应机立能断，遇物操其纽。以此驭世纷，艰钜复何有。帝京英贤会，九垓共奔走。方骋千里蹄，直抉开天手。勉矣树令名，三立期不朽。"}