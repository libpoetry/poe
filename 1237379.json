{"id":"1237379","title":"山水小景四幅","dynasty":"元","author":"黄玠","text":"江有水兮水有波，龙鱼帖息兮风日美和。望青山兮如眉而蛾，抚佳木兮以婆娑。山出云兮不为霖雨，江有木兮不任楣柱。朝余东冈兮莫余南浦，时乎时兮奈何汝。洞庭波兮山崨嶪，川可济兮不可涉。木兰为舟兮桂楫，渺余怀兮风一叶。山之凹兮水之汇，沙棱棱兮石礌礌。有美一人兮如彼兰茝，思之不来兮使我心痗。"}