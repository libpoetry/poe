{"id":"685326","title":"题画牛 李密","dynasty":"明","author":"王鏊","text":"牛背蒲鞯稳若舟，吾伊声里触前驺。当时项羽成何事，能使郎君读未休。背卧斜阳龀短刍，箭锋犹带血模糊。家人不用惊相报，且读床头一卷书。问喘轩车驻道周，不因群斗少迟留。若言燮理成虚语，试问齐王觳觫牛。轭牛解去旋来归，惭负富轩罪莫违。楚国有弓谁得失，骊黄宁辨是耶非。"}