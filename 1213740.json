{"id":"1213740","title":"题金城县汉李夫人墓","dynasty":"元","author":"陈宜甫","text":"延年歌发汉主惑，缘何倾城再倾国。为言美人绝姿色，旷代不遇难再得。瑶台金屋流春风，夫人绰约真天容。等閒承恩媚一笑，六宫烁伏花颜红。宠深体弱忽寝疾，不愿君王顾衰质。儿将有托即瞑目，死别那知恨无极。玉箫声断知何许，落日悲风愁万古。一从香骨葬金城，芳草青连茂陵土。"}