{"id":"1180228","title":"送汝州李中丞十二韵","dynasty":"唐","author":"罗隐","text":"群盗方为梗，分符奏未宁。黄巾攻郡邑，白梃掠生灵。尘土周畿暗，疮痍汝水腥。一凶虽剪灭，数县尚凋零。理必资宽猛，谋须藉典刑。与能才物论，慎选忽天庭。官品尊台秩，山河拥福星。虎知应去境，牛在肯全形。旧政穷人瘼，新衔展武经。关防秋草白，城壁晚峰青。破胆期来复，迷魂想待醒。鲁山行县后，聊为奠惟馨。"}