{"id":"854257","title":"贺新郎 别吴侍郎吴时闲居，数夕前梦枯梅成 其一 林，一枝独秀","dynasty":"宋","author":"方岳","text":"霜月寒如洗。问梅花、经年何事，尚迷烟水。梦著翠霞寻好句，新雪阑干独倚。见竹外、一枝横蕊。已占百花头上了，料诗情、不但江山耳。春已逗，有佳思。一香吹动人间世。奈何地、丛篁低碧，巧相亏蔽。尽让春风凡草木，便做云根石底。但留取、微酸滋味。除却林逋无人识，算岁寒、只是天知己。休弄玉，怨迟暮。"}