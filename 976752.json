{"id":"976752","title":"朱信叔洛阳人往佐长安省幕","dynasty":"宋","author":"家铉翁","text":"洛阳中州中，长安中州雄。大山巨泽九土镇，三光五岳淑景通。君居洛南雅是温石辈，今佐大幕全护咸秦冲。高怀颇堪陪坐啸，逸气直上干青空。筹帷暇日频访古，溪山好处须从容。秦宫汉苑久已成陈迹，寒烟茂树倏忽迷西东。车邻激壮满汧渭，周雅博大基镐丰。请君收取入笔砚，可以陶写诗书胸。由秦而西是为入蜀道，乘兴一登岷峨矗天峰。我家正住岷峨下，定有乡人故老诹衰踪。为言仗节瀛海上，齿发衰谢气如虹。"}