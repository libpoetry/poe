{"id":"1245481","title":"明月篇赠章子向","dynasty":"元末明初","author":"徐贲","text":"商飙拂绛河，圆月溢金波。澄阴斜映桐池近，爽气遥连桂渚多。穿栊窥帐虚尘净，鉴帷照牖芳香冷。玩赏何人倚画栏，瑶华翠羽流空影。含情抱琴为调弦，弦中新曲重堪怜。不见嫦娥空岁岁，漫思湘女自年年。天上人间秋浩浩，此时此景谁家好。陈王园内咏初成，庾令楼中醉欲倒。松醪椒醑满金杯，嘉客良朋逐夜来。当筵光彩聊供览，不须催驾上瑶台。"}