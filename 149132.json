{"id":"149132","title":"歧竹·汉关之茅茅之英","dynasty":"宋代","author":"曾丰","text":"汉关之茅茅之英，丰城之剑剑之精。双茅双剑龙变化，一阴一阳数生成。我家稚竹老龙壳，中而歧之相掎角。玉爪虬为夭矫枝，金鳞蜕作斓斑箨。岂无他处生乾宫，震象为竹乾为龙。震吾知是乾之变，竹谁谓非龙所钟。潇潇声韵苍苍色，余褒二主残精魄。不受冰摧直养刚，无容尘入虚生白。夷齐坐看万物流，不负知音王子猷。半夜葛陂雷雨作，二疏欲去终难留。君不见震为龙又，竹又为龙几翻覆。学人笑问玉版师，孰是本来真面目。"}