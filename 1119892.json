{"id":"1119892","title":"感时二首","dynasty":"宋","author":"陈著","text":"国事如今到底输，九天难叩哭穷途。精忠无一郭中令，异志居多刘寄奴。经哨地空如大漠，逃生山险甚飞狐。回头钟鼎王侯宅，今是谁人便豢刍。一点忠忱无处输，与滔滔者走危途。新声感泣尚书客，破镜传盟公主奴。流散莫非中泽雁，死亡谁是首邱狐。平生师友多黄土，吞哭何曾奠束刍。"}