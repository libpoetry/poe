{"id":"698483","title":"游东龛岩赋十景诗 读书岩","dynasty":"明","author":"唐文凤","text":"女娲炼遗补天石，六丁下凿开岩室。山灵閟护不敢居，留与令公读经籍。至今犹听吾伊声，刚风吹度渊龙惊。白云千古封故迹，汗青不朽传清名。东龛古刹寄岩麓，令公读书有遗躅。瑟瑟风语龙髯松，潇潇雨敲凤尾竹。流传香火将千秋，晨钟暮鼓云悠悠。鸾笙鹤驾碧霄远，神归故国应来游。无帆无楫空类舫，不经江涨波涛漾。当年已办济川功，留得遗形岩石上。纵令百丈那可牵，高歌击节时叩舷。云流如水疑欲泛，沧海桑田多变迁。空潭形圆小于瓮，寒泉注满波翻永。秋蟾落影如明珠，夜永骊龙应起弄。若能变作葡萄醅，酣饮吏部应时来。当年令公日咽漱，青山猿鹤无惊猜。雨沐莲峰青孕孕，移来宜付中书卧。东溟为砚云如笺，写遍长天愁欲破。令公手携登玉堂，凤池波浸山苍苍。龙蛇鸾鹄有神助，九霄夜贯晴虹光。怪石两分自中断，形势巍峨色璀璨。令公试剑剑有神，应谶他年平内难。锋铓不钝耀雪霜，匣藏三尺紫电光。若教砥砺剸犀兕，空使李广弯弧长。放生湖中有金鲤，身带铜环弄清泚。年多变态神化龙，三十六鳞云气起。已能济世成甘霖，令公涵育恩泽深。白波茫茫不复见，千年空负琴高心。百尺飞泉如瀑布，直泻悬崖几朝暮。气迷云缕鲛绡垂，光射冰帘月钩露。当年为唤锦袍仙，好咏银河落九天。令公名同流不竭，千古界破苍山烟。尖石森然疑笋出，恰类龙孙启雷蛰。草如箨解春雨香，树若枝凝晓云湿。山鬼忍馋不敢锄，头角放倚青天孤。何年成竹结丹实，凤凰飞来衔瑞图。两股寒泉五交络，围绕山腰遭束缚。金锁朝垂铁石悬，玉绳夜浸银河落。当时曾絷内难凶，至今千古流无穷。我来涤笔写奇句，一条喷雪飞晴空。"}