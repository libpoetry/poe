{"id":"537057","title":"歌赠张季子","dynasty":"明","author":"王世贞","text":"吴姬奏丝赵姬竹，我道新声不如肉。荆山一片秋月圆，琢作张卿口中曲。黄钟入调妖红肥，玄霜变羽万绿稀。天云黯冉凝不动，窈窕梁尘俱倒飞。筠纤小按红牙句，双耳流来向心住。宛转那禁里人哭，分明可怕周郎顾。忆初相逢俱少年，狂呼醉舞春风颠。南冠久困燕市筑，布帽却废嵇生弦。此夜闻音独悲咽，遮莫天明鬓堪雪。空劳僧起壮士歌，延伯雄心为谁发。歌曲转高听转难，黄金无情白玉寒。君不见胡笳与羌管，至今儿女竞长安。"}