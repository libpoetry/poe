{"id":"543017","title":"箜篌引","dynasty":"明","author":"胡应麟","text":"良时率已迈，蟋蟀鸣我床。眷言召亲友，旨酒罗中堂。东邻饰妖女，南陌招名娼。绡衣随风举，罗袜自飘扬。秦声被金石，楚曲流宫商。清谈蔚霞烂，妙舞若云翔。颓阳倏西落，明月出东方。飞轩历层囿，改席临洞房。华灯吐芳焰，列宿澄清光。齐心怀令德，四坐咸尽觞。芳辰谅难再，嘉会讵可常。人命一朝尽，奄速如秋霜。乐哉今日宴，百岁遥相望。"}