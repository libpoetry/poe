{"id":"770288","title":"述祖德诗","dynasty":"清","author":"林旭","text":"父母不逮事，百事不足为。不讳王父母，此语深可悲。恭维吾祖德，敢云吾知之。外舅沈涛园，激扬多厚期。本于先公意，诏我家乘遗。谓言乘积累，宜作为歌诗。小子实兢兢，靡日而不思。命名不得咳，抱孙未亲怀。永念临殁叹，况积孤生哀。慎重良有以，闻见求无歧。托始三四岁，所记可依稀。闻人说公公，作官在安徽。信归向儿道，公公念著儿。分付教尔雅，明年为延师。堂上张小照，于此识须眉。憨跳畏嗔喝，每过首必低。寿辰五月八，学把阿婆卮。酒阑凶问至，惊哀终日啼。是年唯巳卯，此后多伤凄。吾父麻衣归，迁居旗下街。庭中龙眼树，书案设当阶。手写不记纸，泪下时如糜。窃窥颜色恶，侧坐不敢咍。心目忆可见，祸酷痛交摧。易箦执手泣，太息儿尚孩。年至十二三，书簏恣翻披。吾父曩所述，手泽如新题。先府君年谱，男某谨次排。粤寇凡三至，城内冢垒垒。生齿既未复，文教非苟施。邑中邓析子，好持官是非。好召与之语，餔以酒肉糜。襦裤尔所利，鞭箠官有威。感愧或遁去，自此狱无欺。又云戊寅案，文书存可稽。别本逾寸厚，细抄累万微。叙述似未竟，欲传恨不才。童騃究未省，今知意在斯。犬牙相错地，自古言多违。争桑处女丧，沤麻吾水兹。寺门夜载稿，界上晨亡尸。岂尝饱毒手，直是支诬词。阅实赦无罪，诪张谓有私。风流秋浦咏，响绝不可追。视钱即甚悦，含怒故多訾。人情易反复，如萍随风吹。独持南山笔，岳岳难得移。媚人犹及止，杀人奈何哉。安庆孙太守，控告义所希。手录存十纸，兼有当时诗。天知民不愧，睡起心自夷。□如引舟去，寄语泪勿垂。白骨可覆视，黄泉岂遂埋。忝名为父母，那忍事委蛇。民冤苟不雪，罪大亦何辞。列书达制府，制府惊且疑。为民能如此，岂非良有司。事实良未明，万一亦可危。私谊况桑梓，人言有阶梯。移文召伍伯，破棺求瘢痍。万目见日月，一朝抉云霾。父老喜害去，道路迎君回。还愁升擢去，岂悟运化推。廉吏竟如此，天道谅可知。先世有薄田，亦足供岁时。为官而禄薄，不以家人随。五年古彭泽，清对菊花杯。中间更事故，斗米岂胜炊。负郭既不保，没身反得痱。嗟此实明德，感念空增欷。匆匆二十年，一得而九遗。诚当书此事，留布诸方来。民情苟不诬，知有望江碑。天阍苟不远，恩泽感妄几。吾父一片心，不与七尺隳。七月急归去，寻检旧书斋。情知渐徙失，谅未付尘灰。老师吴峰五，表叔魏幼施。当时皆目见，故实良可咨。县社有鸡豚，官府有档批。成诗馀涕泪，令名思用贻。"}