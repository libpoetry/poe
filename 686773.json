{"id":"686773","title":"答石峰见怀之作二首","dynasty":"明","author":"边贡","text":"斗柄当西南，河汉东北倾。零零露华白，晶晶天宇晴。微风度广阴，熠耀时复明。卉木日已黄，秋气日已清。念子理素瑟，苦调多离声。嗷嗷失侣雁，汎汎随波萍。会合固有期，此际难为情。露井梧桐凋，杳杳秋夜凉。眷言怀美人，展转何能当。纤月挂西牗，微明照我床。皎皎琼树姿，寤寐如在傍。近离已不堪，况乃途路长。谁其絷子马，慰我心彷徨。"}