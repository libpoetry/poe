{"id":"1004116","title":"连日快晴登金华庵观大面诸峰","dynasty":"宋","author":"程公许","text":"斋心谒殊庭，异境目力眩。积阴疑漏天，娲石谁与鍊。列仙喜我至，一笑晴景现。絮云敛太空，螺翠敞大面。正位俨宸极，群峰拱星弁。烟云互吐吞，草木郁葱茜。错磨金碧丽，襞积霞绮绚。平生饫看山，及兹颇创见。常闻西城君，承诏通明殿。玉虬层空来，宝室仙境擅。真侣万五千，朝夕侍游燕。凝神杳渺间，稽首瓣香荐。倏看碧瑶岑，坌起白云片。溟涬含一气，瞬息阅千变。意恐大隗迷，或作巨鳌抃。仙者奚异人，岂忍为独善。利欲膏火熬，是非蛮触战。持是以求仙，何异沙作膳。吾身信浮沤，世事如掣电。本来一晶明，初不假方便。随缘聊尔耳，可使为物转。寸田须锄耘，老屋亟营缮。行迷及未远，补过以无倦。飙游如有闻，印我本誓愿。他年童初馆，或可备精选。"}