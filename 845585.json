{"id":"845585","title":"八年神宗灵驾发引四首 其三 十二时慢","dynasty":"宋","author":"无名氏","text":"珍符锡佑启真人。储思在斯民。勤劳日升万物，皆入陶钧。收威柄，更法令，鼎从新。东风吹百卉，上苑正青春。流虹节近，衣冠玉帛，交奏严宸。万寿祝尧仁。忽听宫车晚出，但号慕，瞻云路，企龙鳞。穷天英。冠古精神。杳然上傃，人空望、属车巡。虚仗星陈。画翣环拥龙輴。泉宫掩，帝乡远，邈难亲。反雕轮。飞羽盖、还渡天津。雾迷朱服，风摇细扇，触目悲辛。列嫔嫱，垂红泪，浥行尘。相将问。何日下青旻。"}