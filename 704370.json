{"id":"704370","title":"春兴次彦桢韵","dynasty":"明","author":"黎民表","text":"和风助律景堪怜，更有欢声下远天。御宿花光承晓日，琳池月色带春泉。苍龙东驾行阳令，青鸟西来拂曙烟。南国山川劳望幸，五陵佳气自年年。年夜锵锵簇佩銮，金吾千队儆长安。欲求海客先祠灶，拟醮神君更筑坛。丹桂影中回日御，碧桃花下耸云冠。侍臣听罢钧天曲，银浦无声沆瀣寒。绛气迥连承露掌，祥焱初拂相风旗。罘罳影动旌旄转，阁道阴生漏刻移。豹尾日长唯近幸，鳌头天远更遥祠。腐儒旅食惊心地，独望寒云动所思。"}