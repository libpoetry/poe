{"id":"522945","title":"暮春逢林子邂逅殊邦念旧写怀辄尽本韵","dynasty":"明","author":"李梦阳","text":"赤骥奋途路，神龙厌池沼。不登泰山顶，岂见众山小。明公昔际遇，志与青云杳。烂承夕扉诏，番苦司隶扰。君乎实愤切，轩然争臣表。朝野凛生气，树鲜安巢鸟。名孤众毁集，窜薄忧心悄。一投海滨郡，遂守荒江眇。辽辽岭南国，借尔揭文旐。中天行日月，戛戛孤鹓矫。君虽关仕产，迹自闽中肇。叶从考亭入，统为横渠绍。伊余放旷人，渔潜侣荷蓧。亡羊以多岐，望洋徒浩溔。暌离历十暑，邂逅植春杪。日谈恨易夕，夜坐忽及晓。苑花虽寂寂，风絮尚袅袅。回首通州别，屈指日不少。今看两白发，谁忍置清醥。君行秉大轴，吾歌入幽渺。林岑有夙愉，烟萝阒袅袅。诚无王良顾，空山没騕袅。"}