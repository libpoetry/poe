{"id":"1110707","title":"和颜长官百咏 朱门","dynasty":"宋","author":"朱继芳","text":"红雨声乾未作泥，绣成十里绿杨堤。金杯缓劝玲珑唱，玉勒催归腰袅嘶。晋代豪华不数家，万钱下箸未为奢。客来只是家常饭，豆粥萍齑费咄嗟。曲池毕竟有平时，冷眼看他炙手儿。十数年间三易主，焉知来者复为谁。客履三千此托身，晚杯狐白暖生春。狂来且置兴亡事，金坞铜陵不解贫。天近偏承雨露荣，深深庭院锁清明。柳丝风送鞦韆影，墙外行人空复情。朱门往事若为怀，积雨苔痕绿上阶。几处败砖吟蟋蟀，玉人曾此溜金钗。百斛明珠米在仓，沉香火底捻银簧。人生行乐那须许，多少边兵未有粮。泥金摺损舞衣罗，蹙破遥山皓齿歌。此曲人间听不得，莫愁还自有愁多。中寿知无满百身，暖歌冷舞及青春。黄金不买长生药，白发偏惊快活人。长楸走马却归来，雉挟春骄未应媒。不信杏梁双燕语，日长帘幕有风开。"}