{"id":"832851","title":"月下笛 用玉田韵","dynasty":"清末民国初","author":"朱祖谋","text":"废碣栖烟，清钟度暝，旧携筇处。沙禽细响，犹恋东风去来路。平芜先作伤心碧，悄不管、连天恨雨。尽阑干拍遍，孤云一逝，乱山无语。情绪。斜阳暮。莫轻恼天涯，旧鸥新鹭。经年断旅，再来情味凄苦。花前不是伤春病，问隔座、流莺曾否。待诉与、庾郎心，惟有衰杨一树。"}