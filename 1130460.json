{"id":"1130460","title":"偈十三首","dynasty":"宋","author":"释慧空","text":"山僧才到雪岭，打就无底铁船。使人真觉海中，运载情与无情。雪峰五月五日，不假神符妙术。只有顶门一锥，铁佛也须汗出。千五百众雪山住，无面软饼裹露柱。横咬竖咬饱便休，莫倚他门傍他户。月生一，上下四维无等匹。月生二，须弥拽脱虚空鼻。月生三，明正为南方尽南。雪峰山中解夏，三门开放两边。去底观音势至，来底文殊普贤。石霜山中独虎，生得三脚驴儿。走过萍实楚江，踢倒湖南长老。寒山舞，拾得笑，丰干一曲无羌调。啰啰哩，哩哩啰，近是秋林落叶多。法法本来法，无法无非法。何于一法中，有法有不法。低头不见地，仰面不见天。欲知白牛处，但看髑髅前。一沤未起，古帆未挂。风信不来，无人举棹。雪峰禅，无星子，只见升堂打鼓。赚得大众上来，近日山中有虎。长至令晨，颠言倒语。祖师心印，堪作何用。无位真人，屎也不直。独步青霄，徒誇好手。和泥合水，罕遇同流。啐啄之机，暂时话计。清虚之理，不可依凭。执之失度，必入邪路。东海鲤鱼打一棒，陕府铁牛两角折。"}