{"id":"148246","title":"江南曲·我家东南同野老","dynasty":"宋代","author":"刘翰","text":"我家东南同野老，自纺落毛采苹藻。清风满袖读离骚，半亩幽畦种香草。门前流水鸣溅溅，日暮归来自刺船。遥山数叠作媚妩，落日断霞明晚川。雨余汀草涨新绿，红衣湿尽鸳鸯浴。采莲女儿何处来，唱我春风湖上曲。瓮头酒熟方新篘，白鱼如银初上钩。呼儿洗杓醉明月，酒酣更作商声讴。"}