{"id":"1106035","title":"保塞教授同年丁仲勤广寄示和少逸十诗某辄寄之更不理彭意无复次第","dynasty":"宋","author":"王安中","text":"身入月光重示定，诸香水海静收澜。便令彼岸崎岖到，已落初寮季孟间。僧中赏隽道林支，傥有斯人见莫迟。远致高情归许掾，更知孙绰最能诗。三径从荒故懒开，熏炉斋杌伴秋来。无心何地传心要，不向人称弟子裴。旧闻千岁辽东鹤，塞上翩翩忽见过。我有云间化凫舄，追随不用着人多。试吏初游魏大名，题舆深眷独忘形。山供爽气焉知暑，日得高眠不废经。左相司文十稔馀，孝廉同岁异龙鱼。君应扈从甘泉仗，我自经营下泽车。烟槛风湍想胜游，新秋莲芡及旁州。先生对影招明月，政得加餐慰少留。眼看玉食祸无乡，更卜幽居学仲长。但遣有年供脱粟，白头终不愿膏粱。自嗤郎罢用心迂，饥坐呼儿课古书。只准高轩它日过，令吟交翠织华裾。康侯蚤日共周旋，笔势翩翩两斗妍。乞与西山一丸药，坐令风翮更超然。"}