{"id":"513652","title":"送陆处士还太仓","dynasty":"明","author":"程敏政","text":"老人住海上，高隐不出门。一朝念游子，乃驾北来辕。南风吹尘净，忽忽止行轩。游子迎再拜，喜极不可言。是时子方贵，执经奉储垣。朝回寡人事，退食多公餐。老人乐兹养，心志静不烦。秋气澹欲来，中宵梦丘樊。呼儿整归棹，回波浩澶澶。逸驾既莫扳，为寿奉酒尊。颇闻老人语，去住非所论。愿儿崇正学，不愧宣公孙。到家应几时，及此芳桂繁。望望渔樵侣，悠悠水云村。岂独相劳苦，而不知本原。古来慈孝心，坐使薄俗敦。我歌送执事，典型谅斯存。"}