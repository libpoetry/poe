{"id":"1251334","title":"雪夜茗会","dynasty":"元末明初","author":"王翰","text":"岁月忽云徂，倏尔值嘉令。轩裳谢东缠，蓬茅养清静。溪合玄冰积，阶平白雪盛。时惟朋侪临，杖屦造门径。开门延客入，拜揖须展敬。土炉火新炽，石鼎安欲正。寒井方及深，清泠绝泥泞。奇茗畜时久，待此佳客命。蝇声响不歇，蟹目乱无定。盏斝涤已洁，槃托拭更净。咽沃肝肺清，漱袪齿牙病。坐觉昏睡除，言出清淡胜。幸拜高轩临，愧乏珍馔饤。郑重弥明仙，聊为尽吟兴。"}