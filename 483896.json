{"id":"483896","title":"拟古四章将适钟陵赠别廖子所 其四","dynasty":"明","author":"刘崧","text":"少小同里闬，不识里闬人。与君南北巷，何似东西邻。束发事远游，不得长相亲。况复老大辈，长成先十春。飘飘林上风，亦逐车下尘。未必志气士，相疏遂沈沦。乃者涉中泽，言采秋风蘋。持赠同心者，庶以丽佩纫。春华岂不荣，憔悴易伤神。高谊媲金石，终为雷与陈。"}