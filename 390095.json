{"id":"390095","title":"念奴娇·戏为九龙与九烟问答词，时黄九烟有九峰舆十峰相谑词见赠","dynasty":"清代","author":"钱肃润","text":"吾侪龙种，任峰头个个，腾云兴雾。顷刻飞烟成九点，好似星罗棋布。公亦犹人，安能多口，喷出烟无数。摅词掞藻，恐徒然拾馀唾。公乃大笑而言，神龙无首，岂若君浮露？五岳层层方寸起，笔底千山奔赴。为雨为云，霎时骤至，惹得天公怒。九峰众服，从今愿结心素。"}