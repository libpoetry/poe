{"id":"218247","title":"瑞云浓慢·蔗浆酪粉","dynasty":"宋代","author":"陈亮","text":"蔗浆酪粉，玉壶冰醑，朝罢更闻宣赐。去天咫尺，下拜再三，幸今有母可遗。年年此日，共道月入怀中最贵。向暑天，正风云会遇，有恁嘉瑞。鹤冲霄，鱼得水。一超便、直入神仙地。植根江表。开拓两河，做得黑头公未。骑鲸赤手，问如何、长鞭尺箠。向来王谢风流，只今管是。"}