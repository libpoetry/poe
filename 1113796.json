{"id":"1113796","title":"九日四首","dynasty":"宋","author":"李石","text":"从来醒醉不关渠，肯为篱边问所须。冷笑渊明痴望眼，只堪把菊佩茱萸。痴儿索钱要沽酒，吾岂绐儿囊已羞。乃翁作诗须汝和，觅句共登西北楼。昔人卧听门前雪，我亦坐看篱下花。不是雨多门自掩，情知岁恶酒难赊。典裘贸布得杯觞，俗认虚名作醉乡。溪雨山风妒酒色，疏篱冷蕊逐人忙。"}