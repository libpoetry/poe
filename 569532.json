{"id":"569532","title":"余燕中别宋廷尉望之今十七年矣公秉钺吾邦余谢病归里虽讯问时及而竟睽握手乃成一诗奉怀适太学张恒思以画索寄漫题于首","dynasty":"明","author":"王世贞","text":"差池握手愧初盟，十七年来何限情。念我和歌无宋意，知君结袜少王生。棠阴转傍华阳馆，柳色仍围幕府城。不是逐臣多落魄，可知吴市易逃名。"}