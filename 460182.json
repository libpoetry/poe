{"id":"460182","title":"贺新郎　赋待肖健 其一","dynasty":"当代","author":"卢青山","text":"岁又侵寻腊。故依然、寒盘佐酒，酒馀看匣。匣里长鸣如虎吼，了了冬阴谁答？但古木、枝风杂遝。浩觉犹龙卒不许，抚年前铁铸飕飕锸。莫去看，暮云合。来春消息先寻鸭。鸭不言、与鸥之海，俱称堪狎。最是无因身尚在，瘦尽嶙峋双胛。问肖子、貌其飒飒？故里青山长妩媚，漫欣欣便指桃堪掐。春到也，门须閤。"}