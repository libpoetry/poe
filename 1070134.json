{"id":"1070134","title":"元夕块坐因用叶翰林去年见寄元夕诗韵写怀 其二","dynasty":"宋","author":"程俱","text":"短日良易暗，凝阴有时晴。何人劝之照，烛燎皆争明。今年春苦寒，寒威剧幽并。连绵积三白，云埋阖庐城。深泥浃新雨，行路无人声。藜灯不来下，箕卜岂复迎。朝来日照梁，天气忽已更。稍闻桥市间，箫鼓远近鸣。吴人尚游乐，急如赴春耕。唯有穷巷士，守穷如守盟。"}