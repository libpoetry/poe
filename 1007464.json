{"id":"1007464","title":"壬戌闰重九客中写梦","dynasty":"宋","author":"董嗣杲","text":"今日闰月九，重新做重阳。东篱剩有花，金黄熨晚香。大江东下处，其地为柴桑。靖节馀真祠，祠下荆棘荒。想像义熙年，此老醉花傍。寄情付傲睨，有句哀三良。我思前月九，菊蕾初含芳。萸气却绽烈，登高苦雨妨。闰延花盛开，东曦荡晴光。绕径行已匝，倦去憩竹床。远梦入无何，随云还故乡。故乡馀故园，境净浩莫量。仰睇南峰松，俯引北海觞。小亭俯溪南，溪声流宫商。两年身不到，此时梦欲狂。梦归转无益，梦觉生悲伤。浮生能几度，客久空回肠。醒来日已午，寻醉歌沧浪。江鲜可斫鲙，笑引杯行长。夕晖不相知，眩眼投西冈。欢情亦云暂，旅困空相望。月出照庾楼，思归转徬徨。"}