{"id":"1129541","title":"酬王哦松八景 赤壁泛月","dynasty":"宋","author":"释居简","text":"横玉临江展碧纨，冯夷庭院水晶寒。天教两赋酬风雅，不谓人閒作画看。欲从山北驻晴霏，先与山南淡扫眉。见说商周遗俗在，试寻康俗未来时。雨歇江空锦瑟鸣，亟图清绝些湘灵。斯须云敛便有月，更著数峰江上青。噎噎梅花煖响初，晓来痕绿到蘼芜。鹗沈鹦鹉千年恨，指旧江山忍按图。浩然直养老益壮，吐作跨水晴虹飞。三万顷秋天贴水，不禁依约写烟霏。素车白马作前驱，垒雪屯云拟不如。尺纸忽翻千尺练，断魂强弩控弦初。雨后双螺对绾青，采毫曾此蘸中泠。写成九派分流势，不写当年瘗鹤铭。羡他蓑笠度年华，尽把风烟付贺家。盘礴细搜吟意绪，明波一曲小菱花。"}