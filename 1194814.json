{"id":"1194814","title":"添酒中六咏 酒池","dynasty":"唐","author":"陆龟蒙","text":"万斛输曲沼，千钟未为多。残霞入醍齐，远岸澄白酂。后土亦沈醉，奸臣空浩歌。迩来荒淫君，尚得乘馀波。候煖曲糵调，覆深苫盖净。溢处每淋漓，沈来还濎滢。常闻清凉酎，可养希夷性。盗饮以为名，得非君子病。昔人性何诞，欲载无穷酒。波上任浮身，风来即开口。荒唐意难遂，沈湎名不朽。千古如比肩，问君能继不。"}