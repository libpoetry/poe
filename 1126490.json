{"id":"1126490","title":"和刁太博新墅十题 静舍","dynasty":"宋","author":"梅尧臣","text":"野木扶疏重复重，塘蒲涵水绿茸茸。琴书尤古得为乐，休问前山有戴颙。静节归来自结庐，稚川闲去亦多书。请君架上添芸草，莫遣中间有蠹鱼。冬日迎暄此未宜，苦吟那对朔风时。祇誇砌下留残雪，不看檐间斗柄垂。植干森然美在庭，更怜相倚自青青。翠姿且有干云势，岂是孤生向远坰。勾引风声已可听，高阴仍更接岗形。知君久欲平心气，早晚根傍长茯苓。小舫闲撑莫厌迟，比于刳艇劣相宜。漕河有处通陂水，深入荷花人不知。远爱檀栾碧径开，荷锄乘雨破秋苔。直须探作阮家趣，更向烟林缺处栽。杂芳春发浅深丛，曲坞逶迤紫间红。色贱格微应不数，少添兰菊待秋风。翠色凌寒岂易衰，柔条堪结更葳蕤。松身柏叶能相似，劲拔缘何不自持。浅浅清泉自鉴开，鳞鳞寒甃未生苔。山中亭午野禽渴，不畏人惊欲下来。"}