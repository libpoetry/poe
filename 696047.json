{"id":"696047","title":"舟中送顾别驾述夫还姑苏三首","dynasty":"明","author":"欧必元","text":"逐客东归鬓欲丝，故山猿鹤怨春迟。羞将萧艾□□□，敢谓樱桃胜荔枝。别唱鹧鸪江上曲，愁看蕉鹿梦中棋。他时匹练吴门过，莫忘褰帷五马期。十里停桡粤海头，攀辕如为使君留。虚传往籍龚黄业，难并今宵李郭舟。媚眼桃花供客路，避人鸿雁度前洲。行边共订枫桥约，明月吴歌欲待秋。几载看花倚药栏，东邻觞咏共盘桓。愁中送客诗逾苦，江上携尊别更难。解缆催潮醒卯酒，临岐分袂怯春寒。别来倘听儿童语，半是吴音半粤看。"}