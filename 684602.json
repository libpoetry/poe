{"id":"684602","title":"遥和黎慱庵四首","dynasty":"明","author":"王应斗","text":"摸索当年事，追维在目前。神交无异代，彝好有同然。宝气云间瑞，清才物外仙。由来非按剑，玄赏不云偏。飞来高韵至，恍惚动前因。市美终流俗，忘言自解人。仅馀肝胆旧，赢得齿牙新。剖腹当今夕，藏珠亦救贫。域外多玄感，声同自别论。满怀心未竞，临语吐还吞。骏足空燕市，鸿编走谷浑。要知悬朗鉴，相骨是奇恩。山斗频年梦，来章是也不。五言称宿将，一识减封侯。赖有诗成和，无妨面未谋。老怀酣欲往，神动夕佳楼。"}