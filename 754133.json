{"id":"754133","title":"咏史","dynasty":"清","author":"何玉瑛","text":"覆巢无完卵，肉味安赖知。此语达而痛，乃出七龄儿。闻变弈不动，临刑甘如饴。具此浩然气，巾帼胜须眉。假令得永年，岂数女中师。痛哉孔文举，身后无孑遗。裂眦数阿瞒，惨戮一何悲。此女甘荼毒，空赎蔡文姬。王霸厉清操，胡惭令狐友。儿女俗情牵，嗫嚅愧其妇。当其偃卧时，理欲交战久。室谪傥有词，北门恐失守。虽贵岂如高，一语醍灌首。古来孟光贤，梁鸿甘杵臼。似此灌园终，毋乃闺中诱。惜哉逸姓名，高风真不朽。"}