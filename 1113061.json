{"id":"1113061","title":"归来五首","dynasty":"宋","author":"张侃","text":"小圃近吾庐，呼奴扫阶曲。梅株晚放花，溪水新围玉。声名不厌低，出处今已熟。倚杖看城山，飞来两鸲鹆。西关景色妍，归来春未尽。岸浅柳生阴，风缓花成阵。欢娱垂白亲，免得望家讯。乳燕立帘钩，别久还相认。蔷薇在其西，老桂在其东。先后不同时，生毓归元功。幽艳占淑景，清香待秋风。有句莫漫与，骚然固长穷。爽气满清晨，秀色藏山骨。结亭苕水旁，断手建巳月。古语敬书绅，高谭休拄笏。柴扉喜常关，从今避请谒。酴醾数尺长，伐木成小架。玉色映晚春，浓阴接初夏。浊醪任浅深，细草堪枕藉。兴来信步行，浮云出山罅。"}