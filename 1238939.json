{"id":"1238939","title":"题松云斋十五韵","dynasty":"元末明初","author":"叶颙","text":"青松如舞蛟，白云如游龙。龙游化甘雨，与世为年丰。蛟舞散清影，利爪拿高穹。二者无限奇，尽入幽人宫。幽人室悬磬，隐约松云中。松秀悦耳目，云生荡心胸。读书坐云石，鼓琴杂松风。无往不自得，深喜世虑空。披云采松花，何啻食万钟。万钟食有尽，松花味无穷。松云幸无恙，天地同始终。扶筇一相顾，摩云抚孤松。问松几何年，适与云会同。松静了不言，云去寻无踪。回首万峰顶，但见山重重。"}