{"id":"110023","title":"大华山·地灵推宝盖","dynasty":"宋代","author":"何异","text":"地灵推宝盖，奇崛跨三州。帝座联枢极，星躔值斗牛。江南夸绝胜，仙伯揖浮邱。旧观依山脚，崇坛冠岭头。怀哉二真意，特地一时留。争谓神丹熟，谁知瑞气浮。妄传异人气，遽遣老臣收。云外尝交战，风前枉运筹。利锋皆瓦砾，勇锐失貔貅。敛帜惊通伏，还兵敢逗遛。桂司归府内，芝检动前旒。遗镞砮牙细，缠滩马迹稠。一承丹凤诏，双拥翠云裘。功满三千行，神参八极游。后先鸾与鹤，乘跨虎兼虬。仙乐宣新响，文枰化故楸。玄坛开豁敞，紫洞锁深幽。鸡豢余空窦，龙投按旧渊。斩妖留血树，化石望仙舟。鹅垍晴飞雪，茶凹暑挟秋。退心披峻岭，净手掬寒流。石锐予头似，山长剑脊侔。路危行九曲，台险过三休。灵药从人乞，薰炉足意谋。三庐腾瑞相，五岳记真游。雷电归驱使，云天托庇庥。遗踪难纪载，著句欠旁搜。四万八千岁，五城十二楼。近疑连绛阙，远想接沧洲。招隐仙翁意，吾簪此可投。"}