{"id":"894488","title":"去年三月禊饮池上岁月易得忽复暮春因再宴僚属作","dynasty":"宋","author":"宋庠","text":"前兹属元巳，置酒苍烟台。芳序忽复周，春风正徘徊。欢言速僚友，亟使具觥杯。长渠溢芳溜，列坐浮香来。灵嚣合众乐，隐若南山雷。舞袂纷杂袭，宾冠俨崔嵬。美人前为寿，颜色如琼瑰。况我千万日，行乐无疑猜。新歌袅天衢，兴视行云回。我时语四座，兹赏诚难哉。妙颜无再朱，白发惟相催。蹠蹻盈圣智，孔颜罹忧摧。区区百世后，美恶同尘灰。吾欲挈瑶斗，踞海为金罍。挹兹忘忧物，与尔同嘲谐。天地为一朝，长短何足哀。鲁阳久不作，白日任西颓。"}