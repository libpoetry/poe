{"id":"742796","title":"五丁峡","dynasty":"清","author":"张諴","text":"悬崖万仞高，飞流横界道。阴风飒立中，奇石矗云表。日月东西亏，雷霆昼夜绕。壮哉五丁峡，天险辟匠巧。行人水中行，一线走深窈。左防天柱折，右恐冰山倒。身非猿猱升，心虞豺虎咬。远峰青濛濛，密雨白浩浩。牧犊竟得蜀，秦人计何狡。壮士化尘埃，遗迹幸未扫。虽异巨灵掌，绝胜飞鸿爪。仪错今安在，怀古忧心悄。前登羊鹿坪，山山啼悲鸟。"}