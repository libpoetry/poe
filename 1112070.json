{"id":"1112070","title":"李太白古风高奇或曰能促为竹枝歌体何如戏促李歌为数章","dynasty":"宋","author":"员兴宗","text":"黄河溟溟日落海，逝川流光不相待。春容去我秋发衰，拟欲餐霞驻光彩。天津三月桃与李，朝能断肠暮流水。绿珠黄犬悲相续，何如湖海鸱夷子。郢客遗音飞上天，谁歌此曲谁为传。但闻色声纷唱和，使我默叹心悽然。郑客入关行未已，逢人见谓祖龙死。秦人竟去无来踪，千载桃源隔流水。"}