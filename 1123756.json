{"id":"1123756","title":"比因和首座诗有故欲撩公懒是真之句名其室曰懒真知客一窗对青山尤可爱名其轩曰遥碧属王君进之书榜为之赋诗二首","dynasty":"宋","author":"赵蕃","text":"少日经禅暇，犹馀文字嬉。老来无复事，日用亦奚为。衲被忘宵度，团蒲失昼移。谓公真是懒，如我不其痴。窗户洁仍间，峰峦列以攒。旧因行脚见，今得坐禅看。明晦阴晴变，青黄草木观。本来元不动，是可学心安。"}