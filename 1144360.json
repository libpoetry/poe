{"id":"1144360","title":"次樊晋山长贽见韵二首","dynasty":"宋末元初","author":"陆文圭","text":"闭户柴车久不巾，但思言行谨书绅。可怜麋鹿山中友，不是麒麟阁上人。作赋也应曾感旧，为师那敢望知新。老饕谁献先生寿，自酌蒲桃舞郁轮。我羡君才桂一枝，天门步担束书归。药方按古藏芝笼，花样翻新织锦机。不耻缊袍身自贵，能知璞玉世尤稀。天寒野旷来时路，一笑应疑吾道非。"}