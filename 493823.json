{"id":"493823","title":"望白云山","dynasty":"明","author":"庞嵩","text":"矗矗连天万马奔，垂缰直出羊城会。中峰叠叠起白云，白云飞去青山在。青山玉骨来几时，芙蓉削出天边奇。九龙泉引西来佛，鹤舒展翼腾安期。安期已去惠能老，秋风落地凄寒草。白衣苍狗时变更，閒云翠壁云谁扫。龙泉突出甘泉居，鹤舒今已为著书。白云三变亭台异，太虚万古终如如。本来面目谁能识，云去云来俱尘迹。丹梯蹑上五层楼，飘然四顾真无极。欲将插羽凌天风，翱游八表无何中，万有万劫都成空。"}