{"id":"1253070","title":"山鹧鸪","dynasty":"元末明初","author":"刘基","text":"女儿未始会穿针，将去高丽学语音。教得新番鹧鸪曲，一声准拟直千金。鹦鹉能言百鸟惊，鹧鸪叫噪阻人行。珊瑚软语呈娇媚，不似班鸠得拙名。溪深不比海子深，一物从来有一心。野凫赶鱼溪上去，鹧鸪飞过野凫沉。黄茅垄上雨和泥，苦竹冈头日色低。自是行人行不得，莫教空恨鹧鸪啼。鹧鸪元是岭南音，岭北无人识此禽。南人唱歌过岭去，北人相向泪沾襟。山禽一处一般声，不是乡音便动情。多是江南子规鸟，天津桥上对人鸣。"}