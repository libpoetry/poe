{"id":"1112225","title":"余在北门时每立春必前索宫中春词十馀解今逢兹日块坐州阁追怀旧题续作六章","dynasty":"宋","author":"宋祁","text":"漠漠春从天际来，春旂已在望春台。寒销岭上容梅落，暖拂江南放雁回。清晓东郊转翠舆，苍龙驱暖入储胥。便回天上阳和气，散作人间宽大书。星杓夜压禁城东，葭縠晨飞玉管中。扑扑烟花千户暖，嘈嘈歌吹九门风。汉宫节物重年华，宝胜迎春绰绰斜。不待东风吹煦力，剪刀催出上林花。故岁犹长新岁晚，东君破腊便回春。花枝稍稍暗红上，已觉轻寒不著人。楼角红阳上翠旗，钗头新燕一双飞。天将美景催行乐，剪尽春云作舞衣。"}