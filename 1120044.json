{"id":"1120044","title":"挽薛季益尚书","dynasty":"宋","author":"陈傅良","text":"遍试江淮声藉藉，久劳荆蜀鬓苍苍。同时半已登槐棘，卒岁才能足稻粱。遗藁不为他日计，佳城尚及此丘藏。岂无后作多文胜，今我怀人泪欲滂。州里谁如此达尊，户庭深静最情敦。不将尺牍通当路，却枉扁舟访杜门。每见色温如有属，欲书心愧不能言。从今若祭枌榆社，好配横塘两献樽。"}