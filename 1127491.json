{"id":"1127491","title":"丰湖","dynasty":"宋","author":"彭汝砺","text":"漫漫平湖十里赊，南州今作画图誇。波澜雨过鱼儿出，草木春归荔子花。山近冷光摇几席，地平馀润入桑麻。使君恩德还如水，长满罗浮十万家。仙阁玲珑高出云，画桥缥缈净无尘。满分江海千年润，平占蓬瀛十里春。照浦蠙珠应自复，随舟鸥鸟会相亲。使君爱物能如此，闾巷当时合借恂。"}