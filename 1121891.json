{"id":"1121891","title":"寄陈述古宾客万琏郎中二首","dynasty":"宋","author":"范纯仁","text":"智浅才疏合窜流，生逢尧舜忍空休。犹惭世旧垂青眼，未报君恩已白头。贵老何由操几杖，爱贤曾是继箕裘。新春遥祝增眉寿，阻向宾筵跪一瓯。欣欣万物占芳春，对景那知放逐身。粗守素风谙左宦，拟投白社愧高人。汉疏蚤命东门驾，商老方为少海宾。空辱忘年微报称，浪酬佳唱恃心亲。"}