{"id":"368706","title":"拜星月慢·和霞盦七夕阻闰延期之作","dynasty":"清代","author":"杨玉衔","text":"计日关心，隔河同恨，夙驾先期慵整。故事蓝桥，迟云英来迎。为人误，见说、观莲旧约寻觅，赐橘层恩荣幸。累尔双星，站河边支影。绣针楼、待月劳先凭。支机石、织锦凭谁赠。窃笑乞巧欺人，拙工夫长等。算牛郎、留得钱行聘。怕桥鹊、怯冷工难竟。况递误、酒熟萸香，登高逸兴。"}