{"id":"911722","title":"云安玉虚观南轩感事偶书五首 其三","dynasty":"宋","author":"杜柬之","text":"嗟余何不辰，备极生人凶。偶全摺胁范，屡脱南冠钟。再醮亦何为，孙枝发枯桐。鬼犹果求食，宁吐杀与丰。两儿如我长，无田学圃农。郑忽敢辞昏，冗食哀我翁。兹外尚难言，二女累桥公。荆笄嫁不售，谁论德与容。幼也抱奇疾，此岁日尪癃。亦既就膏肓，二竖不可攻。而我事奔走，过家如狂风。岂无旬浃留，奈此旦夕暮。吞酸一执手，掣去如飞蓬。心知不再见，衰泪纷无从。书来报哀讣，赍恨归亡穷。莫闻忍死言，藁葬青莲宫。为父我安忍，为儿汝何逢。兴言一及此，镞刃戕心胸。"}