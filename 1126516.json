{"id":"1126516","title":"拟陶体三首 手问足","dynasty":"宋","author":"梅尧臣","text":"共生一体中，出处常相并。所动辄有迹，何不择地行。履舄虽可蔽，步武岂无声。尝思汝为玉，请刖见直诚。上下各有分，同质实异支。要用固尔先，当念扶我危。我刖尔独安，何以幸华夷。且愿缩袖间，操执自有时。我居元首间，分并日月光。左右各照曜，盲一岂相妨。尚恐有所翳，独见不能强。嗟尔手与足，何为欲竞伤。捉驰自有职，勿使心悲凉。"}