{"id":"752825","title":"释梦示桂秀才","dynasty":"清","author":"孙思奋","text":"至人不遗物，神定物自遗。纷然六凿内，一与神委蛇。原澄万汇见，妖眹相纷披。天人晚交午，忧患生龟蓍。魔魇何足凭，水魅山有魑。我梦若堂府，百怪堂下驰。炼我定中力，神胜妖自疲。惧德不虑患，逐物圣所嗤。夫子定者流，颇怪含嗟咨。子心良足闵，同此离家悲。我有一樽酒，媵此五字诗。不为爱酬酢，劳苦聊娱嬉。神全气自王，理极天根移。倒床失思议，归梦章江湄。忧喜两无用，惟有春熙熙。"}