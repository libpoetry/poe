{"id":"186994","title":"贺新郎·冷眼三边处","dynasty":"宋代","author":"姚勉","text":"冷眼三边处。喜舍人、水滨跃马，上京西路。三国英雄千载矣，形胜依然如故。这勋业、向谁分付。袖里翰林风月手，也何妨、戮力风寒护。谈笑暇，诗吟虏。岘山几载无人顾。幸如今、翦除荆棘，扫清飚雾。换得东南新局面，政欠十分著数。算人物、须还羊杜。玉帐筹边机会好，把规模、赶出中原去。天下事，书生做。"}