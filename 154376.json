{"id":"154376","title":"送知府吴龙图","dynasty":"宋代","author":"文同","text":"国初已来治蜀者，处置尽自乖崖公。当时奏使便宜敕，不与天下州府同。行之已及八十载，奸宄消伏谁之功。因循至此渐抏敝，有未晓者时相攻。鞭笞小罪亦检察，不许略出常科中。下民知之颇不惧，州县往往藏群凶。侧身敛足未动者，实以累朝恩泽隆。公之初来蜀人喜，慈爱旧熟民情通。众心欢然耻犯法，救药浮薄归醇醲。尽将约束付僚吏，兴起学校还文翁。二年美化极沾洽，远近循服如偃风。上将归公问谁代，当使间作如笙镛。遂求元老得青社，其人廊庙之宗工。往年镇抚有异绩，大旆再遣来于东。公今与之合符去，到必奉诏参夔龙。大资旧德固无虑，剖判自出其心胸。所忧厥后嗣之者，忠定良法还如空。养顽活狡作渊薮，不免剪殄烦兴戎。同之愤懑久填臆，言贱不得能九重。愿公上殿起居罢，第一用此闻宸聪。"}