{"id":"1107052","title":"盖仙山六题 仙洞","dynasty":"宋","author":"王藻","text":"仙人驾鹤上三清，坛石空留万古名。昨夜碧天星斗烂，不闻朝礼步虚声。沉沉古洞锁云寒，中有龙依积水蟠。若为苍生作霖雨，九天飞去不为难。一脉灵源来已长，色浓如醴味甘香。石龙洞处无尘染，留与仙家作玉浆。仙留白石显灵踪，化出水精云洞中。一片寒冰清可琢，方员成器任良工。生来双笋几经春，直上云霄无藓痕。若使坚刚解成竹，人应唤作两龙孙。"}