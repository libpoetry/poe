{"id":"1249865","title":"和包原彬韵","dynasty":"元末明初","author":"朱希晦","text":"旅食京华日，莺啼上苑春。鲁连惟仗义，范叔不辞贫。绝域来龙马，清时出凤麟。襟怀开霁月，谈笑接清尘。沧海三珠树，青霄五色云。酒倾香味别，诗写性情真。吴地追游好，龙山入梦频。烟花如媚客，风雨似留人。男子生何幸，朋交素有因。遥知理归棹，随处觅通津。"}