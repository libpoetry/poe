{"id":"660838","title":"慎轩为萧蒙绅赋","dynasty":"明","author":"罗钦顺","text":"开轩面南山，山光浮几褥。高人时往来，幽花晚芬馥。虽馀润屋资，不作守钱俗。理学二三编，自抄还自读。因思两大贤，皆云慎其独。爰以慎名轩，大书常在目。从知一念微，终若秋阳暴。毫发分公私，天渊异荣辱。兢兢如捧盈，洞洞如执玉。敢萌机变心，况举横行足。芳誉蔼当年，清风振乔木。允副交游期，亦萃家庭福。柱史明知人，其言固可覆。何时一樽酒，为子歌淇澳。"}