{"id":"731494","title":"昌雨行赠樗仙","dynasty":"清","author":"永㥣","text":"天风夜卷阴山云，吹向长空散寒玉。纷纷乱剪白龙鳞，俄顷万里皆平陆。崎呕道路成坦途，饥乌冻雀相追逐。马滑踯躅不敢行，冰挂须眉肌生粟。重裘凛冽冷如铁，冲寒手足成皲瘃。村醪酒薄不能醉，暂避霜威栖茅屋。欣睹十丈白峨峨，崛西一峰天外矗。忽忆故人久契阔，扁舟拟造剡溪宿。知君挂冠应未稳，苦吟正对阶前竹。忆昨镫下豁醉眸，阳春佳句好三复。君诗亦如崛西峰，傲骨崚嶒抱幽独。郢歌今日和琼瑶，园林松石清如沐。"}