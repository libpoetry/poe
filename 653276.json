{"id":"653276","title":"王汉昭招予社友辈赏雪即席纪事","dynasty":"明","author":"张宁","text":"癸丑至乙卯，连岁无快雪。新冬十月来，晴久犹郁热。蚊蝇振时声，雷电迷夏节。晚麦未出土，春卉复舒结。老夫坐空斋，感此心隐切。仲冬十踰八，风?夜慄冽。黎明未启户，帘牖光洞彻。庭乌栖不啼，窦犬走欲蹶。昏眸眩珠霏，短发耀琼屑。寒疑银海翻，冻讶玉楼合。昨日方袒跣，今晨被重褐。如行炎都深，忽上冰山绝。吾闻阴阳机，寒燠恶凌夺。天吏秉常运，旋斡何太捷。事若久旱馀，甘雨大沾洽。行期十年丰，底用三尺叠。故人同老怀，鸡黍充宿业。欣开北海尊，笑广南州榻。酬酢乱觥筹，诙谐连稗阖。罐唱叱郑妓，羔饮诧党妾。狂怀锦瑟醉，渴罄凤团啜。客思暝未阑，主意夜不辍。似有暗香来，援毫待明月。"}