{"id":"787672","title":"晚桂","dynasty":"清","author":"许传霈","text":"百卉俱飘息，丛桂出高冈。年年七八月，空际散天香。有桂独后发，若自甘退藏。繁枝零玉露，翠节霏轻霜。西风战阵阵，清籁杂金商。纫兰既失佩，裂荷早无裳。仙骨经折磨，高韵起抑扬。仰天望蟾阙，一枝列上方。高撷此花者，徐步乐翱翔。何以同此质，瞠焉不可望。无知在草木，有意听彼苍。冬荣本我辈，先后何自妨。晚枫爱红叶，晚菘饶秋光。嗟哉涧底树，金粟缀郎当。迟迟非本意，羞与众草芳。月中能寄语，乞为谢吴刚。"}