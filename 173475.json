{"id":"173475","title":"赠大猷·棲迟下国伤蹉跎","dynasty":"宋代","author":"王洋","text":"棲迟下国伤蹉跎，更生父子交琢磨。雀罗门外宾客省，三膻堂中经史多。菑川起奉太常策，风雅先入光禄科。人间盛事有如此，东平江夏今如何。一廛聊寄吴山曲，白柄长镵斸黄独。饮从野老自有馀，饭在先生长不足。人言功名难力取，我意功名要勤苦，分明经训是菑畲，谁道今人不如古。山阳隐士家传饥，长身季子今流离。闻君酬唱得此客，牧儿贩妇哦新诗。我将六十筋骨羸，形骸行赴沟壑期。如君名遂尚可见，幅巾他日期追随。"}