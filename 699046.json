{"id":"699046","title":"送王生之临邛省州守叔父献甫","dynasty":"明","author":"徐熥","text":"西北胡笳不断吹，送君南浦泪如丝。荆门树影云中尽，巫峡猿声月下悲。客路装轻怀匕首，驿楼灯现望峨眉。天涯何处能相忆，孤馆残更梦觉时。驱车万里向殊方，极目邛崃路渺茫。官舍烟云邻越巂，人家风土杂夷羌。绮琴曲里挑新寡，鼙鼓声中忆故乡。丙穴由来鱼不乏，八行书札莫相忘。"}