{"id":"619466","title":"三子诗 其三 戴王言公纶","dynasty":"明","author":"伍瑞隆","text":"青青泽中兰，惠风扬其芬。采之欲遗谁，赠此平生亲。彼羡清扬子，苦心良独存。避迹离城市，江湖修且深。一朝相倾盖，高谊何崚嶒。古道以相勖，会心听其真。令德式金玉，高辞淩青云。孤标挺群英，绝代披荆榛。文绣岂不贵，而乃非所任。洋洋大国风，千秋有遗音。"}