{"id":"849155","title":"和友人新阳韵","dynasty":"宋","author":"卫宗武","text":"生机天地宁终藏，剥极复反开新阳。阳明渐进阴浊散，辉光万象熏佳祥。不必晷验度合表，不必风问来何方。朝廷有道雨旸若，满家五谷歌穰穰。占年梅映腊雪瑞，回暖柳拂春昼长。愿君多送锦绣句，为我一洗冰炭肠。阳春一曲和盖寡，愧我芜陋匪报章。独思愁叹接田里，安得击壤衢游康。"}