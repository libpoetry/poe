{"id":"686693","title":"西园八景","dynasty":"明","author":"边贡","text":"朝看长白山，暮看长白山。山色有朝暮，吾心常自閒。清川映白石，游鱼止复行。共有临渊羡，能无结网情。月落古堤上，人行春陌头。晓烟如有意，长伴绿杨楼。初日照园桃，盈盈散霞绮。主人窗中坐，颜色宛相似。共道农家事，辛勤在一春。静观田野际，多少辍耕人。近浦寒烟上，平沙落雁遥。行人欲归去，舟子故招招。寒泉冽古井，上有双梧桐。借问往来者，谁知疏凿功。城外望城中，朝来气逾爽。吾心浩然者，入夜还能长。"}