{"id":"722772","title":"凤栖梧 初度","dynasty":"明末清初","author":"梁清标","text":"往日悬弧帘捲处。花满兰房，丝竹风前度。绿酒红灯云影驻。斑衣儿女欢声絮。今夜孤衾庾岭暮。海角笙歌，无奈思千绪。料得香闺人澹伫。好教归梦随潮去。罨画溪边园千亩。有客高怀，欲与前贤耦。种橘千林霜落后。洞庭何似丹阳守。绀碧剖来香雾陡。摘句雕盘，好倩红酥手。当日巴邛君忆否。此中不减商山叟。万顷澄江翻石。一叶渔舟，横吹中流笛。漠漠闲云汀草碧。高岩飞练悬千尺。惊起眠鸥涛欲立。囗写沧洲，道是龙眠笔。梦到五湖三亩宅。晨钟唤醒金门客。"}