{"id":"1112365","title":"读书","dynasty":"宋","author":"张九成","text":"伊余生三吴，窜逐落荒外。大目试环顾，四海等一芥。谁能于其间，清浊分泾渭。含菽亦饱满，食檗有馀味。不羡嵇叔夜，左右持酒蟹。大哉黄卷中，日与圣贤对。横浦非吾土，久寓亦何聊。不学元相国，百斛贮胡椒。饥寒何以遣，唯以文字消。方其得意处，捽茹亦逍遥。顿忘物我情，天地本宽饶。告尔二三子，我歌汝其谣。"}