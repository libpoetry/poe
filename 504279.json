{"id":"504279","title":"登中台山","dynasty":"明","author":"李昱","text":"似闻中台山，上有招提境。兴来每欲往，俗事不可屏。今晨登长涂，老步困驰骋。因之事幽讨，蜡屐聊为整。崎岖路百折，拄杖穿细岭。飕飕风乍响，惨惨日将暝。扶持赖门生，乃始登绝顶。其居若平地，云生动成景。山僧倒屣迎，汲泉为烹茗。共谈出世法，坐对白月影。朗观心地初，炉薰夜方永。不待闻晨钟，冷然发深省。"}