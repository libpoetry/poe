{"id":"708954","title":"石州慢  咏雪","dynasty":"明末清初","author":"曹溶","text":"禁住梅花，闲夜捲帘，银霰轻洒。凭谁知我，绿樽罢举，彩毫勤把。茸裘破帽，傍他范蠡荒祠，十年不鞚关城马。重听打窗声，恰边愁偷写。牵惹。似曾年少，翠靥垆头，宝筝楼下。翻借调冰，刻玉添成游冶。而今休矣，只剩松火堆盘，此身孤负鸳鸯瓦。寒意满人间，任先生卧也。"}