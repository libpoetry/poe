{"id":"993088","title":"资政王侍郎命赋梅花用芳字","dynasty":"宋","author":"梅尧臣","text":"许都二月杏初盛，公府后园梅亦芳。因思江南花最早，开时不避雪与霜。主人惜春春未晚，遂命官属携壶觞。酒行守吏摘花至，素艳紫萼繁于装。夭桃秾李不可比，又况无此清淡香。岂辞尽醉对颜色，频嗅竞黏须蕊黄。何时结子助调鼎，我心旧职不敢忘。"}