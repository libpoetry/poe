{"id":"332237","title":"摸鱼儿·感旧","dynasty":"清代","author":"曹亮武","text":"怕东风，惹人肠断，瘦红肥绿时节。小楼昔日凝妆处，纵有花枝谁折。眉儿撮。空记取、垂杨院落朦胧月。香残粉减，剩壁上莺笺，奁中凤翠，幽恨恁消歇。十年事，梁燕至今能说。繁弦听罢凄绝。明妃偏向燕支嫁，天把红颜埋没。魂恍惚，似诉尽、当初花底轻离别。画图频揭。怅弱影亭亭，竟随春去，杜宇为啼血。"}