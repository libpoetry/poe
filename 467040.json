{"id":"467040","title":"悼容师希白教授三首","dynasty":"当代","author":"陈永正","text":"数问扬公字，深论夜未休。烬馀书再述，言外意须求。古木森吾道，高风动故丘。尔时斯老在，今见水东流。金石公知重，閒摩暮复朝。时艰心自热，骨立毁难销。奇字蟠胸得，豪怀向日饶。森森化云去，一代溉新苗。明世文为贵，其如吝此才。山颓天不作，水逝浪空回。钟鼎千秋意，风流一代开。丛篁知满眼，道在我仍来。"}