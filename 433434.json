{"id":"433434","title":"极乐寺访海棠还至觉生寺观大钟庭有松绝奇古并纪之","dynasty":"近现代","author":"黄浚","text":"独笑深林剩几枝，繁华空说介溪碑。凋零如汝犹多幸，及见荷亭作柱时。际地蟠空一亩松，禅庭能驻看花筇。恨渠托命依村寺，不向西山补卧龙。巨冶曾传永乐间，更凭龙藏护楼阑。西来今日声闻寂，特地鲸铿可是难。"}