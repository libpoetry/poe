{"id":"482630","title":"赋得无诸城送浦舍人源归晋陵","dynasty":"明","author":"林鸿","text":"君不见昔时无诸城，荒丘断陇今人耕。陵谷湮沈知几代，古人精灵竟何在。忆昔无诸全盛时，都城百雉何逶迤。连营国步分秦土，绘衮王章入汉仪。山河巍巍那可恃，跃马屠龙今已矣。列国犹传赤帝封，曲台尚对沧江水。沧江水流去不还，故宫落日不堪看。宝衣夜化空陵火，弓剑秋悬古殿寒。故人西归从此去，策马秋芜城下路。欲将陈迹问行人，落叶纷纷不知处。"}