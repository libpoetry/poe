{"id":"1004157","title":"述九颂 其三 经文","dynasty":"宋","author":"程公许","text":"天不椓兮斯文，寄命脉兮哲人。烂咸阳兮焰虐，不可燬兮六经。苟日月兮可晦，何天地兮长存。言不文兮行不远，义欲正兮词欲赡。学之荒兮气之浮，匪艰深兮必蹇浅。公昔来兮帝旁，佩琼蕤兮云锦裳。六龙兮伏轸，从之兮彩凰。悯世兮溷浊，下扫兮不祥。屈宋兮导前，卿云兮翼后。韩柳兮并驰，杜李兮齐骤。建安七子兮随行，江左诸谢兮罗左右。抗吾旃兮典籍场，轶吾毂兮风雅囿。探金匮兮秘图，掞国华兮册书。范金石兮扬律吕，散人世兮犹绪馀。民之生兮有司命，彼指南兮亦有车。秉斯印兮千万寿，后有觉兮余楷模。"}