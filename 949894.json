{"id":"949894","title":"水调歌头 其四 雨后月出西湖作","dynasty":"宋","author":"周紫芝","text":"落日在烟树，云水两空濛。澹霞消尽，何事依约有微红。湖上晚来风细，吹尽一天残雨，苍翠湿千峰。谁遣长空月，冷浸玉壶中。问明月，应解笑，白头翁。不堪老去，依旧临水照衰容。良夜几横烟棹，独倚危樯西望，目断远山重。但恨故人远，此乐与谁同。"}