{"id":"1104721","title":"政和鹿鸣宴五首","dynasty":"宋","author":"郊庙朝会歌辞","text":"思乐泮水，承流辟雍。思皇多士，贲然来从。雍雍济济，四方攸同。登于天府，维王是崇。钟鼓皇皇，磬筦锵锵。登降维时，利用宾王。髦士攸宜，邦家之光。媚于天子，事举言扬。鸣鹿呦呦，载弁俅俅。烝然来思，旨酒思柔。之子言迈，泮涣尔游。于彼西雍，对扬王休。首善京师，灼于四方。烝我髦士，金玉其相。饮酒乐曲，吹笙鼓簧。勉戒徒御，观国之光。遐不作人，天下喜乐。何以况之，鸢飞鱼跃。既劝之驾，献酬交错。利用宾王，縻以好爵。"}