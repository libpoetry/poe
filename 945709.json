{"id":"945709","title":"深出赘归省再往妇氏家","dynasty":"宋","author":"陈著","text":"父子恩爱重，人生别离苦。惟汝善事我，我亦深爱汝。我年今七十，又有多病母。出赘非汝心，事有难直取。寸步安可离，而乃江山阻。忆昨汝归时，大暑走风雨。身如出水荄，淋沥带泥卤。弱质又逃病，老怀方免虑。胡为有力者，夜半负箧去。本自无完衣，转使时赤露。命穷不可医，眉攒若为诉。我心愈恻恻，还送汝行路。奈何其奈何，听我细分付。出入谁能无，归期况堪数。远游必有方，无愧圣人语。得失亦何常，翕然云散聚。不见古君子，堕甑宁复顾。贤哉汝妇翁，可以就规矩。瑟琴相好合，更闻汝得妇。足宽父母心，百里在庭户。谨勿困閒愁，宗事要担负。"}