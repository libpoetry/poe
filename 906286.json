{"id":"906286","title":"次韵刘宽夫题学士进此庵","dynasty":"宋","author":"李弥逊","text":"道人清净观，梦幻阅诸有。成心自得师，论世方结友。默如彼上人，语合亡是叟。问焉一得三，疑者十居九。人情置冰炭，赋性甚杞柳。一波失源流，六凿开户牖。客尘不暂住，习气既悠久。闻言虽转头，遇事还掣肘。志目或中眉，画虎终类狗。我持测海心，来听谈天口。尚迷指端月，那辨日中斗。如抽一茧丝，欲缚千牛首。勉赓进此歌，代斲恐伤手。"}