{"id":"865374","title":"送游教授","dynasty":"宋","author":"邓肃","text":"世事龊龊饥寒语，恩怨嘈然相尔汝。蝇营狗苟端可怜，不见秋风黄鹄举。君看三山夜降神，钟成人杰超不群。堂堂劲气薄霄汉，藐视四海岂无人。箪瓢陋巷谁知己，自足一樽钓秋水。谁使文星射紫微，天书遂敕川龙起。笑来南国开绛帐，议论清明森万象。已令炉锤无顽金，九万却抟羊角上。飘飘归兴凌秋空，莫恨丁宽易已东。天生若人不私子，当令四海遍春风。"}