{"id":"500442","title":"陶培之中堂试诗送其归","dynasty":"明","author":"陶安","text":"砚池斗墨飞云烟，楼前迅洒舂容篇。主司抚卷赏才美，况乃奥学穷先天。江蛾云际颦黯然，忽看翠展双婵娟。川灵错愕感齿录，词情飘逸如谪仙。天上文光现斗躔，旗铃佳信人间传。更当秋香分老桂，瑶台玉宇飞翩翩。大府侯伯争下贤，酌酒宾墀丰俎笾。簪花小作杏园宴，赠以文锦荣归旋。雨冷湖轩夜如年，圣贤心法宜精研。少年高科古所戒，勿为利禄情拳拳。"}