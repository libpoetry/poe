{"id":"878178","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 梦见周公","dynasty":"宋","author":"刘克庄","text":"汲汲怀人梦，皇皇救世功。有心哉鲁叟，所见者周公。政绩简编在，精神寤寐通。宛如尚为左，忘却已迁东。凤去经纶远，麟来笔削终。空令千载下，跪奠两楹中。"}