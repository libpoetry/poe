{"id":"690365","title":"送雪航东归七首","dynasty":"明","author":"张弼","text":"帽裹乌纱雪满头，九峰三泖忆同游。芙蓉泼墨青山晓，菡萏飘红白露秋。远道归迎端可喜，少年为别不须愁。吴淞风景堪乘兴，无限诗情一叶舟。醉插东篱菊满头，绝胜飘泊五湖游。一蓬客梦青山月，千里乡心白雁秋。天下缙绅诗赠别，云间故旧酒浇愁。悬知桑梓非当计，又买春风白下舟。云萍久寓石城头，此日携书访旧游。文酒暂抛京国社，锦帆高挂海门秋。莼鲈巳逐林泉乐，桂玉浑忘客里愁。只恐青霄来荐鹗，春风又送孝廉舟。青眼看君正黑头，白章渊薮总交游。鱼龙暖跃三千浪，鸿雁寒冲九月秋。联榻巳酬吟里兴，孤琴难写别来愁。戴逵只在山阴曲，许我还乘雪夜舟。数椽遥寄楚江头，回首乡关忆旧游。明月疏砧吴苑夕，落霞孤鹜淀湖秋。贾生未遂陈三策，平子何须咏四愁。想见莼鲈高兴在，客窗应好问归舟。琴剑从容出石头，壮怀争羡故乡游。九峰三泖初归客，鲈脍莼羹正及秋。綵服登堂君自乐，白云凝睇我深愁。思亲亦有还乡会，安得相随共买舟。世事茫茫无尽头，五湖随处可追游。半生诗酒天涯路，两鬓风霜客里愁。白鸟不知来往意，青山自识古今愁。到家雪满江村夜，有兴须乘剡曲舟。"}