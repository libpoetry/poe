{"id":"273274","title":"风流子·慰内子素宽","dynasty":"现代","author":"李继熙","text":"牛衣空对泣，无端处，泪浪涌成潮。判乞食风情，箫吹吴市，齐眉佳话，舂赁如桥。记当日，丝桐调绿绮，玉佩赠江皋。检点欢场，漫嗤志短，商量往事，倍觉魂销。长卿正萧索，百斤谁买赋，刬地无聊。赢得封侯梦醒，枕畔迢迢。算菽水非甘，难承色笑，貂裘已敝，犹上征徭。最是茂陵秋雨，愁听潇潇。"}