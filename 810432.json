{"id":"810432","title":"耕图二十三首 浸种","dynasty":"清","author":"胤禛","text":"百谷遗嘉种，先农著懋功。春暄二月后，香浸一溪中。重穋随宜辨，筠笼用力同。每多贤父老，占节识年丰。原隰韶光媚，茅茨暖气舒。青鸠呼雨急，黄犊驾犁初。畎亩人无逸，耕耘事敢疏！勤劬课东作，扶策历村墟。农务时方急，春潮堰欲平。烟笼高柳暗，风逐去鸥轻。压笠低云影，鸣蓑乱雨声。耙头船共稳，斜立叱牛行。南亩耕初罢，西畴耖复亲。四蹄听活活，十顷望畇畇。蝶舞黄萱晚，莺归绿树新。春光长不负，只有力田人。如轮转机石，历碌向东皋。驱犊亦何急，平田敢告劳。春塍萦似滞，沃壤腻于膏。水族堪供饷，倾樽醉蟹螯。种包忻拆甲，岸畔竞携筐。活活冲泥布，纷纷落垄香。追随欢幼稚，祝祷愿丰穰。气候今年早，行看剌水秧。珍惜占城种，携儿上垄来。一溪添雨足，盈亩喜秧开。宿露浓相浥，韶阳暖复催。忻忻频笑指，转眼可移栽。鸟鸣村陌静，春涨野桥低。已爱新秧好，旋看覆垄齐。淤时争早作，课罢岂安栖。沾体兼涂足，忙忙日又西。吉辰逢社后，比户趁忙时。盈把分青壤，和根灌绿漪。儿童担饷榼，妇子制秧旗。惯得为农乐，辛劳自不知。令序当芒种，农家插莳天。倏分行整整，停看影芊芊。力合闻歌发，栽齐听鼓前。一朝千顷遍，长日正如年。饱雨纤纤长，含风叶叶柔。载芟除宿莠，挹注引新流。阴借临溪树，声传隔陇讴。炊烟村畔起，归路缓驱牛。郁郁平畴绿，劳劳一载耘。理苗疏是法，非种去宜勤。笠重初收雾，锄轻半带云。日高忙饷妇，稚子故牵裙。锄莠日当午，骄阳若火燔。耘耔须尽力，辛苦只今番。蝉噪风前急，蛙声水底喧。酿花宜郁暑，翠浪舞翩翻。艺夺天工巧，人勤地力加。桔槔声振鼓，戽斗疾翻车。灌注畦旋满，呕哑日欲斜。况兼风露美，篟篟吐新华。西成已在望，早作更呼欢。刈穗香生把，盈筐露未干。啄遗鸦欲下，拾滞稚争欢。主伯欣相庆，丰年俯仰宽。红籼收十月，白水浸陂塍。酿熟田家庆，场新岁事登。云堆香冉冉，露积势层层。劳瘁三时过，饔飧幸可凭。力田欣有岁，晒稻喜晴冬。响落连耞急，尘浮夕照浓。鼠衔犹畏懦，鸡啄自从容。幸值丰亨世，尧民比屋封。野陌霜风早，柴门晚日多。舂声接邻响，杵韵洽豳歌。颗颗珠倾篚，莹莹雪满箩。为怜艰苦得，把握屡摩挲。治粒频求洁，田家亦苦心。筛风当户北，避日就檐阴。一饱功非易，终年力不禁。君看圆似玉，我爱胜如金。朝来风色好，箕宿应维南。敢惜翻飞力，宁教糠秕参。干圆输县吏，狼藉戒童男。得免催租负，方无俯仰惭。地结霜痕白，檐虚夜气青。声殷砻早谷，风动闭寒扃。玉色鲜堪比，珠光泻不停。蒸炊谋室妇，农祖荐朝馨。勤劳临岁暮，入囷及良朝。墉栉宁奢望，储藏幸已饶。赋完农有暇，门静吏无嚣。苫廪牢封固，无虞雨雪飘。雨旸征帝德，丰稔慰氓愚。赛鼓村迎社，神灯夜祷巫。酒浆泻罂盎，肴核献盘盂。敢乞长年惠，穰穰遂所需。"}