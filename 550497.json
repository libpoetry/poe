{"id":"550497","title":"送闵寿卿隐武夷","dynasty":"明","author":"徐熥","text":"世人游武夷，往往思卜宅。一出清溪谢白云，山灵无计留双屐。始信人间事可哀，幔亭佳宴不重开。浮生只爱红尘老，人世难逃白发催。怜君弃家经几载，服食还丹颜未改。已识仙都注有名，尚疑遗蜕函犹在。自入闽天誓不还，因缘合在武夷山。独携一杖千峰里，閒放孤舟九曲间。此山元是神仙窟，接笋天游双崒嵂。玉女妆残峰顶霞，金鸡叫落滩头月。君今筑室此中居，永绝尘缘与世疏。回视形骸同粪土，能将神气返空虚。我也行年三十几，半生踪迹多城市。入药空烧九转红，著书枉识关门紫。海外徒闻更九州，此身期伴赤松游。何时重预曾孙宴，同醉仙人十二楼。"}