{"id":"138231","title":"忧居杜门久废笔砚兹因卜筑辄有所感不免破戒","dynasty":"宋代","author":"吴芾","text":"平生事幽讨，性与山水便。晚岁辟三径，颇喜得地偏。远不去桑梓，近与松楸连。青山枕其后，流水绕其前。群山更簇簇，左右相周旋。栋宇虽未立，气象已足观。旁人笑我拙，空囊无一钱。何苦欲架屋，作此烦恼缘。我岂不自知，老去将终焉。游居与寝卧，安可无数椽。人生七十稀，自古尝有言。我今五十七，髭鬓已皤然。纵使此身健，前去能几年。仕宦虽龃龉，亦复忝蕃宣。向来为亲养，犹或强著鞭。今既成永感，前事都弃捐。傥或未死灭，誓将老林泉。遂此卜筑志，闭门日高眠。栽花满我屋，种竹环我园。山上创一堂，湖中具一船。从容与亲旧，取次中圣贤。虽无万钟禄，虽无二顷田。胸中富邱壑，眼界饱风烟。自足了一世，此外休问天。"}