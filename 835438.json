{"id":"835438","title":"探春 丁巳人日集浣花草堂","dynasty":"清末民国初","author":"张慎仪","text":"残冻初销，轻阴欲暝，又见蓂开七叶。惆怅草堂，当年杜老，犹剩梅边吟魂，曳杖来重访，算行乐、无如今日。一般选石安棋，一般倚竹吹笛。欲问旧游踪迹。奈林鸟池鱼，已都不识。十里柳风，几条莎路，惟有清尘犹昔。往事不堪忆。知此后、韶华易掷。俯仰兴怀，沽春浮一大白。"}