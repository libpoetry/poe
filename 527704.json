{"id":"527704","title":"观石鼓歌","dynasty":"明","author":"何景明","text":"我来太学谒孔庙，下观戟门石鼓陈。之罘诅楚几埋没，此石照耀垂千春。苔昏藓涩读难下，虫彫鸟剥细不分。古画诘曲蛟龙隐，石气惨淡烟雾氛。周王功勋史籀笔，数石散落岐阳滨。中兴气象岂复睹，大篆意格谁曾闻。先秦文字稍近古，两汉摹拓多失真。六朝以来尚靡丽，钟王往往称通神。唐韩宋轼递歌叹，长篇险韵何悲辛。大观之间入汴国，君王好艺崇斯文。高驼巨舰远载玫，金填玉嵌传相珍。靖康乘舆忽播荡，保和玩物随烟尘。神驱鬼守散复聚，至宝岂得空沉沦。文皇北来定燕鼎，不置太庙留成均。博士无烦上书请，诸生颇得亲讲询。虚廊画壁安置稳，大厦长檐覆盖新。不随钟鼎怨磨灭，已与琬琰争嶙峋。平生博览爱古迹，世上墨本徒纷纭。此虽残缺岁已久，尚觉只字轻千缗。璧池日月动华衮，奎阁星斗罗贞珉。呜呼孔庙在万世，此石与庙长无湮。"}