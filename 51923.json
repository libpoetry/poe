{"id":"51923","title":"游侠篇·四牡饬朱轩","dynasty":"明代","author":"徐祯卿","text":"四牡饬朱轩，侠气何翩翩。夕骛邯郸道，朝驰函谷关。千金饰冠剑，宝服芳且鲜。徒御若云浮，周道直如弦。堂中养死士，被服皆珠纨。枥马厌粱肉，贝甲委如山。片言倾五岳，万乘慕其贤。诸侯奉白璧，为寿卮酒前。合从连赵魏，驾毂出齐燕。仗剑归质子，矫节夺兵权。皦皦日中议，歃血重一言。鸡鸣脱虎口，狗盗乃获全。天地相荡蚀，四海如沸渊。凭轼一抵掌，解纷谈笑间。纵横负奇节，逸气盖八埏。慨慷功名会，何言七尺捐。策勋山河溢，流光竹帛镌。何为坎壈士，抚剑独长叹。"}