{"id":"698580","title":"题王世新一枝窝三首","dynasty":"明","author":"唐顺之","text":"萧然环堵傍湖坳，半瓦参差半覆茅。钟鼎相传精古字，户庭不出玩初爻。纷华燕雀窥金屋，空旷鶢鶋占海郊。荣寂两忘非所事，一枝聊尔寄吾巢。自笑名场久脱羁，敝庐岁岁理新茨。试看绕树空三匝，何似巢林寄一枝。闲行蓬藋孤飞处，晏坐榆榜敛翼时。寂寞漆园千载后，心期应只许君知。希世从来谢不能，虚闲每与道心增。交游息处孤松对，今昔忘来一几凭。夜读阴符羞说剑，醉过白社偶同僧。如君自以鷡鹩比，借问何人是大鹏。"}