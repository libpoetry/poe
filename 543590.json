{"id":"543590","title":"秋日泛舟钱塘观潮放歌","dynasty":"明","author":"胡应麟","text":"黑风夜簸沧溟水，冯夷却走海若靡。素车白马来何方，璇室琼楼遍空起。玉龙垂地五千丈，银河驾天一百里。三军钜鹿战始酣，万甲长平溃难止。胡生此时归适越，醉挟扁舟离江渚。鼓柁初疑月窟中，旋身已入冰壶里。雪山恍见释迦坐，一苇聊将达摩拟。波翻魍魉泣，浪跋天吴语。长鲸鼓鬣如峻山，电掣云愁堕飞雨。舟人渔子袖手不敢出，篷底仓皇掩其耳。是日胡生气无比，轻桡在手疾于矢。白眼茫茫向天际，欲乘长风破万里。回瞻圆峤若咫尺，东望扶桑聊徙倚。即如鲁连蹈岂得，便逐灵均兴难已。君不见越王宫，吴王宇，寂寞空厓半颓圯，日夜寒涛浸荒址。满眼豪华遽如许，人生龌龊胡为尔。乘槎八月差快意，击楫中流竟何以。天寒日暮风转疾，彷佛鸱夷共相语。朝来更泛若耶棹，会挟西施从范蠡。"}