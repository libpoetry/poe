{"id":"776691","title":"吊吴季篯","dynasty":"清","author":"陈凤昌","text":"书生戎马总非宜，自请前军力不支。毕竟艰危能仗节，果然南八是男儿。溪南溪北两鏖兵，不爱微躯爱令名。淮楚无声人散后，屯军五百殉田横。短衣匹马战城东，八卦山前路已穷。铁炮开花君證果，劫灰佛火彻霄红。留得新诗作墓铭，九原虽死气犹生。赤嵌潮水原非赤，却被先生血染成。大长扶馀说仲坚，一时忠愤竟徒然。六朝金粉笙歌闹，知否台阳有季篯。幽草萋萋白日昏，无人野奠出东门。阿来本是催租吏，收拾遗衣树小坟。"}