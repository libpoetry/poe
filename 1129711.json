{"id":"1129711","title":"春日郊行","dynasty":"宋","author":"释绍嵩","text":"稠花乱蕊裹江滨，小雨疏疏向晚晴。逋客未能忘野兴，春来无处不闲行。城外春风满酒旗，吟怀长恨负芳时。东林夫子知予意，载我而今唱和诗。芳草斜铺翡翠茵，旧游如梦苦伤神。寒山带郭穿松路，柳絮梨花寂寂春。春送人家入画屏，草香沙暖水云晴。凝眸不觉斜阳尽，闲恨闲愁触处生。忽惊春色二分空，满地榆钱逐晓风。黄四娘家谁敢道，古来唯有杜陵翁。高竹重林接翠微，夕阳分手柘冈西。莫忧世事兼身事，且逐东风进杖藜。"}