{"id":"1117052","title":"次韵筠守毛维瞻司封观修城三首","dynasty":"宋","author":"苏辙","text":"北垣荆棘旧成堆，留待公来次第开。车马已通城下路，榛芜尽付冶家灰。异时碧瓦千门合，应记红旌百度来。自笑裨谌便旷野，肩舆飞盖许追陪。拨弃案头文字堆，晓晴山色四门开。究怀民事老虽壮，俯首山城心已灰。荆棘烧残桑柘出，狐狸去尽犬鸡来。规模先遣通蹊隧，后乘应容众客陪。山脚侵城起阜堆，绕城徼道斩新开。闉阇半坏惊潮信，隍壑初深见劫灰。蚁聚千夫曾几日，鳞差万瓦看将来。史君才力轻山郡，朝论行闻急召陪。"}