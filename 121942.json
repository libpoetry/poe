{"id":"121942","title":"木兰花慢·古人吾不见","dynasty":"宋代","author":"范成大","text":"古人吾不见，君莫是、郑当时。更筑就山房，躬耕谷口，名动京师。诸公任他衮衮，与杜陵野老共襟期。有客至门先喜，得钱沽酒何疑。昔年连辔柳边归。陈迹恍难追。况种桃道士，看花才子，回首皆非。相逢故人问讯，道刘郎去久无诗。把作一场春梦，觉来莫要寻思。"}