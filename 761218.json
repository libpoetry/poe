{"id":"761218","title":"金缕曲 和蒙菽","dynasty":"清","author":"谭献","text":"怊怅题襟集。恁无端、渭城折柳，离歌三叠。待我归来猿鹤笑，杯酒难忘夙昔。曾记得、落花如雪。重向西园图画里，共故人，商略藏山丛。寻烟语，一双屐。十季乡思南屏鲫。怕回头、秋林禊饮，伤心非一。天末凉风衣带缓，赢得苍茫独立。只旧雨、相逢相惜。结个三休亭子好，便讨春，结夏同将息。知足传、点君笔。"}