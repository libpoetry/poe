{"id":"1252555","title":"次韵答唐","dynasty":"元末明初","author":"赵汸","text":"扁舟出郭避纷华，两岸青山似若耶。腊雪尚迷樵客路，晚烟遥接野人家。地偏阳谷花重蕊，厨近阴林笋迸芽。若得主人分半席，便携书剑老烟霞。岁晚相求岂为贫，每怀高谊出天真。几回问信惭来使，半载幽居愧负薪。桃李不言人自醉，芝兰满眼意常春。重来尽有沧洲兴，长伴诗翁赋采蘋。"}