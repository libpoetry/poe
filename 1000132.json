{"id":"1000132","title":"韩魏公生日三首 其一","dynasty":"宋","author":"强至","text":"治身时位俱云得，同体君臣系所遭。仁庙自从延辅弼，圣孙相继委钧陶。早辞十载调元鼎，尚拥平年出帅旄。白首未尝安富贵，丹心愈更事勤劳。曾无半语矜功大，犹有流言忌德高。皎皎忠诚通日月，悠悠险计息波涛。由来正直阴须相，此去勋名势转牢。伊昔初秋降申甫，于今外牧滞萧曹。恩颁天厩双龙种，赐及家庭一凤毛。再拜捧觞何所祝，愿公三熟见蟠桃。"}