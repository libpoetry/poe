{"id":"695696","title":"郢中三咏为曾中丞赋 读书楼","dynasty":"明","author":"欧大任","text":"秦中还使节，汉上卧文园。散帙便欹枕，看山足杜门。书藏京岭近，剑倚石城尊。知有南熏奏，长歌圣主恩。拂衣无不可，学圃在江乡。僮理栽花径，人寻载酒堂。歌能飞白雪，笛自和沧浪。蚤遂冥鸿志，非耽野趣长。城上霞成锦，开轩向郢都。一毛标凤穴，千里识龙驹。寒并金茎直，光侵玉树孤。韦贤推相业，曾是汉名儒。"}