{"id":"814147","title":"贺新郎  将之中州留别芝麓先生再叠前韵二首","dynasty":"清","author":"陈维崧","text":"匹马冲寒发。看满目、残山剩水，轘辕伊阙。我到关河惊岁暮，却值梁园飞雪。不须怨、汴京烟月。歌罢添衣仍命酒，只今宵、离恨多于发。男儿事，有本末。珊瑚十丈凭敲折。叹世上、非公知我，几成怪物。此外半生谁鲍子，负此真非豪杰。最感是、留髡烛灭。后夜相思铜雀下，想漳河、水染啼痕血。今不醉，后何益。兽炭帘衣攫。华筵散、此身饮罢，茫茫安托。我有小秦王一曲，吹到城头墙脚。今日事、何人所作。漫对西风增感慨，且臂鹰、跃马游河朔。功名志，总萧索。横刀难上淩烟阁。吾且与、老兵健卒，悲歌酬酢。曾记睢阳添贼火，万弩围城肉薄。烽一点、陆浑山落。转眼平台风物好，喜笙歌、宛雒人犹昨。不思蜀，此间乐。"}