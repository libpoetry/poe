{"id":"713913","title":"端州访砚歌和诸公","dynasty":"明末清初","author":"屈大均","text":"古之著书人，岂必端州砚。黄帝阴符有作时，墨池只用琼瑶片。君今采砚思氤氲，不踏青天割紫云。身入东西双洞口，九渊始得青花文。水岩之石水精子，带血羊肝纯作紫。火捺金钱朵朵圆，白凝蕉叶为肌理。年来岩底采无馀，鬼斧神工多得髓。纷纷散入富豪家，什袭文绫与绛纱。未雨那知泉有本，长乾曾见墨生花。绿尘半与图书积，安得松烟饱朝夕。真气徒含天一深，空光未有云霞迹。琉璃作匣枉称珍，终日随身讵有人。风雅纷葩思赋客，春秋羽翼忆经神。君今欲采圭璋质，尺寸微瑕皆勿失。天留淳朴与遗人，鬼瞰高明悲巨室。石工欺汝只纤毫，翡翠朱砂总未高。鸲鹆眼多堪抵鹊，梅花坑好可磨刀。神物繇来知者寡，相错刚柔方大雅。不得精华日月中，文明安足成天下。为君钩索尚茫然，应有精诚格上天。成璧成圭凭帝赍，天然不必问方圆。"}