{"id":"704996","title":"寄怀龙皋叶大夫","dynasty":"明","author":"霍与瑕","text":"楼船出京口，晨潮来东海。望望怀中人，沧洲隔烟霭。春风吹短箫，棹歌声远遥。棹歌自西上，思心随落潮。瞻望复瞻望，断魂谁为招。江边杨柳树，中春敷柔华。东风吹其枝，使我思无涯。风吹杨柳绿，我思乱心曲。明明慈水边，有美温如玉。玉书时寄将，素质绚金章。受藏已六年，一展一馨香。瞻望复瞻望，何时遘容光。忆昔学制锦，三岁慈溪水。萋斐起飘风，知子独君子。予自悠悠者，守默徂中野。矫矫徵贤篇，强聒故不舍。自余再来东，音书得屡通。然而咫尺间，乃不睹仪容。岂谓姚江深，岂谓四明远。莫往亦莫来，悠思空缱绻。扬帆过大江，水阔情何深。江南日以远，知己谁寄音。舍舟适旷野，长鞭驱白马。朝整仪真鞍，暮脱滁阳驾。滁阳山何碧，瞻望无终极。细写一封书，付与扬州客。"}