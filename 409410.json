{"id":"409410","title":"老将行","dynasty":"近现代","author":"王昌麟","text":"汉家中叶赤眉起，男儿报国辞乡里。大布裹头谒长官，长矛突阵酬知己。当时军帅重豪英，握手款语如弟兄。群贼见马但罗拜，搴旗独舞人皆惊。烟尘荡尽战袍紫，论功尚是辽东豕。抃掌且欢天下平，归来稳卧云山里。生儿能耕女能织，邻叟时来同酒食。醉后犹弯八石弓，腐儒愕视誇神力。去年关东有书至，蛟鼍上岸来争地。重提宝剑诀亲知，跃马往输囊底智。讵图时势一朝变，健儿掉首羞言战。不闻刁斗响壕墙，但见胡床摇羽扇。独上高岗喝窜兵，军衣改制无姓名。横冲已失刀戈利，挺立谁与枪炮争。斩馘无功逃不死，朝廷自有通和使。靴根跌断太行山，泪血空增辽海水。忆我年少战阊门，电击雷奔扫盗屯。夷兵踸踔不入眼，旁望驰突惊其魂。请缨无成敌早料，吾侪尚在英俄笑。白发封侯只等閒，伤心岂为终屠钓。邻儿意气吞长鲸，夜凉来问阴符经。忧时但愿欃枪隐，不向天涯被甲行。"}