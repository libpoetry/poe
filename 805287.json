{"id":"805287","title":"沁园春 黄鹤楼","dynasty":"清","author":"史惟圆","text":"万里澄波，汉耶江耶，登临快哉。有晴云舒卷，层层楼迥；雄风披拂，面面窗开。作赋祢生，题诗崔颢，占得人间几许才。都休问，怕苍茫吊古，触绪生哀。仙踪一去难回。任几度、人民换劫杰。看东连吴会，寒潮断岸；西邻巫峡，暮雨荒台。倚槛多时，凭阑竟日，玉笛何人又《落梅》。斜阳外，望凌空孤鹤，为我重来。"}