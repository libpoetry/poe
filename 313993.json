{"id":"313993","title":"贺新郎·题射陵四友图","dynasty":"清代","author":"陆震","text":"古道坚胶漆。记吾乡、旧时遣老，曾图三益。今日射陵传四友，也倩虎头妙笔。细写出、苍然颜色。蓦向华筵披画卷，只两人、是我曾相识。菉园老，东皋客。滋庵中表亲情密。忆当年、两家名父，交欢尤剧。转眼荒坟馀宿草，那禁泪零沾臆。又惹得、王郎于邑。指示图中稽叟像，痛此公、今亦重泉隔。都休听，山阳笛。"}