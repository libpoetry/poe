{"id":"467458","title":"绮怀十六首","dynasty":"当代","author":"姚佳","text":"惜别奈何缘太轻，相思满地月分明。落花时节空垂泪，流水生涯怎遣情。碧海青天歌易尽，残云断雨梦难成。漫听十里鹃啼血，唱到阳关不是声。倩女云归天上灵，隔年身世恸金屏。风吹白日愁漫绕，雨湿青丝劫未宁。兰桂弥馨朝露冷，江山无恙暮云停。小楼独倚栏杆立，细数萤飞点点星。月明如水浸碧苔，化蝶争无一梦来。但觉胶珠流隐约，空馀锦字读环回。春蚕已作团团茧，蜡炬犹烧寸寸灰。欲写柔情深似海，只今翻悔两相偎。当初毕竟已当初，曾指青山说隐居。南国春生红豆子，北窗夜缀锦文书。王孙自古怜芳草，蟋蟀于今泣露蕖。从此更无家室累，不歌扣角不歌鱼。一去姮娥空怅望，万般相遣更情伤。杨朱岐路唯能哭，韩寿衣裳不复香。云阁箫声来凤女，天台花影老刘郎。百年声影风流极，剩得青铜忆艳妆。秋心真个似潮生，的的来传雁柱筝。有限年华都酒醉，无端歌哭又诗成。西风吹断惊鸿影，夜雨淋寒社燕声。客计谁怜飞鸟外，桥霜店月又行行。远水苍茫何处容，大槐宫里梦惺忪。看云要悟平生事，踏雪来寻往素踪。山上钟敲星万颗，江边塔镇浪千重。旧游都是伤心地，紫玉成烟更不逢。笑满溪山花满腮，白头携老复何疑。不料青眼钟情日，竟是红颜抱恨时。呵壁兮兮人自问，书空咄咄事谁知。一年容易秋风起，枫叶调零懒赋诗。憔悴容颜借酒醺，岂关人事不堪闻。萍花已泊江河去，乌兔空令日夜分。一世閒愁归洗马，十年春梦忏司勋。浪游人海何须恨，身是孤鸳更绝群。管城惆怅怎封侯，千古风情万古愁。浮世了无青鸟使，名山转约白云游。梦期一线天开眼，歌證三生石点头。破镜何当重圆日，桃花人面已全休。扁舟早惯发鬅鬒，长啸湖山细细应。素女为弹弦五十，郦生与饮酒三升。丰城剑化金龙潜，吴市箫吹璧月升。犹是炎凉多变幻，沈郎腰瘦恐难胜。一灯长对夜沈沈，未觉愁多白发侵。欲寄梅花唯弄笛，漫迁斑竹又成林。消磨意气归空寂，收敛疏狂转爱愔。顾影偶怜肠寸断，那教年少叹人琴。大坟山水碧玲珑，回首都存泪眼中。几与招魂疑化鹤，独留归梦似垂虹。树犹如此无情碧，花不可人随意红。阮稹凄凉放翁瘦，悲怀但说古今同。世局悠悠费揣摩，烂柯身世奈棋何。孤星似月空中现，群雁如云天上过。鹊渚依稀良会绝，文园病渴苦吟多。爱河堕后愁似海，一寸相思一水涡。燕市悲歌吴市箫，天涯依旧一身遥。荣枯寂寂随来日，风雨凄凄又永宵。壮士情怀老屠贩，美人心事托芭蕉。可怜多少清秋梦，未及春风已半消。零落人间岂偶然，英雄末路亦神仙。洞云水月但相伴，茅屋蒲团好独眠。沧海成尘归往日，落花如雨送流年。三千世界空空色，到此行吟倦箸鞭。"}