{"id":"696233","title":"吴宁庵宗伯家园丝瓜有一蒂四五实者次韵","dynasty":"明","author":"罗钦顺","text":"生祥生到后园瓜，始信天亲积善家。一气分张还共蒂，五行团聚正交花。题经大手丝成锦，赏泛深杯影辨蛇。灵种只疑传不得，未应无地长春芽。浮花摘尽纷垂实，和气熏馀更发祥。未说嘉宾来四面，会看仍代起三场。巧凭造化人难测，秀出丛萧露转瀼。往事合将同颖况，作书何日献明堂。"}