{"id":"987937","title":"暇日游建平三闾故里庙貌荒凉惨动耳目噫贤者之祀世不绝享郡无正人遗弃若是感事伤俗因留斯句","dynasty":"宋","author":"寇准","text":"人生苦远游，多是悲登眺。况复念三闾，遗踪良可吊。道直出章华，才高逐边徼。冤声喷夜江，愁色迷烟峤。断碑没败莎，古木吟荒庙。祠正少来奠，岸峻稀停棹。神容渍老苔，坏壁通残照。旧径失朱门，空庭起寒烧。馀基虽索寞，清问长光耀。旌贤谁再兴，勿使过者诮。"}