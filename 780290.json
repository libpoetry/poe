{"id":"780290","title":"念奴娇 十四夜，乘月至三多桥酒楼，是旧与虞卿饮处，日月几何，欢游不再，赋以哭之","dynasty":"清","author":"周星誉","text":"河山满目，蓦惊心又到，黄公垆侧。腹痛一杯遥酹汝，不暖秋坟愁骨。世更谁容，天胡此醉，特造龙蛇厄。西州重过，马挝撞处都折。尚记跂脚狂呼，濡头泥饮，醉舞参军鹘。历历都如前日事，讵料竟成长别。万种消沉，一身潦倒，泪尽西家笛。为君惆怅，夜台可有明月。"}