{"id":"830740","title":"止盦相国觞同社诸公于敝斋相国与庸盦尚书诗先成曾植继作 其二","dynasty":"清末民国初","author":"沈曾植","text":"逸礼不台记，遗书不师传。逸品画不圣，逸曲琴无弦。天壤廓无际，逸者象其先。古今邈无朕，逸者游其玄。坐作鲲溟运，立当鳌极掀。神依少广母，室在昆仑巅。焉识么虫聚，中有雷阗阗。焉识须罗孔，目有刀轮旋。埋照不忘照，镜空群动前。吾方耽逸病，放意怀与安。凿齿人且半，壶邱鲵有潘。新阳感积悴，哀乐环无端。庶以长者言，将持日车迁。酒阑积绛算，僾唈吾生观。"}