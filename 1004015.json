{"id":"1004015","title":"去岁重阳日得彦威信附六月间二小侄及从弟侄所寄书自蜀阃递中附至历言去冬今春所遭兵祸及有司督迫科调之苦喜其存全哀其窘蹙洒涕如霰寄讯邀其下峡而边事又告急未知其达与否也会杪冬见邸报宣谕使者余公侍郎改命授钺尽护蜀师意欲以此事归控骨肉会聚兹事其谐矣喜极涕零遂成长篇","dynasty":"宋","author":"程公许","text":"令节恩赐沐，把菊开清尊。天涯信音来，拆缄为一欣。展视未竟幅，泪雨溢帨帉。辞家甫八年，边尘覆全坤。平生几亲故，半为兵死魂。纵脱虎口涎，亦复马鬣坟。所幸二犹子，从弟偕诸孙。崎岖矛戟中，偶得性命存。意欲守丘垄，死不去榆枌。是时陈理卿，受命开帅垣。奋身艰危际，勉图戡济勋。铲壕峙城壁，锄荒列营屯。敌至誓固守，为力良艰勤。变故起肘腋，辕帐塞轒辒。一死事则已，万恨谁与论。遗氓能几何，天未许贷原。貔虎暂敛退，寇盗还纷纷。哀我数子者，挈孥竞惊奔。亦不免维絷，恐迫甚溺焚。掠夺幸得脱，归来匿空村。生涯荡无馀，暴敛何寡恩。万里远诉我，重我忧心熏。尔苦我得知，尔创我得扪。岂不忆松槚，岁时荐炮燔。永惟宗祀计，忍自遏其源。威也托我久，尚以穷愁言。宁不思尔曹，命危豺虎群。安得田二顷，有屋休寒暄。顺风招之来，相与共饔餐。皇后职生化，蛰蛰庶且蕃。胡忍趣其毙，狝割如羔豚。夙传老上殒，国乱犹丝棼。若为秋风高，已复群吠狺。呼童具黑沈，襞纸当前轩。万一邮传通，庶几信息闻。严装理航棹，及春下荆门。余公新受钺，尚义气薄云。感我骨肉念，不难只手援。兹计不早决，噬脐何复云。愤极思一吐，声出辄复吞。长谣欲上诉，九穹隔重阍。劫运极必复，玉石可不分。"}