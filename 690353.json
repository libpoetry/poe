{"id":"690353","title":"和广东按察使闵朝英韵","dynasty":"明","author":"张弼","text":"到处清风瘴疠分，有人传是紫阳君。心澄沧海一轮月，思入罗浮万项云。宪府旧推名御史，诗坛今得大将军。野人欲献行厨味，雨过山溪鳖长裙。尔祖当年爱尔深，尔将成就祖消沈。我今白发空垂泪，尔正青年要尽心。辛苦一兄支世业，参差诸弟向儒林。立身事主无多说，忠厚清脩是好音。"}