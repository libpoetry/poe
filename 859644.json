{"id":"859644","title":"答曾子固南丰道中所寄","dynasty":"宋","author":"王安石","text":"吾子命世豪，术学穷无閒。直意慕圣人，不问闵与颜。彼昏何为者，诬构来㘖㘖。应逮犯秋阳，动为人所叹。不恤我躬瘁，乃嗟天泽悭。令人念公卿，烨烨趋王班。泊无悯世意，狙猿而佩环。爱子所守卓，忧予不能攀。永矢从子游，合如扉上镮。愿言借馀力，迎浦疏潺潺。亦有衣上尘，可攀禆泰山。大江秋正清，岛溆相萦弯。四盼浩无主，日暮烟霞斑。水竹密以劲，霜枫衰更殷。赏托亦云健，行矣非閒关。相期东北游，致馆淮之湾。无为袭宁嬴，悠然及温还。"}