{"id":"387909","title":"沁园春·仲冬初四夜，小园梅始著花，雪月交映，效稼轩体","dynasty":"清代","author":"樊增祥","text":"晴雪在檐，寒梅始花，新月媚之。把雪为艳友，梅为香友，月为清友，伴我娱嬉。雪谓梅花，白虽逊我，疏影暗香还妒伊。嫦娥笑，且莫争春色，自画修眉。待侬三五圆时。向明镜台前满意窥。更梁园雪里，招回玉兔，楼东劫后，唤起梅妃。绰约瑶华，伶俜缟袂，姊不主张将待谁。梅和雪，愿同依月府，长奉清辉。"}