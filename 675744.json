{"id":"675744","title":"九日偕诸友登松云后山绝顶复移酌洗心亭晓归值雨","dynasty":"明","author":"顾应祥","text":"尘纷役形神，中抱颇作恶。眷兹重九日，相携出西郭。始登松云颠，复移洗心酌。披蓁陟层阿，决眦入寥廓。烟村散如画，冈陵势相络。欲雨天忽霁，轻云代张幕。觥筹尽馀兴，雅言杂诙谑。百年几佳序，人事每相错。天锡兹辰良，胡不且为乐。归舆西风暝，雨脚遂纷落。"}