{"id":"807512","title":"念奴娇  寿蘧庵先生七十","dynasty":"清","author":"陈维崧","text":"元宵过了，喜华筵、重照银花火树。南极老人星献瑞，恰接春灯三五。族压温邢，才雄管乐，伯仲齐伊吕。升平盛事，尧年老鹤能语。今日鬓发萧萧，关山历历也，长安何处。三见蓬莱清浅甚，一笑人间今古。铁笛仙翁，锦袍学士，暂溷渔樵侣。隔江长啸，月明何限更鼓。"}