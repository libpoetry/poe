{"id":"686302","title":"哭林侍御五首","dynasty":"明","author":"史鉴","text":"远闻林侍御，一梦掩泉宫。陇树犹森柏，山灵已避骢。祸消未萌际，勇退急流中。无限忧时泪，因君泣未穷。云掩前星位，人心去就间。惟公上封事，深斥柄臣奸。灞上空留说，梁王竟出关。大功安社稷，瞻望孰能班。解绶归田日，相呼在驿楼。共嗟临水别，真作此生休。忽得莆中问，今为地下游。空挥两行泪，寄与海波流。酸风射眸子，南望泪盈襟。曾枉下车揖，敢同行路心。只鸡千里吊，匹马万山深。此意未能遂，凄凉转不禁。绳愆共所职，下士出常情。茶谱羞充贡，医方欲卫生。人间不久住，世外若为行。想溘埃风起，乘云掩上征。"}