{"id":"682343","title":"自然斋诗为周原夫作","dynasty":"明","author":"乌斯道","text":"廿载游江海，拂衣归故宅。故旧半凋零，存者头已白。相见虽可悲，亦足慰寥落。有酒各招邀，慷慨谈夙昔。丈夫志勋业，岂不事一官。追封亲以荣，树德民以安。道路阻且脩，于焉息丘园。矫首睇白日，白日在云端。司晨促天曙，揽衣步前庭。粲粲幽花发，靡靡春草青。钩帘近清旭，焚香读羲经。门外有宾客，欣然出相迎。明月照东荣，燕坐方自怡。神清未欲寝，款款训佳儿。勿待金马诏，且诵石鱼诗。因之思厥祖，高风播濂溪。今日憺无事，薄言疏我襟。清风蹑山梁，烦歊憩松阴。鱼游湖水净，鸟啼崖谷深。朋友相邀坐，衎衎论此心。"}