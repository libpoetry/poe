{"id":"701502","title":"文衡山致仕言归次韵二首","dynasty":"明","author":"黄佐","text":"十月轩车出紫宸，三年京洛谢缁尘。北河冰雪偏留客，南国江山久待人。石室有书曾汗简，扁舟无日不思莼。此身直在云萝外，谁向中原惜凤麟。金銮早上乞休书，疏传当时恐未如。万里青冥双倦翼，百年黄发几悬车。阊门日暖繁杨柳，震泽春深足鲤鱼。知尔登临诗不废，停云回首渺思予。"}