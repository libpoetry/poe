{"id":"1144288","title":"初夏旅中","dynasty":"宋末元初","author":"杨公远","text":"乌兔双飞去若梭，又逢天气正清和。绿空桑柘蚕成茧，青遍田畴犊卧莎。好景常供诗料足，浮生每叹客愁多。家山不是无风月，斗粟区区可奈何。早起窗前拥弊裘，鬓毛萧散冷飕飕。葵榴花发已云夏，竹树风生却似秋。骤雨乍晴双港涨，宿云初敛四山幽。客怀顿觉添萧洒，且放吟情出一头。往来萧寺几经年，时向僧窗听说禅。一事不成空老去，三椽聊寓幸安眠。诗篇冰雪无蔬气，粥饭齑盐有道缘。欲卜归期犹未定，况闻绿树有啼鹃。吟髭细撚祇堪伤，几度徘徊立夕阳。诗不疗饥徒著意，酒能作病莫持觞。此心轩豁出云月，浮世间关逆水航。多谢老天怜我在，长教穷健又何妨。每忆吾庐隐者居，天然景物足清娱。树林阴翳莺求友，帘幕深沈燕引雏。可钓可耕盘谷序，堪诗堪画辋川图。何当归去北窗卧，能胜羲皇以上无。"}