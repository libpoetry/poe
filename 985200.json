{"id":"985200","title":"送韩美成帅荆南","dynasty":"宋","author":"郭印","text":"何国不生士，汝颍独多奇。公于辈行中，玉洁了无玼。少年游宦场，英誉蔚四驰。郎宿争璀璨，使星胜光辉。去恶如去草，根本须芟夷。就义若就渴，事难必勇为。奸吏戢猛虎，良民抚婴儿。髦节已历试，人讶锋车迟。遗爱犹在益，去思今满夔。行行远荆州，迤逦近丹墀。深嗟鹢首东，孤猿失攀依。愁看巫峡内，江山气惨悽。但同此邦民，日日诵清徽。它年黄阁下，簪屦或收遗。"}