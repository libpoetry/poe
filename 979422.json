{"id":"979422","title":"次韵钱济明赠感慈长老","dynasty":"宋","author":"晁补之","text":"我闻栖禅人，一念超十地。云何别影事，未免依缘气。譬如幻男女，机废根随废。不然怖头走，此病穷三世。邦公狮子吼，曾使诸天喜。广说无说时，俱成甘露味。不知室久如，当有天来侍。城隅竹坞近，梵刹开严閟。以彼穴中空，清风自来萃。我生久更事，求愚不求慧。清风已说法，不用重宣偈。开祖照人姿，沧波白蘋际。居然九奏妙，往往鱼龙戏。济明经世才，彫松识寒岁。怀宝竟迷邦，此岂非良计。名山寻胜士，投老终深诣。我自所蕲廉，蝉叶真堪蔽。"}