{"id":"274228","title":"明桂藩石狮歌","dynasty":"清代","author":"李子荣","text":"天降金精百兽伏，电光熊熊闪双目。白泽疑钟乌戈奇，拳毛葺葺势如缩。回雁云中耸翼翔，受封启宇是何王。不恨封藩属贫国，犹闻杰构埒灵光。凿得荆山一片石，狻猊屹立神飞扬。孱王龙种祚衰薄，安仁永明远依托。宗盟列爵拥虚名，肇庆称尊日刓削。锯牙钩爪空自雄，无端怒吼风雨作。似惜奔梧坐屡迁，更怜入缅惭三恪。嗟乎！乾柱倾颓坤轴翻，督师漫欲羝触藩。陵园石马早流汗，戚里铁狮今不存。自古兴亡一转瞬，寒林衰草吊斜曛。"}