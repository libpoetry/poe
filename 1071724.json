{"id":"1071724","title":"湖南有大竹世号猫头取以作枕仍为赋诗","dynasty":"宋","author":"韩驹","text":"湖南人家养狸奴，夜出相乳肥其肤。买鱼穿柳不蒙聘，深蹲地底老欲枯。谁将作枕置榻上，拥肿似惯眠氍毹。慵便玉枕分已无，孙生洗耳非良图。茆斋纸帐施团蒲，与我同归夜相娱。更长月黑试附卧，鼠目尚尔惊睢盱。坐令先生春睡美，梦魂直绕赤沙湖。更烦黄妳好看取，走入旁舍无人呼。"}