{"id":"420335","title":"八归 似郑散木","dynasty":"近现代","author":"沈轶刘","text":"霜刀电举，云根烟镂，磨刀瀚海风乾。奇铭未勒胡天冻，年年梦逐燕然。卧趁雕盘。画意诗情纷过眼，小楼开、长日研丹。更甚管、醪浊醯酸。但孤负猪肝。龙蟠。江山如醉，斜阳无赖，恁时红上阑干。炫妆初试，后来新妇，眉样争与人看。把秧歌楚舞，兴酣写入旧齐纨。且谁企、鉴湖东畔，功满旬宣归路寒。"}