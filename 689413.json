{"id":"689413","title":"春园即事","dynasty":"明","author":"佘翔","text":"蛱蝶随风过短墙，邻家春满百花香。南窗拓得黄庭罢，笑倚阑干看海棠。睡起西窗日欲斜，溪边汲水自烹茶。捲帘坐看双飞燕，冲落樱桃几片花。春云不雨昼偏寒，翠竹临轩长数竿。读罢离骚无别事，自锄芳径艺幽兰。东风吹雨到江村，落尽梨花昼掩门。柳外莺声春自啭，一庭芳草暗销魂。"}