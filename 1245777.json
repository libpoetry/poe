{"id":"1245777","title":"桃花犬","dynasty":"元末明初","author":"杨维桢","text":"昔桃花，孝义闻天家，今桃花，生子在吴家。桃花子，母病踣不起，三子者，累累若悲啼。有一子，衔食哺母母食之。子始出，驰一去，复一来，眠母左右不一离。吴老人，寿期颐，五叶孙，斑斓衣。门前荆树不分枝，柱下并蒂生灵芝。吴家孝慈及草木，况尔桃花为有知。喔喔枭獍儿，泥涂我宫室，荡裂我四维，风俗日坏坏不支。歌桃花，作家庆。吴家儿，当执政。桃花甡，化枭獍。"}