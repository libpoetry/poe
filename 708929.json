{"id":"708929","title":"念奴娇  雪中过陈氏山庄","dynasty":"明末清初","author":"曹溶","text":"肯嫌春谢，但随云飘动，冷眠湘簟。蜡屐正宜苔径涩，此处清晖荏苒。亲扣柴关，瀑香斜挂，全把吴山掩。长廊鸟散，我来玉雪彻糁。欲携一缕茶烟，和他幽意，不放笙歌染。南宋风华萧飒尽，惟剩顽云数点。又被閒心，十分搜剔，松竹添春靥。雁声催到，客中佳兴难减。"}