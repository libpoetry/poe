{"id":"1253340","title":"至梅村别业再用前韵寄云壑","dynasty":"元末明初","author":"蓝仁","text":"猿鹤相招隐此山，柴门一径雪霜残。已知富贵输年少，自抱幽贞傲岁寒。野老许携新酿至，邻人閒借旧书看。阳和欲候梅梢信，数日攀跻未觉难。世情只益老年悲，秋气先从病骨知。高卧且寻愚谷僻，旷怀唯入醉乡宜。田园著处征徭急，风雨孤村穫敛迟。拟约道人云壑外，茶铛煮瀑共谈诗。"}