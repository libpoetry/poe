{"id":"356560","title":"念奴娇·今年春事","dynasty":"清代","author":"项鸿祚","text":"今年春事，又匆匆过了，画帘吹絮。昼掩蘼芜深院静，愁锁一庭香雨。荫碧池塘，闹红台榭，都是鸠啼处。远山凝翠，有人还忆眉妩。回想趁月移船，临风擪笛，多少闲情绪。却是旗亭花落后，零落酒边残谱。巷陌饧箫，寺门茶鼓，总负寻芳侣。断肠无那，锦屏题遍新句。"}