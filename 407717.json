{"id":"407717","title":"往昔三续六首 其五 河与桥","dynasty":"近现代","author":"周作人","text":"往昔在越中，吾爱河与桥。城中多水路，河小劣容舠。曲折行屋后，舍橹但用篙。夏日河水干，两岸丈许高。洞桥如虹亘，石梁横空蹻。亦常有过楼，步屧声非遥。行行二三里，桥影相错交。既出水城门，风景变一朝。河港俄空阔，野坂风萧萧。试立船头望，炉峰干云霄。"}