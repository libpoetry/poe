{"id":"417077","title":"宴清都","dynasty":"近现代","author":"沈祖棻","text":"未了伤心语。回廊转、绿云深隔朱户。罗裀比雪，并刀似水，素纱轻护。凭教剪断柔肠，剪不断相思一缕。甚更仗、寸寸情丝，殷勤为系魂住。迷离梦回珠馆，谁扶病骨，愁认归路。烟横锦榭，霞飞画栋，劫灰红舞。长街月沈风急，翠袖薄、难禁夜露。喜晓窗，泪眼相看，搴帷乍遇。"}