{"id":"904172","title":"先仲微仲纯仲三兄过普明寺赏雪分韵得饮字","dynasty":"宋","author":"李处权","text":"涉春徂冬祷雨雪，皇天靳此云何甚。儿童晓报六花飞，失喜钩窗犹屡审。荒渠断溜冰已合，度雁停号口应噤。望中玉树散枝柯，二室峰峦张素锦。我家西邻有胜概，杖履清携冒凝凛。平生不作儿女欢，此地适谐文字饮。浊醪冰蔬荐重味，燃鼎当炉肆烹饪。诗豪遽发要分吟，赖此放过新弛禁。归来老匠已先成，定笑才悭弗胜任。惜哉初无田二顷，徒偕雀鼠贺登稔。堂堂大尹燮理才，嘉瑞应祈当奠枕。书生醉饱何为者，鼻息如雷但酣寝。明朝更约提石瓶，来试壑源最高品。"}