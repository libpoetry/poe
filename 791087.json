{"id":"791087","title":"示嘉儿","dynasty":"清","author":"赵清瑞","text":"造物生美材，暴弃良可惜。无负培植心，亟宜求自立。自立果云何？在不囿于习。目下风俗颓，相耀衣与食。庸懦恣欺陵，高明惟妒嫉。知识虽早开，揠苗徒自贼。父兄期栋梁，往往成顽铁。汝年已十六，庭训闻谆切。成材与不成，均在此时刻。余心望汝殷，汝心宜惕惕。修词讲鍊气，学书精运笔。作画贵取神，吟诗贵存液。一艺可名家，其功在不息。人若有恒心，早晚终毕业。笑汝不足嗔，誉汝未为得。遇物总欣欣，求道常急急。青莲茁污泥，灵芝生湿热。不囿流俗中，扶摇上千尺。"}