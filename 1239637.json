{"id":"1239637","title":"忆与刘伯温章三益叶景渊三君子同上江表五六年间人事离合不齐而景渊已作土中人矣慨然有赋","dynasty":"元末明初","author":"宋濂","text":"我歌何太苦，触事增百忧。忆离溪上舍，久客城东楼。钩经语衮衮，舞剑光油油。五穷作奇祟，六凿为深仇。昏眸眩翳镜，秋骨束算筹。取憎鬼亦唾，出谒人谁谋。有美济时彦，来自处士州。金茎擎白液，玉瓒含黄流。长山同蹑楼，严濑仍维舟。雨花掠篷走，风蒲向人愁。冒险前至歙，计程几经邮。盘涡结唇穴，欹石排蛇矛。暗陵走魑魅，灌木啼鸺禋。川尽青逗晓，城新白凝秋。贤躅访阙里，仙踪索浮丘。乌聊就神卜，绮席征童讴。颍滨所谪宦，绩溪倚荒陬。丛祠尚赑屃，苔碣犹蛟虬。摩挲未及读，行迈焉能留。随山转荦确，满目只梧楸。淳原当日盛，杰观连云稠。兵馀有遗构，星分如碎裘。徘徊望泾邑，迤逦驱晨裛。狭径横黑辗，荒茅飞白球。聚落耿寒磷，原田巢秃鹙。百里一庐舍，平沙千髑髅。穴塍支爨鼎，掬溪咽乾糇。天才或吊白，诗衲还逢休。感慨每东望，盘回且西游。层楼眺叠嶂，汇水寻宛句。红线毯方软，木瓜酝新篘。风流忆江谢，文藻胜枚邹。落日惨平楚，悲风吟古湫。三湖渺空阔，一棹成穷搜。苍茫日月浴，震荡乾坤浮。水落近成浦，沙屯远为洲。网师出文鳜，墨客嘲轻鸥。涂经华林岸，地接秦淮沟。穷塔屹天秀，列廛布城周。河山互联络，龙虎相雄遒。郁葱金焰发，潋滟虹光抽。烟霞压台殿，剑舄集公侯。泮宫共一榻，江树闻鸣鸠。钟阜足游衍，龙湾更夷犹。谈锋述王霸，政柄分嬴刘。淬文砺戈戟，博古陈罍卣。合庖集鱼雁，响屐锵琅球。桂窗足每跣，花日首多囚。赌棋或握算，斗酒恒投钩。下关避沉酗，抵掌争嘲咻。一旦分客袂，三年感灯篝。剖符洪都郡，瞻云苍岭头。晨星遂落落，宵梦长悠悠。怀生悯契阔，悼死隔明幽。恶怀不可抑，衰涕何能收。牛鼎伤折足，羽旌恨无斿。此生几冠屦，两间寄蜉蝣。宣尼嗟逝水，漆园叹悬疣。天德在所务，人役将焉酬。矧当肃秋气，正值酣商飕。紫螫饱丹液，黄鞠苞金瓯。得酒且自喜，锢情欲谁仇。床头有《周易》，归去推刚柔。"}