{"id":"830675","title":"法相寺老樟","dynasty":"清末民国初","author":"瞿鸿禨","text":"掀天古樟老气凝，屈铁作干嵌金绳。戟髯山立巨无霸，控射强弩横修肱。太阴倒垂云雨黑，霹雳破裂双龙腾。寒芒凛凛鳞甲动，遁避不敢栖鸦鹰。我寻山寺访神物，拄杖逼视愁攀登。从来不材赦斤斧，有用幸免诚天矜。风霜千祀炼坚节，阅劫世远忘哀兴。佛镫隔院照遗蜕，不死能陪长耳僧。"}