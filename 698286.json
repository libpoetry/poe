{"id":"698286","title":"和同年话旧韵","dynasty":"明","author":"倪谦","text":"浮生嗟命蹇，宦海足风波。去国忧方切，还乡幸已多。新恩来紫禁，故道复黄河。君德知难报，华颠敢谓皤。禹门桃浪暖，奋鬣早随波。流水年华速，浮云世变多。播迁依塞月，湔涤挽天河。但惜成衰老，清霜入鬓皤。清风来绮席，尊酒绿生波。访旧情偏感，论心话较多。浩怀鱼纵壑，佳会鹊填河。信是同年友，萧萧发共皤。诸公抱奇节，砥柱障颓波。致主勋庸盛，匡时事业多。麒麟在灵囿，龙马出荥河。我独真驽劣，妨贤愧鬓皤。"}