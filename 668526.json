{"id":"668526","title":"道出淮泗舟中阅高常侍集有自淇涉黄河十二首因次其韵 其十二","dynasty":"明","author":"文徵明","text":"忆我出门时，春风初著柳。行行阻川途，已落飞絮后。白日感西飞，黄流正东走。河流几百折，时时回鹢首。南风自何来，吹渡古汴口。须臾走尘沙，奄忽迷九有。收帆斜日明，青山落吾手。倚杖看春山，不觉立已久。前临济水清，那堪照衰朽。"}