{"id":"602360","title":"送尹昆润之漳州","dynasty":"明","author":"陈履","text":"寒冬雪满黄金台，谁怜此日离尊开。客中送客难为别，尊前起舞独徘徊。忆昔看花正春早，弟兄并驾长安道。一时意气薄云霄，过逢把袂宽怀抱。炎天风雨共栖迟，倏忽秋高鸿雁悲。时光荏苒随流水，兄弟纷纷渐别离。嗟君与我多留滞，岁晚凄凉苦羁思。趋朝尚得两相看，索居更喜时相慰。只今见尔驱车行，愁余落寞空含情。骊歌一曲堪肠断，临歧杯酒宁辞倾。君行直向梅关路，过家春色应无数。开尊莫恋竹林欢，闽海苍生望霖雨。"}