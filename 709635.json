{"id":"709635","title":"怀兰引","dynasty":"明末清初","author":"陈子升","text":"越罗织得吴蚕死，裁向青楼悬近水。旁人劝道休洗红，请解楼西收向东。东楼初日西栖夜，夜月照人人在下。楼前月明常入人，楼后灯悬春自嫁。中有一人字秀兰，不长不短千娇姹。依稀记是广陵生，意已倾城名尚亚。送旧迎新未一年，王孙痴迷公子颠。颠迷态尽轻相对，不爱贵人爱优辈。一优自言最少年，浪荡梨园专取配。不难借债转将来，金重身轻重数倍。沈香海青作娇客，细帻连眉边窄窄。生涯向似棹船郎，典得铜街主人宅。初来半月当从良，池边三十六鸳鸯。鸳鸯别对应相避，南北东西鱼乱戏。时嗔时喜真作俳，莫往莫来终风霾。赌去稍卖寒衣服，穷来渐渐取金钗。别有营间名阿满，此优捖牵情不断。须令逼下旧时人，才与重开新样春。变云起浪多龃龉，可怜柔脂受击楚。朝朝暮暮太相煎，驱去觅钱换米煮。此何窸窣彼何浓，狂且独拥娇芙蓉。笼中鹦鹉不得脱，戏作猢狲强挑挞。悉心向人人尽哀，客子将金欲娶回。徒将此苦易彼乐，虚言高价无力媒。人家流苏玳瑁床，幽窗团结龙涎香。隐回清泪背清炬，知心问心一夜语。三十年前张四名，人人欲死村村争。于今子长孙善走，相代擎茶上戏棚。冯细从良初不久，仍歌旧曲劝人酒。忽然削发变为尼，住向南郊菜塘口。为尼不久还作唱，双缠紧系罗包首。世上纷纭颠倒多，参禅大将从军妇。诸姬转徙天运然，独有秀兰人不怜。日嗟日叹无休息，叹到将军听不得。一朝侍坐众宾筵，缚出优来面如墨。情甘输妇赎得生，乞娘一言高座侧。鹯容骂尽还自羞，从此人间不相识。秋深有客来长河，河上青沙荡白波。车尘马迹凝秋水，如是军旌归路过。上船武妓遮鱼贯，中有湘裙露寸半。欲行不行怯路难，须臾众步相凌乱。我闻客言方有怀，暗缸朦月尽安排。白日扬声响高屋，缓声却转疑丝竹。锵然飞雁鸣一声，客舍门虚见山木。"}