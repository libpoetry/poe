{"id":"672353","title":"送蒋惟深参议江西","dynasty":"明","author":"吕㦂","text":"溯江风帆平，指日陟滕阁。回首石城隅，离筵便成昨。识君馀十年，浑不露锋锷。其外每訚訚，而内加榆约。岂惟铨司良，家食心倾藿。兹当参藩初，胡可寻常度。夏侯饱经术，训诰精噩噩。彼俗楚乃佻，犹未殷民恶。胸蟠保釐说，炳若青与雘。以之著行事，铺张自宏廓。善治减征徭，好古访沦落。堂堂瑚琏姿，终焉清庙托。况今不次徵，方面迹联络。舍此来群疑，谓未堪盘错。薇花映官僚，寅㳟相画诺。同急苍生忧，同后天下乐。吾衰一系匏，念及书频作。毋令金玉音，慰我门罗雀。强颜滞周南，宦情已秋薄。"}