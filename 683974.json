{"id":"683974","title":"别李于鳞","dynasty":"明","author":"王世贞","text":"今日别我友，还望之故乡。故乡岂无欢，我友安得将。行者惨不辉，居者以彷徨。肉骨虽摎拊，既析亦相忘。惟有肝与胆，委照差可方。焉顾非日月，东西扬景光。情知谐亲遘，乃在媒慨慷。虽有绸缪泪，何以写中肠。韦布走四海，万乘失一畸。悬知势分剧，心各有所施。踯躅生人间，含悃将向谁。夫子绝俦匹，吾道幸不疑。出门各有好，谓为媚予私。矫矫孤凤皇，翩翩向豳岐。鸱枭喧中野，鹪鹩骇卑枝。山鸡学仪羽，举世安可欺。置酒前为别，炙笙治哀丝。中有艳明珰，二八绝代姿。轻裾回芬发，自然成蛾眉。色授不能道，婉娈心所知。弹作双鸳鸯，流飙忽间之。含辛上车去，引领涕沾衣。时俗慕朱颜，朱颜识为谁。"}