{"id":"415670","title":"裴将军画蝶歌","dynasty":"近现代","author":"罗锦堂","text":"南谷将军善画蝶，罗浮春暖玉枝歇。南谷将军善画马，丹青以来无及者。画马画蝶数十年，将军之外到处传。将军之名传不朽，至今已在人人口。素绢轻拂出真龙，一洗万古凡马空。笔下飘然落彩凤，丰致翩翩香影动。蝶飞万丈高入云，马行千里乘长风。我今于蝶多所好，画者虽多妙者少。将军于蝶多所长，图成浑不让滕王。君不见庄生曾为漆园叟，梦里乾坤非我有。此身愿向画中投，栩栩长作逍遥游。"}