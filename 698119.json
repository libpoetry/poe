{"id":"698119","title":"贺彭都宪济物","dynasty":"明","author":"钟芳","text":"岁当辛未斗插午，蓟寇俶扰京西东。蔓延青齐被河洛，赤子若堕洪炉中。桓桓中丞仗节钺，肃将帝命来丹枫。天声隆隆海岳震，一扫腥秽湔妖凶。遂乘馀威定川蜀，交荐实自廷臣公。先声到处如反掌，霜风千里飞秋蓬。蠢彼西戎不量力，犯我障塞绕边氓。藉公威灵又一往，毡裘十万转眼空。捷书屡报宠屡降，丝纶文绮颁重重。帝曰钦哉予吉甫，可遂相朕宣乃庸。纠弹无避秋隼劲，台端瑟瑟生清风。呜呼台端瑟瑟生清风，公无遄归，哀我人穷。诗书文儒成武功，威名最著陆与彭。一倾银汉洗中夏，山川草木无腥风。慨自妖雏逆天纪，齐赵河淮皆靡靡。馀波流毒涨三川，无数元元阵前死。二公碨礧皆雄材，东西掎角芟蒿莱。驱除中外各底定，论功同上黄金台。左持台衡右执法，颇牧而今居禁闼。治乱安危系一身，春风晓阁披麒麟。勋崇望重畴能伍，岂知老臣心独苦。但愿时平一事无，不愿苍生等酋虏。"}