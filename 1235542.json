{"id":"1235542","title":"冬日斋居杂诗","dynasty":"元","author":"安熙","text":"忆昔趍庭讲诵初，慨然不复向迷途。只今回首还思省，力学工夫尚尔疏。千载传心百世师，周程授受想当时。乾坤万古春风在，空向篷窗事仰思。生平不见李延平，俛首孳孳亦谩生。每诵斯言多感慨，区区辛苦竟何成。拥彗抠衣志未酬，哲人已矣更何求。微言尚省蒙私淑，愿得终身事远游。圣门道大若天然，小智区区见自偏。谩抱遗编时自惜，光阴去矣又中年。"}