{"id":"276161","title":"谒水月大师退而有作","dynasty":"清代","author":"李炜","text":"大块震噫气，不能号无窍。天游非六凿，自得形神妙。吾观水月翁，苍髯带白帽。人言数百岁，岂有他缪巧。嗔骂作佛事，座供弥勒笑。一笑与一嗔，如幻何足道。中含狮子声，原本在忠孝。人种不可失，苦来尘俗闹。纷纷蜉与蚁，辄以功名嬲。师非卜筮伦，妄问或妄告。嗟哉婆心切，儿童只狂跳。同床各异梦，舌敝津亦耗。何如苏门老，对客唯长啸。"}