{"id":"1241067","title":"题顾氏长江图","dynasty":"元末明初","author":"戴良","text":"天下几人画山水，虎头子孙世莫比。何年写此《长江图》？多少江山归笔底。巴陵三峡天所开，远势似向岷峨来。洞庭潇湘仅毫末，楚客湘君安在哉！江上一朝风雨急，老我曾来踏舟立。鼓枻既闻潭畔吟，抱琴复听竹间泣。别来几日世已非，忽此披图忆曩时。早知避地多处所，肯逐红尘千里归。林下一夫巾屦似，亦有舟人与渔子。能添野老烟波里，便与同生复同死。"}