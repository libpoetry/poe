{"id":"695278","title":"曲阜道中二首","dynasty":"明","author":"林光","text":"到处苑檐借隙光，共瞻晴日上扶桑。缓沿泗水寻真脉，老愧斯文在圣乡。心醉阳和疑卯酒，梦回花鸟忽宫墙。庸知人事非天意，百尺竿头道路长。暮林无意趁风光，戴胜飞鸣只在桑。薄宦我何堪远郡，白头亲老在穷乡。陈情北级那无表，失学今吾愧面墙。百拜孔林还百祷，心香飞绕白云长。"}