{"id":"319374","title":"南浦·庚辰端午，乐城","dynasty":"现代","author":"顾学颉","text":"榴花红透，正薰风、时杂雨云晴。蒲剑纵横艾虎，警笛忽声声。喜得兰闺渐近，想凌波、冉冉不生尘。讵鸳鸯纸帐，麒麟青琐，倩女赋离魂。曾记长安旧遇，便心心、也自应牵萦。为把遗钿寻倦，野草步轻盈。笑语金尊频劝，向潇湘、拼醉吊灵均。只柔情中酒，年年汉水不曾醒。"}