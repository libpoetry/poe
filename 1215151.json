{"id":"1215151","title":"瀛海篇赠吕鍊师","dynasty":"元","author":"丁复","text":"我本瀛海人，瓠落九州土。三山不得归，六鳌竟何所？凝精耿宵寐，往往呼安期。跂余紫霞想，感此白日驰。客有金庭仙，玉霄住云月。近从爵溪来，霜纨卷溟渤。褰衣拂天姥，跣踞青芙蓉。羲和擢僵指，夜寒笞六龙。金乌飞上天，露草忽已晞。奈何秘灵境，忍使人民非。朝褰四明霞，夕涉会稽道。郑弘招不来，贺监亦已老。胥涛吼奔雷，逆折生回风。鸾乘桂子府，鹤语梅花宫。清湖自歌舞，颜发凋青红。壶丹碧光泻，剑影洞庭水。霜落山橘寒，还过吴王里。吴王湎不醒，馆娃骨已冰。乃尔忆张果，亦复寻茅盈。玉妃发春哂，手折双琼花。寄赠两女兄，相逢学丹砂。翩然不肯留，浪迹金陵市。长歌六帝秋，袅袅闻梦耳。青裾曳明月，问我丹井南。挥手绿云表，语别愁何堪。往年去天台，药草径香满。彼之溪上人，泣向西风断。琼台天上遥，银桥雾中没。葛陂一丈竹，鳞鬣生倏忽。飙车划雷逝，轮辕不相将。尺地不可缩，况兹道路长。故人衡湖居，旧约赤城下。缘厓履灵迹，弄瀑漱清泻。今闻绾汉绶，好作常州牧。兴公赋金声，名山阻高躅。东行即相讨，自称回道人。榴皮醉香墨，晓过东林春。海图慎勿视，但恐驰其神。"}