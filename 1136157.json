{"id":"1136157","title":"夜起有感","dynasty":"宋末元初","author":"方回","text":"古人所愿为，莫若言事官。前后五百辈，风节何索然。士所甚荣者，草诏登金銮。缪妄或预选，文章何足传。又如相人国，操秉中书权。奸邪杂庸懦，覆餗鼎实颠。代天分百工，设此三要职。我虽幸登名，三不践其一。尝叨台谏命，大臣阴见柅。击搏非所能，甘受一麾斥。于时已溃乱，竟不保宗祏。论罪诛枯?，孰可付史笔。星河夜西流，看天徒叹息。"}