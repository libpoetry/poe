{"id":"826495","title":"瑞鹤仙·辛未人日邀诸子集正风堂","dynasty":"清末近现代初","author":"潘飞声","text":"喜名园负郭。渐雪霁、净洗车尘漠漠。啼鸦噪篱落。敛余寒，未卷层楼帘幕。瑶笺付鹤。问故人、应践夙约。有梅花唤我，重理瑶簪，待放红萼。闲话草堂杜老，此日怀人，赏音辽邈。长镵漫托。乡关感，且忘却。哀江头，已是登临无地，青藤休叹步弱。屠苏细酌。便算此乡足乐。"}