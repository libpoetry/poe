{"id":"751137","title":"叔伊寓高昌庙过访贻诗叠韵","dynasty":"清","author":"叶大庄","text":"县厅决事返便睡，鱼菜何以娱嘉宾。淋浪密雨响窗格，寒禽叫水湖亭漘。冲泥巷南越巷北，谈碑校艺今无伦。枇杷初黄芍药老，香车大道驰辚輑。名姬论钱值千万，贫嫁厮养寻常人。东风卷地不动尘，华镫顾曲樱桃唇。马蹄不到人迹少，君家独树柴门春。诸郎读书墨满案，瘦句喜作无病呻。手搜女真蒙古事，字仿刘懿兼刁遵。繄予忍饥困州邑，乌帽雪鬓常参晨。行将投劾去晞发，衣囊渔具荒江滨。外集论诗记甲子，内景受道持庚申。漫承桂段曲为比，一脉家法真龂龂。洨{氵巾玄}令长定何职，中天万古双嶙峋。"}