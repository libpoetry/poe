{"id":"795834","title":"渡江云  见《金陵词钞》","dynasty":"清","author":"袁青","text":"家山催别去，尺书莫寄，弹指又惊秋。几行新雁外，目极征帆，底事久淹留。劳人草草，怕年来、雪渐盈头。应试看，白蘋洲畔，栖稳有沙鸥。优游。真娘墓侧，白傅祠边，共寻花浇酒。更龙门、叨陪清宴，文采风流。乌丝写出琳琅句，听双环、娇啭歌喉。旗亭壁，有谁争画银钩。"}