{"id":"368844","title":"永遇乐·寒食","dynasty":"清代","author":"杨玉衔","text":"去后之推，今年断火，番数逢几。数十人生，二分春色，岂等閒红紫。裁衣刀尺，卖饧箫管，天气薄绵消未。认桥西、青芜一片，踏处凤靴挑荠。酒炉茶灶，烟沈帘卷，疑是臣门如水。鞠蹴惊莺，鞦韆过鸟，人影桐阴地。赠兰斗草，燖盟温语，怕冷伤春余泪。百五日、饶剩花风，漫愁婪尾。"}