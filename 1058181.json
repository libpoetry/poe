{"id":"1058181","title":"文湖州作山水横轴吴希全家藏其子诚伯求苏养直赋诗语特奇妙遂用其韵同赋","dynasty":"宋","author":"林敏修","text":"明窗十日复五日，出此湖光与山色。前身画师语不妄，文侯乃是金门客。乍从云际辨远岫，争数乔林誇眼力。没漂菰米岁事空，水滨柱下南飞鸿。欲投晓渡唤舟子，急桨已入昏烟中。径思天边问归路，错认江乡旧洲渚。能传万里在尺素，豪夺应防卷寒雨。"}