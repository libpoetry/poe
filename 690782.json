{"id":"690782","title":"将入武陵二首","dynasty":"明","author":"张煌言","text":"义帜纵横二十年，岂知闰位在于阗！桐江空系严光钓，震泽难回范蠡船。生比鸿毛犹负国，死留碧血欲支天！忠贞自是孤臣事，敢望千秋青史传！国亡家破欲何之，西子湖头有我师：日月双悬于氏墓，乾坤半壁岳家祠。惭将赤手分三席，敢为丹心借一枝！他日素车东浙路，怒涛岂必属鸱夷！"}