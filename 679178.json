{"id":"679178","title":"送瑄蕴中住持处州南明禅刹","dynasty":"明","author":"守仁","text":"南风吹沙江雨晴，道人挟锡辞神京。金陵故旧走相送，柳枝折尽劳劳亭。轻舟挂席二千里，山落南明如画屏。三平老禅独跨虎，溪头抚掌来相迎。老禅高行世所重，丛林草木皆知名。高阳洞口洗钵处，石门日暮闻钟声。仙都胜境在咫尺，鼎湖龙去仙山青。龙髯随地化碧草，服食寿与天齐倾。道人此地重经营，兵馀楼阁犹峥嵘。兰灯粲月夜皎皎，天花吹雨朝冥冥。龙河倦客双鬓星，作诗赠别难为情。明朝怅望隔山岳，少微一点云边明。"}