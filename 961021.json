{"id":"961021","title":"题河沙寺西崖","dynasty":"宋","author":"姚勉","text":"河沙古寺临江干，山如蜿蜒翠龙蟠。入门双石踞虎豹，排云万竹森琅玕。山中有景开屏面，路入西崖羊角转。一湖横陈白于银，一溪西来净如练。僧言此处好结亭，孔方绝交呼不应。竹阴深中即亭子，风月为户云为棂。寄赀录事今岂少，不日诛茅坐林杪。饭馀曳杖一登临，看尽青天没飞鸟。晚天落日浮湖光，渔舟相连鸿雁行。浩歌横笛互相答，底处更欲求潇湘。荷山对面不盈咫，门前吾家锦江水。何时亭子高崔嵬，年年钓蓑为此来。"}