{"id":"1121958","title":"次韵翁承之见寄二首","dynasty":"宋","author":"范浚","text":"人情巇险摧车路，世事变迁鸣屐廊。自分北宫长粝食，懒从东壁借馀光。林庐雪后梅含白，篱落天寒橘孕黄。幽意只应君共醉，何时拂石对倾觞。伊我索居吟雪屋，怀君独夜步风廊。语离尚忆三春暮，共醉曾分一日光。忽喜斜封书绢白，更传妙语色丝黄。遥知发兴虬松下，白眼看天自举觞。"}