{"id":"841650","title":"行路难儗费昶","dynasty":"清末民国初","author":"曹家达","text":"君不见，风吹朝华白日变，春愁如缕复如片。始妾自谓可君意，容光伯仲照阳燕。流苏白玉香屑霏，葡萄海马精金鍊。衣袂压香囊，裙带双鸳鸯。物物各殊异，要以永不忘。一朝见宠怜，当无生弃捐。宓妃椒涂岂速化，陈王豆萁叹急煎。安得东风惜杨柳，从教脱絮飞上天。兰膏粉黛常自弃，传红写翠为谁妍。长羡江淮尺半鱼，逍遥比目游深渊。"}