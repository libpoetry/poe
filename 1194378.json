{"id":"1194378","title":"公子家二首","dynasty":"唐","author":"李山甫","text":"曾是皇家几世侯，入云高第照神州。柳遮门户横金锁，花拥弦歌咽画楼。锦袖妒姬争巧笑，玉衔骄马索闲游。麻衣酷献平生业，醉倚春风不点头。柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕袅似龙随日换，轻盈如燕逐年新。不知买尽长安笑，活得苍生几户贫。"}