{"id":"1116618","title":"夜泛西湖五绝","dynasty":"宋","author":"苏轼","text":"新月生魄迹未安，才破五六渐盘桓。今夜吐艳如半璧，游人得向三更看。三更向阑月渐垂，欲落未落景特奇。明朝人事谁料得，看到苍龙西没时。苍龙已没牛斗横，东方芒角升长庚。渔人收筒及未晓，船过惟有菰蒲声。菰蒲无边水茫茫，荷花夜开风露香。渐见灯明出远寺，更待月黑看湖光。湖光非鬼亦非仙，风恬浪静光满川。须臾两两入寺去，就视不见空茫然。"}