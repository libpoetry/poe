{"id":"654866","title":"春闺怨","dynasty":"明","author":"倪岳","text":"忆妾与君初见时，乌云挽髻横娥眉。婵娟恩义两相得，偕老有愿天应知。年来何事轻离别，君向江南妾江北。梦魂常逐暮云飞，音书久与秋鸿绝。清明三月见春残，深闺犹自怯春寒。临妆渐觉铅华改，闭户谁怜花鸟阑。脉脉愁来心欲死，空向春风怨罗绮。沉沉帘幕易黄昏，月光独照纱窗里。年年见月缺复圆，独怨夫君去不还。寻君欲抱琵琶去，一曲相思和泪弹。"}