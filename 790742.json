{"id":"790742","title":"题沙定峰读史大略后","dynasty":"清","author":"张洵佳","text":"读书明大义，忠孝淑□多。时务要穷究，朝章宜蒐罗。此是真学业，勖哉毋蹉跎。宋儒讲性理，探索常入魔。即使索之精，于世又如何。汉儒勤考据，万言辨一字。即令辨之详，未必济平治。后有好学者，獭祭矜腹笥。图书翻满床，自作还自注。诘曲无和音，落索无生致。谓之阳湖派，矜奇树一帜。卓哉定峰子，读书怀大志。一部十七史，穷究古今事。其论既宏通，其才复恣肆。可惜广陵散，遗响无人嗣。"}