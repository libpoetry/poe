{"id":"585280","title":"瑞应白鹿应制","dynasty":"明","author":"方献夫","text":"圣人建皇极，中兴应时行。敷理协玄化，修身臻至诚。敬天严秩祀，尊亲先正名。酬功举绝世，崇道釐徽称。不遗先圣轨，遂使百度贞。扬材达遐隐，察物无遁情。施仁及茕独，至德本好生。详刑洗冤牍，赈荒起疲氓。丕谟耀洪昊，厚德浃太宁。中州显神育，瑞麑昭物灵。窈尔冰雪姿，粹然金玉精。含文好无极，驯性安不惊。如从王囿伏，靡逐蒿野鸣。抚臣重嘉异，来贡天子庭。肃雍献宫庙，万姓腾欢声。昔年甘露降，再见黄河清。昨者灵鹊至，又看玉兔呈。灼哉彰盛德，允矣徵太平。皇谦益修纪，饬尔百辟卿。惟善身之宝，惟贤国之祯。进贤止至善，干禄百福盈。群臣拜稽首，嵩呼诵王明。子孙当千亿，圣寿当万龄。帝俞曰噫嘻，天休予其承。"}