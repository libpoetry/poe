{"id":"702890","title":"春夜与舍弟小酌二首即席赋","dynasty":"明","author":"谢与思","text":"野馆梅花晚自舒，清尊酩酊独愁予。孤城节序灯前泪，十载交游袖里书。剑浦寒芒驱罔象，武夷佳气护储胥。空将綵笔酬云物，赋就阳春总未如。山城微雨长园蔬，桂醑频倾破索居。双眼怜春馀子夜，百年怀土岂吾庐。禁愁绿鬓催花落，对客青山映榻□。谁道扬雄应寂寞，草元今就箧中书。"}