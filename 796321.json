{"id":"796321","title":"摸鱼儿 新荷","dynasty":"清","author":"劳纺","text":"听莺声，送春归去，闲庭换了幽景。轻风吹动柔波皱，溶漾碧纹难定。阑独凭。看数点青浮，弱牵丝荇，残芳满径。被紫燕衔来。绿萍圆处，片片落红冷。凉珠莹。晓露盘中微凝，摇摇将碎还整。呜蝉几日催炎暑，出水亭亭妆靓。香气静、更翠盖红衣，绰约明姿映。斜阳乍暝。待皓月当空，水光皎洁，高下舞清影。"}