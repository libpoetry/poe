{"id":"195171","title":"采藤行·君不见四明山下寒无粮","dynasty":"宋代","author":"戴表元","text":"君不见四明山下寒无粮，九月种麦五月尝。一春辛苦无别业，日日采藤行远冈。山深无虎行不畏，老少分山若相避。忽然遇藤随意斫，手触藤花落如蝟。藤多力困一颦呻，对面闻声不见人。日昃将业各休息，妻儿懒拂灶中尘。须臾叩门来海贾，大藤换粮论斛数。小藤输市亦值钱，籴得官粳甜胜乳。明朝满意作晨炊，饱饭入山须晚归。南村种麦空早熟，逐日扃门忍饥哭。"}