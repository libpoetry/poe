{"id":"928017","title":"淳于髡酒谏","dynasty":"宋","author":"邵雍","text":"赐酒于君，饮不知味。执法在前，恐惧无既。当此之时，一斗而醉。宗族满堂，既孝且悌。尊卑以亲，少长有齿。当此之时，二斗而醉。宾之初筵，跄跄济济。献酬百拜，升降有礼。当此之时，三斗而醉。里闬过从，如兄如弟。时和岁丰，情怀欢喜。当此之时，五斗而醉。朋友往还，讲道求义。乐事赏心，登山临水。当此之时，八斗而醉。男女杂坐，杯觞不记。灯烛明灭，衣冠倾圯。当此之时，一石而醉。"}