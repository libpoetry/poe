{"id":"287491","title":"木兰花慢·半樱师挽词","dynasty":"现代","author":"夏承焘","text":"苹洲凄调杳，辽鹤语，共沾裳。换草草承平，幔亭酒醒，谢客池荒。沧桑。等闲阅惯，奈吟边、容易满头霜。一梦孤槎横海，九州平陆成江。排阊。呵壁两回肠。临睨更何乡。约穿冢依刘，浮家还霅，此意茫茫。相望。夜台心眼，剩江南、一片鄮山苍。辛苦水楼残笔，鹃边无限斜阳。"}