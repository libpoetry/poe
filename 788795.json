{"id":"788795","title":"疏影 礼星","dynasty":"清","author":"周祖同","text":"云屏未晓，数阑干北斗，庭院人悄。密密疏疏，银汉微波，三五彩痕纤小。美蓉裙钗低宽处，怕暗里星娥偷笑。只夜深、敛袂含情，独看月边眉扫。为问黄姑织女，去年相见后，欢意多少。一箭光阴，又是秋期，飞过楼西天杪。前宵几点芳芜没，料塞外、雁儿曾到。待信音、再觅仙槎，莫更玉绳沉了。"}