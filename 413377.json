{"id":"413377","title":"寿郑逸梅八十","dynasty":"近现代","author":"施蛰存","text":"吾友吴都老郑虔，论交忆在阊门前。海隅索米各奔走，踪迹虽疏情弥坚。君于翰墨有独嗜，收罗文献常拳拳。百年掌故瞭如指，耆旧风流舌粲莲。短书小记亦世说，时人不识刘临川。寸缣尺素入藏弆，零金碎玉纷婵娟。高贤遗翰玉台札，所聚何啻三千笺。一朝风雨震芸阁，灵文秘芨归九天。惟有腹笥不可夺，此中俊物犹便便。君今八十愈清健，端居颐养神尤全。龙蛇起陆再移世，故家乔木飞云烟。光宣朝士辛亥彦，徵言述行期史迁。君如不作一家言，后生小子何慕焉。我媵此诗酌君酒，祝延兼以致缠绵。钏影居士有前轨，何妨绍武挥彩椽。人文一代付君手，无事谦谦吝不宣。亭成野史世刮目，蝴蝶鸳鸯岂此贤。"}