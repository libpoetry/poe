{"id":"1071737","title":"荣事堂诗","dynasty":"宋","author":"韩驹","text":"安阳太守韩公子，晓带鱼符出卿寺。一朝帝语传人间，转觉公家有荣事。公家请从忠献论，高牙大册来疏恩。往时醉白堂中醉，手自列戟留诸孙。诸孙尽是璠玙器，悃愊无华汉循吏。大钱方送使君归，竹马争迎细侯至。公不见大小二郑公，五十年间风化同。岂如五马来接武，作堂崔嵬刊帝语。又不见韦家两世侯，父出传舍子入州。岂如世作本郡守，坐令卓异惊千秋。安阳遗民识忠献，眼见王孙四封传。请公静夜占此堂，定有荣光属天半。"}