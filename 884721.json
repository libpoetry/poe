{"id":"884721","title":"水调歌头 其三 和董弥大中秋","dynasty":"宋","author":"朱敦儒","text":"偏赏中秋月，从古到如今。金风玉露相间，别做一般清。是处帘栊争卷，谁家管弦不动，乐世足欢情。莫指关山路，空使翠蛾颦。水精盘，鲈鱼脍，点新橙。鹅黄酒暖，纤手传杯任频斟。须惜晓参横后，直到来年今夕，十二数亏盈。未必来年看，得似此回明。"}