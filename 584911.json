{"id":"584911","title":"典试院中杂作五首皆言取士之法而各有所喻焉 其一 蓝田玉","dynasty":"明","author":"苏仲","text":"有客携一囊，采采蓝田玉。微茫渡江水，崎岖入山谷。搜索穷目力，遍寻费心曲。场中多白石，光彩堪夺目。忻然有奇遇，摭拾慎藏录。夜擎再玩之，照以光明烛。始觉非至宝，赝物不再宿。须知地有灵，珍奇多秘蓄。中遇抱璞翁，毋俾更刖足。"}