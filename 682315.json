{"id":"682315","title":"送王公中丞之山南廉访三首","dynasty":"明","author":"乌斯道","text":"御屏多写大臣名，故老尤关圣主情。每从翠华行阁道，或承丹诏作长城。尚衣蛱蝶飞罗袖，内府蒲萄满玉罂。几度鸿胪催赐出，此时仍复被恩荣。自昔南台肃纪纲，明公此日更堂堂。秋霜落处无萧艾，绣斧行时得豫章。贺监湖中看月色，蓬莱阁上望天光。谁知骢马东来后，古柏啼乌自夕阳。江郊歇马一从容，再近光仪咫尺中。自喜昌黎怜贾岛，敢期工部际严公。林亭每侍金尊酒，草阁时来玉佩风。独念总戎催视篆，无由裨补罄愚衷。"}