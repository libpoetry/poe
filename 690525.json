{"id":"690525","title":"过白鹤峰追和东坡先生新居成步韵二章","dynasty":"明","author":"张萱","text":"数椽正瞰蛟龙窟，九死曾排虎豹关。磨蝎半生留瘴海，痴仙毕世在人间。涛翻怒石晴飞雪，翠滴颓垣雨过山。梦里新丰已相识，长安天上不须还。影堂秋寂螀啼户，丙舍更寒水照灯。毁积总归三寸管，恩深空抱一条冰。朐山石室鸣琴婢，瑞草溪桥守墓僧。罗带剑铓浑似旧，割愁系闷亦何曾。"}