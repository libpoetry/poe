{"id":"1231136","title":"桐华烟为吴国良赋","dynasty":"元","author":"潘纯","text":"尝闻吴刚上天去，手斫嫦娥宫里树。调向人间作散仙，阳羡州中水边住。曾见玉兔杵玄霜，三生悟得烧墨方。墨成得钱即酤酒，那知世有白玉堂。百年生计万虑息，身不求知名四集。卧吹长笛看青天，岁扫桐烟三百石。周郎昔斲长桥蛟。腹中有白凝为膏。石床煖倾玉髓滑，竹屋夜捣山月高。江南李墨人共惜，安得今人不如昔。君看郁郁歙州山，山上青松尽千尺。"}