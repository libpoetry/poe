{"id":"699953","title":"圜丘陪祀","dynasty":"明","author":"郭棐","text":"法驾清辰出建章，队前多是羽林郎。雕弓鹊血凝霜碧，锁甲鱼鳞耀日光。翩翩飞盖御行宫，肃肃千官拜舞同。内使传宣颁早膳，银罂翠脯下云中。六銮鸣玉赴圆丘，豹尾千重护衮旒。鹄立侍臣衔凤嘴，蝉联内竖拥貂裘。风肃西山木叶飘，斋宫谒罢昼萧萧。从臣剑佩纷如雨，又报胪传促午朝。"}