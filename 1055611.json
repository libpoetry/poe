{"id":"1055611","title":"延之云累日把酒止在相近处殊不快人意坐间命遍索城内外可以延处之地将往因之得城南张氏园秋花斑駮可喜遂剧饮待月上戴花作乐而归市犹未彻观者如堵次致君韵","dynasty":"宋","author":"李之仪","text":"累日相看似处阴，今朝乘兴共追寻。曲栏方沼争留步，秀色新啼总会心。酒面屡从罗绮发，花心休被雪霜侵。烛城醉路凌初月，但觉人山一径深。"}