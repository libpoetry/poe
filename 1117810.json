{"id":"1117810","title":"秋冬之交杂赋六首","dynasty":"宋","author":"陆游","text":"蓬户终年闭，灵台一事无。贫犹能自活，衰未藉人扶。儿学无歆异，孙啼有启呱。东邻曲道士，折简也能呼。霁日收残霭，微霜作早寒。桐凋无宿叶，水退出新滩。室小才容膝，门低每触冠。平生只此是，何物动忧端。避俗嫌林浅，安贫觉屋宽。地炉烧葑火，土榻藉蒲团。稚子誇藜糁，高僧辍芋残。霜寒固难出，不怕笑蹒跚。岭下晨炊黍，津头暮系船。寒潮吞别浦，老木惨苍烟。市徙新山步，耕侵古庙壖。闲人不蓄帻，散发醉江天。雾雨林塘晚，风霜聚落寒。衣冠存简朴，农圃备艰难。舂簸荞供饵，蒸炊豆作团。此心如古井，无地起涛澜。碓舍临寒水，渔舟弄夕霏。乌将九子过，雉挟两雌飞。浮世萍无蒂，流年弩发机。常思南郑日，县驿跨骡归。"}