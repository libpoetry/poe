{"id":"501565","title":"奉次韩景昭县尹移文封赠感梦二亲之作","dynasty":"明","author":"林弼","text":"大钧播群品，亭毒一元气。人得秀而灵，中立配天地。眷惟异禽兽，实由识伦纪。笃孝尽子职，立爱自亲始。罔极终身慕，不忘永心矢。韩侯圣贤学，魏公忠孝裔。粤自英妙年，已与流辈异。显扬企前修，继述念先世。家声振有期，书泽流未已。一官岂禄择，十年为亲仕。甘旨幸父存，髫龀悲母逝。得母谅已难，事父当不易。过庭习诗礼，淑乡敦德义。善行遵圣经，嘉言徵信史。东隅光莫驻，西山景何恃。空兴风木哀，不逮菽水味。古来忠孝门，多出忠义士。惟理所可为，虽身不暇计。击楫祖逖誓，揽辔范滂志。赤心但守一，素节讵移二。驿骑方南归，鹭车亦东指。香红汎莲幕，新绿近榆里。人钦乔神君，职优习凿齿。宰邑应时需，亲庭思日侍。我殽既有嘉，我酒亦云旨。莫能养亲生，曷以慰亲死。邑令得疏封，天朝有常制。纡朱秩亦卑，焚黄情愈至。吾亲苟与荣，此官殆将弃。白日书赠文，孤云凝远睇。莱堂痛椿萱，邓林惭杞梓。子心一何悲，亲魂端可致。清梦绕庭闱，薄宦忘边鄙。恍若称寿觞，惚如奉盥器。怡愉接父颜，慈柔见母氏。应效婴儿啼，犹作斑斓戏。觉来忧思集，凄然霜露履。精神信交孚，感召乃若此。作诗载纪哀，临风几挥涕。我生在膝下，亦有显亲意。未能潘舆奉，仅得毛檄喜。秋雨洒泉扃，母魄已深闭。春风蔼家塾，父训幸闻礼。诗篇诵一再，心目顿清泚。朝盘欲忘餐，夜枕悄无寐。脩名曾未立，世味空复嗜。振后以光前，在此不在彼。既无致身术，曷尽为子理。遗经绝编韦，淡墨虚榜纸。青云孰唾手，清泉思洗耳。羡公孝有初，生得奉滫瀡。羡公孝有终，死得三鼎祭。锡类美颍人，全归善曾子。忠孝岂两途，君亲如一事。大纲久沦斁，颓风政披靡。愿言力扶植，庶以起衰替。千秋万岁名，无愧贤与智。"}