{"id":"1056670","title":"奉和内翰太中城南放鱼","dynasty":"宋","author":"吕南公","text":"沾沾水中鱼，生死岂有知。成形四气中，积渐长鳞鬐。但喜藻可依，未谙龙可随。茫洋天地间，寄命此郡西。岁有竭泽例，肯纵舍者谁。秋潦走海去，荒壕已愁饥。方将赴烹芼，逃避计若为。万里雷雨解，一时离兑暌。夫何遇仁贤，顾盼成嗟嘻。载悯口腹累，鲜能毫发遗。支川以三千，此独数亩池。脱尔仓猝急，吾其亡肉糜。呼舟送中流，狡吏敢挟私。曾是溃烂势，忽称太平时。波澜网罟多，要在慎所之。香饵不足爱，古言未应非。丙寅元祐年，内相守楚夷。恺悌见篇咏，鱼乎尔恩斯。"}