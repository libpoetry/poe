{"id":"1145784","title":"赠马明生诗二首 其二","dynasty":"隋","author":"太真夫人","text":"昔往昆陵宫，共讲天年延。金液虽可遐，示若太和仙。仰登冥灵台，虚仙咏灵人。忽遇榑桑王，九老仙都真。驾骖紫虬辇，灵颜一何鲜。启我寻长途，邀我自然津。告以鸿飞术，授以玉胎篇。琼膏凝玄气，素女为我陈。俯挹琳凤腴，仰止飘三天。云纲立尔步，五岳可暂还。玄都安足远，蓬莱山脚间。传受相亲爱，结友为天人。替即游形对，祸必无愚贤。秘则享无倾，泄则躯身颠。"}