{"id":"1252643","title":"柬王志元四首","dynasty":"元末明初","author":"郭钰","text":"山深草屋宽，溪回树阴绿。脩脩图画开，斯人美如玉。芝草长未齐，今晨雨新足。开门扫落花，坐石看修竹。天游邈难知，避世何忍独。白云归未归，借我半间屋。战尘暗南国，白日无晶辉。客行何惨戚，途穷不忘归。语及国家事，老气晴虹飞。朝饮南山水，夕采西山薇。嗟彼反侧子，捐躯逐轻肥。寒饿良细事，大义有是非。丛兰被幽谷，紫蕤含露滋。山深寡行迹，甘同秋草萎。春风偶披拂，遂为高人知。高人不敢佩，持以慰所思。红尘紫陌间，灼灼桃杏姿。人心各有爱，遗之亦何为。海月上苍茫，照我中庭正。香雾出帘迟，微风动花影。泠泠绿绮琴，拂拭尘埃净。一弹作新声，再弹成雅韵。三弹曲未终，感激谁与听？肃衿迟子来，无负春宵永。"}