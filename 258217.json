{"id":"258217","title":"梨花·中原节物正","dynasty":"元代","author":"高士谈","text":"中原节物正，梨花配寒食。黄昏一雨过，满地嗟狼籍。塞垣春巳深，花事犹寂寂。朝来三月半，初见一枝白。烂漫雪有香，珑松玉仍刻。芳心点深紫，嫩叶裁轻碧。懒慢不出门，双瓶贮春色。殷勤遮老眼，邂逅慰愁夕。一尊对花饮，况有风流客。酒阑思故乡，相顾空叹息。"}