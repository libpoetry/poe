{"id":"811381","title":"重送王晓沧次前韵","dynasty":"清","author":"丘逢甲","text":"江山霸气消沉尽，何处闽王有故宫？独客寻师海天去，无诸城郭夕阳中。才人从古不宜官，置汝髯参短簿间。北望中原数豪杰，左旗右鼓眼中山。一官便具奴才性，谁是英雄出此圈。且合看山持手版，钓龙台上啸寒烟。竞争世界论天演，此去闽中太有人。唤起群龙听梵唱，诸天同转法王轮。开遍岭梅日长至，霏霏寒雨飘船旗。诗中长记送君日，此是人天剥复时。落日浮云送客行，旧游回首不胜情。海山俦侣如相问，大鸟三年尚不鸣。"}