{"id":"547124","title":"商丘沈封君画竹歌","dynasty":"明","author":"于慎行","text":"梁王修竹不可识，千秋草合平台迹。平台主人墨君友，扫出檀栾一千尺。醉沈淋漓幅素看，枝枝茜翠若可餐。笔端乍觉烟云绕，堂上时惊风雨寒。寒声槭瑟生绡起，如在湘江秋色里。湖州以后称太常，此幅神真良足拟。主人种竹旧成林，千里提封自作阴。蟠根出地成龙骨，劲节凌霄引凤吟。高堂日远悲风木，手泽凄凉馀半幅。他日尚书阁上图，应写平台万竿绿。"}