{"id":"780708","title":"台城路 送姚怡云之江南","dynasty":"清","author":"龚自珍","text":"平生未信江南好，输君者番归去。明月扬州，古来英丽，端合仙才人在。俊游目许。有载酒词场，吹箫仙侣。艳想秾愁，一齐翻入四红谱。西风吟绪正苦。又牵情冶柳，离恨千缕。瘦砚敲霜，古笺啼月，真个销凝无主。相思怨汝。教独自凭楼，冷吟谁语。一掬芙蓉，送君肠断句。"}