{"id":"973941","title":"次韵斯远同彦章见过之作","dynasty":"宋","author":"赵蕃","text":"昔人结交谈耳馀，一朝变起肝脑涂。吾曹结交自有道，嗜好又况子与余。每忆见君吾里初，中间去君落江湖。归来忽忽夏复夏，相过凡几穷朝晡。君家仲容亦吾徒，向来亦恨天一隅。我今借屋得近市，渠乃屏迹田间庐。吾曹与物自多忤，颂诗读书犹论古。君才端可供王羞，而我不足供鼎俎。胡为爱我不弃我，匪但追随仍晤语。南山有约不可渝，可堪旧雨连今雨。"}