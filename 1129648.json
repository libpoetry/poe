{"id":"1129648","title":"偈七首","dynasty":"宋","author":"释法泰","text":"今朝正月已半，是处灯火缭乱。满城罗骑骈阗，交互往来游玩。文殊走入闹篮中，普贤端坐高楼看。渺渺邈邈，十方该括。坦坦荡荡，绝形绝相。目欲视而睛枯，口欲谈而词丧。文殊普贤，全无伎俩。临济德山，不妨提唱，龟吞陕府铁牛，蛇咬嘉州大像。嚇得东海鲤鱼，直至如今肚胀。火云烧田苗，泉源绝流注。婆竭大龙王，不知在何处。南山起云，北山下雨。老僧更为震雷声，助发威光令远布。德山棒下金沙异，临济喝中宾主分。到此若无真正眼，可怜辜负本来人。忆昔游方日，获得二种物。一是金刚锤，一是千圣骨。持行宇宙中，气岸高突兀。如是三十年，用之为准则。而今年老矣，一物知何物。掷下金刚锤，击碎千圣骨。抛向四衢道，不能更惜得。任意过浮生，指南将作北。呼龟以为鳖，唤豆以为粟。从他明眼人，笑我无绳墨。"}