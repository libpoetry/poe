{"id":"815773","title":"哭漳浦师","dynasty":"清","author":"钱澄之","text":"宣麻几日点朝班，谁遣单车自出关？久信赤符成两汉，空佔紫盖照三山！总戎已弃全军遁，丞相何难匹马还。长啸请缨虚有愿，惟馀涕泪洒龙颜！去岁吴门已变名，市中卖饼识邠卿。曾将逃死嗤张俭，何取狂生荐祢衡！南极有星通夜动，天隅一柱早时倾。入关狼狈音容阻，回首铜山哭几声！二月长干天昼昏，都人争举李膺幡。笑将涕泪酬知己，坐索衣冠谢主恩。无路请还先轸首，何人招返屈原魂！当年北寺留皮骨，此日南朝仗尔存！"}