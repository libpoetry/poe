{"id":"822951","title":"探春 问休庵消息","dynasty":"清末近现代初","author":"赵熙","text":"䆉稏吹香，音书隔月，孺人稚子安否。校尉摸金，将军负腹，风卷乱鸦飞去。小小春灯影，偏幻出、梨园几部。不应韵事唐宫，一枰猧局终古。弹尽哀弦何补。将破子家山，琴换珠柱。憎命文章，腐儒天地，谁把草堂赀助。且载花潭酒，作生日、荷花红处。转眼西风，笠头吹上秋雨。"}