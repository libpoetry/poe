{"id":"222483","title":"和余方叔病中见寄","dynasty":"宋代","author":"陈文蔚","text":"我说病闭门，机间了无触。故人送诗来，绸缪写心曲。胡乃稽报章，悼往牵服属。天理循自然，非敢故羁束。人生寿天定，心要无愧恧。逞欲千乘危，安分一瓢足。范睢倾穰侯，郦寄卖吕禄。何如北窗卧，酒熟巾自漉。况有圣贤书，可洗昏花目。一任岁月驶，流徙惊转瞩。安知疾疢馀，非以石攻玉。"}