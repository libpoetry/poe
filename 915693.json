{"id":"915693","title":"寄题赵漕秘阁东山堂","dynasty":"宋","author":"杨万里","text":"阿旦东山著乾坤，十雨世界三登村。阿安东山著一身，白云保社明月邻。此山祗合馆此客，千载阿谁敢争席。赵侯玉立隆准孙，洗空凡马追古人。千山万水略行遍，一锥卓住东洋岸。东洋山麓东复东，筑堂折简招两公。倒提北斗酌银汉，灵山作樽江作钟。浩歌小袖经纶手，笑与两公举天酒。东山今属赵家庄，敬请两公迁别乡。"}