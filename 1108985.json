{"id":"1108985","title":"读秦纪七绝","dynasty":"宋","author":"刘克庄","text":"黔首死于城者众，杞梁身直一微尘。不知当日征入妇，亲送寒衣有几人。匈奴驱向长城外，当日蒙恬计未非。欲被筑城夫冷笑，辒凉车载鲍鱼归。秦贱儒冠贵鞅斯，士生此际命如丝。可怜聚议骊山下，骈首趋坑尚未知。人所难言敢纳忠，祖龙虽暴却英雄。同时见者皆齑粉，肯活茅焦沸鼎中。怒发君山俄见赤，威驱海石亦遭鞭。儒生曰山东无盗，方士云海中有仙。逐客古人先后相，绝它柏翳皆兰陵。况书旧德优诸子，吕览今编入六经。通国无人敢挟书，峄山碑自篆虫鱼。至今览者赏奇古，先汉文章已不如。"}