{"id":"812297","title":"拟归白门","dynasty":"清","author":"汤贻汾","text":"纳纳乾坤落落人，几时能得白鸥驯。一船秋冷琴书鹤，万里身归老病贫。清梦已从天姥别，冻乌休望纥干春。汝南耆旧知谁在，车服无惭故里邻。二仲遥怜散若萍，还家凄绝借都亭。妻孥总历羊肠险，花月宁教犀首醒。春水鲥鱼三月白，秋风天阙六朝青。平生游侣焦琴在，尘鞅劳劳且暂停。"}