{"id":"496918","title":"燕京夜雪篇","dynasty":"明","author":"张元凯","text":"北风吹沙日无光，北门寂历鸣枯桑。须臾暮雪飞陋巷，蓬扉不开卧欲僵。西邻客子忽排闼，苍头蹇步持壶觞。恍如层冰甫挟纩，又似幽谷回春阳。何暇秦篝与齐缕，不去弹棋共格五。乡语绵蛮自少文，行酒峥嵘能用武。因忆边城雪作山，崎岖万里玉门关。冰连瀚海悬军入，冻断交河探骑还。以身许国宁惮死，安顾裂肤仍堕指。今夜相逢杯酒间，何如此辈沙场里。"}