{"id":"730140","title":"雪堂月波楼皆在府署前太守英公又作笠屐亭摩东坡笠像及刘文清公跋语于石皆外人所罕至也余既复至自省适新府署乃得偕赵式韩刘琴南张涤泉李华乡历览诸胜复为赤壁之游而黄州之胜始全览焉","dynasty":"清","author":"傅为霖","text":"搜境如搜诗，得之在委曲。春尽滞齐安，江山供镌琢。公府閟亭台，恍惚露头角。譬之椟藏珠，佳人在空谷。又如三神山，云中看仿佛。归帆郁不舒，奇缘竟相属。时当春服成，冠者得五六。雪堂契幽赏，笠屐拳芳躅。巍巍汉川门，月波手可掬。西山爽气来，翠滴新膏沐。相携出郭门，天光弄晴旭。疏柳涵春波，鱼苗竞相逐。夕阳下西岭，江光明绮縠。遥峰混远清，近郭裹浓绿。长歌归去来，明星已在屋。"}