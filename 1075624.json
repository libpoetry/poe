{"id":"1075624","title":"石佛道中隔水梅花满山","dynasty":"宋","author":"周紫芝","text":"平明跨羸骖，遥遵石头路。循山一溪横，隔水得幽处。树疑虬龙骧，石作苍虎踞。云庵有遗屋，突兀在烟树。方壶岂不佳，弱水无船渡。空馀恼幽香，梅花满春屿。心知姑射仙，兹焉饮风露。水自平湖分，香从一山度。风姿不自持，照影各矜顾。安得从之游，徘徊著双屦。"}