{"id":"1112390","title":"上张丞相十首","dynasty":"宋","author":"张元干","text":"闽粤诸侯地，春风尽去思。三年歌德政，万户绘生祠。位极聊方伯，谋深必帝师。待公安社稷，四海被恩私。广汉家山远，临川道路旁。安舆怀故垒，同气听甘棠。雪后风烟润，春归草木香。丹心驰魏阙，梦想万年觞。活国勋奇甚，平戎志未衰。肯从时论屈，自许世人知。豹尾遥临镇，蝉冠暂祝釐。天将擒颉利，露布舍公谁。百六古今有，两宫开辟无。兴师诚刷耻，奋袂竞捐躯。必挟三灵助，能令万国孚。九宫驱六甲，何患五单于。蠢尔天骄子，中原祸太深。野心殊叵测，内地任频侵。日昃那常晦，阳生自剥阴。德光非不僭，终识杀狐林。国士多孤愤，君侯特长雄。玉墀曾复辟，铁券会论功。宇宙尊文物，华夷界土风。力扶炎运正，此意合苍穹。衮绣春秋富，旂常事业新。三迁推孟母，一德表商臣。任重能知止，功成合保身。傥容陪几杖，同访赤松人。贱子居闾里，明公总帅权。姓名谁比数，礼遇每周旋。老去无三窟，闲中有二天。知音何日报，愿见中兴年。罪放丙午末，归来辛亥初。不谈天下事，犹诵古人书。利病明诸掌，危疑儆后车。他时果无悔，载籍定欺予。簪绂久已弃，行装今甚疲。买山如略办，毕娶更奚为。小筑开三径，躬耕趁一犁。赖公霖雨手，忍赋语离诗。"}