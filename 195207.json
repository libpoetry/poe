{"id":"195207","title":"南山下行","dynasty":"宋代","author":"戴表元","text":"南山高，北山高，行人山下闻叫号。旁山死者何姓氏，累累骸骨横林皋。鸟喧犬噪沙草白，酸风十里吹腥臊。中有一人称甲族，蔽膝尚著长孺袍。不知婴触为何罪，但惜贵残同所遭。妻求抱尸诸子哭，魂气灭没埋蓬蒿。人言杀身由货宝，山村岂得皆权豪。一言不酬兵在颈，性命转眼轻鸿毛。龙争虎斗尚未决，六合一阱何所逃。振衣坐石望太白，寒林夜籁声溞溞。"}