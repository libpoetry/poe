{"id":"1102942","title":"将进酒","dynasty":"宋","author":"周密","text":"莫舞郁轮袍，莫酌金叵罗。四坐一时静，听我感慨歌。君不见滔滔易水咸阳路，渐离击筑荆卿舞。酒杯在手醉不成，八创空绕秦宫柱。又不见睢阳夜战城欲摧，孤臣骂贼声如雷。酒不下咽指流血，白羽空射浮图回。古来志士轻一死，意气相期每如此。独醒自古欲何为，空留遗恨随流水。长歌感慨多怆神，不须闻此眉双颦。直须痛饮乌程酒，与君醉倒蘋华春。"}