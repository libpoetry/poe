{"id":"1105734","title":"上曾二丈仲成","dynasty":"宋","author":"王之望","text":"湖海元龙气尚豪，笑谈谁料已霜毛。文章家法西京在，兄弟才名北斗高。欲取功名酬老大，岂将州县叹徒劳。登坛不独风骚将，出幕他年看节旄。忆拜冰壶日下时，先君未老我方儿。庭闱一閟成今昔，世路重来太险巇。风义肯忘三益友，姓名愿入八哀诗。遗孤么么何能报，泉下幽魂傥有知。患难馀生二十年，一身孤苦百忧缠。文章昔谓古可到，踪迹今为人所怜。憔悴形容勋业镜，归依空寂祖师禅。不孤虽有山公在，恐逐龙舒下九泉。"}