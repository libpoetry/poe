{"id":"820830","title":"齐天乐 社集旧赋秋灯，意有未尽，复成是解","dynasty":"清末近现代初","author":"郭则沄","text":"蕉屏小枕初凉夜，羁魂为伊憔悴。剔桂香残，然兰恨迸，别是新来滋味。江郎老矣。只冷烬孤花，暗留欢意。一样竛竮，等閒墙角忍轻弃。春枝曾分舞席，忆罗帱半掩，钗玉声腻。雁后笼愁，蛩边伴影，多少伤心难记。霜衾唤起。怕剪碎柔红，梦痕俱坠。瘦鬓凭看，一星星惹泪。"}