{"id":"315160","title":"渡江云·病中得孟恒来书","dynasty":"现代","author":"龙榆生","text":"江南风景好，采莲唱罢，波渺正愁予。凤台怀旧侣，补种梅花，散策到山隅。宵深梦远，爱新来、绿满庭除。休更忆、槐柯酣蚁，一例了荣枯。何如。搔残短鬓，细领长图。指蓬莱征路。须共惜、罗阶玉立，击壤歌馀。平生未忘方家姊，道久要、肝胆还抒。珍重意，相望雾海模糊。"}