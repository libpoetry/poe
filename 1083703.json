{"id":"1083703","title":"次韵潘德鄜山行","dynasty":"宋","author":"史浩","text":"学佛以佛魔，学儒为儒缚。胡不朝隐几，㗳焉似南郭。是非风过耳，名利束高阁。回视平生心，无乃亦大错。便当息万缘，摆去如斧削。神游八极表，笑傲有馀乐。山水得胜处，一揽襟量廓。杖锡群峰颠，宫殿浮碧落。下瞰徐符岩，居然在山脚。众水会一涧，颓波泻珠箔。奔放出中涂，隐潭钟万壑。轰如破蛰雷，急似晴空雹。或复地中行，鸢飞鱼自跃。跻攀至飞电，乳窦知谁凿。向来因风絮，句法诚软弱。六花倾万仓，千古无锁钥。濛润遍寰海，何止洒林薄。凭栏眼欲眩，顿洗眵昏浊。翻身上妙高，愈觉吟魂矍。凿齿对弥天，相视两无怍。祇恐星轺登，蕙帐闻怨鹤。"}