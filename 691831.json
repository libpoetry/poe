{"id":"691831","title":"上巳海印寺二首","dynasty":"明","author":"李梦阳","text":"劳生苦役役，况乃值温阳。林园有嘉荣，蹊者生柔芳。秉蕳迹已陈，韨褉难独忘。驾言适莲宇，迂纡陟虹梁。峨宫延暮色，陂树蔼青苍。距知幽胜区，占兹佳丽乡。居然心境寂，弥增尘路伤。眺远及丽辰，登危开我襟。秉炬蹑佛榭，杳杳夕光侵。芳湖递澄鲜，幽隍覆层阴。毕景没长甸，轻霏变春岑。仰瞩双龙阙，却瞻上苑林。归翼矫以翔，鸿雁多哀音。荟蔚桃李场，孰分松柏森。"}