{"id":"49304","title":"丘大卿天柱峰图","dynasty":"明代","author":"张羽","text":"昔闻安期生，飘飖入秦京。上书三月初报罢，拂袖去作蓬莱行。却笑叔孙通，俯仰咸阳城。长生亦何补，身后留空名。何似长安少年客，天柱峰头煮白石。朝辞猿鹤下云中，暮逐夔龙侍君侧。绣衣乘骢马，蹀躞台城下。爱道心不忘，归来坐清夜。太平天子亲斋祭，新擢祠官捧圭币。紫坛醮火晓如星，独着衮衣朝上帝。翻思旧隐地，石室生青苔。来时壁上苍龙剑，七星剥落空尘埃。丹砂不复化，萝衣谁更裁。人生穷达会有命，何须千岁如婴孩。草衣木食苦复苦，王乔偓佺安在哉！寄语空山旧泉石，不须为我生悲哀。功名倘遂乞身愿，万里青天骑鹤来。"}