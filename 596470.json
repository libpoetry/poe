{"id":"596470","title":"留邸春斋即事","dynasty":"明","author":"卢宁","text":"卜居密迩双龙阙，举目瞻依五凤楼。风静宫云连粉署，日迟梁燕掠金沟。衔恩剩似沾春宴，入梦频惊报晓筹。远近山河环帝辇，方隅文轨会宸猷。陵园葱郁閒貔虎，阊阖清虚忆冕旒。北极网维称大备，南畿仪典绝相侔。赤心补衮惟天老，靖节安边仗世侯。领部直司钱谷计，忧时还悉甲兵谋。圣明谟烈全超汉，宗社灵长准配周。何用闻鸡狂午夜，更烦击楫矢中流。"}