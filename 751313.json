{"id":"751313","title":"观姚少师录童中州后和陶诗书后","dynasty":"清","author":"刘履芬","text":"道衍未入燕，能诗乃名诗。偶写友朋作，命意殊冲夷。中州旧相识，寄远界乌丝。一卷《后和陶》，书以徇心知。繇靖不再睹，自洗软媚姿。足知才力强，所施无弗宜。和尚故不错，责之何苛为。吁嗟太孙帝，柔弱祚渐衰。文皇一振厉，遂廓二百基。此见和尚功，长育亦不赀。世俗恢奇策，传闻多可嗤。要之游佛门，固是英雄师。往昔见摹本，手迹今兹披。他年请刊石，用补集所遗。"}