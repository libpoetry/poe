{"id":"1126377","title":"赵知宗挽诗三首","dynasty":"宋","author":"曹彦约","text":"壮日民师帅，中年国典刑。六分名郡竹，两粲使华星。綵戏方娱侍，丹旌忽篆铭。空馀泉一滴，万古叹清泠。三桂先猷远，公来应瑞芝。子能传世业，令欲遍孙枝。笏盛床应满，端闿橐已持。挂冠犹进秩，天意卜深知。汇水誇同邑，桐江事事贤。骨寒谁与地，言重却笺天。游宦常千里，归来共一川。西门今日路，忍泪入资延。"}