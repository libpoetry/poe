{"id":"816504","title":"昔梦四首","dynasty":"清","author":"曾习经","text":"无憀还有恨，惜别复伤春。欲织红鸳锦，亲镂绿玉尘。扣云通一语，烧烛掩孤颦。虚负瑶华梦，年年芳意新。忧患浮生事，还来读道书。银灯消昔梦，华屋及春居。寂历旧情谢，萧条清夜沮。行郎空柘弹，归马欲踌躇。蝶粉轻难触，龙香瘦自持。他时曾病酒，安坐且调丝。子夜沉沉去，年芳故故迟。琼瑰化清泪，不惜为酬伊。白马从骊驹，垂垂倒玉鱼。后门花月散，初日凤凰雏。浊水清尘感，凄馨艳怨图。未愁芳物尽，待寄陆郎书。"}