{"id":"1130482","title":"偈六首","dynasty":"宋","author":"释慧勤","text":"至道无难，唯嫌选择。桃华红，李花白，谁道融融只一色。燕子语，黄莺鸣，谁道关关只一声。不透祖师关捩子，空认山河作眼睛。日日日西沉，日日日东上。若欲学菩提，但看此模样。去年今日时，红炉片雪飞。今日去年时，曹娥读夜碑。末后一句子，佛眼莫能窥。白莲峰顶上，红日绕须弥。鸟啄珊瑚树，鲸吞离水犀。太平家业在，千古袭杨歧。金乌急，玉兔速，急急流光七月十。无穷游子不归家，纵归只在门前立。门前立，把手牵伊不肯入。万里看看寸草无，残花落地无人拾。无人拾，一回雨过一回湿。世尊有密语，冬到寒食一百五。迦叶不覆藏，水泄不通已露赃。灵利衲僧如会得，一重雪上一重霜。天左旋，地右转，古往今来经几遍。金乌飞，玉兔走。才方出海门，又落青山后。江河波渺渺，淮济浪悠悠，直入沧溟昼夜流。"}