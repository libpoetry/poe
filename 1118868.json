{"id":"1118868","title":"香林四首","dynasty":"宋","author":"陈与义","text":"绝爱公家花气新，一林清露百般春。是中宴坐应容我，只恐微风唤起人。丈人延客非俗物，百和香中进一杯。乞取齐奴锦步障，与春遮断晓风来。谁见繁香度牖时，碧天残月映花枝。固应撩我题新句，压倒韦郎宴寝诗。简斋居士不饮酒，一入香林更不醒。驱使小诗酬晓露，绝胜辛苦广骚经。"}