{"id":"967094","title":"彭城三咏 其一 戏马台歌","dynasty":"宋","author":"贺铸","text":"秦蛇已中断，刘项方龙战。叱咤沮风云，睢盱走霆电。鸿沟一画天地开，楚王洗剑东归来。新都形胜控淮泗，笼山络谷营高台。重瞳登览何为者，不知招贤知戏马。上如激矢下投丸，兰筋霜腕便回盘。半夜悲歌骓不逝，明日阴陵行路难。騋牝三千归汉闲，粟豆尤闻蠹县官。君不见华山之阳古坰牧，春风吹草年年绿。"}