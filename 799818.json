{"id":"799818","title":"赠西陵吴兴公","dynasty":"清","author":"董俞","text":"江城腊月雪花白，层冰峨峨照大泽。北风夜卷鸿雁号，念子犹为倦游客。君家正对天目山，江涛日夜鸣潺湲。翻然仗剑游淮泗，中都旧是兴王地。百战关河骨已枯，英雄割据何代无？昔人事业随流水，高歌击筑浮云徂。吴子生平重然诺，百年意气真堪托。肘后常悬数石弓，腰间屡吼千金锷。酒酣耳热兴飞扬，新诗往往凌寥廓。目下坎壈何足悲，人生富贵安可知？乌啼哑哑鼓声曙，明朝匹马下邳去。"}