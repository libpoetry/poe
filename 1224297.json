{"id":"1224297","title":"送马雍古御史抚喻河西","dynasty":"元","author":"揭傒斯","text":"我皇属忧顾，君子得安居。孟春风且寒，遗子以修途。四牡何翩翩，回首睇神都。我怀正纡郁，殽函忽已踰。积雪被长峦，萎者何时苏。岿彼莲花峰，上出浮云衢。白日皦以县，下视若玄墟。烟尘起西北，原野无定株。行者中顾怀，居者念其庐。黄河汹东流，乃自昆崙渠。四海岂不旷，切若肌与肤。亲贤远谗人，古以致康娱。君子诚多才，乃用在驰驱。秦陇阻关塞，岁月浩已徂。鞠躬尽明义，足为世所模。"}