{"id":"810760","title":"由施秉泛舟抵镇远七首","dynasty":"清","author":"牛焘","text":"山行日日厌蚕丛，离岸登舟兴不穷。闻说溪山奇绝处，欲从高浪驾长风。诸葛荒祠绝壑边，高滩雪浪下云巅。轻舟似过瞿塘峡，回首空怜上水船。奇峰迭嶂两相撑，鬼斧神工断不成。拟向云崖探酉穴，却从月下听猿声。穿云溜石百重泉，庐阜悬流空浪传。十里晶帘风捲处，沿溪飞雨落晴天。篙橹数声响磬钟，青天一线失高舂。波洄面壁疑无路，别有人村转处逢。林峦开处秀峰低，水曲山回绕绿畦。道出山阴难接应，舟行过去失曹溪。一曲山溪半日程，离奇险怪画难成。文章信有江山助，谁似龙门具胜情。"}