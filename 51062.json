{"id":"51062","title":"题朱泽民小景并诗后","dynasty":"明代","author":"吴宽","text":"睢阳画癖不可医，睢阳作画真画师。岂惟长绢善挥洒，只此短纸谁能为。野旷天寒气萧爽，人坐茅亭绝尘想。阶前旧雨客不来，天末晴云心独往。青山滴滴青于苔，平地忽见芙蓉开。秋声似向耳边起，石上乔松若个栽。意长要在无多笔，余墨淋漓缀唐律。诗中有画画中诗，百年再见王摩诘。"}