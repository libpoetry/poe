{"id":"670114","title":"送永宁许使君 其二","dynasty":"明","author":"李攀龙","text":"使君落魄高阳徒，结交李生仍狂夫。醉后裂眦一相视，怒发上指浮云徂。白日并堪出肝胆，黄金谁为收泥涂。长安少年太巧宦，依倚权门何事无。失策始就公府辟，得意岂领蛮夷符。尔今折腰揖下吏，我更掩泣临穷途。奇数能令遇合变，美才常被功名愚。武溪毒淫须自爱，九重沈深不可呼。忆昔终军击南越，乡里小儿何其粗。荒服尽沾大汉德，单车入郡歌来苏。固知永宁之州才如斗，天子求贤三辅图。傥有徵书到迁客，五马好过秦罗敷。"}