{"id":"408261","title":"酬甘云庵先生","dynasty":"近现代","author":"冯振","text":"春初我公来苍梧，不辞穷巷回高车。下交好士古亦有，俗薄此道今应无。故知天地方蹇塞，贤士只合侪狗屠。酒酣耳熟歌慷慨，拊掌击案相喧呼。公发歌喉杂流徵，抑塞寥亮争奔趋。有如长江赴巨海，急峡捍水水盘纡。又如出门行万里，儿女嗫嗫交欷歔。高楼满坐嗟神妙，侧耳静听谁枝梧。丈夫失志无所用，郁作商声欢酒徒。若使骅骝骋大道，要看神骏当先驱。迩来一别一百日，高怀磊落今何如。盈盈一水不可渡，心之怀矣愁双鱼。忽蒙赠我勾漏作，珠玑错杂堆珊瑚。急弦要自有促节，似听当时歌嘻吁。再三诵读更叹息，世之迂阔孰如余。过蒙先生谬奖进，弥觉惭恧形颜污。如今四海满荆棘，豺狼罴虎当通衢。人欲横流赖君子，廓清之功属吾儒。愿公更唱阳春曲，坐使乾坤万象苏。"}