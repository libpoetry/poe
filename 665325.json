{"id":"665325","title":"故太傅于公谦","dynasty":"明","author":"郑善夫","text":"太傅出南方，眉宇天人表。曩在英庙朝，谠论多了了。三边正统末，兵戈日俶扰。先皇巡朔方，敌骑伏潢沼。黄云阨塞垣，仙仗迷周道。法驾一蒙尘，作意索金宝。京城既摇动，和议杂纷纠。公时赞戎机，决策截澜倒。告庙定储君，誓众守隍堡。耀兵向阴山，直欲举征讨。居庸扼咽喉，铁马岂得捣。坐令敌计穷，食尽师遂老。翠华果全归，黄屋免再造。虽重获罪戾，社稷功非小。功高反杀身，于古亦常有。固由天威赫，实为青蝇挠。天日终辉辉，即见是非瞭。神衷启后圣，殊锡达幽眇。忆昔靖康乱，谋国何草草。堂堂宋诸良，唯唯遵和好。甘心拜仇敌，所以至绝岛。直书在史氏，公节须皦皦。"}