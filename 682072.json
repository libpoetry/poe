{"id":"682072","title":"和用韫七夕二首","dynasty":"明","author":"余继登","text":"岁岁天孙此合欢，月明双照泪痕乾。深情已自托云雨，翻向灵禽借羽翰。秋净云霄冷绛河，黄姑织女夜相过。鹊桥渺渺平如掌，不似人间风浪多。露冷天高榆影秋，纤纤新月上帘钩。无端云汉看牛斗，添作深闺一夜愁。星桥云拥彩鸾归，莫遣龙梭罢夜机。闻道西征诸将士，秋风犹着旧时衣。斗转天街夜渐深，从他男女自穿针。拙人懒乞人间巧，且向良宵醉二参。"}