{"id":"641440","title":"奎倚席渭城校室伏承耕学袁公雪樵秦公二先生远自故里寄惠新诗教诏之谊暌离之情备溢乎辞捧诵再四感愧交并不能已已既次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也 其二 答雪樵","dynasty":"明","author":"殷奎","text":"淮海题诗诧老成，远将关辅慰愁情。危机重叹吴三陆，开迹难招鲁两生。皎皎白驹谁复絷，嘤嘤黄鸟自相鸣。橘林亭子垂霜实，翘首仙凡隔凤瀛。"}