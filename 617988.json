{"id":"617988","title":"题初夏美人花石","dynasty":"明","author":"何吾驺","text":"昨日闻春归，春花添烂熳。四顾蓓蕾时，一倍增愁叹。含情不自开，风雨生忧患。霎霎近炎天，轻阴开团扇。细坐石假山，商量花底面。安得千日花，照此长美娈。贵人盛光宠，车毂如流转。簇坐散流霞，紫光激夕电。俯仰慨以慷，朱丝时流变。啧啧少年子，为乐当满愿。"}