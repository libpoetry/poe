{"id":"1114200","title":"赵叔?运判见示宣和御画二轴其一马举足奋迅将起其一兔正面踞地齧草皆绝去笔墨畦径间意态如生精妙入神伏观叹息感慨因赋诗二篇以赞扬宸翰且叙小臣悽愤之情云 马","dynasty":"宋","author":"李纲","text":"宣和天厩多清新，肉鬃汗血皆翔麟。圉人牵来赤墀下，宸笔落纸亲传神。非行非立非驰逐，独写腾身前举足。展沙奋迅欲嘶风，骧首骖驔初喷玉。流云飞电五花骢，庭前榻上双真龙。始知韩干画多肉，坐使冀北群皆空。銮舆远狩龙荒外，八骏瑶池杳何诣。空留此马落人间，感愤暗洒累臣涕。草枯霜落秋风高，中山之兔初长毫。天姿狡健雅善走，韩卢宋鹊纷腾逃。帝居深沉九重里，何自得此山林意。枯荄咀嚼如有声，缺口长须耸双耳。宣和天子储聪明，天纵将圣尤多能。万机閒暇戏染翰，作此东郭髦鬅鬙。胡尘漠漠暗沙碛，属车一去无消息。安得壮士东擒胡，鸡鸣问寝还龙德。"}