{"id":"1110154","title":"和再游二首","dynasty":"宋","author":"吕陶","text":"仙居殊不类樊笼，潇洒清凉皆可封。寒溜恰如扬子水，脩筠应有稚川龙。云深况是门无客，人去惟闻鹤在松。向此却疑推律法，应钟何事代林钟。石门高下两相通，冰屋初开不复封。睡稳好攲方水玉，味清须试密云龙。诗筒迭和难亲笔，谈柄閒摇屡折松。便写姓名镌翠壁，休论功烈刻华钟。"}