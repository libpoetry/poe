{"id":"421099","title":"贺新凉 其四","dynasty":"近现代","author":"苏渊雷","text":"旷望迷天野。试凭高、川原荣悴，奔来足下。风鸟云樯千里外，多少桃殇杏嫁。又绿遍、桑麻入画。赤伏黄图天步改，惜生郊未放华山马。忧悄悄、为倾泻。来鸿去燕随公社。共熙攘、尝新馈岁，昔犹今也。莫数唐愁并汉恨，付与长亭曲榭。况度尽、神州残夜。察察汶汶身自主，问世人皆醉谁醒者。云水阔，且销夏。"}