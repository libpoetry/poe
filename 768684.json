{"id":"768684","title":"霜叶飞 黄芽菜","dynasty":"清","author":"沈皞日","text":"晓锄烟际。苔泥浅，篱根深种沙嘴。层层分叶细抽心，匀注陂塘水。便一似菱鲜藕脆。霜天生摘斜町里。看冻抱筠笼，翠袖护、纤纤不用，井华重洗。炊火检点山厨，并刀初试，也胜莼滑风味。调辛寸煮青瓷贮，香沁牙龈美。佐冷淡、晶盘久矣。春三秋九园丁事。挽小车、声声唤，曲巷层门，半年燕市。"}