{"id":"241918","title":"从道益声自清江送至樟镇别后书怀","dynasty":"宋代","author":"罗公升","text":"故人虽合并，贫路惜羁旅。孤蓬远追送，未怯危路阻。当年滕王城，跌宕欣得侣。朱颜侮华发，笑口失愁绪。那知更世故，侠客变处女。西风凄破帽，细雨杂参请。羽书虽云急，飞斝未忍去。嗟予百忧集，俯仰辄龃龉。萧然一匏笠，四海莫我处。断崖挥手处，别意写双艣。夜阑江树摇，尚想客凝佇。"}