{"id":"1049490","title":"效皮陆体药名诗寄李献甫","dynasty":"宋","author":"冯山","text":"半夏劳奔走，当归计未成。向乌头雪白，虽远志澄清。白屋游偏早，青云梦数惊。预知皆系命，无患可伤生。泉水怀乡国，灵仙得古城。萎蕤差病力，安息愧民情。兰草园池静，槐花道路平。野翁宜散诞，故纸任纵横。问话思黄叶，论文忆长卿。馀粮添瓮盎，乱发散簪缨。紫茜江山秀，婆娑桂柏荣。枫香馀雨气，桐叶变秋声。险语尝钩吻，昏瞳屡决明。鸬鹚閒自酌，琥珀向谁倾。莨宕官资浅，螵蟏活计轻。每将苏子校，多谢使君名。满把黄金屑，知音白玉英。青箱空聚古，败将敢论兵。苦练诗方就，旁通笔未精。前贤如及已，海藻愿题评。"}