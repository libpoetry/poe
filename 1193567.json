{"id":"1193567","title":"题故人废宅二首","dynasty":"唐","author":"方干","text":"举目凄凉入破门，鲛人一饭尚知恩。闲花旧识犹含笑，怪石无情更不言。樵叟和巢伐桃李，牧童兼草踏兰荪。壶觞笑咏随风去，唯有声声蜀帝魂。寒莎野树入荒庭，风雨萧萧不掩扃。旧径已知无孟竹，前溪应不浸荀星。精灵消散归寥廓，功业传留在志铭。薄暮停车更悽怆，山阳邻笛若为听。"}