{"id":"747973","title":"南洞","dynasty":"清","author":"郑珍","text":"南洞更奇极，壁立千丈崖。谁将顾陆画，挂向苍江隈。崭崭丹翠间，错落金银台。石扇敞云顶，画檐飞嵬嵬。路缘屋脊上，僧出蜂孔陪。高空来鬼神，中天风雨回。凭阑望晴霄，天门如可阶。安知已巉绝，异境中岩开。五步一小峰，峰峰瘦皱排。石林夹幽径，绿蓊掌大苔。沈沈静白日，花深无鸟喈。浑忘在壁上，竹影摇尊罍。坐疑西南徼，兹胜何由胎。帝应怜黔山，鬘花而髻魋。为割海上奇，一令耳目恢。有力夜负至，左股失蓬莱。孰云过者过，观者返自涯。长啸语山灵，孤诣自古来。"}