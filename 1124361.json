{"id":"1124361","title":"闻城中募兵有感","dynasty":"宋","author":"项安世","text":"调发年多籍半空，虎符招补至闽中。庄农戎服来操戟，太守儒装学拍弓。去日初辞乡树绿，到时愁见戍旗红。募金莫作缠头费，留制衣袍禦北风。莫在军中日募兵，万夫鱼贯列行营。悬金都市招徕广，立的辕门去取精。二石开弓犹恨少，双重被铠尚嫌轻。伍符□属他人手，历历空能记姓名。"}