{"id":"814083","title":"秋日怀幔亭先生二首","dynasty":"清","author":"陈维崧","text":"百二山河极望残，一门群从尽南冠。谁怜鹦鹉笼中语，大有琵琶塞上弹。寂寞金鸡双阙迥，飘零石马七陵寒。锒铛夜宿昭阳殿，疑作西宫月影看。秋色苍茫上佩刀，故人消息梦魂劳。石城剧报收袁粲，鲁国惊闻捕孔褒。雪窖羝羊双涕泪，锦官杜宇一悲号。好凭万骑平南将，急趁江风挂战袍。"}