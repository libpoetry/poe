{"id":"1177946","title":"劝善吟","dynasty":"唐","author":"孟郊","text":"瘦郭有志气，相哀老龙钟。劝我少吟诗，俗窄难尔容。一口百味别，况在醉会中。四座正当喧，片言何由通。顾余昧时调，居止多疏慵。见书眼始开，闻乐耳不聪。视听互相隔，一身且莫同。天疾难自医，诗癖将何攻。见君如见书，语善千万重。自悲咄咄感，变作烦恼翁。烦恼不可欺，古剑涩亦雄。知君方少年，少年怀古风。藏书拄屋脊，不惜与凡聋。我愿拜少年，师之学崇崇。从他笑为矫，矫善亦可宗。"}