{"id":"807667","title":"绮罗香  龚节孙录余所选今词赋此奉柬","dynasty":"清","author":"陈维崧","text":"浪打新亭，霜飞故国，谁许词场称霸。红豆金荃，漫向夜深誊写。半閒钞、酒馆银墙，半偷传、妆楼罗帕。到如今、粗比牛腰，丛残卷轴蜗涎挂。太息韦庄牛峤，问如何偏遇，极天兵马。珍重君家，重觅蛮笺细砑。看残秋、满箧香词，是老夫、半生愁话。嘱宵阑、好护乌丝，莫使缸花灺。"}