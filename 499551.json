{"id":"499551","title":"哀诗录寄富溪朱孝子且以自哀吾母云","dynasty":"明","author":"邓雅","text":"吾母久已殁，汝母亦不存。哀哉不有母，何由生我身。幼小俱失怙，丧乱家益贫。衣食仰慈母，教育乃成人。母殁身独在，再见嗟无因。慈乌未返哺，哀鸣夜达晨。呼天杳不闻，痛恨何由伸。母德实深厚，至哉比坤元。报答恐无地，扬立当显亲。曾参有明训，与子书诸绅。"}