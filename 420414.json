{"id":"420414","title":"梅影 顾明养疴滇东，镌寄词印，赋答","dynasty":"近现代","author":"沈轶刘","text":"浦云傞。带乌蒙曙色，烟树外，移情处，逗起春多。皱出桃花细浪，清明近、徐觉风和。念去后湖帆，妙传阿堵，愁中室女，亲伴维摩。走壁沧洲，凭拈取、天涯图本，羡行縢、鹤乡竹岫频过。真痴绝，借茶铛药臼，独遣蹉跎。消磨。经时病旅，剩笔砚丹青，难画修蛾。石勒燕然，铭劖剑阁。写尽西南神怪，却写哀荷。昔梦荒唐金马使，应诧当年老子竟婆娑。江东旧雨，几人还在，千尺淞波。离魂短、升庵未返，古滇谁志，曼生长客，绛绶遥驮。晦迹关河。赭衣幽恨，负胥靡、作意遍张罗。等绕关鸡竿，凌晨叫雾，把浅朱深白，一齐钤入黄紽。锦匣秘、秦文萦铁线，汉篆灿雕戈。大梁奇侠寻常事，直教捼损红螺。任酒边弹指，无心忏业，但楼头侧帽，饱食闻歌。断送流光君知否，碧川芳草归期误，槁发全斑可奈何。翘诵濂溪新谱，端须印满康窝。"}