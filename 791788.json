{"id":"791788","title":"题张樵野少司农运甓斋话别图","dynasty":"清","author":"缪祐孙","text":"才挟五岳驱八灵，文章谕蜀恢逖聆。罢赓李白采石句，思拓令史燕然铭。三十六国纷来庭，银河迭瞩锋车停。唐恪撤卫李环揖，关门奚恃泥丸扃。二万馀里夷唇陉，展币拭圭驰飙軨。更跨西海驭米雪，玛琉铛泻蒲萄青。殊乡苛例殊不经，捆载迫止百越舲。拥节要约喻威信，矢革杰黠涤膻腥。专对之伟闻天廷，陈书珲瑃穷厥形。方今大农兼典属，洸潒设施灵甘零。忆昔宽田恣游访，曾考漠北服匿瓶。逾跃风尘竟二载，绿莎未识河中厅。展卷感念望江叟，当年惜别愁云萍。顾祠雅绘椒繁馨，清言松下无由听。噫嘻肇春令甲布，流天照曜含誉星。"}