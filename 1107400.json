{"id":"1107400","title":"离临安舟中有怀山薮朱文之子聊作五绝以寄","dynasty":"宋","author":"史尧弼","text":"杨柳垂垂小港流，杨花无算远空游。离情自是纷如絮，不是伊能惹客愁。无赖南风怒客船，梦魂惊撼不成眠。何当月白虚窗夜，仍复论文更说禅。仙舟轻漾首仍西，我独南征未得归。相望两鸥空浩荡，何如双鸟共鸣飞。吴楚风光美甚都，好雕肝肾细扪摹。还家若问东西事，为举新诗当画图。亲庭遥望属坤隅，凭子还家与说吾。为道江南足鱼蟹，乡来不复似臞儒。"}