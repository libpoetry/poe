{"id":"316240","title":"念奴娇·题瘦石所藏朱彝尊《梧月词序》墨迹卷子","dynasty":"现代","author":"钟敬文","text":"饥驱人去，信轮蹄踏遍、雁门羊石。故国故家零落尽，忍对铜驼荆棘。覆楚东瓯，椎秦博浪，一念缠胸臆。胥涛如吼，古今悲恨同激。多事章奏推贤，大廷呈艺，博得金门籍。赐第赐餐承雨露，腾笑歌诗成集。志士缁衣，故人碧血，往事宁堪忆。移家愿杳，人间留此残墨。"}