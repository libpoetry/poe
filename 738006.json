{"id":"738006","title":"乙丑秋孟颖仙告予贫甚质衣助之偶检文箧见其旧字感而赋此不必寄孟也","dynasty":"清","author":"戴亨","text":"南海有奇香，置诸崔嵬博山之金炉。朱火扬其芳，光彩氤氲凌上都。豫章楩楠在空谷，雨露之所濡，造物之所育。坚理直干经千春，梁栋不为用，樵夫牧竖摧为薪。君不见欧冶子，能因国君铜铁利，铸作金钟大镛器。而令为身谋，不能自作一鼎觯。园女拾宝戟，但用刈秋葵。盲者得宝镜，不堪盖陋卮。干将莫邪补破履，不如市头三钱锥。君不见百里奚，鬻身仅直五羊皮。陈平宰割天下奇，奉身安能烹只鸡。古来贤豪遇合有迟早，其中不遇亦岂少。遇则堪为帝者师，不遇但为蓬蒿老。君不见唐时宰相张公镐。"}