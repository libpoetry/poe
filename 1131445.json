{"id":"1131445","title":"虎丘劝农","dynasty":"宋","author":"虞俦","text":"春事三分破二分，山郊劝相岂虚文。通宵已过台前雨，破晓谁耕陇上云。士女携壶方杂遝，老癃扶杖亦欢欣。迂疏为郡浑无补，只把丰年答圣君。风月联翩别驾分，双凫飞舄总能文。苔痕点绿山头石，花影浮红水面云。一舸鸱夷聊尔尔，千岩啼鸟自欣欣。徘徊斗粟归田缓，堪笑痴顽老使君。"}