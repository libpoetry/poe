{"id":"518518","title":"与原善话旧","dynasty":"明","author":"张吉","text":"天寒群壑幽，客散四壁静。跻攀肯堂馀，捕逐而翁影。汨汨伊闽波，沿流固知迥。王明梗时福，辛劳叹脩井。土苴把馀馨，金珠犹厌秉。可堪泪交堕，不见论思永。先生旧锥囊，举世看脱颖。虓虎困耽耽，三年恶声屏。古来设机阱，天视高自炳。变故等冻炎，其如我心整。至今发如漆，遐毂念方骋。"}