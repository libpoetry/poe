{"id":"697171","title":"明晨邦相为具邀余同次公登兰阴山迨暮乃别","dynasty":"明","author":"胡应麟","text":"绝磴飞梁杖底回，阑干遥望夕阳开。天悬万壑低吴岫，地拥双流抱越台。赋就定应雄屈贾，游成端不负宗雷。丛兰满目堪携兴，一为千秋辟草莱。扪萝日暮到苍茫，绝壁看天兴转狂。三洞霞光回蜡屐，九峰云色堕胡床。青精欲借仙人箸，白练偏题国士裳。怅望十旬虚左意，片帆箫鼓下浔阳。"}