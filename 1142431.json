{"id":"1142431","title":"咏史 李陵","dynasty":"宋末元初","author":"方一夔","text":"都尉出塞北，全军战浚稽。喊声春霆震，杀气阴云低。单于不相识，借问将军谁。将军本将种，氏族派陇西。天明鼓音死，剑斩军士妻。尘沙昏白日，道路东西迷。马蹄去不返，边草空萋萋。高堂视白发，到死长悲啼。归期日复日，老病天一涯。可怜龙门翁，空作无阴儿。"}