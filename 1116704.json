{"id":"1116704","title":"送欧阳主簿赴官韦城四首","dynasty":"宋","author":"苏轼","text":"凤雏骥子日相高，白发苍颜笑我曹。读遍牙签三万轴，却来小邑试牛刀。出处年来恨不齐，一樽临水记分携。江湖咫尺吾将老，汝颍东流子却西。白马津头春水来，白鱼犹喜似江淮。使君已复冰堂酒，更望重新画舫斋。道傍垂白定沾巾，正似当年绿发新。故国依然乔木在，典刑复见老成人。"}