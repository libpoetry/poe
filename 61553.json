{"id":"61553","title":"短歌行·推弦拂柱","dynasty":"清代","author":"沈野","text":"推弦拂柱，歌我浩曲。浩曲未歌，肠中踯躅。青青前溪，可鉴光仪。他心自喜，我心自悲。河中有船，不载客还。尊中有酒，不令客欢。栖栖何者，归以为期。絺衣生虱，鞋袜多泥。世人结交，安得常好。他乡寄食，安得常饱。主人良贤，客兴愁叹。报恩虽易，受恩实难。野鸡喔喔，夜长不晓。披衣庭除，月没树杪。士贫者贱，客久者贫。不如归去，可以葆真。"}