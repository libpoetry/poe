{"id":"682977","title":"南巡八首（世庙幸承天作）","dynasty":"明","author":"尹耕","text":"都护承恩出汉宫，行军使相陛辞同。九边雨露旌旗湿，万乘云烟警跸雄。蟒服尽颁中帑赐，虎头谁觅贺兰封。朝陵不是瑶池会，按辔真存细柳风。正阳高辟照重瞳，武阵前驱驾六龙。旗影忽看天际外，銮声时在柳阴中。金根雷动宫车转，雉尾云屯帐殿崇。执锐愧无承义志，从桥实切大夫忠。传闻大驾渡滹沱，圣德当天水不波。曲逆晓烟迷朔岳，常山春雨见阳和。万家鸡犬荆门近，千里莺花辇路和。无奈腐儒忧伏枕，只缘卑湿楚中多。天上黄河白昼来，春风龙舰锦帆开。龟鱼跃浪承颜色，箫鼓缘堤落杏梅。照影昔呈希世瑞，横流今见济川才。十年垂拱宽民力，却笑宣房起暮哀。衮衣暮入飞龙殿，明祀朝歆纯德山。不为弓刀留汉水，岂应松柏惨愁颜。翠华映入飘仙洞，紫气浮空拥穆关。父老不须南望切，扫除霜露便应还。宋昌夜佩汉军符，张武乘时亦丈夫。自是王门多将相，不关六合定须臾。租蠲云舍民逢岁，晏锡兰台酒既濡。圣主功高汉文帝，承天原不比中都。一骑飞尘入建章，文华诸老共焚香。开函宛见天颜喜，草奏先书圣嗣康。趋命追呼盈省闼，有时颠倒著衣裳。更闻慈庆祈冥福，晓夜垂堂虑更长。绿鬓伤春画省郎，十年簪笏恋明光。长贫曼倩糟糠厌，多病相如药饵忙。忧国屡挥南望泪，思家空断北归肠。何时得奉公车问，应有封章锦瑟傍。"}