{"id":"682806","title":"小金山留别","dynasty":"明","author":"区越","text":"山寺悬登客住船，晚逢佳景亦延缘。潮生远海风行地，云扫长空月满川。浩笑出门真万里，重期促席是何年。平生亦有忧劳念，总为浮名恐不然。别酒难禁过百卮，醉依禅榻鬓丝丝。空堂入夜蛩争沸，垣竹低阶月自移。直以可行求可止，须知同是故同非。江湖一梦坚难破，未拟何时此拂衣。"}