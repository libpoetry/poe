{"id":"429331","title":"客多劝病中勿作诗占此答之","dynasty":"近现代","author":"黄浚","text":"病夫傀独如枯僧，绳床缚梦窥孤灯。一从瞀眼负秋魄，卧及风力催檐冰。累旬越渫罹大札，府种交轹忧成症。胜衣素已苦羸顿，那敌熛飓纷凭陵。用知维摩非得已，示疾特为群生矜。势有至难术乃圣，勿药竟可苏懵憕。宵来一涊告脱热，霍若大赦欢中兴。可怜万念陷眢井，鸡竿此际谁当徵。平生诗垒颇摩厉，蝥弧夺既还先登。卫青不死实天幸，收合煨烬犹差胜。其馀事变杂朝市，置勿挂齿吾皆应。独兹吟境逝复得，色喜正可誇宾朋。人生有情在胸臆，孰肯木木侪痴蝇。安心是药语良审，奈此佳句千崚嶒。要知世有不龟手，未患寒壑探蛟罾。跰跹诘旦得学步，便有世故奔填膺。尔时索句恐寥落，宁获馀力涂溪藤。短章自释博君噱，休语流俗资疑憎。"}