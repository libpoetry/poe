{"id":"1250610","title":"望钟山作简周先辈","dynasty":"元末明初","author":"宋濂","text":"钟山菀如沐，绣巘孕春饶。生黄归灌棠，骇绿乱陵苕。谷沸桃雀集，飙回川景娇。兹今愧畜轸，宿昔忆联镳。陟峻鼻生火，酣芳脸带潮。诗情霞间迥，酒缬望中销。偏怜晴萝思，长丽凉月宵。文园病渴吻，沈生减围腰。江表周公子，华采双凤翘。逸兴如遄举，相随撷鞠苗。"}