{"id":"1063844","title":"张野人求诗","dynasty":"宋","author":"释德洪","text":"醉看湘山二十春，杖藜疾趋旋路尘。儿童拍手呼不住，并行磨之不怒瞋。人间祸福本无象，引手按之如有神。草鞋不踏公卿门，术中玉石两俱焚。不知世上有憎爱，一味但觉山林尊。得钱行沽付一醉，儿啼妻号了不闻。孔仲山为阿里卒，吴门亦藏梅子真。何年笑跨紫云去，举手山头谢世人。"}