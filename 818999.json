{"id":"818999","title":"赠任公 二首 其二","dynasty":"清末近现代初","author":"夏曾佑","text":"衣食困庸才，遂老关山路。对人诩流略，清夜知其误。沧海正横流，箜篌唱无渡。所望我佳人，崛起匡天步。长啸览太空，国土恒沙布。而子都不游，乃独游此土。此土亿万年，又与此时遇。嗟哉天所戮，那得知其故。为子发图书，治乱纷如雾。一治一乱间，铁血为其具。譬如一滴水，微虫逞威怒。既生微虫间，此怒讵可措。落月满征衣，烟帆从此去。雪耻酬百王，无为疾所怖。"}