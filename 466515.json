{"id":"466515","title":"次韵黄仲则绮怀十六首","dynasty":"当代","author":"刘雄","text":"曼舞飞琼体最轻，怜才青眼尚分明。依然昨夜悄立处，仿佛他生难尽情。霜后梧桐心欲死，雨中荷叶恨先成。遥知共饮长江水，日夕东流作楚声。生小娇憨擅性灵，欲将幽梦锁云屏。一帘月色春相忆，四壁虫声夜未宁。谁适为容情惘惘，伊余来塈态停停。人间亦自有银汉，痴对牵牛织女星。已诉秋怀上绿苔，前尘如梦岂重来。珠沈沧海波心碎，月照彩云天际回。欲逐空花垂短翼，偶听娇语起寒灰。红冰又涴琥珀枕，拟向醉乡深处偎。一自去年相识初，盈盈梦到水云居。征鸿惯作伤心字，明月时开两地书。不尽连丝悲碧藕，相怜并蒂羡红蕖。扁舟会向西湖去，伊唱清歌我钓鱼。欲绝相思不复望，那知酒后更情伤。捧心天与姗姗骨，透体谁令裛裛香。辛苦耽诗称弟子，殷勤掷果问檀郎。伊人自爱松风调，肯作画眉时世妆？他生难卜惜今生，心篆消残自听筝。乌鹊不来空七夕，蓝桥谁使报双成。西湖想象春风面，蜀道分明夜雨声。差拟长房能缩地，万维网际惯经行。明镜无端失旧容，狂歌痛饮未惺忪。相思岂铸人间错，为道不期尘外踪。难识痴心伤屡屡，空成绮语叠重重。莫因惆怅减餐食，犹得清宵梦里逢。雨声风色满罘罳，惨淡离愁断续疑。长簟竟床心冰处，短衣欹枕夜阑时。经年情结凭谁解？刻骨馀酲只自知。望极天涯同下泪，仍留无补绮怀诗。独上高台已半醺，西风雁唳最先闻。水晶易向尘中碎，金钿难从云外分。石记三生原有梦，酒倾千日竟何勋！可怜孤馆寒灯夜，自托微吟欲不群。几曾磬折羡王侯，万感中宵咏四愁。牛鬼于今成自笑，羊车何日得同游。人间难报唯青眼，醉里悲歌速白头。即趁秋风远相访，莫书咄咄且休休。青山一发月鬅鬙，隔岸相呼水鸟应。怨去吹开梅万朵，愁来酤取酒千升。乍当远别惊梦破，还敞萧斋看日升。料得罗敷正颙望，此时首疾可能胜？孤鸟长空万古沈，眉间心上一时侵。阴晴晕改天中月，寂寞魂牵世外林。琪树难攀仍望望，朱弦已绝独愔愔。那堪江汉犹河汉，幸有素心同素琴。夜深惯看月玲珑，片刻相陪晓梦中。后会未逢青鸟使，前身合是首阳虹。滴残秋雨苔痕碧，灺尽春心烛焰红。回首流光如逝水，年华恨不与卿同。彩笺尺素掌重摩，惆怅温馨可奈何？宛转歌喉屏际度，轻扬舞袖梦中过。情如太上忘方好，痴比长康恨自多。想见梨花千树底，他时执手对梨涡。无心说剑爱听箫，一点灵犀千里遥。孤影徘徊满楼月，高吟断送可怜宵。已持誓水惟思汝，渐识人情不梦蕉。欲向空王问因果，衣香底事未能消？轻抚琴书已惘然，当时萍迹似游仙。不辞才薄凭诗写，颇厌愁多藉酒眠。烟柳画桥还寂寂，鬓丝禅榻自年年。倘能相拥头俱白，何惜羲和快着鞭。"}