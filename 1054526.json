{"id":"1054526","title":"月庵歌","dynasty":"宋","author":"邹极","text":"吴侯之来适荒年，政修民苏犹解悬。庭无留讼狱屡空，百姓爱悦奸吏悛。公馀何以度永日，坐督皂隶先疏泉。泉潴为沼净可鉴，清范即与名俱传。今年时丰民事简，退食纵步山之巅。诛锄芜秽出古木，矫如虬龙上参天。夷高培坳荫其下，百里胜景尽目前。烂柯石局候仙侣，月庵竹榻容醉眠。或弄瑶琴或放歌，或谈玄理或安禅。圆虚洞照万缘息，乾坤有量斯无边。庵中主人趣高上，喜我相过时留连。所嗟官满差迁去，肯顾衰翁须后贤。"}