{"id":"436742","title":"鹧鸪天 上巳日陪遁庵先生游青阳峡","dynasty":"金末元初","author":"段成己","text":"㶁㶁春江走怒雷。翠岩千丈立崔嵬。山英似与游人约，尽放浮云一夕开。倾绿酒，坐苍苔。大书岁月记曾来。直将酩酊酬佳节，挽住春光不放回。不恤枯肠殷夜雷。一杯胸次失崔嵬。暂将平昔看书眼，移向溪山好处开。从健倒，卧莓苔。明朝有酒更重来。百年光景无多子，烂醉溪头得几回。冷卧空斋鼻吼雷。野禽呼我上崔嵬。幽怀毕竟凭谁写，笑口何妨对酒开。岩锁茑，径封苔。爱閒能有几人来。虚名盖世将何用，引断长绳唤不回。三月寒潭未起雷。临流照影笑崔嵬。诗无好句颐难解，尊有芳醪手自开。山下石，水边苔。春风来似不曾来。酒阑偶趁飞花去，路断前溪笑却回。"}