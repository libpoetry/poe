{"id":"806428","title":"念奴娇二十六首 其二","dynasty":"清","author":"蒋士铨","text":"画中人面，坐胡床、摘阮双雏侍侧。貂帽蛮靴，垂辫发、绝代春风颜色。旃帐魂孤，兜离语异，猎骑如云黑。阏氏年少，此时应也白头。当日一样还朝，羌儿泪洒，不若苏通国。留取余生，埋卫冢、蓬首翻求国贼。虎士如林，龙骧满厩，都尉何恩德。那堪再误，胡笳不用多拍。"}