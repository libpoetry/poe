{"id":"829787","title":"赠麦孺博二首","dynasty":"清末近现代初","author":"夏曾佑","text":"十年不见两茫茫，忽尔相逢语转忘。一劫那能一宵说，此江未比此心长。琉璃厂外泥没脚，关帝庙前酒尽觞。自问只疑弹指耳，兀然相对满头霜。寻常鲑菜浊醪陈，便尔匆匆过一生。往事已随名世去，出门便有大江横。狂言淩乱原无状，秋梦悠扬不计程。只是迷津何处问，十年随例约归耕。"}