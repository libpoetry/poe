{"id":"1123041","title":"和路枢四首","dynasty":"宋","author":"胡寅","text":"图书虽是旧生涯，翰墨那能掞国华。戏綵便甘辞五马，退朝犹想覆千花。先民事业高三代，将圣春秋自一家。他日登门谢佳句，剧谈当许岸乌纱。前筹初见翊元枢，何事扁舟泛五湖。脱屣红尘谁肯办，挂冠黑发世应无。愿陪几杖登南阜，遥想氛埃暗北区。晚节功名端不免，云台依旧矗天都。林壑苍茫渺一涯，辱公词藻借光华。大声岂直金投地，清梦悬知笔有花。不似罢兵初度岭，应同奏疏早名家。曳裾未惬平生志，常恐追锋侍绛纱。进退行藏合道枢，讵分廊庙与江湖。愿陪东阁留宾后，定向南山卜宅无。不为避喧邻懒瓒，祗缘尝药访臾区。勉搜累句酬高韵，端似无盐簉子都。"}