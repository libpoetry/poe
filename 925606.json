{"id":"925606","title":"八声甘州 为建康胡长文留守寿。时方阅拆红梅之舞，且有锡带之宠","dynasty":"宋","author":"辛弃疾","text":"把江山好处付公来，金陵帝王州。想今年燕子，依然认得，王谢风流。只用平时尊俎，弹压万貔貅。依旧钧天梦，玉殿东头。看取黄金横带，是明年准拟，丞相封侯。有红梅新唱，香阵卷温柔。且华堂、通宵一醉，待从今、更数八千秋。公知否，邦人香火，夜半才收。"}