{"id":"852235","title":"十月梅花","dynasty":"宋","author":"文同","text":"十月冻墙隈，英英见早梅。应从九地底，先领一阳来。紫膜纷纷脱，黄肤迤迤开。得风浑自变，与雪欲成堆。细晕轻檀口，浓妆腻粉腮。月娥身解写，青女手能裁。冷艳浮冰沼，清香落玉杯。只忧融乳酪，不惜露琼瑰。避妒情堪重，禁寒术可猜。有谁怜寂寞，尽日独徘徊。共语诚无计，将题耻不才。东邻夜夜客，莫放笛声哀。"}