{"id":"761032","title":"声声慢 秋雨酬瞻园同年","dynasty":"清","author":"郑文焯","text":"荒苔綦迹，落叶诗声，孤檠听雨江关。寂寞鱼龙沧波，独放鸥閒。西风庾愁催赋，剩空园，栖老霜菅。念游旧，有词坛，白雪幕府青山。楚客悲秋何限，只斑斑，竹泪迸付蕉弹。铜狄摩挲，曾歌汉月移盘。南云梦华重聚，荐吴尊、休汎衰兰。旷吟望，镇哀时、相共岁寒。"}