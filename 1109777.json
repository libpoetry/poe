{"id":"1109777","title":"和薛仲止渔村杂诗十首","dynasty":"宋","author":"刘黻","text":"料理楚辞甘冷阒，卜邻惟喜近渔家。昨宵雨过平湖阔，閒看菰蒲添几花。半生心力在吟编，鍊得形如孟浩然。水屋数间城市隔，客来无路只呼船。老松瘦竹可相俦，稚发骎骎到白头。世道已如寒日晚，惟消把酒赋三休。非远城中欲避尘，渔村邻里笑言真。自从范子扁舟后，肯著蓑衣有几人。酒欲醒时邻已静，斗横月落尚闻桡。炷香杯茗灯相照，不枉人生又一宵。甘友渔樵懒做官，静占时事转艰难。近来地气如南瘴，腊月梅花不识寒。苜蓿村中卜钓矶，临流搆屋不嫌低。屋头所种无多树，大有新来白鹭栖。情性常嗤俗者劳，世间何处免风涛。小舟泊向荷花荡，一个渔翁熟睡高。幸观世事已忘机，觞咏流行度几时。万物本来同一性，可知猿鸟不相疑。白发疏疏青道衣，苦吟应有鬼神知。篇章但可陶情性，羞杀唐人自献诗。"}