{"id":"713889","title":"丙午夏日将同李天生之雁门道过蒲城饮米侍御园亭即事有赋","dynasty":"明末清初","author":"屈大均","text":"蒲城六月火云高，行人飞鞚寻东皋。大夫射雉有遗处，台榭阴阴风雨聚。金粟堆南问二陵，尧山谷口迷千树。主人骢马早归来，敕赐芙蕖对客开。前席少年筹汉罢，上林高士望京回。惊鸿流雪慰摧颓，醉挥漫水入金杯。同心藕使冰盘满，并蒂花教玉管催。织女多情银汉度，匏瓜无匹心相妒。失志聊为声色荒，求仁不被神仙误。歌长烛短夜无多，明朝秦晋阻黄河。雁门深入胡天雪，回首西方忆绮罗。"}