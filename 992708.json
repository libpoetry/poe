{"id":"992708","title":"春雪","dynasty":"宋","author":"梅尧臣","text":"腊前望盈尺，奸缩不应乞。万物及向荣，而反事凝凓。与雨暗争能，不念伤彼茁。虽然便消释，终是乖气律。新阳岂惮沮，暴柳未为屈。随风势更巧，著树媚且密。谁将背时弃，乃欲逞果必。摧花自作花，旋积旋已失。上天施命令，冬春不相匹。生物与死物，其道安可壹。呜呼此飞雪，何为在今日。"}