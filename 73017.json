{"id":"73017","title":"酹江月·承济之和复用元韵","dynasty":"金朝","author":"李俊明","text":"脱巾挂壁，向雀罗门外，几回迎客。纵有一尊陶写後，不遇当年仪狄。未著祖鞭，先投班笔，老恨无才力。天涯地角，断蓬流落踪迹。归去作个闲人，锦囊诗句，都向闲中得。漫说他乡光景好，多少世情风色。损友违三，益朋近五，易卦占山泽。人间星聚，不知天上何夕。"}