{"id":"1122070","title":"烟雨楼","dynasty":"宋","author":"郑侠","text":"层梯叠构倚穹苍，烟雨江山见渺茫。人是神仙来镇守，物随时节亦循良。静铺紫翠资吟兴，时作霏微助岁穰。岂比啼猩兼啸鬼，浪将愁恨向潇湘。仙人居处即鳌宫，更作层楼峭倚空。群岫西来烟漠漠，大江南去雨濛濛。花镳柳策熙怡里，耘笠渔蓑笑语中。别有夜楹千里月，凭栏清兴与谁同。"}