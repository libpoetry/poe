{"id":"536904","title":"击鹿行","dynasty":"明","author":"王世贞","text":"匕首不肯避君鹿，一击波红写盘玉。乍如错落摧珊瑚，下泛碧海之醽醁。伊尼右手大白左，两者并是神仙禄。已堪桓陆片时欢，未烦楚汉诸公逐。此生分绝安期驾，不死反并嵇康戮。王子欲罢仍踟蹰，忽忆少年诸猎徒。骅骝蹶起匹练色，日落不落云模糊。翻然草际出此物，银牌隐项垂流苏。少年拓弓霹雳响，鹿也宛转无前途。霞丝雪缕袒分割，一饱尽付黄公垆。凋零侠气久已甚，忽复遘此万事无。徐君徐君且莫歌，丈夫失据当如何。桥林丰草世无限，苦复扰扰趋田禾。宁为披裘酌涧水，鹿门山色青嵯峨。不然老作长安客，岂异尔鹿婴其罗。呜呼，岂异尔鹿婴其罗。"}