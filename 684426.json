{"id":"684426","title":"山庄杂兴十首","dynasty":"明","author":"王廷陈","text":"老夫谙稼穑，次第葺园庐。对酒唯田父，呼门绝里胥。桑麻经雨后，花竹宛秦馀。如此生涯足，何劳荐子虚。事去心逾壮，年来迹转孤。濯缨临汉沔，安枕荷黄虞。春涧偏鱼鸟，秋窗近竹梧。出逢邻叟饮，醉倩野童扶。避人开石户，览物坐山堂。湘柚寒增色，江蓠晚更香。卜居悲楚客，招隐忆淮王。寂寞吾甘守，浮沉念总忘。计拙堪时弃，谋生托野人。莺花无约束，木石有比邻。溪上思龙蛰，林间学鸟伸。逢人无一面，语契即情亲。天地一虚舟，浮沉双白鸥。半生从失计，万事不关愁。山月杯中映，江云几上流。狂歌人莫测，吾兴属沧洲。圃坐晴逾丽，畦行晚更宜。客从萝径入，自笑葛巾攲。果熟山禽恋，林驯野鹿随。凭栏契物理，卫足颇钦葵。树古村墟僻，江寒邑里秋。过云频送目，累月不梳头。废礼缘多病，求仁未寡尤。呼儿问网罟，明发上渔舟。叶减山争出，林秋景故偏。候虫喧冷砌，过雁影晴川。月酌沾松露，风吟杂涧泉。何人会幽兴，寂寂自鸣弦。物换竟谁使，朋来非我期。曙光随日薄，秋籁入云悲。速妇开新酝，从儿诵古诗。自为真率饮，忘却鬓成丝。萝轩时散帙，苔涧亦垂纶。翠竹供诗遍，苍林佐酒频。岫重迟见旭，源曲易迷津。早契沈冥理，难为俗子陈。"}