{"id":"534799","title":"送陈给事赴守卫辉十韵","dynasty":"明","author":"尹台","text":"送君淇上去，我思积如何。五马郊原别，三年谏疏多。吴干缠斗气，魏阙阻关河。目断天山箭，心悬渤峤波。指庭轩后草，挥日鲁阳戈。往事嗟难问，新诗行自哦。一麾兹出守，八使昨催科。宿赋诛曾免，疲氓病孰摩。鲁公流昔颂，廉范听今歌。逖矣吾焉讯，尺书迟雁罗。"}