{"id":"152983","title":"答杜仲观登丛台见寄","dynasty":"宋代","author":"贺铸","text":"高风荡河汉，白露被寒菊。下有络纬虫，凄酸生意促。华年不相待，去我何流速。老步失腾骧，短辕甘局蹙。伊人濮阳秀，方厌折腰辱。仕道塞榛芜，低徊避蚖蝮。邯郸古都会，陈迹武灵筑。兴发即登临，西南几穷目。新诗琢璠琰，叠寄两三幅。一听郢中歌，阳春回草木。行将及瓜代，暂喜摆羁束。鞭马径相过，连朝奉游瞩。只鸡与斗黍，礼意未为足。何以遇高阳，多营瓮头醁。"}