{"id":"1107687","title":"春贴子词 太皇太后阁六首","dynasty":"宋","author":"司马光","text":"盛德初临震，阳和已动坤。发生天施大，厚载母仪尊。种桃临玉井，裁胜刻金花。借问此何处，昆山王母家。长乐晓钟残，皇舆入问安。东风犹料峭，冒絮禦馀寒。庆寿风烟接未央，飞楼复道郁相望。春来无以销长日，闲取经书教小王。冰澌半解波先绿，柳叶未生条已黄。四海澄清天子孝，朝回日奉万年觞。东宫归政五年馀，隐几时观黄老书。禁闼无为民自化，熙熙不独在春初。"}