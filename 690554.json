{"id":"690554","title":"秋日李颖玉少参招饮白鹤峰赋谢","dynasty":"明","author":"张萱","text":"肆筵卜夜有邻堂，颠倒荷衣喜欲狂。符握玉麟唐节度，柱题春□汉仙郎。九河润窃三千里，五岭新恩十二章。恋主长嘶在空谷，应惭维絷藿苗场。龙门万仞郁巑岏，为赋缁衣礼数宽。江上开尊星已聚，峰头归鹤夜初残。歌声舞影银灯合，枫叶芦花玉露漙。欲觅坡仙赓水调，琼楼高处可胜寒。"}