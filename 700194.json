{"id":"700194","title":"读魏武则天事用石楼太史韵","dynasty":"明","author":"顾清","text":"乱来天意长奸雄，一语深投月旦公。岂谓三袁尽河北，更教诸葛起隆中。烟消赤壁沉雄俊，树冷西陵怨女童。不及人狼祖馀知，化牛犹得占江东。阿师留发拜昭仪，绛缕初封不记谁。海内渐看归圣母，榻前空自属佳儿。天徵鸟梦垂双翼，鬼作人妖有四眉。早与文皇作男子，乾坤更是一番奇。"}