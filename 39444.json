{"id":"39444","title":"离友诗","dynasty":"两汉","author":"曹植","text":"小序乡人有夏侯威者。少有成人之风。余尚其为人。与之昵好。王师振旅。送余于魏邦。心有眷然。为之陨涕。乃作离友之诗。其辞曰。王旅旋兮背故乡。彼君子兮笃人纲。媵余行兮归朔方。驰原隰兮寻旧疆。车载奔兮马繁骧。涉浮济兮泛轻航。迄魏都兮息兰房。展宴好兮惟乐康。"}