{"id":"247619","title":"瑞鹤仙·送春","dynasty":"现代","author":"朱庸斋","text":"微茫春脚远。叹暂来还去，空教凝恋。花阴夕阳乱。向花深红透，行人妆面。相逢恁短。赚匆匆、将离泪点。料明朝、多少閒愁，分付隔帘孤燕。悽断。繁英换尽，杯酒谁同，较量深浅。垂杨倦挽。青衫上、絮尘满。算此时一任，情牵绪引，自把芳华暗检。问何从、乞与东风，更吹梦转。"}