{"id":"1111308","title":"涵碧亭","dynasty":"宋","author":"许复道","text":"飞泉当面玉虹垂，收拾惊涛贮小池。□□倚岩山骨秀，激湍成雨涧毛滋。壁閒遗墨凄尘□，眼底新篇□色丝。却忆谢公山更好，梦中时不负心期。绕竹沿崖一径垂，穿山飞玉落芳池。林深坐觉尘埃远，岩润长含雨露滋。双鲤对浮波面石，一纶难掷掌中丝。月明归路烟霞外，更与山公再订期。"}