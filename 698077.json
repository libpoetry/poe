{"id":"698077","title":"冬至郊斋次少宰李公韵","dynasty":"明","author":"钟芳","text":"早承天语戒斋期，共竭精虔对越时。帝飨定缘三礼正，律谐喜见八风夷。道随阳长思连茹，兴为诗催惯撚髭。何必风花堪玩弄，太音玄酒足清脾。日临长至日增长，再见郊禋出正阳。垂范岂惟周百世，圣衷端配古三皇。瑶空龙凤来神驭，宝鼎菥檀袭御裳。昨夜清台占瑞应，前星烨烨兆休祥。"}