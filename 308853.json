{"id":"308853","title":"汉宫春·阶前娟然一蝶，容色相鲜，意其仙也","dynasty":"现代","author":"赵熙","text":"花底秦宫，向霜中忽现，仙影惺惺。迎风乍苏乍困，如醉如醒。天清海碧，信香魂真化韩凭。梅树下，罗浮俊种，一般蝙蝠成精。莫羡美人长寿，为南朝金粉，曾梦瑶京。凄凉太常旧寺，百样飘零。春华万劫，耐徐娘犹自风情。身世事、哀蝉清怨，岁寒各有平生。"}