{"id":"835968","title":"曲游春 秋日寄绮香侄妇","dynasty":"清末民国初","author":"叶璧华","text":"洒遍思乡泪。正画楼斜孤倚，古渡云迷，曾寥天无雁，尺书难寄。半幅鸾笺字，写不尽、别离情绪。怅夜阑、悄影红灯，煮得梦魂如水。两地知音能几。定怜萍踪飘泊情味。庭院凄清，伴微吟几有，数声络纬，啼彻秋心碎。羡绮阁、芙蓉香里，际此绣罢鸳鸯，藻怀又起。"}