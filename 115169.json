{"id":"115169","title":"寄怀赵正夫奉议","dynasty":"宋代","author":"黄庭坚","text":"春皇抚宇宙，仁气被园林。草木怀元宠，松柏抱常心。揽观万物表，有觉咏时禽。一劝君沽酒，一起予投簪。小人畏罪罟，澡雪奉官箴。鸡鸣风雨晦，鹤鸣涧谷阴。维此方寸宝，日月所照临。泽蒲渐绿弱，山桃破红深。永怀寂寞人，黄卷事幽寻。虚窗驰野马，宴坐醉古今。鸳鸯求好匹，笙磬和同音。何时闻笑语，清夜对横琴。"}