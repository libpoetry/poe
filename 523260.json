{"id":"523260","title":"十五夜","dynasty":"明","author":"李梦阳","text":"去年燕山南、易水北，中宵待月不可得。阴云峥嵘蔽瑶阙，顿箸停杯三太息。今年有月复有台，海门烟灭没，四顾天地开，何为不饮歌且哀。君不见少年时，驰逐京洛陌。夜夜欢呼山月白，挥鞭不顾五陵客。月圆月缺天有之，人生岂复如旧时。不如采取灵兔药，富贵浮云岂足乐。"}