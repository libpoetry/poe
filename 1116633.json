{"id":"1116633","title":"八月十五日看潮五绝","dynasty":"宋","author":"苏轼","text":"定知玉兔十分圆，已作霜风九月寒。寄语重门休上钥，夜潮留向月中看。万人鼓噪慑吴侬，犹是浮江老阿童。欲识潮头高几许，越山浑在浪花中。江边身世两悠悠，久与沧波共白头。造物亦知人易老，故教江水向西流。吴儿生长狎涛渊，冒利轻生不自怜。东海若知明主意，应教斥卤变桑田。江神河伯两醯鸡，海若东来气吐霓。安得夫差水犀手，三千强弩射潮低。"}