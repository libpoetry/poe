{"id":"233790","title":"食鱠·秋风莼鱼肥","dynasty":"宋代","author":"黄庶","text":"秋风莼鱼肥，兔罝馋涎落。溪友入昼梦，但苦青衫缚。落日渡河水，食指相悟觉。宿夕治鱠具，共作泛舟约。网罟遮青答，老鳟荐丝臛。玉软饱不箸，坐视肴果恶。酒薄如疲兵，对此得卫霍。回首食五鼎，适意均一乐。人间军须后，甑釜有藜藿。甘鲜岂敢事，聊此尉寂寞。"}