{"id":"644338","title":"敬亭云歌送吴子归宣城","dynasty":"明","author":"释宗泐","text":"敬亭山中生白云，有时化作五色文。从龙下山为雨去，欲与世上袪尘氛。由来舒卷不可测，遥天烱烱无遗迹。甘雨未洽尘未消，直使时人空叹息。归来偃蹇敬亭上，点缀青山千万状。曾巅高拥白玉屏，半岭间张素丝障。云兮云兮尔才未尽施，只恐复被苍龙知。乾坤上下相追随，青山欲恋无还期。"}