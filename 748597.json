{"id":"748597","title":"周缦云侍御得督师辅臣史可法章八字牙印属作长歌","dynasty":"清","author":"何栻","text":"劫火狂烧天柱毁，玉石同时荡如洗。方寸牙章坚乃尔，神呵鬼护独留此。上有孤忠名与氏，堂堂督师辅臣史。身丁百六屹然峙，信国再生天所使。兵间特立中流砥，走札飞符招虎兕。手判龙蛇存者几，好事千金搜一纸。此印晶荧著纸尾，灵爽式凭疑可企。当时将相纷蜩蚁，雕金凿银绾青紫。狮纽螭盘斗华侈，后人入手挥不视。投之水火犹敝屣，人物天渊安足齿。梅花假葬衣冠耳，不随玉札埋泥滓。胜国迄今几甲子，辗转流入南都市。篆文黤黪蜡光死，踞虎吞声怒裂眦。周君得之色然喜，祓濯频呼五香水。照眼烂如虹电起，八字重于秦汉玺。肃衣再拜陈之几，招我同观作诗纪。附骥以传真幸矣。"}