{"id":"655377","title":"忆九韶","dynasty":"明","author":"吴与弼","text":"春泥滑滑阴连朝，出门跬步难逍遥。阳和黯然舒蔼蔼，风雨倏忽来萧萧。客怀思见故人面，云山阻绝谁相招。故人隐居萝溪曲，残书破砚甘寂寥。奉亲常惧岁月速，学古不使子弟骄。躬耕低头秋谷熟，击壤皞皞歌唐尧。平生于我谊不薄，松柏宁向秋风凋。愧我崎岖昧生理，托身在处云飘飘。何时归来葺茅屋，与子共种黄精苗。"}