{"id":"1124906","title":"月夜赴郡会归辗转不成寐触事感怀口占四古句","dynasty":"宋","author":"徐鹿卿","text":"庾山高入云，章水清见骨。山高晚宜梅，水清寒浸月。美人天一方，云烟妙空阔。带月簪梅花，独起舞残雪。槎牙两榕木，偃蹇江之濆。虽缘拥肿废，幸免寻斧斤。东家不鸣雁，喑默存其神。事固不一概，雁烹木长春。连云峙华屋，东隅满荆棘。延缘耗地利，狼藉窥空壁。一朝火燎原，根枝荡无迹。蔓除亦可喜，火烈忧转剧。骑猎似为业，养鹰如养儿。人言鹰玩兔，主翁鼎镬之。玩兔信不忠，九死固其宜。万一疑似间，群鹰惊欲飞。"}