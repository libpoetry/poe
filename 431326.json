{"id":"431326","title":"甲子除夕书感四首","dynasty":"近现代","author":"方鹤斋","text":"惝恍迷离此岁中，昙花开落太匆匆。窃钩竖子终归狱，带剑豪奴竟入宫。春去秋来闻塞雁，朝南暮北试樵风。登场傀儡难提挈，孤负维藩一世雄。戎马书生气爽森，将军韬略出儒林。指麾再捷雄威霸，拜赐三年积虑深。东国谋夫工相背，北门重寄误推心。翻云覆雨嗟何及，京洛尘缁泪染襟。奇货能居最上头，铜山臭气满神州。玉弓美器资阳虎，床榻馀生托竖牛。优孟台高坐黄屋，王孙金尽别青楼。新华门外南冠客，尽是清谈第一流。斯人已出为苍生，大旱云霓属老成。海外早钦参战策，山中不列奏书名。岂容社鼠藏金穴，好逐天狼出玉京。若解倒悬期月可，欲从来岁卜升平。"}