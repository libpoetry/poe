{"id":"601658","title":"为子晋叔答潘上舍","dynasty":"明","author":"郑学醇","text":"吴钩宝剑昔藏晦，精灵直射银河界。延津一夕化为龙，轰雷烨电呈光怪。荆山璞玉无人识，赵王得之成拱璧。相如慷慨西入秦，十五全城不肯易。奇器逢人自有时，尘世悠悠那得知。丈夫遇合亦如此，折圭担爵宁忧迟。羡君才可追骚雅，蝌痕鸟迹閒挥洒。兴来春雪但孤扬，其曲弥高和弥寡。羡君兰玉满庭芳，飞觞坐我开中堂。只今奕叶承恩泽，鸾书云搆争辉煌。大才晚成未为苦，高名早已登天府。五凤楼须玉斧脩，九章衮待金针补。水有沧溟鱼有鲲，一朝变化凌秋氛。扶摇而上九万里，背负苍天足乱云。"}