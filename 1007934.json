{"id":"1007934","title":"恭谒台岳桐柏观纪事","dynasty":"宋","author":"谢伋","text":"拜恩散号在兹地，乘兴真游驾小车。拥笏朝真香火罢，虚明庭院静无哗。按图默记金声赋，意气直欲登仙槎。龙渊三井液膏乳，琼台双阙飞云霞。玉堂珠阁不可到，山灵勒回因念差。金壶龙检世已远，五千漆字犹堪誇。如今丹笔已漫漶，风日暴炙元无遮。元公丰碑压千柱，择木小隶湮尘沙。丈人巾屦青松下，道士瓯蚁随倾茶。谓予读敕见陈请，州帖次第来幽遐。了知君心弃符竹，不敢复献旌节花。我今便欲老岩谷，亦不求枣大如瓜。洗心脱然去尘累，不慕盛丽并纷华。黄衣青藜或可遇，愿授竹简观聱牙。人生信是行乐耳，岂复自慁同池蛙。兹行已占平生胜，后来游观宁复加。清兴不极尚忘返，长天日暮空咨嗟。"}