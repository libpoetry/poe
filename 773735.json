{"id":"773735","title":"内河","dynasty":"清","author":"朱仕玠","text":"出险泊内河，回覕犹馀恐。幸逃灭顶凶，敢誇投璧勇。内河亦海流，夷险差安悚。波深不盈寻，悬晖漾清溶。窄爱舴艋轻，宽辞市舶耸。潮回卤地涸，舟小邱山重。陆行迅摧涛，百口号呼汹。鸨鹢倏骇散，鲲鲕怖群踊。力疲挠寸进，艰胜登秦陇。森森认城郭，历历分畦垄。兹行饱艰虞，快听啼寒蛬。西风飒毛鬓，秋霜惊种种。"}