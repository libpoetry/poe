{"id":"635525","title":"题张北山太极行乐之图","dynasty":"明","author":"成鹫","text":"游遍东西南朔，究竟关闽濂洛。淹贯典坟丘索，镕铸精华糟粕。驱役风云电雹，成就文章著作。静似澄潭碧落，动若枢机橐籥。清比朱霞白鹤，高等泰山乔岳。悟到先天天不言，坐断湖山山一角。手持一卷太极图，默与濂溪添注脚。五行一，阴阳也，诚无为，机善恶。阴阳一，太极也，入一门，闭六凿。太极本无极，也领真如归寂莫。用之则行舍则藏，此是北山真行乐。遥寻竺土契参同，直溯横渠绍家学。"}