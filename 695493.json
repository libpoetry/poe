{"id":"695493","title":"寿左司马山斋六十用翁自韵","dynasty":"明","author":"林俊","text":"辟谷归来值岁周，寿筵春饼嚼新柔。山前云物归青野，杖外花枝对白头。台省望高行再召，枌榆景好足相酬。流行坎止吾儒分，盘谷何劳问某邱。拄杖青邱分已踰，畏途何处是停车。敛浮巳付云归洞，习定真成水到渠。忽报卿垣缠象魏，秪疑仙子住楼居。董狐若问收遗稿，犹喜都无封禅书。"}