{"id":"734142","title":"登废城","dynasty":"清","author":"宋荦","text":"荒城亘数里，形势自森布。秋草碧参差，闲云莽回互。停车陟其巅，披榛得徐步。白日忽西驰，乾坤入薄暮。行潦接洪流，归人喧野渡。远村蚤稷收，近岸寒鸦聚。纵览感孤怀，含凄倚独树。往者全盛日，兹城称虎踞。城中十万家，歌舞不知数。狂寇来纵横，蹂躏失险固。磷火照郊原，通衢走狐兔。遗镞樵夫拾，废堡山僧住。回头市井闲，人烟已非故。凄凉二十年，小康犹未赋。暂此息鼓鼙，遥天看飞鹜。"}