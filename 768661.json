{"id":"768661","title":"摸鱼子 其二 寄义山画册","dynasty":"清","author":"沈皞日","text":"记西皋、丝莺絮柳，琴樽灯火萧寺。兰亭雪夜风流甚，谢傅门庭罗绮。今徙倚。看柿叶、翻时愁赋安仁诔。搴蓉揽芷。念吹笛梅边，暗香疏影，频寄一双鲤。红牙拍、零落当年七子。相逢尔我燕市。曲尘飞上青青鬓，秋色祇添憔悴。初度矣。怅黄菊、朱萸难买东篱醉。笔床砚几。向三泖潮回，九峰翠滴，图画说烟水。"}