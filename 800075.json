{"id":"800075","title":"赠吴园次太守时侨居吴门","dynasty":"清","author":"顾贞观","text":"烟月扬州不可住，金阊亭下牵船处。风流海内几知名，却傍江潭惜《枯树》。壮心无计得消磨，千叠蛮笺十斛螺。鸳鸯翡翠长相守，其奈缠绵旧事何！旧事追趋青琐闼，承恩独给尚书札。玉箱珍重贮填词，梦里西风生白发。武皇仙去已多年，老伴文明绣佛前。第一莫孤琴酒兴，夜分高宴日高眠。"}