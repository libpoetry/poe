{"id":"820520","title":"玉漏迟    五月见芍药","dynasty":"清末近现代初","author":"陈曾寿","text":"殿春春已去，池台如梦，销魂一顾。梦不分明，休问谁家庭宇。淡薄脂痕慵傅，拚禁受、几番风雨。君莫妒，同命东风，尽甘迟暮。空自忏、绀鬓年年，情天易老，念念芳悰非故。不应邂逅，迎笑花枝，如此萧凉情绪。试检点、人间何味，漫赢得、清愁如许。谁共语，倦矣栖林静羽。"}