{"id":"356379","title":"贺新郎·席上被酒","dynasty":"清代","author":"邹祗谟","text":"短发愁千缕。谁认得、平生萧瑟，沉鳞羁羽。忽发狂言惊满座，浪说目成眉语。但记取、柘枝白苎。送客留髡倾一石，纵三更、且听吴歈去。吾明日，焚书舞。新声回鹘传三部。铁如意、唾壶敲缺，低昂击鼓。何事干卿春水皱，漫道齐名韦扈。最难得、忘形鬓主。二十四桥寻小杜，抱平安、书记今何许。新月上，桐初乳。"}