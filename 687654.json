{"id":"687654","title":"赠杨主簿时为金银闸坝官天台人三首","dynasty":"明","author":"孙蕡","text":"寥落清时老孟嘉，向风长是整乌纱。西江见说诗无敌，东郡谁怜鬓有华。金坝晚飞湖上雨，巾峰晴漾海门霞。微官未遂青游愿，辜负仙桃几树花。黄河四月动官舟，河上梁山紫翠浮。马颊馀波冲岸断，龙门残雪带星流。熹微曙气乡心远，飒□凉风鬓影秋。遥忆钓鱼洲渚上，几番吟兴付沙鸥。青齐北地寒威盛，四月黄河雪始消。啼鸟落花春寂寂，绿蘋芳芷水迢迢。三千客路迷乡国，四十头颅荷圣朝。此去定酬山野愿，不烦猿鹤更相招。"}