{"id":"1106548","title":"上王公明寿四首","dynasty":"宋","author":"王质","text":"缑氏吹箫远，王家奕叶光。昔多称建业，今独盛安阳。泰华何曾老，江河各自长。一名重两火，与宋大休祥。正统承周后，元臣在邺昌。治平扶嗣圣，乾道作兴王。指日恢中土，何时过故乡。新堂标昼锦，门下有欧阳。稷契伊周后，功名事业谁。眼惊希世杰，心喜太平时。不老池边凤，长生印上龟。旂常书不尽，太庙有宗彝。风起云飞志，包含具善邻。试看公出手，毋谓我无人。挥羽思平魏，登场决并秦。功成身莫退，小驻八千春。"}