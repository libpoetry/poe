{"id":"309359","title":"疏影·题香南雅集图卷","dynasty":"现代","author":"赵尊岳","text":"杏钿送暖。又系晴倦柳，轻拂琼管。小别经时，红豆相思，怀人暗写幽怨。罗浮翠羽年时梦，算此日瑶台重见。试傍花说与殷勤，宝鸭更萦香篆。消遣闲愁几许，赋情为底事，箫谱嫞按。索笑风前，缀玉吟边，认取眉痕山远。华鬘咫尺参金粟，早悟澈一尊非浅。甚素娥也恋琼春，不放影移花转。"}