{"id":"300662","title":"酬子馥富顺","dynasty":"现代","author":"曾彦","text":"纤纤月如钩，照我西南楼。南楼可怜妾，夜夜当窗织。欲成连理纹，误作分飞翼。否来信有机，思至诚多惑。感君劳策辔，愧妾安闺阈。离初犹壮怀，别久遂昵忆。居危情易周，处顺念常息。但恐雨雪飞，崎岖路难陟。伊人信好修，欢怨皆中则。安能怀呴濡，因我生凄恻。愿为琼玉佩，依君识明德。"}