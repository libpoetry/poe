{"id":"741897","title":"东城看杏花","dynasty":"清","author":"伊朝栋","text":"月河寺前水潝潝，聚星亭外草凝碧。春郊一夜微雨晴，晓起红芳俱弄色。紫骝缓鞚出高城，风拂青丝双玉瓶。几簇江头初破萼，一枝墙外半含英。石坛花盛为谁供，娅姹曾闻董生种。白头阁老醉看花，红袖传诗共吟讽。残劫匆匆五百年，暖云绿水花依然。繁香疑是仙家植，浪蕊浮花何足怜。尊前花恐薄寒中，春雨江南人似梦。高格芳心爱者稀，清吟与和流莺哢。"}