{"id":"1074855","title":"甘菊数本旧植之地沮洳湫隘颇有悴色十一月二十三日移植墙下明日小雨数刻欣然便有生意","dynasty":"宋","author":"周紫芝","text":"小草偷微生，崛强沮洳间。托根倘失所，憔悴无好颜。嗟哉一大地，宁无尺寸闲。造物惜不与，无乃亦太悭。栎社岂不恶，盘错未易刊。下可百牛蔽，上可星斗干。此物有远韵，何人悯清孱。我移东篱栽，往近九畹兰。天心固有在，生理似可还。小雨喜霢霂，低枝湿斓斑。春苗已足采，落英行可餐。为我制颓龄，使我升飞仙。物微自有知，报君以长年。"}