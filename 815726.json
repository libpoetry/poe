{"id":"815726","title":"入七里泷","dynasty":"清","author":"钱载","text":"雪滩雾初豁，风利已临泷。连山夹岸去，中有碧玉江。山根互开阖，江势随之撞。纤纤被岸草，安知非蓠茳。人行出鸟道，我饭依鱼矼。弱烟炊不起，响绝前村厖。岭松苍且深，滩石净以黑。喔喔一鸡高，人家负崖仄。地力尽岂余，活身随钓弋。终宵听江声，终岁见江色。门前笭箵收，舍后罻罗即。晴雨出何之，东西翠成塞。客如掬水尝，劳生此应息。舵行逐峰转，屡转为逆风。峰峰当面起，隐隐疑水穷。来帆掠峰出，风力云气中。我船送柔橹，缓与江流东。浪花风斗激，绿散何迷濛。上瞻峰影仄，澹落阳光红。"}