{"id":"547123","title":"寿李北山先生八十","dynasty":"明","author":"于慎行","text":"君不见扶桑之下一杯水，一峰突出三千里。其北有济西有濮，当代词坛宗二李。济南修文地府深，濮阳垂老卧空林。同时已抱千秋恨，异调俱称大雅音。江淮当日嗟流落，尚玺先朝官不薄。双袖天风逐鸟还，一竿秋水知鱼乐。至人遗形在杜机，如翁达生识者稀。不从北阙怀簪绂，不向西山采蕨薇。安期大药欺人久，石家金谷谁能守。有田但种东陵瓜，有钱但买宜城酒。只今号作北山人，素发丹颜八十春。蹑屐当閒青玉杖，呼卢时侧紫纶巾。半酣击缶耳稍热，笑拥如花歌未歇。洛阳七贵眼中尘，长安五陵原上月。天道有盈日有虚，得名得寿福已馀。璇闺况继中郎业，金匮还传太史书。中郎太史亦尔尔，君家柱下差足拟。请为小著五千文，藏在白云封中石闾底。"}