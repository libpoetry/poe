{"id":"1132038","title":"十四日从诸同官登西山郊坛冈次孟监务韵","dynasty":"宋","author":"薛季宣","text":"催人暖律厌飞灰，高会莲灯懒重陪。閒到苏仙旧游处，熙熙不祇登春台。菩萨岩泉湛佛乘，澄泓无复现天灯。强歌下里酬春雪，便好为文吊剡藤。清游无是亦无非，陡绝圆坛一强跻。赤壁望中公瑾在，战尘何日静征鼙。人间万事尽浮埃，顾影穷游莫倦陪。吴王百世不复在，祇有九仞郊天台。交神有道非关我，元夜虚张太乙灯。拟学昌黎恸河华，扳援石磴多藟藤。不论人间是与非，崇丘礧嵬尚慵跻。登临自有无穷意，安得閒愁衮地鼙。"}