{"id":"816217","title":"冬景","dynasty":"清","author":"黄文仪","text":"桑枯木落响天风，霞彩云阴暮景中。树色苍苍遮不断，满江还有木芙蓉。万象绕归仁寿镜，一尘不翳玉壶冰。裁成妙句偶然得，兴到研云写紫藤。半亩塘开一鉴澄，幽人心迹冷于冰。山斋日日吟风坐，貌瘦神清道气凝。夜夜烹茶煮雪冰，今霄霁色十分澄。山窗坐落三更月，炉焰犹然煖气蒸。"}