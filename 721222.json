{"id":"721222","title":"巫山之阳香溪之阴明妃神女旧迹存焉","dynasty":"明末清初","author":"陈子升","text":"碧峰连枕席，青冢隔烟萝。汉道寖微矣，荆王如梦何。遥知云色寡，夕想雨容多。欢怨皆芜没，回肠发浩歌。阏氏留汉月，芳草藉巫云。清怨独和胡，微辞因奉君。溪萦香缥缈，台驻梦氤氲。不蹑风流迹，荒山空旧闻。楚汉风流事，千年迹并稀。巫云象神女，塞月照明妃。余欲登高赋，征人怨不归。清秋如有梦，应逐朔鸿飞。"}