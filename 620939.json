{"id":"620939","title":"结交行赠陈子","dynasty":"明","author":"黎遂球","text":"十年结交等閒事，马首如云醉呵气。腰下铜龙剩瘦光，郑重看人未曾试。陈郎爱我心骨奇，眈然一目心相知。有弟少年乃英特，快哉杨孔真佳儿。我来有心不得展，徘徊郁结纷如茧。感君此意谁复知，苦向梅风弄歌扇。钱塘浩荡子胥潮，忽如市上闻吹箫。豫让漆身讵相识，信陵饮酒何无聊。噫嘻饮酒何无聊，君但醉听我歌暮复朝。侯生弊衣冠乃上坐，又有浆家博徒相过时见招。佳人不笑大梁客，吁嗟此后空寥寥。听我歌，酒行半。朝趋市，暮掉臂而散。纷纷世事何足叹，君不见天下归心吐哺公旦。"}