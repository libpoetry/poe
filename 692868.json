{"id":"692868","title":"初夏二首次韵","dynasty":"明","author":"杨爵","text":"不教闲虑在胸中，便与长天一样空。信步踏来皆乐地，开襟满抱是熏风。庭前柏色拂云绿，墙角葵心向日红。更有一般好景象，应时黄鸟啭幽丛。日上圜墙景寂然，老囚于此尚安眠。好怀还有四时兴，世故全无一念牵。糯米煮从沙釜里，诗书堆在枕衾边。何翁若解吾真乐，日食何须破万钱。"}