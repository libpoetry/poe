{"id":"532903","title":"思归引","dynasty":"明","author":"黎民表","text":"平生任性无羁束，蹋翼尘途成碌碌。年时提椠隐閒曹，此日之官领钱谷。秖谓朝参远国门，岂知束带无朝昏。问之几马不能对，上林圈兽都无言。以兹筋力转驽缓，安能驱逐随车轮。吁嗟叔夜无深识，邴原辞俸过六百。我今蹭蹬胡为哉，况乃形容转衰白。闻道故园初罢兵，薄田数亩可归耕。扬舲稍待桃花水，策杖须寻漉酒生。"}