{"id":"700516","title":"南江吟为孙从一按察作","dynasty":"明","author":"顾璘","text":"汉水东流散百湖，家家悬镜写菰蒲。锦袍独坐扁舟去，月里垂竿钓鳜鲈。承天楼阁似京华，江上人烟簇锦花。直到东头高柳里，孤撑草阁伴渔家。汉江龙起万方清，旧渚何殊兴庆名。使君家在新丰社，长沐枌榆雨露荣。文武遗风江汉流，水滨游女绝思求。观风今值黄虞世，唯见溪翁击壤游。入郢雄心笑子胥，仲尼书社总成虚。不如载取中山酒，来就江心丙穴鱼。四面方城开楚都，凭将汉水壮雄图。神灵一统归今代，散与高人作五湖。西上襄阳百里程，摇船买酒醉樊城。接䍦堕却无心拾，杜预碑犹水底横。我爱前贤太白豪，欲呼此水变春醪。四海清平身不老，与君终日醉蒲萄。洪波吞却内方山，大别都来一掌间。伏腊移舟祠大禹，鱼龙窟里棹歌还。我泛南江望汉阳，碧波千顷浩汪洋。使君度量元相似，何物艨艟不可藏。"}