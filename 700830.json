{"id":"700830","title":"赠别李本晦侍御二首","dynasty":"明","author":"曹于汴","text":"吾身若虚空，气形凝未聚。浮荣与浮名，奚所凭而住。所以达观人，不以萦其虑。虚空何边涯，茫无析别处。所以大心人，似千花共树。离亭我送君，杯酒莫踌躇。君固河东留，我已江西去。搥碎匡庐山，面面两相觑。但会虚空身，肯令沾飞絮。我昔弱冠时，不揆慕往圣。谁其示我学，吾与渠共命。浮沉数十年，简帙窥先正。元公及纯公，金溪有子静。江门果自然，姚江揭大柄。泰州简而要，二溪之言瑩。垂老逢吉水，一睹真率性。率性匪等閒，须理融欲净。岂乏为义人，戕性滋世病。不思勉而始，不思勉以竟。归去告先生，当不我为佞。"}