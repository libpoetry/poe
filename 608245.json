{"id":"608245","title":"既登济上楼还饮舟中对酒作","dynasty":"明","author":"区大相","text":"鲁酒白玉壶，齐讴紫罗襦。持觞劝鲁叟，问尔何拘拘。昔有独醒人，千载笑其愚。屈原非吾党，公荣非我徒。所以日对酒，弹弦间笙竽。安得偕贺李，金鱼贸清酤。斯人不可作，兹事宛如昨。当时君不饮，今日谁为乐。我来访古游，还登济上楼。天光摇积水，城影落芳洲。"}