{"id":"697014","title":"过淮上读贞烈沈氏实编作沈为侍御吴公妾余丙子吴公所取士也","dynasty":"明","author":"胡应麟","text":"匪石心难转，如山诺竟酬。馀生宁九地，一死为千秋。壮节长淮远，贞魂大海留。预看彤史笔，灿烂照松楸。忆昔吴公赏，真同贾傅看。凄凉神武阙，早挂惠文冠。旧事悲桃李，高风想蕙兰。酬知万行泪，愧汝大江干。"}