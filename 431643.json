{"id":"431643","title":"菩萨蛮","dynasty":"近现代","author":"乔大壮","text":"谢桥一带杨花转。梦回深锁梨花院。病树几成围。画屏莺乱飞。北风吹细语。泪滴吴蚕缕。明月照流黄。玉签宵短长。千丝万缕连环结。朝来一片青芜歇。胡蝶肯低飞。越罗金线衣。风流何处见。不似灵和殿。飞将玉关情。江南秋病成。彩云归后中天月。海上夜夜金银阙。人世蕊珠郎。暗尘辞杏梁。候霜茸帽冻。细炙银笙凤。頩颊劝杯霞。汉年仙尉家。"}