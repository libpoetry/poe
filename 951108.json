{"id":"951108","title":"赵忠简送春诗帖赞","dynasty":"宋","author":"岳珂","text":"陶陶孟春，草木莽只。白日昭昭，照下土只。瘴烟浩淫，杂海雾只。憔悴行吟，阒岛屿只。公乎归徕，无嫪此诗句只。黎母之居，家炎陬只。崒嵂盘郁，蔽云浮只。蝮虺鰅鳙，蜒僻幽只。人迹阒绝，魑魅仇只。公乎归徕，空山不可以久游只。鸣鸢跕跕，堕沧溟只。蛟蜃噀雨，昼冥冥只。折肱见沫，瞻斗星只。夕照黄浊，波涛腥只。公乎归徕，落景不可以久停只。茅苇丛薄，桃李囚只。韶容骀荡，异中州只。阳和弗舒，金石流只。短狐秘蜮，起蛰坏只。公乎归徕，春不可留只。卉服椎髻，骈蜓艕只。咿嚘啁哳，言莫谅只。烹蛇茹蛊，食且恙只。眇其愁予，虽迥旷只。公乎归徕，欢不可并只。毒洳下湿，既沮疫只。烦蒸焚惔，交战迫只。中郁鬲痞，悼憭剽只。层冰肃霜，接朝夕只。公乎归徕，寒兮无与乎体力只。长鲸层浪，隔帝家只。鸟春蛊秋，送年华只。星河八月，记流槎只。杳杳万里，谁还沙只。公乎归徕，衰兮不关乎齿牙只。公乎归徕，秦川之衍夷，公所生只。解梁风咸，民萃营只。土厚水深，衎易平只。洪河大川，坎不盈只。居之而安，乐不可名只。公乎归徕，洛水之繁庶，公所寓只。龙门伊阙，风气聚只。葩奇俗淳，康汰阜只。图渊书囿，今古慕只。资之而深，适不可喻只。公乎归徕，无叹乎江上只。紫盖黄旗，天所王只。浮埃蔽蒙，骋远望只。圣主如天，既殛放只。聊以永怀，无沮丧只。公乎归徕，无悼乎天边只。资善大议，同诸贤只。复雠正义，维万年只。质乎人心，靡或偏只。守此正中，无迁延只。噫嚱诗乎，公以写我心只。彼苍者天，杳难谌只。吁嗟时乎，天以畀我公只。彼亡者秦，曷克终只。乐只韶只，舜之昭只。无议其将，圣维尧只。谗慝煽凶，同盛朝只。公乎归徕，尚予家之招只。"}