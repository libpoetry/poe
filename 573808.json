{"id":"573808","title":"邃庵诗","dynasty":"明","author":"邵宝","text":"长安陌上结书屋，庭院沈沈几纡曲。最深者号文密房，如度层云入幽谷。主人峨冠讲且读，上溯虞唐犹未足。手探元化玄更玄，诸生拱侍森如玉。原泉滔滔放四隩，始知大雅歌穆穆。声宏以实理则然，陋彼寻常事边幅。陵莪菁菁时雨沐，不出户庭人望属。乍闻俎豆复军旅，平视边隅如辇毂。隐微知谨公所独，至虚生白能旁烛。苏公漫说风水涣，邵子閒吟地雷复。我曹浅薄徒有目，辱许升堂载瞻肃。行行深入得大观，何处湘南还岳麓。"}