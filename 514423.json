{"id":"514423","title":"广平王同守原常治水底绩卷","dynasty":"明","author":"程敏政","text":"一宵水决漳河冲，鲸波突下驱雷风。划然蚀出贾村口，联堤属堰如飞蓬。城门昼闭人反走，四顾已作冯夷宫。贰车王公智且勇，拯溺坐遣舟车通。行人拔济免鱼腹，公仓保护留陈红。秪馀决口水如故，屡塞屡坏愁民穷。民言必得贰车往，上官委牒来匆匆。王公一念通昊穹，单骑直抵漳河东。左畚右锸万众集，指呼中坐如元戎。先疏下土杀水势，巨楗却捣奔流中。土黏石砌完且固，十里隐隐拖晴虹。几年泛滥一朝去，入眼似觉沧溟空。施工次第在方寸，旁观束手真吴蒙。挽牛未数百步洪，射蛟不用千钧弓。跨岸长桥复绵亘，绕坻嘉木还青葱。膏腴可佃六千顷，官租遮莫忧难充。马前加额来田翁，道上拍手歌村童。神龙庙下磨巨石，太史执笔书成功。埭称召伯可专美，堤号苏公谁长雄。我家中寓瀛海郡，北方水患恒忡忡。考图按谱多旧迹，坐视孰肯劳其躬。假令稍费疏筑工，斩地即挽凶为丰。临风抚卷三叹息，惠政安得千王公，呼呜惠政安得千王公。"}