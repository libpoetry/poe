{"id":"828255","title":"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其一","dynasty":"清末近现代初","author":"陈曾寿","text":"百年本须臾，五十亦非夭。但惜虚岁月，志事付潦草。树木失本根，枝叶分萎槁。自我违双亲，寸蘖生意了。劳生悲惨积，懈学衰病早。濡呴仗友生，发兴佛地好。一笑天海空，倏见轻鸥矫。"}