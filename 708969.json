{"id":"708969","title":"一萼红  忆辛卯岁湖上五日事","dynasty":"明末清初","author":"曹溶","text":"变柔花，向朱栏借得，春影最玲珑。粟玉纤环，泥金双带，娇小浑不胜风。樱桃试、菖蒲碧酝，知有意、分我醉颜红。粉汗生凉，绣巾香蹙，人在楼中。身本三生杜牧，赋鸳鸯遗恨，绿叶茸茸。锦艒星移，雕轮雨散，听彻清昼疏钟。纵留取、同心旧约，对湖光、空画两眉峰。况是黄梅天气，冷到薰笼。"}