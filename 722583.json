{"id":"722583","title":"答陈宛平","dynasty":"明末清初","author":"屈大均","text":"与子结交初，有如天上月。三五光未满，已忧蟾兔阙。浮云不在多，蔽亏在毫发。沐浴天河水，金波期不没。君为启明东，我为长庚西。与月相终始，黾勉至晨鸡。五十尚无闻，岂敢为人师。区区章句末，腐儒吾不为。天命在渺茫，垂白犹未知。老莱事嬉戏，自视如婴儿。君顾我蓬蒿，存问及孀慈。茅家苦贫窭，供养无肉糜。有鸡若鸾鸟，有黍如兰饴。君为举匕箸，不忍弃寒微。感兹情意厚，久要以为期。微尘撼华岳，蚁穴溃金堤。人言贵深察，强恕有良规。"}