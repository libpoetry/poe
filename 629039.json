{"id":"629039","title":"李伯襄招同诸子春泛","dynasty":"明","author":"李云龙","text":"春雨夕流驶，清涟荡遥空。鼓枻遵长渚，停桡憩深松。两行天际树，一点云间峰。既惬沧洲趣，遂侈烟波容。布席理觞政，把酒恣谈锋。溪花笑醉客，水鸟如歌童。天寒渚风急，日落村烟浓。回看来时路，已有白云封。桥畔明渔火，柳阴闻草虫。巨川方待济，一水何足穷。迟子为舟楫，去去乘长风。"}