{"id":"1110480","title":"谢景思提举见过用药寮韵赋三诗寄谢","dynasty":"宋","author":"孙觌","text":"玺书光丽九芝涂，绣斧煌煌刺史车。当路狐狸那足问，漫山藜藿未应锄。使星尚供天南极，卿月终环帝北居。此夜光华贲岑寂，故侯留落在郊墟。屋头遥见丈人乌，门外欣逢载酒车。拄杖穿林花自落，携壶席地草休锄。褰帷共看高轩过，列戟行归大府居。掣电一欢宁复有，空传胜事满村墟。行把长镵白木柄，慵眠下泽短辕车。柳围许大身空老，瓜地将芜手自锄。三径苔荒无辙迹，一枝巢隐有林居。故人触热来相问，终日清风满废墟。"}