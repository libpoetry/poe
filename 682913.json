{"id":"682913","title":"送阃赞善赴南大司成二首","dynasty":"明","author":"尹台","text":"龙虎河山旧帝京，高皇遗搆壁宫宏。翠华想像三雍幸，缇帐瞻思六馆迎。四海当年流颂化，千秋此地盛才英。皋比况得名贤践，五纬行占聚宿明。坊院东西俯玉河，古槐深荫绿云柯。异时辱荐雄文似，几岁因窥马赋多。凤幄侍筵辞禁直，龙楼问寝想仙珂。此行饶对白门柳，兴在蓬池烟雨波。"}