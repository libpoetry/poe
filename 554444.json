{"id":"554444","title":"居庸关","dynasty":"明","author":"胡俨","text":"居庸关，山苍苍，山头雉堞连云长。一夫临关，万夫莫当。古称秦关百二强，何如居庸殿朔方。毡裘编发俱来王，此时正值天雨霜。龙虎台前沙草黄，天寿峨峨冠中央。拜谒二陵心孔伤，葱葱佳气浮苍茫。神游不返涕泗滂，天寒落日照大荒。饥鹘啸风狐兔藏，肩舆复度冰河傍。仆夫黯淡颜无光，皮裘貂帽冻欲僵。举头但见南雁翔，居庸关，山苍苍。"}