{"id":"1123632","title":"端峰往还三首","dynasty":"宋","author":"赵蕃","text":"振衣犹户内，发兴已云端。问路非生境，逢人若素欢。行知近林邃，望觉远峰攒。顾可资瞻眺，胡能恤髀髋。甚厌穷居陋，聊为佛界遨。追随有逢掖，应对属方袍。褊性便幽隐，畏途思避逃。明当与山别，回首念尘劳。暂住已积日，此生知几来。敛容看夭矫，侧足避崔嵬。随意从登降，无心计挽推。云寒易成晚，家近故须回。"}