{"id":"843693","title":"乙未秋日游丁家絜园","dynasty":"清末民国初","author":"许南英","text":"罡风送客到三阳，揭邑于吾是故乡。恸哭谁人怜阮籍？钓游无地隐严光！欲寻吕祖邯郸道，竟入裴公绿野堂。红蓼白芦围水阁，伊人宛在水中央！楼台亭馆尚依然，冷落繁华二十年。主是令威难化鹤，客真杜宇欲成鹃。一畦寒菜锄斜日，半亩残荷锁淡烟。不负仲宣楼上望，瓣香低首拜湘贤。湖山原欲小勾留，无奈愁人倍有愁。非是陶潜能卜宅，剧怜宋玉善悲秋。功名险作焚身象，眷属浑如不系舟。眼底沧桑无限感，西风不忍再登楼。"}