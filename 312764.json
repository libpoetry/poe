{"id":"312764","title":"翠楼吟·题薛涛井","dynasty":"现代","author":"刘永平","text":"曲咽笙箫，花迎门巷，伤心不逢洪度。回看金井畔，有纤手、染笺华露。竹间凝伫。想梦绕秦云，神驰巴路。总难据、锦江东逝，萍飘波注。岁暮。千里征途，见草芜天际，晓烟流煦。翠篁掩映里，更枨触、瘗香时墓。人今何处。正柳岸藏舟，斜阳笼树。频留恋、翠筠清影，那能归去。"}