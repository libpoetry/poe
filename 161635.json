{"id":"161635","title":"送张饰之·俗子问寒温","dynasty":"宋代","author":"王炎","text":"俗子问寒温，吾侪相尔汝。二年坐穷山，蛛网悬一麈。剥啄谁扣关，欲语不敢吐。有客骑鲸鱼，迎之倒双屣。家声本光融，人物亦英伟。胸次蟠江湖，笔端走风雨。赠我琼瑶章，白虹贯囊褚。我如穿鼻犊，涉世多龃龉。君如侧翅鹰，云路未轩翥。杯酒接殷勤，纵谈倾肺腑。百围饱雪霜，士要尝艰阻。傅说起胥靡，夷吾出囚虏。淮阴有寄食，新丰有逆旅。饥馑必丰年，乘除乃天理。豪杰就功名，但问岁寒尔。相对一掀髯，穷通忘愠喜。"}