{"id":"274804","title":"拟陈思王仙人篇","dynasty":"清代","author":"李长霞","text":"至人乘化游，托迹在元冲。整驾紫濛野，迈迹过崆峒。云气交神衢，扶辖来天风。八龙何婉婉，蹑景无遗踪。紫房深窈窕，绛阙渺瞳昽。仙人多俦侣，来往骖轻鸿。素节莅金母，青裙来玉童。宓妃拂瑶瑟，青女叩清钟。张乐列丹台，灵奏声骇空。大明讵显晦，羲娥互西东。俯首望尘寰，天路谁能通。培塿见五岳，馀视空濛濛。回车指帝乡，朝谒登紫宫。注名石室内，延龄寿无穷。"}