{"id":"1050240","title":"投宿繁昌徐氏水阁","dynasty":"宋","author":"郭祥正","text":"东池种莲子，西池养肥鱼。盈缸酿美酒，满盘具新蔬。客来径一醉，疑是桃源图。此事未足议，弟兄皆业儒。大弟已登科，高名动乡闾。季弟复连荐，豹变应时须。长兄恬自养，云卧随卷舒。物至我则应，隐德良有馀。客有醉吟叟，六月骑蹇驴。避暑寻名山，遂登君子居。饮弄池上月，一宿能清虚。相看不相厌，欲去且踟蹰。"}