{"id":"1063223","title":"题惠山练师竹轩","dynasty":"宋","author":"袁植","text":"子猷喜种竹，太白喜乘月。俛仰云泥间，胜事俱清绝。况乃吾庐幽，风烟浩一丘。竹虚能受月华白，月白能牵竹翠浮。不应玉垒李太白，长对山阴王子猷。未携花下一壶酒，已登残夜水明楼。人间好景四并难，无如月下春琅玕。影摇金锁碎，光动剑芒寒。魂醒耿不寐，哦诗坐长叹。"}