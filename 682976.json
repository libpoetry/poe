{"id":"682976","title":"春怀三首（时世宗幸承天）","dynasty":"明","author":"尹耕","text":"春深关塞尚屯兵，万里防胡拱汉京。不为翠华临远道，岂应金甲废深耕。转输坐见司徒急，经略亲看相国行。莫讶至尊忘北顾，显陵迁附圣人情。往岁关山亦丧师，犹能不失汉旌旗。可怜虎帐分符日，偏是沙场弃甲时。白草自长骠骑垒，黄云空压李陵碑。书生无计当戎右，一剑真思报主知。闻道降胡说虏情，春来拟绝汉军营。洋河川北云常黯，碣石山头月自明。将士倔强时跋扈，朝廷赏罚在持衡。凭轩北望堪魂断，况是天门万里程。"}