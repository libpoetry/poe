{"id":"1076298","title":"苏内相在黄冈尝从桃花寺僧觅茶栽移种雪堂下余始至此会岁且暮明年春得新芽试之色香味俱绝不减湖越二品宜其见赏于此老人也人言雪堂今已鞠为馆驿茶盖可知矣","dynasty":"宋","author":"周紫芝","text":"梅雪既扫地，桃花露微红。风从北苑来，吹入茶坞中。真香不可说，玉色谁与同。不知耐几汤，成此三味功。顾渚与日注，名高各雌雄。四海一大地，所至皆春风。物固有不幸，乃尔殊穷通。此品不见称，白云空蒙茸。移栽雪堂下，赖有黄冈翁。来禽青李帖，绝世无此工。遂使桃花名，遍满江西东。此老久下世，真赏殊未逢。只今调粥手，乳花为谁浓。堂今在馆驿，树亦知何踪。树固不足惜，馆驿行当空。"}