{"id":"949476","title":"大圣乐 东园饯春即席分题","dynasty":"宋","author":"周密","text":"娇绿迷云，倦红颦晓，嫩晴芳树。渐午阴、帘影移香，燕语梦回，千点碧桃吹雨。冷落锦宫人归后，记前度兰桡停翠浦。凭栏久，谩凝想凤翘，慵听金缕。留春问谁最苦。奈花自无言莺自语。对画楼残照，东风吹远，天涯何许。怕折露条愁轻别，更烟暝长亭听杜宇。垂杨晚，但罗袖、暗沾飞絮。"}