{"id":"1085702","title":"送元章改漕成都","dynasty":"宋","author":"王十朋","text":"取友四十载，普天半交游。蒹葭群玉间，莫盛登瀛洲。元章真国士，未见心已投。雅抱畎亩志，共怀天下忧。馆阁育人材，孰云专校雠。慷慨论世事，不见范尹欧。疆埸况如许，宁不忧宗周。精忠屹肝胆，苦语惊冕旒。君去最勇决，我行尚迟留。初别拟十载，相逢忽三秋。龙飞起元老，江淮握貔貅。礼罗得奇才，戎幕资良筹。人事苦好违，壮怀莫能酬。去持夔州节，遥泛瞿唐舟。我亦来自鄱，兹行岂人谋。八阵观壮图，三峡窥倒流。访君义胜堂，顾我制胜楼。如马谒白帝，卧龙寻武侯。江亭览月色，园花赏春柔。果分馀味甘，兰赠深林幽。诗篇浩卷轴，墨妙辉山丘。气薄文艳杜，词卑竹枝刘。吏事容拙疏，交情荷绸缪。纶言下北阙，绣衣使西州。流钱岂君事，易地曾何优。胡不班玉笋，入告嘉谋猷。巴子国最贫，疮痍民未瘳。君去谁抚摩，欲借嗟无由。我已上祠章，归欤老田畴。迟君还日边，寄书到东瓯。"}