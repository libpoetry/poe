{"id":"513169","title":"题林和靖手帖用东坡韵","dynasty":"明","author":"沈周","text":"我爱翁书得瘦硬，云腴濯尽西湖渌。西台少肉是真评，数行清瑩含冰玉。宛然风节溢其间，此字此翁俱绝俗。开缄见字即见翁，五百年来如转烛。可怜人物两相求，落我掌中珠有足。水边孤坟我曾拜，土冷烟荒骨难肉。当时州吏岁劳问，于今祀典谁登录。翁固不能知我悲，聊对湖山歌楚曲。我歌湖山亦不知，惟有春鸠叫深竹。归来把酒吊双缄，犹胜无钱对寒菊。"}