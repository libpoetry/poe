{"id":"698732","title":"次金泽颐浩寺僧中宅衡韵二首","dynasty":"明","author":"夏原吉","text":"每愧无才位六卿，观风今出凤凰城。锦帆载月临金泽，宝刹披云驻玉旌。楼阁巍峨同上竺，江山清古儗南衡。何当了却公家事，来共高僧话月明。十载叨居治世卿，公游偶寓梵王城。法华流响清尘耳，薝卜生香袭使旌。苔石碑文迷岁月，云封星藏閟玑衡。谁能为我邀船子，问讯当年雪窦明。"}