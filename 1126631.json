{"id":"1126631","title":"和晏司法吴城山道中韵三首","dynasty":"宋","author":"萧立之","text":"椎鼓发船催出城，平安街子报归程。红阑碧水旗招醉，绿树黄鹂画写生。为有诗情浑不恶，便无官事也堪行。一樽细共灯前说，此夕星河烂熳明。十幅风帆十丈桅，空明双眼洗尘开。压枝梅大宜羹鼎，贯柳鱼肥更酒杯。樯燕可能留客住，沙鸥只道为诗来。剡舟不作兴尽返，见说龙公也自猜。蹴天浪入白云层，四野都无一寸青。挟万斛行风有力，著千人聚地成形。庐峰映日开天绘，石砮沉渊记庙灵。欲洗吏尘何日得，摩挲坡句傍危亭。"}