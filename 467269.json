{"id":"467269","title":"同题和淙祥君《咏怀》诗三首元玉","dynasty":"当代","author":"陈振家","text":"尘情勘透已多回，顽守丘园旧草莱。冷眼闲观和氏璧，掉头不看燕昭台。还斟太白杯中酒，来咏放翁桥外梅。如水蟾辉添雅兴，良宵莫负好怀开。抛却史篇斜倚眠，悲欢旧事意微牵。屈骚阮泪一江水，秦火胡尘万古烟。宜把镜花观世道，休将锦瑟数华年。何时打破痴迷膜，欲效陈抟作睡仙。秋风鹤发两萧萧，桂影当楼夜色饶。白帝何曾怜客怨，素娥不老为谁娇？略存痴骨愿难了，虽种道心情未消。世上并无全美事，溪山佳处且逍遥。"}