{"id":"1053149","title":"杨康功待制所藏醉道士石","dynasty":"宋","author":"释道潜","text":"天官夜燕琼楼春，一官大醉颓穹旻。飞光贯地若素练，百里鸡犬声纷纷。吹风洗雨岁月古，化此顽石良悲辛。楚山之老颇知异，濯以涧底清漪沦。霓裳彷佛认羽客，楮冠数寸横秋云。空斋昼闲戏一击，琅然哀韵还清真。我闻天官天所陈，虽复暂屈终当申。烈风迅雷一朝作，却上苍苍朝紫宸。"}