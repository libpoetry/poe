{"id":"690503","title":"李伯东方伯往涖粤西便道过访小园留酌赋赠","dynasty":"明","author":"张萱","text":"升沉踪迹问居诸，梁月长悬万里馀。共喜清朝登大老，更烦行省领中书。披襟剩有烟霞癖，驻楫言寻水竹居。邹律不须吹黍谷，阳春今已到樵渔。衣裳颠倒出蒿莱，为向龙门御李来。促膝门年频拊掌，鸣琴洒酒共登台。鸥群竞逐驺声下，花信曾吹雨色开。再订平原期十日，河桥折柳共徘徊。桃花新涨锦帆悬，破浪乘风去若仙。分陜旧臣仍列岳，骑箕小陆已生天。玉符遥绾三湘水，赤幰先开八桂烟。翘首苍梧云万片，想应长绕粤东褊。郁水灵洲去后思，逢迎倍忆别离时。一尊滕阁论文酒，百字星岩堕泪碑。紫闼已闻虚席久，白云何事出山迟。东西赐履元非远，已拟清风吉甫诗。"}