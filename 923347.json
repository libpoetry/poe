{"id":"923347","title":"次韵苏子瞻学士腊日游西湖","dynasty":"宋","author":"苏颂","text":"腊日不饮独游湖，如此清尚他人无。唱酬佳句如连珠，况复同好相应呼。君尝听事嗟罪孥，虽在乐国犹寡娱。是社稷臣鲁颛臾，直道自任心不纡。最爱灵山之僧庐，彼二惠者清名孤。案上梵夹床龙须，炉销都梁馔伊蒲。洁行自欲敦薄夫，长吟拥褐忘昕晡。坐客不设毡氍毹，对镜如看方舆图。君怀经济才有馀，名声妖孽惩颜蘧。且来山林寻遁逋，更玩四营兼参摹。"}