{"id":"420708","title":"大酺 其二 曾瑞熊以词见和，予读之，颇感其意，因叠前韵答之","dynasty":"近现代","author":"李继熙","text":"捧读瑶章，知己泪，感入灵犀深处。鸳鸯终并命，奈多情谁倩，赤绳系住。梦逐香飘，病随秋起，赢得倾城一顾。匆匆分手后，算重来玉勒，深恩虚负。任红袖新欢，青笺旧约，燕猜莺妒。相思愁几度。余都是，闷损廉纤雨。最可恨，桃花无恙，燕子依然，只人生，杳茫难据。旧曲霓裳舞。空回首，仙源迷路。君为我，伤心否。伤心莫问，芳讯天涯虽误。尚有襟期如许。"}