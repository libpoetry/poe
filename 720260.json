{"id":"720260","title":"咏水碓","dynasty":"明末清初","author":"徐倬","text":"睦州晓放船，江流益清浏。水石相抨击，洏雪蛟龙走。居民置风轮，随波转枢纽。沙石广场圃，比栉列杵臼。但看椎声落，不见谁举手。精凿脱糠秕，安闲到子妇。搰搰抱瓮劳，拙哉汉阴叟。机巧厌桔槔，斯言诚然否？圣人前民用，神智皆自有。愚民偶得之，役使河伯久。但苦梁鸿贫，何处觅升斗？"}