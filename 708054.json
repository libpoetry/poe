{"id":"708054","title":"疏帘淡月 其二 送罗弘载南归，即用见赠原韵","dynasty":"明末清初","author":"梁清标","text":"暖回南陌，正水涨春波，柳舒新碧。文酒清欢才罢，又归词客。萧条书剑东风里，醉旗亭、遍看山色。河梁惆怅，临歧欲赠，绕朝鞭策。忆岭表、徘徊灯夕。探海月珠江，共寻陈迹。三载烽烟此日，顿殊今昔。彩舟酬唱同蕉梦，向燕台、重听羌笛。如君才藻，江湖岁月，漫教虚掷。"}