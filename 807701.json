{"id":"807701","title":"泛清波摘遍  万大士表兄招赏白莲赋此","dynasty":"清","author":"陈维崧","text":"轩如烟艇，盎作晴湖，一朵白荷帘外举。梳风飐水，记在普陀岩下路。辞鹦鹉。误落尘寰，空添枝节，受尽人间千斛暑。翠幕低张，冰井斜凭，怜尔娇嫭。如相诉。坠粉曲塘有恨，回首花宫无语。赢得素质亭亭，瘦影踽踽。还凝伫。柳外又仄银蟾，叶间犹跳宿雨。应惹弄珠人到，乘夜搴取。"}