{"id":"1130753","title":"送王寺簿倅秩满回蕲","dynasty":"宋","author":"韩淲","text":"涧头连雨水还平，岸草纵横日日生。过眼空林惟鸟影，惊心匝地转蛙声。病多止酒慵寻句，老矣焚香喜诵经。见说玉溪王别驾，二年官满又将行。百年驻跸在东南，薄宦浮生士所谙。进退何心空自了，别离满眼我难堪。救时事业终须做，随世功名亦喜谈。命也奈何天咫尺，鸾台凤阁本潭潭。淮山何处是蕲春，想见家林猿鹤新。合上烟霄输壮志，却分风月又闲身。极知归去无多日，细数交游有几人。江左夷吾谁得似，急乘温诏起经纶。"}