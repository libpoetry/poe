{"id":"615324","title":"十六夜同诸子饮欧华玉湖上草堂因与子建伯乔二子荡舟观海尽兴而返得清字","dynasty":"明","author":"李孙宸","text":"清穹飘商风，凉露皓以盈。林薄有爽气，日夕悠然生。新鸿遵渚唳，玄蝉含风鸣。主人眷嘉赏，高宴敞湖亭。中怀既以惬，一石且未倾。百年亦何常，胜会在良朋。况此秋色好，澄潭映空清。荡桨纡枉渚，弭棹薄寒汀。抚景欢无斁，揽胜意俱停。日落理返楫，舍舟林月明。晤言华堂下，痛饮忍独醒。"}