{"id":"519434","title":"弘治辛亥夏久雨","dynasty":"明","author":"朱诚泳","text":"万里阴云阔如席，太空欲净风无力。老龙下捲河水乾，咫尺终南浑莫识。昼夜翻盆未肯休，宫庭行潦成横流。千门万户虞覆压，顾我仍怀杞国忧。秦川父老念禾麦，坐视泥涂愁窘迫。三边赋税积如山，转运动烦千万石。安得阳乌现海东，照彻后土天之中。照彻后土天之中，遂令佳气回年丰。"}