{"id":"676754","title":"系狱敬呈王大伾侍御李复斋工部丈六十韵","dynasty":"明","author":"卢楠","text":"乾坤日惨淡，蚩尤薄云际。哲后振淮海，应期拯颓世。金陵王气钟，石头云影丽。风牧效威灵，夔龙扫氛翳。奕叶三百年，皇风绍帝系。天子坐明堂，南面称王制。冕旒垂天光，玉剑通霄霁。太微廓纤尘，万里见毛毳。元默籍儒术，恢宏资圣睿。宣室访鬼神，茂陵求俊艺。大岯起伏龙，南溟恣渀㵝。行空作霖雨，少答圣明惠。晨趋紫微垣，暮拽青云履。抗劾无中阉，紏弹慑戚第。上方斩马剑，入目决双眦。清戎大梁郊，按辔于越汭。耸身一鸷鸟，霄汉独凌厉。回登黄鹤楼，笑谒苍梧帝。赫赫江湖间，高风捷虹霓。东家李北海，倜傥执英袂。仙宦浮江湘，芳声播燕蓟。诏为沧水使，宽此漕会计。疏凿九河空，导流百川细。三吴十万艘，朝宗转迢递。雍绛各一时，泛舟同康济。至尊假颜色，徵入承明砌。御屏疏姓名，金马晚留憩。紫宸扬清氛，飘䬙偕兰蕙。谗疑动明主，怀玦各长逝。怅念平子诗，频流贾生涕。怀沙一伤心，采蕨聊卒岁。仆本澹荡人，林壑怜松桂。啸栖岩岫问，疾与烟霞誓。仰窥云汉章，自觉众星暳。不羞邻女颦，窃效西施媲。招隐小山椒，闻经泗水澨。侯巴顾何人，太玄得深诣。扬眉睹青天，白日忽西闭。山海东南倾，风波无停势。曾参却杀人，苍蝇点锦币。改服南冠囚，越吟从逮系。淳于当严别，缇萦杳难继。痛哭父母柩，那怜儿女毙。一门如枯蓬，超忽无根蒂。謇予何迍邅，遭此鲸鲵噬。鸾凤掩云罗，骐骥苦淹殢。岂不思天衢，谁能彻懞蔽。发矢石饮羽，挥戈日反熭。精神苟不灭，天网终见贳。用兹旷达心，优游在涂泥。阅书穷九关，洒墨横岱巁。衡岳疲梦想，潇湘见濆濞。有时仙人来，携我游荒裔。倒景不可攀，倏然坠烟翳。复尔淆浊中，讵能闻鹤唳。慨彼鲁连子，调笑寡俦俪。能解聊城纷，永鼓沧浪枻。何辞涉中洲，褰衣救沦替。辗转不得亲，徒为眺睥睨。忧来复何言，书向南山筀。"}