{"id":"36976","title":"湛处士枸杞架歌","dynasty":"唐代","author":"皎然","text":"天生灵草生灵地，误生人间人不贵。独君井上有一根，始觉人间众芳异。拖线垂丝宜曙看，裴回满架何珊珊。春风亦解爱此物，袅袅时来傍香实。湿云缀叶摆不去，翠羽衔花惊畏失。肯羡孤松不凋色，皇天正气肃不得。我独全生异此辈，顺时荣落不相背。孤松自被斧斤伤，独我柔枝保无害。黄油酒囊石棋局，吾羡湛生心出俗。撷芳生影风洒怀，其致翛然此中足。"}