{"id":"1110063","title":"即事六言七首","dynasty":"宋","author":"吕本中","text":"老来与世相忘，尚喜摊书满床。忆得少年无事，苦心更学文章。少年与世无求，老觉心情自由。颠倒文章事业，追随倦鸟虚舟。不入乐天欢会，不随渊明酒徒。看取箪瓢陋巷，十分昼夜工夫。百壮艾能已疾，一杯酒便生春。熟睡觉时意思，罢劳歇后精神。游夏一辞不措，非关未究源流。直至孟轲没后，无人会读春秋。养生不能延年，忘言未是安禅。圣学工夫安在，重寻曲礼三千。毕竟学书不成，谁道能诗有声。点检平生交旧，几人曾是同盟。"}