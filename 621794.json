{"id":"621794","title":"刘司马挽歌","dynasty":"明","author":"郭之奇","text":"喜峰忽起乱胡沙，蓟遵白骨杂如麻。霜戈踏拥枯杨杪，铁骑横穿宿草芽。严冬十月方觱发，朔风凛栗倒骝骅。我师安肯轻暴露，刁斗不闻闻胡笳。阃外交驰孔炽檄，廷中祇作匪茹芽。不信干城无纠纠，徒使中逵悲兔罝。天子赫斯亲授钺，词臣翻入邦政衙。忠义激人人感泣，挥泪军前众无哗。四海勤王犹观望，首期身倡遂驱车。仓卒未遑师干试，须臾独力竟难加。方寸铁肝终涂地，一代忠臣不暂赊。英魂零落今何处，气作山河壮朝家。司马一死寻常事，海外遥闻起恨嗟。"}