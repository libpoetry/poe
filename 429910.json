{"id":"429910","title":"九日香山看红叶即寄题曹靖陶看云楼觅句图","dynasty":"近现代","author":"黄浚","text":"霜叶殷红缘绝巘，斜阳倦意收悠眄。去年兵气压江亭，今日空山静跨蹇。秋风纵是无情物，涧柏青青自能免。繇来骚人感佳节，刻意为悲实疑谳。登高常觉气象博，蓟阙如烟昆明浅。江山千古有雄杰，移国从渠哀小腆。铜盘莫贮金仙泪，醉墨嵯峨足胜饯。祇怜有弟客海隅，南雁西乌意难遣。平生曹君工琢句，意入云天妙舒展。岂知北地看云人，虽有蓬心不蓬转。萧晨倘报江南书，抱膝孤娱窗日晛。"}