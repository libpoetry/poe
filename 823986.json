{"id":"823986","title":"百字令 题桃花扇","dynasty":"清末近现代初","author":"高燮","text":"模糊张眼，看江山无主，舆图换稿。一幅沧桑谁堪画，肠断秣陵秋老。衰草凄迷，夕阳惨淡，旧泪知多少。零香残粉，付与声声啼鸟。最恨烛灺烟消，歌终梦醒，门户空争闹。国破家亡无所剩，赢得数株红蓼。孽子孤臣，渔夫樵客，冥冥鸿飞杳。识时俊杰，出山惟恐不早。"}