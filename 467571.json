{"id":"467571","title":"殢人娇","dynasty":"当代","author":"赵文漪","text":"细马斜阳，禁得游尘满路。更回首、当年情绪。离杯别宴，怅酒衫曾污。心暗祝、桃花共人且住。两地长分，一时俊聚。重忍弄、十三弦柱。深深院落，正晴帘卷处。千万恨、不放流莺归去。款款春山，一寸娇波似转。人倦后、雕阑倚遍。曾相识也，是旧时飞燕。频掩袂、归燕尚如心愿。薄鬓妆蝉，轻筝弄雁。清夜里、凉生银荐。殷勤细拍，整双双檀板。新制就、纸上芳情无限。燕蹴香泥，柳絮依依未坠。是乍雨、还晴天气。宵残梦短，对灯花飘瑞。尘暗琐、香奁不堪妆缀。酒晕朱颜，诗留青袂。风度好、脸圆腰细。轻移小步，上寿杯千岁。伤往事、倚遍秦筝如醉。"}