{"id":"318719","title":"消息·电话","dynasty":"现代","author":"顾宪融","text":"纵隔红墙，能传碧落，蓬山非远。响到鸾铃，移来凤屧，耳鬓厮磨惯。小模糊处，回身重问，祇怪春雷惊断。甚相思无从说起，还赖一双牙管。分明当面。爱而不见。多事红丝牵绊。嘱付千回，因缘一线。做个同工茧。寻消问息，如兰吹气，应彀几番留恋。只防伊些儿道着，惹人腼觍。"}