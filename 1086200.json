{"id":"1086200","title":"诸公和诗再用前韵","dynasty":"宋","author":"王十朋","text":"屏间观画颐频支，想像风味哦新诗。火山太早反遭骂，陈紫未显谁称奇。气禀南方君子土，不近长安帝王圃。安排名字知何人，误与牡丹同入谱。泉南老守思故山，荔熟我去谁后先。但愿丁香一株熟，添入药裹痊痰■。平生梦寐南州果，瘦腹如蝉消几颗。明年何处饤杯盘，雁荡山前月流火。"}