{"id":"702909","title":"梅花次于忠肃公原韵二首","dynasty":"明","author":"谢五娘","text":"冰为骨格玉为神，姑射山前太逼真。岭外江山千万树，溪边林下两三人。脸无铅粉轻匀色，心有灵犀绝点尘。明月仙娥何处去，罗浮分得一枝春。月明林下独凝神，疏影横斜为写真。净扫蛾眉妆镜女，轻移琼袖倚栏人。偏宜皓月偏宜雪，不受狂风不受尘。却怪南枝花满树，北枝犹自未经春。"}