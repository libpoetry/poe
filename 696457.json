{"id":"696457","title":"元宵中都太守放灯作律诗五首","dynasty":"明","author":"郑真","text":"云霄楼观耸神京，蔼蔼笙歌出凤城。谯漏声传终百刻，将垣禁弛散千兵。彩屏有象金城画，火树开花玉缀缨。甲第公卿联戚里，当筵不数五侯鲭。万境无尘月满天，缤纷物象斗娇妍。画楼映水金莲吐，宝塔擎霄火齐悬。风外花骢来騕袅，云端彩凤下翩跹。太平盛观今重见，城郭人家夜似年。北极中天正斗杓，风流人物共今宵。当楼绮彩丹心结，隔幔琉璃翠影摇。龙驾共瞻宸阙近，鳌山慢忆海天遥。凭谁记得云中曲，来向人间叶凤韶。谯楼门外鼓频挝，谁驻春风小小车。暗绿笼纱腾马骑，深红剪彩戏鱼虾。珠玑妆巧繁奢纵，脂粉团香笑语哗。自愧天涯千里客，海瀛何处问吾家。烛花暗结竹窗低，星月光寒思欲迷。深念老兄居海峤，更怜舍弟客青齐。云天杳杳王乔鹤，草屋栖栖祖逖鸡。想见孱然小儿女，凄凉慈母共中闺。"}