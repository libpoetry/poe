{"id":"900833","title":"和元规任从他歌","dynasty":"宋","author":"张继先","text":"任从他，尽教他，莫管他，他是他非柰我何。尽日闲同方外友，高吟落笔如悬河。世上无心结凡累，匣中有剑降阴魔。长生已悟玄关旨，从教乌兔走如梭。尘劳汩没诚堪恶，孰肯飘荡随蹉跎。静处每思喧处事，到头空自竞嘘呵。任从他，尽教他，莫管他，但从元气养冲和。有时恣把丹书读，无事闲寻玉轸歌。我心非石不可动，任从俗论生乖讹。松簪布褐且自乐，岂恋浮华张绮罗。神炉交媾鍊金液，混乎湛湛而日多。功行圆成共归去，飘飘飞盖拂霄河。任从他，尽教他，莫管他。"}