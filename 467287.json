{"id":"467287","title":"七十遣怀","dynasty":"当代","author":"陈振家","text":"天生我质非能耐，克守平庸已可观。风月神仙殊不配，江湖名士岂相干。才疏幸免苍冥妒，诗拙空教子弟欢。年届古稀方省得，坐凭愚钝换平安。物化天行不可知，悠悠世路且由之。数千字诱一场梦，七十年观半局棋。闲恨闲愁休自找，好山好水尚相期。斜晖温软情怀惬，蹑景追光胡不宜。激情到老逐年删，自赧未能分国艰。起坐翻眠随兴绪，陶分禹寸不相关。时光沉没茶烟里，生命消磨韵律间。算有一桩能长进，衰躯频挂鹧鸪斑。人寿几何焉可争，古稀能及已丰亨。劫灾煎迫欣仍在，好坏均分算扯平。面刻沧桑添气度，心无牵挂显闲情。盈虚有数莫多问，瀹茗楼头听鸟鸣。丸奔球转瞬时间，弃我驹阴去不还。仙药难疗羸骨泰，春风岂染鬓毛斑。观书易倦心情惰，访友虚聊脚步悭。眠起看天无事做，一庭花木共优闲。感恩造化多抬爱，活到从心殊不差。书剑无成浑可憾，儿孙能济窃堪夸。老怀久共秋云淡，往事渐随烟水赊。洒罢庭花归内室，荧屏前面读中华。投老生涯百务疏，从容淡泊守清虚。偶邀老友花开日，待煮新茶月上初。美酒无缘终不染，香烟有害习难除。积年旧稿修犹懒，仼置箱橱喂白鱼。非仙非佛亦非神，转眼萧然槁木身。昔日朱颜呼不转，曾经白眼莫当真。七旬有命恒知足，一世堪夸是乐贫。天赐凡庸成定局，安康二字自须珍。"}