{"id":"797473","title":"绮罗香 咏灯花","dynasty":"清","author":"陆蓉佩","text":"彩笔难描，金刀未剪，芳事忽惊如许。多少愁心，漠漠背人初吐。伴小楼、永夜长吟，却几度、疑风疑雨。总非花、也当花怜，风帘低下为深护。盈盈能否解语，一样嫣红灿烂，不教春妒。蓦地惊看，问卜几番疑误。爱缤纷、巧胜天工，恐化作、彩霞飞去。费骚人、百遍思量，梦醒知何处。"}