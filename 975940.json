{"id":"975940","title":"赠张术人","dynasty":"宋","author":"项安世","text":"霅川张姓彪其名，惠而过我古津亭。自言有术通心灵，西庚北壬甲与丁。配以十二珠躔经，水火木金相孕刑。错综三五命与星，参钩互鞠穷年龄。剧谈娓娓如反瓴，又言两眼能白青。副析声气区神形，穷达寿夭分渭泾。善而藏之不露型，但见瞳子光晶荧。众中谛视若有聆，犹以干支鸣说铃。参错开解纷相订，我生之岁剑发硎。我生之月神玄冥，二阳隐隐升泉扃。天阶熠熠舒六蓂，正值玉兔开云屏。两凡跳掷不暂停，此身于世如浮萍。扰扰万事通醉醒，死生祸福轻晨暝。更用剡折篿与筳，况复骨相真伶俜。安得双鳞悬万钉，荷君好语空叮咛。斥鴳傅以双凤翎，衣十二翮跄尧庭。此语恐是俳与伶，岂有大药须豨苓。他时遇我眠寒厅，君莫讳世赪而頩。"}