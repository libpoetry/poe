{"id":"276564","title":"莺啼序·端午寄内","dynasty":"现代","author":"汪石青","text":"书呈俪青内史，问别来安否。送春去、又早端阳，栽蒲插艾时候。怎禁得、凄凉客里，葵榴村酿重回首。闷恹恹、睡也无聊，醉难消受。却念家园，此际早已，把四和薰透。大都是、骨肉团栾，一家谈笑厮守。问今朝、豚蹄蒸熟，可忆到、天涯载酒。料卿卿、少个人儿，也应僝僽。金猴系彩，茧虎垂香，小儿宛转秀。想此日、偎人学语，索果牵袖。憨尚呼爷，弄惟依母。迢迢关塞，茫茫烟树，何堪啼笑萦心曲。不思量、兀自谁能彀。殷勤寄语，寻常绣襁文襦，为侬着意扶育。楼怀谢朓，山忆青莲，但啸吟似旧。奈检点、巾衫别泪，口泽脂香，追忆将离，魂消还又。卿毋惆怅，分飞劳燕，归期不落归雁后。一封书、先把相思剖。余惟珍重不宣，顺候兴居，石青遥叩。"}