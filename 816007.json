{"id":"816007","title":"青玉案  冬暮晓发","dynasty":"清","author":"曹尔堪","text":"霜余净碾遥天碧。听落叶、鸣虚碛。疏树倦鸦寒影只。今朝才见，瘦筠斜处，露出梅花白。敝裘补绽年年客，骏马春衫复何益。五柳凄清陶令宅。黄河风雪，荥阳战垒，驴背思畴昔。寒汀细雨鹈鹕唤，维小艇、芦花畔。堂下残荷香已断。竹都消粉，梅才破腊，纸帐垂银蒜。幽人诗兴偏凌乱。清绝林塘寄柔翰。秋水南华供把玩。公和解笑，步兵解哭，懒解嵇生锻。"}