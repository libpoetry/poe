{"id":"696086","title":"山中八景为友人赋 鸡峰秋霁","dynasty":"明","author":"欧必元","text":"当户一峰危直，天清众鸟飞还。东篱三径秋色，采菊时见南山。千山晴望远霭，万里冷然御风。为问烟霞洞口，何如鸡犬云中。朝暾初上斋头，曜色已映冈址。中酒堪嗔主人，高枕西窗未起。野桥驾虹若断，乱竹参差人家。明月寒潮相浸，村醪市店争赊。下山踏歌相和，归路日暝争先。牛羊已入深巷，樵人尚隔前川。萋萋芳草秋绿，淅淅古松夏寒。群儿竞乐树下，长笛一声倚栏。昨检农书卜年，相传父老忻然。欲酿松花春酒，先种南山秫田。落日池上小舟，浦口相迎白鸥。何处高人垂钓，百年吾道沧州。"}