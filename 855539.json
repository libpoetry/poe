{"id":"855539","title":"次制帅所和前韵","dynasty":"宋","author":"王之望","text":"圣主忧勤躬万务，英豪宁许山林住。弓旌号召士无留，竹帛功名公所赴。天表对扬咨见晚，坤维镇抚歌来暮。雪山增重绝纷埃，蜀道非难履平路。分陕聊烦摅妙略，秉钧已叹迂高步。朱轓抚俗远民怀，玉帐折冲荒服惧。羽檄不飞烽堠灭，骏骨多收边市互。孔明七纵讵非长，户牖六奇真不误。农狎其野无外忧，马腾于槽有馀怒。三陲绝徼皆妥安，诸将雄师今尽护。九重益友思直谅，四蜀新声咏宣布。帅阃方观勋业成，庙堂行看精神聚。嗟我衰迟托末契，辱公敦笃倾殊顾。当年献赋诵凌云，上国承颜悦披雾。禹门亲睹跃风雷，尧陛初惊承雨露。龙颜下瞩顿生光，凤翼高翔从此附。称身朝服曳青云，满袖天香携宝炷。九霄变化冥鹏升，一纪光阴隙驹骛。绨袍雅意念张禄，襦裤馀波依叔度。他时入觐对金莲，伴直应随玉堂寓。"}