{"id":"1251040","title":"甲辰九日游兴国灵山寺简同游","dynasty":"元末明初","author":"陈谟","text":"车马烂辉光，登临向上方。攒云众峰直，引路万松苍。涧底蒲茸白，篱根栗叶黄。爽犹宜羽扇，晴复䴡罗裳。缥缈云关峻，岩峣石径长。杂花明乱草，好鸟隔幽篁。渐近精蓝域，俄闻洞水香。栋梁何崒崒，金碧极煌煌。崖裂狮初啸，峦回象欲狂。鲤鱼新上水，灵鼠旧依仓。石笋何年长，池莲此日荒。铁船归瀚海，方竹压潇湘。瀑散晴空雨，林含伏日霜。行云走神女，卧钵隐龙王。一纪长离乱，丛林半在亡。如何超劫劫，独此见堂堂。喜挹清河彦，兼承入幕郎。风流同茂宰，啸咏及重阳。杯紫浮萸烈，瓶虚插桂芳。高僧惯宾客，才子盛文章。壁怪前题漫，游疑后日忘。少陵多秀句，偏在赞公房。"}