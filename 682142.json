{"id":"682142","title":"春日同于子冲上灵岩寺四首","dynasty":"明","author":"于慎行","text":"寺自高齐辟，山从岱岳盘。云霞千嶂晓，风雨万松寒。路绕泉声入，花分鸟道看。忽闻钟磬发，作礼叩旃檀。为访名山胜，来参梵帝筵。烟霞围宝地，龙象拥诸天。喻法昙花落，翻经贝叶传。朗公今化石，不转谒金仙。春阴连岳麓，法界满祗林。巨壑浮云细，悬崖白日深。野僧閒入定，山鸟静多音。幸共齐年侣，同皈出世心。双峰最高顶，倚杖白云扉。树杪看人出，山坳送鸟飞。钟声众壑满，香霭下方微。三观凭阑得，因风欲振衣。"}