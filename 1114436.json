{"id":"1114436","title":"移竹诗伯封垂和且闻兄弟皆欲作因用元韵奉寄","dynasty":"宋","author":"李洪","text":"海甸寻盟肯遽寒，叵嗔久未竖樯竿。张仪尚有口中舌，贡禹未弹头上冠。处处句奇有神护，行行墨妙似龙盘。阿连知有惊人语，鹤膝因君举似看。密密脩篁入槛寒，君来移取出檐竿。结根久近幽人屋，解箨宜为壮士冠。曾共马兰同请客，不忧苜蓿但堆盘。从今莫羡萧郎画，风月良宵仔细看。"}