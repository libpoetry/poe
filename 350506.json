{"id":"350506","title":"寿楼春·送王梦湘还武陵","dynasty":"清代","author":"程颂万","text":"山中人由天。指桃花作历，秦后无年。阅尽前村斜照，后溪炊烟。岩下路，今何船。但往来、东风翩然。怅若有人兮，舷歌乍阕，低抱水云眠。人间世，归来篇。向茅檐曝日，松涧担泉。目断君山何处，二妃婵娟。瓶有酒，琴无弦。吊几番、君臣山川。纵天问能知，知而不言。终不传。"}