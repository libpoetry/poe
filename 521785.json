{"id":"521785","title":"除暴行寿子乾太守","dynasty":"明","author":"顾清","text":"五更梦虎方说虎，天明馈肉来使府。惊喜出门呼问故，府兵杀虎如杀兔。星流一矢镜眸破，电激双矛夹心膂。咆哮欲起蹋两股，锦绷就舁气犹怒。去年海门妖血腥，今年西江犹弄兵。使君四境贴以宁，分明此物来象成，有吾梗者残其形。书生方拟趋神京，乡园回首坦不惊。何以报君双兕觥，愿君百福仍千龄。保我民物跻升平，春田更赋驺虞行。"}