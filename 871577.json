{"id":"871577","title":"祈雨歌","dynasty":"宋","author":"白玉蟾","text":"天地聋，日月瞽，人间亢旱不为雨。山河憔悴草木枯，天上快活人诉苦。待吾骑鹤下扶桑，叱起倦龙与一斧。奎星以下亢阳神，缚以铁札送酆府。驱雷公，役电母，须叟天地间，风云自吞吐。叻火老将擅神武，一滴天上金瓶水，满空飞线若机杼。化作四天凉，扫却天下暑。有人饶舌告人主，未几寻问行雨仙，人在长江一声橹。"}