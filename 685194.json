{"id":"685194","title":"马湘兰挽歌词","dynasty":"明","author":"王稚登","text":"歌舞当年第一流，姓名赢得满青楼。多情未了身先死，化作芙蓉也并头。石榴裙子是新裁，叠在空箱恐作灰。带上琵琶弦不系，长干寺里施僧来。不待心挑与目招，一生辜负可怜宵。祇堪罚作银河鹊，岁岁年年只驾桥。黄金不惜教婵娟，歌舞于今乐少年。月榭风台生蔓草，钿筝锦瑟化寒烟。明珠缀在凤头鞋，白壁雕成燕子钗。换得秣陵山十亩，香名不与骨俱埋。舞裙歌扇本前因，绣佛长斋是后身。不逐西池王母去，定随南岳魏夫人。水流花谢断人肠，一葬金钗土尽香。到底因缘终未绝，他生还许嫁王昌。平生犹未识苏台，为我称觞始一来。何意倏然乘雾去，旧时门户长青苔。佛灯禅榻与军持，七载空房只自知。试向金笼鹦鹉问，不曾私畜卖珠儿。兰汤浴罢净香熏，冉冉芳魂化彩云。遗蜕一坯松下土，只须成塔不须坟。红笺新擘似轻霞，小字蝇头密又斜。开箧不禁沾臆泪，非关老眼欲生花。描兰写竹寄卿卿，遗墨都疑泪染成。不遇西川高节度，平康浪得较书名。"}