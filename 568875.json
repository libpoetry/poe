{"id":"568875","title":"周郎蚤夭项女未适而死殉之合葬于周","dynasty":"明","author":"王世贞","text":"君是岐路人，女是父母身。父母业已许，那能不属君。君今既玉折，女岂独瓦全。生当愧白日，死当快黄泉。丹旐从东去，素旐从西来。两旐东西合，缠绵不得开。黄蘖化为松，那知苦中久。十六项家女，千年周家妇。君面女不知，女心君应得。不似郤家儿，仓舒浑未识。团栾女贞树，煜若银河洗。不似韩凭木，将情作连理。伯夷岂殷民，为殷表君臣。首阳一抔土，万古归其仁。我欲竟此曲，此曲悲且长。结为金与石，融为冰与霜。"}