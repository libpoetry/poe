{"id":"844695","title":"禹慎斋摹松雪鹊华秋色卷子冯叔瑩复仿之为题三绝句","dynasty":"清末民国初","author":"夏孙桐","text":"遗山诗忆泰和年，天水王孙画又传。看到中原秋色满，青山红树为谁妍。祢宋开元论画宗，鸿胪具体刻求工。傥教真见匡庐面，胜处王羊可许同。摹本华亭最著称，此如北秀彼南能。羚羊香象寻神迹，禅悟期君最上乘。"}