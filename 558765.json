{"id":"558765","title":"晓行宣化道中联句","dynasty":"明","author":"张弼","text":"晓离施湴驿，隐隐发前旌。薄霭衿裾润，初暾驿从明。山椒岚自幕，树杪露犹盈。蓐食狼兵过，戎装虎士迎。危桥经野水，败灶识荒营。饭叶墟人弃，衣花寨守荣。照升云掩驳，原燎石支撑。健翮飞鹏击，雄姿控骥牲。行行日逾午，望望路兼程。一径绿深竹，邕州见古城。"}