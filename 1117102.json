{"id":"1117102","title":"十日二首","dynasty":"宋","author":"苏辙","text":"酒经重九尚残卮，雨送初寒问箧衣。养气安闲真得计，读书勤苦已知非。谩存讲说传家学，深谢交游绝世讥。筑室未成中自笑，何如茅屋对柴扉。忧患经怀沃漏卮，荣华过眼脱轻衣。定心稍觉无来往，时事谁能问是非。禄去身安常自喜，宅成囊竭可无讥。交游散尽馀亲戚，酒熟时来一叩扉。"}