{"id":"764859","title":"一萼红 题曹梅庵茂才葬花图","dynasty":"清","author":"薛时雨","text":"莽无端。把灵根断送，黄土盖红颜。劫转维摩，玄参天女，因果从古难言。纵说县、色空空色，争彩云、一瞬便成烟。世界花花，因缘草草，幽恨绵绵。触我天涯愁绪，算风姨月姊，香火曾联。鹉水同盟，鸳湖同载，埋玉同落江边。料泉下、浣纱旧伴，话乡情、形影永相怜。可叹韦皋渐老，重侍无缘。"}