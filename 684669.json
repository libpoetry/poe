{"id":"684669","title":"题邹园十咏 容春阁","dynasty":"明","author":"王绂","text":"一醉更无事，四时长有花。谁知春去尽，却独在君家。人生贵自适，于焉乐所遇。开轩水石间，无限湖山趣。亭前竹色好，亭下池水宽。平波浸寒影，古镜飞青鸾。米老拜为丈，我复结为友。坚贞太古心，天地同不朽。斋前凿方池，聊以供涤砚。云影与天光，波静时时见。疑是广寒物，金翠何灿灿。香风四面围，经霜犹不散。香叶多攀结，铜柯巧屈蟠。苍龙倚檐外，翠壁耸高寒。结盖多川产，盘根盛吴中。清风记赋笔，允矣欧阳公。柔条架低屋，紫心开玉团。摘花酿芳醑，清香入肺肝。爱此九节蒲，托根一拳石。晴窗风日妍，相看眼逾碧。"}