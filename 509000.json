{"id":"509000","title":"壬申岁暮预约同寅余公新正郊游值霖雨闷甚正月三日因携壶独酌贡院池亭怅然有怀","dynasty":"明","author":"韩雍","text":"天眷隆浅薄，日夕不宁处。兹焉肇新岁，崇朝积阴雨。念此休暇期，客抱无可语。呼童携斗酒，聊此适襟宇。岂但解劳瘁，亦以乐治理。高亭独危坐，八窗静如洗。亭下方池深，举网得鲜鲤。烹鲜浮大白，感叹不能已。堪舆寄渺然，固知若逆旅。君亲德未酬，徒以身自许。所幸年未暮，勉进或有取。谁能副我图，怅然忆知己。"}