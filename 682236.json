{"id":"682236","title":"送朱可大工部奉使归省四首","dynasty":"明","author":"于慎行","text":"宝马鸣珂御苑东，路人争识小司空。看君昼锦应难似，两袖天香出汉宫。才入鹓鸾旧日群，宁亲早已望江云。称觞剩有芙蓉色，可是仙人掌上分。形影相依自两生，重游春苑不胜情。如何芳草横门月，又度阳关曲里声。南极天高动使槎，五云缥缈上公家。趋庭傥问垂髫侣，避世如今鬓已华。"}