{"id":"194729","title":"孙使君见招以不苕荤得醉因过南禅老饭小休庵","dynasty":"宋代","author":"毛滂","text":"城南病客食不足，日与天随争把菊。饥肠昨作细泉响，岂识韭齏并豆粥。五州自有定远侯，虎头燕颔飞食肉。门前麴封何足道，酒出兵厨泻春瀑。康成温伟秀两眉，何啻五斛当一斛。席中珍句出半酣，但惊墨迳通群玉。不知清风静扫脾，徒见秋电寒摇目。相君脱粟好名尔，何用留侯归辟谷。我今枯槁固其分，尚未有閒气蟠空腹。侯当下士屈体貌，屡唤不来仍不逐。羊臑鱼尾痴不食，却觅山僧煮寒蔌。敢烦庞生要栗里，欲谢杨公向疏属。午庵聊拂偃月床，卧听春飚过修竹。"}