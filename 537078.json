{"id":"537078","title":"题蔡端明苏端明黄太史米礼部赵承旨墨迹后效少陵饮中八仙体","dynasty":"明","author":"王世贞","text":"君谟郢斲何太工，宛若老将藏其锋。即论草草无凡踪，嵇生土木金焉蒙。眉山命态娇且丰，阿环玉肤双箸红。酒酣斜捲霓裳风，尔曹往往论纤浓。莫云墨猪猪亦龙，豫章骨立儿作翁。踉跄独上峨眉峰，翘足下瞰中原空。不辞坠拆苍藤封，襄阳翩翩趫若风。锦衫危帽青䯀骢，跳荡百战无衡锋。耳轮跃刃足蹑空，当时鼎立难为雄。笔冢处处腾秋虹，晋鬼夜哭悲途穷。吴兴指端天与工，墨池墨沈蟠胸中。翙如威凤翔岐丰，山阴之宗谁大宗，王孙隆准真乃公。"}