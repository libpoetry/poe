{"id":"285307","title":"一枝春·西国椒香树枝叶纷馥，柯干婆娑似垂杨，较增妩媚","dynasty":"现代","author":"胡先骕","text":"依约笼烟，看仙姿窈窕，红酣春雨。番风暗数，又是去年情绪。新黄浅黛，早添得、远山眉妩。较垂杨、别具风流，婀娜芳华凝聚。婆娑细腰低处。过东风袅袅，游丝成缕。蜂营蝶舞，叶底鸟翻新谱。春情漫赋，应恐怕、燕娇莺妒。深院悄，帘影沈沈，敛魂欲语。"}