{"id":"903415","title":"贺新郎 陈退翁分教衡湘，将行，酒阑索词，漫成","dynasty":"宋","author":"张镃","text":"桂隐传杯处。有风流、千岩韵胜，太丘遗绪。玉季金昆霄汉侣，平步鸾坡挥麈。莫便驾、飞帆烟渚。云动精神衡岳去，向君山、帝乐锵韶濩。兰艺畹，吊湘楚。南湖老矣无襟度。但尊前、踉跄醉影，帽花颠仆。只恐清时专文教，犹贷阴山狂虏。卧锦帐、貔貅钲鼓。忠烈前勋赍万恨，望神都、魏阙奔狐兔。呼翠袖，为君舞。"}