{"id":"1252896","title":"偶书二首","dynasty":"元末明初","author":"王翰","text":"大笑高吟泄不平，区区宠辱若为惊。舌头极快深藏剑，意绪难防类守城。五反自当惩小忿，三休足可了余生。篷窗终日忘形坐，一席从教野老争。庸庸袜线愧才疏，多口曾招祸有馀。去就已如巢幕燕，功名浑类上竿鱼。昨非今是无多远，覆雨翻云一任渠。万事从今都拨置，荷锄归去理残书。"}