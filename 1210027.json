{"id":"1210027","title":"子铸生朝润之以诗为寿予因继其韵以遗之","dynasty":"元","author":"耶律楚材","text":"岩松傲岁寒，枝干腾千尺。男儿若稽古，功名垂竹帛。我祖东丹王，施仁能善积。我考文献公，清白遗四壁。盛名流万世，馨香光赫赫。余生叹不辰，西域十年客。贫困志不渝，未肯忘平昔。昔日出燕然，辰当摄提格。鹑尾得凤毛，续后予无责。汝知学不学，何啻云泥隔。为山亏一篑，龙门空点额。远袭周孔风，近追颜孟迹。优游礼乐方，造次仁义宅。继夜诵诗书，废时毋博弈。勤惰分龙猪，三十成骨骼。孜孜寝食废，安可忘朝夕。行身谨而信，于礼顺而摭。祥麟具五蹄，溟鹏全六翮。为人备五常，奚忧仕与谪。成功不自满，始知谦受益。慎毋忘此诗，吾言真药石。"}