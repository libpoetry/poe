{"id":"687274","title":"题竹居宗正园亭","dynasty":"明","author":"孙传庭","text":"莫道梁园路已荆，仙宗别馆是蓬瀛。楼台忽向空中见，洞壑偏从绝处生。槛外风来松舞鹤，池边水至石飞鲸。一邱已擅山河胜，千载应同带砺盟。小山兀起势疑倾，面面奇峰削不成。微径自能藏宛曲，幽岩原不碍空明。登临此日无三岛，开辟当时有五丁。何处忽闻清啸发，恍从缑岭听吹笙。"}