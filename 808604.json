{"id":"808604","title":"仇鸾","dynasty":"清","author":"严遂成","text":"年少嗣侯掌戎政，平生八佩将军印。贻厥之力能读书，文故要钱武惜命。马市开后丑跳梁，蚁穿蜂拥隳边墙。朝易马去暮突入，夺马转夺军衣粮。谁为此议罪祸始，鸾也乃授俺答指。箭纛小信盟家奴，金币阴谋结义子。僭拟垂舆赫道旁，一鹅白金三两强。恣睢抑买皇亲第，骄蹇平吞麦福庄。铁浮图来风雨急，尾追追不及。誇张斩获捷书闻，橐驼十匹首五级。百戏横陈歌舞酣，新鬼故鬼环营泣。通寇事发帝命申，促牧符敕疽轮囷。天何不赊一日死，吾戴吾头全其身。持斧斸孔大仓卒，悔召卧后红鬃人。"}