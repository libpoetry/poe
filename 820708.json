{"id":"820708","title":"丹凤吟 月夜闻笛","dynasty":"清末近现代初","author":"王易","text":"坐听更声初转，月影穿帘，龙吟何处。琅玕尺八，唤动客愁如许。仙人汉上，记曾一擪，黄鹤楼前，落梅无数。古调如今杳矣，任是重翻，犹恐清韵非故。应是宫墙夜静，霓裳独自偷旧谱。便教桓伊在，也临风三弄，清泪如雨。凉州已罢，指下顿增酸楚。鹤唳清空声渐远，吹梦魂归去，怨来杨柳，奈玉关不度。"}