{"id":"992428","title":"和刘原父舍人乐郊诗","dynasty":"宋","author":"梅尧臣","text":"太守东平来，固殊阮步兵。步兵醉乘驴，太守整佩缨。事物既已遗，驾车出东城。园荒久不治，道路生棘荆。地僻人马入，草间狐兔惊。旧池堙犹窊，遗址岿不平。窊者使之浚，岿者使之营。博野高榭起，陈渔危台成。榭前东山秀，台下卢泉清。傍坞梧竹暗，翳水芹藻并。渠渠有深堂，燕宾飞玉觥。芍药广陵美，谑赠郑女情。公子莫言归，古人未以轻。欲知学山简，倒载去攲倾。"}