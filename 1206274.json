{"id":"1206274","title":"满江红","dynasty":"元","author":"侯善渊","text":"昂簪策杖，赏月披风信途然。抱一冲和，养刀圭汞铅。金精木液润华田。密固三灵归火府，五云覆地，光彻梵天。虎龙交，宇宙明珠夺得，气象涓涓。宝霞辉日灿，显阳光赫奕，返照洞玄。混内晞曂昼夜连。法万象清圆，与物争鲜。湛寂泠源，常在目前。无中潋滟泛精渊。九色黄云笼沆瀣，三峰青霭，远接万川。道备纯精粹，阴氛荡散，万物生全。宝象含灵质，向六尘堆里，捧出个瑞仙。"}