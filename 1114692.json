{"id":"1114692","title":"再和嗣首座五诗寄舒老微老","dynasty":"宋","author":"李彭","text":"在昔董仲舒，屈身相胶西。穷经著繁露，窥园废扶藜。而我异于是，清晨来灌畦。雨馀聊自适，微吟看断蜺。黄生牛医儿，襟量包万顷。称讥等梦事，缓带耳不领。公议如丹青，千载焕且炳。古人何必远，薄躬吾屡省。堂堂一舒翁，道价融壑上。烟霞断尘缘，那复知苦相。会将超诸缘，夺我事理障。莫言霜满颐，矍铄一何壮。嗣公丹凤羽，高笑破群蛙。汲引后来秀，义侠如朱家。出语掩颜谢，游戏达摩耶。卧读春风句，飞鸿澹墨斜。牧庵担板翁，锐气如平日。明璧不可瑕，崇兰有馀苾。何尝疲津梁，苦铩垂天翼。索价无乃高，孤峰问少室。"}