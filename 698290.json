{"id":"698290","title":"国子吴检讨先茔四景之二 枫桥月落","dynasty":"明","author":"倪谦","text":"吴江枫落水通桥，斜月将沉斗转杓。两岸秋声随籁发，半篷寒影带波摇。渔舟乍起吹残火，估舶争开趁早潮。几度吟诗忆张继，钟鸣山寺夜迢迢。招提遥隔阖闾城，夜半蒲牢吼地鸣。度岭微分山市晓，穿林偏带野泉清。高低夐彻三千界，次第频连百八声。独有思亲情倍感，乌啼月落梦魂惊。"}