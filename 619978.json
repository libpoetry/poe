{"id":"619978","title":"谢陈宗伯叙刻先集十二韵","dynasty":"明","author":"区怀年","text":"蹇运资元弼，洪裁展硕卿。渐仪云路矫，绳武玉班荣。骏誉驰天策，龙光贲史峸。秩宗华选旧，端揆壮猷赓。士类悬蓍蔡，人伦擅汉京。典型归大雅，鞭弭狎齐盟。白社昭阳焕，青藜太乙呈。考祥推独步，高咏愧同声。世业徵遗简，家修借秉衡。襭扬斯溢美，文谊恰双清。墨苑风流地，兰襟月旦评。愿言将不休，珍重慰柴荆。"}