{"id":"488143","title":"送陆使君入觐","dynasty":"明","author":"佘翔","text":"万国趋朝日，明堂受计年。邦家输玉帛，礼乐偃戈鋋。君是机云后，名高召杜前。行春蠲井税，折狱挂蒲鞭。秋水门庭静，冰壶案牍悬。衣冠趋俎豆，禾黍被原田。俗美讴歌起，风恬疾苦捐。潢池应解剑，墨绶但鸣弦。神雀元堪纪，噩鱼穴乍迁。七闽推治郡，三殿引朝天。岭峤初驰驿，江津迥泊船。观涛经楚越，望日指幽燕。奏最遵周典，厉精际汉宣。龙颜瞻咫尺，虎拜舞蹁跹。鹓鹭班还接，蓼萧赋已传。黄金誇独赐，赤县梦相牵。总庆明良会，何惭岳牧贤。春风驰五马，莫恋洞庭荃。"}