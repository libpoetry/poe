{"id":"689096","title":"入罗浮住石洞作","dynasty":"明","author":"何绛","text":"清晨策高足，游我罗与浮。投身入石洞，暂息石上楼。流览先贤迹，道德良难俦。日夕凉风至，深谷有馀秋。自吟还自咏，兹事复何求。微风动林木，细雨飘然至。秋尽气还佳，萧萧入我寐。揽衣念前哲，明时上封事。骸骨归山阿，学术承洙泗。悠悠百年内，俎豆存真意。圣贤久不作，斯文恐将坠。嗟予老未闻，徒然负此志。"}