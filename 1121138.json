{"id":"1121138","title":"代陈季若上张帅","dynasty":"宋","author":"林光朝","text":"一样官仪汉代新，乘时大手与经纶。东南自古衣冠地，桐柏山前淮水春。峨峨双阙昼烟横，玉箓金箱记姓名。况有曲江家旧渚，小虹桥外柳花轻。晋公当日只平淮，何事都人尚尔怀。客有昌黎韩吏部，独将大笔扫苍苔。长陪綵仗下蓬莱，万岁声中霁色开。自是北门须卧护，双旌迢递日边来。柳堤九曲暗青丝，画戟丛中昼影迟。传说姑苏新乐府，只缘太守例能诗。铜柱参天桂叶稠，公侯遗爱在南州。绳桥竹屋连溪曲，大贝明珠尽海头。骀荡春风散百城，钓鳌江上棹歌声。官军不遣征徭少，烧尽柴炉说太平。天边草木旧知名，为道潢池莫弄兵。野市旋收黄犊去，明时火急趁春耕。欲将玉律播平康，长见单于拜未央。相国正须如治郡，春风随处有甘棠。南墙钜竹拂青烟，正在空斋簿领前。欲向韩门借馀润，乞将白璧种蓝田。"}