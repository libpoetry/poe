{"id":"903154","title":"刘宗古画过海寿星","dynasty":"宋","author":"张镃","text":"南极煌煌山川精，辉明渊耀为天经。化成仙人渡沧溟，黑风不作鱼龙腥。冉冉风气如云停，峨冠曳带从竛竮。脩髯炯目玉鍊形，神光转映浮中庭。穹龟坐踞捐辎軿，辽东令威姓维丁。翔空欲下摇霜翎，予方厌世争腐腥。栖心元域全撄宁，此图谁将揭素屏。细观混体通百灵，诛馘飞毒命门扃。清音透顶闻雷霆，披萝重冈斸松苓，我命在我同千龄。"}