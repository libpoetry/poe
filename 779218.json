{"id":"779218","title":"白苎 赠阶前老少年","dynasty":"清","author":"陈世祥","text":"小屏中，觉布被，微凉淅淅。纸窗未启，早见晴光窥隙。却原来、西风一夜吹空碧。花草悦新秋，总净叶柔枝欢适。切切吟虫，吟而清而不激。有感慨之人，无语当阶立。深惜。盈阶秋意，染绛匀黄，供人鉴赏，博个少年相识。谁知道，已把壮时虚掷。如今老大，才和秋海棠，一般装饰。只有霜深，那时枫叶，知他踪迹。多少闲愁，除酒难消得。"}