{"id":"692862","title":"赠泰和刘洗心秀才洗心兄晴川翁同予系狱洗心自泰和奔来问赋此以慰之","dynasty":"明","author":"杨爵","text":"谏草传来自可惊，仓皇策马上燕京。一腔忠荩君臣义，万里风霜兄弟情。日迈已能扶世道，月征真不愧天明。江南韡韡看棠棣，春雨春花已满庭。学问须先会洗心，洗心于道最能深。仁义英华成事业，庙堂根脚自山林。祖先原委家传远，兄弟芳名世所钦。得志知君存素履，岂同流辈但缨簪。"}