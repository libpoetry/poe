{"id":"1136305","title":"留丹阳三日苦寒戏为短歌","dynasty":"宋末元初","author":"方回","text":"自从书云入嘉平，一月间无三日晴。大雪二十五六日，漫天塞地冰峥嵘。吴江渡桥意颇快，吕城争堰心还惊。丹阳古县暮落牵，冻人欲死无人行。夜投孤店风更紧，燃草不烟灯灭影。北人下马惊相问，自古江南无此冷。求薪不可炭更难，仆御告馁衾裯单。我生南土六十二，自古江南无此寒。卧不脱衣袍带断，湿靴破袜泥裤绽。焉得闺人呵手缝，可向谁家借针线。船路不通驿路泥，田家闭户如鸡栖。推车荷担唤不去，宁煨藁秸烹糠粞。可以我而返不如，乾坤浩荡岁云暮。岂无拥炉画灰处，焉用遑遑问征路。"}