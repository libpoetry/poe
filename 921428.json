{"id":"921428","title":"观杭州钤辖欧育刀剑战袍","dynasty":"宋","author":"苏轼","text":"青绫衲衫暖衬甲，红线勒帛光绕胁。秃襟小袖雕鹘盘，大刀长剑龙蛇柙。两军鼓噪屋瓦坠，红尘白羽纷相杂。将军恩重此身轻，笑履锋铓如一插。书生只肯坐帷幄，谈笑毫端弄生杀。叫呼击鼓催上竿，猛士应怜小儿黠。试问黄河夜偷渡，掠面惊沙寒霎霎。何如大舰日高眠，一枕清风过苕霅。"}