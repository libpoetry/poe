{"id":"536830","title":"夏日村居有述","dynasty":"明","author":"王世贞","text":"江村养余懒，颇不病幽独。维时仲夏初，长天气清淑。野人太无事，自起为约束。凌晨盥嗽毕，叩齿三十六。始浇庭中花，次洗屋后竹。荐麦欣及新，分葵味馀馥。弄笔南窗下，醉沈凭淋漉。金石四五编，骚雅一再读。吸涧煮茗旗，松声腾波绿。小啜清飔来，尘襟净于沐。课童抄酒经，进客命棋局。树影俄已圆，厨人报藜熟。饭罢何所道，出门信其足。扶耒古陇傍，垂纶清溪曲。维东有兰若，经藏可游目。随意手一编，无烦證耆宿。斜阳语来下，炊烟布平陆。及归尚未暝，蓬汤芬初沐。晾发风衡门，明蟾破茅屋。有友二三人，非雅亦不俗。劝酬久已荒，匕箸肆所欲。醽倾若下酒，粳汎宜城粥。恍惚尘外语，星河莽相属。瑜枕竹方床，湘文簟如玉。中有腾腾乡，容吾便便腹。缅怀康庄士，声势迫驱逐。红尘沾褦襶，白汗脂炙毂。所得仲孰多，百年亦良促。寄言斧斤者，吾甘不才木。"}