{"id":"737559","title":"日铸茶歌呈杨大尹芄若","dynasty":"清","author":"田榕","text":"越中茶品尚日铸，稽山采摘谷雨前。土人揉焙出新意，喷薄兰雪尘埃蠲。品题不负六一语，诗句亦人龟堂传。封题白泥印赤印，包里青箬驰江船。风炉石铫趣煎爚，口未得到心先怜。鼓浪圆或疑蟹眼，翻匙大可如榆钱。姜盐未敢如琐屑，疱湢况不邻腥膻。色香兼胜味亦绝，如㔢比拟嗟何偏。定州花磁琢红玉，一啜意气凌飞仙。垂杨踠地绿于染，桃花照眼红欲然。凭君莫谩杀风景，更持清醑开琼筵。"}