{"id":"844479","title":"高阳台 丁酉五月十八夜即事，用旧作催妆词韵","dynasty":"清末民国初","author":"冒广生","text":"画里春妍，镜中人远，东风错过蛾眉。杜牧三生，恼人豆蔻新词。鬘天浪说情根种，念成阴已负芳期。怪杨枝往日青青，今日垂垂。镫前入手娇娆影，抵雕锼玉枕，惆怅陈思。侥倖兰陵，能消一顾腰支。梦寒忆待鸳鸯阙，想芙蓉也怨开迟。傥相逢十里长安，二月花时。脂白凝肤，胶青刷鬓，安黄八字宫眉。南国佳人，称他黄绢新词。东劳西燕催相见，话黄姑的的欢期。正黄昏庭院深深，帘幕垂垂。频年待阙鸳鸯社，问三生黄石，也费疑思。瘦损西风，黄花笑我腰支。多情今夜团圆月，照流黄特地行迟。怕明朝靥上黄中，不似前时。"}