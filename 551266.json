{"id":"551266","title":"秋日陈汝大邓汝高陈振狂陈子卿陈幼孺袁无竞兴公弟集绿玉斋时余与子卿幼孺下第归自长安汝高将使浙中兴公将游白下","dynasty":"明","author":"徐熥","text":"竹林文酒暂盘桓，聚散无期后会难。灯下几人分去住，尊前双泪带悲欢。伤心此别魂俱断，落魄初归梦未安。他日东行占太史，客星遥傍使星看。"}