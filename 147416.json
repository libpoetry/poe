{"id":"147416","title":"毗陵天庆观画龙自题姑苏羽士李怀仁醉笔诗呈","dynasty":"宋代","author":"戴复古","text":"姑苏道士天酒星，醉笔写出双龙形。墨迹从横夺造化，蜿蜒满壁令人惊。一龙翻身出云表，口吞八极沧溟小。手弄宝珠珠欲飞，握入掌中拳五爪。一龙排山山为开，头角与石争崔嵬。波涛怒起接云气，不向九霄行雨来。万物焦枯天作旱，两雄壁隐宁非懒。真龙不用只画图，猛拍栏干寄三叹。"}