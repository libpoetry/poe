{"id":"921789","title":"熙宁中，轼通守此郡。除夜，直都厅，囚系皆满，日暮不得返舍，因题一诗于壁，今二十年矣。衰病之馀，复忝郡寄，再经除夜，庭事萧然，三圄皆空，盖同僚之力，非拙朽所致。因和前篇呈公济子侔二通守 其一","dynasty":"宋","author":"苏轼","text":"除日当早归，官事乃见留。执笔对之泣，哀此系中囚。小人营糇粮，堕网不知羞。我亦恋薄禄，因循失归休。不须论贤愚，均是为食谋。谁能暂纵遣，闵默愧前修。"}