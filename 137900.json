{"id":"137900","title":"谢观文理尚书惠西京牡丹","dynasty":"宋代","author":"欧阳修","text":"京师轻薄儿，意气多豪侠。争夸朱颜年少，肯慰白发将花插。尚书好事与俗殊，怜我霜毛苦萧飒。赠以洛阳花满盘，◇丽争奇红紫杂。两京相去五百里，几日驰来足何捷。紫檀金粉香未吐，绿萼红苞露犹浥。谓我尝为洛阳客，颇向此花曾涉猎。忆昔进士初登科，始事相公沿吏牒。河南官属尽贤俊，洛城池◇相连接。我时年才二十余，每到花开如蛱蝶。姚黄魏红腰带◇，泼墨齐头藏绿叶。鹤翎添色又其次，此外虽妍犹婢妾。尔来不觉三十年，岁月才如熟羊胛。无情草木不改色，多难人生自摧拉。见花了了虽旧识，感物依依几擦睫。念昔逢花必沽酒，起坐驩呼屡倾榼。而今得酒复何为，爱花绕之空百匝。心衰力懒难勉强，与昔一何殊勇怯。感公意厚不知报，墨笔淋漓口徒嗫。"}