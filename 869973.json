{"id":"869973","title":"华星篇","dynasty":"宋","author":"司马光","text":"凉风净扫云无迹，海月未生星历历。贝联珠贯拱北辰，三五纵横此何夕。重楼叠榭出秋空，鳷鹊露寒连桂宫。瑶井迥临丹阙外，玉绳斜挂琐窗中。征人远别空闺悄，钟漏萧疏天不晓。碧纱展转无复眠，卧视寒光度华沼。汉家贤将戍临洮，结发从军今二毛。谁怜身老心犹壮，深入长占太白高。丰城古剑沉沦久，匣中夜半双龙吼。乃知神物不自藏，紫气依稀见牛斗。有客离居望所亲，遥知清夜会荀陈。堤繇未息无由去，不及浮槎河畔人。"}