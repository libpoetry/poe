{"id":"1182694","title":"杂曲歌辞 行路难三首 其二","dynasty":"唐","author":"柳宗元","text":"虞衡斤斧罗千山，工命采斫杙与椽。深林土剪十取一，百牛连鞅摧双辕。万围千寻妨道路，东西蹶倒山火焚。遗馀毫末不见保，躏跞涧壑何当存。群材未成质已夭，突兀哮豁空岩峦。柏梁天灾武库火，匠石狼顾相愁冤。君不见南山栋梁益稀少，爱材养育谁复论。"}