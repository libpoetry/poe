{"id":"66270","title":"虎丘舟中见杨花撩乱飞入幕内感而赋之","dynasty":"明代","author":"王同轨","text":"来时门前柳芽吐，到日窣地条如许。袅娜全倾掌上腰，纤长故斗机中缕。垂条百尺任毵毵，乱絮何缘飞满天。认是雪花沾不湿，唤为梅片却成团。画舸筠帘遮不着，美人纨扇扑半落。罥从蛛网又扬来，堕向蜂须飞复脱。楼头少妇方孤寝，怀人起对妆台冷。莫惹春愁上剪刀，休萦别恨归衾枕。萦恨惹愁飞转赊，纷纷逐我北还槎。还时已化浮萍草，应对池塘忆柳花。"}