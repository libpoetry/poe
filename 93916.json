{"id":"93916","title":"谢福建茶使吴德华送东坡新集","dynasty":"宋代","author":"杨万里","text":"黄金白璧明月珠，清歌妙舞倾城姝。他家都有侬家无，却有四璧环相如。此外更有一床书，不堪自饱蠹鱼故。故人远送东坡集，旧书避席皆让渠。儿时作剧百不嬾，说著读书偏起晚。乃翁作恶嗔儿痴，强遣饥肠馋蠹简。老来万事落人後，浪取故书遮病眼。病眼逢书辄著花，笔下蝇头成老鸦。病眼将奈故书何，故书一关一长嗟。东坡文集侬亦有，未及终篇已停手。印墨模糊纸不佳，亦非鱼网非科斗。富沙枣木新雕文，傅刻疏瘦不失真。纸如雪茧出玉盆，字如霜鴈点秋云。老来两眼如隔雾，逢柳逢花不曾觑。只逢书册佳且新，把翫崇朝那肯去。东坡痴绝过於侬，不将一褐易三公。只将笔头拄月胁，万古凡马不足空。故人怜我老愈拙，不寄金册扶病骨。却寄此书来恼人，挑落书灯搔白发。"}