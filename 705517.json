{"id":"705517","title":"花犯 立夏咏梅子用清真梅花韵","dynasty":"明末清初","author":"彭孙贻","text":"亚枝低，累累挂绿，秀才卖风味。绀珠匀缀，忆嚼徵含宫，龋齿妍丽。佳人手摘檐牙倚。吞酸私自喜。记前月、红潮初尽，香篝曾共被。心中难抛撇仁儿，春山皱蜇得，和愁憔悴。还可惜，双头打，流莺同坠。难苏醒、日长人困，刚脆滴、樱桃浓睡里。巧一阵、楝花风过，吹芳魂似水。"}