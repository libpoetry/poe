{"id":"422020","title":"震东自西安寄至汉骠骑将军霍去病坟前石马照像，其下所踏者匈奴也，为题长句，以念武勋","dynasty":"近现代","author":"连横","text":"长城万里何岧峣，北维之虏冯天骄。秦皇汉祖不能伏，牧马南下时鸣铙。天生武帝席遗业，出师命将征招摇。大将军青素忠勇，桓桓骠骑尤雄骁。锐兵转战绝大幕，单于败窜名王枭。封狼居胥禅姑衍，大汉天声詟夷獠。论功第一食万户，祈连赐冢凌云霄。道旁石马气飒爽，两蹄蹴踏匈奴腰。勋劳异代犹震赫，昂头一啸风萧萧。大旗落日听刁斗，寥天秋色关中遥。"}