{"id":"133868","title":"送薯蓣苗与兴宗","dynasty":"宋代","author":"司马光","text":"客从魏都来，贻我山藷实。散之膏土间，春苗比如栉。吾家庭户狭，树艺苦其密。危根递扶载，怒牙犹怫郁。兴言念伊人，好嗜与我一。家蓄桐君事，喜观汜氏述。虽为簪带拘，雅尚林樊逸。分献取其诚，岂容羞薄物。况闻知药者，饵此等苓术。愿益君子年，康直体无疾。散诞得宽壤，繁大宜无日。萧桃新蔓抽，苯莼故丛失。入冬霜霰严，叶落掊可出。伸如猿臂长，拳若熊膰腯。拾木爨铜鼎，相期聚书室。谁得与共徒，豀茶与山栗。"}