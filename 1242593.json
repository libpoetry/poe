{"id":"1242593","title":"送天使僧","dynasty":"元末明初","author":"张昱","text":"释子承天语，儒臣撰寺碑。万间灵谷见，一切布金为。宝界山河大，璇题雨露垂。丹青人所仰，壮丽古无之。钞币勤中赐，恩荣拜曲施。文章尊典诰，亿兆颂皇基。鶱举鸾回笔，光华凤吐辞。绣幢天上遣，金锡日边移。赫赫瞻行迈，遥遥赋载驰。在公无候谒，于礼有嫌疑。道路承倾盖，言辞见诵诗。斯须如久要，造次亦委蛇。宗庙观罍洗，云霄式羽仪。乃知修白业，动辄守清规。空谷行春律，馀生共圣时。顶祈摩佛手，目愿睹尧眉。庆赞诸天会，观光夙世期。叩头云陛远，舞袖草堂卑。枝绕贪生鹊，池支服气龟。暌违难折柳，向仰只倾葵。复命苍龙阙，覃恩白玉墀。握兰前席对，侍草近臣知。仙乐停宫扇，天花散殿帷。一人膺大庆，万宇受繁禧。立雪时将至，拈花事未迟。有缘皆弟子，无念不慈悲。软语敷甘露，清斋却紫芝。频烦尊者问，惭愧老夫衰。在德宁忘报，惟心不可欺。朝宗江汉水，日夜注怀思。"}