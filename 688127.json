{"id":"688127","title":"何中丞四图诗 职方奉使","dynasty":"明","author":"朱应登","text":"肃事戒宵驾，振衣辞国都。王命有程期，握此塞下符。悠悠远行迈，忽忽岁月徂。汾晋承飞盖，河陇遵前驱。圣主重守边，买马南禦胡。千金大宛种，五色渥洼驹。沙苑开万厩，云锦纷模糊。岂云勤远略，贵在防不虞。委身徇臣节，曷敢宁吾躯。大梁何岧峣，崤函跨上游。罗衢分第宅，驱毂富王侯。煌煌紫薇省，控据当嵩丘。明公廊庙姿，举世寡所俦。出牧涖兹土，日为苍生谋。巡方重民隐，揽辔宣皇猷。遂令宛洛间，万屋归怀柔。民居既奠枕，河水亦安流。邈矣皇华篇，千古咏咨诹。王封出以乘，国富马可数。所贵皇泽流，物产自生聚。伟哉太仆正，实领九州圉。行寺儗列星，群牧如环堵。款献勤远人，厮养及编户。外以卫河湟，入以实畿辅。明公既俊贤，君王况神武。以故西北边，权奇尽貔虎。沙场九万疋，疋疋明如素。渊心岂专卫，駉颂仍兼鲁。要在翊圣衷，匪徒事狂虏。迢迢黔中道，乃在天一隅。自昔靡漠乡，本与中国殊。马卿西喻蜀，武侯南渡泸。遗声落千载，文教久自濡。朅来苦凋瘵，上下相矫诬。奠夷为厉阶，黔首困豪输。嘅彼蓬发人，所至无完肤。公今万里往，闾阎待昭苏。高调易绝弦，急矢无完弧。甘棠且先树，萧艾宜后锄。政在宽严间，寒屋自回枯。武侯何人斯，岂谓非吾夫。"}