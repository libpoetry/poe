{"id":"507432","title":"谒赵文节公祠堂","dynasty":"明","author":"李昌祺","text":"烈焰不容熄，玉石俱凋伤。宗社震荡中，大地多傍徨。国祚倏云移，成命真靡常。兴替虽有数，节槩焉可忘。明公倅大郡，派系分天潢。英气凌云霄，高操横秋霜。俎豆固所闻，军旅非所长。守土职攸重，固当死封疆。小君贤伉俪，秉志与颉颃。岂伊粉黛姿，乃有铁石肠。所以颠危际，赖之植三纲。精忠媲卞壸，庙貌俨相望。义比华嵩峻，名齐日月光。英魂在帝傍，时复临旧乡。何代烈士无，岂独张睢阳。"}