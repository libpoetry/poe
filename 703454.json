{"id":"703454","title":"次韵游石湖五首","dynasty":"明","author":"释妙声","text":"阖闾城西佳气深，青天翡翠斲千岑。台荒不见麋鹿迹，日落空闻樵牧音。吴王宫殿绝壁下，隋朝城郭清湖阴。登高吊古意不尽，惟有沙鸥知我心。楞伽山如九叠屏，何年截取匡庐青。方同楚客赋招隐，不学诗人吟采苓。僧蹊尽种苾刍草，梵夹遍写多罗经。诸天只在雨花外，音乐六时来窈冥。黄山高人之所居，金沙花明白石渠。无钱爱养方外客，有口懒读人间书。采来青菌总堪食，种得黄精还可储。郭西十里不一到，题诗为问今何如。近闻移居湖水头，兰若下瞰沧波流。猕猴夜偷锡杖去，鸥鸟日傍阑干浮。扬州月照五湖白，洞庭木落三山秋。相望只隔半江水，安得赠之双佩钩。豫章禅伯最能诗，定水匡床面曲池。騕袅来从西极道，凤凰借得上林枝。昙花不比人间色，天女元非世俗姿。忽把璚瑰惊十载，浙江东望慰深思。"}