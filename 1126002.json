{"id":"1126002","title":"洞霄宫","dynasty":"宋","author":"钱景谌","text":"清夜宿瑶宫，云开天柱峰。千岩空洞月，万籁古坛松。仙驭闻鸣鹤，琅舆想六龙。朝元步虚罢，祥吹引林中。入谷初无路，山蹊九折回。紫庭藏玉室，碧落抱琼台。溪流人闲见，桃花源上开。只应有仙骨，得到洞天来。洞天三十六，大涤上清房。物外云烟古，仙家日月长。溪消分玉酝，岩穴产灵香。须信风尘表，栖真自有方。"}