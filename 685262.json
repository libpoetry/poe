{"id":"685262","title":"游盘山","dynasty":"明","author":"王衡","text":"塞北山河百二重，太行云气入提封。泉争乱壑时萦马，谷响虚岩半是松。紫逻烟花当九月，青天雷雨入双龙。朝来策杖中盘寺，指点经行第几峰。孤筇短笠乍低昂，翠壁丹枫引兴长。片石倒悬流水路，断厓刚掩薜萝房。诸天影里沈西界，斜月林中见上方。绕尽寒空不知路，冥冥钟磬远相将。"}