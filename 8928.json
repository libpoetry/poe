{"id":"8928","title":"燕歌行·国之重镇惟幽都","dynasty":"唐代","author":"贾至","text":"国之重镇惟幽都，东威九夷北制胡。五军精卒三十万，百战百胜擒单于。前临滹沱后易水，崇山沃野亘千里。昔时燕山重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏余十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽电驰。匈奴慑窜穷发北，大荒万里无尘飞。君不见隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死盡，战马空鞍归故营。时移道革天下平，白环入贡沧海清。自有农夫已高枕，无劳校尉重横行。"}