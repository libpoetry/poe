{"id":"698424","title":"十月二十一日夜次甲马营遇我公使还遂登舟陪至东昌行三百里馀公出示颐庵先生及公弟松轩见寄诗喜赓其韵诗凡四首其一以识邂逅之遇其三以答颐庵松轩金台同寓之情云后四日安山湖舟中记","dynasty":"明","author":"唐之淳","text":"不奈寒侵季子裘，忽惊同载李膺舟。使星一点依南斗，肯作聊城五夜留。内墙阴处月桥西，记得联镳觅故溪。千里北风成怅望，几时南客重提携。琵琶山人白发翁，金玉文章冰雪容。凤凰台下时常见，野鹤群中不易逢。锦袍公子最多情，每许山人并马行。今日独乘官舰去，却瞻马首曳心旌。"}