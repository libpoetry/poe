{"id":"755854","title":"读放翁集","dynasty":"清","author":"包兰瑛","text":"秋镫耿遥夜，下帘听疏雨。一卷《放翁集》，古秀照眉宇。平易似香山，忠爱匹老杜。石湖帅两川，先生居幕府。雪中草军书，下笔龙蛇舞。宝鸡达长安，旦暮可立取。奈何小朝廷，甘作湖山主。坐令龟堂诗，苦语泣肺腑。晚境封渭南，渭南渺何处。九州几时同，寸心千载许。馀情狎花草，亦与《离骚》伍。大雅逝不作，遗编亘今古。久读忘睡眠，远寺动残鼓。"}