{"id":"1106080","title":"重登宝公塔复用前韵二首","dynasty":"宋","author":"王安石","text":"空见方坟涌半霄，难将生死问参寥。应身东返知何国，瑞像西归自本朝。遗寺有门非辇路，故池无钵但僧瓢。独龙下视皆陈迹，追数齐梁亦未遥。碧玉旋螺恍隔霄，冠山仙冢亦寥寥。空馀华构延风月，无复灵踪落市朝。帐座追严多献宝，供盘随施有操瓢。他方出没还如此，与物何心作迩遥。"}