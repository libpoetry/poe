{"id":"506937","title":"送江副使志坚复任浙江","dynasty":"明","author":"杨荣","text":"都门朝下日方燠，嘉树苍苍蔼新绿。红亭送子复之官，顿有离情千万斛。忆昔初游乡校中，书窗夜读清昼同。共期情谊托胶漆，肯教踪迹分西东。我惭列职近丹陛，子继登科擢高第。鹗剡横飞出九重，纂脩共处清华地。金闺通籍承宠光，丹墀簉羽连鹓行。朝回倾倒足为乐，几见庭树飞秋霜。书成峻擢天颜喜，绣服辉煌灿霞绮。十年风采动朝端，富有声名满人耳。外台六载非偶然，平生志节久愈坚。浙水东西数千里，咨询多道使君贤。朅来考绩上京国，书最荣归动行色。暂时酌酒须尽欢，明日云山杳相隔。勖哉此去毋踌蹰，浙中黎庶望回车。愿言冰檗保终始，平安时寄南来书。"}