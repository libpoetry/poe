{"id":"1144041","title":"李寅之招饮同登九江城","dynasty":"宋末元初","author":"方回","text":"明年公七十，我老眉亦厖。一会岂易得，招呼酒盈缸。慷慨上高城，恻怆临大江。雪水倾蜀峡，烟树连淮邦。风景故不异，愁心私自撞。契阔几何时，六闰过如矢。九岁十岁儿，婚娶见孙矣。皂隶忽鼎贵，王侯或横死。前辈亡典刑，后生荡廉耻。晤言何用多，感叹不能已。顾此昧陋质，昏冥蹈危机。一麾缪析土，三命空登畿。屡激马援谤，终成冯衍归。长骛厄道左，力耕逢岁饥。置之勿复道，觞来暂同挥。清湍严子滩，僻坞任公寺。荒凉茅屋居，蹇浅石田莳。危踪璧偶完，暮景驾已税。閒门幸常关，奥帙尚多味。遥遥匡庐山，久客果何谓。覆却罔攸测，理乱非所任。兀兀兔株意，哀哀莺谷音。识骥伯乐眼，放麑西巴心。怀惠在夙昔，观过匪斯今。赖公极忠厚，良用开我襟。兄事一纪长，矩度窃愿学。智圆饱涉难，仁静耐处约。厌事晚微聩，休官老深乐。远追邴尚踪，高谢耿邓略。还观鼎渥爻，何止万夫怍。恭惟天所赋，知命良独难。度索侈琛玩，蒸乳甘珍餐。小迷积巨悔，近逸生遐患。寡疾骨健寿，少营神閒安。若有物见畀，乃非彼能干。玄理本甚察，悟见独何鲜。请看小丙子，跪拜綵衣展。荻芽荐鲊脯，缓醉味岂浅。鞭辔惯驰奔，戈铠觊息偃。我归当复来，岂惮仆足茧。"}