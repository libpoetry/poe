{"id":"684083","title":"秋闺曲二首","dynasty":"明","author":"王世贞","text":"药房秋深兽金环，美人参差语霜寒。深浅自当竟何言，戚戚准君道途间。江有鲤鱼峨哉山，虽欲裁信逝无还。鸣蜩肃然损朱颜，蕙草三枯折复捐，安得明镜长少年。三星灼灼照鸣机，素腕盈盈出绛帷。夫君何在在辽西，夏裁霜衣冬裁絺。以此及君犹后时，惟昔罗縠迫参差。忽来酒间山岳移，怆若庭前丹桂枝，难何荣茂易何衰。"}