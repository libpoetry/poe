{"id":"1112543","title":"夏日十二首","dynasty":"宋","author":"张耒","text":"过雨芰荷乱，繁阴竹树多。雏声知鸟哺，萍动见鱼过。细径饶苔藓，阴墙引薜萝。角巾从倒侧，疏懒欲如何。蚓壤排晴圃，蜗涎印雨阶。花须娇带粉，树角老封苔。问字病多忘，过邻慵却回。晚凉还盥栉，对竹引清杯。山雨晴来暑，溪云暗复兴。林塘阴不解，巾帻润还蒸。书帙慵披蠹，盘餐厌扑蝇。老来疲薾甚，多病日侵陵。朝雨来还密，村墟一望间。远声惟野竹，润色但青山。书史供高卧，莓苔只闭关。萧萧觉秋兴，飘飒近衰颜。细径依原僻，蓬蒿四五家。山田来雉兔，溪雨熟桑麻。竹笼晨收果，茅庵夜守瓜。颇知农事乐，彼此问生涯。养拙贫无事，深幽乐更真。檐巢偷哺子，树啄巧藏身。窃果莺知主，移居蚁过邻。老夫朝食美，荐俎有溪鳞。谢守常搜句，陶潜亦效官。傍溪分水细，过巘得天宽。布种随蔬陇，寻香到药栏。野装儿稚笑，绳屦鹿衣冠。久与山川约，那无风月情。经营原阔略，疏放自平生。山友招相见，乡书向远征。殷勤语归计，贫苦病难成。种药幽人事，还披本草经。出山抛旧翠，过雨有新青。术受壶中秘，方传肘后灵。不辞勤服饵，为变发星星。陶令抛官易，庞公去隐深。由来浮世事，可见昔人心。卜筑閒多思，奔驰病不禁。檐楹来燕雀，鸾鹤自山林。蛩怨青莎老，萤飞秋水深。庭除延夜色，砧杵发秋心。雄剑鸣初匣，寒衣补硬针。老来词赋懒，从使二毛侵。夜色川原合，秋声草木催。星辰随地阔，河汉写山来。栖鹤凉先警，饥乌夕未回。高楼对斜月，鸣笛正清哀。"}