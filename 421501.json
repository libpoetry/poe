{"id":"421501","title":"金缕曲 游狮子峰","dynasty":"近现代","author":"邓均吾","text":"决眦入归鸟。立狮蜂、松林涛静，犹闻清啸。迦叶西来趺坐处，锦石秋花红袅。问可有、谪仙人到。天际芙蓉青不断，尽苍苍、莽莽归残照。且收作，卧游稿。思深兴极忧心悄。望神州、几时剪却，当关虎豹。我与斯人非楚越，忍看燎原小草。但挽得、天河水倒。涤荡中原安衽席，纵吾庐、独破何须道。今古意，山灵晓。"}