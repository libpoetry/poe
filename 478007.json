{"id":"478007","title":"花村草堂为李子原承歌","dynasty":"明","author":"蔡羽","text":"新河渺渺枫桥浦，百花丛中有香土。书生卜馆面西山，十里青溪抱东户。青溪抱东户，水鸟群无数。前朝胜境开华洲，今代书声读芳杜。南峰高，北峰俯，日日飞云挂窗庑。上沙水，下沙土，翠波粼粼织成组。我昔投宿堂背楼，前村夜过清明雨。千岩发彩流朝霞，茂苑腾光荡碧宇。樱笋烟笼文藻轩，干緌岸送楼船鼓。飞梁画槛盘彩虹，菡萏湖边女摇橹。宵长忽递寒山钟，月落犹挥石床麈。十年不上李子堂，金陵城边话江浒。徒令风景形梦寐，何由复作花前舞？题诗先寄花村主。"}