{"id":"1215827","title":"宿中滦","dynasty":"元","author":"洪焱祖","text":"晓出酸枣门，暗与夷山别。睡睫风沙濛，冻须露华结。小车驾双驴，箕踞坐卼臲。野阔迷去程，铎鸣避来辙。亭午过黄河，浊浪半天掣。雷声撼乾坤，土色暗日月。杂以牛马车，百命托孤叶。含灵幸有知，帖妥无踶齧。妄动或侧欹，均同一沤灭。到岸已斜阳，相庆犹馀慑。人稠屋稍华，炊过炕喜热。问名知中滦，境壤卫辉接。买饭直不廉，年饥断曲蘖。旅卦尚资仆，数奇我俱阙。远游触事非，陋学谋身拙。兹行似可笑，内顾奚所挟。体疲即就枕，衾薄尽发箧。淅淅瓦霰鸣，前途明日雪。"}