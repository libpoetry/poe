{"id":"331943","title":"沁园春·悲哉为情","dynasty":"清代","author":"曹尔堪","text":"悲哉为情，风日高寒，忽已深秋。见绕篱隙地，草生卷耳，近墙修竹，蔓引牵牛。草木无知，诗篇有恨，半是凄凉半是愁。谁慰我，有囊中蜀锦，匣里吴钩。豪时弦索歌喉。听家乐、相期醉未休。喜一天星斗，中元佳节，千林红紫，九日寻游。荷盖犹擎，菊英方绽，身在林泉兴自幽。徘徊处，称葛巾野服，不羡轻裘。"}