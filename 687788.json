{"id":"687788","title":"下庄栽禾呈诸兄弟","dynasty":"明","author":"庄昶","text":"树绿阴低压竹篱，山青面好阚茅茨。隔花老眼看人误，煮石山童报饭迟。苗意怀新时雨效，人情依旧浊醪知。蓬蒿剪尽兄兼弟，宾祭年年合有支。指迷中路须童子，拜号村山亦具茨。杖屦已空天地阔，头颅聊得雪霜迟。呼牛应马谁无事，运水搬柴君得知。世短意长无俗念，青帘影里酒频支。十亩山田都渐次，数间野屋有涂茨。施为正处劳神少，租税先时见吏迟。容足江山如有待，候门童稚总能知。不栽溪口桃花树，勾引来人恐莫支。"}