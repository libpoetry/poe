{"id":"306973","title":"念奴娇·壬子春感","dynasty":"现代","author":"杨圻","text":"江岸飞满流莺，甚催春归去，些儿容易。都是寻常闲院落，日暖昏沉沉地。春已无踪，玉人不管，一枕春眠腻。空阶蝴蝶，两三飞过深翠。正是故国归来，男儿也有几点伤心泪。曾与寒梅期后约，辜负月中霜里。记得深闺，那时帘底，悄影扶轻醉。小栏红烛，照人愁坐无寐。"}