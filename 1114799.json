{"id":"1114799","title":"和傅山父小园十咏","dynasty":"宋","author":"李曾伯","text":"剖破藩篱出一头，要追岩壑老人游。知他栽得花和竹，髣髴旧时风度不。乔木岂能忘故国，结茅聊复纪新亭。此君玉立傍无友，犹有幽禽静可听。著我数椽浮翠碧，借公一水漾琉璃。心闲境乐镇长好，拈起风光总是诗。竹边闻鹤思高举，松下观禽觉倦飞。幸有故书千帙在，呼儿共读嗣前徽。苍苔迹在堂无燕，绿水痕生沼自鱼。回首钓游徒感慨，何时复古喜而书。招来暇日频呼酒，买得清风不用金。月姊水妃无老态，天光野色有遗音。一室扫除才斗许，几番醉梦与梅清。雕戈翠节成何事，纸帐蒲团了此生。宜琴宜弈尤宜酒，种竹种梅仍种莲。意得无时不堪适，可人不只是荷天。剩种秫粳供靖节，要餐杞菊学天随。不知底事池塘梦，犹到边城月暗时。蜡英要占菊天破，玉树须乘梅雨培。金粟如来还出世，清香不许别花开。"}