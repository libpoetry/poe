{"id":"1213673","title":"出健德门赴上都分院","dynasty":"元","author":"陈孚","text":"北楼急鼓绝，南楼疏钟鸣。盥栉未及竟，驺官戒晨征。三年去乡井，已觉身飘零。今朝别此去，又有千里行。怀君岂不愿，王命各有程。小车如鸡栖，轧轧不得停。出门见居庸，万仞参天青。邻家三数妪，对我清泪倾。问我善饭否，虑我衣裘轻。大笑挥之去，我岂儿女情。"}