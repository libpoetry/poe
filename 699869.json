{"id":"699869","title":"自乐平过德兴县道经梅岩洞停舆入游内有龙耳卧龟石鹿石燕仙田覆船诸物因赋二律","dynasty":"明","author":"郭谏臣","text":"山行逢野叟，引我入仙源。龙耳浮云气，龟文杂藓痕。辟来多岁月，别置一乾坤。去后重回首，烟霞锁洞门。纡曲空山道，深藏古洞天。鹤巢千岁树，龙滴四时泉。无复烧丹灶，空馀种玉田。挂冠来此隐，尽可学延年。"}