{"id":"482334","title":"题王叔明墨竹为郑叔度赋","dynasty":"明","author":"方孝孺","text":"吴下王蒙艺且文，吴兴赵公之外孙。黄尘飘荡今白发，典刑远矣风流存。华亭米芾称善画，每观蒙画必叹诧。谓言妙处逼古人，世俗相传倍增价。昔年夜到南屏山，高堂素壁五月寒。壁间举目见修竹，烟雨冥漠蛟龙蟠。呼童秉烛久不寐，细看醉墨王蒙字。固知蒙也好天趣，画师岂解知其意。分枝缀叶人所知，要外枝叶求神奇。天机贵足不贵似，此事不可传诸师。麟溪郑君好奇士，爱画犹能赏其趣。呜呼世间作者非不多，郑君甚少可奈何。"}