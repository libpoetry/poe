{"id":"812776","title":"醉红妆 咏萤次辕文","dynasty":"清","author":"吴绮","text":"个侬何事学疏星，向纱窗，暗处生。玉儿相见眼偏明，花影下，扇罗衾。避人还故傍人行，一些子，最关情。飞绕银床休更扑，残月白，露华清。绣帘初下曲廊西，照垂杨，月影齐。有人年少好蛾眉，歌金缕，劝玻璃。就中掷眼怕人疑，佯低面，整红衣。悄语玉郎须尽醉，郎不饮，又花飞。菊花能醉去官人，对鸿妻，引鹤孙。癫狂不怕大官嗔，吾眠矣，任诸君。前山过雨黛初匀，晚犹带，断霞痕。金管玉箫堪载酒，明日访，莫愁村。一天凉月弄晴晖，带清霜，白雁飞。故人煮酒送将归，红烛下，有蛾眉。白梅花底雪垂垂，歌金缕，劝酴醾。笑问青楼曾薄倖，如杜牧，是为谁。"}