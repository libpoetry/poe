{"id":"807708","title":"倾杯乐  品茶","dynasty":"清","author":"陈维崧","text":"雨后新晴，林端小阁，疏帘窣地。正注罢、南华下卷，几般绿雪，岳僧新寄。涧边杓取鸣泉试。借幽廊，支瓦铫，细商茶事。松风入听，瑟瑟珠跳雪沸。绿鬓女、娇拖燕尾。捧玉湿钧州磁盏翠。羡幽韵、未泻先传，馀芬罢啜还殢。渐證入、茗柯至理。终不负、酪奴风致。七椀后，玉川子、颓然竟醉。"}