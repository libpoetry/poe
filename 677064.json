{"id":"677064","title":"与仲和期潭西看花仲和云当至洞庭已闻滞虎丘走笔寄嘲","dynasty":"明","author":"李流芳","text":"我贪花月潭西住，君爱烟波洞庭去。还向潭西望洞庭，指点云峰是君处。春晴山阁花无那，十日寻花双屐破。输君缥缈更轩豁，归应誇我峰头坐。张生晓发吴门来，传君犹滞生公台。千场红粉亦快意，万顷琉璃安在哉。我昨期君访旧游，掉头别我神何遒。知君未惯风波色，且伴莺花稳一丘。"}