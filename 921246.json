{"id":"921246","title":"次韵和王巩六首 其二","dynasty":"宋","author":"苏轼","text":"少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。"}