{"id":"739414","title":"玄鸟","dynasty":"清","author":"鲍皋","text":"仲春玄鸟至，翩翩升我堂。堂中何所有，黄金玳瑁梁。冠带并陆离，丝竹纷浩倡。卷衣左右史，设乐东西厢。东厢吟龙笛，西厢吹凤笙。席前两少女，弹弦奏清商。游尘倏飞洒，轻翰故回翔。心志俱腾悦，下上相和鸣。华屋虽云美，四序变温凉。吴宫既已熸，汉殿又已倾。爰居辟鼓钟，高举而远行。栖栖何为者，忧患一朝忘。白日不可留，当歌及春阳。五音兮繁会，百物以阜昌。抚兹盛明运，抱彼沦落伤。卫贤慨秉翟，周士欣执簧。欣慨岂殊途，浮沈各异乡。丈人且安坐，为君陈乐方。"}