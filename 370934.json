{"id":"370934","title":"摸鱼儿·芡","dynasty":"清代","author":"厉鹗","text":"趁平湖、采芳艇小，荷盘初沸烟雨。钗茎静照凉波影，不比脆丝缠露。花点注。看倾尽斜阳、幽意凭谁诉。西洲倩女。讶碧臆才翻，青吭渐满，脉脉水天曙。明珠剖，谁道暗投无误。鲛人何事相妒。携来菱市瓜塍畔，犹著宫黄深护。论斗煮。算风味亲尝、只有涪翁语。轻圆荐俎。早萦繫心期，春葱腻雪，巧夕剪灯处。"}