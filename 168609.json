{"id":"168609","title":"送章元德司理罢官归永嘉","dynasty":"宋代","author":"黄干","text":"送君北门孤，遥望东瓯路。峨峨白鹤岭，渺渺飞鸾渡。上有虎豹嗥，下有蛟龙怒。车马坚且良，维楫夙已具。褰裳涉其险，万怪不足惧。世路剧羊肠，皦皦诚易污。但能心无愧，穷达安所遇。毋为婉娈者，暂蹶辄惊顾。生平麋鹿姿，处世每多忤。胡为展良觌，握手便如故。高怀发鍼石，正论谐韶沪。情亲复告别，欲语谁与昭。乾坤一逆旅，日月双脱兔。寒儒守蓬荜，白首困章句。期君以远大，庶足慰迟暮。"}