{"id":"422932","title":"坐雨","dynasty":"近现代","author":"汪精卫","text":"东风和且平，众木繁其枝。夜来有微雨，初日还迟迟。在此春光中，不乐将何为？东顾有牧场，碧草生离离。一羊蹶而趋，一犬还相随。宛然兄若妹，情好相依依。阿妹今不欢，流泪如绠糜。呜咽语阿兄，吾生其何之。我闻造物者，用意无偏私。跂行与喙息，所适惟其宜。如何兄与我，长日为人羁。阿兄啖馀粮，辛勤守房帷。昼防暴客至，夕畏穿窬窥。小变起不虞，生死还相持。何以报忠贞，惟有鞭与笞？主人有娇子，蹴踏供娱嬉。慑伏敢枝梧，中惭语阿谁。至今抚疮痏，毛血犹参差。阿兄既不辰，阿妹尤童痴。挦我肤中毛，织彼篝中衣。夺我怀中乳，哺彼褓中儿。可怜曳行田，挝策来无时。雨淋与日炙，狼藉成枯骴。晓行庖厨下，碧血惊淋漓。群饕口流沫，谈笑酬号嘶。伯叔与诸姑，赫然在盘彝。死睫不敢看，惊趺不能移。投地有馀骨，封狼朵其颐。孤坟在何许，沟水流残脂。生也为人奴，死也为人牺。皇皇此一息，命矣其何辞！阿兄闻妹言，怃然止其哭：弱者未云祸，强者未云福。与其作刀俎，毋宁为鱼肉。"}