{"id":"1105869","title":"和魏定父早春十首","dynasty":"宋","author":"王之道","text":"早从子美追懒真，近向长康得痴绝。相逢可笑复可怜，君看稀疏鬓边雪。安得都护胡青骢，与君并辔摇玲珑。南溪今日冻初解，好看游鱼翻鬣红。依依杨柳绕溪斜，黑白溪头鹄伴鸦。雨过芜菁自春色，一丛茅屋野人家。晚来天意欲晴寒，幽鸟争春到舌端。诗骨自怜山样瘦，酒肠君似海能宽。门前溪水绿萦回，风縠无边费剪裁。待与东君写春色，好教红紫一时开。春到花梢一点红，吹嘘应谢晓来风。南园缭绕城边路，无限诗情杖履中。㶁㶁溪流碎玉鸣，野梅随处伴行人。归欤路出临邛市，准拟沉浮曲米春。怪来庭砌堕寒梅，风笛数声清以哀。两日枯肠餍蔬笋，不堪茗椀发轻雷。辰瓜醉竹定何如，试问君家种莳书。坐久幽窗转斜日，恰怜梅影上衣裾。南禅相望无多地，深谢高轩日见过。归去山林遂閒放，却寻农圃问谁何。"}