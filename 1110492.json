{"id":"1110492","title":"新居城二首","dynasty":"宋","author":"孙觌","text":"戢戢盘蜗满舍东，笑看蛮触两争雄。便携龙具归田去，更祝豚蹄望岁功。未怪席门多长者，肯教壑谷问吾公。超然独到羲皇上，卧占南窗一枕风。肝胆寥寥楚越分，鼻端不落郢人斤。倚门肮脏无如我，从客雍容孰似君。一榻方尊徐孺子，千篇不数鲍参军。从今更欲论奇字，载酒重来问子云。"}