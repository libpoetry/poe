{"id":"1123955","title":"奉简在伯四首","dynasty":"宋","author":"赵蕃","text":"渊明种秫有公田，郑老时时得酒钱。笑我作官浑乏此，自炊斗酒慰馋涎。先生自合饮官壶，野老端宜满眼酤。白酒酿成聊送汝，未知湿沫与江湖。书中旧学来禽帖，今日蛮州得饫尝。要与先生共咀嚼，更将煮蜜助甘香。落日馀霞已自奇，况于人静月明时。重城著我非无意，前遣先生独赋诗。"}