{"id":"973857","title":"用程季仪送行之韵为别","dynasty":"宋","author":"赵蕃","text":"过江今几年，遗俗不屡见。纵馀门户称，直有冠裳变。惟君河洛间，南走楚粤遍。虽从科诏求，未脱褐衣贱。芬然兰三薰，粹矣金百鍊。潭潭务中澄，煜煜鄙外绚。遂登南轩门，如识伊川面。周旋苟有得，喜跃几成抃。渊深保战兢，鸩毒戒安宴。于今过城南，政似趋无倦。儒冠盖多端，剧论如合战。试评季路勇，孰与之反殿。前日我辞君，炎风尚交扇。祗今君别我，馀暑已堪饯。岁序急推迁，吾行甚流转。爝火讵当阳，雨雪宁待晛。孤唳岂潜声，卑飞终挂罥。小令泊扁舟，暂为沥破研。我如浩然归，君异方朔荐。契阔方自兹，追随复何便。"}