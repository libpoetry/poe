{"id":"436667","title":"沁园十二咏 熙熙堂","dynasty":"金末元初","author":"李俊民","text":"眼前草木强争春，往日繁华一聚尘。山水中閒赏心在，不知谁是肯堂人。蓬艾丛深特地藏，游蜂何处觅幽芳。楚人大段无分别，不识离骚传里香。三两横斜鹤膝枝，一朝须有返魂时。试看今后黄昏月，得似西湖七字诗。放迹山阳志尚同，至今林下仰高风。欲将人物图中看，恐遇生前李卫公。古人观水必观澜，一滴涓流一滴寒。放取黄陂千万顷，莫教龙口吐吞难。羽觞到处不容停，争看中流落酒星。彼此一时修禊事，未应人物愧兰亭。世上无人可立谈，眼前只有此君堪。当年借得谁家宅，疑是今来屏俗庵。高山森似剑铓立，流水平如罗带舒。人在水光山色里，笑渠潘阆倒骑驴。天于万物岂私我，领略风光天不嗔。自古山阳景佳处，尽都分付与闲人。一时得意笑春风，不见春风满树空。老去惜花心尚在，为君留眼看蒸红。绿水古今流不尽，好山前后势相连。适来荷蒉者谁子，应笑有心哉此贤。渊底睡龙徒有颔，沙中老蚌恐无胎。疾雷惊裂苍苔地，迸出鲛人泪颗来。"}