{"id":"1230371","title":"中秋醉后偶作","dynasty":"元","author":"柯九思","text":"虞渊日沈群动息，露点苍苔鬼工泣。纤尘不染堪舆清，秋水无痕湛晴碧。初若照胆镜，飞上天一璧。又如骊龙珠，跳出沧海窟。冷光透体骨髓凝，灏气侵人毛发立。年年中秋事行理，孤馆残灯滞他邑。今岁居贫家，此景颇自适。持杯向月月堕酒，举酒长吞月随入。酒到胸中飞火车，月入诗肠□冰汁。眼花忽见仙人来，笑语欣然若相识。长笛叫虚寒，馀响裂岩石。搔首于两间，今夕复何夕？云中老桂飘古香，树影婆娑印蟾璧。天风忽吹散，人月两俱失。玉山倒入无何乡，雄鸡声里东方白。"}