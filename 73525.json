{"id":"73525","title":"摸鱼子·屹危阑郢都西北","dynasty":"元代","author":"宋褧","text":"屹危阑、郢都西北，滔滔汉水南去。兰台陈迹何从访，废宅芳池凝伫。愁绝处。空只有、琉璃眢井蛙声聚。千年遗绪。邈白雪宫商，雄风襟量，恍惚可神遇。英灵在，应念诸孙莽卤，斯文徼福如许。蕙肴兰藉椒浆奠，屈景幽魂同赴。惊节序。却邂逅春深，不识悲秋苦。抚今怀古。漫醉墨淋漓，狂歌凄晚，和者应无数。"}