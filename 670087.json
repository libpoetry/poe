{"id":"670087","title":"送靳颍州子鲁","dynasty":"明","author":"李攀龙","text":"华阳馆前桑叶飞，荆轲台上送将归。为言击筑悲歌者，当时酒人今是非。太守褰帷蓟北来，燕山忽断楚天开。郡中晓月雩娄出，雾里秋涛桐柏回。黄金玺书发明光，东走颍州西豫章。君家兄弟二千石，承恩不数尚书郎。朱轓双出领专城，五马踟蹰五马行。汉主乘春徵计吏，小冯何让大冯名。"}