{"id":"474268","title":"送叶伯寅游南都","dynasty":"明","author":"俞允文","text":"朝日扬素景，零露泫盈条。归雁辞碣石，嗷嗷厉曾霄。念子遵旧都，整策陟岩椒。北眺穷朔垂，东瞻越江涛。崇云象山岳，双阙郁岧峣。过彼双阙间，冠盖相游遨。四节随飙逝，茂时乏嘉招。骏骥弃不收，踠足有余骄。所期必鸿举，齐辔群龙朝。非子良见眷，岂复絷场苗。信心惬中赏，沈吟结清谣。共期玄冬月，欢谈憩林巢。"}