{"id":"436655","title":"和张文玘","dynasty":"金末元初","author":"李俊民","text":"景物秋来件件佳，江山都助与诗家。我怜五鬼俱难送，先为文穷结柳车。白发诗人喜诞誇，词源倾倒少陵家。问君读后书多少，得满当年惠子车。书生幢下布衣多，尽是嘲风咏月家。若使乌台不弹后，看看欲载十牛车。数閒茆舍老生涯，篱落相依四五家。不见近来门外辙，故人应驾肉轮车。"}