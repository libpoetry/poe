{"id":"431898","title":"秋兴八首以贫弱愚贱私薄固苟八义分咏，与同社抱瓮、蘅史同作","dynasty":"近现代","author":"许家惺","text":"痛哭穷途涩阮囊，西风黄叶满江乡。齐人富贵从东郭，汉帝金银寐北邙。赤子疗贫螬食李，计臣筹策鼠搬姜。野无青草空罗掘，并世何人继孔桑。萧疏秋柳更多姿，瘦减腰围不自知。世道于今成妾妇，中原何处觅男儿。柔肠日转难求偶，媚骨天生但守雌。何日能湔巾帼耻，蛮靴窄袖拥旌旗。营巢幕燕可怜秋，凉雨凄风满地愁。谁见英雄遭束缚，忍教牖户失绸缪。焚书浩劫悲黔首，伴食高官尽白头。太息祖龙寻幻梦，金汤万里帝王州。绝代佳人赋坠楼，残花零落故园秋。苍生举世成刍狗，名姓随人唤马牛。奴隶自甘黄帝裔，王孙竟作楚人囚。而今冠履都颠倒，尽许舆台傲九流。直道难行近式微，沽名几辈寸心违。绝无公德推人己，那有同情表是非。治剧医成全体瘠，藏娇豢得小妻肥。伤心一语真痴绝，利益均沾酿祸机。清飔拂拂皱湘纹，一袭罗衣映夕曛。世态轻浮迷晓雾，人情冷淡幻秋云。家庭革命多凉德，骨肉操戈涣大群。同履春冰危险地，夷然舞蹈醉眸醺。人比黄花叹故吾，依然霜鬓压头颅。井蛙坐困思观海，窟兔纷驰尚守株。千里江流难转石，一鞭日暮滞迷途。风雷不作鱼龙化，终见螔蝓贴壁枯。但见怀金要路登，未闻正士逐云腾。金钗十二罗莺燕，珠履三千效犬鹰。满架芸编成朽蠹，盈廷樊棘集青蝇。不知谁抱卞和璞，抒写忧怀对杜陵。"}