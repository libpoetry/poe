{"id":"1117884","title":"芳华楼夜饮二首","dynasty":"宋","author":"陆游","text":"春风射雉苑城旁，走马还来入醉乡。夜暖酒波摇烛焰，舞回妆粉铄花光。浮生一笑常难必，此乐它年未易忘。莫作五陵豪侠看，奚奴归路有诗囊。结客追游亦乐哉，城南城北古池台。香生赭汗连钱马，光溢金船拨雪醅。难觅长绳縻日住，且凭羯鼓唤花开。一春政使浑无事，醉到清明得几回。"}