{"id":"691154","title":"答伍国开雨中见怀之作","dynasty":"明","author":"李孙宸","text":"量晴空日日，一雨竟连绵。听处难为夜，愁深况近年。知君事幽对，闭户有閒缘。武陵归计好，莫为世人传。世事屏居断，淋漓亦快人。所怜陇头树，易负杯中春。独立望空外，同声限比邻。冲坭来锦字，一倍见情亲。小楼依密树，烟雾昼冥迷。雨叶晴时落，风枝梦里凄。无由恣欢赏，聊以托幽栖。乘兴何言远，门前有剡溪。"}