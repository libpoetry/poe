{"id":"1127333","title":"草堂成即事二首","dynasty":"宋","author":"喻良能","text":"三年留滞江之南，归来故园寝亦甘。经理草堂唐宝应，耘锄荒径晋陶潜。寸心自昔似南八，双鬓只今如谢三。手栽杨柳既合抱，木尚如此人何堪。燕雀桑麻五亩匀，香炉峰下磬湖滨。青衫不碍两居士，白发真成六老人。子美浣花元不恶，渊明栗里总宜贫。作诗饮酒真吾事，回首江湖懒问津。"}