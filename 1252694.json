{"id":"1252694","title":"柳塘春口占四首","dynasty":"元末明初","author":"顾瑛","text":"二月看看已过半，春风尚尔不放晴。杨柳长堤飞鸟过，鸬鹚新水没滩平。溪上草亭绝低小，春来有客日相过。便须对柳开春酒，坐看晴色上新鹅。鸟啼残雨适平皋，鱼逐轻波趁小舠。独爱大堤杨柳树，又牵春意上柔条。小亭结在瀼西头，况复春半雨初收。柳垂新绿枝枝弱，水转回塘漫漫流。"}