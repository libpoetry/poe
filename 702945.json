{"id":"702945","title":"和茧雪和归田园居六首","dynasty":"明","author":"谢元汴","text":"出门无远近，落日见寒山。长吟苦涩诗，落落三十年。时亦荒唐酒，壁上吼龙渊。躬耕筋力缓，草宅墓南田。作客新丰市，小楼僦二间。渡口青枫落，征帆湍不前。徙何红泉侧，人外礼白烟。忽生孤士感，勒诗灵怪颠。勿云桑树枯，十亩信间间。归谋老妇祭，酿熟村村然。碌碌幽燕道，黄沙迷马鞅。志气何激宕，能无竹帛想。白头守田园，于今事已往。短鬓葬青丝，旅愁日日长。苍巘匪不高，河流匪不广。牛宫谁与祝，禾黍荒成莽。帷灯聚先民，顾影徒侣稀。空坞人迹少，月黑虎夜归。往来雪浪中，沧洲一布衣。桑乾不可渡，岁序心事违。慈亲苍色健，庭萱亦已娱。非无华屋者，旦暮倏而墟。数椽亦长物，城北营蜗居。蓏蔬四三畦，榆柳一二株。北窗聊寄傲，自谓羲皇如。生死蝗蠹间，文史三冬馀。隐几梦周孔，宁知瓶粟虚。今人不如古，古似今人无。榜室曰蝶庄，略彷三径曲。怪石苦难致，疏梅补亦足。一庭寓深窅，不以堂皇局。客至剥春笋，于此烧短烛。孤鹤何处飞，凉魄光如旭。饭牛白石烂，贤者叹陇陌。生不逢尧舜，失意难自适。烨烨月与星，煜煜三五夕。敢以虾蟆篇，兑此光明隙。风雨亦纵横，可以一腕役。愿招孙刘辈，共树笔墨迹。璅璅者何为，买菜而求益。"}