{"id":"1108529","title":"用王去非侍郎韵二首送林元质提干秩满造朝并呈侍郎","dynasty":"宋","author":"刘克庄","text":"戍满归来薇亦刚，策名不觉十年彊。素无沂国三场志，曾有西山一瓣香。晁董未能免科举，孔颜方可语行藏。要为天下奇男子，宁论区区国与乡。叔季滔滔未见刚，每闻健论意差强。向来曾劾灯笼锦，老去聊凝画戟香。世运横流安所止，圣朝未舍岂容藏。几回欲上铃斋谒，衰病无因可去乡。"}