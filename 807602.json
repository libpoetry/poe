{"id":"807602","title":"水龙吟  秋城看西溪战舰水阅","dynasty":"清","author":"陈维崧","text":"豁然老眼新晴，戍楼下俯秋江远。严关金鼓，西风彩帜，盈川鹅鹳。狎水黄头，淩风画鹢，银涛怒捲。笑喧阗错认，龙舟莲舸，惹士女，倾城看。潇碧微涵镜面。有周侯、庙临溪岸。乱离重遇，英雄何在，登城长叹。昔日波平，今朝浪骇，鱼龙蒸变。渐日斜人静，盈盈蘋蓼，弄陂塘晚。"}