{"id":"741591","title":"同王禹卿冯拙斋游八公洞循招隐寺归","dynasty":"清","author":"姚鼐","text":"润州山雄如战马，骈饮江中尻未下。长波漂尽百兴亡，古泪登高谁不洒。不知更有南山南，叠嶂云关塞平野。初穿幽谷琅玕入，却听细窦珠玑泻。阴阴鸟语万朱樱，寂寂僧居十兰若。两君梵行正清修，伴我萧閒如结夏。未须不二问维摩，风磬一声言自寡。空阶久坐袂生寒，小嶂试登筇可舍。更斟虎跑甘如乳，重过竹林青没踝。岂徒公辈爱家山，我亦淹留为白社。江风吹面迓归途，还入喧声攒万瓦。"}