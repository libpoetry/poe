{"id":"816126","title":"无题诗和吴松涛","dynasty":"清","author":"章甫","text":"吹落天香惹醉魂，寻香爱绕美人村。杨妃粉黛三千妒，崔氏风流五百冤。自露芳心抽翠钿，相期絮语待黄昏。怪他摇动行春影，掩却梨花深院门。溪水流来出若耶，清溪倒映绣窗纱。凌波罗袜缠千缕，拜月湘裙摺九华。乌鹊桥头催递柬，鹦哥院后唤煎茶。香风送到氤氲使，细贴云鬟并蒂花。宝匣分明卸晚妆，无劳怅望宋家墙。朱绳可是缫蚕茧，红袖居然睡海棠。莫断云轩遥玉女，谁游台洞误仙郎。别君遗枕君须记，几度阳台认楚襄。铜壶滴尽露华清，轻揭珠帘送月明。有觉梦中赢薄倖，无波影里解多情。卖花已断穿花蝶，折柳仍牵织柳莺。回首江楼金粉剩，板桥流水自盈盈。"}