{"id":"807546","title":"无愁可解  题桢伯诗词卷尾用黏影词韵","dynasty":"清","author":"陈维崧","text":"记少日、从君使健笔。如风蛟螭盘攫。更短衣破帽，横穿欲度绝漠。蹴鞠弹筝豪士约。抚掌轰轰笑乐。似阿黑、一辈人，裂眦奋袖，神色甚恶。讵料沦落关河，将冶习狂名，一朝除却。笑古今青史，细碎浑如蜹脚。让馀子、累累若若。只佳句、清抵空山夜泉，剪灯读、睡难著。"}