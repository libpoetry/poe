{"id":"1112392","title":"李丞相纲生朝三首","dynasty":"宋","author":"张元干","text":"炎景生贤佐，三朝火王时。德威虽敌畏，忠荩只天知。安国惊何久，收功会有期。他年调鼎地，黄发属公师。戡乱登廊庙，群公数靖康。一身轻去就，百口恃安强。天意非难见，人情漫自凉。殷勤酌周斗，矍铄更鹰扬。希世推英伟，行藏孰是非。横流曾砥柱，袖手且深衣。槐影摇黄閤，星躔焕紫微。山林愚已老，衮绣看公归。"}