{"id":"866704","title":"隐甫圣可子仪同游宝莲分韵得郭字","dynasty":"宋","author":"冯时行","text":"海县一廛市，天地一郛郭。局蹐碍高厚，而况自羁络。末俗竞芒忽，讼纸霜叶落。平心作巨帚，一扫付清廓。无事我所得，超然解尘缚。天净镜磨垢，日炫眼刮膜。野水照曳杖，山烟荐飞屩。清朋璠玙姿，兴寄相领略。世间出世间，秋风古兰若。翠巘拂觚棱，紫苏滥关钥。晨钟隐町疃，香雾散林薄。竹密万夫静，树迸苍虬跃。黏壁篆乾蜗，檐丝下晴蠖。蒲团便熟倚，茗碗快自瀹。性与香火冷，身脱簿领虐。理窟深探讨，迷津锐疏凿。心期跨汗漫，知音付丘壑。俯仰三十秋，痛被造化谑。贫穷道味胜，老大世故约。妄念春朝冰，不作间市疟。出据廊庙地，入分禽鸟乐。时来屈伸指，胸次何绰绰。一官弛负担，五斗代菑穫。看山未害廉，尘迹讵可削。倦鸟争暝树，短景转修阁。一来固未厌，再至良不恶。明日复命驾，便道过龙鹤。"}