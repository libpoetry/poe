{"id":"883561","title":"壶中天/念奴娇 寿贺晓山五下九岁，四月十二日生，先年有横讼","dynasty":"宋","author":"朱元夫","text":"人生有酒，得闲处、便合开怀随意。况对寿、龟仙鹤舞，犹直壶天一醉。蚕麦江村，梅霖院落，立夏明朝是。樽前回首，去年四月十二。依旧洛里吟窝，华台书隐，心事无怀氏。偃鼠醯鸡空扰扰，海月天风谁寄。珠璧祯祥，斗牛光景，预可占斯世。先生出否，明年方六十岁。"}