{"id":"749697","title":"六安遇周八即送之临淮 其一","dynasty":"清","author":"游智开","text":"故人今日来，沈疴今日起。秋风满庭阶，握手各相视。子容较昔丰，我病瘦何似。欢会叙离忧，乱绪纷难理。忆从去年春，同舟泛江水。翩若南翔鸿，双飞复双止。中忽隔一隅，盗贼惊突豕。逾年患未消，信息殊生死。觌面良可欣，征车嗟复驶。檐端亘明河，絮絮犹未已。"}