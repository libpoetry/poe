{"id":"1115059","title":"次韵十一叔芍药五绝","dynasty":"宋","author":"杜范","text":"白白朱朱扫地残，尚馀红芍带春妍。娉婷自笑成孤语，困倚芳丛背日眠。簇簇妖红裛露鲜，春工烂漫乞君看。心期点检都无可，幸有花盟独未寒。心事摧残厌世喧，眼前能复问媸妍。故园春色还依旧，此日看花意不然。手把春花已后春，锦容入眼更成新。凭栏落日浑无□，倍觉君诗信有神。寒暑回还日日新，数枝留得几多春。君能弹压凭佳句，一段清襟亦可人。"}