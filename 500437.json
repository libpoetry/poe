{"id":"500437","title":"菊泉","dynasty":"明","author":"陶安","text":"中央气和连混茫，金精共鍊秋花黄。灵根绵络涧谷旁，真英聚入幽泉香。山中百卉不敢芳，日华月魄涵银潢。泠然入勺风露凉，乾坤甘滋流肺肠。山人童颜寿且康，七十八十犹云殇。番峰老叟医师良，何曾足迹游南阳。情甘隐逸与世忘，澹然迹疏红紫场。心渊澄瑩波不扬，濯缨不必求沧浪。旧家留得轩岐方，刀圭奇验清膏肓。发开千古金匮藏，丹蟠龙鼎芙蓉光。垂亡者存弱者强，惠泽及物何可量。此菊生意盈药囊，此泉味比醍醐长。所愿仁寿均八荒，隘彼郦潭居一乡。飘飘霞佩云锦裳，携儿过我登溪堂。是时东篱天雨霜，寒蕤照水金煇煌。授我宝诀期荣昌，神舍内完绝外戕。身轻傥可八翼翔，蓬莱弱水天风刚。"}