{"id":"695314","title":"书堂十咏奉和少司寇新昌何世光先生韵 竹","dynasty":"明","author":"林光","text":"繁枝争洗几梢斜，清绝当轩更莫加。春老虚心还自挺，岁寒直节却堪嘉。声谐韶管仍须制，影舞祥鸾不受拿。李径桃溪从艳治，东风容易扫浮夸。根夺从教径草萎，年深雨露益清奇。閒扳凤翅衣裳拂，吟傍蟉枝屐屡欹。蜀庙流传苍古干，杜陵描尽岁寒姿。品题又落先生手，岂待吾侪更著诗。矮著轩窗高著台，池荷亦任傍欹梅。薰风香里花饶笑，急雨声中翠作堆。倒影当窗从戏舞，捲筒排日醉徊徘。元公一点无言意，不用穷搜向九垓。在处移根在处安，灵苗应不惮春兰。节当重九偏增重，人过渊明却解看。秋气催花香淡淡，月华凝叶影团团。岁寒篱落霜清后，谁表贞心上笔端。几树轩西几树东，满机云锦织春风。轻粘瑞雪枝交白，晴挂绯衣日罩红。纵步总堪供老眼，仰空何必顾飞鸿。平章小放题诗笔，却笑难描造化工。罗浮山子贮盆池，长养灵苗覆绿漪。根托岩崖应任瘦，叶含珠露转清奇。夜灯移傍晴消候，药饵餐来老后时。莫道春风少浓艳，繁华不竞是天姿。秋去看看春复来，每拈时雨洗浮埃。婆娑未有贪高意，清寂应怜不竞才。数岁未须愁厄闰，避霜终合护根荄。东风吹醒游人眼，几凭阑干笑口开。淡荡春风扇万山，托根何日到人间。歌传香韵莺声滑，舞恋丛枝蝶翅斑。名美定从仙子品，花奇亦许野人攀。阶前缓纵寻诗步，杖屦东西任往还。能红能白又能黄，笑倚春风各样妆。不向名园誇富贵，却宜上苑对君王。轻烟旭日薰朝艳，戏蝶游蜂醉晚香。何处洛阳还有会，白头今日且持觞。阶西移植更阶东，叶渐深时花渐丛。艳丽可能禁暮雨，娇娆应厌舞春风。常因夜露添生意，每借霜根庇老癃。留伴花王供赏后，是谁收入药囊中。"}