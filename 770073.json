{"id":"770073","title":"满江红•乙巳述哀十二首 其二 人日","dynasty":"清","author":"董以宁","text":"七叶蓂开，正綵胜、迎欢时节。都只愿、年年无恙，胜如畴昔。却忆称觞常不御，高堂翻怕逢人日。道待亡、难当世间人，添忧恤。倏忽里，音容寂。人一去，谁依膝。便占晴占雨，任他凶吉。捧得宜春煎饼在，行行欲奉高堂食。猛思量、顾我已无人，呼天泣。"}