{"id":"903359","title":"撤移旧居小假山过桂隐","dynasty":"宋","author":"张镃","text":"顷年叠石规制陕，大类堆沙戏成塔。一株蟠桂两稚松，便爱清阴蔓藤匝。阶前指作嵩华样，引宾纪咏纷酬答。迁巢城北倏两期，惯有真山坐延纳。人生最怕眼见广，到处卑凡意难合。每还旧舍觉荒陋，草树虽添漫稠杂。林塘移植势定增，未成已想风烟飒。朝晴夕晦各异状，倚杖閒看更铺榻。园中胜赏亦甚富，此独宜茶兼酒榼。载来非敢效奇章，甲乙题朱旋涂蜡。"}