{"id":"619468","title":"山中行","dynasty":"明","author":"伍瑞隆","text":"回蹊荡长风，寥廓望北堰。天寒归鸟疾，日落苍山远。青蝇冷依袖，欲拂冻恐损。阴阳不可测，节序漫相转。相逢山中人，为我叹一饭。今年春夏间，苦潦秋复旱。桑条淫雨烂，十蚕九无茧。山田既已薄，毒日秋似剪。比来自入冬，百忧尚不阐。积阴动连月，日影屡惊犬。嗷嗷望邻里，有金不得遣。一炬亦已适，妻子恐不免。门前吏何怒，民事良独蹇。群盗日纵横，海上纷席捲。小人担石蓄，输转敢自晚。贫家忍饥寒，豪家侈欢宴。百金买歌舞，千金作迎饯。余生苦不早，身老百计舛。井枯饮亦少，况乃希饱暖。闻君多悲心，此意为一展。立谈未及毕，泪下气欲殄。所言虽不一，此语终滚滚。退为山中行，狼藉寄孤恳。"}