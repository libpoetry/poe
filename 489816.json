{"id":"489816","title":"灵壁石鱼磬歌","dynasty":"明","author":"袁华","text":"鲩公潜迹淮泗渊，禹门烧尾凌风烟。未随磬襄蹈东海，先从琴高游九天。天家披腹星磊磈，帝遣下主芙蓉仙。赐恩三品甲之上，黄金宝带腰间悬。俄逢谷城文人怒，迁谪乃居灵壁颠。补天不值女娲氏，支机徒传博望骞。苍颜绿发嗟老矣，时同樵牧云根眠。故交相国牛与李，后之继者惟米颠。相逢倾盖即下拜，握手话别经千年。块处山林返初服，穷探理窟加■研。房山胸次有丘壑，萍水俪结三生缘。间厕笙镛列堂下，五音繁会声相宣。岁暮栖迟南谷口，日与琴剑相周还。飞凫叶县览溪月，一往不复宁无愆。通玄真人素有约，招之归老丹丘田。具区泽中访范蠡，计筹峰顶寻辛钘。延平剑去亦异事，合浦珠还非偶然。千秋翁仲荒草里，万岁艮岳寒芜边。感今嘅古重太息，人亡器存良可怜。君不见赞皇平泉醒酒石，子孙世宝称其贤。"}