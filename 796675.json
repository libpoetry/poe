{"id":"796675","title":"沁园春 题美人笺","dynasty":"清","author":"顾贞立","text":"佩纫幽兰，歌拈红豆，并倚娉婷。尽愁人挥洒，登临觞咏，催归送远，边怨闺情。携向碧窗妆镜侧，轻唤起、盈盈翠袖擎。瑶台上、飞琼萼绿，争似卿卿。讶光清凝赋粉，待细研石黛，染就丹青。谱霜浓月晕，寒鸦落木，孤蓬夜雨，长笛离亭。一抹苍烟鸿影，看几点、环螺接楚城。标题处，把霜毫空阁，半摺云屏。"}