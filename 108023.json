{"id":"108023","title":"赠痴庵柴头陀","dynasty":"元代","author":"方回","text":"太室为衾，大块为枕。一饭不再餐，一茶不再饮。脱袍掷笏作百姓，十年悟道保真性。昭文大学湛然翁，半夜室中传祖印。无求于世长精神，自净其心延寿命。野狐禅子落邪蹊，唯我痴庵独也正。向来解后逢痴庵，赠我竹为帚者三。一扫嗔，二扫贪。惟有一病扫不得，两痴相值同酸咸。虽然我更有一帚，建立天地同不朽。"}