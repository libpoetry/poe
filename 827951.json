{"id":"827951","title":"贻先弟见予戒坛松诗遂梦至戒坛见松高数丈涛声如雷惊寤寄书相告并感怀四首走笔和之","dynasty":"清末近现代初","author":"陈曾寿","text":"我昔游戒坛，三日坐松阴。磊落入心骨，哦诗作龙吟。寄诗感予季，梦入苍山深。琳宫宅奥幽，坛宇何萧森。问松在何处，突兀生千寻。惊疑忽然寤，震耳犹潮音。年来涉忧患，浩荡欲无浔。震动得艮止，坐卧檐卜林。松声薄九天，若慰千忧沉。子止无复疑，我行归何岑。"}