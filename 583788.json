{"id":"583788","title":"送白斋归隐","dynasty":"明","author":"黄衷","text":"隐君卜隐何山深，四明刺天青竹林。尊边纵客问同异，世上无人争古今。日高未栉先开径，桃郎惯识平生性。入手莼丝紫雾轻，不须更把长镵柄。白首知君愿不违，苧衣如雪天风吹。镜湖一曲太有限，柔纶千丈东溟垂。闭关长在衡门里，休观邸报通朝市。黄石毋要圯下桥，赤松尔待云端寺。进衔才带紫薇台，花欲飘零烂熳开。腰章不称笋皮笠，误领当时一鹤来。陶令孤高五株柳，送君不及空挥手。十月樵风未可期，予舟欲向扶胥口。"}