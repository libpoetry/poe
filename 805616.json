{"id":"805616","title":"风流子三首 其二","dynasty":"清","author":"史承谦","text":"银缸垂半穗，深宵梦、宛转盼交加。乍南浦人归，帘垂绣户。西风叶落，窗掩纹纱。关心记，春衣图蛱蝶，小髻绾灵蛇。何处还寻，楚巫峡雨。凝思真似，优钵昙花。苏娘应如旧，青衫在，只因欲借怜他。回首舞阑歌散，已隔天涯。想停针惜别，频调宝瑟。熏香独坐，闲摘琵琶。输与梁间燕子，飞入卢家。"}