{"id":"177714","title":"拍板谣·麻姑亲采扶桑木","dynasty":"宋代","author":"王禹偁","text":"麻姑亲采扶桑木，镂脆排焦其数六。双成捧立王母前，曾按瑶池白云曲。几时流落来人间，梨园部中齐管弦。管弦才动我能应，知音审乐功何全。吴宫女儿手如笋，执向玳筵为乐准。数声慢，仙人履齿下云栈，老狐腊月渡黄河，缓步轻轻踏冰片。数声急，空江雹打渔翁笠，鲛人泣对水精盘，满把珠玑连泻入。划然一声送曲彻，由基射透七重札。金罍冷落闃无闻，陇头冻把泉声绝。律吕与我数自齐，丝竹望我为宗师。总驱节奏在术内，歌舞之人无我欺。所以唐相牛僧孺，为文命之为乐句。"}