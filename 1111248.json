{"id":"1111248","title":"游道林岳麓寺","dynasty":"宋","author":"许及之","text":"幕府日多暇，而无簿书劳。唤渡涉湘西，鼓枻歌离骚。今日湖南山，领览归我曹。颇觉叶舟稳，夷涂自风涛。道林访幽栖，羁怀惬所尚。岳麓振前策，盘纡得夷旷。向来北山移，无物辞嘲谤。见此意豁然，泉声助悲壮。从昔游山人，留题尽名字。壁昏暮鸦栖，石腻群鸿戏。今人来更多，后观复长喟。吾侪幸闻健，拄笏致爽气。名山喻名理，妙处须独到。提耳从百闻，岂尽历历告。兹游太清绝，足以偿宿好。相期岁寒姿，对此松柏操。"}