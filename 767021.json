{"id":"767021","title":"风流子 其一","dynasty":"清","author":"俞士彪","text":"阿娇新贮屋，风流客、真个忒疏狂。记因怕夜寒、悬罗作帐，还愁风冷，剪纸糊窗。更多事，代开青玉镜，为叠镂金箱。翠阁树阴，正宜凭眺，绣帘日暖，恰好梳妆。情知终无济，争无奈、此际扰乱痴肠。欲诉从前密意，却倩谁将。想綵毫入梦，画眉有分，玉梭纵拒，折齿何妨。听着回廊步屧，更惹思量。"}