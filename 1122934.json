{"id":"1122934","title":"题山居十绝 深省","dynasty":"宋","author":"胡仲弓","text":"鲸音千里送惊涛，偏为人间破睡魔。待得耳根清静后，觉来醒处已无多。翠眉低拂效宫颦，近水亭台剩得春。千古渊明扶不起，一枝赠与折腰人。境于胜处筑新岩，中有仙翁换骨函。门户本来无锁钥，白云从此不须缄。止水中间别有天，濯缨人去自清涟。明珠万斛归尘土，不及山中一掬泉。许大乾坤满世间，管窥蠡测已为难。谁将一线通天窍，输与高人著眼看。来寻高处卧吟身，泉石中间避世尘。莫把白云都占断，也分一半与閒人。万里江山万里天，沙平雁落远相连。西风吹断云衣细，一叶飞来是钓船。惊涛日夜战喧豗，危甚瞿塘滟滪堆。稳把一竿临碧水，三神山上钓鳌来。今昨孤山迥不同，逋仙谁与管春风。暗香疏影无寻处，元在泠泠一涧中。万仞岗头著此身，乾坤围里尽红尘。欲知山水有穷处，却是离娄看得真。"}