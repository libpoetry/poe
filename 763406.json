{"id":"763406","title":"贺新郎 送邓孝威，用辛韵","dynasty":"清","author":"吴绮","text":"去矣无多说。记当年、英雄细数，管予君葛。偶出便知成小草，辜负剡溪夜雪。尽冷落、北山晞发。此地相逢同浩叹，且青尊、醉吸苕川月。为起舞，弄柔瑟。朝来画浆还催别。笑年来、暮云春树，几番离合。落落行藏空手版，难问圆蓍智骨。看柳色、红亭凄绝。虎气龙文知甚日，向建津、再会芙蓉铁。酒尽也，肠堪裂。"}