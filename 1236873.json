{"id":"1236873","title":"汉长门词四首","dynasty":"元","author":"柯九思","text":"阿娇初入汉宫时，金屋承欢春昼迟。欲学新妆重览镜，如今羞画翠蛾眉。翠华明日游仙苑，为报春风候六龙。妾貌如花翻被妒，莫教花貌似奴容。梧桐秋雨滴昭阳，不忿灯花故近床。欲下罗帏宫漏永，细看当日绣鸳鸯。名花倾国占宫闱，香损僝风傍路飞。却忆夜来宫里事，箧中未熨衮龙衣。"}