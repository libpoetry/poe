{"id":"1217242","title":"题远绿亭","dynasty":"元","author":"廖大圭","text":"新亭始云搆，丛木已森森。城郭万井喧，翛然此中林。主人爱嘉客，而我来清唫。朝阳丽初齐，开户罗数岑。千里出毫秒，双明洞高深。岚将宿雨滴，翠与浮云沈。眉浓有新黛，发沐及未簪。宛转呈姿媚，顷刻移晴阴。真观落尘色，爽气开灵襟。苍烟起华薄，迥见归飞禽。维兹古皇宅，鄂公旧铺金。奇踪谅神閟，焕发方自今。亭亭金华翁，名迹讵足侵。翠屏澹相对，永日坐鸣琴。青青亘终古，可比静者心。"}