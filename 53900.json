{"id":"53900","title":"书似楼卷呈古冲太宰","dynasty":"明代","author":"王问","text":"君不见沧海沤，聚珠如山瞥眼收。又不见青山云，长空去住徒氤氲。人生如寄亦何有，世上荣华只翻手。五陵原上秋田儿，昔日华驹金作羁。秋风萧萧吹白草，空留径路令人悲。咸阳宫殿亦消歇，麟阁云台总骚屑。世上认假皆成真，鹿梦还从梦中说。君家茅屋山之幽，仿佛天边十二楼。谿风徐来帘上钩，落叶满山松竹秋。何时与君携手登上头，当窗浩歌消百忧。胡为劳形死不休，醉看蜃海成山丘。"}