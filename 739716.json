{"id":"739716","title":"读蒋安颐先生传因纪此歌","dynasty":"清","author":"徐金楷","text":"鲸室珠，荆门玉，含辉韫璞全高躅。雄才屹嵂兮气拔俗，清声兰蕙兮词飞瀑。遭时不造兮怀纶縠，力葵茹藿天伦笃。有峰千仞兮溪数曲，风雨檀桥恣讲读。兴朝布化兮升遗伏，苍生霖雨东山卜，长揖故人无我辱。锦函香，奇文绿，陶情铅椠抚松菊。养天德者九十秋，订鸿编兮三百轴。嗟罹祝融之虐兮，徒见炉飞而焰逐。螭游兮，真神烛，鉴亡兮，惨万斛。肖潜光兮谥安颐，为报后昆之式谷。"}