{"id":"482358","title":"长安古意","dynasty":"明","author":"周是修","text":"长安二月三月时，千门万户春风吹。绮构瑶台相照耀，香车宝马并驱驰。驱驰照耀皆豪贵，九棘三槐夹三市。鼎食钟鸣将相家，朱帘绣柱王侯第。王孙公子盛繁华，山珍海错弃泥沙。银鞍斜度官沟柳，丹毂横移御苑花。花欹柳艳春明媚，娇鸟乱啼花雨细。璚宫锦殿傍云开，鼍鼓龙箫震天起。美人内屋艳神仙，铅华炫转春争妍。烨烨珠屏交綵幄，隐隐罗帏分玳筵。兰殽桂酒芬芳发，象箸瑶杯光彩彻。翠釜金罍不暂停，雕盘玉盌纷成列。回瞻复道接飞甍，都城佳气正氤氲。双龙绛阙凌青汉，九凤红楼瞰紫云。紫云翠雾碧烟空，文窗藻槛何玲珑。流莺独绕昭阳殿，芳草深迷长乐宫。汉代中兴富名将，百战功成心益壮。閒来赌酒千仆姑，意气相排不相让。半酣径上宝钗楼，赤阑四面俯皇州。一群粉黛成歌舞，千种风流生劝酬。楼前两两鸳鸯度，楼下双双凤凰举。鸣珰背解玉纤轻，弄色凝情羞不语。就中心思可谁同，平明扶上玉花骢。自言百世无衰老，自谓千载长英雄。可怜光景留难住，秋风一夕生庭树。歌亭寂寞荒草寒，舞榭萧条残叶暮。昨日红颜美少年，今朝潦倒那须数。将军舍外无人过，廷尉门前堪雀罗。吁嗟盛时不复作，金茎铜狄随消磨。君不见广成山中白云宿，安期海上颜如玉。轩辕已驾鼎湖龙，汉武终归茂陵麓。别来倏忽三千年，海水几变桑田绿。"}