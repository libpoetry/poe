{"id":"630315","title":"杂诗七首 其一","dynasty":"明","author":"释函是","text":"南国有佳人，赋性慕芬芳。一笑惑阳城，袅袅情不荒。席帏竟长年，寸步规中堂。引镜照斜领，容貌空自将。曾许五陵少，十五宜归郎。父母劝女行，为理嫁衣裳。敛衽跪陈辞，愿终守雪霜。讵不怀三星，绸缪焉足长。毳褐亦可缝，稗秕亦可浆。百岁将安之，予美耿中肠。日月既云迈，苞稂乃见伤。未逮衾与裯，揆谊终难忘。吁嗟乎冽泉，掩涕归空房。"}