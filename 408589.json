{"id":"408589","title":"乙丑十二月十九日招同人作东坡先生日即供先生诗集代像醉后作歌","dynasty":"近现代","author":"刘玉璋","text":"我读坡仙诗，如觌坡仙面。坡仙去我八百年，长髯飘飘犹如见。读黄州诗，我如足踏赤壁巅。读西湖诗，我如身在孤山畔。夜窗风雨才开卷，均如有我侍笔砚。诗中有先生，何必更生我。此世无先生，生我天曰可。千载而上乐洋洋，千载而下狂颇颇。时虽殊，心不左。胡为乎先生淩风去不还，我竟人海颠簸，风尘坎坷，守株苦被愁丝裹。不能如公泛西湖月，吟黄州雪，名高三绝，压倒一世豪杰理则那。乡人自昔多风雅，汉唐宋明剧潇洒。公前王杨陈李与司马，公后升庵与仲冶。渊源相承上下下，才子人欤才子也。乾嘉而后作者寡，头衔我称后死者。今我落拓，一狂士耳。不夷不惠，非杜非李。我诗公不知，我狂公定喜。今世何世，同治乙丑。今夕何夕，丑月十九。呼小奚奴招某某，以诗代像供南牖。幼者童冠老者叟，若崩厥角稽其首。一瓣香，千斛酒。香在炉，酒在手。如此良宵傥孤负，万古安能传不朽。玉山倒如杵投臼，天衾地枕鼻句声吼。梦中先生来，呼我作小友。笑言尔今日，如鱼丽于罶。一旦有人逝尔之梁发尔笱，置尔长江大河游清浏。龙门烧尾脱尘垢，望古何须名心陡。我闻公言胸如积尘忽遇扫云帚，浮一大白为公寿。愿公为作图，图我今日雅人雅事传之千秋后。不然赠我雄文追韩柳，不然赠我新诗作琼玖。仰天大笑问先生，狂生狂，狂乎否。"}