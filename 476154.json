{"id":"476154","title":"泗鼎行赠戴水部","dynasty":"明","author":"陈束","text":"君不见周德中衰天命变，彝器飘零散区县。郏瀼之鼎淮泗流，一没千祀无人收。秦皇得国心泰侈，虎视雄图志未已。已访仙源并海沂，还望瑶光浮泗水。畚锸喧传从百官，羽骑连延照千里。五夜斋供亲祭祠，万力咆勃鼎不起。始知铸作通神明，入川尚自辟妖精。彼昏劳劳安可得，精灵变化固难测。没处空余碧水流，蒸时无复黄云色。古来神物俟明君，今上迎祥日伫闻。京洛芝茎日烂熳，彭城鼎气想氛氲。法驾新传下淮右，待幸山川望来久。才官献瑞何代无，水伯呈祥理应有。治河使者试上书，为言伏鼎今何如。"}