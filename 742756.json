{"id":"742756","title":"莲花博士歌为吴兰雪作","dynasty":"清","author":"杨芳灿","text":"鉴湖一曲云水涯，风吹万柄红荷花。放翁醉后出奇语，花为四壁船为家。满湖风露凉烟重，冉冉故人来入梦。劝翁暂领新置官，美酒百壶当月俸。明妆环立千娉婷，博士合以莲花名。诗人自古有奇福，水乡别筑芙蓉城。真灵位业依稀记，潇洒吴郎堪作替。梦倚红香四面风，扁舟棹入空明地。今年花发积水潭，接天云锦红酣酣。青山窥人出港北，白鹭导客过溪南。十刹海边携俊侣，君自高歌花起舞。角巾微垫纻衣凉，翠盖轻翻满身雨。西风瑟瑟零红愁，乘兴还续招提游。银云涌出大圆镜，琉璃万顷摇清秋。画省高间诗闲士，笑指头衔恰相似。癖嗜从教命属花，冰衿尽耐官如水。羡君倜傥才疑仙，珊瑚击碎诗狂颠。金樽翠管斗新句，澜翻舌底生青莲。梦游历历灵踪在，真见莲花似车盖。十丈曾搴太华峰，一枝稳坐耆尼界。我亦琳宫博士身，登楼常忆旧星辰。云阶月地如相访，手把芙蓉证夙因。"}