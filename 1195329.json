{"id":"1195329","title":"塞下曲四首","dynasty":"唐","author":"常建","text":"玉帛朝回望帝乡，乌孙归去不称王。天涯静处无征战，兵气销为日月光。北海阴风动地来，明君祠上望龙堆。髑髅皆是长城卒，日暮沙场飞作灰。龙斗雌雄势已分，山崩鬼哭恨将军。黄河直北千馀里，冤气苍茫成黑云。因嫁单于怨在边，蛾眉万古葬胡天。汉家此去三千里，青冢常无草木烟。"}