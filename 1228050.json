{"id":"1228050","title":"与朱希颜会玉山人家书其壁","dynasty":"元","author":"李孝光","text":"小山培塿沟中蛙，大山宛转行黄蛇。风吹海雾曲尘起，山头红树红如霞。东来明月无根蒂，我行忽至山人家。山人好事喜客至，宾客满屋书满车。眼中顿有玉人两，膝上文度鸣呕哑。祝妇家倾伯伦酿，驱儿手煮卢仝茶。弥明结喉石鼎句，祢生顿足渔阳挝。原上脊令古兄弟，山中鸡犬秦桃花。百年富贵谩称意，岁月衮衮春江波。蹠颜夭寿不足惜，虫沙猿鹤令人嗟。我起劝尔一杯酒，但持仁义终身多。今夕何夕且乐饮，奈此明月青天何。"}