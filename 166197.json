{"id":"166197","title":"次韵富季甲枢密","dynasty":"宋代","author":"李弥逊","text":"半生类猿狙，裹以周公服。炙手安敢近，唾面未为辱。天公亦解事，纵这走林谷。长年饱烟霞，形影自相逐。晚从我公游，在侧愧珠玉。公居廊庙间，排难不枚卜。挺然国蓍龟，盛事纪湘竹。爱闲能几时，天道七日复。吾侪三折肱，顾步敢求速。愿公膏泽流，长保薪十束。负暄抚稚子，一饭傥能续。胡椒纵可营，安用八百斛。"}