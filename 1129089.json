{"id":"1129089","title":"金刚随机无尽颂 如法受持分第十三","dynasty":"宋","author":"释印肃","text":"善现重伸请，妙悟心清醒。实扣此经名，岂欲谈虚境。当何奉此经，直千金□□。诸佛从此出，十地尚魂惊。金刚真般若，默契非谈写。教外别传人，世间希得者。名字假宗乘，宗乘岂立名。得兔忘蹄去，通方万里平。既剖尘中卷，三千及大千。□□□□□，鼓众看喧天。休擎日下灯，髑髅照路行。一日皮相离，零落撒荒坑。欲知亲切处，必定无本据。忽然言不会，勘破面壁觑。庾岭问南能，踏碓到三更。谁知憨俗汉，绍祖列传灯。"}