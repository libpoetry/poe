{"id":"745811","title":"晋太康九年残砖砚歌","dynasty":"清","author":"朱紫贵","text":"张郎贻我砖一枚，乃自官奴城下来。纪元太康纪年九，断纹斑剥如云雷。典午寰区才混一，铜驼转盼薶蒿莱。龙骧将军三级塔，不有赵逸谁知哉。顽质块然瓦砾比，故应起灭如飞灰。胡为历久尚完好，声价欲比铜爵台。当其抟埴为胚胎，岂意琢削为砚材。檀匣锦茵一位置，遂登几席离尘埃。竹头木屑无弃物，焦琴柯笛有别裁。苟非因才妙驱使，岂免掷弃荒烟堆。自来物物有遭际，抱才何患终沈薶。独恨不识王右军，为把栗尾书麝煤。羽阳宫，香姜阁，高寒碧瓦千门开。非无千秋万岁字，寒芜蔓草空徘徊。尔独因缘结翰墨，龙尾凤味相朋侪。我歌此歌三太息，古今貉邱土一抔。"}