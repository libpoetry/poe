{"id":"1125778","title":"雨怀安止三首","dynasty":"宋","author":"郭祥正","text":"春雨霪难霁，春山阻俊游。绿迷芳草恨，红湿落花愁。古剑空弹铗，疏帘懒上钩。何当生羽翼，一日似三秋。身隔空山雨，心同物外游。成篇超俗格，开卷释新愁。鸾凤翔青琐，蛟鼍挂玉钩。重吟垂翼句，春气返如秋。雨隔陈夫子，僧坊懒独游。闭门谁复过，欲语已含愁。病翼深防弹，惊鳞远避钩。交情君勿替，松柏挺霜秋。"}