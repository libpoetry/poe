{"id":"689337","title":"雨中排闷兼呈巫维贞","dynasty":"明","author":"佘翔","text":"竹径藏春色，兰皋带雨声。年华方七日，孤客最关情。薜荔多垂幄，沧浪足濯缨。田家东作起，何事不归耕。此地逢人日，空斋一雨寒。如何春已到，转觉路行难。蓂荚烟初暝，梨花雪欲残。故园心一片，安得借飞翰。短发不堪把，流光岁已移。潜鱼忘巨壑，倦鸟托深枝。风雨貂仍敝，关山雁故迟。淹留愁不尽，隐几一裁诗。羁栖魂欲断，暮雨不堪闻。怀土怜王粲，谈玄愧子云。灯悬金粟影，炉带玉兰薰。芳草王孙路，何当醉里分。"}