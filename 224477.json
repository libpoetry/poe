{"id":"224477","title":"眉妩·隙月垂篦","dynasty":"宋代","author":"吕渭老","text":"隙月垂篦，乱蛩催织，秋晚嫩凉房户。燕拂帘旌，鼠窥窗网，寂寂飞萤来去。金铺镇掩，谩记得、花时南浦。约重阳、萸糁菊英，小楼遥夜歌舞。银烛暗、佳期细数。帘幕渐西风，午窗秋雨。叶底翻红，水面皱碧，灯火裁缝砧杵。登高望极，正雾锁、官槐归路。定须相将，宝马钿车，访吹箫侣。"}