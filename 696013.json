{"id":"696013","title":"游宝象林题花冢","dynasty":"明","author":"欧主遇","text":"当筵一曲写新词，忆得便娟恨更痴。图画有香兰蕙好，衣裳犹纫美人贻。销魂多为种花田，夜两长流咽管弦。寸土寸心君自见，采花人结后生缘。不知洛浦与湘滨，一片湖山是锦茵。为尔植梅千万树，月明来作梦中人。歌拍诗筒耐可闻，狭邪道上醉红裙。行云浪说当年梦，好赠空山一片云。青蛾红粉并黄埃，独倚周郎立夜台。楼阁珠帘行乐地，来游多酹掌中杯。来为神女去为仙，问月穿花路渺然。山寺日闻钟梵响，他生闺阁亦人天。"}