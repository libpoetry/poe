{"id":"405338","title":"送臞翁入景宁山中，取简斋“微波喜摇人，久立待其定”二句分韵，得“波”字 “其”字","dynasty":"近现代末当代初","author":"徐震堮","text":"离堂暗风雨，客路纷干戈。翁今负戴去，发兴青林阿。薰风入高柳，菡萏已凌波。惜不数日留，共倾池上荷。文成读书处，飞瀑漱烟萝。回首竹间楼，秀句无人哦。白石聊可煮，紫芝谁当歌。陶公云忘世，慷慨咏荆轲。乾坤日凋瘵，多士留夸毗。平生悃款意，未敢隘伯夷。通介两龃龉，进退一然疑。朗朗百间屋，汪汪千顷陂。鸡鸣觏君子，谈笑何温其。白日不觉晚，青山相与期。梅风薰小阁，萝月照行衣。送君自崖返，悲来吟《式微》。"}