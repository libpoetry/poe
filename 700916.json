{"id":"700916","title":"无题次唐人韵","dynasty":"明","author":"梁有誉","text":"欢承恩宠冠椒风，醉倚金屏玉殿东。吟罢却愁鹦鹉听，书成还藉紫鸾通。雾拖蝉鬓匀新绿，花拂鸳裾落腻红。独有罗敷矜艳色，采桑南陌叹飘蓬。未央前殿按歌来，花外轻车殷夕雷。豹尾喜随芸阁度，雁灯深照竹宫回。谏因方朔恢谐得，赋捷枚皋扈从才。一曲霓裳千岁乐，粉香飞作茂陵灰。"}