{"id":"628614","title":"陟巘","dynasty":"明","author":"李云龙","text":"舍舟意不惬，命驾陟遥巘。磴绝每独扳，苔滑仍自践。维时孟秋初，山翠净如洗。凝睇既清峻，引步更幽缅。□□古岩下，欹侧一径转。云房日不到，水帘风自卷。聿想采真人，星纨若在眼。延赏意莫置，视眺恨已晚。松风生暮寒，竹露忽复凉。馀霞袭茵阁，新月照兰坂。命酌歌紫芝，悠悠而心展。"}