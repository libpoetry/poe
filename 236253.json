{"id":"236253","title":"念奴娇·金滕事业","dynasty":"宋代","author":"仲并","text":"金滕事业。庆丹青千载，勋在王室。圣主英明平万国，天产非常人物。岳渎分灵，熊罴符梦，五百年方出。致君尧舜，要须纯用经术。须信凤阁仙人，风流文采，蔼家声如昔。献纳司存持禁橐，合历三台清秩。倦宿承明，乞麾临郡，暂辍金闺直。五云深处，一星今在南极。"}