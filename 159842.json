{"id":"159842","title":"送曹殿丞秩满还都","dynasty":"宋代","author":"韩维","text":"朝日照濠水，清霜发树寒。长桥下广陌，车马来啴啴。借问行人谁，送者何盘桓。中郎罢从军，遗爱民所叹。雍容幕府旧，供帐清涡干。悲我思急管，薄暮留征鞍。酒酣惜分手，四坐惨不欢。长河转辙迹，愁阴但漫漫。嗟予隔追饯，饮此离恨端。高标邈难亲，坐向飞鸿看。尝闻古君子，赠言当豆箪。愿君保亮节，岁晚予其观。"}