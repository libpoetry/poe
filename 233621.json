{"id":"233621","title":"大风怀林柏农","dynasty":"宋代","author":"敖陶孙","text":"江湖易高风，六月寒（外疒内辛）（外疒内辛）。中宵会急雨，凉意到衾枕。颠披蒲苇乱，抑压乌鸢噤。禾头欲生耳，树背各流渖。不谓晡来霞，横拖半天锦。初疑鸦翻晴，旋觉虹投饮。晦明信难料，阳霁吾谁谂。所思隔江水，笔力望徐沈。十年一葛衣，肘见尚整衽。想当风雨夕，忧国愿岁稔。凄凉新丰邸，避湿几违寝。何由语连休，共破秋气凛。"}