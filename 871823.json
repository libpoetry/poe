{"id":"871823","title":"赠刘中都","dynasty":"宋","author":"石介","text":"吾登泰山上，下视何纷纷。彼角而走者，孰为麟与麇。彼茁而生者，孰为萧与芸。伯乐不复出，驽骥终同群。卞和不再生，珉玉将谁分。吁哉刘中都，高标凌浮云。诸侯不荐士，外府不策勋。冉冉趋黄绶，勤劳徒尔云。我愧势力小，不能叫吾君。勿改芳兰性，林深须自薰。勿隐冲鹤声，天高当自闻。"}