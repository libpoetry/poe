{"id":"1107799","title":"次韵紫岩潘庭坚","dynasty":"宋","author":"白玉蟾","text":"人情不似吴笺厚，世路常如蜀道难。两鬓已将沾雪白，寸心尚自炳枫丹。君还有意凭谁说，我亦无言把剑看。相对一窗风打雪，通红榾柮谩烧残。何人皮里有阳秋，谁绢能包得许羞。早趁黄书丞相押，莫空白了少年头。既无顾恋于人己，便请清闲袖手休。岂必灭秦安汉后，始来寻个赤松游。"}