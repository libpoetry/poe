{"id":"1042179","title":"蒙某借示新诗不胜叹服辄妄作五言一首以志欣慕","dynasty":"宋","author":"刘敞","text":"元化陶钧外，中枢斗极边。济时俱陟降，均逸暂蕃宣。近辅城连十，东方骑累千。亲欢主于适，时论老而传。养志古何有，承颜能浩然。君羹鼎味在，綵服衮衣联。德表真希世，天伦略比肩。名今万石最，学肯一经专。相戒南陔养，赓歌棠树篇。埙篪盛迭奏，金玉烂相鲜。锡类迂深眷，怀归私自怜。一闻诗礼意，特悟昔人贤。"}