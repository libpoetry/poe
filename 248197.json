{"id":"248197","title":"水龙吟·漫寻千里芳蘅","dynasty":"现代","author":"伯昏子","text":"漫寻千里芳蘅，依依鹤影栖云树。锦鳞翔跃，栖鸥婉啭，诗情全负。寂寞汀洲，游丝野马，似无来处。任烟霞老去，空闻江上，广陵散，含情苦。浪打萍踪几度，目频牵、夕阳归路。平生唯有，苍凉行色，殷勤盼顾。雾月徒圆，流花难折，残杨犹舞。怕明朝、雨雪霏霏，新恨更无凭据。"}