{"id":"996616","title":"次韵任公渐感梅花十五韵","dynasty":"宋","author":"黄庭坚","text":"花信风来自伊洛，稍稍花光上林薄。经年病骨怯轻寒，裁就春衫不胜著。累累墙底卧虚樽，醉乡何处寻城郭。小轩假寐游华胥，万籁无声灯寂寞。落梅新诗入吾手，惊起诗魔如发愕。高文逸气天马趋，尾端尚许青蝇托。坐恐句芒弃我归，看花不及空紫萼。生前常苦不自闲，刍豢縻人受羁络。我嗟卒岁敝鞍鞯，风败衣裾尘满橐。轻裘缓带多公暇，公独奈何犹不乐。公言少年岂易知，凤屏翠幔愁萧索。蚤从琪树折春飙，每见新诗泪双落。劝公且共饮此酒，酒令虽严莫嗔虐。时翻舞袖间清歌，日荐南莼羹北酪。花开莫问丑与妍，随分眼前罄杯酌。不须憔悴减腰围，也学东阳沈侯约。"}