{"id":"747623","title":"远游吟","dynasty":"清","author":"温训","text":"弱水西北流，滔滔去不息。人生莫远游，征途苍莽何终极。西莫上陇头山，陇头流水声凄寒。南莫下瞿唐峡，瞿唐峡上舟如叶。更闻邛峡坂九折，纵有骐骥行不得。雪山嵯峨高插天，行人见此凋朱颜。远游吟，苦悲心。君不见，田舍翁，守空谷，足局促。一生裹头不出门，室有儿孙仓有粟。"}