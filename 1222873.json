{"id":"1222873","title":"谢王参议送练春红二枝","dynasty":"元","author":"袁桷","text":"玉堂老仙玩幽独，闭户无人似初溽。倚阑岸帻领孤芳，蔌蔌轻红冠群绿。化工有意卑凡卉，积李崇桃空眩目。争先斗巧等堪怜，已向东风尽驱逐。此花清妍净如洗，收拾馀春傲荣辱。何郎汤饼徒试妆，太真温泉空赐浴。天然生色铸真态，亭午低头睡初足。谁言花后最奇绝？我怪酪奴能污触。嫣然一笑奉清欢，莫把金尊歌别鹄。并刀妙剪骈头来，珠露淋漓袖新蹙。似嫌凡子多京尘，却恨高人付流俗。微风澹荡新雨生，强拭愁容吐残馥。拟将色笔写清意，绮语非工那忍渎。徘徊中庭月过半，翠袖娟娟泣寒玉。"}