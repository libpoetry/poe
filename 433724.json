{"id":"433724","title":"凤栖梧 三首","dynasty":"近现代","author":"詹安泰","text":"云鹤无踪春去远，寻梦兰阶，星月朦胧见。何限秋魂千百剪，人生长愿为情骗。嫁与东风花未肯，一霎西风，飘泪成凄怨。似惜华年随断梗，芸窗日夕思量遍。大错铸成谁肯顾，愿结来生，拼把今生误。万里风涛吹梦去，铁船水鸟看争渡。醒觉廔头花著露，依样冰鸾，凄照成今古。待诉人前差一语，斜阳立尽千千苦。始信年来情绪恶，只为情专，错怪人情薄。百草千花无住著，思量何事苦离?。入梦频惊香艳约，劝说番番，翻自怜虚诺。卖断风流春有脚，休从围带看消削。"}