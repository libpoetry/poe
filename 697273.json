{"id":"697273","title":"少傅赵公斋头烹供虎丘新茗适侯家以紫牡丹至清香艳色应接不遑即席二首","dynasty":"明","author":"胡应麟","text":"杨花飘落遍天涯，十二雕阑散曙鸦。玉盌坐邀阳羡月，金盘驰送洛城霞。清香恍坠幽人席，艳色偏归上相家。入梦故园红紫遍，千峰寒瀑漱灵芽。楼头红日近扶桑，乳燕参差入画梁。雪乳乍分卢处士，天香元属魏平章。移来上苑非金谷，烹处中泠是玉堂。莫便清风生两腋，联翩倾国在明光。"}