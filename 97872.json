{"id":"97872","title":"桃花台下望龟峰作","dynasty":"宋代","author":"赵蕃","text":"吾州四名禅，独未历龟玉。足后懒不鞭，几同毁于椟。系舟桃花下，龟峰正相峙。决意欲造前，已行卒成止。尝观是山图，未究所得名。道人相指似，咸曰因赋形。方今圣人治，图书当瑞出。胡不负之去，而此久屹立。老我无藉在，放意师庄蒙。不愿智以用，怀哉曳涂中。"}