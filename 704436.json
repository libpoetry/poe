{"id":"704436","title":"送徐中丞巡抚畿内","dynasty":"明","author":"黎民表","text":"绣斧朱旗出未央，北门开府镇渔阳。雪山万里无烽火，析木高垂凤阙光。海内衣冠望不孤，笑谈樽俎解兵符。将军肯羡祈连冢，壮士休乘大宛驹。古北黄花势接连，墩台何日息狼烟。留屯计策应先定，上苑曾传谏猎篇。伐鼓撞钟树羽旗，六骡沙漠遁归时。已磨上谷山头石，刻作中兴破阵碑。"}