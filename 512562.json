{"id":"512562","title":"莫氏寿朴堂","dynasty":"明","author":"沈周","text":"莫家种朴堂之前，人家与树相为年。拱宋抱元非一年，皇明十围犹郁然。望如车盖临绮川，张空黛色凌苍烟。危柯垂地雷雨妒，斮皮露心蝼蚁穿。屡逃兵火合灵怪，曲赦樵斧谁夤缘。虽然所托在竹地，似此爱护宁非天。天尝戏赭不为病，与家同衰即同盛。侍郎狼狈以官败，大类牺尊灾木性。儿孙奕叶今森森，立庭便欲空槐阴。人于门第望乔木，我羡根柢生词林。呜呼此家此树不易得，李宿应须自封殖。作图还儗角弓篇，放笔为君三叹息。"}