{"id":"267733","title":"惜红衣·中秋踏月，过叔问夜话，兼忆伯宛海滨索居情况，用梦窗韵","dynasty":"现代","author":"朱祖谋","text":"度暝随萤，推帘动竹，露庭一白。载酒人来，园菭破荒碧。吴丛桂老，看小叶、娥妆慵约。香陌。皴破长笺，著霜花陈迹。冥鸿海侧。独卧飘镫，流波涴离色。相思未寄瘦客。耐秋寂。销得石湖鸥伴，閒话水西云北。系故园心事，惟有苍蟾能识。"}