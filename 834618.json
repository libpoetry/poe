{"id":"834618","title":"金缕曲 其二 释戡以和守白韵见示，叠韵广之","dynasty":"清末民国初","author":"姚华","text":"晚雨催清节。又秋来明蟾泻水，清螺映发。世事烟云时起灭，过眼一场轩豁。尽付与词人称杰。莫倚清愁吟蟋蟀，尚新凉冉有秋风热。残稿在，暂教撇。筝琶耳净声如裂。陡边城云间笛起，玉关飞雪。缨系贤王君试请，此际金瓯无缺。待缆辔澄清堪说。亭上将军逢醉尉，问何人能识真痴绝。君不见，惊湍咽。"}