{"id":"54991","title":"行路难·御君文茵畅毂之宝车","dynasty":"明代","author":"张时彻","text":"御君文茵畅毂之宝车，升君旋题刻桷之华堂。饮君蒲萄琥珀之美酒，服以华袿绣结之衣裳。妾颜不如花与玉，妾心自比双鸳鸯。朝奉君前，夕侍君旁。承君之欢，不出洞房。岂知贵貌不贵心，转眼秋风霜霰侵。明月长虚文锦帐，清宵不断白头吟。行路难，心烦冤。自家结发尚如此，路上之人何足言。"}