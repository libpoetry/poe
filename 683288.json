{"id":"683288","title":"余以使事出至蓟门时事大变明卿被谪","dynasty":"明","author":"王世贞","text":"岂谓边陲远，风光到自嗟。帝京新世事，郎署旧天涯。傲骨穷堪长，狂名晚更加。任他车马地，风雨向人誇。诗自先生事，名劳异日论。众看真长物，老至惜空言。河岳西来转，星辰北望尊。尔曹知有尽，那可不销魂。除目无劳问，时才滚滚过。积薪吾意远，推毂物情多。不尽青云色，何来大海波。故园有丛桂，怜尔正婆娑。倏忽精灵变，浮生未可几。向知愁贝锦，谁复记牛衣。雨露宁荣悴，风云各是非。斐然二三子，戒尔盍言归。"}