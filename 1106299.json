{"id":"1106299","title":"溪山堂三首","dynasty":"宋","author":"王阮","text":"地胜年年别，人闲事事幽。水流萦槛角，山奋入帘钩。旧好空驰马，新盟但狎鸥。故人皆得路，何日共兹游。出去真危道，归来适醉乡。田分禾穗合，江落木阴凉。璇极随心阔，铜壶入梦长。一从轻卓鲁，方悟有羲黄。檐敞祛红日，窗虚揖白云。水痕一雨失，花气午风薰。寂寂心无事，纷纷耳不闻。只须添道力，底用战魔军。"}