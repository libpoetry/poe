{"id":"833383","title":"金缕曲 其八 前题用辛丑韵","dynasty":"清末民国初","author":"樊增祥","text":"刻画浑无迹。似生成、回文锦字，一波三折。千步廊前与方便，将息吴宫绣屧。好坐待、碧云新月。特地展宽檀板样，待春葱、细按霓裳拍。情宛转，韵清切。嫣红一抹嵰山雪。任银蟾、自来自去，柳东莲北。心地空明无限碍，放过穿花蛱蝶。又却似、疏疏竹节。愿得遮拦春去路，翠楼人、一世无离别。金可粉，玉能立。"}