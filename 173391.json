{"id":"173391","title":"芍药·烟粘草露珠结窠","dynasty":"宋代","author":"王洋","text":"烟粘草露珠结窠，淮上人疑春未多。扬州东部纷芍药，已与天地分中和。双苞一色生同蒂，不是花妖是和气。恩沾雨露力偏饶，来向人间自应贵。栏边鼓彻无奈何，欲留白日谁挥戈。练缃聊记旧容质，犹得胜士长吟哦。八姨不烈真妃上，大姨称作昭仪样。无双颜貂却成双，背立无言似惆怅。淮南通守别花眼，曾向花前倾玉盏。左看右看俱可人，欲选娇娘倩谁柬。"}