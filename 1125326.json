{"id":"1125326","title":"玉楼春","dynasty":"宋","author":"晏殊","text":"东风昨夜回梁苑。日脚依稀添一线。旋开杨柳绿娥眉，暗拆海棠红粉面。无情一去云中雁。有意归来梁上燕。有情无意且休论，莫向酒杯容易散。帘旌浪卷金泥凤。宿醉醒来长瞢松。海棠开后晓寒轻，柳絮飞时春睡重。美酒一杯谁与共。往事旧欢时节动。不如怜取眼前人，免更劳魂兼役梦。燕鸿过后莺归去。细算浮生千万绪。长于春梦几多时，散似秋云无觅处。闻琴解佩神仙侣。挽断罗衣留不住。劝君莫作独醒人，烂醉花间应有数。池塘水绿风微暖。记得玉真初见面。重头歌韵响铮琮，入破舞腰红乱旋。玉钩阑下香阶畔。醉后不知斜日晚。当时共我赏花人，点检如今无一半。玉楼朱阁横金锁。寒食清明春欲破。窗间斜月两眉愁，帘外落花双泪堕。朝云聚散真无那。百岁相看能几个。别来将为不牵情，万转千回思想过。杏梁归燕双回首。黄蜀葵花开应候。画堂元是降生辰，玉盏更斟长命酒。炉中百和添香兽。帘外青蛾回舞袖。此时红粉感恩人，拜向月宫千岁寿。紫薇朱槿繁开后。枕簟微凉生玉漏。玳筵初启日穿帘，檀板欲开香满袖。红衫侍女频倾酒。龟鹤仙人来献寿。欢声喜气逐时新，青鬓玉颜长似旧。春葱指甲轻拢拈。五彩条垂双袖卷。雪香浓透紫檀槽，胡语急随红玉腕。当头一曲情无限。入破铮琮金凤战。百分芳酒祝长春，再拜敛容抬粉面。"}