{"id":"834008","title":"惜黄花慢","dynasty":"清末民国初","author":"易顺鼎","text":"雁影亭皋。正低篷短烛，听雨枫桥。瑶琴弹碎，珠珰望杳，湘天锁恨，一碧迢迢。璇宫不递西风信，写秋意、偷付蘋梢。傍虹腰。冷鸳拥被，错认兰桡。谁怜卖药文箫。记仙城路远，桂简曾招。主家楼苑，霞荒月老，愁边笛语，误堕银霄。泪花洒遍芳沟叶，怨红字、犹恋寒涛。想云翘。眉山青到丽谯。"}