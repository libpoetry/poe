{"id":"1115202","title":"郡圃杏花二首","dynasty":"宋","author":"杨万里","text":"小树嫣然一两枝，晴醺雨醉总相宜。绝怜欲白仍红处，政是微开半吐时。得幸东风无与对，主张春色更还谁。海棠秾丽梅花淡，匹似渠侬别样奇。迥出千花合受降，不然受拜亦何妨。行穿小树寻晴朵，自挽芳条嗅暖香。却恨来时差已晚，不如清晓看新妆。朗吟清露温风句，恼杀诗翁只断肠。"}