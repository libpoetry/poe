{"id":"168913","title":"和黄预感秋","dynasty":"宋代","author":"陈师道","text":"宿云护朝霜，秋阳佐残暑。蝇痴驱复来，汗下拭莫御。庭梧自黄陨，风过成夜语。幸是可怜生，胡然遽如许。黄生多新诗，如盆茧抽绪。唱高难欸乃，隽永得{口父}咀。意合无古今，投闇有迎拒。名成弟子韩，价重先生楮。向来得斯人，孰谓余龃龉。晚炊邻僧米，昼拾狙公芧。甘酸皆适口，霜黄未登俎。门有曲逆车，谤甚北山女。宁为沟中断，不作太仓鼠。老退无好怀，续明然两炬。搔首不成眠，寒蛩促机杼。"}