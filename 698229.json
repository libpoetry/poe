{"id":"698229","title":"乐清轩十律为乡友沙士清","dynasty":"明","author":"倪岳","text":"沁远从知地自偏，美人池馆故悠然。须烦能画王摩诘，更着耽诗李谪仙。门近市廛堪买酒，屋临溪水正通船。閒居适兴游仍乐，却羡年来事事便。独把行踪混草莱，年年图得见花开。高山流水从调弄，明月清风共往来。一个长松三径菊，几竿修竹半窗梅。寻幽只合诗人到，爱听清吟对酒杯。垂肩短发晚萧萧，惟有琴樽伴寂寥。隐君旧爱子午谷，诗客今居丁卯桥。山中白屋真成趣，天上青云不可招。高卧日长非为懒，出门十步即尘嚣。晚岁襟怀何所凭，一廛聊自老金陵。柴门斜对青山叠，茅屋平连绿树层。钓艇渔竿忘世客，薰炉茗盌在家僧。却怜尘海炎炎者，应笑吾庐冷似冰。风流长忆鹿门庞，窈窕丘园俯翠淙。鹤唳九皋松满径，凤翔千仞竹当窗。邺侯家富牙签万，亚父谋疏玉斗双。怀古不胜仍对酒，醉歌聊使壮心降。移来安乐旧行窝，长日宁容俗客过。自有尊罍娱北海，可无词赋继东坡。虹光夜拂青萍剑，藻思时翻白雪歌。落尽碧桃春不管，满庭芳草意如何。潦倒何烦礼法拘，萧然山泽可胜癯。半棱新月明琪树，一段寒冰贮玉壶。诗社有人时送草，县门无吏不催租。床头酒熟知谁共，若个邻翁不费呼。环堵无营寂似禅，百年高兴付新编。谢公可解庞公乐，博望其如鲁望贤。声色抵须污耳目，功名端合让林泉。君看白首为郎者，犹自殷勤事草玄。笑弹长铗看吴钩，醉里都忘岁月流。野马隔窗空滚滚，海鸥近席自悠悠。梦魂不到苍龙阙，杖屦长过白鹭洲。閒向楸枰论胜负，从教一局便封侯。廊庙江湖两不关，休休聊博此生閒。花繁东阁迎风折，竹过西墙带雨删。尘梦不飞应似水，吟肩孤耸好如山。一官我愧匡时术，回首因君几厚颜。"}