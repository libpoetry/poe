{"id":"400556","title":"兰陵王   初至榆城，听充和擪笛。","dynasty":"民国末当代初","author":"饶宗颐","text":"路修直。流目寒山转碧。林风起、双鸟渺烟，落尽繁英俨秋色。携愁适远国。长托孤云庇客。陂塘晚、垂柳几枝，拂水柔情信千尺。名都问踪迹。有暖接华茵，香展尘席。离居还作京华食。看众渚绵邈，尺梯悭步，人间何处异路驿。倦游海东北。幽恻。旅怀积。谩破梦分忧，铺恨成寂。斜阳徙倚思何极。但劝影高烛，诉心哀笛。清歌遥夜，系去晷、借泪滴。"}