{"id":"935763","title":"初冬风雨骤寒作短歌","dynasty":"宋","author":"陆游","text":"东园日淡云容薄，纶巾朝暮阑干角。北风动地万木号，不料一寒如此恶。岂惟半夜雨打窗，便恐明朝雪平壑。绿酒虽漓亦复醉，皂貂已弊犹堪著。所嗟此身老益穷，蹭蹬无功上麟阁。久从渔艇寄江湖，坐看胡尘暗幽朔。万鞭枯胔愤未平，纛下老酋何足缚。要及今年堕指寒，夜拥雕戈度穷漠。"}