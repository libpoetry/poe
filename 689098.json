{"id":"689098","title":"送魏之秦","dynasty":"明","author":"何绛","text":"夙昔念君子，杳如隔世人。相思各异地，梦寐良苦辛。倏忽策驽马，同游燕市尘。入门重携手，心欢安可论。同声会有合，同气自相亲。泷水东西流，终然赴海滨。燕地多悲风，雨雪密如织。相逢五日夕，言语无休息。嬿婉互相慰，中多忧与戚。我寒与我衣，我饥与我食。志岂在温饱，感君心所识。十载慕颜容，五日事离别。悲歌易水傍，心为今日裂。征马向人鸣，边风助哽咽。斯须不可留，顷刻为胡越。何以赠远人，愿子慎交结。"}