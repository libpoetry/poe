{"id":"769003","title":"摸鱼儿·拟关盼盼燕子楼词","dynasty":"清","author":"黄之隽","text":"闭春楼、小灯红吐，春烟楼外无数。相思一夜情多少，应似鬓丝千缕。张节度。祇剩下、鸾箫蛟瑟无人觑。凄凉旧谱。任砖绣呀青，土花笑绿，白日响蛇鼠。玄禽至，也解雕梁怨语。朱门空锁高树。自埋剑履歌尘散，销歇十年眉妩。张节度。又几遍、白杨风扫坟头路。残红似雨。拚一缕柔魂，冥冥雨里，化作纸钱去。"}