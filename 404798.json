{"id":"404798","title":"蝶恋花·世父赋落花诗八章，一时和者甚众。番禺廖丈忏庵更拈六一词语为起句，成蝶恋花若干阕。世父属同作 其三","dynasty":"近现代末当代初","author":"袁荣法","text":"庭院深深深几许。泊粉漂脂，宛转窥朱户。悽绝坠楼人不语。烟轻云薄伤情绪。妆点残春和泪觑。身世萍蓬，此意难分付。缓缓归来佳约误。丁宁莫再成辜负。"}