{"id":"266704","title":"木兰花慢·题林子有词集","dynasty":"现代","author":"叶恭绰","text":"喜词仙未老，依前是，旧风神。想荒径幽寻，轻藤独倚，调逸腔新。烟云。几番过眼，剩沧江、一卧寄閒身。散发扁舟弄晚，扶头小阁留春。淞滨。吟望共朝昏。歌酒忆逡巡。问山川满目，鸟心花泪，多少愁痕。殷勤。昔狂漫理，尽弥天、哀感付清尊。惆怅旗亭唱罢，可堪急管重陈。"}