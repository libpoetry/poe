{"id":"512795","title":"荆花春意为彭昉寅之赋","dynasty":"明","author":"沈周","text":"我写彭家荆，不写田家树。彭家兄弟无异言，不似田家初有异。兄弟原从一气生，荆亦同根复同祗。花不乱，开则聚。枝不乱，大小附。叶不乱，上下蔽。风吹枝叶动，月出形影具。有兄弟应求之义，次第之序。人谓彭家有此兄弟和，我谓非此而能致。老夫见其祖子孙，和顺孝友迨三世。无乃气体之孚以和召和曾不戾。彭家此树未必有，我今写此尚与存劝励。尝见他家真有荆，树下阋墙兼紾臂。饶他漫有好荆树，不如好兄弟。有好兄弟荆亦贵，无好兄弟贱与凡木类。我写不写树，写其兄弟心之懿。兄弟和在心，音声容色愉而憙。不和名不祥、家不利。我虽为君写万树，不若自裁一树方寸地。"}