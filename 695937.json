{"id":"695937","title":"送刘僚长士美谳狱四川四首","dynasty":"明","author":"欧大任","text":"巴子风烟白帝城，岷江东下乱涛声。剑门正待题铭过，僰道遥看拥传行。法家三尺竹为书，益部占星望使车。共喜汉廷宽大诏，引经平决更何如。濯锦江前万里桥，草玄题柱半萧条。君去爰书多暇日，巴渝歌起木兰桡。陇坂碉门几万盘，武侯城远渡泸寒。峨眉天外三千丈，谁共仙郎雪后看。"}