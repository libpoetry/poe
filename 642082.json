{"id":"642082","title":"谒卞将军墓","dynasty":"明","author":"王绅","text":"忠孝实大节，一门全者稀。桓桓卞将军，父子兼有之。伊昔晋祚衰，狂猘纵横驰。秉国既非人，清谈了无施。台城一失守，生民坠涂泥。九庙震戎马，坐睹纲常夷。将军旧忠勇，悉力举义旗。挥戈指逆贼，捐躯竟难支。彼惟眕与盱，赴难甘于饴。亲既为国死，誓以身相随。哀哉贤父子，至行全民彝。迩来千馀年，荒坟屹累累。我行访遗事，徘徊冶亭西。英风撼宰木，烈节昭穹碑。九原不可作，再拜双泪滋。世事几更代，令名日月垂。因之感予怀，吾将以为师。"}