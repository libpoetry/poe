{"id":"578428","title":"具庆堂","dynasty":"明","author":"罗亨信","text":"沅陵金氏子，赋性孝且良。双亲介眉寿，鹤发垂高堂。定省从朝夕，甘旨勤持将。孝心深自慰，亲颜喜且扬。朅来縻好爵，南北成参商。屺岵屡登陟，云树遥瞻望。恨臂不羽翰，飞去亲之旁。于兹发遐想，潸然雨泪滂。亲兮幸无恙，寿考殊康强。会看衣锦归，戏舞斑斓裳。忠孝两难尽，百世传遗芳。"}