{"id":"814140","title":"水调歌头  汾西侯仲辂示我九日纪梦词二阕依韵奉和","dynasty":"清","author":"陈维崧","text":"月落边墙黑，几扇雁门开。苍然西极风雨，都向二陵来。闻说胭脂小伎，能唱横汾旧曲，家傍古轮台。我欲与之语，红粉最怜才。饮醇酒，近妇女，莫疑猜。世间馀子何限，两手底须推。安得飞狐峪口，偕汝吹箫击筑，一日笑千回。绿酒不晓事，有闷未能排。一笑老松下，握手亦前缘。昨宵黄花节候，妒汝小游仙。推道巫云入梦，谁料玳筵真个，事已遍流传。我在银笙底，偷谱鹧鸪天。追代马，挟赵瑟，是何年。兵家女有殊色，可许阮公眠。讵少朱门丝管，那抵青楼帘槛，如镜复如烟。天上兔华满，只照别家圆。"}