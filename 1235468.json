{"id":"1235468","title":"明日，鹏飞照磨赐和，再用前韵二首","dynasty":"元","author":"刘鹗","text":"自怜老去情怀别，笑拾花钿不复曾。良夜好天千载意，光风霁月四时灯。暂辞江表烟尘海，偶上人间傀儡棚。一片忠君心似血，鬓边白发迩来增。讨贼七年殊费力，致多如此旧何曾！幸无惊犬去吠月，赢得閒钱来买灯。正好从容花海会，莫教零落翠云棚。儿童笑指游人醉，共说新来酒价增。"}