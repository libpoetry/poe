{"id":"42923","title":"登上方寺铁塔","dynasty":"清代","author":"陈维崧","text":"栏楯浮空去。划玲珑、榴皮石发，青红无数。看尽宣和风景好，又看宫娥北渡。有多少、梨花夜雨。西望铜驼荆榛里，算千秋、老辈唯吾汝。晋宋事，总尘土。鸿蒙一气凭斟取。蹑丹梯、千盘百级，上通玄圃。根插中原维地轴，其下黄河一缕。曾经过、怒潮煎煮。无限西风神州恨，倩相轮、做尽兴亡谱。铃铎响，自相语。"}