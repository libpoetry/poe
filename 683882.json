{"id":"683882","title":"楼道人一衲一笠一瓢遨游海岳而所携诗卷多名士如王格太仆吴国伦参政张位侍读同王稚登太学张凤翼先辈昆弟之作皆在焉仍虚首简以乞余题戏呈二绝归之","dynasty":"明","author":"王世贞","text":"道人雅自毛仙伯，元白韩刘诗卷多。解道蕊珠宫里住，尽应翻作步虚歌。囊里牛腰诗卷粗，他年鹤背重还无。何如负局先生好，只挟真形五岳图。"}