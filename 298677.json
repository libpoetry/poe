{"id":"298677","title":"希夷道院对月","dynasty":"清代","author":"华亦祥","text":"托志观群书，意气自跌荡。弱冠走衣食，出门常挹怏。心身寄明发，休戚关疴痒。胡为徒有子，累亲受抑枉。中宵汗浃背，无以立天壤。岂能必显扬，学问在勉疆。读书静怀古，幽斋颇清敞。独夜有鉴观，片月忽开朗。光明荡心胸，钟磬散余响。经义庶剖析，性地待涵养。床头移短檠，灯落淬吾掌。"}