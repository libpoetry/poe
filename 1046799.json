{"id":"1046799","title":"送李秘监代还","dynasty":"宋","author":"刘摰","text":"天圣旁求盛，明公射策贤。三朝推国器，一节到华颠。卵翼千馀士，冰霜四十年。至诚忘畛域，端已笑韦弦。政爱偏东土，民讴戴两川。旄飘外台节，贯朽大农钱。松柏风霜后，蓍龟祸福前。求开建封幕，又泛马融船。士望儒林丈，官仪秘府仙。仁能化鸮泮，明不浚鱼渊。蔽芾人人颂，京坻岁岁田。吟春西渚殿，醉月北楼天。卓马周侯觐，三公汉守迁。蜀江飞大旆，魏阙望非烟。贱子何为者，名途秖偶然。世高刘表幕，才愧杲之莲。愿借今难及，遗恩久自传。邻哉拱尧舜，天下俟陶甄。"}