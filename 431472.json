{"id":"431472","title":"相见欢 为刘葱石京卿题小忽雷拓本","dynasty":"近现代","author":"邓嘉缜","text":"休夸暖玉无双。改新装。装就龙头凤臆小排场。忽雷两。参差响。试平章。仿佛人家姊妹有排行。可怜琼树朝朝。付江潮。唯有好春人说建中朝。梨园散。椒房黯。慢无聊。恰好口脂香绽郑樱桃。飞红堕溷沾茵。是何因。人物一般覆雨与翻云。崇仁市。昭应吏。慢销魂。依旧承恩作合有黄门。阿侬生小欢场。拨龙香。不似开元供奉谱霓裳。和戎策。单于国。伴红妆。比似汉家马上更凄凉。一番尘梦谁寻。久销沈。难得都官神识是知音。人间世。沧桑易。托春心。难道多情只解感人琴。近来风月谁家。渺天涯。犹自抛珠抱玉说琵琶。描形影。供吟咏。只些些。更无人将人面比桃花。"}