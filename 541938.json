{"id":"541938","title":"冬夜徐子与宅同梁公实宗子相食黄精作","dynasty":"明","author":"谢榛","text":"蓟门古木摧寒声，海月未高庭雪明。主人掩户自幽寂，客来盘荐多黄精。昨日盈筐走道侣，嚣尘难得山中情。春苗满山被甘雨，正色独从灵土生。斲来一烹倏变化，咀之入玄筋骨轻。我亦狂歌避世者，何当辞家从向平。名山大泽无不有，手把长镵行复行。龙蛇深藏雪没径，时有白云相送迎。青天茫茫发孤啸，悠然直与元化并。海鹤传书约三子，共蹑九霞游赤城。"}