{"id":"1252850","title":"雨中遣兴二首","dynasty":"元末明初","author":"王冕","text":"黯黯阴阴没大荒，髑髅无语剑生芒。青山有梦客千里，明月故人天一方。鹿走平原沙莽莽，龙飞沧海雨浪浪。相望多少相思意，倚遍危楼尚慨慷。故人何日是归年，又听刚风洗瘴烟。骄马北驰沙似雪，冥鸿南去水如天。莫愁弦绝蒲萄馆，且喜歌生䆉稏田。好在岳阳楼上望，洞庭明月正婵娟。"}