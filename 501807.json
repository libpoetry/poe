{"id":"501807","title":"江洞书事五十韵","dynasty":"明","author":"林弼","text":"西徼百蛮底，南荒三楚边。苗顽风未殄，盘瓠种犹传。江自牂柯发，山从越巂连。封疆秦日画，威德汉朝宣。马援军曾驻，狄青师载旋。羁縻诸洞在，弃置左官迁。夷獠分生熟，怀柔异后先。鸟言难白别，椎髻费红缠。篁桂深林薄，茅茨小栋椽。巢居牛畜共，邻处虎狼联。猎野撚花箭，涉川刳木船。蝮蛇勤执贽，鸡骨惯占年。畬种原头火，村炊树杪烟。兵尘竹子后，瘴雨桂花前。径路微微入，藤萝密密延。小桥过略彴，轻簥送鞦韆。象郡通蕃甸，珠崖到海壖。驿牛无脱辔，洞马不加鞭。饮涧猿悬臂，吹潭蛟长涎。危峰常欲堕，怪石久皆穿。忍听归归鸟，愁看跕跕鸢。沙姜长竖指，泥蕨细钩拳。寘毒雠家快，挑生左道便。行厨避民舍，停箸问宾筵。近腊缝山罽，迎秋拾木绵。夔羵为伴侣，麋鹿当牲牷。蛮鬼歌堂赛，狡童舞袖翩。溪翁醉皆倒，野妇喜如颠。负弩常从犬，扳罾或得鳊。孰云殊土俗，自是一山川。白发知何叟，青衣立竦肩。送瓜强留客，供酒不论钱。请说两江事，含悽双泪涟。前朝失政体，酋长窃兵权。角面桃弧劲，鱼鳞竹甲坚。敚攘时彼此，剽掠转寅缘。圣主开弘业，遐方囿化甄。居然列郡县，忍尔黩戈鋋。岂料潢池地，从观埳井天。群凶多不逞，同恶复相牵。春废桑麻垄，秋荒蔗芋田。官军扫氛翳，鼠辈委腥膻。污染犹蒙宥，强梁讵足怜。智高今显戮，孟获已深跧。残命嗟如线，新官幸似弦。爱民有元结，奉使遇张骞。苦语怕终听，同仁赖曲全。乾坤新再造，日月大无偏。岭徼虽称远，岩廊正任贤。观风小臣在，归拟奏诗篇。"}