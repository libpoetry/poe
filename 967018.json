{"id":"967018","title":"金山夜集招米芾元章不至作","dynasty":"宋","author":"贺铸","text":"芳洲撷兰佩，清夜栖宝坊。晚风驾飞涛，柱石摇长廊。微月逗檐际，助我灯烛光。黄童天下才，亹亹陈与章。狂歌间险语，捧腹屡烘堂。惜无杯中物，可以延楚狂。兴阑半道去，浪学山阴王。明发吾将还，沧波渺相望。如何方外徒，漫仕烦官仓。端尔凉秋节，白云来帝乡。"}