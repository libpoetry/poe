{"id":"431022","title":"庆春泽 雨夜","dynasty":"近现代","author":"刘鹏年","text":"万瓦瑽琤，千柯淅沥，横飞势挟秋潮。电掣雷轰，翻疑海岳倾摇。天风撼闼狂如虎，掩书帏、绛蜡高烧。夜迢遥。炉火无温，更鼓频敲。年来听惯潇湘雨，在孤舟芦荻，客馆芭蕉。坠玉跳珠，声声叶叶魂销。填词且作惊人语，对金尊、击剑吹箫。共谁豪。唤起湘灵，叱起潜蛟。"}