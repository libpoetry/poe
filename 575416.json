{"id":"575416","title":"挽大司马中丞吴郡王公二十二韵","dynasty":"明","author":"戚继光","text":"何意中兴日，天摧柱石臣。精灵悬海岳，部曲哭荆榛。才大逢时屈，功高获谤频。那堪玄兔塞，忽度白鸡辰。战伐谁能计，艰危独致身。冰霜劳节制，南北识经纶。疏草神应护，词华众所珍。汉庭期听履，周道忆埋轮。宠辱孤忠在，威棱百代伸。雷霆余往岁，雨露转成春。力挟圣图远，名依帝泽新。紫泥多慰藉，黄壤讵沉沦。堕泪随编简，衔恩起缙绅。伊周思继躅，方召愿为邻。旧事纷凄怆，浮生极苦辛。承家还鸑鷟，开阁且麒麟。孝理封章上，仪刑率土滨。予惭五兵后，幸窃一廛亲。井邑看犹颂，韬钤信绝伦。是非今已定，社稷恨堪陈。客下苏台鹤，歌传蒿里人。佳城不可即，愁思附青蘋。"}