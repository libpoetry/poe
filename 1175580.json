{"id":"1175580","title":"初冬从幸汉故青门应制","dynasty":"唐","author":"沈佺期","text":"汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。"}