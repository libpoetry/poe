{"id":"698000","title":"用韵喜晴二首","dynasty":"明","author":"赵完璧","text":"几日愁霖一夕收，晴薰吹绿满蘋洲。山光浥润浓如画，水气生寒忽作秋。竹坞烟销频驻履，海天云尽一登楼。啼莺恐负芳时饮，花外催人故不休。云雨从前梦一场，园林转觉倍生芳。青青杨柳听齐女，袅袅芙蓉慰楚裳。别沼旋添三尺渌，小窗新透百花香。光风拂面吟怀爽，缓步青芜到夕阳。"}