{"id":"1151103","title":"水夫谣","dynasty":"唐","author":"王建","text":"苦哉生长当驿边，官家使我牵驿船。辛苦日多乐日少，水宿沙行如海鸟。逆风上水万斛重，前驿迢迢后淼淼。半夜缘堤雪和雨，受他驱遣还复去。衣寒衣湿披短蓑，臆穿足裂忍痛何。到明辛苦无处说，齐声腾踏牵船出。一间茆屋何所值，父母之乡去不得。我愿此水作平田，长使水夫不怨天。"}