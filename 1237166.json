{"id":"1237166","title":"香奁八咏 金盆沐发","dynasty":"元","author":"钱抠","text":"一片香云湿不飞，翠光浮动影娥池。盈盈蝉翅含风冷，剪剪鸦翎带雨垂。泉沫乱跳珠错落，指尖微露玉参差。妆成倦把阑干倚，滑堕金钗不自知。春尽花枝瘦几分，晓妆不觉暗销魂。羞娥谩自横眉黛，薄粉何由掩泪痕。青岁不留人易老，翠鸾飞去影空存。愁来拍塞成长叹，嘘得清光惨欲昏。愁思无心整玉容，几番花下立东风。渍残娇靥娟娟翠，界破蜂黄缕缕红。罗袂揾时香欲溢，春纤抹处晕微融。小环欲解人憔悴，笑指梨花暮雨中。闷拽罗裙下玉除，小桃花下立踟蹰。几分春色伤心处，一点梅酸溅齿初。山蹙空青浑欲暝，柳缄寒绿未全舒。龙沙北睇三千里，倚遍阑干思有馀。按舞霓裳点拍频，紫鸾箫底步香尘。故将罗袜双钩玉，踏破红云一片春。残月淡笼烟漠漠，并鸳交卧水粼粼。莫教燕子衔将去，留向东风拟洛神。桂花香冷夜沈沈，睡熟银屏小凤衾。杳杳不辞湘水远，悠悠直过楚云深。红椒树底鸳鸯比，黄叶风前蟋蟀吟。预报砧声莫惊觉，暂容摅尽别离心。绿窗人静昼厌厌，抛却金针懒再拈。香脸托残红一线，黛眉颦蹙翠双尖。愁如乱絮随风落，恨似飞花带雨粘。小玉谩将帘幕捲，忍看双燕拂雕檐。宝鸭香飘篆缕浮，金钱倒掷思悠悠。云边昨夜闻归雁，花外何时听紫骝。幸得如期犹慰意，若为归晚更添愁。无凭莫似檐前鹊，几度空教倚画楼。"}