{"id":"1039018","title":"邂逅刘公尤于平望之西联舟夜语走笔叙意","dynasty":"宋","author":"苏舜钦","text":"昔别蘋初生，离讴发清商。契阔几何时，遗啭犹在梁。我亦宦游者，吴会非我乡。三考一瞬息，扁舟引徜徉。邂逅通夕语，弭棹水中央。淡景月照户，遥音雁南翔。摅意良未尽，讵及罗酒浆。子去尚千里，道路阻且长。嵚崎慎所历，无令马玄黄。"}