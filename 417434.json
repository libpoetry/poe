{"id":"417434","title":"金缕曲　题庚寅词社雅集图","dynasty":"近现代","author":"寇梦碧","text":"瞑入登楼眼。纵斜阳、尽情怜惜，熨愁不暖。楼外浮云千万态，刻意矜奇争幻。尘世与、西风俱换。非雾非烟神州梦，甚而今、梦也和天远。禁几度，海桑变。华鬘弹指匆匆散。只空馀，夷歌野哭，蕙愁兰怨。蒲柳先零真解事，翻惹悲秋人羡。剩孤佩、冷襟谁浣。解道好春犹须逝，问残秋、底事归偏晚。怀此恨，寄杯盏。"}