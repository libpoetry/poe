{"id":"704705","title":"赠海昌李太亨四首","dynasty":"明","author":"薛瑄","text":"客里终天痛有馀，感君相慰意难舒。细论往日交情厚，却讶连年音问疏。肝胆旧看如古鉴，诗篇今睹胜明珠。暂时相见还相别，况是关河雁过初。我在中州君在吴，几年寥落雁书无。每思谢氏登山屐，长忆黄公卖酒垆。忽共青灯谈肺腑，细看白雪点头颅。英雄不减当时壮，耿耿秋空剑气孤。古今身世共茫茫，出处无端总是常。才俊从来推贾谊，功名未必老冯唐。几看上谷秋鸿影，忽对中州夜月光。圣代只今登俊彦，岂容江海久徜徉。中州风景正凄清，忽与交亲话旧情。往日襟怀常浩荡，昔年豪杰渐飘零。一渠汴水涵秋碧，万仞嵩山露晓青。胜地相逢应不偶，好将佳句咏耆英。"}