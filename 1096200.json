{"id":"1096200","title":"访叶海盐不值","dynasty":"宋","author":"释居简","text":"绿叶未幄春正迟，看看雪煖开荼蘼。丁宁密意谢红药，掎角缓放韶华归。一芳一菲寻版荡，更无可砥狂澜涨。惠风迤逦索蒲葵，约束凉薰小相让。棠梨雨褪燕脂蔫，来禽效颦相后先。主人朝天未回鞯，软红没屦东华前。饮湖山绿方颓玉，水绕山围南宕北。起来却忆故园春，园中四时花木新。诗人眉苦闲情皱，不怕天知怕天瘦。遂令真宰妒冥搜，无人不恨古藤州。"}