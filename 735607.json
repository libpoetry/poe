{"id":"735607","title":"游虎跑泉寺","dynasty":"清","author":"徐釚","text":"山路馥幽花，探泉入溪谷。蓝舆过寺门，石骨乱飞瀑。跨涧饮列虹，方池浸寒玉。朱鳞戏碧波，翠藓上斑竹。绀殿俯冬青，齐奉古天竺。携樽塔院西，野梅傍山麓。因想坡公游，葛巾连野服。引瓷夜月凉，树下《茶经》续。甘冽赛中泠，七碗驱烦浊。余亦挂诗瓢，聊步古人躅。藉此一泓清，鉴彼须眉绿。"}