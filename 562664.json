{"id":"562664","title":"酹江月 和东坡韵题赤壁图","dynasty":"明","author":"丘浚","text":"黄州迁客，意翩翩、不是风尘中物。一叶扁舟凌万顷，气盖乌林赤壁。孟德雄才，周郎妙算，到此俱销雪。横江一笑，眼中谁是英杰。一自两赋成来，山川胜槩，倍增辉发。鹤梦箫声随水去，只有声华难灭。静对新图，闲歌古句，竖起冲冠发。何时载酒，江心重溯流月。"}