{"id":"703476","title":"和李公冬日成茆屋四首用韵","dynasty":"明","author":"释函可","text":"数椽聊自可，欹枕抱书眠。窗阔堪延月，茆疏好见天。残毡犹马革，点雪即花砖。野老频来过，床头起暮烟。不识长安乐，何如东海隅。夜寒闻鹤语，榻短学僧趺。兴至诗涂壁，饥来雪满盂。西邻迁客在，镇日待招呼。身閒居自僻，岂必在山阿。寒灸青藜火，行吟哨遍歌。诗能穷学士，酒亦病维摩。向晚西风急，何人著屐过。举世皆兵革，安居自朔庭。佛容参米汁，客与论棋经。衾薄风侵骨，心空月在扃。屡携孤杖去，带雪步荒坰。"}