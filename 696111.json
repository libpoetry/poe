{"id":"696111","title":"江上落花五首","dynasty":"明","author":"罗万杰","text":"风吹万点树头稀，日日危楼送夕晖。解道幽怀伴月冷，忽惊离恨共云飞。烟开古岸翻残雪，燕落空庭溅舞衣。为报故园新雨后，隔溪啼鸟唤人归。东风原自妒妖娇，醉压琼枝漫寂寥。乍暖乍寒魂漠漠，疑狂疑怯影摇摇。情高已逐游人去，梦短那堪过客招。回首江城欲暝色，夕阳何处听吹箫。满江烟雨冷凄凄，万紫千红踏作泥。残醉重扶湘水北，春风直到灞陵西。半钩明月莺声碎，一派斜阳燕语低。最是怀人多黯别，朝来陌上手分携。梦里扁舟欲曙天，五更风雨对愁眠。芳心摇落惊前夜，弱质凄凉忆昔年。锦织秦川红拂水，歌残梁苑绿铺烟。幽香冷艳知何似，多在沧洲浅渚边。怜香惜粉不胜悲，抛掷于今定几时。深院和风飘玉屑，长门细雨坠胭脂。崔徽对镜嗟容改，杜牧寻春怅去迟。赢得江头送别泪，相随缺月挂残枝。"}