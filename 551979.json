{"id":"551979","title":"萧武子以诗见贻次韵答之","dynasty":"明","author":"孙传庭","text":"与君晋阳日，倾盖结深欢。太行山色古，汾水朝阴寒。陵谷有时变，不渝惟寸丹。咫尺秋风起，君应振羽翰。即蹶君仍在，宁足挂眉端。祖鞭吾先着，翻疑多此官。南州高士榻，信宿尚堪安。世态羞鸱鼠，交情自凤鸾。男儿重意气，母悲行路难。士为知己死，念之发永叹。"}