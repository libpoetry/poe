{"id":"622525","title":"东乡道中苦雨","dynasty":"明","author":"郭之奇","text":"我行循秋意，朝朝率西浒。入山本自深，况复穿林薮。谁携南浦云，尽作东乡雨。弥旬见伏阴，每旦风雷怒。岩阿少剩藏，烟霭相倾吐。幽壑染黄精，疑是千山乳。万象纷凄其，历乱谁堪主。柳懒如欲眠，竹醉犹解舞。山鸟无一飞，山人多闭户。谁怜万里客，独行何踽踽。所嗟行路难，雨行倍辛苦。目断岭南峰，迷离安可数。"}