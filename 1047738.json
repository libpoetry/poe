{"id":"1047738","title":"奉送世美归阳羡","dynasty":"宋","author":"沈辽","text":"我昔求为阳羡令，轻舟已有鸱夷兴。最爱铜棺山峻极，自结篮舆陟云径。铜棺山插南斗魁，下视群峰如突犀。太湖千里在眉睫，高深从此穷攀隮。欣然有意即独往，明月夜夜眠荆溪。当时便可跨黄鹄，何意人间同木鸡。飘飘数年如一梦，尔来卜室齐山西。故人多谢姚夫子，数枉车马来山蹊。秋风忽指阳羡去，欲脱黄绶躬锄犁。人生衣食苟自足，何为卑辱趣尘泥。田间九月白酒熟，鲈鱼正肥多置篦。老夫为君更破戒，临风引领长江堤。"}