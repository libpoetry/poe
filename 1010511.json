{"id":"1010511","title":"有适","dynasty":"宋","author":"释文珦","text":"破屋无兄弟，拙者所栖息。衡门未尝启，声利讵能迫。资身不求备，百事遂省力。粪埽皆可衣，草木皆可食。春来有馀暇，手种豆一席。秋深叶黄陨，霜荚渐开拆。收归篱落间，早晚自剥击。藏之于瓶罂，粒粒堪爱惜。穷冬火炉头，时唤山猿吃。猿去吾亦眠，岩房愈幽寂。口诵寒山诗，头枕麻衣易。于以陶性情，终然远忧责。颇谓贫非病，更觉损胜益。与其称楩楠，未若作樗栎。傍人莫相问，老子方有适。"}