{"id":"46672","title":"偃松行","dynasty":"明代","author":"高启","text":"龙门西冈魏公祠，祠前有松多古枝。长身蜿蜒横数亩，巨石作枕相撑持。春泥半封朽死骨，冻藓全聚皴生皮。无心昂耸上霄汉，偃仰独向荒山垂。蛰雷振岳撼不动，一载一梦醒何迟。政如卧龙未起日，深意有待风云期。太湖月出照夜魄，天峰雪积埋寒姿。涛声时吼若鼾息，野老惊起山僧疑。左仰右屈各异态，天自出巧非人为。画师安能把笔写，稚子岂敢操斤窥。杜陵枯楠已憔悴，蜀相老柏非瑰奇。何如此树怪且寿，呵卫定想烦灵祇。不知已阅几人代，游客过尽今存谁。明堂屡兴不见取，得全正爱同支离。我尝来观忍遽反，醉坐其上高吟诗。葛陂筇竹亦腾化，神物终去可久羁。何当一叱使飞起，载我万里游天池。他年还访旧城郭，正是白鹤归来时。"}