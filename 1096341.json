{"id":"1096341","title":"喜雨美王长官","dynasty":"宋","author":"释居简","text":"四月五月河港枯，下田上田龟拆涂。山湫剑沕龙光閟，一呼便为苍生超。油然请命朝帝阍，触翻玉女洗头盆。女从帝傍辄大笑，紫金蛇掣暾重昏。田稚九死皆返魂，舳舻衔尾沙水浑。扣如虚谷有逸响，享以明德无繁文。去年老瓦鸡豚酒，酒酣说尹终在口。属闻今复办多多，更听醉农新咏歌。"}