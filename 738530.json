{"id":"738530","title":"大雾自东阿晓发","dynasty":"清","author":"曹庭枢","text":"客梦唤不醒，晨鸡啼喔喔。仆夫戒征车，琅琅振霜铎。明星犹荧煌，轮蹄已纷错。山行忽迷道，曀气喷岚毒。窈郁遮树林，浸淫罩城郭。昏昏阴髳卷，荡荡云海浊。眯空吹若沙，湿衣细如霂。东方忽瞳昽，银山揭赪玉。须臾荡晴空，豁视爽心目。迤逦投前村，川原寄遐瞩。"}