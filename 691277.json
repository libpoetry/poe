{"id":"691277","title":"谒严祠因登钓台二首","dynasty":"明","author":"李孙宸","text":"陟彼富春山，紫翠何重重。荒祠奠幽趾，高台倚晴空。缅昔白水兴，群策起从龙。夫子秉逸尚，垂纶抗高踪。人远云山新，世异江水同。我来一振衣，万里披清风。斯人不可作，三叹将何从。凤凰起高冈，千仞翔漻泬。陋彼鸱与鸮，乃为腐鼠嚇。卓哉尘外踪，中区何窘窄。唐虞总刍狗，箕颍亦戏剧。所贵达人心，不留空中迹。一笑桐江丝，中怀自脉脉。千载仰辉光，江湖星是客。"}