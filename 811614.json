{"id":"811614","title":"望岱","dynasty":"清","author":"叶佩荪","text":"震出东维峙大钧，体元凝秀郁嶙峋。云烟一气迷齐鲁，松石千年厌汉秦。碧落上参无尽际，沧瀛俯掬有边垠。遥瞻九陛明堂位，配极升中秩百神。岩壑生平寝处逢，乾坤奇伟总罗胸。才辞仙掌云台址，来眺天门日观峰。晓霁吴阊明白马，春阴碣石起苍龙。神州此脉开洙泗，不信他山别有宗。"}