{"id":"1117047","title":"送吕由庚推官得替还洛中二首","dynasty":"宋","author":"苏辙","text":"君家相国旧元勋，凛凛中丞继后尘。谈笑二年同幕府，风流一倍愈它人。南都去后少佳客，西洛归来多老臣。我亦宦游无久意，它年松竹许相邻。洛水留人一向乾，雪泥溢路十分寒。送行我岂无樽酒，多难君知久鲜欢。回首祇应怜老病，凌风争看试轻翰。到家定见嵩阳老，问我衰迟未解官。"}