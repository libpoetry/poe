{"id":"518132","title":"冬夜梦子绍兄","dynasty":"明","author":"唐文凤","text":"天空星月高，城迥笳鼓咽。夜长苦多寒，微灯翳明灭。覆衾未及暖，睡眼已交睫。悠扬竟何之，恍遇远游客。惊怪会面稀，胡为久离别。傥非兄弟亲，安得魂梦接。干戈今未休，杀戮那可说。原野日积尸，江波日流血。南游触蛮烟，北走犯燕雪。涉水多蛟龙，投荒足妖孽。毛发侵风霜，肌肤战寒热。危颠命弗顾，奔走骨欲折。嗟嗟困羁孤，何由保明哲。功名既难成，岁月如电掣。荣华梦蚁国，富贵探虎穴。致身亦已愚，秉志何更拙。故山岂不佳，尚有扬雄宅。家声幸未坠，犹宜守清白。弟也百无为，林泉托跛躄。"}