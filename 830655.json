{"id":"830655","title":"钓龙矶","dynasty":"清末民国初","author":"吴重憙","text":"大石逆波波骤惊，惊波扑石石能鸣。锐石剑锋平石砥，矗石壁立圆石罂。陂陀石作斜下坂，脊露石如高建瓴。波来那论容与否，一气激宕无休停。前波方逆后波退，后波又拥前波行。高波直越矮波过，立波乃压横波生。夺罅疾如箭脱筈，散溜纷若檐悬绳。冲突迅具奔马势，洄涡圆转旋螺形。银涛密溅飞雨射，赭岸怒走晴雷轰。初疑九天落欬唾，齐迸十万珠玑莹。又疑千年不化雪，飓风回舞来沧溟。铁驽不退组练白，冰花倒喷鱼龙腥。自我入山即傍海，斜阳万里波涛晴。去时曾立矶头望，岛屿遥接帆樯轻。回时才入湖海底，喧豗即异前番听。此夕正当月之望，圆灵如镜东南明。再向矶头立缥缈，耳目眩乱身疑倾。我想子丑开辟会，山脚尚有山尖横。自从洪水尽归海，澒洞乃与峰峦平。名山岂甘没波底，头角各欲分峥嵘。天吴海若不相下，故以搏击成纷争。金波潋滟那得渡，几回惆怅移鼍更。仙人空说钓龙去，水底时有龙吟声。"}