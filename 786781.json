{"id":"786781","title":"辨水","dynasty":"清","author":"牛焘","text":"君不见，东坡调水传佳话，全凭清浊分流派。甘美香冽天一生，沁人诗骨清人肺。又不见，黄河之水天上来，石水斗泥资灌溉。有时汲之供烹啜，不闻饮者比沆瀣。镇沅斥卤少清流，为渟为渊性不侔。山溪径雨尽泥滓，井泉不搅清且浏。人言井水多瘴疠，溪流虽浊不生忧。愚者传疑智者信，倒置流品付悠悠。此乡瘴气由山毒，蛇涎雀酡盈沟渎。污地浊泽此蒙泉，山薮藏疾当暑酷。滂沱一刷延溪满，溲勃何用勤渗漉。乡人晨昏剧饮此，荣卫安可容黪黩。此时幸有未枯井，无尘无垢可鉴影。舍此取彼胡为乎，一清一浊君试饮。吁嗟乎，古人品水重八德，陆公名泉亦难得。但看扬子江水尽狂澜，有人江底汲取临不测。"}