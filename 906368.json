{"id":"906368","title":"赵彦术于姑熟倅厅作寄傲轩请予为诗寄之","dynasty":"宋","author":"李弥逊","text":"王孙是古豪而迂，五鼎不换一束书。江城别驾辕下驹，升斗未足回清臞。晓衙吏退谁与俱，傍砌燕雀来将雏。室中尘凝生白虚，竹色照座花连株。南窗曲肱净籧篨，轩窗勇往羲皇初。渊明虽远几类拘，轻去彭泽思吾庐。人生泛如风中桴，况复蜕视千金躯。公家舍屋为补苴，政成讼简日有馀。斗酒近局聊相娱，三年官满鹊弃居。后来好事犹今吾，至哉此乐陶不如。"}