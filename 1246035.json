{"id":"1246035","title":"陈彦德以画见赠歌以酬之","dynasty":"元末明初","author":"刘基","text":"君不见昔者米南宫，又不见今时赵学士，能将翰墨争鬼工。天下流传名，父子栝苍处士身。姓陈小郎英俊尤可人，欲收大地入掌握，笔意所到如有神。晓携小幅来赠我，红日满窗花婀娜。开轩展视心眼宽，如在岳阳楼上坐湖波。吹烟入远山，君山乃在湖中间。苍梧九疑隔湘浦，孤云目断幽篁斑。渔舟一叶来何处，巫峡雨昏啼鴂暮。泽畔行人久不归，沙上轻鸥自飞。去陈公子听我歌，深林大谷龙蛇多。蓬莱三岛可避世，欲往其柰风涛何。"}