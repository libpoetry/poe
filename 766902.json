{"id":"766902","title":"木兰花慢 闻孙宪揆讣","dynasty":"清","author":"俞士彪","text":"痛多才零落，频击剑，问苍穹。记北墅分题，东城纵饮，往事成空。匆匆向天南去，恨未曾、执手话离悰。谁料千寻玉树，一朝竟委秋风。朦胧。乡路万重。凭驿使，信难通。叹伤心最是，白头堂上，青鬓闺中。忡忡。想天涯外，有谁收，遗稿付诗筒。魂傍岭南梅下，夜来月淡霜浓。"}