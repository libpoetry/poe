{"id":"610094","title":"赠长白黄都阃","dynasty":"明","author":"韩上桂","text":"天生黄公为国辅，赋性能文复能武。文如旭日照祥鸾，武似平林震虓虎。常笑陆随不识兵，却愁绛灌空椎鲁。读书自昔探鸿濛，映雪曾闻事苦攻。三坟往籍窥都遍，黄石遗经看并通。雄姿逸态谁能尚，虎头竟是封侯相。剑气常腾万丈遥，笔锋复扫千人壮。忆昨金台引校时，如云骏足竞驱驰。天子亲临麟德殿，群公共阅羽林旗。射奏穿杨推独步，策誇夺锦著多奇。御笔特题天下士，宫花首折上林枝。即今都阃当全粤，任重干城专斧钺。杀气遥令草木寒，雄风顿扫烟氛歇。有时高咏吐清词，更向南楼啸明月。错落梅花笛里吹，飘摇杨柳歌中发。嗟予少小习雕虫，磨崖窃许步独工。见公著述辄辟易，何况韬猷变不穷。羊祜轻裘差可拟，方叔葱珩今再起。军旅仍瞻俎豆容，剑戟更睹璠玙美。问公毓秀从何来，昔居赤城今燕市。"}