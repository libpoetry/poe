{"id":"813897","title":"感遇诗","dynasty":"清","author":"陆世仪","text":"潜鱼怀深渊，飞鸟慕青冥。志尚各有适，罗弋纷四陈。神龙失云雾，蠖伏同众鳞。哲士无势位，俯首齐凡民。仰叹发浩歌，悲来痛填膺。气数苟在天，匹夫岂能争。时予避地水村，土人乱，复入城。仲雍避荆吴，断发文其身。殷箕遘昏乱，佯狂受奴髡。少连柳下惠，降辱称逸民。微服过宋都，去衣入裸人。在昔大圣哲，处困皆有伦。区区卑贱子，含垢安足嗔。伏读明夷卦，悠然感我心。柔顺以蒙难，艰贞晦其明。踬马恒破车，恶妇恒破家。冠帻事攻劫，安能正奇邪。汉家四百载，党祸为萌芽。处士盛名节，朝廷非所嘉。名节尚不可，何况群骄奢。睢阳四战地，孤立贼垒中。屹然障江淮，不与降丑同。茶纸鼠雀尽，身死城亦空。巡远固足钦，斯民实奇忠。河北廿四郡，闻之宁愧衷。小隐隐陵阿，大隐隐朝市。朝市我不能，陵阿亦殊赘。卜居东南隅，落落有爽气。左顾通人烟，右览接荷芰。平畴繁嘉蔬，古冢出高树。虽非山林间，亦有泉石致。一廛聊自息，治乱委人事。丹穴有雏凤，乃在山之阴。青变白鹤侣，朝夕相和鸣。养此羽毛奇，翩然备仪庭。明王闇不作，海宇群沸惊。鸾鹤纷翻飞，鸱鸮互纵横。孤凤何所之，敛翮避逡巡。岂无德辉著，时穷非炫珍。灵龟曳其尾，雄鸡惮为牲。祥麟出周季，将贻田父禽。仲尼千载师，偃蹇生衰周。孟轲谈王道，七雄非其俦。濂洛关闽儒，学至君未求。晦翁振绝续，南渡时蒙羞。嗟嗟鲁斋公，仕元以为尤。岂天靳斯文，每出多邅遛。展卷仰前哲，浩然忘我忧。渔阳鼙鼓惊，征尘动地起。河北多郡县，一朝尽风靡。常山有太守，恸哭整军士。誓心匡社稷，志烈身竟死。长乐何如人，纡纡佩金紫。平生寡交与，与世殊淡漠。天涯有数子，相知在寥廓。或如孔程交，或辨朱陆学。或闻声相思，曾未接酬酢。遥遥南北海，此心契如约。风尘暗天来，踪迹各飘泊。出处或可期，生死殊未卜。会晤当何时，六合庶开拓。仲冬霜雪降，寒月光逾凉。独夜起徘徊，矫首中庭望。三垣何闇汶，列宿纵横行。天狼射丸丸，舒光异平常。旄头当天明，弧矢驰不张。天道不可知，叹息徒徬徨。"}