{"id":"683561","title":"陈太常谪官不赴十五年矣精修梵行与世尘绝圣主求旧一月三迁勉赴留省之命聊成二章以抒鄙素","dynasty":"明","author":"王世贞","text":"言公祠畔水曾流，枫冷红飞建业舟。一出不教猿鹤怨，千秋重睹凤凰游。清曹总是阿兰若，净行依然老比丘。见说护持功业就，灵山佛会未曾收。羡尔幡然了宿因，秣陵秋色引征轮。赐环今日无同辈，请剑当年有直臣。此去但修居士业，何妨重现宰官身。病夫伎俩消除尽，莫向明时及隐沦。"}