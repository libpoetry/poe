{"id":"1092271","title":"滕王阁怀古和新会马持国韵","dynasty":"宋","author":"赵公豫","text":"扁舟直入南州界，屈曲河流势澎湃。浩荡银涛气灏漫，渊源不竭通九派。昔年作客豫章城，弗睹高楼恒介介。再来胜地续前缘，画栋雕梁称绝快。子安一赋传古今，俯视群言犹草芥。西山苍翠无变更，南浦烟云几成败。凭栏睇视爽凡襟，惹起狂情破游戒。敏饮醇醪似蔗浆，细览词章如披薤。寄身天地原宽閒，我独伊何逢险隘。落霞孤鹜景偏幽，秋水长天恬不怪。信知造物有化工，能参妙义方无疥。长啸楼头逸兴豪，得意忘言绝机械。匡庐有约次游遨，务须了却林泉债。"}