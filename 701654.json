{"id":"701654","title":"塞上曲四首","dynasty":"明","author":"黄省曾","text":"八月秋深边马肥，塞魂空逐雁□飞。苍茫落日黄沙外，犹自提兵斗合围。大将新悬铜虎符，迢迢青海走□于。雕鞍坐踞浑无事，天阔秋鹰正可呼。放猎胡沙控紫弦，草深狐兔走祁连。秋空昨夜旄头落，为卷旌旗破左贤。塞雪皑皑春未消，将军千里破天骄。羽书昨夜飞金阙，应得君王赐紫貂。"}