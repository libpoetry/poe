{"id":"650244","title":"送萧知州迪哲赴晋宁","dynasty":"明","author":"金幼孜","text":"忆昨居頖水，与君同遨游。昕夕费磋切，讨论极搜求。我首窃科第，侍从蒙恩优。君继领高荐，簪笔侍宸旒。琐闱同出入，交契何绸缪。忽兹膺宠擢，出守涖名州。朋从相宴饯，冠盖拥道周。蹇予托姻好，缱绻难为留。商飙正袅袅，征旆何悠悠。南云在万里，道路阻且脩。居行慎起处，毋为念离忧。方今际圣明，简贤伫嘉猷。牧守任抚字，布政先怀柔。殷勤宣德意，庶用安遐陬。勖哉慎终誉，永矣扬嘉休。"}