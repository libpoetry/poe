{"id":"401890","title":"挽高树颐二首","dynasty":"民国末当代初","author":"聂绀弩","text":"每以出差为壮游，归程万里死兰州。得年半百多三岁，入党四旬少几秋。法电风云曾叱咤，绝边林垦正筹谋。一生肝胆人间照，余力犹承为我猷。从今不见亦何伤，人道斯人已竟亡。三十几年老朋友，百千万事与商量。初交乍脱中央社，晚岁欣逢北大荒。于我都成终古恨，仰天搔首意茫茫。"}