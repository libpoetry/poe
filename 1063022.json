{"id":"1063022","title":"游石桥遇隐者","dynasty":"宋","author":"赵鼎臣","text":"巨石引飞梁，奔泉泻纤缟。行攀石上藤，坐听林间鸟。兹游既物外，此地即天表。旷然脱尘嚣，率尔慕轻矫。道逢餐霞人，邂逅惬幽讨。绝粮三十年，颜色长美好。云此岩上芝，可得终岁饱。盛谈山中趣，似欲容吾老。平生苦因循，学道真不早。忧患日煎熬，精神岁消槁。况为官拘挛，而与事缠绕。悲欢相乘除，失多殊得少。君言会可思，待我婚嫁了。"}