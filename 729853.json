{"id":"729853","title":"疏影  秦淮有所赠","dynasty":"清","author":"文廷式","text":"凉蝉陨叶。正碧波渺渺，秋在城堞。酒所凄凉，相唤移船，华灯掩映佳侠。宜城放客多愁思，写不尽、琴心三叠。数合欢、制就齐纨，谁料未秋先箧。坐对江湖兴沓。便当自此去，同理舟楫。却恨青铜，华发星星，那称绛唇丹靥。从渠自向空王忏，恰难忘、散花香裛。甚四弦、解诉飘零，歌畔泪珠盈睫。"}