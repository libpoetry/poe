{"id":"467548","title":"浣溪沙","dynasty":"当代","author":"赵文漪","text":"水阁冰帘梦早秋。半遮娇面捧觥筹。双星欲别暂依留。银汉风轻波有恨，翠蛾峰淡眼含愁。莫教前事逐云流。宛转新莺破上林。阳和天气直千金。青梅如豆柳成阴。醉浅漫留红杏靥，愁多争奈紫台心。更无消息又春深。莫说浇愁借酒杯。斜阳灯火旧池台。江南春梦去难回。金漏催残鸳瓦冷，玉梅开到北枝来。香阶和月一徘徊。纸帐灯昏梦未稠。啼红依约鲛珠流。这般光景记前游。廿四番风催柳眼，十三雁柱弄筝头。玉钩何处不成愁。云似双鬟雾似衣。玉娇犹记旧容仪。酒销香散一颦眉。络索轻飏帘半卷，流苏低掩帐深垂。梦回心事耐人思。曲折回廊细步过。长裾曳地似青莎。姮娥惜起弄云波。淡扫长眉矜嫩柳，薄烘娇靥笑新荷。那回情味赚人多。容易浓香近酒卮。不辞红泪滴罗衣。早梅花发去年枝。宝镜尘筝春尽后，雕梁画槛燕来时。杨丝轻织缕金垂。秋梦春云淡似烟。红笺心事忆蘋莲。那回纤手捧金船。舟影横斜人去后，柳绵撩乱燕归前。月明江上断肠天。到处残杨不曳蝉。曲江风貌忆芳莲。金尊檀板黯琼筵。修竹凝香吹彩蕊，画炉沉水袅余烟。别来谁道不如年。秋水红桥送去旌。长亭离宴黯金觥。柳边啼鴂一声声。樊口蛮腰余梦忆，荻花枫叶阻归程。寒鸦斜日尽关情。未许兰因证后身。暝花烟叶总销魂。愁多莫惜酒尊频。楼外关河劳过客，镜中珠泪惜残春。香笺小字付何人。斜舞双鸾照月华。明妆初试五铢纱。雪肤冰骨似梨花。便说离愁消酒困，不禁春梦醉流霞。玉阑风定绿杨斜。"}