{"id":"921875","title":"十月十四日以病在告独酌","dynasty":"宋","author":"苏轼","text":"翠柏不知秋，空庭失摇落。幽人得嘉荫，露坐方独酌。月华稍澄穆，雾气尤清薄。小儿亦何知，相语翁正乐。铜炉烧柏子，石鼎煮山药。一杯赏月露，万象纷酬酢。此生独何幸，风缆欣初泊。誓逃颜、蹠网，行赴松、乔约。莫嫌风有待，漫欲戏寥廓。泠然心境空，彷佛来笙鹤。"}