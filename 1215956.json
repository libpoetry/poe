{"id":"1215956","title":"至正元年复科举取士制承中书檄以八月十九日至上京即国子监为试院考试乡贡进士纪事","dynasty":"元","author":"周伯琦","text":"上国兴王地，神州避暑宫。规模三代廓，声教万方隆。至正儒科复，留司造士充。周南麟趾厚，冀北马群空。积雪寒无夜，清秋月正中。毡闱环璧水，彩笔扇祥风。殿陈宁韬剑，先登不待弓。豹斑开晓雾，雉羽烂晴虹。障候瞻邹鲁，都人想镐丰。帘分堂上下，区列院西东。副楮行鸦蚁，缄名画鸟虫。厉防周四署，涂抹眩双瞳。理到无优劣，辞修有拙工。神明终日鉴，造化四时公。雠校稽鱼豕，诠题辨鴳鸿。固知骰系博，敢以聩为聪。天净文星丽，寒收士气丛。薹莱浮渭洛，杞梓出恒嵩。偕计先章甫，前驱轶小戎。有人争睹凤，何处兆非熊。合志官联乐，连床语笑同。兽炉围炭炽，鱼烛缀花红。雕豆羞肴炙，金卮奉酪酮。环庐帷毳罽，侍史服貂鼨。扃鐍虔朝暮，阍兵慎始终。更移壶滴沥，衙报鼓笼铜。事忆欧苏远，词怀贾董雄。驿程心历历，雅奏日沨沨。圣统乾坤久，人文日月崇。滦河天上出，银汉定相通。"}