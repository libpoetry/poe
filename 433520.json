{"id":"433520","title":"漫成四首","dynasty":"近现代","author":"黄假我","text":"谲诡波云不厌奇，纵观今古复奚疑。笑嬉怒骂非关酒，离合悲欢懒向蓍。未解浮生真若梦，尚余结习是吟诗。芭蕉静掩纱窗绿，雨雨风风总得知。奋臂同争黑白棋，后先一著有差池。晓风好熟梦中梦，夕照斜明枝外枝。静对莺花饶寄托，闲将诗酒养顽痴。灵均一事最堪笑，苦问苍苍未必知。玉笛难谐铁板腔，金鱼长适水晶缸。本来面目尘生镜，未了因缘烛映窗。太上忘情终有偶，吾家数典重无双。滔滔东去注之海，我所思兮在大江。夙慕独来还独往，而今谁毁复谁誉。尚堪小试频吹剑，偶得清闲便读书。戏雨晚春飞蛱蝶，战风深夜响棕榈。何时得与人同乐，行有车兮食有鱼。"}