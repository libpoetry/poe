{"id":"11025","title":"孤鸿篇·江上双飞鸿","dynasty":"唐代","author":"戴叔伦","text":"江上双飞鸿，饮啄行相随。翔风一何厉，中道伤其雌。顾影明月下，哀鸣声正悲。已无矰缴患，岂乏稻粱资。嗈嗈慕俦匹，远集清江湄。中有孤文鹓，翩翩好容仪。共欣相知遇，毕志同栖迟。野田鸱鸮鸟，相妒复相疑。鸿志不汝较，奋翼起高飞。焉随腐鼠欲，负此云霄期。"}