{"id":"299509","title":"分韵教育歌","dynasty":"清代","author":"郭筠","text":"四坐且勿喧，听我歌教育。平明入书舍，日午黄粱熟。亭亭倚石松，袅袅当窗竹。心神日怡畅，志虑自纯淑。淹博通五经，卧游记荒服。地脉探全图，天文指列宿。士商与农工，义务各竞逐。或驾轻车游，或篝青镫读。瑚琏贡上方，东庠式乡族。由来弱积久，因循怨当轴。果能求实效，何必畏伸缩。比来数年中，时时弃边幅。达者处艰危，志士频眉蹙。扫除积习深，无为珠蕴椟。勤能百艺兴，杞忧空击筑。育化教青年，普天邀百福。"}