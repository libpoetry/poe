{"id":"1223700","title":"送李彦方闽宪","dynasty":"元","author":"虞集","text":"七闽去天远，颠连苦无告。牧人受深寄，昧者覆为暴。犀象杂金贝，饥渴剧饫膏。大言相鄙夷，餍夺心自恔。岂无循廉吏，实病黑白挠。聪明属旒黈，听荧资所到。李侯金闺彦，图史擅雠校。晨闻大夫奏，夕理武夷棹。君子慎修职，宁适丰廪稍。蕉荔甘多毒，姜桂老堪芼。所怀延平翁，扬休似明道。授受有源委，精微足深讨。言立圣如在，表正愚可造。师匠久不兴，真妄如枘凿。云何诮支离，肆诞长凶傲。异言古所诛，末学足深悼。闽虽在海隅，前闻此渊奥。正谊从简编，良俗宜善导。赠言不及他，持此永为好。"}