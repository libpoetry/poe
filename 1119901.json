{"id":"1119901","title":"次韵戴帅初见寄二首","dynasty":"宋","author":"陈著","text":"胸次玲珑达事端，入山买屋贮清寒。奉亲最乐危时见，与俗相忘实处看。閒辍琴书翻兔册，旋添竹树隔牛阑。疏衣淡饭门多闭，章甫何妨独旧冠。水镜空平取友端，频来山外伴酸寒。交朋旧在弟兄列，古道新交世俗看。地近诗筒多便翼，月明心事两危阑。自家头恼冬烘甚，犹幸偷安未毁冠。"}