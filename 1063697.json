{"id":"1063697","title":"送瑫上人奔母丧","dynasty":"宋","author":"释德洪","text":"黄梅为法去，睦州缘母归。两事世难兼，二老其敢违。君看去留意，日月争光辉。子方童牙中，已喜家翠微。既长游四方，万里孤云飞。方将追新丰，冰雪横锋机。讣音辄僵卧，声吞泪沾衣。平生哺乌情，栖风无定枝。大江浪如山，飞棹不可追。要当济安流，龙神严真威。一杯春露香，仰荐天地慈。更期办白业，慰此罔极悲。"}