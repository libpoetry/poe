{"id":"767956","title":"满江红   其二 题尤悔庵画像即用原韵","dynasty":"清","author":"丁澎","text":"玉映风标，看濯濯、有如春柳。爱吾庐、投竿矶渚，漫同渔叟。勾漏山中丹九转，沧浪亭畔诗千首。问年来、松菊可曾荒，君曰否。有司马，凌云手。更邹衍，谭天口。总不如归向，灞陵偕妇。客到任看墙外竹，独吟且尽床头酒。忆从前、裘马少年场，同刍狗。"}