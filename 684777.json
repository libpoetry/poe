{"id":"684777","title":"补前杂遗三章","dynasty":"明","author":"王彦泓","text":"病骨真成验两方，呻吟灯背和啼螀。凝尘落叶无妻院，乱帙残香独客床。附赘不嫌如巨瓠，徒痈安忍累枯肠。唯应三复南华语，鉴井跰跹是药王。钝根端不受针砭，抛掷秋光病久淹。晚叶倚风敲暗牖，寒光依月写空帘。卧成小赋酬书架，暗诵佳铭赠药奁。敢议登临山水事，几时行散到茅檐。旋起经行旋醉眠，已拚萧澹送余年。留宾晚食烹初韭，听妾长斋读妙莲。法雨洒除疮有祟，尘情割尽病成仙。从今云粉何须服，止学天台白骨禅。"}