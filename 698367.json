{"id":"698367","title":"杂忆诗","dynasty":"明","author":"凌义渠","text":"烛花影簇小垂鬟，不待回眸意已关。渐近鸡鸣如有失，明星落落一人还。寻常寐熟日西斜，女伴催妆去踏花。幽素天然无可著，一痕檀粉落窗纱。夏日初长最泥人，半瓯擎到强沾唇。年来守净诚何意，蔬笋无多引箸频。曾淹静夜语移时，不定花魂猝未持。是鬓生香香附鬓，微粘枕畔气丝丝。绣被重蒙如未安，日光逗处怯幽单。慵深勉自扶头起，祗为陪郎及早餐。侍儿引镜裛红腮，忽忽妆成个费猜。或是隔帘传鹊讯，今朝唤得可人来。斟酌姮娥耐素秋，蛩心响答五更头。经年病渴知能遣，爱掩双扉境暂幽。频看星汉夜何其，秉烛追欢任所嬉。憎汝藏钩不厌数，教人眼下恨生离。颇饶孤韵略逢迎，小喜近前面发赪。眼底何人差免俗，侬心历历怨分明。风前一搦脆飞丝，沦落青衫共湿时。夜夜城乌啼彻曙，翻将新句比红儿。"}