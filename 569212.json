{"id":"569212","title":"送沈纯甫尚宝北上","dynasty":"明","author":"王世贞","text":"纯甫自捧金鸡赦，归奉严亲五湖社。闭户初怜此身得，傍人再讶除书下。毋论当路急需贤，我自凿坏犹劝驾。繁霜臈作吴门冰，劲节与之斗崚嶒。畴当鼓枻如渔父，谁不呼舟并李膺。此时绛灌须辟易，此际屈贾仍冯陵。承明玺郎初儤直，万里天颜今咫尺。臣直转彰人主仁，君肥却虑吾民瘠。光禄艾卿赵宫赞，握手生还玉门色。赵子夙昔同襟期，艾卿亦忝文字知。但令朝着有三益，容我衡门歌四维。君不见发弩健儿纵鼷鼠，又不见埋轮使者宁狐狸。丈夫有才莫小用，他日舜世肩皋夔。"}