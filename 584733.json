{"id":"584733","title":"寿刘梅国少司冠用来韵","dynasty":"明","author":"黄衷","text":"庾阜扶舆气，钟灵必伟人。舟需商野外，璜出渭川滨。阀布东都叶，灯分太一神。修辞浑复古，待问肯虚频。履顺心弥泰，安贞道岂屯。当繁何整暇，将宠更谦恂。览德丹霄回，沾苏化雨匀。不孤天所付，奚忝国之均。刘晏邦家业，长孺社稷臣。虞廷资亮弼，周雅咏宜民。凝峻瞻端笏，委蛇羡大绅。宣风淮甸远，持宪掖垣亲。龙起占昌运，龟游应寿辰。杯芳浮蚁酝，词妙沁园春。子构光成烈，孙枝夐绝尘。会看鱼水际，拖玉照金麟。"}