{"id":"849084","title":"为云侣天游赋","dynasty":"宋","author":"卫宗武","text":"汗漫可以期，列缺可以至。岂不高且远，未足语超诣。至人悟重玄，妙境此融会。无声亦无臭，万象于我备。不必八柱承，不必二极系。曾城九重居，俨若具乎内。于焉以泮涣，其乐浩无际。气凝而神化，举步六合外。乘轮阆风行，税驾丹丘憩。逍遥兮周流，斯特迹之寄。混然吾太虚，游是息于是。"}