{"id":"780417","title":"望湘人 石黼庭同年以画兰索题，戏拈此调","dynasty":"清","author":"周之琦","text":"记幽坊唤酒，佳节试灯，翠屏新曲曾顾。冶叶柔情，媚香妙谱。小影华年偷诉。皓腕清襟，楚骚遗韵，仙裳休妒。正石家、金谷留看，底事花随春去。愁思江南路阻。叹凌波步远，袜尘难驻。问解佩吴宫，可似梦云湘汝。灵根种，恨风条传语。那识题笺心苦。不忍见、一纸芳魂，化作横塘烟雨。"}