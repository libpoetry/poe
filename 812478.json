{"id":"812478","title":"春日三首","dynasty":"清","author":"那逊兰保","text":"乍暖天教雨住凉，閒来只觉昼偏长。蜂怜露重迟归户，燕趁风微低度墙。作画每教衣染墨，折花赢得袖馀香。一春细较浑无事，且作寻题觅句忙。碧天云浮澹烟花，轻暖轻寒二月中。竹印粉墙成画稿，笺藏翠袖当诗筒。偶耽薄饮忘家务，每为微吟误女红。最是春光留意处，杏花初绽小楼东。庭院初晴有暖香，纸鸢一线曳韶光。时原可乐花含笑，春故多情草亦芳。杏苑露浓迷蛱蝶，柳阴沙暖睡鸳鸯。閒来只觉身偏适，自埽青苔坐夕阳。"}