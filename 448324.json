{"id":"448324","title":"我发","dynasty":"当代","author":"陈永正","text":"我发如端忧，时时去复作。半月即蓬然，一月覆额角。畜之两三月，竟与须相索。尘垢日以积，虮虱日以乐。毵毵成怪民，人视笑且愕。一任朱颜嗔，摩挲无愧作。岂不有剪铰，争忍馀濯濯。岂不有镜奁，何劳强梳掠。英英明遗孽，甘为冒霜锷。赫赫太平王，留以异胡貉。黔首古所贵，高冠且勿著。年华不吾饶，忽来数白错。嗟乎谁取之，一似鼻端垩。举世无匠石，斤斧何得落。"}