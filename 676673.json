{"id":"676673","title":"午谷山人歌赠周别驾","dynasty":"明","author":"王宠","text":"终南太乙开咸京，丹崖绣壁如削成。白谷横通子午道，黄河吐泄金天晶。高垂铁锁猿鸟窄，倒插屏障莲花倾。青林漠漠山鬼啸，紫云队队仙人行。中有太古巢居人，披霞散发㩦道经。时窥古洞获竹简，独荷长镵斸茯苓。形骸肮脏杂土木，胸次错落罗辰星。迩来强起为赤子，飘然乘霓朝帝庭。会稽山水聊佐郡，骑驴高啸窥东溟。壮游欲蹑子长迹，探古快读秦皇铭。当时岩壑依然在，芝草琅玕几树青。兴酣咤望长西北，眼中簸荡泾水碧。皇子陂边落日明，蓝田关外秦云白。谷口子真谩招隐，清庙明堂须柱石。他日功成更拂衣，相邀福地烧金液。"}