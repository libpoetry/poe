{"id":"755242","title":"发衡山县 其二","dynasty":"清","author":"张梦龙","text":"蒲帆乘晓风，策策如飞禽。归宁既适愿，胡为愁苦侵。念我垂白母，悲女常伤心。九载不得见，忧思独难任。此行将远怀，慰此离别深。弱弟能承欢，天真抒素忱。闻姊近且归，高斋扫空蟫。焚香或默坐，竟日惟愔愔。浮生感馀息，灰败犹枯芩。定省阙晨夕，郁郁曾至今。安得缩地方，瞬息归故林。不闻榜人妇，鼓枻扬哀音。"}