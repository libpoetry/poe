{"id":"687616","title":"送刘芸窗西行二首","dynasty":"明","author":"孙绪","text":"湘帘漠漠晚阴阴，四壁寒灯一夜心。往事几回还执手，离忧大半付悲吟。薄裳应怯秋风劲，弱质宁堪夙露侵。咫尺柴门天万里，毕家庄上暮云深。当年有竹轩中酒，半榻清风一局棋。今日周溪桥下路，两行红泪几篇诗。夜谈不尽鸡偏恶，秋色含悽鸟未知。归去西园寻旧迹，梧桐萧瑟雨声悲。"}