{"id":"1110545","title":"静老容安庵二首","dynasty":"宋","author":"孙觌","text":"离离风中花，深落任所之。泛泛水中萍，流转复在兹。静公湖海士，世网那得縻。独有铁石心，不与燥湿移。巢肩统灵鹊，支床馀老龟。区区了官事，应解笑儿痴。云嘘翠扑肤，山拥青入户。祗树给孤园，桃源武陵路。一从振履还，不复乘杯渡。倚墙扪虱坐，挥弦送鸿去。水涵楼影交，风敛花气度。把茅便有馀，不必黄金布。"}