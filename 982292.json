{"id":"982292","title":"题全氏三桂堂","dynasty":"宋","author":"真德秀","text":"唐人重科甲，拟以折桂荣。一登群仙籍，不羡千佛经。终全岁寒姿，乃比秋香清。咄彼牛李辈，伊优至公卿。迨今齿其人，名字犹臊腥。卓哉刘户曹，直气霜棱棱。一朝脱淡墨，千古扬芬馨。鸡峰有名家，奕叶彯儒缨。庭中三嘉树，屹立长宁宁。西风正摇落，翠葆黄金英。劲节松可友，孤芳梅谓兄。丁宁命诸郎，我岂贪浮名。爱此臭味同，故以书吾楹。尔曹方茂学，志取宫袍青。要须勉植立，毋但希腾凌。己大外物小，道充人爵轻。当如燕山窦，义方垂世评。勿效东堂诜，射策矜虚声。懿哉君斯言，可折末俗醒。刻诗堂之楣，室观全氏兴。"}