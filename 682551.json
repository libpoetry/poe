{"id":"682551","title":"西湖春游曲","dynasty":"明","author":"区大相","text":"青萍照绿芜，细柳漾新蒲。翡翠金堤并，鸳鸯玉水俱。时逢湘浦驾，来弄汉皋珠。春和日载阳，春思复多伤。野色含朝霭，流文荡晓光。游心不自已，步步惜时芳。人行丹嶂里，鸟度绿芜中。烟雾藏春寺，湖山绕故宫。兰叶搴犹短，花枝折未空。湖镜何曾拭，山眉本自舒。叶稠初隐鸟，花落乍惊鱼。自有淩波步，回看掷果车。上路填车马，中流沸管弦。折花伤玉手，照水落金钿。及此芳春日，俱宜妙丽年。银鞍驰白马，玉轭驾黄牛。来往红尘陌，嬉游绿水洲。莺啼喧桂席，鱼戏动莲舟。宝袖拭琼箫，金妆隐翠翘。衫长风袅袅，钗重步摇摇。鸣佩游三竺，回镳度六桥。燕巢知岁别，莺语识年华。独坐闲调瑟，明妆出浣纱。春风日暮起，愁杀上湖花。青阳既荡渭，绿水复盈淇。有女怀春出，容颜不可思。流光一抛掷，沉叹返空帷。"}