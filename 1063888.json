{"id":"1063888","title":"次韵","dynasty":"宋","author":"释德洪","text":"先生绛阙姿，名字占仙籍。妙年取荣名，翰墨乃其职。而云赋归欤，戏语吾不逆。醉翁昔仙去，人间暂休息。文字颇横流，士气久不怿。公实不出后，议论有精识。冰壶含青春，不容一尘隔。吐句如善射，字字皆中的。佳丽增奇峭，攲侧多醉墨。高辞敦故旧，读之气横臆。阅深似退之，顿挫杂抛掷。如春饰万物，妙用无罅隙。故人困长哦，其节不容击。自昔闻公家，诸郎居连璧。道学进未艾，庆泽流无斁。纷华脱发弃，酌古分阴惜。汎观得其要，云升复川益。孝友如机云，争攘笑丕植。闻风方对食，不觉起投筴。神交梦成趣，意合气自激。庐陵在何许，纵望手加额。那知湘江上，握手笑堕帻。妙处无陈鲜，倾盖如夙昔。归来看屋梁，喜极心更惕。弟兄定世家，富贵已寻逼。而我世憎嫌，暮景桑榆迫。相从可忘年，顽鲁幸勿责。一欢难把玩，转顾成陈迹。闭门工寝饭，且复适吾适。遥知不吾诧，颇尝有此客。"}