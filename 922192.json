{"id":"922192","title":"小圃五咏 其二 地黄","dynasty":"宋","author":"苏轼","text":"地黄饷老马，可使光鉴人。吾闻乐天语，喻马施之身。我衰正伏枥，垂耳气不振。移栽附沃壤，蕃茂争新春。沉水得稚根，重汤养陈薪。投以东阿清，和以北海醇。崖蜜助甘冷，山姜发芳辛。融为寒食饧，咽作瑞露珍。丹田自宿火，渴肺还生津。愿饷内热子，一洗胸中尘。"}