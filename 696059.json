{"id":"696059","title":"陈叔慈索题四景图 石门秋月","dynasty":"明","author":"欧必元","text":"一轮明月大江秋，影入江中水自流。惟见无机江上客，直从鸥鹭汎轻舟。精舍遥临白石矶，一时词客对斜晖。诗成酒罢分携去，疑是兰亭修禊归。一蓑烟雨入沧浪，罢钓移舟傍石梁。两岸渔人歌欸乃，隔溪犹自和笙簧。涧道双飞百尺泉，行觞邀客此流连。仙踪一去无消息，千载空传葛稚川。"}