{"id":"1119372","title":"托人卖马二首","dynasty":"宋","author":"陈造","text":"伴我山城惯崄巇，长因马健感吾衰。三年粗了痴儿事，并日犹嗟灶妇炊。会见千金市龙种，可能一笑换蛾眉。还家劣有枯藤在，神驾尻轮得自欺。闲人徐步觉优游，马似羞贫意不留。久厌短衣随射虎，更怜匣剑佩耕牛。楚山好处聊双屩，淮水生时办一舟。如子长才当柄用，伫看干旆拥鸣驺。"}