{"id":"400470","title":"琐窗寒 海澨花市次梦窗玉兰韵","dynasty":"民国末当代初","author":"饶宗颐","text":"望极洇湄，香深雾焕。好春谁见。年年海国，惯共客怀悲惋。看蛟宫、霓裳曳裾，量红料紫东风展。伴汜人憔悴，相思无地，托根兰畹。莫盼。韶光换。只顷刻残英，坠茵荒苑。小山丛桂，招隐漫伤淹晚。奈天寒、绿浸愁漪，江关费泪思乡远。折筠枝、欲赋招魂，试谱湘中怨。"}