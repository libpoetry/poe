{"id":"509133","title":"成化七年冬户部主事李君士美奉玺书清财赋于两广廉而有为严而不苛贤声闻于朝即有员外郎之擢君感激益励凡两广二十郡之地冒暑雨冲瘴毒早夜兼程遍历无遗所至人不敢干以私而搜剔奸蠹无能隐蔽绳之以法仓庾肃清亦未尝执己见以及非辜诚才德兼优之君子可重也于其归赋诗送之兼致予意","dynasty":"明","author":"韩雍","text":"岭海穷冬变风色，瘴烟灭尽梅花白。行台日长羽书简，载酒远送朝天客。客乃金曹粉署郎，早登科甲随班行。作官今已八九载，共誇节操非寻常。昨捧天书下南越，两度岁华犹未歇。马蹄踏遍瘴乡云，所至无人敢私谒。千仓万箱总较量，寸丝尺缕无遗忘。两藩财赋清似水，英声先已蜚岩廊。圣明因此知才器，特进一官员外置。远大从今未可量，好与皇家图济利。国朝财赋取最宽，可堪水溢兼旱乾。东南已嗟民力竭，西北更苦供输难。司徒年来亦难处，左区右画劳心绪。君还有策莫惮言，报国须当以身许。"}