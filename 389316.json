{"id":"389316","title":"摸鱼儿·棠城感旧甲辰北上驻此今二十二年矣","dynasty":"清代","author":"薛时雨","text":"黯神伤、半城灰劫，水光山色如故。龙津桥畔垂杨老，是我旧维舟处。心暗数。记去日元宵，来日刚重午。新腔自度。有碧玉当筵，紫云按拍，过客暂须驻。风流歇，惟有荆榛满路。重来游迹都误。花天酒地寻常事，太息绮罗尘土。时易暮。问何日东风，绿遍江南树。閒情记取。听浪捲黄芦，凄凄戚戚，彷佛旧歌舞。"}