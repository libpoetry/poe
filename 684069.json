{"id":"684069","title":"口号十首","dynasty":"明","author":"王世贞","text":"儒童本来菩萨，大觉亦是金仙。其奈儿孙合闹，与说无始根缘。维摩夜来病热，千言万言不休。偶然刹那闭口，坐断天下舌头。有子莫习抱朴，无师难解参同。觅得生前一物，万古明月清风。玄奘欲从西返，道遇达摩东归。我已尽黜义相，百夹千像何为。香积钵底分饭，赵州垆头噇茶。吃了依然不会，问着只索瞒他。赵州行脚亦得，寒山散圣也奇。五叶莫嫌零落，五位已自支离。讲座清凉疏钞，禅宗临济评唱。不论伎俩有无，见了先吃十棒。铜龙自锁幽阙，白虎不借西邻。斋库烂钱一索，遣发上阳道人。梦后唤醒良知，静中养出端倪。举似瞿昙李老，曾止啼哭小儿。易掷千金大海，难抛万卷填胸。未敢望他干慧，且求暂落顽空。"}