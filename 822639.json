{"id":"822639","title":"兰陵王 秋晚同信斋韵","dynasty":"清末近现代初","author":"周岸登","text":"老红簇。青女霜华渐肃。遥天暝、蓝雾绀烟，隔水修眉镜愁绿。登临纵倦目。飞扑芦汀雁鹜。惊心事，时换世非，残稿沧洲画难足。持螯醉芳菊。记话雨上京，同剪宵烛。哀筝一弄章江曲。嗟北雁行断，西乌飞蹇，低头臣甫杜宇哭。梦归影形独。枨触。旧怀续。叹远宦栖迟，空想萝屋。弦高柱短流音促。笑勾漏丹汞，紫金浮玉。游仙无分，望大野，泪共簌。"}