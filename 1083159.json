{"id":"1083159","title":"中秋赏月","dynasty":"宋","author":"朱松","text":"去年中秋雨，野芦凄薄寒。惊尘暗一方，客枕那得安。起呼对床笫，揽衣步蹒跚。握手仰太息，宇宙何时宽。今年中秋月，并海窥涛澜。坐看郁蓝天，忽涌白玉盘。眷言双峰客，倚闾念衣单。亦复取樽酒，承颜有馀欢。天涯等牢落，世路方艰难。且遵秉烛语，毋为泣河叹。停杯玩飞辙，河汉静不湍。痴儿亦不眠，苦觅蛙兔看。洲出暗潮落，鬓衰香雾漙。佳句付惠连，何时解归鞍。"}