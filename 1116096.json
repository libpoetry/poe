{"id":"1116096","title":"甲寅西归江行春怀十首","dynasty":"宋","author":"汪莘","text":"江行二月正清新，无主桃花不恋春。老去情怀甚年少，少年未解惜芳晨。薄晚东风一岸巾，波光挟日战龙鳞。寻思来往成何事，只向人间得此人。一层山只一溪斜，偃卧东风恋日华。莫把江行生旅思，他年忆此胜还家。香鞯绣轭急朝昏，李陌桃蹊不尽樽。满席落花人睡起，始知春兴属柴门。闲来此意本翛然，一点清愁出意边。亦似东君无定准，乍晴乍雨恼花天。塞空春意总分明，桃李无言却混成。刚被幽禽知此意，风前拈出两三声。二月湖山把酒中，呼猿洞口水涵空。醉来剥尽新花蕊，百叠生红未见风。白昼春光绿染衣，东风千里挂帆归。竹篱红白花相映，只听鸡声在翠微。西湖杨柳欲栖乌，遥想溪山似画图。二月到家寒食近，末梢春境忆西湖。绕屋桃花可得追，迎门犹有海棠枝。牡丹未放酴醾小，并入青梅煮酒时。"}