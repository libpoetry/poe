{"id":"138234","title":"臻公释氏之秀者浮游徜徉迹接天下乃者归卧云","dynasty":"宋代","author":"吴芾","text":"吸尽百川还见底，头角惊杀膻与鲔。有时大瞋明月珠，照耀六合光不死。沧溟浩荡极游巡，钩深匪惮穷涯涘。今者修鳞何侧倚，岂是吞舟厌迁徒。只应喷浪云日翳，故此盘桓良有以。朝发夕至固无难，在在处处期一视。苟容肯向寻常沟，要养此身数千里。圉圉洋洋信自如，涵泳嚅哜真得理。从容讵止濠梁游，枯槁宁同车辙里。至乐元非惠子知，入舟肯作周王美。谪仙跨背应无由，昌黎脍鲍诚虚拟。终日相望谁得似，井蛙安足为跨跱。得所一任笑{左犭右宾}獭，旋体宁容咂蝼蚁。清波孤虚有余泽，何必龙津夸锯齿。蕞尔鳏鲕徒唯唯，春来秋花无暂已。随阳上下一何劳，风波荡薄不自止。{上敖下言}乎大哉天独委，居然不与众鳞比。高摩无为还已矣，肯向人求升斗水。古来大鱼不池活，会须终作风雷起。殷勤寄语任公子，收拾茂钓毋进跬。"}