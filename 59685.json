{"id":"59685","title":"赠太仆李遇斋北上","dynasty":"明代","author":"丰坊","text":"天门开，佚荡荡，风烟销尽日月光，负图龙马荣河上。此时谁不幕弹冠，仗剑宁愁行路难。吴江桃李迎锦缆，长安杨柳拂银鞍。君家高门百年旧，近者诗名遍江右。好学常过司马门，时时酌我洲中酒。我病吴山岁载徂，何能把盏临前除。赠君长鞭还四顾，王良伯坰今何如。"}