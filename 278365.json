{"id":"278365","title":"醉公子·玉箸鱼","dynasty":"现代","author":"沈轶刘","text":"春波谁吹湿。阴晴天气，始过惊蛰。杏子花开，未见河豚，石首才出。刚数日柳堤边，细罾穿浪，飞赭如核。讶黏逾麻豆，腴比锦香，盈指乍堪拾。南鲜记尝冰壶汁。恁独醉、文昌味应失。瘦教鮰怜，嫩许鲈知，难变柔质。寒尚瑟，指青帘，短筇沽酒，村市遥入。趁归棹、菘叶包来，饱餐共好秫。"}