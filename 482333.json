{"id":"482333","title":"江山万里图","dynasty":"明","author":"方孝孺","text":"我昔奉敕辞金阙，西下巴川持使节。仙槎二月出龙河，万里春风掉晴雪。吴江茫茫入杳冥，棹歌初过峨眉亭。锦袍不见李供奉，白云遮断三山青。烟芜涨绿知何地，白鸟双双没淮树。片帆风满疾如飞，矫首惊看溯流去。大孤小孤横雪波，匡庐五老青嵯峨。九江秀色叹奇绝，半空飞瀑悬银河。推篷竟日闲吟倚，瞬息舟移洞庭水。君山如黛压中流，十二烟鬟镜光里。好山远自峨眉来，潇湘练明天际开。疑峰九点落空翠，重华孤坟安在哉。武昌地转多遗迹，隔岸鸟鸣瞻赤壁。烟焰旌旗魏武兵，纶巾羽扇周郎策。扶醉曾登黄鹤楼，汉阳城对鹦鹉洲。即从鄂渚棹明月，溯流直上窥荆州。夷陵山势多重叠，楚树蛮云远相接。欲向夔城入锦城，还于巴峡穿巫峡。神女峰前路欲迷，瞿塘滟滪闻猿啼。五溪越尽见雪岭，但见鸟道青天低。万里桥西看立马，足迹经游半天下。愧无草檄拟相如，笑掷橐金轻陆贾。今年诏许临丹丘，梦中往往惊羁愁。江山谁写入图画，眼中历历如经游。岸巾一览发长啸，满襟爽气高堂秋。"}