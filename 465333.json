{"id":"465333","title":"摸鱼儿 癸巳除夕书怀","dynasty":"当代","author":"张崇光","text":"恨匆匆、岁华催换，人生修短如寄。青袍笑我还依旧，翻让群儿相贵。惊改岁。听腊鼓咚咚，又送残年逝。凄然下泪。叹马齿年增，鸿飞羽铩，此恨与谁说。伤心最。人正牛衣泣对。浮沉难问身世。簃台筑就逃书债，争此债难避。吁自累、怎作嫁衣裳，日为他人瘁。柴门且待。正斧藻躬修，枝梧把握，旧学自加邃。"}