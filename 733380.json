{"id":"733380","title":"长平抗歌","dynasty":"清","author":"王士禄","text":"虎狼之秦胡不仁，锐头小儿服振振。劫灰更促括也将，一战赵垒成埃尘。白骨岳积四十万，至今此地无青春。丹坞水绕发鸠麓，指点当年赵兵衄。土人往往坑旁耕，拾得残戈或断镞。镞头长以寸，戈头长以尺。持将磨向丹河沙，古血犹腥土花赤。省冤谷接武安台，南来遗迹仍崔嵬。应共髑髅山下月，夜深同对鬼磷哀。"}