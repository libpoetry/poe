{"id":"1240179","title":"道士周玄初鹤林行","dynasty":"元末明初","author":"刘基","text":"鹤林道士轩辕徒，以飙为轮雷为舆。开山养鹤作骐骥，上下二仪周六虚。雏成洗髓扶桑窟，缟练羽毛镠铁骨。声飘碧落玉清扬，影拂太微云灭没。永夜月明风满林，竹柏戛击笙箫音。云是旌阳许县令，蹑蹻佩剑来相寻。靡蓱西枝摇倒景，借去林间两丹顶。伐蛟北海奠玄冥，斩蜃南讹封浪井。上穷列缺旁九围，却过度朔山中归。归来赠我桃树枝，朱衣赤郭手所持。令我鞭龙抶虓虎，摄缚臊魃如奴虏。授我尧时松子诀，转睛出电嘘成雨。钟山秀色连冶城，百花绕屋风泠泠。焚香独坐诵真诰，坠露点滴流华星。土伯骏奔从号令，鹤鸣闻天空谷应。寥阳宝殿歌步虚，河汉当窗回斗柄。嗟子衰朽杂病攻，盈颠素发吹秋蓬。空馀硬骨如瘦鹤，因子致意浮丘公。"}