{"id":"1063641","title":"次后韵","dynasty":"宋","author":"释德洪","text":"平生迈往气，酝造次公狂。才高簿书缚，貌和无叹伤。君看此风味，自是万夫望。利害方焚如，唾笑皆清凉。颍皋旧庐在，顷稻连亩桑。时以笏拄颊，阻隔如涧冈。少陵功名念，看镜毛发苍。长哦和秋雨，旁林更闻螀。人生行乐耳，万事付一觞。淮南谪天厨，大言忘巽床。吾侪本疏拙，阅世忘否臧。愿言置此喙，无咎持括囊。桂贤供火浴，龟虚得刳肠。一蓑烟雨蜗两角，我耕南亩君开荒。"}