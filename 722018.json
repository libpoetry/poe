{"id":"722018","title":"暮春村行","dynasty":"明末清初","author":"屈大均","text":"水涨平桥断，微茫春渚西。不知一片雨，添得几长溪。渔艇渡头冷，白鸥人外低。因看木棉树，村落未曾迷。苍苍二三里，烟火雨中村。鸡犬不知处，桑麻无与言。翻嫌山气湿，未厌水声喧。花向牛羊落，泥香接一园。一春愁雨湿，寒欲到清和。莺语几时好，花开何处多。鱼飞惊白鹭，马牧失烟莎。渔父非知己，休听鼓枻歌。渐近清明候，寒深积雨中。已迟芳草绿，更滞木棉红。水潦农人苦，豚蹄野庙同。纷纷啼布谷，尚觉稻田空。"}