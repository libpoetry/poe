{"id":"872798","title":"代人上师垣生辰三首 其二","dynasty":"宋","author":"仲并","text":"天寒岁律今峥嵘，御街钟鼓天初明。近臣日报君颜喜，问寝慈宁圣主情。万年泄泄融融乐，此事无与凡公卿。父老问某何臻此，天子用孝公用诚。向来瞻云一万里，雁书不到江南城。初决和戎盖公策，来归驺驭人欢迎。九重日奉天下养，禁苑蟠桃春自生。当时若用他人说，至今未见风尘清。前代功臣岂不有，未有彷佛公勋名。封人考叔陋筹策，区区但舍君之羹。"}