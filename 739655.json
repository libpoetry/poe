{"id":"739655","title":"叶县道中","dynasty":"清","author":"国梁","text":"岦岌瞻黄城，沦漪爱滍水。黄城多山田，土膏一何美。己无问津人，尚见耦耕子。滍水昔不流，昆阳丛战鬼。青磷夜无光，太平今久矣。叶公玩龙台，何处存遗址。空令茅店壁，侈传道元纸。王乔号仙令，朝天双凫驶。亡何下玉棺，一卧不肯起。今古一丘貉，凭吊亦徒尔。墟里人穰穰，道左冢累累。逐逐马輠尘，登顿我未已。惟当读好诗，清风溅霜齿。"}