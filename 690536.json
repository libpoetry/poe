{"id":"690536","title":"河源陈明府以便面诗见贻赋此奉答","dynasty":"明","author":"张萱","text":"喈喈威凤起梧冈，两地迥翔枳棘乡。悬榻喜瞻今仲举，难兄重见汉元方。老我永号逢硕鼠，多君当道问豺狼。亦知世上难开口，何日轩渠共一觞。凌云綵笔正翩翩，万里神交二十年。邻壁借光怜夜织，洪河窃润到原田。冯驩何事未焚券，程尉于今不值钱。来暮莫言相见晚，白头披雾睹青天。"}