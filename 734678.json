{"id":"734678","title":"游燕子矶","dynasty":"清","author":"颜光敏","text":"漾舟下澄江，安稳废轻楫。遥空指苍翠，久行渐重叠。石藓秋更荒，皋兰露犹裛。孤亭四环望，风磴遂屡蹑。盘涡凫雁惊，幽窟蛟龙怗。恐触冯夷宫，俯听常震慑。诘屈双银杏，天半垂黄叶。波涛撼危岩，栩栩乱风蝶。东西吴楚间，舳舻邈相接。铁锁沈千年，金陵气久厌。苍凉金粟堆，时时见樵猎。凤凰无遗音，嶰竹谁更叶。浩歌怀美人，褰裳不可涉。徬徨江雾消，斜日照城堞。"}