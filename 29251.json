{"id":"29251","title":"庐山·非岳不言岳","dynasty":"唐代","author":"李咸用","text":"非岳不言岳，此山通岳言。高人居乱世，几处满前轩。秀作神仙宅，灵为风雨根。余阴铺楚甸，一柱表吴门。静得八公侣，雄临九子尊。对犹青熨眼，到必冷凝魂。势受重湖让，形难七泽吞。黑岩藏昼电，紫雾泛朝暾。莲堕宁唯华，玉焚堪小昆。倒松微发罅，飞瀑远成痕。叠见云容衬，棱收雪气昏。裁诗曾困谢，作赋偶无孙。流碍星光撇，惊冲雁阵翻。峰奇寒倚剑，泉曲旋如盆。草短分雏雉，林明露掷猿。秋枫红叶散，春石谷雷奔。月好虎溪路，烟深栗里源。醉吟长易醒，梦去亦销烦。有觉南方重，无疑厚地掀。轻扬闻旧俗，端用镇元元。"}