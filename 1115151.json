{"id":"1115151","title":"瑞香花新开五首","dynasty":"宋","author":"杨万里","text":"外著明霞绮，中裁淡玉纱。森森千万笋，旋旋两三花。小霁迎风喜，轻寒索幕遮。香中真上瑞，兰麝敢名家。老子观书倦，昏然睡思来。梦中谁唤醒，窗外瑞香开。只道花头细，能追国艳回。殷勤伴幽独，渠与一瓶梅。短短熏笼小，团团锦帕围。浮阳烘酒思，沈水著人衣。抹利通家远，楠花具体微。春愁浑瘦尽，别有瘦中肥。雪里移苍斛，梢头点翠芒。只销三日暖，便坼数花房。紫袖染难透，琼肤晒转香。小留供鼻观，开去未须忙。馨德潜丘壑，春风是往还。新从众香国，移种洞庭山。孤韵真无对，千花夐莫攀。骚经吾欲续，谱入芷蘅间。"}