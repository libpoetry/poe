{"id":"202998","title":"自渔梁驿至衢州大雪有怀","dynasty":"宋代","author":"蔡襄","text":"大雪迷空野，征人尚远行。乾坤初一色，昼夜忽通明。有物皆迁白，无尘顿觉清。只看流水在，却喜乱山平。逐絮飘飘起，投花点点轻。玉楼天上出，银阙海中生。舞极摇溶态，闻余淅沥声。客炉何暇暖，官酤未能醒。薄吹消春冻，新暘破晓晴。更登分界岭，南望不胜情。"}