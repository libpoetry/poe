{"id":"483836","title":"春日出郊和杨公荣","dynasty":"明","author":"刘崧","text":"閒居惜阳丽，延睇川原平。忧端不自理，浊虑何由澄。怡怡惠风畅，杲杲旭日明。长怀杕杜叹，永眷伐木情。顾影褰我裳，沈唫抚我楹。林暄好鸟和，日暮浮云生。蚤伤离索居，矧复世患婴。素心在远道，何以遗芳馨。侧闻集群彦，近作南郊行。摅怀属觚翰，结欢逾弟兄。委佩鸣双珰，轻裘粲三英。意气重许与，片言山岳倾。蹇独苦局促，不得聆清评。宁逐车底尘，不随水中萍。末途及攀援，终焉策华名。弃繻去吴楚，驱马迈幽并。所渝同心者，视此白水盟。"}