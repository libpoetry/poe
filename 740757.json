{"id":"740757","title":"登岳同黄刺史作","dynasty":"清","author":"朱休度","text":"桑乾外抱东北奔，抱内山者水名浑。浑河一委承八源，逆西南流桑乾吞。八源所出棼难论，络岳之腋洒岳跟。跟有一峡水潺湲，架水作栈梁鼍鼋。悬壁之下厚阴昏，背入腰转攀天门。无数山壅囷廪屯，五脏六腑互为根。岳包如心脏腑君，厥心中空厥顶髡。势兜左右微轾轩，形家乃以钳为言。直言导脉从昆仑，万里入首临中原。泰山如坐嵩如蹲，如行如立衡华鶱。此山独卧自然尊，石不玲珑草不蕃。太朴一气禀混元，周三千里蟠外垣。锥指之地太极存，上应虚危擘中分。壁开如幛如缺盆，负阴抱阳向午暾。直午一峰如守阍，贪星变廉火焞焞。丙张丁柳无偏反，天造地设非强云。柰何立庙羞蘋蘩，昧厥宅中旁是援。当年议祀聚讼纷，曲阳飞石诬愚惛，只今怀柔百礼惇，明烟釐正神所欣。那更迁庙移钟鼖，宅幽都正如中军。如人坐车前式辕，还玄洞封灵宝文。会仙府集群真幡，仟之人兮渺白云。两伯之乐何处闻，仰瞻俯睇荡心魂。侧身怀古苍烟痕，黄君守上古治敦。神之听之民无冤，邀我登岳谒帝孙。题名岳壁联篪埙，劝我作歌辞复温。我无笔力扛鼎翻，敢绘日月摹乾坤。昌黎遗诫时乃谖，虽欲悔舌不可扪。"}