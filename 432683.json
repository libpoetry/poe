{"id":"432683","title":"苏桥五首（录三）","dynasty":"近现代","author":"庞俊","text":"古人戒作俑，今人尚制器。贪嗔极机变，岂惮殄人类。自从徙都来，岷峨缠兵气。况闻渝城炸，冤酷实可畏。土焦金石流，宁论眢井避。成都既累卵，不去定何谓。苏桥妻所霾，十口今大庇。篱落闻呼灯，乍洗蓬蒿翳。歌哭一徘徊，儿女时嬉戏。庶几冥漠感，悲欣对含睇。世乱减心哀，幽明奚二致。沈思兔爰篇，端羡同穴寐。移居必损物，撞坏非纤儿。三迁理则穷，鄙谚良可思。贫家虽四壁，堆眼愁累累。粟瓶杂齑瓮，在用无腐奇。家具少于车，翻怪寒郊诗。破箧千百册，勿令一简遗。捆载讶邻里，照耀作门楣。鸡栖豚栅间，坐拥聊自怡。遂同负屋行，蜗牛真吾师。无田食破砚，我生本漂梗。汶汶三十年，一饱百不省。忽焉遭世变，不得恋闾井。曾无五亩耕，孰敢望二顷。区区营茅把，急就岂幽屏。沟桤幸旧栽，畦菊喜新颖。阶前小红翠，强复弄晴影。陶公亦有言，心远无人境。时往故人书，遥意快一领。为君劝长星，举杯良夜永。"}