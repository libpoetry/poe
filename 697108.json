{"id":"697108","title":"叶太孺人挽章六首","dynasty":"明","author":"胡应麟","text":"懿行标彤管，芳声动紫宸。庭前骢马客，膝下豸袍人。南岳金珰返，西华玉佩陈。惟应万家泪，雨注婺州民。鸾章晨北极，凤管暮西池。万室悲慈训，三朝颂母仪。修龄逾大耋，上寿接耆颐。咫尺潘舆在，伤心白日驰。劬劳初罢诵，圣善旧徵歌。母德传中垒，仙踪赴大罗。音容吴里隔，涕泪越天多。寂寂支机杳，无由觅绛河。惨淡丸熊夕，辉煌冠翟年。宁知蒿里泪，偏洒柏台前。素翣含霜动，丹旗抱月悬。异时良史笔，阃德照重泉。令誉中闺擅，恩纶上国来。青鸾朝玉阙，紫凤集瑶台。落日萱花逝，飞霜蕙草摧。朝看携萼绿，联袂上蓬莱。何来三鸟使，相逐绛台傍。夜月残西岛，晨霜浸北堂。丛兰芳独远，寸草恨空长。尚忆飞云起，停车望太行。"}