{"id":"481225","title":"夜游曲","dynasty":"明","author":"袁宗","text":"青天云去如平湖，银河界空月明孤。百花飘香柳垂影，千金一刻谁能沽。危城移更起琼箭，华屋向月开铜铺。青丝绾结白玉壶，酒倾凿落金芙蕖。瑶筝冰弦挂银雁，沉水翠缕飞金凫。美人呼来歌鹧鸪，缠头匹锦三斛株。凤皇叫月清可听，杨柳颤风娇欲扶。戏挥樽前铁如意，击碎座上珊瑚珠。梨花风动香玉肤，片片飞舞沾罗襦。杜鹃啼血吻欲枯，青春屈指一半无。井桐哑哑啼老乌，女垣欻见横星枢。金篦插月夜莫徂，楼头画鼓停一枹。相逢萍水皆尘途，忧愤暂变为欢娱。此时不饮胡为乎，素发种种侵头颅。龙铅虎汞总一炉，顾我凡质非仙徒。牙筹在手身忽殂，白璧乌能润黄垆。劝尔痛饮毋踟蹰，醉后笑语从卢胡。更买五斗粉与朱，为我绘作宵游图。"}