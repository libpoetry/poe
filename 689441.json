{"id":"689441","title":"塘云四景为余鞠夫题 方塘一鉴","dynasty":"明","author":"佘翔","text":"水似沧浪好濯缨，先朝曾说五云生。至今不染风尘色，日月双丸镜里行。双流如带抱孤村，中有千年国族存。见说涂山遗泽远，涓涓何处不昆崙。一丘一壑绿云间，望里松萝日可攀。不是仙人乘白鹤，谁知此地是缑山。乔木如云倚画图，郁苍佳气接天都。共言地似西来象，西域冠裳似此无。"}