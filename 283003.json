{"id":"283003","title":"扬州慢·己亥八月客扬州，用石帚韵，呈江蓉舫年丈","dynasty":"现代","author":"冒广生","text":"烛跋清愁，橹摇残梦，招招几日官程。见绿杨郭外，尚往昔青青。自风雅淮南衰歇，百年谁斗，酒董茶兵。剩江关摇落，鲍家来赋芜城。悲哉秋也，换流光暗里心惊。算玉照人遥，石林宴杳难诉芳情。廿载五湖漂泊，南飞鹊，绕树无声。祗天涯归思，宵深刬尽还生。"}