{"id":"1131724","title":"和胡文友冷斋口号","dynasty":"宋","author":"熊瑞","text":"一声暮笛穿云裂，数点昏鸦破雨飞。惆怅满颠丝样白，倚门伫立望谁归。近来触景多生感，老去浮名祇浪誇。赖有风霜数丛菊，年年岁杪对黄花。交情落落今如此，世事茫茫何所之。安得檐花清夜酌，相同郑老话襟期。户容学屦坐常满，囊有诗篇家岂贫。笑我淡交寒似水，势无可热亦无嗔。"}