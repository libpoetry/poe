{"id":"448877","title":"奉题佳有学兄新著是非青史","dynasty":"当代","author":"陈永正","text":"石室一函书，云车递海外。精血注纸中，奇气腾光怪。相得忆少日，羊城风雨晦。文史同夜学，卓识逾侪辈。一朝遘大患，滔天张红旆。众稚惑邪说，坑焚到阛阓。扫地名教尽，辱士山河秽。珠碎泪欲枯，镜分鸾尚哕。西关三五子，濡沫感交态。茗碗倾古今，后期敦自爱。抱道贞不磨，水流身见在。噩梦忽十年，十年意谁会。祖龙死且苏，鲁连独耿介。走越复走胡，惜未桴共载。纵横九万里，自由任鹏背。陆沈睨故乡，填胸唯悲概。甲子亲经历，奋笔纪兴废。白头衡门下，白虹吐此快。百世仁人心，细事可喻大。旧游存殁意，同时成异代。刊成待有告，持酒无地酹。闻已际太平，馀生容敛退。是非忍重论，野史亭遥对。"}