{"id":"436668","title":"碧落四景 横峰卧云","dynasty":"金末元初","author":"李俊民","text":"蛰龙起后愿相从，便有人閒润物功。一片青山是归处，无心更逐渡溪风。漠漠山阴雪拥门，何时天道变寒暄。虽然不是回光地，销得阳和几许恩。沥沥山泉枕畔鸣，六根先得一根清。从来只向琴中听，不识徽弦意外声。门前老树数难推，独有栽松道者知。夜半风催山月上，政当鹤睡觉来时。"}