{"id":"420191","title":"沁园春 其一 元配于淑贤病殂申江，父死患难友朋之手，三年不敢以闻。祖母创心长别，为此哀辞，淑贤淳化县人，故甘泉宫地也","dynasty":"近现代","author":"王陆一","text":"一曲离鸾，命弱秋声，凄断素弦。共哀时心俭，商量他岁，随江家远，珍重留仙。少日夫妻，重围形影，强算成婚还四年。从头记，有凉砧搅梦，孤剑啼烟。连翩尽室飘然。还远泪通天台下边。向嵯峨山色，苍茫哭父，春申浦夜，宛转埋泉。雨湿孤燐，衣单下叶，滴滴填心秋漏天。君休念，只浮生苦恨，长傍君前。"}