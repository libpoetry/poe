{"id":"781856","title":"看马","dynasty":"清","author":"戴梓","text":"一群云锦分毛色，列向西风牵靮靮。圉人云是尽龙媒，百里回还不时刻。中有一匹不成材，啮踢骁腾骑不得。止堪引重驾盐车，绊套入辕还费力。马忽长鸣似有闻，踣耸瞳张毛鬣立。?然蹀躞到余前，似诉平生人不识。雕鞍一鞴试骑看，驯若驽骀非所述。平沙千里等閒来，直欲追回西落日。疾如风雨力如山，此是英雄真配匹。流黄騕袅古所称，赤兔乌骓有功绩。嗟哉此马真无伦，慎莫轻将美人易。"}