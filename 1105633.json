{"id":"1105633","title":"曹梦良自许峰来访留山间数日赋诗数十章复出四绝见赠次韵","dynasty":"宋","author":"王十朋","text":"径荒犹有渊明菊，囊涩宁求季子金。老矣此身何处著，入山惟恐未能深。谩有忠怀徒耿耿，恨无长策救元元。张仪舌在知何用，莫莫休休且勿言。平生风义慕相如，笔砚从游二纪馀。直许交情定金石，肯同馀耳但光初。与君连夕灯前语，胜读千年窗下书。八斗文章千里足，未应低首掾桐庐。"}