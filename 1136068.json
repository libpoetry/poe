{"id":"1136068","title":"问雨","dynasty":"宋末元初","author":"方回","text":"烟为火之气，欲雨烟不散。阳为阴所遏，炎焰变舒缓。云乃水之气，欲雨云乃浮。阴为阳所爨，饙馏成波流。残秋穷腊百馀日，小园不曾鞋底湿。东风欲动问行程，山中比夜雨连明。吾闻阴阳交媾，始生万物。不蒸不发，不渍不茁。往者久晴，欲驾遄辍。今行而雨，咎天何说。然则紫阳山人老如此，夫岂得已有行役。皇天肯念行路难，岂不能顷刻之间一扫云烟红日出。"}