{"id":"698246","title":"三月十二日肇开经筵岳以翰林旧僚叨侍讲读荐蒙燕赉感而有作","dynasty":"明","author":"倪岳","text":"讲殿春开第一筵，师臣敷对更精专。龙飞五位文明盛，鹄立群工礼度虔。早奉王言颁玉敕，初闻帝典启瑶编。非才素愧匡时学，重荷恩休倍悚然。载瞻经幄侍文华，天语亲聆宠数加。燕锡大官当禁闼，恩颁内帑到儒家。逢时有幸应知感，稽古无功讵足誇。誓竭涓埃裨海岳，祗今文运正亨嘉。"}