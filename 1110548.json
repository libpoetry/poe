{"id":"1110548","title":"长乐寺二首","dynasty":"宋","author":"孙觌","text":"层梯倚天碧，细路连草莽。萧萧苍松门，税此林下鞅。轮囷老树姿，偃蹇怪石状。中有莲花台，迥出诸天上。空堂卧钟鼓，古佛暗龙象。飞泉漱石除，夜半发清响。云低雪浮浮，柳动春盎盎。超摇万里眼，更欲铲叠嶂。万瓦冠松壁，千嶂锁云庄。故人置酒地，清夜灯烛张。破壁挂月阙，遗笙啸风廊。妖歌倾四座，醉卧锦瑟傍。寂寂花絮乱，匆匆莺燕忙。雍门已陈迹，馀音空绕梁。我来久徘徊，惊呼首一昂。老僧独依然，对坐柏子香。"}