{"id":"244507","title":"水龙吟·唱恭初意如何","dynasty":"宋代","author":"李昴英","text":"唱恭初意如何，朅来五十三年矣。犁锄颇熟，诗书粗解，簪绅聊耳。自信柴愚，真成汲戆，却无刘腻。向高秋初度，同时有菊，淡相对、风霜里。最癖登山临水。又何心、蜗名蝇利。俗缘未了，强教肉食，何曾知味。无事微吟，会心微笑，逢场微醉。把日生、只恁安排，领取百十二岁。"}