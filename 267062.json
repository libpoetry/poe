{"id":"267062","title":"凤凰台上忆吹箫·玉笛停云","dynasty":"现代","author":"叶楚伧","text":"玉笛停云，金猊腻月，水晶帘尽秋河。记君王高坐，自按新歌。薄醉传呼法部，宜春院、报与宫娥。缠头赐，内尚书谢，百匹红罗。婆娑。软舆四队，有掌中飞燕，殿脚长蛾。至尊前行酒，笑靥双酡。醉祝千秋万岁，在池上、连理摩诃。不道是，鹃魂渺渺，蜀道峨峨。"}