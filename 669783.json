{"id":"669783","title":"满歌行","dynasty":"明","author":"李攀龙","text":"得意良独难。大带如河，高弁如山。功名侮予，心不遑安。遥望故乡，郁郁漫漫。忧来自中，不逊于颜。鄙士患得失，达士多所宜。智不斗时。我斯荡荡，天下熙熙。俛拾仰取，日竞刀锥。逝将掉臂，弃而违之。东蹈沧海，宁居九夷。崄巇可为，念为偃息，乃在草莱。蹲而踰垣，嗒焉凿坯。流俗落落，岂无友生。门一以杜，其可复开。蜉蝣之裳，视此末荣，宠辱者惊。寓言愤世，混迹躬耕。贫贱肆志，惰傲相成。徘徊千古，载浊载清。饮酒而已，谁知其它。即有三公，相去几何。百年如寄，孰少孰多。胡朝谋夕，自贻蹉跎。屹彼在位，经营四方。天道病愚，人道趋彊。退而为乐，辽辽未央。"}