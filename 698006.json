{"id":"698006","title":"九日集饮边乐亭工所二首","dynasty":"明","author":"赵完璧","text":"不见黄花两度秋，西风此日共优游。青山入望飞难近，俗事侵人却未休。佳节祗今怜白发，赏心思昔对金瓯。征鸿落叶无吟兴，暂把茱萸一破愁。燕山风物向高秋，税驾尘机合暂游。寒日晚篱黄欲破，淡烟晴野绿初休。官衙窃禄惭金阙，人事伤怀到玉瓯。山水幽閒何日遂，蓬瀛回首浪生愁。"}