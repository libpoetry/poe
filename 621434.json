{"id":"621434","title":"忆南园八子 其七 从兄子建结客起名学殖而家落，卒无忧生之怀","dynasty":"明","author":"欧主遇","text":"吾宗多昆弟，而独优众长。贻安先堂构，腹笥娴辞章。达理托曹植，卖文仿中郎。不愁黄金尽，结交翰墨场。邀鹤云高飞，滋兰秋晚芳。荏苒竟岁序，经术斯明扬。垂及古稀龄，明时终允藏。旻天变肃杀，林木尽凋霜。两子援赣没，无藉衍青箱。原隰谁为求，鹡鸰歌且伤。斟酌旧林圃，一水引池塘。"}