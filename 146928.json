{"id":"146928","title":"公安·市人屋井底","dynasty":"宋代","author":"黄大受","text":"市人屋井底，栋与江堤平。大江压堤来，浩浩势欲倾。古堤腾长蛇，独与江争衡。积流增巨涨，飘突万马惊。油可与之合，盘涡沸淜腾。折旋声汹涌，吞汲翻长鲸。微茫隔岩村，百尽崩沙赪。中流有行舟，来往如飞蝇。巨风携银山，性命鸿毛轻。设险护东南，天巧如揭绳。用武莫若荆，豪雄所交争。玄德欲兴刘，於焉深经营。坐据此要湍，进退窥敌情。时事一阨塞，拂衣开西扃。至今闻西偏，城治作丘陵。汤汤横乎前，何畏百万兵。善卫保其吭，坐待其师崩。更能用吾长，谈笑收其赢。何者非神机，用之须人英。机略失所用，山种无常形。休兵不敢论，凄咽含余情。"}