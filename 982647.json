{"id":"982647","title":"幽眠","dynasty":"宋","author":"秦观","text":"幽眠起常晚，冬晷复不长。中间数十刻，倏如惊燕翔。晨餐粗云毕，申鼓鸣相望。忽忽竟何就，念之动中肠。天地一逆旅，死生犹转商。暂来旋云去，迟速乃所常。较计亦何补，徒然非慨慷。不如听两行，一槩付酒觞。北风吹老槐，白日转纸窗。布衾一觉睡，身世成渺茫。宿莽冬不衰，兰茝幽更芳。无庸伤局促，速此鬓发霜。"}