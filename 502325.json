{"id":"502325","title":"夜坐国学玉兔泉联句","dynasty":"明","author":"张孟兼","text":"成均地何灵，圣泽资灌沃。兔奔兆奇徵，井泄废新斸。自非三窟深，孰湛一川绿。储精本从金，生色绝胜玉。霜毛蘸寒饮，雪毳翻夜浴。酿冽补酒经，沐丹验仙箓。杵舂蟾窟弃，珠喷鳣堂触。字月生阴精，观天漏晴旭。冰澄毛骨竖，鉴彻须眉烛。㕙名徒自奇，绘行秽难赎。虽涵东郭狡，难洗上蔡辱。引满瓶未羸，探幽绠频续。流罂渗银床，出窦溅琼粟。醉沃目晕花，冻汲指连瘃。濡毫乃目润，照影从人欲。光沈天上魄，祥启地中躅。摛辞挹馀清，盟荐侑嘉告。剑刺非贰师，池移岂身毒。燕支愧浮陈，盐卤鄙富蜀。不动疑洼雪，频移风笑纛。天光一眼开，云影片鳞束。剧燕觉瘆瘭，蹶足想彳亍。觱沸虎爪跑，?吸猿臂局。洁士濯缨冠，浊卒卸刀襡。情当昴君降，夜或井霜督。谁知钟阜分，脉与伊洛属。锡名尔固嘉，战句吾何局。联将指鼎比，疾胜击钵促。惊风落灯烬，斜月坠檐曲。灵源讵能穷，短咏聊可录。"}