{"id":"1233497","title":"试院同诸公为监试官作","dynasty":"元","author":"黄溍","text":"文治回亨运，群言协睿谋。设科存坠典，传诏及遐陬。风动黄帘晓，霜飞白简秋。迂临宣上化，精察副旁求。怀牒鱼鳞集，摛辞茧纴抽。按行承奖饬，鼓舞望甄收。冰鉴垂清照，渊珠免暗投。充庭先品物，入彀总英游。奏自兰台上，名依桂籍留。神仙司下土，桃李在南州。使节光华盛，公堂礼数优。无能禆末论，倾咏独绸缪。"}