{"id":"695590","title":"送黄子吉备兵金腾三首","dynasty":"明","author":"林熙春","text":"韩江二月春，客路倍精神。尺一凤鸾檄，东南社稷身。自盟酬圣主，谁肯负劳臣。去去滇池上，无烦忆海滨。皇华驰使节，僰道本间关。万里浮云骑，千金明月环。夷王争款首，天子破愁颜。莫谓碧鸡远，逢迎到处扳。司马谈兵旧，昆明节制新。驱车问疾苦，借箸展经纶。夜静苍山月，天回洱海春。汉家悬上赏，应不吝麒麟。"}