{"id":"1105638","title":"李镇夫辟圃筑堂效孟氏之养吾表兄杖屦其间得日涉之趣某来游名堂曰双植因书三绝","dynasty":"宋","author":"王十朋","text":"不到君家几换春，眼中风物一番新。吾园小小知何用，不似兹园可养亲。琴书得趣有真乐，轩冕倘来何足干。种德种花兼著力，要须留与子孙看。绕堂花木随宜种，堆案文书取次翻。我待衣冠挂林下，杖藜时复到君园。"}