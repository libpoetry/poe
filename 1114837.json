{"id":"1114837","title":"和二兄书事三首","dynasty":"宋","author":"李廌","text":"年少看书耻未多，壮心今岁沛中歌。带江黄帜有蹻蹠，举国白头无绛何。为我忠谋能有几，匪人阿比敢言他。手攀荆葛藤萝近，敢把新凉取次过。逋逃内溃古云多，楚塞群雄尚感歌。血飨彼猖神苟幸，庙谋非壮士谁何。将军威信当询众，决胜神机岂谓他。试把香囊问少子，淝川投策夜潜过。功名于我实何多，祇为浮华未浩歌。两月病痁诚已甚，半头白发似无何。诏惟选吁将从众，学贵师心在匪他。当世闻人知不少，片言敢谓众难过。"}