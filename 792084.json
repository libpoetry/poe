{"id":"792084","title":"纪事","dynasty":"清","author":"周馨桂","text":"咸丰方十载，天意肃严霜。晋陵藉寇兵，古苏赍盗粮。大吏如小儿，奔走何猖狂。我民遭荼毒，奋起呼彼苍。戈矛修同仇，畎亩而戎行。孱弱心不齐，复无万夫望。堤防一以溃，横流曰汤汤。白骨多于草，存者走且僵。孟秋及季月，乃得返草堂。我身无完衣，我室无完墙。黄卷多泥土，白屋皆慢藏。何以为生理，默默心悲伤。"}