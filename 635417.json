{"id":"635417","title":"赠黄三曜","dynasty":"明","author":"成鹫","text":"老僧两脚不出户，眼中之人自来去。一日相逢笑几回，平生肝胆谁倾吐。莫疑吾道太孤危，不见当今黄叔度。黄生秉志非等夷，膂力方刚年更富。十一十二通诗书，十三十四工词赋。十五能写沧洲图，十六琴高擅名誉。十七十八事远游，来往京华如熟路。吴越山川入画图，袖里新诗供喜怒。去时还是岭南人，归来学得邯郸步。耳边闻我会杀人，入门问取无生句。东林长老不读书，惯向人前漫抽顾。不须白拂与乌藤，直示空拳自回互。请君放下文字禅，一曲无弦发深趣。诗中有画画中诗，庐陵米价青州布。一番谛信一番疑，水尽山穷知去处。当当借路直还家，不用旁人为指注。"}