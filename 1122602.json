{"id":"1122602","title":"次韵公实七月一日雨感怀二首","dynasty":"宋","author":"洪炎","text":"平生离俗得閒多，素发惊秋奈老何。宾从盘飧惟白石，意行供帐有青萝。御风独往松三径，踏月空归雪一蓑。短布单衣穷至骭，醉吟不作饭牛歌。日日愁随万绪多，遣愁不去若愁何。文书引睡翻黄卷，福地求生访绿萝。酒厌银瓶聊注瓦，衣辞锦袄且披蓑。五更风雨作金石，助我贯珠商颂歌。"}