{"id":"357314","title":"壶中天·六叠韵和晚晴看梅花","dynasty":"清代","author":"黄之隽","text":"先春欲吐，便琼瑶一色，铺为庭宇。林下水边装点惯，雅称高人门户。翠羽轻风，玉鳞斜月，索笑都成趣。澹寒滋味，竹炉汤茗初煮。遥识鹤径风漪，岚光塔影，一种孤山坞。幸不折来伤岁暮，几片雪花齐舞。姑射神人，罗浮仙子，与寿阳公主。依稀不见，且寻香处疏处。"}