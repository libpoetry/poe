{"id":"1066034","title":"渡淮","dynasty":"宋","author":"许景衡","text":"我观淮之源，东行已千里。扁舟一日下长淮，似与故人相见喜。不知渡越几涧谷，清澈尚尔无泥滓。澹然端肯与我俱，试问故人能有几。荡云沃日穷眼界，茫茫直与天相似。万艘络绎鼓风蒲，翳翳尘飞明镜里。况闻水伯时恶剧，雷击风掀浪山起。岂知生处极幽深，清浅涓涓一泓尔。吾闻古来养心者，扩而充之亦如此。自惭学问太迂疏，十载不离蛙井底。潢污断港何足道，所得未能充口耳。忽惊浩浩东倾海，会令百川皆绕指。君看厚地一撮土，本来也是无多子。人间万事须自强，嗟我蹉跎今老矣。"}