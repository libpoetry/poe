{"id":"810860","title":"双调望江南 本意二首","dynasty":"清","author":"王士禛","text":"江南忆，风景奈何春。鹅子蘸丝黄淡淡，鸭头染水绿潾潾。帘外杏花村。江南忆，秋气倍关人。楚塞鸿归山近远，吴江枫落雨缤纷。谁道不销魂。江南事，才说便沾巾。儿女能为三阁曲，莺花犹作六朝春。小庾赋难陈。江南客，莫惜酒沾唇。画里圣檀分晕色，风前人柳斗腰身。心力事朝云。"}