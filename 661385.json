{"id":"661385","title":"谟无猷邀饮于南虚室读壁间冯明府诗有感","dynasty":"明","author":"史鉴","text":"独客困泥雨，闭门愁索居。天晴气微和，欲出嗟无舆。邻僧念孤寂，招邀过精庐。绪风泛林条，溜水鸣阶渠。良友四五人，壶觞聊尔娱。陶情匪丝竹，冥心游古初。为乐苦不常，奈此年岁徂。一适非偶然，且复少踌躇。兴怀旧游者，由来心迹俱。风波一分散，判然区域殊。精神莫与通，梦寐时交胥。愿言此浮云，随风往微躯。"}