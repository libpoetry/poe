{"id":"1077335","title":"桃源行","dynasty":"宋","author":"李纲","text":"武陵溪水流潺潺，渔舟鼓枻迷溯沿。溪穷路尽恍何处，桃花烂漫蒸川原。花间邑屋自连接，云外鸡犬声相喧。衣裳不同俎豆古，见客惊怪争来前。杀鸡为黍持劝客，借问世上今何年。自从秦乱避徭役，子孙居此因蝉联。不知汉祖以剑起，况复魏晋称戈鋋。慇勤留客不肯住，落花流水空依然。渊明作记真好事，世人粉饰言神仙。我观闽境多如此，峻溪绝岭难攀缘。其间往往有居者，自富水竹饶田园。耄倪不复识官府，岂惮黠吏催租钱。养生送死良自得，终岁饱食仍安眠。何须更论神仙事，只此便是桃花源。"}