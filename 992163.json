{"id":"992163","title":"吴仲庶殿院寄示与吕冲之马仲涂唱和诗六篇邀予次韵焉 其一 次韵被命出城共汎","dynasty":"宋","author":"梅尧臣","text":"三骢忽出乘楚艘，直气突兀如吴涛。大都智勇皆世豪，横身破浪亲战舠。回舷受箭谁畏曹，猛士心伏寒生毛。风声鹤唳传九皋，何用宝刀称孟劳。右持酒杯左持螯，功成各慕前人高。不言大享烹太牢，下与尺鴳翔于蒿。"}