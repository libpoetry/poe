{"id":"701858","title":"中秋次蘖庵韵二首","dynasty":"明","author":"黄淮","text":"坐待冰轮出海迟，光华此夕更相宜。谁知景物撩人处，正是穷途洒泪时。玉宇琼楼坡老句，清辉香雾少陵诗。古来才俊多豪迈，也向樽前叹别离。读书何幸际昌期，廊庙良材子所宜。职典铨曹才数日，身淹丛棘已多时。伤心空负题桥志，对景愁吟陟圮诗。试看徂徕松与柏，霜枝雪干晚离离。"}