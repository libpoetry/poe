{"id":"42957","title":"汴梁城内有李师师巷经过感赋","dynasty":"清代","author":"陈维崧","text":"是东京旧迹，愁漠漠，雨丝丝。怅赵宋繁华，樊楼笑语，总被风吹。凄其，剩勾栏在，照绿窗曾挂月如规。今日颓垣废井，当年舞榭歌基。师师，雪貌玉为肌。玩月赏花时。惹君王夜幸，香橙暗擘，腻笋潜携。谁知，小屏风后，有周郎低唱断肠词。一代春娇寂寞，半城夜火参差。"}