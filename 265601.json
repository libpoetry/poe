{"id":"265601","title":"杨忠悯公空谷流泉琴歌","dynasty":"清代","author":"方履篯","text":"朱弦乍拂松风鸣，素丝夜泛清商声。枯桐寿世三百载，先生手泽天人惊。君不见在山泉清出山浊，壮气泠泠满空谷。杂耳淫哇未易除，雅操苍凉一何促。先生忠谊贯金石，余蕴兼能达音律。精思梦谒虞帝廷，亲受重华五音节。正乐原宜先正君，庙堂时事方纷纭。青词独煽冰山势，白简能酬玉阙恩。一疏将军误，再疏丞相怒。枷锁风吹彻骨香，刚肠百鍊金难铸。我观先生论制乐，选竹调丝自镌削。首和葭管次和琴，纬以埙篪合以籥。此琴疑即手所裁，铭文小篆书雷回。虬枝蟠跗色坚润，绿髹瑶轸生冰埃。端襟试鼓流泉意，簇吕钟宫皆入细。激越同惊变徵音，绀云紫雪凝天地。摩挲漆字悄三叹，自古龙门伤直干。至人欲为《猗兰操》，浩气空存《广陵散》。姓字今如星斗光，伟哉人琴两不亡。袖笼湘水浸寒月，虚籁空山印碧血。"}