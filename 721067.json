{"id":"721067","title":"渔家傲 翠涛作煨榾柮诗索和以词代之六首","dynasty":"明末清初","author":"王夫之","text":"炉影圆红烟尾曳。汤瓶渐送松声碎。不是村醪无米兑。难成醉。酸风昨夜新伤肺。青镜古今多少泪。无缘却向寒崖坠。明月在天霜满地。愁也未。两茎铁脊舒腰睡。薄日渐消霜径粉。荷锄细把枯株认。惜取山?休蹙损。春事近。香风遣透幽窗喷。橡斗藤花诛已尽。杜鹃无蕊盘根稳。斸得归来刚一畚。煨教烬。明年莫更啼春恨。双髻峰头千树缟。轻松钟乳玲珑罩。相聚团圞围土灶。愁欲倒。而今却忆愁时好。不怨融和春不早。春云怕障邯郸道。旧梦不成人愈老。流莺恼。凭谁唤醒粘天草。鹁鸽桃纹干炼熟。枣膏胡粉和香筑。凤翅狻猊填绛绿。红光簇。貂珰门外神茶矗。残梦京华难再续。空山雪子埋牛目。几橛枯株鹰爪秃。谁人斸。跛奴运斧还伤足。残火星星容易灺。鹿头虎爪相撑架。渐次囫囵低复亚。难消夜。凭谁细数兴亡话。正闰参差王与霸。妖狐也把骷髅挂。肉馅馒头人瓮鲊。都休也。猎人不怕猩猩骂。膏腻孤镫花蕊褪。寒灰渐缩霜绞印。坐待一丝红影烬。眠不稳。梅花梦也无凭准。十九年来毡齧尽。归鸿望断长安信。莫叹苏卿霜染鬓。渠非困。多他一倍还添闰。"}