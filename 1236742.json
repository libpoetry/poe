{"id":"1236742","title":"和景贤七绝","dynasty":"元","author":"耶律楚材","text":"一曲悲风为子弹，穹庐聊复助清欢。自惭未尽桐君趣，老境方知道愈难。龙庭十载典南讹，再品朱弦韵未和。美湩千钟聊当酒，纯音三弄且充歌。今日边城又见君，试弹流水爇梅魂。声和塞色金徽润，香散穹庐玉鼎温。雅操真堪坐庙堂，积年仁义佐贤王。鸣琴谈笑泽天下，始信斯文天不亡。桐孙元采峄阳林，万里携来表素心。聊尔赠君为土物，也教人道有知音。年来衰老四旬馀，愿与人间万事疏。惟有琴魔降不得，鸣球戛玉彻清虚。知音重遇已忘忧，况复边山七月秋。联句弦歌清夜乐，人生适意亦何忧。"}