{"id":"433791","title":"敬和荫乔老世兄留别榆林士民之作即步原韵","dynasty":"近现代","author":"潘顾铭","text":"紫塞黄沙狼虎屯，榆关气冷不成春。光销兵燹三边靖，力解囚缧万姓亲。拜赐未妨劳仆仆，留图岂似唤真真。清风拂袖还乡里，惓念生灵泪满巾。单骑赤手履艰屯，数语克回边地春。泽被豺狼曾入化，信孚蛮貉并知亲。屏围锦字铭恩重，石载德音记事真。文比头陀碑更妙，撰人恐误作王巾。已救苍黎出险屯，浩然返旆伴青春。克全苏武君臣义，终老陶潜父子亲。亮节高名崇地望，课诗讲易养天真。竹篱茅舍心甘隐，犹忆榆民赠服巾。"}