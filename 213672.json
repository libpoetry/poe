{"id":"213672","title":"宴清都·寿秋壑","dynasty":"宋代","author":"吴文英","text":"翠匝西门柳。荆州昔，未来时正春瘦。如今剩舞，西风旧色，胜东风秀。黄粱露湿秋江，转万里、云樯蔽昼。正虎落、马静晨嘶，连营夜沈刁斗。含章换几桐阴，千官邃幄，韶凤还奏。席前夜久，天低宴密，御香盈袖。星槎信约长在，醉兴渺、银河赋就。对小弦、月挂南楼，凉浮桂酒。"}