{"id":"704396","title":"送司马曾公总宪南粤","dynasty":"明","author":"黎民表","text":"朱衣持节下长安，奕奕威棱朔雪寒。官品最高三独坐，主恩新著九梁冠。定林香火他年事，淮水功名异代看。赐履暂筹天堑险，勿言江左有龙蟠。典午声华际盛时，云霄玉立见奇姿。平羌屡献西川捷，降敌重看上谷碑。剑舄几回依北阙，简书今日重南陲。六朝襟带江山在，莫忘登楼远寄诗。"}