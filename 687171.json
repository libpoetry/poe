{"id":"687171","title":"与西溪甘泉联句三首","dynasty":"明","author":"刘麟","text":"幽谈不尽坐寒宵，懒性真能远市朝。卧向好山犹是梦，饮从邻叟不须招。灯前白发人俱健，身外浮名念已销。他日里中还结社，一溪风月醉兰苕。折竹声频夜已沉，梦寒应绕玉山岑。溪容隔岁将移棹，草色逢春映盍簪。雨暗细评高士传，地深时见古人心。明朝更有南池约，吟对梅花思转深。隔帘风絮正漫漫，点壑穿岩好醉看。冷色映貂秦岭上，冻云浮槛越溪寒。低回玉女凝妆素，偃蹇山翁得句难。笑索梅花转墟曲，杳然清梦落江干。"}