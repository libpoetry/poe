{"id":"741357","title":"题黄石斋先生手书诗册","dynasty":"清","author":"董凤三","text":"庄烈事猜忍，操切恶强谏。宵小伺其隙，立朝不容善。漳浦凛清修，忠佞亟所判。投荒分固宜，再起心犹面。材大用终难，时穷节始见。陵微社已墟，草泽兵徒玩。间关闽峤栖，讵异崖山窜。披榛署台阁，募市充组练。巍巍大将旗，居奇窃观变。掌上弄孱主，笼中绁俊彦。愤激感重臣，呼天泪如霰。爝火光未豆，弱丝引才线。闱闼防飙风，瞬息虞刀箭。灭绝在须臾，死绥不待援。亦如螳臂撑，宁无颈血溅。辛苦出凶门，凄凉白羽扇。乌合张空弮，曷足当蓬蔓。一败遭系缧，霜刃目不眩。留京故嵽嵲，往事谁涂炭。步艰庙弗灵，穴殉身能办。从容投笔余，正气归天汉。前此梅岭头，后者榕江畔。碧血共荧荧，千古星辰烂。当其誓墓时，怆切松楸恋。夫岂非人情，诸子亦在念。躯发一朝捐，民彝胥荷担。遗墨宝人间，精芒摄流电。读之感概深，临风再三叹。"}