{"id":"1236725","title":"西域和王君玉诗二十首","dynasty":"元","author":"耶律楚材","text":"年来深欲买湖山，贫病难酬绢五千。归去不从陶令请，知音未遇孟尝贤。排愁器具思欢伯，送老生涯乏货泉。惟有诗魂常伴我，閒吟陶写个中玄。一发燕然晓日边，寒云叠叠乱山千。万重沙漠犹逢友，十室荒村亦有贤。留客芳樽思北海，惊人奇语忆南泉。思量万事多浑错，勉力轮锤好扣玄。君侯乘兴写佳篇，我得琼琚价倍千。妙笔一挥能草圣，新诗独惠过称贤。半瓶浊酒斟琼斝，七椀清茶泛玉泉。万里西行真我幸，逢君时复一谈玄。健羡金鞍美少年，盈门剑客列三千。须知执德元非德，况是无贤敢自贤。不解弯弓射石虎，谁能击剑跃龙泉。黑头勋业今何在，壮岁功成愧谢玄。云龙相感本乎天，会合君臣岁一千。西伯已亡谁老老，卜商何在肯贤贤。鹓雏未必轻餐鼠，蚯蚓犹知下饮泉。巧拙是非无定据，到头谁解辨黄玄。奔走红尘积有年，深思雪涧竹竿千。谁能世上全三乐，好向林间伴七贤。笔下风生诗似锦，瓮头春涨酒如泉。诗成酒罢寂无事，净几明窗诵太玄。竹径风来自破禅，修篁青剑叶垂千。烂吟风月元无碍，高卧烟霞未是贤。迷处无由逃绊锁，悟来何处不林泉。纵横触目皆真理，坐卧经行鸟路玄。无灭无生不论年，谁誇桃熟岁三千。休将真宰陪司命，莫使明星动进贤。有道不妨居闹市，无心奚碍酌贪泉。何能远遁尘嚣去，且向人间养素玄。从他豪俊领时权，指顾貔貅数百千。碌碌馀生甘养拙，明明圣代岂遗贤。且图混世啜醨酒，勿谓濯缨弃浊泉。莫道无为云便了，有为何处不逢玄。浮生瞬息度流年，唐汉兴亡不半千。清洁采薇输二子，英雄济世有三贤。未能海上寻芝草，且向尘中泛醴泉。醉兴陶陶略相似，无何乡里亦通玄。成败兴亡事可怜，劳生扰扰几千千。调心莫若先离欲，治世无如不尚贤。小褚岂能怀大器，短绳那得汲深泉。直须箭透威音外，不用无为不用玄。得得清欢乐自然，不辞去国客程千。翻腾旧案因君玉，唱和新诗有景贤。每遇开樽邀素月，常因盥手掬寒泉。衰翁自揣何多幸，未死中间乐此玄。几回午枕不成眠，幽鸟关关近数千。安世不知安世计，隐居常慕隐居贤。几行石榻围松径，一簇茅斋绕涧泉。挂起西轩风似水，閒将羲易索幽玄。农隐生涯乐自天，药畦香垄仅盈千。蝇营累世真堪笑，狗苟劳生未若贤。带月扶犁耕暮野，冲云荷锸拨春泉。耘耔馀暇蓬窗底，独抱遗经考至玄。闲闲个事本明圆，一念才兴路八千。生死既知皆是幻，功名犹恋岂能贤？兴来畅饮斟晴月，醉后高歌枕碧泉。触处逢渠何所碍，不玄玄处亦玄玄。物物头头总是禅，观音应现化身千。杜门晏坐无伤道，遁世幽居也是贤。祗为看山开翠竹，偶因煎茗汲清泉。灵云检点真堪笑，不见桃花不悟玄。蓑衣狂脱暮江边，一醉宁论价十千。老矣冯唐何所往，归与陶令最为贤。灵苗细细初盈圃，春水涓涓渐满泉。酒醒梦回无个事，澄心忘虑体三玄。九重阊阖列群官，曳佩鸣珂及万千。云水偷将属野叟，功名回施与时贤。好凭定慧超三界，不恋轮回没九泉。迅速光阴莫虚度，回光返照静参玄。不学经书不说禅，谁论芥子纳三千。忘形诗句追先觉，适意琴书慕昔贤。白雪阳春吟雅调，高山流水奏鸣泉。平生受用元无尽，参透真空未是玄。鲰生诗僻慕诗仙，乱缀狂吟数百千。浅陋妄言嗤俊哲，清新绮语愧先贤。摧残吟鬓星星发，倾倒词源浑浑泉。韵险言穷无可说，祇凭此句露深玄。"}