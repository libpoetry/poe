{"id":"1175210","title":"南徐春日怀古","dynasty":"唐","author":"杨乘","text":"六代骄奢地，三春物象繁。灵湖通涨海，天堑隔中原。晓渡高帆驶，阴风巨舰翻。旌旗西日落，戈甲夏云屯。豹变资陈武，龙飞拥晋元。风流前事尽，文物旧仪存。邪侮尝移润，忠贞几度冤。兴亡山兀兀，今古水浑浑。露滴蜂偷蕊，莺啼日到轩。酒肠堆曲糵，诗思绕乾坤。愁梦全无蝶，离忧每愧萱。形骸劳大块，玉石任炎昆。出处宁由己，升沈未足言。且应中圣乐，坐起任昏昏。"}