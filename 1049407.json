{"id":"1049407","title":"再和","dynasty":"宋","author":"冯山","text":"予始十五六，学赋场屋游。闻君声价高，已与班马俦。少年取科第，复有经济谋。孤耸不世合，独行无名求。中道多邅回，病骥盘沙丘。起为泸南守，政绩称最优。东海寻免归，颖川尚借留。慷慨壮士怀，肯效儿女羞。投绂还故林，泉石甘清幽。区区尚遗恨，君恩未能酬。回首名利场，彷佛裁蝇头。君看缙绅士，谁为天下忧。人情重软熟，要若新炊麰。咿喔四至卿，峭拔奇不侯。一言反覆手，平地生重沟。世务伤贾谊，直道危田畴。何当与推移，归钓沧浪洲。功名虽难期，岁月良易周。清风出襟袖，散为生民庥。无使梁父吟，只成高唐讴。"}