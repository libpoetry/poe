{"id":"1082091","title":"次韵周秀实赠王自然","dynasty":"宋","author":"刘才邵","text":"隐者逃世网，遂欲安一枝。不能负猿鹤，山林无返时。吾人富道义，词华振芳蕤。共疑敛逸步，不愿黄金羁。然于论议间，忧国不顾私。岂从隐者徒，耦耕抽棘茨。顾难同群碎，轻屈迈往姿。何当副仄席，执简上玉墀。一荐危苦语，自结明主知。良药起民瘼，神膏除国疵。不同郑子真，虚名动京师。"}