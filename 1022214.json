{"id":"1022214","title":"孤山诗二首 其一","dynasty":"宋","author":"释智圆","text":"峭拔湖心起，湖心四望通。盘根入巨浸，叠翠点寒空。势迥侔蓬岛，层危敌阆风。僧楼笼淡雾，雁塔碍飞鸿。晓井金沙粲，晴坡玛瑙红。喷云春雨外，照影夕波中。野蔓垂枯柏，疏钟匝梵宫。闲泉澄极顶，幽径入深丛。古迹谈皆异，秋屏写未同。乐游非俗客，静望属渔翁。买去知无价，栖来思岂穷。翻嗟市朝里，尘土日濛濛。"}