{"id":"727505","title":"赋得秘殿崔嵬拂綵霓督院取博学鸿词试帖","dynasty":"清","author":"吴敬梓","text":"长乐钟声启，天门羽仗齐。深宫开户牖，秘殿俨榱题。瑞霭螭头丽，香烟鸱吻迷。芝房含旭日，藻并映晴霓。枫陛多鸣玉，彤廷半执圭。银青来复道，金紫向沙堤。但觉层霄近，还疑弱木低。红梁才语燕，绛帻又鸣鸡。采色辉珠箔，华光映锦绨。喈喈娇鸟唤，恰恰晓莺啼。率舞兽咸拜，联班马正嘶。几多词赋客，通籍在金闺。"}