{"id":"515197","title":"海阳周司训教政遗思卷","dynasty":"明","author":"程敏政","text":"缅怀三代士，学以济物成。惓惓致泽心，岂在口耳精。圣涯去已远，随世图功名。不有奎聚贤，斯道孰主盟。天命凛攸畏，人穷亦堪矜。体用收一原，庶无沗所生。我从归田来，间入新安城。过从得周君，岭海人中英。尚友古贤豪，不与流俗争。黉宫受规约，一一知躬行。文章谢葩藻，材器多恢宏。有时奉檄往，署事花封厅。一挥举错间，居然得民情。刻覈我何有，迂阔劳讥评。屈指九寒暑，松桧无渝青。孤舟载行李，夹路闻歌声。惟时秋雨霁，祖道开江亭。屏山翠可飧，练水濯发明。一杯属君饮，及此天衢亨。达道须壮年，日月无留停。丈夫志有在，岂为春花荣。蹇予洛党裔，茕茕抱遗经。况生紫阳里，半世惭幽贞。习魔固有种，放罪容归耕。所愿天子圣，众彦登王庭。君行倘有合，凤鸟一日鸣。治教炳前烈，周道无欹倾。吾党重遗思，远大兹发萌。睽违意难极，斜阳下林坰。"}