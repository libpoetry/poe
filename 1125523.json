{"id":"1125523","title":"端叔奉诏还朝二首","dynasty":"宋","author":"袁说友","text":"清樽连日话辛酸，正为中年作别难。二十年间嗟契阔，八千里外得团栾。湖山觉梦俱萍迹，风月题诗遍锦官。一舸输君已仙去，微吟空抱屈平叹。万目环观一节东，江酣迟日漾春风。君王恨见严徐晚，廊庙方资稷契忠。四蜀正须烦笔下，一言知已定胸中。少焉我欲归田去，拭目期君鼎鼐功。"}