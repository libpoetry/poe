{"id":"700397","title":"秋居杂诗六首","dynasty":"明","author":"顾璘","text":"披襟临莽苍，览物玩芳华。庭宇清风满，琴尊逸兴赊。梁空归社燕，林煖缀秋花。却叹居年久，西飞白日斜。翠筱萦三径，金飙肃九秋。蛩声依废井，雁序落平洲。竹霭寒浮水，岚光晓近楼。蹇予幽兴远，踪迹转淹留。自谓浮生晚，何嗟未路新。驱车登古道，敛衽向时人。梦觉求衣早，愁深揽镜频。永言周道盛，谁见泣祥麟。冉冉旧林泉，风光满四筵。鸟啼连树响，鱼戏点波圆。方域文明昼，郊圻大有年。聊歌击壤曲，共和庆云篇。病却林塘爽，园扉尽日封。寒声连蟋蟀，秋色罢夫蓉。土木形偏野，云霞思颇浓。茅斋殊不恶，窗户引群峰。落景掩衡门，虚檐蚊乱喧。天空凉露早，月淡小星繁。帘晃兰膏烛，庭薰桂醑尊。悠然歌古调，何厌处山樊。"}