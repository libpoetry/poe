{"id":"621584","title":"望三山","dynasty":"明","author":"郭之奇","text":"若有人兮溯江干，阻长流兮心恻酸。舟三易兮旬四，春冉冉兮冬殚。何终风兮号怒，既北击兮东抟。曷飘飞兮杲杲，蔽若木兮跚跚。空馀晖兮波接，波蹀躞兮夕澜。方浟涣兮激涘，忽沮洳兮潮钻。同濊汤兮不息，吞吐久兮微安。舟子呼兮棹发，展余愁兮气宽。迟一苇兮所恣，眇三山兮入看。云蹇产兮俱岫，露厌浥兮其漙。嘒彼星兮三五，履我发兮月初冠。惊雁行兮未息，见牛喘兮啴啴。曾相随兮会少，甫一见兮欲残。始帝都兮生色，开天镜兮莫奸。浩淼莽兮如练，叠琇瑩兮相攒。烛东南兮佳气出，影近远兮人烟团。明百流之朝宗兮一志，见千峰之伏阙兮多端。固江山为有道兮葱郁，信龙虎所繇来兮踞蟠。岂波臣之骏奔兮敢后，维下风之羽翼兮实难。"}