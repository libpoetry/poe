{"id":"477538","title":"沔阳秩满北上汉水舟中感旧书怀却寄污郡诸寮友","dynasty":"明","author":"李濂","text":"我本山海姿，躬耕嵩少阳。八岁学籀篆，十岁《急就章》。孺小不知难，欲升钟索堂。波磔竟无成，临池心内伤。十五慕神仙，翘首蓬壶乡。丹炉伏龙虎，金书授琳琅。虚拟九转熟，白日云霄翔。异人不我遇，徒怀三花香。十八学击剑，雄雌带风霜。芙蓉起并舞，云日无晶光。世方泰阶平，屠龙谁荐扬。夜夜双紫气，空射斗牛旁。二十为时文，读书梁王台。花迎书院发，河绕石梁回。忆昔杜高李，曾此弄金罍。壁间旧题剥，千年我复来。长歌海月落，摇笔秋云开。三冬碧岩宿，岑寂良可哀。郡吏捧檄至，乡闱罗髦才。扬眉下台去，敝袍挟风雷。滥冠群英选，北上黄金阶。春官扫南宫，侍臣下三台。鸣钟放玉榜，曲江浪徘徊。自揣疏蹇甚，敢厕金闺游。春风辞汉殿，虎竹分南州。南州古鱼复，水石清且幽。苍山抱境转，碧水环城流。凫鸥狎几席，渔火明亭楼。地偏罕逢迎，讼简多夷犹。昨构仕学轩，虚窗俯云洲。前植两奇松，后栽几红榴。双鹤如我友，飞鸣意相求。轩中列图史，芸架牙签稠。夕阳吏人散，窅然似林丘。垂帘夜独寝，花气侵衾裯。惭无紫霞分，欣有白云讴。济济沔诸生，时时到厅事。我非草玄翁，汝奚问奇字。朱弦振《大雅》，绛帷演《易》义。绿鬟两蛮奴，焚香知客至。禽鸟作喜声，主人有佳思。五月荷花舒，锦绮张南湖。二三美寮友，邀我聊欢娱。双旌出郡府，五马嘶江郛。行厨逐飞盖，翩翩登画舻。箫鼓放中流，风流倾上都。攀花照绿水，恍在冰玉壶。酒酣挥彩毫，意气吞荆巫。虽为风尘宰，颇类烟霞徒。百姓误怀惠，四郊贼盗无。所嗟鸿水虐，田畴生鳖鱼。矫制屡发仓，蒙恩两蠲租。呻吟变讴颂，尽道今有襦。化俗景文翁，卧阁怀汲公。弦歌遍井巷，而回邹鲁风。三年郡秩满，比奏明光宫。留滞感岁年，书考悲无功。朝发七泽南，暝过三澨东。矶花炤玉辔，屿草留青骢。父老荷杖送，奔走村塾童。挥手谢吾民，无劳远相从。顾我素餐者，何裨尔疲癃。扬舲下汉水，遂与沔人别。荆门沾细雨，郢岸逢初雪。鲛女近有无，茜蛛远明灭。夜宿芦花丛，霜月半轮缺。征雁双双鸣，闻之五情热。眷念郡中友，高斋旅愁结。东皋红梅枝，春来为谁折。伤离偶感旧，薄游计良拙。孤怀夙自许，初志那堪说。我作五字谣，字字表情血。去住各加餐，慎勿音尘绝。"}