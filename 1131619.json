{"id":"1131619","title":"暮春偶成四首","dynasty":"宋","author":"廖行之","text":"残花自开落，迟日半晴阴。翡翠山容暗，蒲萄江涨深。绿杨浑作絮，黄鸟欲成瘖。春事今如许，谁能著酒斟。蒲渚生新涨，花蹊长绿阴。微风将暑至，一雨共春深。强聒燕何吻，卑喧蛙未瘖。有怀无可奈，吟兴发清斟。小雨纤纤润，轻云淡淡阴。溪光清绝处，山影翠微深。蚕市朝何寂，牛歌晚不瘖。高吟怜节物，合把酒尊斟。春色堂堂去，云容故故阴。情连芳草远，愁共碧波深。一雨能多久，鸣鸠只合瘖。杖头方寂寞，那得浊醪斟。"}