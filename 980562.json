{"id":"980562","title":"南门","dynasty":"宋","author":"晁说之","text":"今上元年九月初，正南门锁涩关枢。城上日出三丈馀，城下戢戢人嗟吁。最怜纵横荷菜夫，欲杀青茜成蔫烟。驴驼啮膝聚不驱，群鸡孤鹅鸣相呼。邈然不数半与猪，客子四散别门趋。逐臣过焉问何如，知者不告色不舒。或言上皇帝有符，北门不开留翠舆。金人忽屯城北隅，方今明日达聪俱。司门郎官上奏无，未几金人来坦涂。城南铁骑柴奚车，焚荡辅郡陵别都。衣冠南下满江湖，白头辞臣思献书。洪范灾异信岂诬。"}