{"id":"703010","title":"再叠前韵二首答雪湖","dynasty":"明","author":"谢迁","text":"湖头新涨拍天时，万口同声互出奇。硬语如闻独乐乐，微生容有不平私。松涛杂雨翻空远，池草经春入梦迟。寥落水乡人境别，且凭鼓吹代催诗。好音过耳及春时，直突声喧也献奇。居向水安如遁迹，鸣从天假岂营私。弄晴羞逐莺簧巧，出土宁同蚓窍迟。何幸遭逢归品第，斗鸡须藉孟韩诗。"}