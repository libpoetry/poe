{"id":"1126549","title":"续永叔归田乐秋冬二首","dynasty":"宋","author":"梅尧臣","text":"秋风忽来鸣蟪蛄，豆叶半黄陂水枯。织妇夜作露欲冷，社酒已熟人相呼。坎坎击鼓坐林下，醉去自有儿童扶。壮男独猎南山虎，中子已扱荒径狐。田家此乐乐有馀，食肉缉皮裘岂无。我虽爱之乏寸土，待买短艇归江湖。北风如刀割寒骨，谷已成囷不仓猝。任从密雪落交加，旋采乾薪烧榾柮。锄犁满屋牛在牢，鹅鸭乱鸣鸡乱发。割烹炊黍待邻叟，饱向茅檐閒兀兀。田家此乐乐无涯，谁道一生空汨没。公希平子定何如，我效梁鸿终适越。"}