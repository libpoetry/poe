{"id":"665370","title":"北雁步云词","dynasty":"明","author":"郑善夫","text":"昔我梦翼飞，去与王子亲。双双鸾凤箫，吹破缑山云。翻身大火坑，洗髓明河津。芔然驭白鹿，下宴瑶池春。枉驾雁宕阴，玄冥闭天阍。醉扫千文石，万劫留至文。只今灵峰洞，元气犹氤氲。悲歌草木偃，坐啸天地闻。归来铲光彩，大隐金马门。君看东方生，至人伏垢氛。讵罗不了道，一壑空云云。"}