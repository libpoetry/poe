{"id":"652990","title":"江雨轩为偶武翁赋","dynasty":"明","author":"谢晋","text":"云脚四檐垂，风涛隔幔帷。轩中人睡起，江上雨来时。淅沥篷偏响，纵横苇乱欹。渚鸥轻喜浴，汀树远含滋。南浦深三尺，东皋足一犁。桑鸠昏逐妇，秧马绿生漪。已断黄梅候，将临白露期。樯柖应被泽，絺绤恐相疑。润独琴书觉，凉先枕簟知。榜歌听渐杳，征棹去何迟。渺渺沧洲趣，溟溟湖海思。拟将蓑笠去，剪烛夜谈诗。"}