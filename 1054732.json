{"id":"1054732","title":"尉氏五题 其三 蓬池","dynasty":"宋","author":"黄裳","text":"旷野饮绿水，往往如具区。尉氏得此景，赐民非自娱。想成独乐戒，故能与民俱。阮籍方外豪，徘徊顾梁都。亦恐感嘉惠，岂特怀壮图。逸兴果何类，茫茫谁与拘。度量贮天汉，岂不容葭芦。兴废未始定，陵谷俄已殊。昔为凫鹥乡，今为狐鼠庐。厚泽瘗膏壤，能复滋耕夫。得利已足喜，怀古安用吁。"}