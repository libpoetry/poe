{"id":"1114870","title":"对春二首","dynasty":"宋","author":"李廌","text":"半阴半晴恼乱我，不禁春意惟殢春。黄莺丁宁舌初转，杨花轻盈来弄人。东家鞦韆多美女，舞腰娉婷衣金缕。彩索徘徊渐渐高，墙头见人羞欲住。柳下谁家薄媚郎，立马昂头不肯去。一点两点催花雨，章台走马无尘土。少年去老能几时，买笑金钱不须数。高阳酒徒多白发，长安佳妓今老妪。共君把酒莫厌多，作意彊作青春主。文章放行多气焰，笔画把捉无精神。愿得神王如六通，日写万卷酬青春。"}