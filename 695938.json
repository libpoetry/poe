{"id":"695938","title":"送朱僚长可大南归省觐司空公五首","dynasty":"明","author":"欧大任","text":"蓟门山色散浮云，谁谓春风此送君。策马都亭鞭更疾，路旁争看五花文。楚天西望逼匡庐，玉笥烟霞大保居。自昔韦贤辞相早，玄成偏受箧中书。齐鲁诸儒让石家，趋归先下里门车。五云驿近芙蓉嶂，何限庭前玉树花。曾记司空治水时，鱼台滕沛引流澌。转漕百万功非细，去读支河十丈碑。两岸青枫江水流，可堪烟雨宿孤舟。傥思西署同游客，回首金茎白露秋。"}