{"id":"1074724","title":"次韵端若再惠长句","dynasty":"宋","author":"周紫芝","text":"功名本是儿时事，过是悬知终少味。向来欲度骅骝前，无命能居百僚底。未容晚辈识风流，顿遣前贤隔生死。党狱十年犹未开，谗口嚣嚣苦相訾。且将皮里著阳秋，敢复眼前分浊泚。颜之厚矣终自羞，论少卑之人亦否。路逢俗士呼与言，公独未知其趣耳。无人为吊楚客魂，谁肯更作将军地。此心此语只自知，闻君足音惊且喜。词倾三峡颇壮观，气吞云梦真奇伟。时从雾豹得一斑，行看飞黄日千里。如君人物尚淹留，此事宁非肉食鄙。枘方虽自与凿乖，瓶竭那知是罍耻。一生恨未识荆州，万事政须咨伯始。忘形已自到尔汝，论事何妨杂嘲戏。人生一笑不易得，莫遣征航有归意。"}