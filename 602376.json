{"id":"602376","title":"送潘侍御去华赴谪岭南","dynasty":"明","author":"陈履","text":"君不见韩退之，潮阳一贬八千里。直谏惟知佛骨非，雄躯岂惮蓝关死。又不见唐子方，朝来抗疏夕投荒。豪吟慷慨过滩浦，不道英州是瘴乡。爱君忧国男儿事，世路艰难那复计。田郎欲绝邹生交，忠谊相期固宜尔。潘君才著惠文冠，立朝丰采动台端。批鳞偶触龙颜怒，谪居犹荷主恩宽。此时岭海地不恶，君去何须愁索寞。珠江秋水照人清，尘缨且向江头濯。粤王台高古木苍，韩山浈水遥相望。退之子方俱已矣，至今山水留辉光。知君到日耽吟眺，气吸沧溟喷南峤。登台长啸海天空，临风时把韩唐吊。"}