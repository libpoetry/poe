{"id":"684813","title":"杂记","dynasty":"明","author":"王彦泓","text":"敛笑防疑意绪谐，背人佯不隐红鞋。分明簇蝶低鬟畔，认得花纹细股钗。病榻香销半掩关，别离耽误一秋闲。近来本是梳头少，约髻红丝宛未殷。灯边调笑酒边嗔，寒透罗衫十月春。爱问插花时势样，阔眉松髻似何人。弄药争花语笑稠，忽然幽事到心头。眉尖怕被同袍觉，强作无愁倍是愁。青鸟闲将病耗传，惹伊愁绝转生怜。今朝教向当窗见，已试梳头晓镜前。墙阴绕遍却空还，烟树红扉不启关。解得檀郎生性否，暮钟时候怕身闲。暂见花间滴泪频，断肠滋味一番新。匆匆风影惊分处，尚自回头嘱付人。窄阑逢处不抬头，脸晕犹呈灭烛羞。翻忆未成欢爱日，一番相见一回眸。"}