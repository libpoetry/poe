{"id":"653032","title":"题画赠乡友朱景昭","dynasty":"明","author":"谢晋","text":"我本麋鹿俦，久居山水窟。十年走黄尘，双鬓生华发。愁来能自遣，画就即吟诗。兴至不可道，醉墨交淋漓。清风每盈襟，白云将随席。潇湘与洞庭，千里穷咫尺。东吴有佳士，观光来国都。手持一片玉，需我作新图。胸中有丘壑，肯为流俗写。感君交谊深，何吝重挥洒。青峦叠霄汉，绿树带烟霞。悠哉清绝地，彷佛似君家。君家吾住近，只隔东西水。林下草堂开，宾朋日延伫。投老恋乡土，每画想林泉。形泊不能往，空赋式微篇。"}