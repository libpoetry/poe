{"id":"1224056","title":"橘中篇","dynasty":"元","author":"杨载","text":"并海无山林，莽莽皆平畴。君家择地利，即此营菟裘。杂树作藩屏，青红间绸缪。其中植橘柚，拥蔽枝叶稠。盛夏开白花，朱实悬高秋。飞霜虐万物，寒风助飕飗。凌晨察变候，策杖巡维陬。是何黄金多，暴露宜藏收。采摘资众力，转输及他州。子长传货殖，谓此同列侯。上充国家赋，下贻篚筥谋。千缣可坐致，何必龙阳洲。"}