{"id":"1120585","title":"感秋杂兴十解","dynasty":"宋","author":"周密","text":"清映临澄渊，孤啸跻绝岭。片云开太虚，约略见秋影。铦飙刮浮翳，洗此玉万顷。飞冰点空青，淅洒发深省。千山脱木瘦，四壁号虫瘖。每于动静间，窥见天地心。水落泽国秋，荐稻登川禽。一醉吾事毕，毋作呜呜吟。露泫草并白，霜肃山弄黄。蜩螀底须哀，寒燠乃其常。蒲莲弄凉影，兰茝发野芳。独立天壤间，万籁供吟吭。语大类迂诞，语小徒咿优。据梧默不发，此心与天游。年运不假人，迅逝如川流。所叹道不昌，贫贱非所羞。冲风挟新寒，激射窗纸破。寸心集百忧，惊叹中夕坐。岂无激昂志，蹇步多跌蹉。平治付圣贤，白云政堪卧。翳翳萤影微，札札虫羽振。一雁从西来，坐觉秋事进。漫游亦何有，所得雪满鬓。老我一卷书，风灯剔凉烬。矮屋病秋暍，内热烧中肠。濯濯雨露姿，心眼生奇凉。乡来翕翕威，奄忽归何方。天时且如此，人事安可常。有有必有无，无无乃无迹。憧憧一世中，草草百年客。何能强解事，穿凿辨坚白。醉卧蓬荜秋，落叶深一尺。万壑开青瑶，一雨凉意足。空明发遐想，八极归一瞩。意行不知远，路转云几曲。悠哉复悠哉，孤吟伫秋绿。激激泉底石，谡谡松下风。天籁生泬寥，地籁号崆峒。清响来无时，吹万有不同。忽得千古心，元自一噫中。"}