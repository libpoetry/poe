{"id":"829083","title":"三十诗史（十四首选八）","dynasty":"清末近现代初","author":"朱青长","text":"钟山王气闇龙兴，竞有冰棺傍孝陵。不可以仙宁事鬼，罔谙于佛大驱僧。羞操尺匕从龙野，愿裹名花葬马塍。细检梁陈残稿子，六家人物可同称。祸局迁延入死途，泉台深唾老狂夫。蜗争水火千寻井，鼠将风雷六甲符。无所取材天地窄，同归于尽海闾枯。层城未死云英嫁，可识黄袍是唾盂。西湖波细涌神鳌，鹏翼摩云万里高。辇毂新诗墙有茨，河山妖孽地生毛。承天少读归牛史，卷土重寻命马皋。久阻江淮风雨恶，不知何日覆枭巢。九霄阊阖听天排，虎踞秦淮气象佳。甥馆歌残银汉曲，帝州花谢女儿槐。番楼突兀新妆阁，监石模糊古禦街。何北何南梁上屋，不如东去筑漳台。自卷愁心住锦城，休将时事问先生。长思割土终无取，久约还山未买成。列校两难分汉鼎，焚书深凿大秦坑。钱唐江上西泠月，独照归船大有情。玉垒春风百尺楼，秣陵烟雨六朝秋。双眸久湿千程远，二水中分万古愁。襟带支离明主陋，绮罗竿牍美人羞。台城旧有胭脂井，可酌清泉照好头。半壁河山旧姓孙，仲谋曾此问中原。斜阳草树宫人墓，社鼓神鸦蒋帝魂。大有新词留北固，也穿黄叶访南村。自从一拜高陵后，久已无心向北门。大略雄才自古难，朝班新改作奇观。民生戚戚千言伪，国丑鳞鳞万纸弹。新鬼两模皇帝制，故人争拜圣贤官。恒河无量诸天佛，一现昙花转眼残。"}