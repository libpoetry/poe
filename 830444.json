{"id":"830444","title":"月夜闻笛","dynasty":"清末民国初","author":"宋育仁","text":"嶰谷幽篁啸风雨，孤生童童音独苦。伶伦截管象龙吟，吹满阳柯散阴羽。流传世上知音稀，今夜月明吹者谁。沈吟压抑断还续，悠扬满野幽且悲。春莺百啭清如水，孤鹤移巢中夜起。幽闺思妇忆关河，下国迁臣去乡里。众山籁静寒乌栖，此时呜咽遂成啼。凝心寂听起吟望，怆然怀古沾裳衣。在昔公孙裁律管，?统黄钟众清满。音清易苦感人情，缠绵发爱方思返。堪嗟古乐尽销沈，谁知声理感人深。琴谱广陵成绝响，笙吹鸣鹿断和音。惟留一笛调馀龠，无复中和尚苦吟。婵媛伤抱思轩梦，雅骚幽怨无人重。省识劳思万古情，何时吹万群方动。"}