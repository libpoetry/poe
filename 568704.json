{"id":"568704","title":"二友篇 其二 吾弟学宪世懋","dynasty":"明","author":"王世贞","text":"吾弟一世才，孝友复天性。感慨家难余，需徐傲时聘。兴文良郁跂，流翰亦彪炳。熟复循吏篇，所莅必响应。人诵关西学，家传豫章政。一戢秾艳规，夷然遂无竞。稍阑坟素业，颇寄农圃兴。所患余有身，衰来遂为病。起色待尔发，肉枯宁天幸。窃从毛君教，相将访真境。"}