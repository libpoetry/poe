{"id":"1123075","title":"再游岳麓示法光其邻道林人言陶士衡旧居也五绝","dynasty":"宋","author":"胡寅","text":"雄城千雉压江横，倒影蛟龙十里明。欲倚危栏舒远眺，东风无力暮云平。火宅清凉定几时，三车门外世终迷。青莲绀宇凭何住，片雪红炉只自知。楼船东下启扶桑，千古英明日月光。未必此心如古井，且应苍桧比甘棠。旧诗不省作何言，新句无奇墨乱翻。要是云山通宿契，故将文字寄深论。草堂何日傍云根，借问邻家两足尊。欲买渔舟系江树，先凭屐齿记苔痕。"}