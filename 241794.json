{"id":"241794","title":"和陈大监·君不见汉业已定犹勒兵","dynasty":"宋代","author":"周麟之","text":"君不见汉业已定犹勒兵，白登坐困师无名。席门先生计无误，黠虏不得窥平城。论功自合班人杰，盖世拔山威尽折。漫夸勋业是韩彭，我出六奇秦项灭。后来汉道如衰周，德尊一作陈太丘。二方相断厉名节，不顾羔雁真善谋。雪霜贸贸年芳改，凛凛松先见风采。豺狼当路狐狸号，独有孤鸿横四海。至今逸韵传清商，云和之瑟弦高张。耳孙磊落天下士，大才有出皆其长。胸中万卷饶丘壑，鲜取遗音叩寂寞。一朝解组又弹冠，出处无心付天乐。"}