{"id":"701415","title":"龙冈张年兄分别德州赋二律","dynasty":"明","author":"黄廷用","text":"京师一别几相失，坐忆前程得见君。月下传书犹隔岸，晓来晤语到斜曛。百年萍梗何时合，万里关川此日分。预卜太平调鼎暇，登楼遥望越山云。与君曾醉琼林酒，回首芳春三十年。却忆论心匪旦暮，可堪分手各云烟。冰胶尽舫离情合，风拂行旌别绪牵。未必此生无再会，壶公缩地为谁缘。"}