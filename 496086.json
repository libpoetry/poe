{"id":"496086","title":"大江东去 其十一 壬寅秋南归登金山作","dynasty":"明","author":"夏言","text":"砥柱乾坤，镇长江、万古中流独立。横遏惊涛排骇浪，直负擎天巨力。吞吐云烟，奔腾月日，壮观东南壁。三山海上，孤根不与同植。蛟宫贝阙玲珑，海色浮空，日抱鼋鼍出。人代光阴如一瞬，只有沧波不息。吞海亭前，江天阁上，目送飞鸿翼。振衣长笑，墨笔醉洒岩石。"}