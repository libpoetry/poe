{"id":"2012","title":"城南亭作","dynasty":"唐代","author":"张说","text":"珂马朝归连万石，槊门洞启亲迎客。北堂珍重琥珀酒，庭前列肆茱萸席。长袖迟回意绪多，清商缓转目腾波。旧传比翼侯家舞，新出将雏主第歌。汉家绛灌馀兵气，晋代浮虚安足贵。正逢天下金镜清，偏加日饮醇醪意。谁复遨游不复归，闲庭莫畏不芳菲。会待城南春色至，竟将花柳拂罗衣。"}