{"id":"924445","title":"次子瞻夜字韵作中秋对月二篇一以赠王郎二以寄子瞻 其一","dynasty":"宋","author":"苏辙","text":"平明坐曹黄昏归，终岁得闲惟有夜。已邀明月出墙东，更遣清风扫庭下。城上青鬟四山合，门前白练长江泻。谁家高会吹参差，邻妇悲歌舂罢亚。二年忧患今已过，一夜清光天所借。西京诗句出苏李，南国风流数王谢。已随孤棹去中原，肯顾新科求上舍。读书本自比嵇锻，学剑要须问曹蔗。清觞滟滟君莫违，佳句骎骎予已怕。狂夫猖狂终累人，不返行遭亲党骂。"}