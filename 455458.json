{"id":"455458","title":"望海潮 成纲老属题东张务晚荷","dynasty":"当代","author":"张力夫","text":"京津门户，幽燕故地，葱茏韵绕廊坊。初晓雁横，中秋雨霁，寻花更向东张。湖水即沧浪。看露莹翠盖，风舞霓裳。试放兰舟，藕田深处载清香。当年旧事难忘。苦英雄逐鹿，辽宋开疆。荣辱万端，兴亡一瞬，蒹葭乱曳斜阳。诗客且疏狂。负九州盛世，终日浮觞。相约今宵，醉烧明烛照红妆。"}