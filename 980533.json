{"id":"980533","title":"连日与性之王君谈遽来告别因作","dynasty":"宋","author":"晁说之","text":"许州秀才周若蒙，星官占罢泪无从。欧阳公死不过夏，天上文星已告凶。常秩王回暨姚辟，排斥先儒不少容。回第曰向窃笑之，问学文章众所同。识此二事王氏孙，酸枣先生称祖翁。先生易老净肇乐，晚奏象系明光中。清净之化浃百年，寡欲爱民自祖宗。潜仁蓄德流必远，譬如乔岳生寒松。天之生材弗浪与，不世其美安得雄。君之积学万石簴，笔力仍关千石钟。遑遑欲谈谁听此，秋江好渡多柔风。"}