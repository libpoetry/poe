{"id":"543680","title":"题赵相国斋头中天一柱图","dynasty":"明","author":"胡应麟","text":"老干凌空舞秋色，大泽龙蛇耸千尺。何年夸父移昆崙，撑拄东南半天碧。画师名姓闻国初，郭熙远裔留荆吴。平生画松三百本，此图卓荦传皇都。丈八桑皮白云蓊，落墨含毫势生动。恍忽秦时大夫五，其一飞来挂高栋。崚崚皱鬣横崔嵬，霜皮何止四十围。绝壁孤悬蔽岩岫，太空直上挐云雷。松下为谁独箕踞，白眼科头坐深树。迥疑叔夜挥五弦，目送飞鸿暮来去。毕宏韦偃纷难俦，生枝秃蘖惊凡流。笑杀杜陵褐衣破，拮据绢素摹青虬。黄扉元老真柱石，落落岩廊为时出。朝端祇服公旦勤，海内浑忘帝尧力。念年怀山归梦长，一朝睹此神扬扬。纵横丽句洒胸臆，如椽巨笔垂琳琅。回望兰阴旧松径，几欲乘风赴清荫。畴当大厦庇寒饥，孰向明堂佐神圣。踟蹰且阅三万秋，蟠桃岁岁红丹丘。八蛮顿颡九土服，剡溪却泛鸱夷舟。巀嵲芙蓉乱峰紫，涌雪餐霞伴周史。无劳辟谷追前人，自是重来赤松子。"}