{"id":"171100","title":"无月不登楼·池塘生春草","dynasty":"宋代","author":"王质","text":"池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毡消白。却有青钱，点点如积。渐成翠、亭亭如立。汉女江妃入奁室。掰破靓妆拥出。夜月明前，夕阳敧後，清妙世间标格。中贮琼瑶汁。才嚼破、露飞霜泣。何益。未转眼，度秋风，成陈迹。"}