{"id":"727685","title":"采莲曲","dynasty":"清","author":"柳是","text":"莲塘格格蜻尾绿，香威阴烬龙幡曲。兰皋欹雀金鳞浓，水底鸳鸯三十六。捉花雾盖凤翼牵，蜂须懊恼猩唇连。叶多蕊破麝灶消，日光琢刺开青鸾。麒麟腰带鸭头丝，银蝉佶杂蛾衣吹。郎心清彻比江水，丁香澹澹眉间黄。粉痕月避清濛濛，大露寒森迸珠网。藕花欲落丝暗从，锦鸡张翅芙容同。脉脉红铅拗莲子，波石溅秋罗衣。胭脂霏两俨相加，云中更下双飞雉。"}