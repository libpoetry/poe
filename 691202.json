{"id":"691202","title":"春日王侍御君衡招同韩孝廉孟郁饯别珠江晚移舟重酌海印东楼席上分赋得更渔二字","dynasty":"明","author":"李孙宸","text":"三年岭海见澄清，多暇还深恋别情。风采君元千法象，才华吾愧梦长庚。潮生岛屿千帆转，日暖烟花万壑明。春服莫疑成太早，阳春先自和歌声。久从湖海乱樵渔，乍别烟霞思未舒。愧向社莲论小草，漫劳骢马秣征车。春流鼓棹搴芳杜，夜月登楼啸绮疏。胜会千秋良不易，可能杯酒不踟蹰。"}