{"id":"719719","title":"淘鹅谣代渔童作","dynasty":"明末清初","author":"屈大均","text":"水流鹅，莫淘河。我鱼少，尔鱼多。竹弓欲射汝，奈汝会逃何。尔逃河，莫淘河。尔淘河一日，使我三日鱼不多。养鱼在颔下，不食奈鱼何。没水取鱼好，慎莫竭我小盘涡。吁嗟淘河，鱼奈尔何。鱼师不畏，畏尔淘鹅。尔沉少，乃沉多。吾将废网罟，与尔随流波。取鱼尔颐下，杀汝祭蛟鼍。"}