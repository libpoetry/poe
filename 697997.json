{"id":"697997","title":"北司狱中用苏长公韵二首 嘉靖甲寅秋秋曹檄捕豪校某因获罪东湖翁劾执坐死赖元老科台之力仅复瓦全垂死中时泄幽悃","dynasty":"明","author":"赵完璧","text":"直从枯槁探阳春，翻作冥投却殒身。地下不惭今日鬼，天涯望绝故乡人。独知心上原无累，岂信人间更有神。松菊海边千里恨，残魂零落更何因。金吾肃穆晚风悽，玉漏迟迟银汉低。何意微躯投猛虎，秪缘薄禄混群鸡。如弦速患思先哲，绕指全身负拙妻。或觊一生濒万死，渔樵云水任东西。"}