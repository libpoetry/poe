{"id":"784165","title":"折杨柳行","dynasty":"清","author":"李锴","text":"惠逆凶吉从，匪以人事配。大道昧于蒙，多令亡故态。泰伯称至仁，一止嗣谁夺。回也踵圣轨，厥终丽夭罚。伋子不逃死，与寿同并命。伯奇以孝章，厥考非不令。申徒昔蹈河，三闾亦怀沙。奢突不旋踵，罹毒理则那。孔仪交优游，冶死已有馀。囊瓦秉国程，宛爇已不居。君一臣则二，大易精义昭。扶抑每不胜，天道时增忧。"}