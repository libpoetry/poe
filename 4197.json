{"id":"4197","title":"赠别于群投笔赴安西","dynasty":"唐代","author":"刘长卿","text":"风流一才子，经史仍满腹。心镜万象生，文锋众人服。顷游灵台下，频弃荆山玉。蹭蹬空数年，裴回冀微禄。朅来投笔砚，长揖谢亲族。且欲图变通，安能守拘束。本持乡曲誉，肯料泥涂辱。谁谓命迍邅，还令计反复。西戎今未弭，胡骑屯山谷。坐恃龙豹韬，全轻蜂虿毒。拂衣从此去，拥传一何速。元帅许提携，他人伫瞻瞩。出门寡俦侣，矧乃无童仆。黠虏时相逢，黄沙暮愁宿。萧条远回首，万里如在目。汉境天西穷，胡山海边绿。想闻羌笛处，泪尽关山曲。地阔鸟飞迟，风寒马毛缩。边愁殊浩荡，离思空断续。塞上归限赊，尊前别期促。知君志不小，一举凌鸿鹄。且愿乐从军，功名在殊俗。"}