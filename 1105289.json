{"id":"1105289","title":"野步","dynasty":"宋","author":"方岳","text":"秋风欲下题诗叶，午枕初醒破闷茶。六七里行溪诘曲，二三子共酒欢哗。乾坤何似一传舍，日月不停双转车。富贵政妨人作乐，抵须辛苦问乘槎。云埋莎径閒看竹，瀑煮松风旋作茶。山骨未如诗骨瘦，涧声欲乱语声哗。相逢杯有友名玉，所恨坐无人姓车。到手新诗遣谁写，惊鸦栖壁落枯槎。"}