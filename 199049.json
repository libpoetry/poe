{"id":"199049","title":"听鹊寄家人","dynasty":"宋代","author":"曾巩","text":"鹊声喳喳宁有知，家人听鹊占归期。物情固不等人事，尔意自惊思别离。秋花粲粲正可爱，黄菊芙蓉开满枝。春枫千树变颜色，远水静照红霞衣。梧桐杨柳岂知数，沙步露冷银床欹。新黄暗绿各自媚，烂漫未减春风时。谁言秋物不可赏，人意自移随盛衰。山田正冷酒味美，禾黍半收鸡雁肥。霜梨野栗处处有，雪蜜荐口清香随。乡园物物可想见，我意只随魂梦飞。家人未用占鹊语，应到归时春亦归。"}