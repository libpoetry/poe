{"id":"141664","title":"送赵仲达","dynasty":"宋代","author":"王之道","text":"人生邂逅非偶耳，一面岂容轻愠喜。白首如新倾盖欢，谁解乘閒究斯理。君家江南我江北，南北相望殆行千里。惠宠顾我端有由，衰滞不应能致此。为言前岁在金沙，幽讨穷探遍山水。论文获与阿逢游，賸馥残膏丐犹子。是行来赴徐卿召，昨日扁舟方戾止。阿逢闻是公僧弥，予乃阿逢门下士。知公閒放今杜门，所舍与公殊密迩。何妨旦夕侍杖屨，执经仍与诸郎齿。过从弹指见周星，入室芝兰被遐远。须知四海皆兄弟，高义似君谁可比。徐卿报政趣归朝，画鷁高樯舣江涘。明朝车骑遂东还，有便时时遗双鲤。"}