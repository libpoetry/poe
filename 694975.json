{"id":"694975","title":"喜归吟二首","dynasty":"明","author":"庞嵩","text":"五十年来渐觉衰，炼磨筋骨强撑持。空怀尽瘁功犹拙，颇解知非过每滋。执法有时偏自信，论心千古更谁欺。国恩深处惭无报，赢向朱明慰所思。七洞从今适所归，山光物色旧依依。云收雨歇黄龙伏，天霁樊开白鹤飞。漱石齿沾玄酒淡，括囊弦静太音稀。仙群定合饶予懒，得振衣时且振衣。"}