{"id":"764335","title":"念奴娇 其九 读季希韩十词赋赠，次希韩读《炊闻词》见柬韵","dynasty":"清","author":"王士禄","text":"新词授我，讶笔端出没，蛟泅龙洑。直得苏家读史法，把酒灯前豪读。如此佳人，平生觅句，定耻双眉蹙。嵚崎历落，笑他周柳轻俗。自愧兴寄颓然，声如秦缶，那得同哀玉。笔纵不停文不点，只是枚皋拙速。何似君家，临风振响，韵胜丝兼竹。老夫辟舍，合居季野牛屋。"}