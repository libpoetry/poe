{"id":"709008","title":"多丽  云母灯","dynasty":"明末清初","author":"曹溶","text":"小庭前，象板瑶樽齐设。纳新凉、宜呼蜡炬，半遮无碍清澈。是何人、巧装密钉，一层云、一层明月。掠取余英，群仙餐粉，斸来幽洞，九枝叠雪。总贪看、素光千片，宁使好山缺。浑拟向、绡衣对舞，玉琢宫阙。恨刚被、屏风隔断，又添朱火高揭。巧藏身、众中偷觑，历历欢场助愁绝。劝惜兰膏，护开花蕊，防他流泪易销歇。夜深也、寸心灰后，还有留髡物。催移去、双影半昏，莫照罗袜。"}