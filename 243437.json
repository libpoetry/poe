{"id":"243437","title":"答诸友·之子词场无敌手","dynasty":"宋代","author":"于石","text":"之子词场无敌手，骑麟翳凤集北斗。藉藉人间月旦评，滔滔笔下风涛吼。方抟扶摇九万里，可速则速久则久。文章何止拟相如，政事亦堪修冉有。回首落日烟尘昏，满眼风寒沙石走。老天应未丧斯文，君子固宜知所守。刀以銛而缺，砚以钝而寿。名高多谤毁，女妒无妍丑。乃知明哲可保身，安用嚅唲浪开口。悠然一笑对南山，壁上有琴樽有酒。"}