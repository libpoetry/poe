{"id":"814696","title":"曹仁宪谨荣寿七言排律","dynasty":"清","author":"郑祥和","text":"当日儒坛领袖先，蒲轮捷贲出鸣弦。原丰舆颂周衢里，琅峤讴思遍陌阡。仕路超群秋鹤立，官阶接踵晓莺迁。苍生久系胸间地，素志常忘郭外田。淡水藻芹叨灌溉，紫陵松竹倍延绵。青灯续带耽书味，白昼垂帘契道缘。别样聪明如雪净，几分严厉等霜坚。讲论要抉程朱粹，报最端推召杜贤。健令廉能都绝俗，仁人慈惠本天然。降申洵是嵩灵毓，问亥应逢绛县传。绕膝承欢兰并秀，齐眉合庆案相连。定知弧设重阳后，雅有花开晚节前。泽布甘堂三十载，祥徵椿树八千年。莼羹微动琉璃盌，蓬饵初登玳瑁筵。器量声名兼福命，文章经济又神仙。岁星此度瞻南极，翘首奎躔达斗躔。户诵家弦孰主持，为民父母更为师。洛川从昔多名宿，闽海于今广教思。所愿淳风蒸近古，频将化雨溥无私。孝经亲写河间字，书院勤颂宋代规。案牍岂容滋蠹弊，琴堂并可坐皋比。春生足下耆而艾，味在胸中乐不疲。觉世蒙都求我告，禔躬清且畏人知。长才非独羊先牧，雅度惟令鹤与随。墐蛰沾仁符月令，丝骐著范谱风诗。诞辰政听庚辛暇，典午筹添甲子奇。马帐藉倾黄菊水，兕觥新佐紫霞卮。钧天律吕闻盈耳，载路歌声祝介眉。待看鹿鸣重宴日，正当鸠杖早朝时。福星高映文星朗，心术精参治术宜。瀛岛黍苗凭渥遍，怀州桑梓乞归迟。儒林道学兼醇吏，三传公该一传垂。"}