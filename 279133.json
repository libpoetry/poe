{"id":"279133","title":"八声甘州·感南中事赋春水","dynasty":"现代","author":"周岸登","text":"听涓涓暗响度冰澌，春溶赤阑桥。正销魂南浦，凌波雒步，捐佩湘皋。干尔东风底事，皱了一江潮。休遣迎桃叶，愁打兰桡。谁破蓝光千顷，是翠禽偷下，惊散鱼苗。乍流红轻漾，知妒雪初消。误倾城、横波眉黛，定有人、飞泪湿龙绡。湔裙侣，试蘋花唱，怨断今朝。"}