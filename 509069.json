{"id":"509069","title":"善庆堂为祝大参赋","dynasty":"明","author":"韩雍","text":"玉音褒先德，华扁侈上恩。揭之君子堂，瞻仰无朝昏。我闻先大夫，德善夙所敦。积累既云厚，衍庆遗后昆。卓哉人中英，擢第登黄门。献纳著劳绩，进秩参名藩。政成帝简知，封制出天阍。荣恩不及养，此恨那可论。羹墙见形容，水木思本源。流泽不可忘，扁此示子孙。子孙亦知感，孝养隆所尊。题诗表世美，声光耀乾坤。"}