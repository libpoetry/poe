{"id":"1252158","title":"假馆武当宫承舒庵赠诗次韵奉谢二首","dynasty":"元末明初","author":"丁鹤年","text":"一归琳馆即逍遥，无复驱驰混市嚣。载酒每承文士过，斗茶频赴羽人邀。三清风露从天下，五色云霞匝地飘。匡坐不眠神益正，静听笙鹤度中宵。去天尺五去人遥，地位清高隔世嚣。秘阁校书多考索，初筵设醴重招邀。每看赋雪才无敌，便觉凌云气欲飘。枉骑敢烦临暑夕，拿舟或可候寒宵。"}