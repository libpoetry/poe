{"id":"1125570","title":"寄于忠父先生","dynasty":"宋","author":"袁说友","text":"天教英雄声名好，满眼看渠腾蹋早。吁嗟世事暗如漆，虞卿穷困刘蕡老。平生翰墨弥九州，丰城埋剑干斗牛。一官了不受羁束，婆娑风月聊归休。天欲成之烦一蹶，子美东屯笑耕月。诸山摇落不成林，看取孤松岁寒发。西湖十顷玻璃风，酒阑豪气诗千筒。请君流水照冰雪，长鱼岂与虾蚬同。诗来已报平安好，犹恨得公诗不早。忽闻单舸下沧浪，却喜此翁元未老。折腰耐辱来皇州，大手妙割无鸡牛。平生拄腹五千卷，百未一究真难休。我昔从之曾竭蹶，刮眼期公空岁月。老来犹足举千钧，岂是周郎独英发。苕溪猎猎蘋花风，溪楼万瓦如铺筒。未须黄帽催归去，尊酒一笑期君同。"}