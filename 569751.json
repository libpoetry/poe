{"id":"569751","title":"唐人有画葛稚川移居图者与妇各骑一觠角牛前后五白羊从之一赤脚担装又一少女从之手携束书且行且读妇所乘牛背大幞一婴儿在焉其用笔颇雅劲山谷老人书七言律于尾似不能悉稚川事故为补题一首","dynasty":"明","author":"王世贞","text":"勾漏归来里舍亡，山中丹井未全荒。骑将老子双青犊，叱得初平五白羊。宅相婴儿似南海，徒行少妇学东方。刀圭纵有难从乞，祗要姑姑艾一囊。"}