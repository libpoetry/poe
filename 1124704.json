{"id":"1124704","title":"饯上饶推幕叶西涧召为国子录二首","dynasty":"宋","author":"徐元杰","text":"魁耀来从古赤城，三年冰水一般清。莲池婉婉中流砥，米廪行行要路程。悟主谠言须启沃，康时伟业待恢宏。却惭疏窳深知遇，别后音书等弟兄。客有携来端水珉，天然中界玉圭形。送君早入薇垣紫，结劄先登藜阁青。要看濡毫香典籍，直须提笔福生灵。端凝正笏如山立，匪石斯心社稷经。"}