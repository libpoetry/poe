{"id":"820952","title":"倦寻芳 雪残写感","dynasty":"清末近现代初","author":"郭则沄","text":"斗蛾戏罢，眠鹤醒初，人在琼馆。晃梦东风，偏又絮痕吹断。舞袖来迟临笛怨。吟栏偎久呼杯懒。引遥情，怕银铺碾碎，画轮催转。甚弹指、飞鸿轻散。林表量寒，愁共深浅。缟袂归时，何处梦云堪恋。逝水销沈呵壁泪，空花颠倒登楼眼。检梅尘，枉低徊、谢娘庭院。"}