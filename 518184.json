{"id":"518184","title":"送金仲远调迁大同卫掾","dynasty":"明","author":"唐文凤","text":"龙湾江头闻蹋歌，送行将柰离愁何。离愁自深酒力浅，情比杨花飞雪多。杨花飞雪雨初洗，离人欲去行复止。大同遥遥西北天，边尘不惊严虎垒。戍屯知有张将军，将军猛气凌秋云。去年坐镇滁阳卫，今年承恩威远闻。幕府金郎总才彦，婉画奇勋刀笔健。人生要在心相知，青眼相看忘贵贱。太行渺渺千里途，雁门关西黄草枯。番儿晓咽银觱篥，羌女夜煖红氍毹。柳营肃令常镇静，霜冷月明角弓劲。他时考绩赴铨曹，报最应能赞军政。我留子去休迟迟，丈夫岂学儿女悲。秋鸿归飞有寄字，为言别后长相思。"}