{"id":"1086130","title":"过瑞安","dynasty":"宋","author":"王十朋","text":"我家古乐成，老未识安固。偶把清源麾，首问南塘路。解维日已晏，入境天欲莫。张子自陶山，扁舟惠然顾。沈君壮年别，相见发垂素。访旧多不存，来观莫知数。平原二十人，邂逅喜相遇。谓我宜少留，欲敕不腆具。我驱不敢疾，曲为一宵住。临江有高阁，登览可以赋。澜同孟子观，目作少陵注。灯火照鱼龙，谈笑惊鸥鹭。衔杯乡意浓，窃食君恩误。晨起酒未醒，潮来报催渡。"}