{"id":"1079131","title":"秋日行","dynasty":"宋","author":"朱淑真","text":"萧瑟西风起何处，庭前叶叶惊梧树。万物收成天地肃，田家芋栗初登圃。杳杳高穹片水清，一点秋雕翥云路。凄凄空旷雨初晴，凉飙动地收残暑。高楼玉笛应清商，天外数声新雁度。园林草木半含黄，篱菊黄金花正吐。池上枯杨噪晚蝉，愁莲蔌蔌啼残露。可怜秋色与春风，几度荣枯新复故。"}