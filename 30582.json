{"id":"30582","title":"采茶歌·天柱香芽露香发","dynasty":"唐代","author":"秦韬玉","text":"天柱香芽露香发，烂研瑟瑟穿荻篾。太守怜才寄野人，山童碾破团团月。倚云便酌泉声煮，兽炭潜然虬珠吐。看着晴天早日明，鼎中飒飒筛风雨。老翠看尘下才熟，搅时绕箸天云绿，耽书病酒两多情，坐对闽瓯睡先足。洗我胸中幽思清，鬼神应愁歌欲成。"}