{"id":"1105427","title":"小集垂丝海棠下","dynasty":"宋","author":"方岳","text":"春风定何物，所至成芳妍。墙阴树憔悴，宁识岁月迁。今晨步吾屧，珠缨粲红鲜。馀酲不胜扶，背面低晴烟。风日不贷人，坐恐随翾翩。强起从吾游，一笑俱嫣然。酌我紫金盏，醉此红玉蕤。为经老天手，元气之所滋。万生有不齐，时至俱纷披。一一得自性，亦岂造化私。君看枝上花，荣落方自兹。所可必者性，不可违者时。"}