{"id":"1077548","title":"次韵李似表县丞出示游西湖古风二首 其二","dynasty":"宋","author":"李纲","text":"李侯嗜学古，馀事皆远屏。昂昂鸾鹄姿，岂与凡禽并。捧檄来南州，初识浙江境。寻盟款吾庐，不待日中定。从容叩所得，响答如汲井。时方罗俊乂，宁久淹簿领。清秋雕鹗飞，大道骅骝骋。词章尤激昂，笔力可扛鼎。虚堂纵谈笑，霜月挂金饼。夜阑言愈微，至味嚼佳茗。古来会合难，岁月积俄顷。愿子谨所之，万里路方永。吾衰老閒旷，轩冕志已冷。栖迟丘壑间，此兴良自肯。他日来相遇，梁溪寻钓艇。"}