{"id":"298442","title":"南浦·落月","dynasty":"清代","author":"庄棫","text":"落月转回廊，照镜台、翠眉深夜人静。相对不成眠，珠帘放、参差縠纹交并。玉钩斜处，鬓丝飘拂休回省。乍离碧海才一眩，行遍雕梁藻井。初三下九佳期，枉旧曲侬翻，新妆自整。心事诉姮娥，游仙梦、还被落红吹醒。春将去也，博山炉袅沉檀冷。看他三五团栾候，佳约终宵欢永。"}