{"id":"1071684","title":"善相陈君持介甫子瞻手字示予戏赠短歌","dynasty":"宋","author":"韩驹","text":"古来相马失之瘦，仲尼亦作丧家狗。唇红齿白痴小儿，不羞障面欺群丑。鹤冲居士术如神，东走梁宋西峨岷。诸公蹭蹬未遇日，坐中知是非常人。只今白发无馀产，短褐逡巡列侯馆。世人胸中无黑白，不知居士明双眼。嗟予尘貌天所付，不须强觅封侯处。书生只倚一片心，他日相逢记裴度。"}