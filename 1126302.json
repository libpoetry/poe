{"id":"1126302","title":"阳春歌二首","dynasty":"宋","author":"曹勋","text":"草木荣兮春归，桃李芳兮菲菲。彼日月兮如驰，人生行乐兮能几时。上林池馆变荆棘，姑苏台榭游狐狸，人生行乐兮能几时。能几时兮可奈何，当歌莫惜朱颜酡。汉家离宫三百所，高捲珠帘沸箫鼓。车如流水马如龙，兰麝飘香入烟雨。通衢夹道起青楼，金马铜驼对公府。五侯同日拜新恩，七贵分封列茅土。玉窗朱户尽婵娟，丝竹声中喧笑语。玳筵珠翠照樽罍，继烛临芳醉歌舞。醉歌舞，醉歌舞，天长地久无今古。"}