{"id":"823520","title":"解语花 螺川写韵图，次周清真韵","dynasty":"清末近现代初","author":"吴湖帆","text":"螺痕漾月，秀色餐霞，钗鬓神光射。凤檐鸳瓦。迎归燕、卷起翠帘莫下。风流俊雅。初可可、词心恰把。调粉脂、一点灵犀，浅逗芳菲麝。曾共西园醉夜。记花娇人倩，红袖扶冶。漫题诗帕。还凝伫、过眼艳阳驰马。才华称也。犹想见、旧时王谢。谁伴伊、清梦閒情，嬉水采毫吟罢。"}