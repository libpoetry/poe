{"id":"1131833","title":"齐子馀侍郎挽诗","dynasty":"宋","author":"蔡戡","text":"玉笋班中第一人，堂堂风采照公卿。箕裘四世儒科贵，簪橐三朝法从荣。广厦细旃多启沃，黄扉青琐罄忠诚。经纶未了犹遗恨，信史空留后世名。哀荣终始冠当时，何况人生七十稀。岘首正思羊叔子，宣城还忆谢玄晖。松阶方俟甘泉对，蒿里俄惊朝露晞。他日西州忍重过，为公回首一沾衣。"}