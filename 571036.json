{"id":"571036","title":"云庄歌","dynasty":"明","author":"符锡","text":"东湖水落秋向分，湖上青山御白云。诛茅选胜宋公子，萧洒芙渠出清泚。爱看白云湖上眠，春花秋月自年年。人云真率竟两忘，定谁为主云为庄。主人朝耕还暮读，白云只就檐端宿。扶摇昨夜拉行雨，云归汗漫□无语。主人欲问云掉头，管城既邈鸿蒙愁。至理谁将合大和，风愆雨伏君谓何。安得同君弟与兄，共乘肤寸游太清。旱则与雨潦则止，丰亨九土含灵喜。云归云归湖上秋，还逢弟劝与兄酬。人生舒卷在合意，贵富何必曾封侯。"}