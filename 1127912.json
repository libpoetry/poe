{"id":"1127912","title":"恭和御制玉津园宴射","dynasty":"宋","author":"曾怀","text":"名园佳气霭非烟，冠佩朝宗似百川。五品并令陪宴射，四鍭端欲序宾贤。恩涵春意鱼翻藻，威入秋声雁落弦。竣事更容窥典雅，宸章应陋柏梁篇。江山秋日冠轻烟，别苑风光胜辋川。位设虎侯恢盛典，枝穿杨叶校名贤。礼均湛露宣飞斝，乐奏钧天着发弦。圣主经文与纬武，全胜巡幸射蛟篇。"}