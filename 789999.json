{"id":"789999","title":"题如皋汤敬亭太守日涉园","dynasty":"清","author":"何栻","text":"三十三峰梦中绿，猿鸟怨人归不速。钓游最忆君山麓，万本寒梅百间屋。泉石新奇五丁凿，琅嬛割地分曹读。芸叶梅花同一馥，三世林居岂非福。在山泉清出山浊，草堂忽被移文逐。绝倒东方一囊粟，可惜云窝眠未足。一日违山十年俗，扬州台沼遥相属。冒家水绘知名独，名士名园映江曲。桥梓风流殊卓卓，二百年间无与角。君乃肯堂歌式谷，浮柹塞江新卜筑。丹垩量材中华朴，古来继述难于作。祖砚父书谁不怍，况以馀功缵林壑。水范山模修短蒦，长安尘土眯人目。睹君手记瑩如烛，细字蚕眠匀一蔟。结撰精心影楼阁，摹绘烟霞不嫌酷。衡宇周袤径综错，廊庑轩庳室凉焕。左襟右带宜村郭，山骨云根日雕琢。环石嶙嶒孕华岳，小有洞天三十六。嘉树婆娑互枝格，万草千花香簌蔌。时汲红泉莳仙药，点缀禽鱼任飞啄。锦鳞晴曝缟羽浴，有情未肯冥鸿鹄。无侣谁能及麋鹿，野趣天机日翔跃。暂狎迦陵悟濠濮，中有邺候三万轴。百家琐碎兼收录，绿天种纸纷成幅。泼墨摊书从所欲，农圃暇时宜可学。更养春蔬课秋穫，芋魁大豆收鸿却。不用陂塘开莲勺，三命才能具饘粥。卯醉新篘午餐肉，伟哉人爵兼天禄。焘后岂惟营食宿，布置周章见方略。正如国手谋棋局，万里江流莽洄洑。前水绵绵后水续，如水之长以园卜。创始落成辛苦各，名之日涉从其朔。十笏三弓尽开拓，后嗣贤劳视家督。荒年之谷丰年玉，君才早受苍生托。且起东山慰歌咢，东浙分符又西粤。熊轼隼旟转朱毂，从此虹蜺缭牙纛。一品仙衣称身著，珂里相羊整初服。竹肉粗豪笑金谷，一曲鉴湖犹龊龊。昼锦平泉乐民乐，敝庐我亦容栖宿。久愁三径荒松菊，缉芰荷衣冠笋箨。遂初赋竟寻孙绰，春色渡江无约束。一例东风坼花木，鸣榔径溯江之渌。诗里郊居眼中熟，乘兴来寻子猷竹。"}