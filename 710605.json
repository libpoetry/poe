{"id":"710605","title":"南溪刘仙洞怀林六长","dynasty":"明末清初","author":"邝露","text":"搴霞历浮磴，跻险逗云门。葛弱旋猿蹻，岩欹碍鹤奔。不梯灵怪绝，安测混沌痕。栾栌荫华敞，栉棁恒相撑。上干擎有漏，俯伏睇无痕。金芝秀仙蹯，玉乳滴流温。朝扪九疑月，莫吸君山暾。摈愬谢三彭，濯魄精营魂。灵妃邈莫僝，芳情何由殚。蝌书秘金口，瑶瑟辍清弹。靡靡江蓠绿，迢迢芳杜繁。物情厌乖特，天路怅波澜。璚蕊一何怼，若华光可餐。如何伯昏友，同心阻蕙兰。"}