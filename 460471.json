{"id":"460471","title":"贺新郎","dynasty":"当代","author":"卢青山","text":"此世何堪住。笑流年、年都三十，名犹二五。结束短衣雄可贾，叵耐南山无虎。但满地、骚狐狡兔。万里长帆秋海碧，点螺青历历争妖妩。杯水耳，岂容橹。家山唯有坟前土。只飘零、悲魂怅魄，尚难一顾。纵得莼鲈邻墓守，一样无人可语。更不似、江湖孤旅。醉里狂歌真我友，唤渊明快越时空步。快携我、御风去。"}