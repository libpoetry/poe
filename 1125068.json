{"id":"1125068","title":"钦圣皇后挽辞二首","dynasty":"宋","author":"晁补之","text":"神开大马表坤祺，象配黄龙耀母仪。艰棘从权非本意，忧勤复辟竟先期。欲书皇极彝伦事，不在关雎卷耳诗。陵作因山名改圣，君王仁孝自生知。苍黄大策中先定，汹涌奸言外独惊。可但触山忧地坼，只应鍊石见天成。江湖自昔波涛远，日月如今昼夜明。尽作儿啼送文母，不知箫鼓若为声。"}