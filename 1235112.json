{"id":"1235112","title":"宝林八咏为别峰同禅师赋 飞来峰","dynasty":"元","author":"乃贤","text":"千仞琅琊石，飞来镇越州。江波欲浮动，还被白云留。独上峰颠塔，秋清曙色开。凭阑望东北，潮向海门来。大布僧伽衲，流传六百年。携来香满袖，犹是御炉烟。铁钵溪头洗，冰花六月寒。山僧偶弹舌，引得老龙蟠。锡杖虚空落，灵泉发地中。忽看流菜叶，始信石桥通。甃石潴山溜，蜿蜒竹色青。风来倏凉冷，雨气隔林腥。一笏清凉地，森森万玉齐。月明时倚杖，閒看凤来栖。石磴藤花落，山窗岚气浮。晚来高树暝，一榻似新秋。"}