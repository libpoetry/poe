{"id":"816843","title":"杂咏三首","dynasty":"清","author":"蒋春霖","text":"寒星摇白波，旌旗动江水。北风中夜来，鼓鼙声未已。前年议选徒，战船集如蚁。岁时耀兵仗，逍遥竞罗绮。矜言备捍禦，盗贼赖簪珥。无功非所安，不危差可喜。宁辞从军久，县官多禄米。射工利杀人，猛虎不择肉。鹰隼快一击，岂问覆巢酷。衰俗鲜务本，舍田干薄禄。茧丝岂非任，尸饔虑亦足。岩岩山盖高，湜湜泾以浊。张弓多激弦，去莠及嘉谷。路穷黄金尽，罪轻不得赎。荣华安足论，曰归耻邦族。旷哉志士怀，独醒继高躅。委心任去留，知止信无辱。广野散黄叶，其始并高树。霜气一以肃，委弃满中路。煌煌荐绅子，今在衡茅住。敝衣尚缀锦，朝餐每夕哺。亲朋多要津，雄视骋高步。轩车非不来，室远重屡顾。松柏知后雕，阴阳有根互。春风发故枝，君子强自固。"}