{"id":"1229729","title":"岘山秋晚图","dynasty":"元","author":"陈赓","text":"太山高嵯峨，小山低㟝嵝。清江锦树带秋烟，烟际人家在林薮。荆河迤南三岘山，此图定绘襄阳否。诗人翰墨丹青手，落笔天机随所有。岘首真在襄阳西，遥观汉水含风漪。上有龟龙一片石，云是羊公堕泪碑。试披禹迹考地志，画师宁免诗人疑。且看满眼江山好，休作燕人过晋悲。"}