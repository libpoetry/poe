{"id":"683895","title":"离薋园杂咏四首 鴳适轩","dynasty":"明","author":"王世贞","text":"大鹏九万苦不足，尺鴳抢榆恒有余。除却逍遥真际在，便应方朔羡侏儒。百挺琅玕直复斜，午熏摇入小窗纱。偶然将作清漪看，碧浪湖头一钓艖。九月微霜未授衣，桑榆向暖发堪晞。不知紫翠峰头敛，愁见栖鸦闪闪归。数拳培塿小亭前，涧壑峰峦亦宛然。不似壶公暂时幻，主人留结著书缘。"}