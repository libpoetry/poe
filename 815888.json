{"id":"815888","title":"关中杂诗","dynasty":"清","author":"顾炎武","text":"文史生涯拙，关河岁月劳。幽情便水竹，逸韵老蓬蒿。独雁飞常迅，寒鸡宿愈高。一窥西华顶，天下小秋毫。皇汉山樊久，兴唐洞壑余。空嗟衣剑灭，但识水烟疏。寥落《三都赋》，栖迟万卷书。西京多健作，傥有似相如。谷口耕畬少，金门待诏多。时情尊笔札，吾道失弦歌。夜月辞鸡树，秋风下雀罗。尚留园绮迹，终古重山阿。徂谢良朋尽，彫伤节士空。延陵虚宝剑，中散绝丝桐。名誉荪兰并，文章日月同。今宵开敝箧，犹是旧华风。缅忆梁鸿隐，孤高阅岁华。门西吴会郭，桥下伯通家。异地情相似，前期道每赊。请从关尹住，不必向流沙。"}