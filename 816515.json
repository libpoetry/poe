{"id":"816515","title":"无题二首","dynasty":"清","author":"曾习经","text":"鹦鹉帘栊翡翠衾，依依凉月漏初沉。秋情细擘春蚕茧，残粉慵销瘦蝶金。绿篆有痕兰炷薄，红纱摇影桂屏深。女床合是栖鸾鸟，容易春丛不可寻。停辛伫苦不辞难，尚有秾华补坠欢。夜月楼台风力软，秋星帘箔露华寒。故拈罗带摇环佩，自涴春衫近井阑。不种桃花种修竹，鸳雏时啄碧琅玕。"}