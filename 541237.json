{"id":"541237","title":"用谢惕斋先生韵寿刘古唐翁六十有一","dynasty":"明","author":"叶春及","text":"鹿算龟龄天赐福，豹蔚鸾翔人所欲。赤松不解草玄经，跨鹤缠腰鲜其躅。紫阳磊落继前庚，五百年来公降生。凤凰在郊龙在野，山阜冈陵罔不增。麻姑王母皆誇诞，渤澥漂桑海为岸。一气浑沦转八纮，何者支兮何者干。亿万长留石室书，汉廷无数马相如。中元甲子今初起，月到天心水到渠。"}