{"id":"40471","title":"拟行路难·春禽喈喈旦暮鸣","dynasty":"南北朝","author":"鲍照","text":"春禽喈喈旦暮鸣，最伤君子忧思情。我初辞家从军侨，荣志溢气干云霄。流浪渐冉经三龄，忽有白发索髭生。今暮临水拔已尽，明日对镜复己盈。但恐羁死为鬼客，客思寄灭生空精。每怀旧乡野，念我旧人多悲声。忽见过客问向我，&ldquo;宁知我家在南城？&rdquo;答云：&ldquo;我曾居君乡，知君游宦在此城。我行离邑已万里，今方羁役去远征。来时闻君妇，闺中孀居独宿有贞名。亦云朝悲泣闲房，又闻暮思泪沾裳。形容憔悴非昔悦，蓬鬓衰颜不复妆。见此令人有余悲，当愿君怀不暂忘！&rdquo;"}