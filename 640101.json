{"id":"640101","title":"从军乐","dynasty":"明","author":"汪广洋","text":"从军乐，右插忘归左繁弱。天子有诏征不庭，重选前锋扫幽朔。出门万里不足平，宛驹照耀黄金络。去年鏖战葱岭东，今年分戍蓬婆中。蓬婆城外一丈雪，半夜紫驼号北风。少年忽忆慷慨事，便起酌酒浇心胸。酒酣耳热声摩空，手舞三尺青芙蓉。前将军，右都护，壮士在荣不在富。一朝手格楼兰归，人拥都门看驰骛。朝承恩，暮承顾，出入三军称独步。天子倚之安，丞相倚为助。都门富儿空万数，人生岂被从军误。"}