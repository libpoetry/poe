{"id":"810900","title":"顾亭林访陈顾侍郎野王遗迹","dynasty":"清","author":"王廷享","text":"海隅风物纪来真，策策探幽不厌频。浮世难逢千岁鹤，断碑如对六朝人。沧桑几度名犹在，金紫何缘梦再亲。寂寞亭林湖畔冢，只余荒寺伴青磷。禅关寂寞几更迁，尘幌萧然古佛边。一旅勤王悬日月，千秋护法黯风烟。清光渺渺平湖远，灵迹悠悠片石传。为问九原逢故主，舍身曾否到诸天。"}