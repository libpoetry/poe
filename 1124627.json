{"id":"1124627","title":"江南四忠节国之纪也歌以哀之","dynasty":"宋","author":"唐泾","text":"咄咄薰风梦已灵，手提孤注竟逃盟。南冠入海五百客，北旆归燕七十城。自信丹心终徇国，只惭白面不知兵。二爻无遁公知否，底事吴门变姓名。同时人物今犹昨，只有先生死朔方。殿下青衣晋天子，窖间白发汉中郎。平生东海心犹壮，千古西山骨亦香。三复累臣吟啸集，天荒地老气苍苍。谁把南牙压武夫，到头还似二公无。矢心海上逃秦爵，努力山中匿赵孤。赤羽星沈迷辇凤，红旗风劲逐樯乌。三神杳眇人何在，留取丹心付董狐。"}