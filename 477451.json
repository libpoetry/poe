{"id":"477451","title":"候大驾回","dynasty":"明","author":"薛蕙","text":"西北收皇旅，东南归帝京。山驱八骏下，海汎六龙行。后车环外区，前驷集神坰。支兵连四校，中坚屯九营。绛气曳朱竿，青云生翠旌。铙歌綵吹激，行漏玉鸾鸣。入觐万国至，清宫群后迎。金貂杂流景，圭璧委繁星。录功对五帝，合符朝百灵。俯窥地纽正，仰瞻天柱平。郊禋方展义，升封将告成。祈招美王度，长谣颂休明。"}