{"id":"695958","title":"送杨黄门江库部奉命校文还朝八首","dynasty":"明","author":"欧大任","text":"阊阖晴开五色云，敕符南校粤中文。九成台下如观乐，一奏薰弦答圣君。青琐夕郎司马公，双旌遥度峤云红。南中桂树谁称赋，江总杨脩是国工。天球翠釜并辉光，大贝文犀入越装。遣诣公车随计吏，汉家今待奏长杨。黄金高筑古台名，蹀躞霜蹄万里行。剪拂劳君增价去，一时飞骑满神京。陆贾何年自粤回，至今汉使馆重开。鲛鱼孔雀宁堪献，似有明珠照乘来。日射扶桑海色秋，西风初起尉陀楼。飘飘使节淩寒入，万国冠裳会帝州。剑悬明月照芙蓉，尊酒离亭思万重。看尔趋朝乘驷马，不堪南斗望双龙。碣石谈天雪欲寒，部中星使向长安。傥思五岭经行地，驿寄梅花岁岁看。"}