{"id":"1196665","title":"和张先辈见寄二首","dynasty":"唐末宋初","author":"徐铉","text":"去国离群掷岁华，病容憔悴愧丹砂。溪连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。清时沦放在山州，邛竹纱巾处处游。野日苍茫悲鵩舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。"}