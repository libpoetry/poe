{"id":"687594","title":"送钱匡庐还德清","dynasty":"明","author":"孙继皋","text":"孤云不信客中贫，绿绮携将苕水春。却怪年来频禁酒，匡山白社识前身。九龙夭矫送归航，载得寒泉是橐装。家近吴兴明月峡，将泉煮茗一春香。梁溪君住一年无，半傍僧寮半酒徒。归去不缘愁岁晏，梅花消息在西湖。瘦骨閒心野鹤形，寒烟远水去亭亭。莺花不负春来约，同买湖船上洞庭。"}