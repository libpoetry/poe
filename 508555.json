{"id":"508555","title":"泰山春云图歌","dynasty":"明","author":"倪谦","text":"泰山雄跨齐鲁东，自古以来称岱宗。造化钟神插天表，文人日观罗诸峰。氤氲元气互吞吐，时见层云生荡胸。触石而起肤寸合，顷刻瀰漫横太空。曾不崇朝雨天下，坐令四海歌年丰。惟我藩垣老方伯，仰韩素与兹山同。百万苍生属摩抚，熙熙共陟春台中。天瓢在手慰民望，一心默会神明通。欲云而云雨而雨，川岳效灵无不从。仁恩洋溢洽东土，嘘枯起瘵苏疲癃。遥望春云蔽岩壑，官舍坐对心神融。顿使移来在窗几，笔端意匠资良工。山藏云气自巀嶪，云连山色常溟濛。只今春云满琼岛，悠扬日护蓬莱宫。久待公来作天瑞，轮囷粲烂昭时雍。会当乘之起东海，直至天门之九重。文明有象众咸睹，五色夹日随飞龙。"}