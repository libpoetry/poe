{"id":"1223911","title":"题韩干画马","dynasty":"元","author":"虞集","text":"韩生观马十二闲，时写一二传人间。坡翁尝来伯时宅，见此遗迹开衰颜。前行如云尘不动，后者追风绝飞鞚。昔人能事已可能，始觉赏识非虚讽。昔观秘府韩绝少，得见龙眠已惊倒。使人读诗如见画，人中岂复生坡老。五云之中天上奇，代产名驹天子骑。神明尚令后古见，莫叹韩生非画师。"}