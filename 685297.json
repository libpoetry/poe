{"id":"685297","title":"己巳五月东归三首","dynasty":"明","author":"王鏊","text":"莫把功名更问天，一朝阙下赋归田。迂疏自缺匡时策，衰病多蒙主上怜。便制荷衣随野叟，永将云路让时贤。太湖波浪如天阔，不碍鸱夷一钓船。家住东山归去来，十年波浪与尘埃。头颅今日已如许，勋业古人安在哉。沧海巨帆晴望济，长途疲马早思回。閒非閒是俱抛却，濯足沧浪坐钓台。浮世纷纷总未真，古今谁者是閒人。黄扉紫阁辞三事，白石清泉作四邻。得失往时俱属梦，是非从此不关身。致君尧舜皋夔在，且许巢由作外臣。"}