{"id":"701806","title":"舟中和宗宪长五首","dynasty":"明","author":"黄衷","text":"野兴逢山苦欲生，即嫌新涨乱江声。西岩未暝东岩白，棹过前溪弄月明。十日黄埃上砚屏，谁堪秋月照花明。素衣暂倚凉风坐，羡杀横江一鹤行。最忆南山一翠屏，秋来晴霭转分明。眼前数点疑相似，却唤回桡傍岸行。谁为芙蓉减障屏，梦中云物认朱明。铁桥十月梅花动，何得麻姑白鹿行。淡疑云母隐金屏，远即乾坤判晦明。便儗振衣千仞上，人间应有近天行。"}