{"id":"703054","title":"冬日过山庄感兴二首","dynasty":"明","author":"谢迁","text":"山居寡人事，初冬风日佳。霜林斗红叶，时复堕空阶。兴至不自懒，策杖临水涯。潜鱼或在渚，寒藻舞沿洄。逝川渺东注，眷然兴我怀。坐久无与语，兴尽还归来。人生固有涯，胡为苦形役。晚岁赋归与，林间数椽屋。紫芝晔春荣，白云满空谷。怡云更采芝，泮涣吾自足。易理永垂训，所贵不远复。白日坐来暮，且向山中宿。"}