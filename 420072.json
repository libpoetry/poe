{"id":"420072","title":"齐天乐","dynasty":"近现代","author":"邓嘉缜","text":"黄紬犹恋春婆梦，芳风倩谁催紧。款密缘疏，情深貌浅，盼到暄妍偏冷。轻烟薄暝。正细草迷津，狂花糁径。欲报东皇，閟芬将吐又教吝。阑干苔翠暗沁。甚年光流水，水流难竞。出岫无心，为霖有约，料是云情都静。青阳艳景。待付与谁边，费人寻影。燕语喁喁，唤春浑未醒。"}