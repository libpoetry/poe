{"id":"757901","title":"一枝春 人日，题“玉戏图”，同人取梅花枝上积雪印糕相饷遗夫子，戏作此图。","dynasty":"清","author":"苏穆","text":"乱积梅枝，压檐低、欲折琼花清玩。东风乍起，不是飞绵香软。纤纤素手，谩摇向、翠盘零乱。但洗出、一片红芳，袅袅占春一半。妆成羡它星粲。染脂痕、却是佳人曾惯。草堂寄与，莫道春情犹浅。春留甚处，想此夕柳眉应展。消几许、帘外湘云，伴人深院。"}