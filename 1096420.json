{"id":"1096420","title":"善权修造讫事","dynasty":"宋","author":"释居简","text":"林表焕丹碧，化出一段奇。乡者未始见，今也其谁为。金锡来自闽，萍迹才止兹。跨门怀往昔，视篆恢宏规。所立志先定，志定山弗移。苦心忘艰勤，伫思常委蛇。复道行半天，云影低四垂。丛玉坐上天，白花水中坻。两忘深且高，旁列崇与卑。天人既交际，物我咸熙怡。殿以舍空王，空王颦两眉。长恐屋打头，东拄西防堕。棱层加峭峙，柱础奠仄攲。彫零古象设，一一皆新之。琐屑与灭裂，整顿靡孑遗。凄凉佛前灯，兰膏添满而。明光号无尽，安知无尽时。咨尔北山密，尔吾无学儿。曷如然此灯，千花开不萎。郁密暝云蔽，浩荡刚风吹。刚风吹不灭，相配天阳熙。"}