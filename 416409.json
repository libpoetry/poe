{"id":"416409","title":"摸鱼儿","dynasty":"近现代","author":"乔大壮","text":"遍江南冷烟衰草，碧云千里迟暮。饯春筵畔商飙起，摇落今年芳树。经过处。明月送、无情淮水西流去。乱山谁主。算雁碛枯蓬，龙沙堆雪，此恨忍终古。东山客，豪竹哀丝如故。新亭回首南渡。流人费尽神州泪，赢得丽谯笳鼓。惊倦旅。行馆外、荒鸡膈膊催天曙。昏镫梦语。道破镜飞天，旄头落地，春满柳城戍。"}