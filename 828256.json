{"id":"828256","title":"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首 其二","dynasty":"清末近现代初","author":"陈曾寿","text":"我生未终昏，入寺必欢喜。落帆宝幢镇，如客见故里。肩舆转寒塘，曲径丹垣迤。鸟声含极乐，松竹净若洗。眼明放生池，修鳞逝瀰瀰。禅房寻旧梦，谈笑犹在耳。颀然晦谷师，出迎足不履。山中寒暑再，尘世千劫里。高僧故依然，倦客真老矣。"}