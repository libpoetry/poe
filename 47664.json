{"id":"47664","title":"和石末公种棘用胡元望韵","dynasty":"明代","author":"刘基","text":"力役困年侵，种棘代遮逻。豫防苟无失，有地孰敢唾。风条曲抽乙，雨叶细垂个。是时春载阳，土脉如膏和。分强督艺植，勤惰各有课。挥锄绿烟披，转石苍藓破。稍看萌蘖长，渐睹根株大。结荫冒长堤，开花映高座。猿公不敢窥，貉子那得过。慨慕陶公言，罔俾分阴蹉。"}