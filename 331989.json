{"id":"331989","title":"贺新凉·送霂","dynasty":"清代","author":"曹贞吉","text":"惨澹征车发。正连宵、狂飙拂地，琤琮金铁。老泪临岐余数点，洒向关山残月。笑舐犊、年来更切。归去高堂频问讯，莫轻言、游子伤神绝。人两地，肠千结。匆匆惯作天涯别。似孤鸿、雪中留爪，翩然飞越。一束书囊驴子背，老仆长须蹩躠。惆怅煞、鸠巢计拙。弱妹牵衣迟汝去，意徬徨、为我添呜咽。今夜在，谁家歇。"}