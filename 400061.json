{"id":"400061","title":"三姝媚 癸丑春暮，客余菊庵家，时方拟作归计，适杨铁夫丈来约饯春，且出示新词索和，因次原韵，并柬黎六禾丈","dynasty":"民国末当代初","author":"朱庸斋","text":"芳菲容易度。正千红悽悽，好春谁主。燕子归来，纵画梁依旧，也应难住。数遍心期，都付与、半帘飞絮。回首天涯，雨歇云沈，东风无路。十载疏狂休诉。怕醉魄犹寻，故园歌舞。浣尽金衣，倩何人念我，酒痕曾污。泪眼徘徊，空省识、啼鹃门户。知否闲花陌上，新声又谱。"}