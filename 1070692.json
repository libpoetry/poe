{"id":"1070692","title":"为向伯恭题","dynasty":"宋","author":"李光","text":"向公天下士，慷慨有祖风。亦复对行殿，密议禆天聪。君臣意气合，每进尝从容。飘飘青云志，顾肯贪天功。荣涂拂衣归，安坐芗林中。作堂榜企疏，进退聊比踪。父老非故乡，何必囊金空。俗轨竞奔驰，世路方尚同。善为子孙谋，但务田园丰。伟哉此二子，遐举希冥鸿。富贵如浮云，声名压岱嵩。千载继者谁，我友向伯恭。"}