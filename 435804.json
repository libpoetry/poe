{"id":"435804","title":"下黄榆岭","dynasty":"金末元初","author":"元好问","text":"北崖玄武暮，黕黑如积铁。东厓劫火馀，绚烂开锦缬。就中岭头一峰凸朴奇，剩费寒云几千叠。摩围可望不可到，青壁无梯猿叫绝。林烟日射彩翠新，跬步疑有黄金阙。画工胸次墨汁满，那得冰壶贮秋月。直须潮阳老笔回万牛，露顶张颠挥醉帖。石门细路无涧泉，行人饥渴挽不前。辛苦黄榆三十里，岂知却有看山缘。"}