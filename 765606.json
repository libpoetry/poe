{"id":"765606","title":"满江红 其七 青墩夏咏，和陈其年江村韵","dynasty":"清","author":"董元恺","text":"小阁如船，恰新构、青墩之石。还栽就、樱桃百树，蕉桐半亩。嫩箨雨移旁舍竹，纤腰露染垂堤柳。倚西风、落笔啸高天，惊南斗。捞虾妾，捕鱼舅。我欲醉，谋诸妇。好开樽便饮，瓮馀残酒。半卷离骚消白眼，一房莲子凭纤手。仰林梢、唤起月当头，成三友。"}