{"id":"944115","title":"富池庙","dynasty":"宋","author":"陈造","text":"买香马头西，跂望富池口。我帆庙下卸，祇费一炊久。匆匆索冠裳，堇堇办牲酒。所取荐蠲洁，不必须富厚。精魄我为悚，勇节公则有。出门闻风声，万窍一呼吼。林摧巨木折，江驱雪山走。系缆下窗坐，斋心念神佑。邻舟瞢冒去，胆碎面黧黝。非今羞供留，例亦罹衅咎。交神不用卜，迟速示可否。噬将舍舟楫，望望终稽首。"}