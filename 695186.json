{"id":"695186","title":"田园閒居四首","dynasty":"明","author":"林大钦","text":"閒门寡尘鞅，时读几上书。书中见遗烈，往往能起予。有时忽惆怅，起游步荒墟。丘墓在山冈，万代同虚芜。人生终幻化，荣名安所须。已矣齐去来，吾道光如如。少年负逸志，厉翮思远戾。西薄昆仑巅，东抟扶桑裔。旷野何茫茫，飞鸟相叫嘒。眷然怀鸿荒，斯理莽芜翳。夸人矜垢驰，贤者役智慧。损益在须臾，变故谁能系。纶沉鱼渊潜，矰设鹤云逝。吾其睨林丘，高举寻吾契。吾居常阒寂，有鸟鸣前林。眷然往听之，鸟声何钦钦。睍睆悉天机，馀韵空人心。吾愿结此鸟，永以托浮沉。一洗氛垢祲，再清天地襟。行行聊自由，苟营非所歆。白云今出没，山川复间之。芳树垂绿叶，流莺正在兹。晚色足幽光，荡扬千古思。我生何依依，修短齐所之。一歌回白日，天地旷襟期。"}