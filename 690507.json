{"id":"690507","title":"己酉冬夜泊海珠寺书怀时有出守之报计当投劾故稍及之","dynasty":"明","author":"张萱","text":"一江晴色满蒹葭，水寺寻僧系客槎。谩说新恩荣五马，且从老衲问三车。戈船斫岸潮初上，海客收帆日正斜。暂向空门分半榻，香炉茗椀足生涯。琳宫醮水影层层，客夜危栏笑独凭。乞法喜逢钟后饭，摊书时借佛前灯。吹风潮送城头角，载月船呼渡口僧。为问鲛人何事泣，泪珠迸作石崚嶒。篝灯襆被宿招提，莫向风尘问路岐。去国尚留三尺铁，回头竟是一枰棋。深宵露洗尊前月，未晓钟催枕上诗。最喜投閒身尚健，肯将清恨赋江蓠。篇舟何事到禅关，曾向三生石上还。蜃气迎风幡不动，鼍更叠浪月初弯。敲灯得句唯招隐，卖赋馀钱好买山。从此江边清梦稳，不须迢递绕朝班。"}