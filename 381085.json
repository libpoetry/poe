{"id":"381085","title":"湘月·桂阴小榭","dynasty":"现代","author":"郑文焯","text":"桂阴小榭，隔纱栊听水，如坐云雾。细雨檐花，奈曲里，总是潇潇愁绪。枫驿初鸿，柳桥残燕，画烛裁秋句。西阑休倚，数峰相对清苦。犹忆卧酒琴台，磨空一镜，照青山今古。塔影苍寒，问石上、招得秋魂来否。蹋叶虚廊，采香断径，事与孤云去。凄然良夜，梦游凝想仙侣。"}