{"id":"1114941","title":"送邵马勾二首","dynasty":"宋","author":"李新","text":"飘零愁杀病参军，点点黄泥渍帽裙。藏火解销秦地铁，骑驴重数华山云。儿号惟有韩司业，官冷谁怜郑广文。身世泡沤浑道得，请君一笑北邙坟。芳菊江藜泣冷烟，秋风秋雨老行鞭。尝依故国横经笥，犹忆南堂乞火仙。月瘴稍昏斜谷路，渔竿空倚北溪船。有钱他日邻枌社，待觅嵩阴一顷田。"}