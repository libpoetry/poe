{"id":"531108","title":"提学陈西渔品士亭歌","dynasty":"明","author":"杨慎","text":"君侯品士如品竹，品士亭皋森种玉。拟占易象玩苍筤，逝将诗兴歌淇澳。荐雷半夜箨龙惊，嶰谷先春紫脱生。脩纤一一如人立，节足声声学凤鸣。伶伦律管迷宫徵，千载元声元不死。文章迥出珊瑚枝，箫韶犹在潇湘水。黑头心期汗青日，独骑鲁麟续鲁笔。礼乐攻吾化雨滂，藻彝绘帝乡云密。赤阑西面最宜秋，灵籁沉沉颢气浮。手中九苞属天匠，眼前万物供冥搜。江湖那容闲袖手，三山六鳌亦何有。只今赤管辉金章，岂数当年靳许昌。甘露竹花何漠漠，此地容无此亭著。乾坤光燄烛滇?，早晚勋华上阿阁。"}