{"id":"826434","title":"满庭霜·秋夜寄得月校书","dynasty":"清末近现代初","author":"潘飞声","text":"银汉无声，青天似水，芳塘残雨初收。玉箫清怨，吹梦堕南楼。鸳枕昨宵凉透，寒镫下、顾影悲秋。梧桐院，画屏深处，无睡待牵牛。银钩。书小字，飞鸿遥寄，双桨兰舟。想红笺才展，珠泪先流。欲问潘郎近况，空跌宕、流水溪头。垂杨外，二分明月，应是我新愁。"}