{"id":"1214848","title":"次梅南刘先生韵","dynasty":"元","author":"刘鹗","text":"江梅苦难滋，草木偏易长。美人不可期，有约辄屡爽。惟君砺操行，如蚓食槁壤。十年不相逢，令我劳远想。畴昔夜梦君，拄杖时敲门。梦觉即买丝，直将绣平原。沧桑万变馀，俄然睹孤根。重以契阔久，颇觉颜色温。剧谈到时事，剀切多危言。猗欤忠节邦，惊见善类蕃。今秋风雨多，江水何翻翻！风浪日夕涌，清者亦复浑。惟馀江边梅，高标至今存。"}