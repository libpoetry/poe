{"id":"39286","title":"用广陈君以画徵题","dynasty":"两汉","author":"张衡","text":"陈君昨从江右归，元龙豪气如虹霓。清晨访叙契阔，手持锦轴徵余题。远山近山凡几簇，三两人家住溪曲。酒旗扔曳朝日晴，渔舟来往烟波缘。属玉鵁鶄聚暖沙，疏篱老屋带烟霞。竹边有客烧新笋，林下何人扫落花。景趣无穷来宛转，一抹岚光见平远。斯图精致非寻常，妙笔原知归北苑。君家旧住桥子东，森森乔木含清风。颍川世系年应远，使节勋名孰兴同。君视黄金犹土苴，好画如逢不论价。何当乘兴去相寻，索看新收古名画。"}