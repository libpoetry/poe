{"id":"947748","title":"满江红 其三 次卢漕高秋长短句，并呈都大","dynasty":"宋","author":"京镗","text":"才近重阳，喜风露、酝成爽气。应料有、悲秋情绪，澹妆慵试。黄菊篱边开遍否，紫鸿塞外归来未。但倚阑、高处望长空，无穷意。名利鼎，从渠沸。穷达路，非人致。又何须咄咄，向空书字。西风正好狂吹帽，庾尘那解关吾事。纵嬉游、也不学山翁，如泥醉。"}