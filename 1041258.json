{"id":"1041258","title":"闻伯庸再安抚泾原","dynasty":"宋","author":"刘敞","text":"西师又失律，将帅各颠覆。流血丹川原，积尸委山谷。咄嗟仁寿域，短夭生理促。王命有不行，国威为之衄。鄙夫无忧责，感慨祗恸哭。况闻哀痛诏，辍食想颇牧。朝廷足名卿，多垒各含辱。谋议宜深长，疮痍待湔浴。使乎非常任，天子意所属。百万气未苏，吾民且局缩。贤人勤功名，报国忍劳笃。往者博望侯，昔时来君叔。再三持汉节，白发走川陆。岂不久憔悴，事业光简牍。关河据上游，郡国同心腹。征膳向五年，强宗亦单独。君乘赤轮车，一一询比屋。唐虞升平风，惆怅难再沐。"}