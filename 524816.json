{"id":"524816","title":"快哉行","dynasty":"明","author":"顾璘","text":"东方日出晓衙集，壮士冲关突然入。背负猛虎手强弩，短镞棱棱血犹湿。斑文白额委中庭，空闪金眸洒寒泣。我嘉壮士饮之酒，拔剑刲羊发仍立。观者如墙方笑呼，杀声落日喧城隅。众豪复提一虎至，洞胸直贯长蛇殳。垂头狼藉类黄犬，猛物失势堪嗟吁。快哉二害同日尽，何啻并殛凶饕徒。田家儿女开户寝，馀惠况及犬与猪。可怜尔虎何太愚，鸷害自古遭神诛。尔类好杀终亡躯，胡不早走深岩居。转易猛性为驺虞，为民献瑞登王都。"}