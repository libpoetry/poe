{"id":"429206","title":"夏夜述怀","dynasty":"近现代","author":"黄浚","text":"经旬不作诗，诗思颇苦涩。帘庑纳暮雨，弱竹袅珠裛。微曦露云背，霞气散复戢。稍疑近漏天，修霤响雴霫。皇穹悯憔悴，荐雷起群蛰。幽除夜一覕，丛筱萤熠熠。宵分风撼树，洒沫罘罳湿。孤衾回薄寒，坠梦去难挹。缅思遭合奇，因叹忧患急。何年日月昭，横议尚湁潗。威严徒狐假，礼义见鼠立。南山有罔两，雾气喷且欱。掺祛执短铍，骐騄受羁馵。谁能奋纪纲，夸毗已成习。明时喻井渫，心恻念用汲。孰图苞桑谋，而为练丝泣。遥夜发永叹，沈吟意悁悒。褰帷风雨阑，冰簟转润浥。披襟书藤纸，晨色熹微入。"}