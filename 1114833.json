{"id":"1114833","title":"同张公硕梅耕道访董畸老郊居","dynasty":"宋","author":"李廌","text":"白水弄青秧，晨烟著柳行。羁怀正飘泊，陂路转微茫。蘋际鹭鸥下，塍边菱荇香。相从寻胜事，萧飒兴何长。㶏水官桥路，将军甲第新。绿沉閒结锈，棐几净无尘。下榻喜宾至，问田怜我贫。相逢便倾倒，晚岁定情亲。青云两高士，肯伴老夫游。方驾相追逐，通宵复献酬。诗书嗟失计，农圃话良谋。日后耦耕伴，悬知总白头。"}