{"id":"1131105","title":"仁宗皇帝揭辞三首","dynasty":"宋","author":"韩琦","text":"道久民胥化，几先虑极深。勤邦循禹度，传圣得尧心。生德齐天地，仁声振古今。三山神药在，沧海信空沉。薄葬定邻边，民安即旧廛。大非空六马，深不锢三泉。忍逐宫车出，翻随玉辂旋。西都无限竹，泪色似湘川。圣治方无事，仙游遽不还。心休黄屋外，乡远白云间。笳鼓悽寒月，旌旗卷暮关。孤臣期得殉，黄鸟愿重删。"}