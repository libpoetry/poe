{"id":"282296","title":"还炉纸·秦火横烧六经死","dynasty":"现代","author":"金天羽","text":"秦火横烧六经死，更值江陵眇帝子。文澜四部厄兵间，胡饼油煎作衬纸。虏骑东来人迸散，故家典策乱无纪。冷摊遂有北客踪，乃以时好为臧否。臧者捆载向平津，否者未必皆渣滓。伧夫遽尔论斤卖，活叶缤纷走市里。曩岁科举停废日，兔园小册实履底。清季风行纸底鞋，而今洛阳纸腾贵，牛皮马粪都无几。尽拈书籍硙房去，陶铸斯文化鄙俚。炉中返魂喜粗糙，纻线筠篮裹饼饵。西园古刹名戒幢，佛阁梵夹称无双。藏舟夜壑忽负去，七车潜载无惊尨。群僧当车愬主席，嚄唶轩眉诧富力。虽然误听藏镪多，钩距才高贼终得。锒铛枷锁满城游，白马驮归老秃收。料检已焚七十夹，观者笑尔非才偷。自歼文化废汉字，高唱尽属知名俦。果尔埃灭未云劫，焚琴煮鹤真风流。"}