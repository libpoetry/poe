{"id":"1105811","title":"和褒山因老二首","dynasty":"宋","author":"王之道","text":"湖上逢师又到家，别来诗句好相誇。休嗟晚菊今迷草，且喜寒梅欲放花。丈室香温岩宝坐，将坛风软拥高牙。相思对雪酬珠玉，不觉茅檐送月华。岛可文章似出家，不将言语落浮誇。雪中令我思风絮，天上因君合雨花。一炷飞烟云天矫，数行佳树玉槎牙。山高殊觉青霄近，扪虱南窗向日华。"}