{"id":"806462","title":"贺新郎五十八首 其五","dynasty":"清","author":"蒋士铨","text":"帐冷香销夜。断肠吟、生平一事，最伤心者。记得琉璃为砚匣，新咏玉台频借。春去矣、小楼花谢。诵偈朝云会现影，怨东风、两次吹兰麝。看燕燕、香泥惹。判官自判氤氲且。白尚书歌填长恨，再生缘也。世味从来皆嚼蜡，情绪偏同啖蔗。梦断了、浮香精舍。君语如斯吾怕听，便英雄、泪也如铅泻。儿女恨、那堪写。"}