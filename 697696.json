{"id":"697696","title":"曾氏八咏为子棨侍讲赋 九峰迭翠","dynasty":"明","author":"胡俨","text":"九朵芙蓉拥翠鬟，卷帘相对绿云闲。更邀李白题诗去，宛在夕阳秋浦间。一径绿阴清杳杳，双溪流水碧迢迢。如何画得溪中景，花映青山柳映桥。百顷澄潭细吐云，碧沙流水不生尘。若为唤起龙行雨，散作千岩万壑春。小小溪堂雪覆檐，梅花枝上玉纤纤。山头月落人初睡，猛虎一声风满帘。湖上烟消一镜平，苕花风淡渚蒲青。夜深独有湖心月，还照当年学士亭。乔木千章荫碧溪，春深门巷绿阴齐。杨花雪落东风软，时有幽禽自在啼。当年精舍蔼弦歌，乐育菁莪雨露多。共说故家文献在，金鸡声里又登科。石头细路长苍苔，古木阴阴宝刹开。莫道山中无惠远，时时人访虎溪来。"}