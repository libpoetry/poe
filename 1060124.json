{"id":"1060124","title":"几山出示阳桥唱和诸什窃慨英才之沈寂光景之流迈因两次其韵皆以少日为篇首一以赠监镇孙和仲一以赠知丞苗几山云 其二","dynasty":"宋","author":"周行己","text":"少日称豪笔砚场，一官家近住河阳。人情易变春云薄，世故饱谙秋鬓黄。寒日苍凉临迥野，浩歌悲壮激哀商。时平民乐官无事，醉倒题诗舞袖傍。"}