{"id":"749231","title":"己未四月下浣眉州试竣敬谒三苏祠翼日得五古一首","dynasty":"清","author":"李德仪","text":"昔年十四五，解诵东坡诗。少长攻论策，瓣香爇峨嵋。缅怀名父子，川岳钟英奇。径欲溯岷源，怅望西南陲。何意越廿载，人蜀轺车驰。草堂拜寓公，杜陵名双垂。亟问纱縠行，奉祀邦人知。轻舠发初夏，江水澄玻璃。启扃肃瞻仰，仿佛来云旗。老泉屹中坐，灏气生须眉。坡颍左右侍，凛凛天人姿。为想获石砚，嬉戏殊常见。寒镫耿相对，夜雨听何时。中庭蔚嘉树，古柏森鳞而。白榆亦手泽，枯干留霜皮。亭亭两银杏，后起如孙枝。补设木假山，好事之所为。三峰俨乔梓，鼎立靡诡随。石梁间台榭，绿水回沦漪。虽无田田叶，犹号瑞莲池。草木同不腐，节义徵在兹。当年不得相，炎运合中衰。摧谪益挺特，岂独能文词。迄今八百岁，所过系人思。何况鸣珂里，故宅遗栋榱。两公滞游宦，汝颍家同移。要其神所在，犹水周天涯。文安正首丘，山色看蟆颐。魂魄恋此土，合食一堂宜。结邻刚半月，慰我平生期。舒啸倚修竹，荐新攀荔支。言观马券刻，还读柳州碑。妙余龙眠笔，小像绘水坻。因缘付鸿雪，椎拓未云疲。徘徊不忍去，留客鸣黄鹂。明年青莲乡，更访青莲祠。"}