{"id":"492148","title":"观涨二十四韵","dynasty":"明","author":"刘崧","text":"积雨阴淫日，双溪晓涨初。冥冥低鼓浪，滟滟细通渠。触岸声齐斗，盘山势渐摅。微茫穿窈窕，浩荡入空虚。石抉漂岩鼠，防崩溃沼鱼。掉头堤柳曲，破面渚萍疏。荇泛纡残绶，芦漂偃败旟。二仪看动荡，八表听吹嘘。蛭蚓无安穴，蛟龙有定居。深疑掀巨壑，猛欲撼盘岨。出峡喧雷鼓，经天浸日车。凝光净罗縠，跳沬碎珩琚。涌屋初浮栋，循阶忽闯除。人疑歌瓠子，世欲祀鶢鶋。禾步偏愁决，三江未可疏。皋田沦细麦，场圃溷嘉蔬。升屋呼号急，登临盼望如。云犹浮井邑，烟已断林庐。远想天河落，空怀黄埧潴。龙门动迫迮，梅演混舒徐。昏霭迷行筏，凄风冷客袪。沉浮惊浴鸟，漂转叹栖苴。汇想经彭蠡，朝终赴尾闾。扁舟如可具，吾欲理畋鱼。"}