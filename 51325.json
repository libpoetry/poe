{"id":"51325","title":"寄王侍御塞上","dynasty":"明代","author":"谢榛","text":"君王重简命，尔志在澄清。节钺分西顾，风寒护北征。羽旗风外合，骢马雪中行。直渡桑乾水，还临骠骑营。九关多猛士，百战有长城。夜半仍传檄，天寒未解兵。黑山横宝剑，青海动金钲。独仗防边策，兼收抗疏名。虚心当国事，高议见儒生。壮岁思铭鼎，空言陋请缨。乘秋摧虏气，计日答皇情。应遣龙庭使，驰书到玉京。"}