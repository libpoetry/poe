{"id":"810982","title":"乡情三首","dynasty":"清","author":"王季珠","text":"太息吴农困莫苏，逐年遭歉逐年枯。屋防日漏又惊雨，家断鸡声况属猪。入市典衣完佛愿，待人聘女了官租。并非键户辞亲串，瓮倒床头酿已无。似箭攒胸那放宽，形鸠面鹄总无颟。妇怜夫瘁忧成病，母听儿啼愿缩餐。寒暑劳人和药苦，米盐心计嚼梅酸。穷思饱暖真奇福，何处声腾百口欢。嘉禾献瑞渺从前，新茧丰收不几年。闲语私逋肠欲裂，拟翻旧业肘多牵。善门纾难开平局，豪族追租押退田。叙及男婚女嫁事，破裘补不到完全。"}