{"id":"608106","title":"寿域诗四章为庄得全编修尊人作","dynasty":"明","author":"区大相","text":"煌煌寿域，光于南斗。包孕群生，诞锡惟厚。鸾凰是藩，麟鹿是囿。碧草朱华，以繁以茂。南斗之下，是为星沙。环以绿水，夹以丹霞。于焉逍遥，其乐孔嘉。俾尔寿谷，德音不瑕。南斗之傍，爰开玉堂。皇降嘉赉，有烂其光。玉树琼柯，有芬其芳。俾尔昌炽，德音孔扬。绵绵星沙，寿域所届。济济玉堂，寿域所会。及尔子孙，亦昌以大。介兹景福，永寿无害。"}