{"id":"504343","title":"青山白云图","dynasty":"明","author":"李昱","text":"若有若无青山之嶙峋，欲断不断白云之氤氲。往时何人得此意，彦公彦敬下笔艺绝伦。我歌紫芝白云里，白云却向青山起。裁云为吾衣，推山作吾几。松花酿酒三千石，醉后高歌歌未已。歌罢仰天笑，此乐人中仙。心摇赤城霞，目断苍梧烟。左执容成袂，右拍洪崖肩。五云之佩何翩翩，乘风欲往蓬莱巅。蓬莱巅，渺何处，金银楼台隔烟雾。青鸟衔书海上来，千岁胡麻欲成树。怅不往兮心茫茫，云浩浩兮山苍苍。人间亦自有真乐，还君之图兮赠君青山白云作。"}