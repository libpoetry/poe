{"id":"836370","title":"摸鱼儿 其一 中秋旅寓，寂寥寡欢，对月抒怀，爰成斯制","dynasty":"清末民国初","author":"李炳灵","text":"算悠悠、离家岁月，转眴蟾圆五度。良辰又屈中秋节，喜见冰轮缟素。愁欲诉。听笑语喁喁，是人家儿女，秋心如许。对半榻孤灯，今夕何夕，乱蛩鸣断础。帘低户。吟到坡仙水调，琼楼玉宇何处。乾坤板荡真多事，直觉筹安无具。君应悟。譬皓魄、当空偏有浮云聚。金瓯可固。正良夜好天，茫茫百感，叹不如归去。"}