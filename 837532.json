{"id":"837532","title":"齐天乐·南海谭玉生先生荷锄遗像","dynasty":"清末民国初","author":"夏孙桐","text":"翛然笠屐坡仙影，耆英楚庭犹睹。国秀编遗，琅嬛校秘，坛坫西园曾主。枝官老去。便识字耕田，换将华组。一锸归来，海南烟雨自今古。白云蒲涧深处。记承平旧事，尊畔鹃语。霰集当时，陆沈此日，庾信江关非故。风流迥慕。托桃李余阴，鲤庭追步。赞缀先贤，授经留世谱。"}