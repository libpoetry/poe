{"id":"1076465","title":"时宰生日诗五首 其三","dynasty":"宋","author":"周紫芝","text":"维国有六职，论道先三公。巍峨独姬旦，焜耀传无穷。子房号贤杰，妙算无遗踪。谓可为帝师，授书圯上翁。周公迓太平，道与时适隆。张侯策虽奇，未解销兵戎。太师回狂澜，仅在谈笑中。德业与智谋，谁能与公同。畴人亦何知，但说前无功。谁知公一德，自与天潜通。"}