{"id":"526159","title":"丙子元日于郡斋作四十韵","dynasty":"明","author":"顾璘","text":"南纪江潭远，东风节序移。流年伤久客，多病负明时。稼穑功何补，莺花兴匪宜。岭梅虚照眼，江柳莫摇丝。忆昔为郎日，承亲乐在兹。都城依斗极，画省缀云司。禄米供调膳，家园奉杖藜。閒情潘岳赋，燕喜鲁人诗。棣萼连庭发，槐阴拂地垂。书编长枕藉，酒斝亦淋漓。契合多良友，招邀慰所思。声华倾座重，精白寸心知。松桧寒逾劲，骅骝老不羁。已堪徵道义，况更得师资。西汉才方盛，东周梦岂衰。立谈期化理，倾倒绝猜疑。中路罹多难，专城试一麾。梁陈高贼垒，河朔走征旗。苦乏勤王略，空怀报国私。援枹临矢石，饮血抚鳏嫠。仅免投豺虎，方思伴鹿麋。愚蒙仍触法，覆载本含慈。斧锧逃轻典，丹青发朽姿。恩波犹五马，窜地异三危。水镜开城观，星躔压地支。国风饶比兴，民俗重耕犁。桃水居人乐，华胥帝载熙。颇容山简醉，未释贾生悲。信美非吾土，浮名已后期。形容麟阁远，羽翼鴳图卑。即事惊华发，无阶叩赤墀。大欢惟菽水，野性一茅茨。纳履思投足，谈经得解颐。文章关不朽，气格许谁追。能事输前列，洪钧贵自持。陶镕兼物类，浑朴断人为。郁郁希游夏，劳劳去管伊。行藏俱自得，筋力岂空疲。细雨衣襟净，深山卧起迟。时寻老渔父，同钓楚江湄。"}