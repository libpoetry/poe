{"id":"691245","title":"踏清日山行有感","dynasty":"明","author":"李孙宸","text":"万山荒树昼生烟，极目累累尽古阡。何处登临最生感，牛羊日夕下平田。黄土初堆几墓新，去年犹是酹坟人。由来人代无今昔，何事牛山堕泪频。狐狸穿穴走荒原，鬼火阴阴照墓门。酹尽酒浆人去后，月明依旧锁黄昏。三月山花处处开，提篮山妇暮归来。斜插满头欢索笑，不知身为酹坟回。"}