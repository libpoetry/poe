{"id":"1120696","title":"次韵飞卿二首","dynasty":"宋","author":"周紫芝","text":"赦黄新拜日边书，画舸行游雨外湖。粗有微官如漫叟，苦无高论似王符。江边孤垒应千里，天上神州梦九衢。物外故人今远别，固应怜我不同涂。闻道州闲可读书，绿荷朱阁绕平湖。惭非万里青云器，未称中兴赤伏符。来暮不应歌叔度，久穷聊免哭唐衢。君当别我休辞醉，我亦匆匆恐问涂。"}