{"id":"368730","title":"念奴娇·杨花遗恨","dynasty":"清代","author":"杨玉衔","text":"杨花遗恨，怅芳丛魄冷，素馨薰月。黄土佳人今古恨，天护埋香荒碣。白马朝来，彩云暮散，蜀道啼鹃血。当是宫女，料应幽恨能说。锦江流水年年，飞红一片，付与辞春鴂。洛浦翩鸿神女赋，写出陈思呜咽。薄命凋花，柔情黏絮，黄绢人称绝。清凉坏壁，近传佛赞苔啮。"}