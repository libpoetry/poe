{"id":"1086353","title":"次韵何兴化德扬闵雨","dynasty":"宋","author":"王十朋","text":"荧惑照南纪，千里生尘埃。守臣失其职，闵雨肠空摧。奔走佞佛老，吁嗟祷风雷。烁石势愈炽，望霓心可哀。民情有愁恨，天意那能回。缅怀端明公，岂薄德与才。乞雨问山神，胡为亦迟徊。邻邦贤使君，道妙藏灵台。不待雨催诗，却以诗篇催。伫听泻糟床，遥期衔贺杯。政理阴阳和，诚加金石开。馀波必及我，飘洒桐城隈。两郡桐青青，年丰廪崔嵬。普天望作霖，公盍归乎来。"}