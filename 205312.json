{"id":"205312","title":"和雪吟·庖无美炙惟野蓛","dynasty":"宋代","author":"卫宗武","text":"庖无美炙惟野蓛，爨无积薪用劳轴。夜半烹酒和雪吞，賸喜吾庐银作屋。须臾清气散入脾，不觉吟肩楼耸玉。映书更宜剔鱼蠹，拥被那肯作龟缩。饱看衮衮来玉尘，搥璧断圭随所触。地凝瑞气盈欲尺，水剪飞霙出犹六。化工纤巧妙无伦，春卉秋葩总成仆。最欣岁岁为农祥，散作阳和遍云谷。去年一白兆年丰，幸为民力舒穷蹙。今年将见腊前三，欲为民生洗荼毒。不思金帐饮羊羔，不思朱门厌酒肉。目前多幸生苟全生，稍得伸眉犹胜哭。可怜赤子寒欲僵。生理不遗升斗蓄。忧时第杜徒咏嗟，破庐冻死宁令独。闭门犹喜得高眠，绝胜鲁公书食粥。"}