{"id":"620205","title":"冶城","dynasty":"明","author":"区怀年","text":"晓出西州道，遥见荒城陴。荒城久芜没，楼觐空逶迤。试问城者谁，云是阖闾儿。范铁俾神工，霜花动寒威。一朝按剑怒，齐越供鞭笞。燖盟走诸侯，謦欬风云驰。诸暨负薪人，艳艳当华姿。酣歌上苏台，嫔御失光仪。长夜何未央，般乐及水嬉。霸业日以坠，决裂不复支。属镂谢孤忠，茂苑游鹿麋。风流如可回，千秋挹鸱夷。"}