{"id":"1206398","title":"水龙吟 代洋尾李氏寿柯竹圃","dynasty":"元","author":"洪希文","text":"降庭佳气葱葱，辉联南极光如昼。门弧纪瑞，华筵开宴，兜离仙奏。梨枣功深，汞铅诀秘，内丹初就。咽壶中日月，放怀诗酒，这安乐、窝中叟。梦语喧传万口。况鸡林、有人亲售。当家句律，早传骥子，孙枝又秀。自愧长文，远离车膝，几时回首。料得今朝欢笑，大家拜舞，外翁千寿。"}