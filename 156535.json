{"id":"156535","title":"奉酬杨少监见寄","dynasty":"宋代","author":"李建中","text":"贤哲道相扶，经纶本近侍。风云如有会，霄汉宁无志。月窟桂抱林，粉闱丹漆地。一何华组束，而谓浮名遂。堆积图史书，朝昏铅椠事。登瀛才力劣，对问神魂愧。步骤古人踪，含虚君子器。献言既无状，出守连移次。持宪怀真刚，退藏生寤寐。欲邀丘壑老，静坐椎鱼师。颢气留丹田，尺宅分品位。寥寥洞府境，落落烟霞意。金简题上青，与兹尘土异。"}