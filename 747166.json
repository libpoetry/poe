{"id":"747166","title":"书高忠宪遗札真迹后","dynasty":"清","author":"赵函","text":"东厂一怒东林哭，党人榜出士侧目。喧传缇骑渡江来，天地仓黄罹诏狱。诸公被逮就槛车，公独临危命朝服。咄嗟大臣不可辱，一死胸中筹烂熟。却为君友忍须臾，夜起焚香仍秉烛。草成一表兼一书，正命从容池水绿。表言遗败效屈平，此纸当已登皇宬。世间流传惟石刻，哀怨奚啻《离骚》经。一札端严六行字，字字都挟风霜气。从李范游特其寄，学道生平有独至。上言此心如太虚，幻质何为恋人世。下言家事属诸君，田役区分及琐细。致书三友俱正人，余者一一犹存记。蕺山先生公老友，疑似亳芒为公剖。释氏轮回非所托，东京人物岂其偶。死固不逃亦不求，此语信之公素守。呜呼公亡二百年，东林一发千钧悬。止水城南湛如昔，峣童牧竖常流连。摩挲老眼展遗墨，札后别附诗三篇。中有不死苌宏血，观者慎勿同云烟。"}