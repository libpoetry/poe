{"id":"863789","title":"五哀诗 故国子博士郭公","dynasty":"宋","author":"王禹称","text":"汾阳饱经术，赋性甚坦率。在昔举神童，广场推杰出。尚书诵在口，何论落自笔。总角取科名，弱冠纡缨绂。早佐湘阴幕，汉鼎入周室。失志罢屠龙，佯狂遂扪虱。周行亦黾勉，吏隐多放逸。滑稽东方朔，图画王摩诘。古文识科斗，奥学辨萍实。字穷苍颉本，篆證阳冰失。王绩醉为乡，伯伦居无匹。俸钱乏一囊，宦路从三黜。朱衣多不著，白发仍慵栉。渐老羁旅年，方见升平日。忽以伎术召，此意殊郁郁。放口忤无须，何门求造膝。遁逃终见捕，谴逐道中卒。遗孤落闾阎，荒冢鸣蟋蟀。手泽渐难求，谁家耀箱帙。投吊焚此诗，九原应有物。"}