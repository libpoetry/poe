{"id":"476410","title":"豪士吟赠王氏","dynasty":"明","author":"王廷陈","text":"君家高楼临汉水，落日悲风白云起。门垂杨柳千万株，长条直拂洪波里。我来系舟古杨下，秋深岸束蒹葭靡。此时归思正郁陶，偶尔逢君行且止。邀我置酒开绮筵，庖子击肥兼割鲜。海榴新擘宝房碎，湘橘旋摘金子圆。翠袖成行献歌舞，授色知心次第前。堂中食客多且贤，宝刀锦带光接联。持觞递进劝我酒，四座为寿俱万年。平原十日饮未足，白首酣歌淩紫烟。自矜膂力莫与伍，侠气翩翩尤擅武。角弓十斛左右张，蛇矛丈八盘旋舞。枥上生驹六駮姿，猛士如林不敢骑。控鬣鸣鞭一跃上，疾驰缓步众称宜。男儿身手有如此，壮节奇功皆可为。君不见道阻天寒行旅苦，水有毒蛟山有虎。请君杀蛟兼射虎，恶少纷纷安足数。"}