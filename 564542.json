{"id":"564542","title":"饮童内方宫詹宅因留别","dynasty":"明","author":"孙承恩","text":"阙下从分袂，湖南共此筵。冰霜看晚节，松竹倚晴天。古复文风畅，名门世泽延。不应龙久卧，伫见凤孤鶱。密勿经纶侍，乾坤翊戴全。雷陈多契谊，王贡合联翩。屡拜高文赠，深承奖与偏。才虽愧邾鲁，臭或比兰荃。雅会欢无那，王程兴已遄。相期无限意，执手大江边。"}