{"id":"684120","title":"乌栖曲","dynasty":"明","author":"王世贞","text":"碧烟作幮月作钩，双星荧荧对如眸。天鸡叫昏日吹海，欢娱辞人不能待。城乌哑哑唤春曙，只解将啼诱郎去。玉笼金索娇鹦哥，呼郎不来奈尔何。青纱羃䍦象牙毂，皎如柔冰浸温玉。还君一掬鲛人珠，持将染衣茜不如。宁馨玉儿雪白马，丝鞭软垂不相舍。妾家采菱东渡头，来往风水木兰舟。"}