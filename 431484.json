{"id":"431484","title":"摸鱼子 生日感赋","dynasty":"近现代","author":"邓潜","text":"到人间、岁星游戏，偷桃仍恋天上。梦华久冷东京录，忍说敕褒强项。无我相。算生是蟫鱼，死便书丛葬。紫裘漫唱。且拜了萱堂，阖将蓬楗，尊酒醉元亮。思归引，昔鉴蛛丝萦网。缠绵今尚依样。漏舟家计年年补，禁得几番风浪。休怅惘。还自诧头衔，新换謻台长。老怀天旷。待唤起胎仙，问春消息，同看岭梅放。洒金仙、梦中铅泪，醒来痕满襟上。老年吉语常占鹊，怎说变身陈项。空色相。漫穿冢他年，拟傍要离葬。红腔自唱。笑减字偷声，邯郸学步，欣赏到君亮。麟和凤，那有皇家结网。相怜消瘦模样。樵风朝暮分南北，切莫再吹惊浪。休惘惘。挨过了春头，马齿还加长。壶龛清旷。羡捋虎生还，冥鸿远引，更比放翁放。"}