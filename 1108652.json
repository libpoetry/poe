{"id":"1108652","title":"饯乡守宋监丞二首","dynasty":"宋","author":"刘克庄","text":"束起蒲鞭教令清，郡人未识疾呼声。瓯闽莫不兴于学，虞芮忘其所以争。父老见棠思旧爱，儿童骑竹若初迎。何须更说郎官省，小却犹当拜水衡。牛屋渔矶在履封，晚将身世托春风。荒原拾穗谁怜我，小队寻花屡屈公。耄有须眉如盖老，衰无歌诵美文翁。明时各遂飞潜性，去矣鞭鸾碧落中。"}