{"id":"883174","title":"游灵岩观瀑布","dynasty":"宋","author":"孙应时","text":"一雨天气清，暑事亮未酷。烦嚣念萧散，兹晨正休沐。篮舆试经行，胜槩入遐瞩。纡馀缘清溪，窈窕得幽谷。一岩四壁净，千仞落飞瀑。雷霆鞭蛰户，风雨撼林麓。光寒白虹下，势剧天河覆。缤纷曜冰雪，激射碎珠玉。危亭著佳处，尽日看不足。澒洞开心胸，眩晃新耳目。龙脐更奇事，滴滴挂崖腹。人言七年旱，不减此一掬。天壤富瑰怪，名字有显伏。冉溪逢子厚，酿泉须永叔。摩挲苍苔碑，徒倚古寺竹。微吟忽忘归，俗驾不可宿。"}