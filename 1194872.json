{"id":"1194872","title":"恩义操","dynasty":"唐","author":"陈元光","text":"天尊地卑分君臣，乾男坤女生男孙。怀恩抱义成人伦，入有双亲出有君。行义显亲亲以尊，隆恩敦君君以仁。君仁亲尊恩义纯，双全忠孝参乾坤。春秋乱贼纷然起，仲尼一笔扶人纪。岭海物产知君臣，黑鲤朝北葵向曛。岭海物产知慈仁，寒獭祭鱼乌哺亲。吴起学曾斯学荀，欺君害民丧不奔。禄养生成忘义恩，不如鸡犬司门晨。"}