{"id":"484625","title":"洞庭山","dynasty":"明","author":"高启","text":"朝登西岩望太湖，青天在水飞云孤。洞庭缥缈两峰出，正似碧海浮方壶。尝闻此山古灵壤，蛇虎绝迹欢樵夫。涛声半夜恐魂梦，石气五月寒肌肤。居人仿佛武陵客，户种橘柚收为租。高风欲起沙鸟避，明月未出霜猿呼。中有林屋仙所都，银房石室开金铺。罗浮峨眉互通达，别有路往非人途。天后每降龙垂胡，神钲忽响惊栖鼯。自悬日月照洞内，古木阴蔽空朝晡。风吹白芝晚易老，云带紫泉秋不枯。灵威丈人亦仙徒，深入探得函中符。玄衣使者不暇惜，欲使出拯苍生苏。后来好事多继往，石壁篆刻犹堪摹。千年玉鼠化蝙蝠，下扑炬火如飞乌。玄关拒闭谁复到，似怪衣上腥尘污。勿言神仙事恍惚，灵迹具在良非诬。我生扰扰胡为乎，坐见白发生头颅。久欲寻真未能去，局束世故缘妻孥。何当临湖借渔艇，拍浪径渡先双凫。独攀幽险不用扶，身佩五岳真形图。夜登天坛扫落叶，自取薪水供丹垆。此身愿作仙家奴，不知仙人肯许无？狂语醉发应卢胡。"}