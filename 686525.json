{"id":"686525","title":"予庄诗四首","dynasty":"明","author":"石宝","text":"闻道挥金买碧山，春风门巷不长关。客来但话农桑事，兴到时行水石间。芳草渡头莺语乱，夕阳江上钓舟还。江山触目皆诗画，摩诘多情恐未閒。风尘经日鬓华新，梦里青山说未真。满地落花人起晏，一帘疏雨燕来频。蚕成麦熟歌良吏，酒美羊肥赛土神。别有报恩三尺在，中原无事且随身。山中风日自升平，旧业新田喜渐成。看过花枝还结子，见驯麋鹿解呼名。一年官课刚输纳，尽日柴门少送迎。我亦最谙农圃味，城南十亩忆归耕。神仙小隐亦蓬莱，渐与红尘断往来。落日数声牛背笛，清香一树水边梅。草堂客散留云宿，苔径人稀为鹤开。闻筑钓矶吾未信，凤凰元有凤凰台。"}