{"id":"559716","title":"海印祥瑞诗","dynasty":"明","author":"曹义","text":"天命眷大德，宝历归圣皇。建极御寰宇，垂衣临万方。好生均化育，治道超虞唐。敬天恤斯民，夙夜恒遑遑。覃恩临梵刹，对越严齐庄。敛福锡厥民，欲其寿而康。宸衷轸深念，仁孝孚穹苍。适当演法初，溥地呈嘉祥。卿云丽霄汉，璀璨昭文章。梵相现金身，烨煜腾祥光。天花竞飞舞，散漫奚雕妆。彼苍不爱道，甘露垂瀼瀼。松头凝玉液，叶底悬琳琅。后土不爱宝，玉井生琼浆。清醇酿春色，嘉味孚天香。太和惟潜达，閟瑞斯昭彰。盛世瑞骈集，灵异尤非常。紫芝与嘉谷，叠见何足方。知天符泰运，圣德日以昌。四方尽归化，万姓歌礼穰。微臣睹盛美，拜舞联鹓行。愿歌天保诗，圣寿同天长。"}