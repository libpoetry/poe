{"id":"98011","title":"使君以十月上休日燕通判教授县令录参沅陵贵","dynasty":"宋代","author":"赵蕃","text":"假日黄堂燕，穷冬白昼长。风流话前哲，翰墨出珍藏。莒国龙蛇字，西台锦绣章。东莱先理致，朱老继颠狂。最后吾宗帖，深于往事伤。污泥跃鳅鱓，大薮暴豺狼。薄暮仍添火，终筵更益觞。时虽当岁廪，气乃返春阳。此固公为德，宁云势所当。广文忘独冷，半刺喜翱翔。四士俱才茂，一夫惟鬓霜。骖鸾看霄汉，买犊自耕桑。"}