{"id":"749026","title":"贵筑谒黑神庙","dynasty":"清","author":"贝青乔","text":"吹镫夜入黑神庙，甲仗满堂森一照。范阳南八是男儿，底事成神在蛮徼。或云有子官涪州，为父立祀黔水幽。我闻两家子弟材，智下伏阙对簿争。如仇是儿差足愧，张许况公义烈惊千秋。当公睢阳四百战，蚍蜉蚁子无人援。临淮一骑走乞师，何物驾兰夜开宴。一庭会乐两行烛，强延公坐笑相属。此酒虽足交吾欢。叱尔何堪为吾辱。莫谓食不下咽，恨不啖尔如仆妾之肉。莫谓矢祇著砖，恨不射尔如贼虏之目。血漉漉，刀铮铮。一指断，一磨惊。幡然设誓去何速，甘入围城就骈戮。劝降耻作六开府，饮刃笑随二都督。生未吞贼死为厉，江淮双庙同弗替。国殇夙偕雷万春，庑祭新迎康保裔。吁嗟乎！当时一军气皆墨，今日神名尚称黑。山城鼠雀鸣啁啾，祈年禳火来羌酋。丈夫庙食自终古，俎豆岂恃儿孙留。"}