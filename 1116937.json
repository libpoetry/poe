{"id":"1116937","title":"与诸同僚偶会赋八题 不期而会","dynasty":"宋","author":"苏颂","text":"泛交以势利，君子期久要。道义苟契合，出处无阻遥。龙兴云必从，宫鸣商亦调。乐哉此席会，固非夙相招。黄昏蝙蝠飞，空堂蟋蟀吟。相对语未阑，不觉更漏侵。呼童持短檠，注以兰膏深。皎皎见寒光，良宵惬予心。高轩微雨过，初夕凉风生。兀坐正幽寂，云间月华明。移榻向寒阶，遥望孤蟾清。所思故人远，对此伤予情。常赋士衡云，兼怀惠连雪。庭前闻清唳，天外见寒月。舞爱素琴横，饥思朝露洁。问尔谁为群，威凤在丹穴。面向秦淮流，背枕清溪水。当轩观未足，凿沼近可拟。月明练光寒，风动漪涟起。不用植菰蒲，惟将鉴容止。竹性本孤洁，况在祇园中。经年荫华宇，永日吟清风。心虚大道合，干直贤人同。雪霜任摧挫，寒姿独青葱。古树枕淮流，桥边与亭畔。借问植秦堤，何如在隋岸。南朝正佳丽，绮陌多攀玩。嗟今非昔时，荣悴俱可叹。秦淮接长江，活活流不已。高亭出城角，四面尽湍水。山川孤云飞，槛阁清风起。望远何所思，故人在千里。"}