{"id":"682926","title":"吴山人长吟阁用韵四首","dynasty":"明","author":"尹台","text":"恐使诗情浑放閒，故移吟眺入孤攀。春光澹荡烟中寺，暮色依微雨外山。柳换旧条当户碧，竹垂新箨满林斑。也知市巷同三径，定有求羊数往还。尘土谁能便息閒，羡君林卧足幽攀。长吟未厌聊题阁，大隐元知不在山。春至小园花有晕，人稀深巷藓成斑。秪应剩买逋仙鹤，水曲城阴自放还。借问山人有底閒，时将小阁恣跻攀。捲帘但听花间鸟，开牖更看湖上山。木榻每通潮气润，竹扉仍积雨痕斑。何时独抱孤琴往，共坐鹿门月色还。几欲相携一借閒，私嫌俗驾混招攀。芝丛自长怜深谷，桂树谁同赋小山。仲蔚逃名门并绝，君平辞世鬓从斑。翻惭倚槛攒归思，目送高天倦鸟还。"}