{"id":"659507","title":"次何少宰燕泉和陶六诗 其五 宿好次行涂口韵","dynasty":"明","author":"林俊","text":"长风振林木，摋羽辞高冥。委身失所托，惴己曾人情。清阶历形要，残梦多南荆。叉鱼句尚续，来燕泉又生。一春晴雨节，故老谈盛明。互歌责难外，倍见台阶平。玉帛走万国，土宇无师征。安眠起常宴，竹杖时课耕。幸无幻化术，废举非素萦。相期慎迟暮，造物憎完名。"}