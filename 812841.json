{"id":"812841","title":"书怀","dynasty":"清","author":"吴嵩梁","text":"青兰无冶容，托根况幽深。和风一以拂，扬芬出中林。灼灼桃李颜，郁郁蓬艾阴。亭亭空谷花，耿耿持素心。芳菲不自达，感气谁相寻。采佩愿及时，毋令霜露侵。野鹤负标格，风尘苦憔悴。岂无霄汉心，亦为稻粱累。灵凤鸣朝阳，声闻托深契。方同蓬岛游，浮云欲中翳。孤心本难群，铩羽惭再厉。翘首霜天高，悠悠听长唳。"}