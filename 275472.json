{"id":"275472","title":"水调歌头·宋文丞相绿蟾腹研，肖其色与形制，故名","dynasty":"现代","author":"汪东","text":"兵甲满天地，河洛亦腥膻。吴中曾此开府，风掣绣旗翻。料得飞书走檄，座右石君应在，披写激忠肝。玉带声名久，蟾腹与同坚。巡远志，论事业，过前贤。歌成正气依旧，挥洒似云烟。门客但存皋羽，有弟竟为臣虏，遗恨到重泉。欲继西台哭，泪尽不成篇。"}