{"id":"1063776","title":"己卯岁除夜大醉","dynasty":"宋","author":"释德洪","text":"昔闻安期生，以术干项羽。羽无人君量，佯狂辄遁去。又闻鲁仲连，舌有济世具。人君欲禄之，高视笑不语。吁古列仙人，万事不干虑。乃肯入世纷，岂非以民故。翩翩遥增击，悠然知事误。道合人所难，一律无今古。我生饱忧患，晚有二子慕。肮脏刺世眼，甚宜著闲处。一篇引一杯，举杯揖黎母。"}