{"id":"1119125","title":"寿刘漕二首","dynasty":"宋","author":"陈汝锡","text":"清薰应候贡微凉，瑞霭蟠空报吉祥。仙籍挂名书富贵，彩毫叶梦送文章。眉间已有阴功色，肘后何须不老方。节物也随人意好，荷花争入寿樽香。碧槐风细篆烟清，绿芰香浓寿酒倾。眉上嵩衡元秀整，胸中泾渭太分明。巨材阅世三千岁，修翮抟风九万程。积粟流钱皆细事，异时钟鼎看功名。"}