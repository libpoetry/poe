{"id":"721312","title":"修先墓作六首","dynasty":"明末清初","author":"陈恭尹","text":"白头良已矣，子职竟茫然。负此一抔土，于今四十年。恤忠馀往典，纪事有新编。寂寞松楸下，丰碑谁为镌。文渊犹藁葬，正则且沈身。古者无修墓，非言患难人。报唯存此日，举必念千春。黾勉从微力，伤哉由也贫。不辰吾最甚，十二丧慈闱。对食啼葱叶，当秋泣线衣。国忧才隔岁，泉路幸先归。赐葬仍同穴，丝纶灼有辉。峰西频倚杖，一上一徘徊。筋力今如此，馀生能几来。彼苍诚有感，积雨喜全开。十日松间坐，涛声总是哀。固安唯至愿，尺寸自经营。墓是无穷事，人兼不朽名。发祥如有本，凭吊所从生。虽乏青囊术，滕公自得城。万山青不极，旷绝此登临。大化自通塞，吾人为古今。风摇千亩绿，云散一溪阴。转盼皆陈迹，弥伤志士心。"}