{"id":"1112403","title":"次友人书怀","dynasty":"宋","author":"张元干","text":"此生无意入修门，粗饱鸡豚短褐温。卜筑几椽临水屋，经营数亩傍山园。酒杯剩喜故人饮，书帙能遮老眼昏。身世颇同猿择木，功名谁问鹤乘轩。肠断春风杨柳花，中原何日再京华。将军未报歌三箭，乐府徒传舞两娃。会见敌营如竹破，不应淮甸又兵加。频年寒食常为客，强索芳樽乐有涯。布谷催春惜雨乾，白鸥江上未盟寒。且倾客子酴醾酒，共享先生苜蓿盘。我已悬车羞碌碌，公当鸣佩称珊珊。休文才思虽多病，可是空吟红药阑。"}