{"id":"1110759","title":"舟行即事七首","dynasty":"宋","author":"朱淑真","text":"帆高风顺疾如飞，天阔波平远又低。山色水光随地改，共谁裁剪入新诗。扁舟欲发意何如，回望乡关万里馀。谁识此情肠断处，白云遥处有亲庐。画舸寒江江上亭，行舟来去泛纵横。无端添起思乡意，一字天边归雁声。满江流水万重波，未似幽怀别恨多。目断亲闱瞻不到，临风挥沔独悲歌。对景如何可遣怀，与谁江上共诗裁。江长景好是难尽，每自临风愧乏才。岁暮天涯客异乡，扁舟今又度潇湘。颦眉独坐水窗下，泪滴罗衣暗断肠。岁节将残恼闷怀，庭闱献寿阻传杯。此愁此恨人谁见，镇日柔肠自九回。"}