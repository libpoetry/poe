{"id":"1110279","title":"送虞仲房赴潼川漕","dynasty":"宋","author":"孙应时","text":"夙昔青云上，谁令鬓发苍。家声唐秘监，墨妙汉中郎。牢落山林久，间关道路长。西风足清啸，几日上瞿唐。保障平时计，遐民力未宽。梓潼将漕险，廊庙择才难。江水东流急，秦山北顾寒。平沙八阵在，倚剑夕阳看。小隐横溪胜，青山照眼高。芝兰春满座，风雨醉挥毫。苦恨登门晚，深惭倒屣劳。公归佩荷橐，肯问及蓬蒿。"}