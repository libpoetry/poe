{"id":"263938","title":"多丽·夏景","dynasty":"清代","author":"尤侗","text":"画梁间。日长午梦初残。倚薰风、晕红如醉，无言情思阑珊。捲桃笙、自寻坠珥，掩金诃、斜扑轻纨。茉莉茶甘，鹧鸪香细，尽堪消暑小屏山。无心理、钿筝瑶管，棋局也慵弹。闲排遣、白敲冰脆，红点梅酸。侍儿报、花梢月上，清光怯射越罗单。浴兰汤、微揩粉汗，插犀梳、乱挽云鬓。院落沉沉，夜凉似水，萧郎频唤展琅玕。还一笑、背人行去。等待向更阑。却寻到、蔷薇架下，独凭栏杆。"}