{"id":"1080954","title":"初春以蔓菁作齑因忆往年避难大隗山采蘋涧中为齑齑成汁为粉红色而香美特异乃信郑人所言为不诬矣今食新齑因成长韵","dynasty":"宋","author":"朱弁","text":"藏蔬饱三冬，媚盘无靃靡。陈齑解束缚，冰雹散刀几。春畦芜菁苗，入眼渐可喜。青黄含风露，采摘从此始。持归作新齑，一饱竞鲜美。芬香溢肺肝，甘脆响牙齿。扪腹幽窗下，刍豢讵能比。忆昔避难初，窜身重嵓里。云烟昏具茨，老稚且栖止。燕兵大搜索，焚荡石牛底。脱命擉虎山，野哭纷四起。暮投山前店，茅栋例烧毁。潜伏窟室中，衣敝不盖体。妻孥坐相对，生意薄于纸。晨朝行涧中，采芹涧边洗。郑人誇此齑，他菜非所拟。氤氲投瓦盎，触鼻似兰芷。一杯红粉羹，析酲胜仙醴。乃知野人献，凉薄未宜鄙。今来滞殊乡，白首家万里。犹能对荤膻，咀嚼出宫徵。回思十年梦，争夺殊未已。饱食但谋身，吾颡良有泚。"}