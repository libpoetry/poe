{"id":"648820","title":"题璚林积雪图送张宇初真人归龙虎山","dynasty":"明","author":"杨士奇","text":"北风十日雪，大地气严凝。江湖千里断行迹，温泉火井皆为冰。盘盘龙虎山，岧峣出尘表。势并匡庐近斗牛，叠巘重崖隔深窕。向来积雪纷不消，千树万树凝琼瑶。素鸾缟鹤下飞舞，空中缥缈天香飘。上清真人夐清绝，吐气如虹貌如雪。袖有三华宝篆文，腰佩千年苍水玦。常招赤松为雨师，曾游东海邀安期。手执玄枢斡元化，一扫氛翳回春熙。玉皇端拱通明殿，紫凤云章频召见。天京十二楼五城，亲接群仙奉华宴。五彩春霞导金节，还向山中咽飞雪。明年北上翔双凫，更采灵芝谒丹阙。"}