{"id":"813587","title":"同西涧藏公重过野寺茗饮","dynasty":"清","author":"李锴","text":"摇落穷秋后，山寒木叶深。短筇乘野兴，缓步得幽寻。只是他时事，真成隔世心。再来陈迹扫，孤磬起清音。道侣时相见，山翁许共过。茗柯能悟入，芥子有包罗。影覆慈云暖，香生忍草多。辩才今钝拙，无事怯维摩。不设禅□械，茅庵拥碧沙。狙公秋拾栗，山鬼夜簪花。虚白了无染，寒阴半欲遮。未能心转物，每到辄忘家。"}