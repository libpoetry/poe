{"id":"693457","title":"舟中和唐诗五首 游少林寺","dynasty":"明","author":"邵宝","text":"西出登封县，来寻古少林。幢开青嶂近，钟隐白云深。雨积溪初霁，峰遮日早阴。长廊诗刻满，拂拭倩僧吟。西瞻自夙心，歇马向山阴。玉井连云远，金茎入露深。半峰留夕照，万籁起秋林。往事今何在，温泉未陆沈。木下秋风起，青山送雨归。日低真见落，云远不知飞。江色烟中淡，鸿鸣渚外稀。倚阑情未极，寒气湿人衣。山中留古寺，门对夕阳开。苓露松春长，鸦风鹤夜回。佛龛尘伏鼠，僧榻雨封苔。解得真空意，荒凉未足哀。晚鼓溪船发，秋风动楚天。月生洲杜外，烟起渚鸥边。野艇横村渡，农蓑散水田。夜凉何处宿，远思正相牵。"}