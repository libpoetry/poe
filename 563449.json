{"id":"563449","title":"有室七章","dynasty":"明","author":"王守仁","text":"有室如虞，周之崇墉。窒如穴处，无秋天冬。耿彼屋漏，天光入之。瞻彼日月，何嗟及之。倏晦倏明，凄其以风。倏雨倏雪，当昼而蒙。夜何其矣，靡星靡粲。岂无白日，寤寐永叹。心之忧矣，匪家匪室。或其启矣，殒予匪恤。氤氲其埃，日之光矣。渊渊其鼓，明既昌矣。朝既式矣，日既夕矣。悠悠我思，曷其极矣。"}