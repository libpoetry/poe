{"id":"687963","title":"拟补春夜宴桃李园诗","dynasty":"明","author":"成鹫","text":"园林烟景快相亲，兄弟招欢自主宾。银烛金樽长夜饮，夭桃秾李一家春。盛年共惜同为客，明月从来不待人。回首二毛搔渐短，不应辜负接䍦巾。群季追欢兴不孤，芳园娇鸟唤提壶。名花自种还同赏，家酝新篘不待沽。素魄影边添蜡烛，绿茵深处布氍毹。可能后会频相觅，长愿高阳作酒徒。"}