{"id":"1065981","title":"康师见访于竹阁因师臣师同赋问讯元老人","dynasty":"宋","author":"许景衡","text":"道人乐岩栖，泉石厌眼耳。胡为一叶舟，汎汎西湖水。应怜老居士，巾屦困尘滓。相从一笑顷，茗盌浮云蕊。江天正摇落，秋色淡如洗。宴坐俯层轩，梢云森凤尾。眷言东溪老，挺立万夫伟。平生海潮音，卷舌付诸子。维此岑邃师，道学究终始。当年几酬对，万法一弹指。要当出新句，特用问兴止。江河有馀润，今我亦随喜。"}