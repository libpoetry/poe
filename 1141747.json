{"id":"1141747","title":"满江红 送理伯雍同知改除转运判官","dynasty":"宋末元初","author":"陆文圭","text":"双桧堂深，想前日、清风犹在。才半载、政声传播，与人称快。鞠草圜扉无滞讼，憩棠田舍留遗爱。问方今、循吏几何人，公为最。明而恕，廉而介。官易进，身难退。苦簿书业委，米盐繁碎。雁鹜自怜群里聚，龙猪不计儿时会。望美人、又向碧云西，徒增慨。"}