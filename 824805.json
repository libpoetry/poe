{"id":"824805","title":"念奴娇 庚午立秋宴集北海舟中","dynasty":"清末近现代初","author":"袁克文","text":"红妆华发，正相映灯影，波光稠叠。吹放中流争看取，轻棹逍遥一叶。玉扇邀凉，金钗殢艳，酒意迎丹靥。秋空初静，远风时送香屧。从忆朱榭雕廊，昔年曾到此，萦回双楫。一篴重临衣带閒，依旧云窥烟接。骤雨惊飞，多时炎乍解，未应寒怯。新思前事，者回都上眉睫。"}