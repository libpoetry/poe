{"id":"780160","title":"金缕曲 春闺 二十一叠前韵","dynasty":"清","author":"叶绍本","text":"花意浓于酒。正绿窗、晓眠人起，日三竿否。一剪轻寒兰袂袭，宝帐红珠覆斗。恰才过、上元燕九。针线欲拈情尚嫩，绣床闲、只付狸奴守。细云贴、鸦雏首。芳园斗草闲阶走。最关情、秋千院落，和欢携手。高捲珠帘看燕入，两两轻风斜受。爱远岫、翠横窗口。如笑修眉春影淡，扫螺痕、应哂浓妆丑。絮飞也、谢庭牖。"}