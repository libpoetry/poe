{"id":"865671","title":"次正臣韵","dynasty":"宋","author":"邓深","text":"黄牛偶际半槽水，忻然解缆离江涘。旧闻峡山最多奇，非涉风波难说似。千金莫买丹青临，今日真行图画里。魂惊险怪千万状，眼洗清奇数千里。戏石鹿儿玩铙鼓，缘木王孙卖弓矢。鹭鸶久立应有待，鸬鹚深没殊无底。大淖瀑濆续续生，怒涛惊浪层层起。好风转旂捷有神，长年捩柂翻堪倚。渔人生长谩不知，叶舟来去纷可喜。惟愁三峡总黄浊，安得一瓢独清泚。甘泉剩贮虾蟆碚，时瀹玉尘香漱齿。"}