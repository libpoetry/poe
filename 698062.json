{"id":"698062","title":"和侯景德舟中偶成","dynasty":"明","author":"钟芳","text":"天戈挥霍霁清秋，快我长帆万里游。慝气尽随霜气殄，瑞光高并日光浮。室家再合收残泪，禾黍新炊汲浊流。纪述未须濡栗尾，欢声今已动神州。舟泊江隈几夕秋，去年今日正同游。窥篷斜月娟娟静，占水轻鸥两两浮。自幸兼葭依玉树，却惭浊水混清流。明朝举棹南风便，扣舷长歌上帝州。蒲苇萧萧江月秋，毛鱼鹿角出波游。望依北极龙颜近，笑指东溟蜃气浮。引缆冲风劳伍伯，开樽向晚合儒流。百年剧笑能多少，□□□□□□州。一声孤雁鸣高秋，无人为吾秉烛游。捣衣隔江声袅袅，沽酒入市云浮浮。周业方隆丹凤集，圣谟何在碧川流。兴来最爱天心月，一掬光芒遍九州。数曲清商草树秋，拿舟又作玉京游。浊泾清渭倩谁辨，覆雨翻云伤俗浮。江晚菊花千顷暗，夜寒枫叶一川流。寻幽欲逐罗浮去，胜景全输百二州。"}