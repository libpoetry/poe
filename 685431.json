{"id":"685431","title":"送吴县广文王道锡之马平令六首","dynasty":"明","author":"邓云霄","text":"官冷名逾重，同推郑广文。范人金在冶，作赋气淩云。刃试全牛解，星占列宿分。脂车须夙驾，人吏待神君。马平非叶县，仙令即王乔。好抱阳和去，无忧瘴疠饶。湘兰秋可佩，桂水晚停桡。坐见双凫起，相期在紫霄。策马冲炎塞，开衙对瘴沙。无田堪种秫，有县岂栽花。溪洞虽殊俗，车书本一家。日高惟卧治，蒲挂一鞭斜。丈夫期报国，不为一微官。愿学莱芜甑，毋忘苜蓿盘。征徭诸洞急，矿税几家残。无限烹鲜意，循良在静安。柳子留遗庙，颓垣满野蒿。此行将雨露，亦复继风骚。墨绶淹丛棘，青云想凤毛。京华重聚首，马骨羡君高。登高临象郡，匹练望吴门。神气存双剑，平生重片言。有官空岁月，无力正乾坤。慷慨忧时意，非君孰与论。"}