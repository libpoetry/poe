{"id":"279330","title":"霜叶飞·晚度白石嵊至大塘下，用待制韵","dynasty":"现代","author":"周岸登","text":"际天衰草。迷征路，枫丹遥映云表。暮霞飞练亘仙都，带晚烟愁悄。俯绝壑、疑昏幻晓。林坳樵舍孤灯小。望破驿苍茫，幸盼得松明，炬火特地来照。惆怅倦客关河，凋年急景，峒越边瘴曾到。市楼今夜度清宵，念往时襟袌。奈北阙、钧天醉了。无眠自谱高寒调。拊鬓丝、添憔悴，三管离悰，旧情多少。"}