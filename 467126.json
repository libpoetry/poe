{"id":"467126","title":"临江仙  有赠","dynasty":"当代","author":"陈永正","text":"侧帽天山山壁立，皑皑不见危峰。惊砂卷雪扑双瞳。驼铃碛上，步步遏回风。东指苍茫柴达木，黄云千里穹窿。便从飞藿感萍踪。忽怀珠水，零落泪襟红。绝域功名行倦矣，长歌归去南中。楼台花月一相逢。倾杯延醉，夜挹泮塘风。眼底未堪明日老，人间恰值春空。华年锦瑟恨重重。横塘十里、何处觅芳踪。欲采蘋花三月暮，茫茫一水遥通。溯洄冥想浪千重。却怜今夕，斜月正朦胧。草露漙漙沾素履，远滩唯见青枫。瑶台偃蹇蜃云中。褰裳待往，窥影有蛟龙。双雁不飞孤雁度，欲缄心事重重。只期飙举入云中。金丸陌上，忽铩羽毛红。曲折音书何计达，连环商略谁同。黄泉碧落两难穷。一声蝉唱，客思虎门东。千古同悲临海骆，人间奇辱从容。有情珠水尚能东。高天厚地，何计得相逢。人哭人歌过耳际，几曾心死秋风。也知流落意无穷。男儿斧钺，一较看谁雄。谣诼纷纷安足数，毁家不汝相从。芜园归日正霜风。繁华梦断，忍恨对残红。挂角读书聊作计，何妨白眼鸡虫。人生多住大槐宫。未应惆怅，草泽问鱼龙。"}