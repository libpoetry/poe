{"id":"943818","title":"次韵杨宰对雪有感","dynasty":"宋","author":"陈造","text":"生世波上舟，高下随掀簸。楼阁或藩溷，风花听飞堕。荣利计圭黍，光阴付膏火。胡不养弘大，而顾蹈嵬琐。君看前宵雪，积玉晓覆野。朝阳丽山川，湛碧仍眩赭。簿书办官事，酒炙趁村社。长翁取意适，吾策未云下。优服作贵贱，观傍了真假。平生招隐诗，寻盟逮今果。"}