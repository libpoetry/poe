{"id":"721965","title":"子贡手植楷","dynasty":"明末清初","author":"屈大均","text":"仲尼元气在，复此万年枝。一室心丧日，三年手植时。枝条相向哭，风雨至今悲。再拜婆娑下，何曾梁木萎。栽培自端木，高出宫墙阴。诸子亦奇树，千株同圣林。治任归独后，庐冢痛偏深。手泽有如此，扶疏知几寻。绕茔多异树，世世莫能名。一楷存梁柱，孤标出鲁城。毚檀连翠色，五味接芳英。终古思堂侧，依依复女贞。"}