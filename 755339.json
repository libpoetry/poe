{"id":"755339","title":"夫子植梅棠于寄园诗以纪之翌日复以二株置庭前索余作因次元韵","dynasty":"清","author":"张印","text":"春禽啄破青苔封，吟人未到先游蜂。晓日时正三竿红，此花允合精庐供。荷锸先薙菅与蓬，位置无使遮西峰。是何娉婷姿态工，效颦宁比施家东。重萼叠跗不概见，星冠霞佩神女同。一留伴我一归翁，翁能无愧身龙钟。云收雨卷香何许，睡起月下还相逢。桃李夭郁一扫空，杨妃姊妹肌多丰。垂丝持较铁干罕，铃索将护吾宁慵。"}