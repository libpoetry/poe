{"id":"1194849","title":"迎潮送潮辞 迎潮","dynasty":"唐","author":"陆龟蒙","text":"江霜严兮枫叶丹，潮声高兮墟落寒。鸥巢卑兮渔箔短，远岸没兮光烂烂。潮之德兮无际，既充其大兮又充其细。密幽人兮款柴门，寂寞流连兮依稀旧痕。濡腴泽槁兮潮之恩，不尸其功兮归于混元。潮西来兮又东下，日染中流兮红洒洒。汀葭苍兮屿蓼枯，风骚牢兮愁烟孤。大几望兮微将晦翳，睨瀛溶兮敛然而退。爱长波兮数数，一幅巾兮无缨可濯。帆生尘兮楫有衣，怅潮之还兮吾犹未归。"}