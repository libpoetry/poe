{"id":"700807","title":"怀淮阴士民二首","dynasty":"明","author":"曹于汴","text":"士庶雍雍佐郡时，七年一调不嫌迟。瘝官难补惟心折，落日相催尽泪垂。万万千千遮道左，三三两两别京师。于今赤子天涯外，目断长淮无限思。两考一官疾似梭，成功为问竟如何。从教去后心犹赤，剩枉今番鬓已皤。未报主知颜汗赧，难瞒我处泪滂沱。摄行大治何人也，到此令人感慨多。"}