{"id":"158461","title":"依韵奉和司徒侍中雪二十韵","dynasty":"宋代","author":"强至","text":"瑶林纷有蕊，玉海浩无津。盖地都藏险，漫天不露垠。片轻消凿落，光冷夺纯钧。贺笏庭前客，欢杯陇上民。清辉交夜月，妙曲次阳春。兔苑谁传简，蚕崖自比银。香沈宵爇麝，烟湿昼炊薪。履没平三径，窗明断一尘。乘时飞更急，带晚赏逾珍。酒合斟琼液，巾宜顶白纶。分形虽各值，洒润要皆均。渗野今丰魏，飘筵昔瑞秦。禽疑越贡雉，兽讶晋祥麟。巧到枯株木，偏宜劲节筠。寒林图似展，粉笔埽初匀。尝爱漆园吏，寓言姑射神。如公诗具美，揣物意尤亲。久作依刘客，难追访戴人。幕中赓绝唱，席右愧嘉宾。不独调元手，风骚敌孟醇。"}