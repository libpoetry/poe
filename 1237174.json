{"id":"1237174","title":"西湖竹枝词四首","dynasty":"元","author":"钱惟善","text":"贫家教妾自当垆，马上郎君不敢呼。折得荷花待谁赠，叶间红泪滴成珠。春日高楼闻竹枝，梨花如雪柳如丝。珠帘不被东风捲，只有空梁燕子知。日暮天寒野水滨，孤山愁绝四无邻。谁家处子如冰雪，行傍梅花不见人。阿姨住近段家桥，山妒蛾眉柳妒腰。东山井头黑云起，早回家去怕风潮。"}