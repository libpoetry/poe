{"id":"691132","title":"次近复兄送伯发侄南征三首","dynasty":"明","author":"李全昌","text":"才堪压众定争先，甲榜悬知映卯躔。正巧寓中力贯札，复申剥后总邀天。共看云梦长吞腹，好拉姮娥笑拍肩。门阀自今勤再整，从来接翼比联蝉。多士逢年作者先，即看奎柄岂离躔。文凭时命原无价，福喜栽培赖有天。鲲举北溟方奋翮，鹿鸣南国未驰肩。明春何处羁金勒，御苑啼莺柳噪蝉。高著凭君肯让先，行旌南指卜星躔。三年磨砺功由己，八月泥金信自天。文贵碧鸡堪刮目，岁逢玉兔好仔肩。衣裳试整新罗绮，释褐从教似蜕蝉。"}