{"id":"963877","title":"示诸儿","dynasty":"宋","author":"洪咨夔","text":"道大两仪小，身寡万物众。此心能砥柱，斯文即隆栋。书从羲孔来，字字济世用。愈穷理愈邃，如探无底洞。有书不勤读，惰农失春种。如何望秋成，箕杵日簸弄。一经胜籯金，万帙供洛诵。所愿器业进，增益门户重。儿童悟易玄，奴婢晓诗颂。而况以士名，经史懒条综。古来天目下，谁识三岁贡。吾翁破天荒，教子期命中。顾我肋已鸡，望汝毛犹凤。诗书气脉续，声价天壤鬨。毋学韩家符，灯火照睡梦。毋学陶家雍，文术付游纵。光明发勤苦，奇隽出饿冻。四壁瓢腹空，一檠铛脚共。人情易喘筒，世事难算瓮。努力须青春，三陈与二宋。"}