{"id":"626657","title":"寿吴云驭太史","dynasty":"明","author":"岑徵","text":"郁水传佳气，佗城挺异人。玉麟天上降，金粟幻中身。早擅鸿文誉，曾叨上国宾。淹通涵石室，藻绘动枫宸。爰拜悬铃署，初班视草臣。彤楼司记注，紫闼掌丝纶。黎庶瞻依切，皇衷眷注频。苍梧方税驾，溟海又扬尘。土室甘沉默，山河协隐沦。铁函沉石井，宝剑动苍旻。白发三千丈，丹心四十春。著书存甲子，采药练庚辛。硕望今名宿，清风古逸民。凤凰占器度，龙马足精神。德重气逾静，年高道益醇。前贤资继响，后进藉洪钧。延祖欢同调，嵇公愧未亲。登龙何契阔，陪鲤敢逡巡。值此阳春候，欣逢览揆辰。九如聊献雅，介寿且歌豳。玉貌荷衣古，酡颜鹤发新。高深瞻海岳，清翠仰松筠。蓬岛应通籍，鹅溪待写真。剥爻存硕果，庄叟诧灵椿。潞国犹加耄，磻溪尚八旬。蟠龙潜必跃，尺蠖屈终伸。伫见天行健，旋看瑞气臻。引年餐古髓，计日待蒲轮。辽海终逃魏，桃源且避秦。非熊应有梦，应在渭川滨。"}