{"id":"690056","title":"徐志远四景画","dynasty":"明","author":"张宁","text":"坐令春水独徘徊，不见红尘拂面来。游客自归花自落，何须惆怅问谁栽。绿阴亭馆晚凉多，红藕花香水不波。不是红南漫游客，隔溪犹唱采莲歌。东篱昨夜有微霜，白酒浮香菊又黄。老去閒情镇相待，满头何必遇重阳。月光昏淡水痕微，香影如前旧植稀。可是孤山雪初霁，有人吟坐拥深衣。"}