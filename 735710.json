{"id":"735710","title":"显皇帝大阅图为吴金吾国辅赋","dynasty":"清","author":"朱彝尊","text":"神庙垂衣日，江陵总百官。揆文先奋武，虑乱本居安。殿上萧何履，朝中贡禹冠。孙通明礼乐，方叔莅师千。驾驭英雄在，超腾士马驩。车徒看翼翼，禁旅尚桓桓。画史真能事，披图得钜观。丹青荣顾恺，宫室拟胡宽。历历开城阙，高高叠井干。虚无凌倒影，缥缈结重栾。太液波还静，长杨露未乾。妆楼原自锁，圆殿不禁寒。仙仗移平乐，霓旌拥上兰。忽惊千骑并，旋讶六营团。作气陈金鼓，前驱建玉銮。轻云承翠盖，丽日表朱竿。遂列堂堂阵，爰升将将坛。小侯班四姓，大阅用三单。紫燕双丝络，花骢七宝鞍。呈能群角牴，教射集星弁。觯饮筹无算，《铙歌》曲渐阑。行知尘冉冉，归想佩珊珊。远势工尤极，平原绘更难。萧疏连板屋，迢递出峰峦。百里生毫末，诸陵望郁盘。蓟门无堠火，函谷有泥丸。元老谋犹壮，诸孙手泽完。锦题探箧笥，湘簟展琅玕。对此成希觏，因之感万端。雨烟飞蜀锦，霜雪皎齐纨。赋愧王延寿，谣同梁伯鸾。仪章长在目，珍重岁时看。"}