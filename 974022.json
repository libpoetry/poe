{"id":"974022","title":"呈任邕州诏子言","dynasty":"宋","author":"赵蕃","text":"清江江上贤大夫，我所识者向杨胡。盘园近说在城郭，使君政剖邕州符。笑谈虽阻亲颜色，新诗往往流传得。岂知舟楫复江湖，飘飘又堕清江侧。向来一识苦无因，兹日何缘得造门。要题诗句道所以，行色苍茫难具陈。盘园已成十年阴，使君二毛殊未侵。平生慷慨功名事，切勿恋此成遐心。"}