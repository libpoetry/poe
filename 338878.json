{"id":"338878","title":"瑞鹤仙·晚游孤山寻林和靖先生墓","dynasty":"清代","author":"过春山","text":"抱琴寻断碣。正斜日初沉，乱烟凝碧。苍苔旧行迹。想沙鸥高致，似曾相识。问情暗觅。指秋坟、樵苏能说。叹寒梅、零落东风，閒却一溪明月。悽恻。西泠春晚，天竺云深，空怀孤洁。荷农未葺，天涯愁倚岩石。念幽人去后，峰南峰北，多少啼猿唤客。黯伤心、欲荐江蓠，夜凉露白。"}