{"id":"934941","title":"二月十六日赏海棠","dynasty":"宋","author":"陆游","text":"常年春半花事竟，今年春半花始盛。衰翁不减少年狂，走马直与飞蝶竞。妍华有露洗愈明，纤弱无风摇不定。莫放飘零作红雨，剩看倩笑临妆镜。溪梅枯槁堕岩谷，山杏轻浮真妾媵。欲誇绝艳不胜说，纵欠浓香何足病。华灯银烛摇花光，翠杓金船豪酒兴。夜阑感事独悽然，繁枝空折谁堪赠。"}