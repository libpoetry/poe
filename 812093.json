{"id":"812093","title":"消夏词","dynasty":"清","author":"孙原湘","text":"小谪人间萼绿华，墙头愁见石榴花。洞房如雪帘如水，争及瑶池阿母家。妆台花露尚沾濡，趁个朝凉云髻扶。生性梳妆非草草，不嫌妨却睡工夫。随意疏花插戴成，花枝颤颤若风倾。玉搔头上双蝴蝶，翻教人看作像生。翠纱衫子玉玲珑，坐背风前意态慵。犹恐玉肌人看见，轻绡一尺袜当胸。兰空午倦梦回迟，对镜花删半亸枝。一线枕痕红未退，怪人半晌看侬时。细喘娇吁出浴初，云鬟依旧似新梳。香融汗粉罗巾拭，越显肌肤雪不如。荷风几阵引新凉，吹灭荧荧画烛光。恰好纱窗开半扇，额边斜月注娇黄。人语花香辨不情，水明帘捲夜云轻。行来仙骨姗姗甚，暗里遥开玉钏声。"}