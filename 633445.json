{"id":"633445","title":"寿李慧庵","dynasty":"明","author":"释今无","text":"方山长者奇而秀，枣柏延年驱麦豆。神管重岩侍玉龙，齿颊光明烂如昼。智慧花生华藏门，十兆九万皆灵透。金台佛种诞偏长，慧庵李子乃其后。吉祥之草两手持，梵刹随地建无时。珊瑚玛瑙夜光珠，螺丝宝髻严金躯。三千座广一室小，须臾取供如飞鸟。童子惯闻上品经，家人亦礼莲花表。膝边光彩看凤毛，阶前作舞拖青袍。慧业不须江淹笔，功名可得吕虔刀。大地春归一日长，天花缭绕天人想。我说此偈祝永年，磬声清韵泻高泉。"}