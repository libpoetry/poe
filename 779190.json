{"id":"779190","title":"念奴娇 次学士即席韵，兼呈宋荔裳观察、王西樵司勋","dynasty":"清","author":"陈世祥","text":"词坛宿将，觉秦欧辛陆，今无难续。壁垒当场争上驷，我拜祝苒三覆。剑戟无声，杀人如草，手得中原鹿。回看余子，与其书不能读。笑我手拙髯枯，牢愁难写，倚马惭枚叔。描画蓬蒿只办得，潦倒山癯半幅。食力居贫，隐安遗躅，空有江湖屋。先生不弃，许余同餐秋菊。"}