{"id":"713948","title":"鱼缸","dynasty":"明末清初","author":"屈大均","text":"天南仲秋始清凉，使君高宴飞羽觞。鱼缸最小受涓沥，以予公荣非酒狂。宣成之间御窑器，年来仿古多精良。文渊酒魂化为土，陶家取作杯玄黄。鸡缸岂如鱼缸雅，兼金争购从鄱阳。泑如羊脂绝瑩白，丹青不敢污中央。烧出小鱼类榆荚，黑睛朱鬣浮生光。得酒噞喁若新水，四尾相逐何洋洋。生忧嘘噏鱼入口，合唇微饮贪闻香。涵泳飞华唼浮蚁，冬甘夏苦鱼先尝。缸中自是酒泉郡，鱼兮汤沐须醉乡。宁图溟渤恣潜跃，一滴两滴真濠梁。失水不忧忧失酒，相濡相喣樽罍旁。云沸渊流贵不息，兰生萼绿无参商。每君饮釂似乾泽，鲜薧倏忽成沧桑。青州露甜易州辣，一斟再酌苏吾僵。醇酿即是桃花水，糟粕亦乃鲲鹏乡。浊贤岂必清圣好，北酒诚比南醪强。我欲为鱼在缸里，金钩桂饵长无殃。一勺琼苏亦鲸吸，纤毫不惜居鱼秧。五石瓠瓢拙用大，何如用小蟭螟藏。蝉翼自能负嵩华，蜗角岂必争侯王。吞舟每忧值芥叶，漏网所贵同针芒。白小天然尚二寸，入缸已是寻龙鳇。我今非鲂亦非鲤，酒龙变化铢黍长。相随蠛蠓游曲糵，此乐谁知吾蒙庄。"}