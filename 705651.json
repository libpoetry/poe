{"id":"705651","title":"放歌行赠栎园道人游武夷","dynasty":"明末清初","author":"钱谦益","text":"砺君吴刚斫月之玉斧，扬君鲁阳指日之戈殳。饮君邯郸一曲之美酒，赠君绕朝临行之策书。忆君去年归书绣，高堂燕喜身垂鱼。雕轩列戟侯门屏，金章玉轴照座隅。词人油素献歌颂，肩軿踵汗仍口呿。青阳逼除才隔岁，南冠顾影行次且。秋风吹散孟尝客，廉公市门日旰虚。老夫冲寒走问讯，罨头冰雪胶髭须。溺人但一笑，越吟多嗫嚅。班荆过逢桑下语，仓皇执手临交衢。且勿赋河梁，且勿歌《骊驹》。听我《放歌行》，请言造化初。厥初空界二十劫，毗岚橐风吹复嘘。金藏兴云雨如轴，金刚界结胎堪舆。清水升天淀浊地，七金四洲高下殊。光音天人福报薄，地饼食竭林藤枯。身光彫落器界暗，四轮墨穴游昏涂。宝音诸地起慈敏，化现日月天地星宫俱。开张两仪布二曜，二十八宿磊落排空居。梵王口膍脐轮各种族，欲界障持善现相刲屠。修罗荡脚波海水，生憎头上蹴踏双兔蜍。手幛日轮口啖月，日月怖匿天嗟吁。此方蚩尤兄弟亦徒党，铜头铁额兴蝥弧。共工触头折天柱，后羿矫矢摧阳乌。三王五伯迭整顿，君臣将相群拮据。撑天拄地定八极，为此衣冠礼乐争寰区。东门啸戎索，北落移天枢。裸衣笑神禹，好冠诧勾吴。退飞未许傍宋鹢，避风何地追鶢鶋。天地为笼逝安适，身藏藕孔难卷舒。移眉下目吁可怪，闭门捕舌谁能逋。劾君以弹甘蕉之封事，案君以覆郑鹿之追胥。误君以知雀语之公冶，贵君以辨牛鸣之葛庐。淳于冠缨大笑绝，舍人寠{宀数}居誉呼。昆山抵鹊用良玉，泉泪洒涕成明珠。心惊蚁床自急捣，梦入鼠穴仍供趋。斗间干将会须出，山头廷尉当何如。河鼓大星正芒角，横海兵气连无诸。蛟门水立鸟不渡，子陵滩头断钓渔。老夫已办千日醉，吾子慎爱千金躯。扁舟东下值元夕，红镫绿酒停姑苏。皋桥银筝裹红泪，迟君拂拭追欢娱。元墓梅花众香国，西泠红雨桃千株。巾车蜡屐聊复尔，何用䡃辘催奔车。武夷之君吾远祖，相见遥祝传区区。曾孙面皴头发秃，何当念我诒乾鱼。酌君酒，揽子袪，我欲竟此曲，此曲烦且纡。咙㗅啽呓如梦魇，宫商失次无疾徐。征马为踯躅，仆御亦踟蹰。乌啼鸦散君且发，玉壶酒暖还须臾。放歌行，还须臾。东方瞻顾已精色，晨鸡喔喔鸣前除。"}