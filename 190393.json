{"id":"190393","title":"送刘前豀·耀灵浴虞渊","dynasty":"宋代","author":"李新","text":"耀灵浴虞渊，光属朝夕池。氤氲满寰宇，幽草无閒枝。岷山玉岭花，寸根武陵西。寒摇塞北霜，疏影何葳蕤。春意已浩荡，造物夫何为。烟条凝渌雨，缬彩红参差。下有濯锦泉，清冷鉴毫釐。佳人古西子，彷徨水之湄。兰苕采朝露，佩服良所宜。凛然冰雪颜，效嚬那可希。江国日云莫，无媒鬓如丝。愿言配君子，独立无言蹊。谁献常山根，与之植龙墀。"}