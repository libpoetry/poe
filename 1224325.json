{"id":"1224325","title":"送李都事赴湖广省幕","dynasty":"元","author":"揭傒斯","text":"堂堂李通甫，起家掌邦宪。直气横九秋，神明激雷电。再登兰台上，爱国心靡转。时当至治末，有位日兢战。崩腾五华山，凿翠起台殿。执笔佐御史，力谏明且辨。斧锧已在前，独立目不眴。骎寻国多故，灾异周八埏。君复赞宣政，赤手握铨选。守法踰天官，反得官长怨。我皇奋江汉，拨乱启天眷。乾坤再开辟，日月重昭绚。磊落收群材，疏戚共登荐。君名一朝起，亦作丞相掾。丹心益倾竭，婉画勒替献。好恶古难同，祸福巧相禅。天子忧南纪，藩宣必时彦。下逮曹属微，简选亦精练。君得南省佐，闻者尽惊羡。伛偻辞阙庭，飘摇出畿甸。饯送盈路衢，恳款陈志愿。去年天下旱，穷蹙无贵贱。赈恤当及时，本末须并见。方春农事兴，不废乃为善。又闻南中贼，凭陵及州县。黎獠本吾民，抚绥在方面。恩信足以怀，逼迫使生变。况我圣天子，辙迹昔所遍。勖哉筹策良，无使空蹂践。京城雨初过，草树郁葱茜。乔木多早莺，高堂有新燕。烦辞君勿诮，君歌我其抃。"}