{"id":"286909","title":"春风袅娜·惺樵嗜女剧，尤倾倒于秦凤云者。值其去，用冯云月韵赋词，意属眷眷，次韵慰之","dynasty":"现代","author":"夏孙桐","text":"羡倾城一顾，万斛销愁。将落拓，换温柔。话霓裳总觉，万花无色，绕梁余韵，长在心头。凤去台空，云飘衣想，正是忺春春不留。海上成连憯天远，门前崔护怅烟收。笑我吴儿木石，秋娘未识，歌场冷、欲赴还休。风如剪，月如毬。连番负了，佳约绸缪。罢瑟清湘，望虚峰碧，散花万丈，迹胜香稠。知音非偶，盼重来声价，红毹影靓，同觑帘钩。"}