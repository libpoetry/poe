{"id":"168225","title":"唐世有刺郡江表者时宰嘱以新淦出笔","dynasty":"宋代","author":"岳珂","text":"世间示必无皋夔，九疑虞舜不可追。武皇锐意开绝漠，推锋乃亦有卫霍。嗟哉格物本一理，雇人所用何如耳。笔工在昔本市傭，束毫传筦求售同。谁云进技不进道，意匠辄与欧褚通。虔州刺史募佳笔，双筦何堪须百日。星驰一骑到长安，试手凤池随弃掷。老奴恂栗丞相嗔，能用此笔能几人。原窥翰墨减工制，必使挥毫夸入神。斗杓春回开电笑，橐签果符人所料。中山聚族傥未殚，束帛那容及年少。是知人才用舍识惟一心，皋夔卫霍无古今。妍媸能否俱在上所使，此笔区区正其比。我生识字仅一丁，眼前所见徒毘陵。未知当年新淦果何若，正恐钟卫二王无合作。君不见此老一去知几年，当时鉴裁无复传。纷纷鸡毛抱筩卖，恰费书傭三十钱。"}