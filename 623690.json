{"id":"623690","title":"督学陈公父母偕寿诗","dynasty":"明","author":"欧必元","text":"朝陟罗浮顶，暮登紫帽峰。紫帽峰中何所有，青天独削金芙蓉。长眉隐者修仙躅，致书天姥怀金粟。云冠霜帙遍藤罗，霞标玉笈盈幽谷。陈翁餐液驻其间，谪自仙人第一班。披裳时见笼烟雾，拂袖时闻响佩环。都门解组辞文学，耆年遂得还初服。偕隐梁鸿更有妻，入山弘景寻真乐。有儿千里名家驹，下笔如探骊龙珠。二十明经拾青紫，三十作赋为大夫。北山榆栎纷如许，何似南山乔与梓。抽书几载奉兰台，东南竹箭今专美。朱颜丹辇映华簪，文章已便粤青襟。孙阳不少千金顾，相马宁酬骏骨心。东海曾见桃三熟，瑶池清奏钧天曲。文星高粲婺星光，长生何用华封祝。鸠杖鱼轩次第新，年年恩宠拜枫宸。陈姥秀笄六珈贵，重封偕老颜如春。朱堂结构开耆寿，我弁振缨向庭牗。鸾歌凤舞乐轩辕，瞻云遥上长生酒。就中桃李竞千枝，搦管挥毫待赋诗。鲰生未解酬恩意，大块宁忘雨露私。"}