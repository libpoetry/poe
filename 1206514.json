{"id":"1206514","title":"长寿仙 道宫皇庆三年三月三日圣节大宴","dynasty":"元","author":"赵孟頫","text":"瑞日当天。对绛阙蓬莱，非雾非烟。翠光覆禁苑。正淑景芳妍。彩仗和风细转。御香飘满黄金殿。喜万国会朝，千官拜舞，亿兆同欢。福祉如山如川。应玉渚流虹，璇枢飞电。八音奏舜韶，庆玉烛调元。岁岁龙舆凤辇。九重春醉蟠桃宴。天下太平，祝吾皇，寿与天地齐年。"}