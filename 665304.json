{"id":"665304","title":"题九峰书院","dynasty":"明","author":"郑善夫","text":"圆象序兴没，大道蔑消沈。濂伊冥契后，作者纷林林。石鼓未榛莽，嵩阳亦嵚崟。九峰复何如，夫子重幽寻。结架云霞交，讨求松竹阴。探真破众眩，集虚嗣希音。川注理有托，物化情乃任。锵锵广陵散，写之龙唇琴。闭阁缀道论，永为后贤琛。曰余早送误，捷径坐滞淫。窃睐无穷门，浩荡纠寸心。眷言抠裳衣，毕志遵所钦。"}