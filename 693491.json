{"id":"693491","title":"观红梅次玉林韵","dynasty":"明","author":"邵宝","text":"两树新从浙上来，一株先向槛前开。春回老干经三月，酒入酡颜定几杯。画笔词锋争胜负，花情人意两徘徊。玉林高唱南沙和，月上东山客始回。清兴逢春似水来，红梅花下小筵开。尽将颜色降诗律，独引风情入酒杯。积雪不知香逗遛，落霞还与影徘徊。海棠更有西轩在，赏事真须第二回。"}