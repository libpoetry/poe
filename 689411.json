{"id":"689411","title":"送郑谏议之滇南","dynasty":"明","author":"佘翔","text":"保障西南借楚材，除书新下越王台。悬知叱驭天涯日，万里风清瘴疠开。车马翩翩度七盘，蛮王负弩汉衣冠。紫薇花映昆明水，多少楼台镜里看。夜郎西去古梁州，使者登车岂薄游。金马碧鸡劳祀事，汉庭千载见风流。武昌明月暂停轺，又度兰津十二桥。兴到纵横裁郢曲，和鸣莫靳寄渔樵。"}