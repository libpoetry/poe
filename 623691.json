{"id":"623691","title":"明月篇","dynasty":"明","author":"欧必元","text":"长安月，秋来皎皎白如雪。层城乍见隐清辉，高阁曾看几圆缺。层城高阁倚云霄，万户千门杂管箫。铜龙夜听三更漏，金阙光悬七夕桥。百子池边凝夜霰，双凤楼中澄素练。秦王小筑合欢宫，汉主恩深昭阳殿。延年女弟入清凉，侍女宵焚百和香。宠夺汉宫三十六，庭燎无复昔时光。大道青楼临岸柳，青骢白马章台走。挟弹争趋北杜鹰，高歌宁恨东门狗。罗衣席地醉氍毹，不惜家藏万斛珠。当场欲买千金笑，得意常倾一石馀。征夫自戍交河北，雁书断绝无消息。边上塞云长惨淡，闺中秋月寡颜色。楼头小妇怨箜篌，银丝閒搀玉搔头。不向绮筵送歌舞，偏从蓬户照离愁。绮筵蓬户无常在，惆怅桑田与沧海。悲欢共斗六千场，圆缺空环一百载。百年对此叹蹉跎，乌鹊南飞可奈何。江头商妇移船待，湖上佳人挟瑟过。此时音管徒聒耳，伤心倏忽韶华里。谁家能驻西江月，谁家能揠东流水。风光不惜伫幽人，岁岁年年对玉轮。花开但约同心赏，醉态从教俗客嗔。夏去秋来有代谢，繁华应见如飙尘。"}