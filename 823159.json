{"id":"823159","title":"天香 六月廿一寿闺人，次梦窗寿筠塘内子韵","dynasty":"清末近现代初","author":"赵熙","text":"红荔风香，金萱露醉，银河影挂珠斗。十载从官，两朝经乱，算抵半生知旧。故乡梦远，微记得柯山晴岫。多病娇儿自乐，凉鞋寿星亲绣。牵萝费卿素手。愧荣华，肖他天秀。笑指小星，三五夜凉占候。何处芝田蕙亩。且伴我齐浇赵州酒。春在瑶池，桃花耐久。"}