{"id":"989871","title":"水龙吟 其一 曾相生日","dynasty":"宋","author":"曹勋","text":"海榴红暖。圆荷翠小，榭阁薰风浅。真人抚运，云龙相际，真贤载诞。鲁国元勋，相门接踵，传家非远。辅中兴大业，折冲邻壤，扶红日、上霄汉。端是清明重见。范陶熔、咸收群彦。垂绅正笏，炉烟不动，宸廷闲燕。天地平成，父尧子舜，永膺宸眷。赐我公岁岁，恩荣锡命，向黄金殿。"}