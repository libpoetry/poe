{"id":"810964","title":"瓠岱里索题龙舟辞得十二绝","dynasty":"清","author":"王坤","text":"生怜楚客降庚寅，争驾飞凫棹水滨。锦缆千寻联雁齿，靴纹万叠蹙鱼麟。居人夙好叶公龙，更与涛头写幻踪。钲鼓喧阗铙吹亲，短歌剧喜问吴侬。十里波光净曲尘，牙旗锦帜各争新。东家女订西家女，桥上人看桥下人。绝顶危楼架碧空，居然弹指现玲珑。缘知伎仿长生殿，也在机关一线中。远水粼粼绿正滋，好凭綵鹢载金卮。纱窗到处开云母，锦瑟谁家按雪儿。一缕情丝宛转通，淩波瞥见去匆匆。轻模柳叶眉边月，楼外桃花扇底风。"}