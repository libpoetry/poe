{"id":"1108606","title":"警斋吴侍郎再和余送行及居厚弟诗各次韵","dynasty":"宋","author":"刘克庄","text":"朝阳凤咮更谁同，回首啾啾笑候虫。洛下二龙闲马吕，建中两豸数邹龚。呼来伯雅聊排闷，叱去奴星莫送穷。华发未交衰飒甚，敢鸣破釜答编钟。朝骑宝马听鸡声，夕问归舟灶婢惊。手扳抽还无责任，谏书讫了少施行。有时短褐过邻舍，不记巍冠待迩英。善类合离关世运，非人颊舌所能争。曾听仙韶宴玉津，岂知金弹忽危身。谁为高树凤凰语，无奈雕笼鹦鹉嗔。拙射元非落雕手，村眉难比扫蛾人。新裁白纻衣如雪，一点休教染洛尘。少小携书借隙光，宵眠常晏起常忙。莫嫌茅舍曝朝日，犹胜板桥行晓霜。藜杖久疏前阁老，桃花不记旧台郎。自惭道学工夫浅，晚却逃儒入老庄。"}