{"id":"473150","title":"八月十六日同文太史诸公登郊台觞治平寺竹下待月行春桥夜泛胥门作","dynasty":"明","author":"陆师道","text":"阖闾城西佳山水，况复秋清风日美。百斛游船稳于屋，锦帆瑶席空明里。黄山西转古横塘，五坞云深盘上方。飞桥连跨石湖口，螭影相衔明镜旁。夕阳把酒郊台上，峰色湖光回相向。表里河山忆伯图，逶迤峦岭开行障。白云袅袅紫薇村，湖光荡薄入瑶樽。夕霏掩隐梵王阁，松径行穿山寺门。山僧不归钟磬隔，桐竹虚堂翠光射。疏影低摇醽醁寒，玉人笑倚琅玕碧。可怜落日情依依，空林栖鸟催人归。兰舟不解惜清夜，坐待圆景升宵晖。胡床醉剧金鳌背，徙倚凭栏酒频酹。薄云灏气互吐吞，坐看东天尚蒙昧。须臾光射灵虚宫，玉盘飞出沧海东。金波奕奕掣千电，彩云皎皎腾双虹。时时清汉微氛度，隐隐冰轮驰薄雾。掩抑徘徊未全露，靳取清光照归路。画鹢翩翩凌广寒，俯看碧浪跃银丸。百花洲边花色昼，花中楼阁明朱栏。此时杯行何足数，歌声遏云酒如雨。庾公长啸兴不浅，阮籍沈酣狂欲舞。莫愁露湿紫绮裘，月光常随青翰舟。君不见胥门抉目郊台圯，何不清霄秉烛游。"}