{"id":"315012","title":"摸鱼儿·拨么弦","dynasty":"现代","author":"龙榆生","text":"拨么弦、赏音能几，十年禁惯憔悴。灯前接席成清话。诉尽平生心事。君看取。爱缓带轻裘，坐我春风里。河清可俟。幸得傍朝阳，飞腾意气，驽蹇尚堪使。缠绵意。渍透鲛珠泉底。骚怀无限悽悱。冥迷一往曾何济。自堕沈渊难起。尘乍洗。信再造深情，未觉吾衰矣。重调宫徵。待仰赞休明，千间广厦，更送万方喜。"}