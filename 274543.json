{"id":"274543","title":"慢卷紬·尘昏匣镜","dynasty":"现代","author":"汪东","text":"尘昏匣镜，香消篆缕，孤影伤憔悴。但历数前踪，臂印心盟，看花对酒，无穷情味。巷陌依然，旧人何在，回首轻抛弃。更杳杳沧溟，似雪波涛，鱼讯休寄。连环带系。空相对、脉脉含愁思。可还得重逢，细与镫前覼缕，尽说一生心事。劝著伊行，几经魔难，辛苦安家理。未应似当初，暮宴朝欢，只恁虚费。"}