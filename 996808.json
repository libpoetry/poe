{"id":"996808","title":"还深父同年兄诗卷","dynasty":"宋","author":"黄庭坚","text":"四体懒不佳，百虫夜相煎。呼灯探床头，忽得故人编。一哦肺渴减，再读头风痊。清切如其人，石齿漱潺湲。园林秋郊静，桃李春昼妍。雍容比兴体，百物落眼前。仍仍愁时语，听猿三峡船。梅黄雨扑地，水白雁横天。叹息夜渠央，屋角月上弦。把卷著床头，我知其人贤。昨日河间令，横胥不顾钱。如臂使十指，从我伸与拳。淹留落闲处，坐研考二篇。更使有閒日，歌嘲拾兰荃。何时造化手，端为铸龙泉。"}