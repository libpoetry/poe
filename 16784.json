{"id":"16784","title":"寄隐客·我年三十二","dynasty":"唐代","author":"元稹","text":"我年三十二，鬓有八九丝。非无官次第，其如身早衰。今人夸贵富，肉食与妖姬。而我俱不乐，贵富亦何为。况逢多士朝，贤俊若布棋。班行次第立，朱紫相参差。谟猷密勿进，羽檄纵横驰。监察官甚小，发言无所裨。小官仍不了，谴夺亦已随。时或不之弃，得不自弃之。陶君喜不遇，顾我复何疑。潜书周隐士，白云今有期。"}