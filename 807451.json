{"id":"807451","title":"念奴娇  咏玫瑰花","dynasty":"清","author":"陈维崧","text":"陡惊春去，算风光此际，又逢樱笋。拂晓谢娘帘阁畔，忽逗卖花声韵。篮底氤氲，担头狼籍，紫艳浓香喷。佳人竞撚，看来和露尤俊。最爱别样心情，天然梳掠，偏厌红英衬。揉得花魂魂尽碎，另作一番安顿。焙入衾窝，薰归裙缝，细细调红粉。玉郎不觉，错疑戴向云鬓。"}