{"id":"951175","title":"颜鲁公祭文帖赞","dynasty":"宋","author":"岳珂","text":"当天宝之季岁，腾紫宫之长彗。骇渔阳之駃騠，将道洛以饮渭。以十五万众鼓行之勇，涉二十四郡无人之地。伟颜门之竞爽，独舍生而取义。有常山以为之兄，有鲁公以为之弟。合群从而死难，恸三军而雪涕。盖将豁百世而开聩矇，澄六合而荡氛翳。手缔绝纽，躬支横溃。射羿日之并出，扶杞天于将坠。斯文也，所谓质之鬼神而无疑，建诸天地而不悖。又岂止于区区之一酹。于虖，误主有人，效忠何罪。胡大僇之正不致于林甫之流，而所遭之惨乃及于泉明之辈。予持此评，气汹心痗。岂徒赞八体之书，抑以代千载之诔。"}