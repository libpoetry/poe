{"id":"1006111","title":"雨中独酌","dynasty":"宋","author":"葛天民","text":"平生寡合虽竭斗，几曾自饮一杯酒。不因风月与湖山，更为松篁与花柳。今夕何夕风雨来，知侬渴肺生秋埃。曲生三缄忽自荐，请为风雨聊一开。老夫呼前呼未了，死生脱帽倾怀抱。风雨横斜入坐中，宾主淋漓俱醉倒。须臾风止雨亦休，主人送客凝双眸。葛天无怀不可状，但觉两耳风飕飕。匆匆便是中秋节，更与曲生潜地说。此夜宁容著杂宾，一尊只办浇明月。"}