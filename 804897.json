{"id":"804897","title":"沈石田碧山吟社图","dynasty":"清","author":"邵柄吉","text":"碧山何有十老堂，月明欲素松风长。松风吹人换今昔，昔人一去归何乡。归何乡，图尚在，图中点点生光彩。堂前花落随涧流，年年涧水东流海。碧山依旧鸣清泉，吟社一变为苍烟。初时修敬老孙子，倡修此社能光前。前为韦布后簪组，文质彬彬递可数。此图但写前十人，树木疏疏特苍古。泉翁一跋入鼎铭，今人宝此如流馨。当年已为人割去，失而复得装吴绫。天道废兴尽如此，只有斯图常在耳。呜呼，吾知斯图亦难守，安知更落谁人手。"}