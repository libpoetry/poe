{"id":"128120","title":"细君·族类皆有偶","dynasty":"宋代","author":"曹勋","text":"族类皆有偶，所偶各有方。我本汉家女，远嫁乌孙王。言语既不通，嗜欲宁相当。生肉以为食，膻酪以为浆。毛卉袭衣服，蒜薤为馨香。呜呜当歌舞，跳跃纷低昂。风沙障白日，四野皆苍黄。逐猎射禽兽，藉草毡为墙。喜怒不可测，贪戾过豺狼。自为治宫室，仅能庇风霜。岁时一相见，但见眉目光。东南望汉日，独觉霜天长。飞鸟恋故林，游子思故乡。而我被遐弃，失身投穷荒。明明汉天子，一女奚足伤。武威与文德，岂不在周行。吾王居下国，奉上固所当。结亲徒自辱，掩泣羞汉皇。"}