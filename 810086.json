{"id":"810086","title":"绮罗香","dynasty":"清","author":"张祥河","text":"又惹红情，频搔绿发，一夜春声催起。寂历凄清，忆到下帘风细。罗帐外、漏滴沈寒，宝奁畔、粉香添腻。怎钗头、烛烬敲残，那人愁思更何底。西园歌舞乍歇，抛得鞦韆易冷，影迷濛里。吟遍啼莺，湿上几痕苔纸。谁送却、飞絮时光，只费尽、惜花心计。最相望、隔著天涯，远山青拥髻。"}