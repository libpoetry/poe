{"id":"647975","title":"送石彦诚徐闻知县","dynasty":"明","author":"杨士奇","text":"朔风起严冬，凛凛亘晨暮。我友整行装，迢遥戒长路。祖饯集朋俦，暌离黯情绪。念子敦德义，雍容古人度。饮水必澄源，涉蹊无枉步。伊昔丞小邑，□婺乐仁恕。朅承公车徵，同游玉堂署。遂荷迁秩荣，还婴理民务。扬舲溯江湖，停舻展丘墓。行行睇岭海，稍稍侵烟雾。恭惟承宣重，岂复驱驰虑。会兴中牟治，终流单父誉。嗟予托久要，惭乏赆者具。惟期保贞素，永副心所慕。"}