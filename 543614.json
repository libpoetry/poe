{"id":"543614","title":"谢文度年八十馀而步履轻健如少新秋棹小舟千里过访且拉余往闽中曰武夷君迟子久矣余大壮其矍铄于其行也赋短歌以订后期","dynasty":"明","author":"胡应麟","text":"谢君束发湖海狂，飞腾若木窥扶桑。只今九十健于虎，白眉红颊双瞳方。伯阳我师吕公友，玉笈云章佩星斗。人间独好胡生诗，千里拿舟瀫江口。自知名姓在瑶京，尘世蜉蝣那得闻。朝来共跨赤虬去，玉笙吹向武夷君。"}