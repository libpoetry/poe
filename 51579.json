{"id":"51579","title":"神游篇赠黄勉之","dynasty":"明代","author":"祝允明","text":"帝遣河上公，下来赤县游。采真金庭房，漫衍三十秋。禹书眇一策，讵几穷沉幽。兰香帨亦感，安能久绸缪。回首视泰元，紫烟覆神州。垒落结五丸，杼轴冥交钩。内笈千神钤，星云表沉浮。猿鹿总千岁，桂姿无年休。雨露黯在下，日月环轮流。忆昨鹤上客，招邀玩沧丘。子既夙遘之，飘然蹑霞旂。长歌我劝驾，神偕足孤留。金乌鸣日观，玉女呼洗头。三壶风帆迅，弱水不容舟。随风唾珠玉，空遍□□收。闻有金光草，窈墨无所投。升攀星辰宫，忽恍垂前旒。长跪问宝章，八荒极探搜。一餐换尘骨，万品皆蜉蝣。与子无往来，逍遥齐所求。"}