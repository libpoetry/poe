{"id":"686064","title":"送宗振归莆中二首","dynasty":"明","author":"卢龙云","text":"漫游随处挟飞仙，更向禅林息万缘。同调喜联交似水，卑栖愧羡翼垂天。吟成或写忧时涕，施尽难馀买赋钱。君岂负刍如越石，阳春无地不人怜。坐残山月耽玄静，听彻天风送步虚。结客几能金比诺，傍禅堪證觉为如。门留独客谁题凤，铗对狂歌岂羡鱼。归去马卿仍四壁，箧中惟有异人书。"}