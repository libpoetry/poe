{"id":"592751","title":"游嵩山二首 其二","dynasty":"明","author":"欧大任","text":"峻极惟嵩峰，二室东西翼。汉柏当其阳，后隐少林壁。玉岫冒青霞，朱岩表琼石。使者持节来，云中二龙白。顾谓李少君，太乙召为客。王烈得赤文，惟有嵇康识。飞举忽上征，名记丹台籍。缥缈笙鹤音，相迎此山侧。羽节夹道行，斑麟去无迹。吾将采三花，还山炼金液。"}