{"id":"673850","title":"送林别驾之南康","dynasty":"明","author":"黄相","text":"匡庐之山朝雨歇，万壑千岩敛晴色。芙蓉朵朵翠欲流，漠漠溪桥少行客。白鹿古洞翳莓苔，紫阳教规遗墨迹。君今半刺此名区，山川文献两清绝。忆从太学诵君文，落地珠玑江动色。吴门梦寐驰停云，燕台杯酒共明月。明月高高还照人，一从离合几圆缺。那知此会不可常，仆夫在门又言别。是时江云凝不飞，冻雨霏霏半成雪。玉树临风不可扳，琪花著草真堪折。折赠难将一段情，强写新诗手欲裂。长材政理良不难，伫听佳声满城阙。公暇匡庐载酒过，好景寄予壮心魄。"}