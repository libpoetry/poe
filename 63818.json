{"id":"63818","title":"长相思·长相思相思长","dynasty":"明代","author":"机先","text":"长相思，相思长，有美人兮在扶桑。手攀珊瑚酌霞气，口诵太乙朝东皇。鲸波摩天不可航，矫首欲渡川无梁。去时遗我琼瑶章，蛮笺半幅双鸳鸯。鸳鸯不飞墨色改，揽涕一读三断肠。前年寄书吴王台，西湖杨柳青如苔。今年东风杨柳动，鸿雁一去何当回。欲弹朱弦弦断绝，欲放悲歌声哽咽。孤鸾夜舞南山云，花渍帘前杜鹃血。思君不如天上月，夜夜飞从海东出。月明长傍美人身，美人亦近明月轮。褰衣把酒问明月，中宵见月如见君。长相思，长如许。千种消愁愁不已，乱丝零落多头绪。但将泪寄东流波，为我流入扶桑去。"}