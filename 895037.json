{"id":"895037","title":"前日偕长文赴大庾饭坐中见黄菊盛开故有前作新诗既三复矣最后乃云黄菊尚未之见间有一二株白菊耳且有閒傍短篱寻嫩蕊忽惊孤蝶绕幽篱之句黄花岂得无语辄发一笑","dynasty":"宋","author":"张九成","text":"曾向华筵折数枝，不知心正阿谁思。却怜弄玉吹箫伴，忘了小桥同醉时。和泪盈盈凄晓露，含情脉脉怨东篱。孙郎风味年来减，且对西风罚满卮。"}