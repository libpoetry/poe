{"id":"521359","title":"两峰书屋","dynasty":"明","author":"顾清","text":"青山相对起，我屋住中间。读书有时倦，曳履看青山。峰头云气来，飞翠入窗户。相逢载酒人，却度前冈去。摊书石床上，偶坐窗前树。微风山半来，松花落无数。斜阳度西岭，返照松下石。莓苔新雨过，灼烁炫金碧。湖东海月出，山半竹窗虚。斜白棂间壁，分明见蠹鱼。明月照前峰，影向北峰落。幽人夜启扉，惊去松梢鹤。湖头三尺雨，峰顶云一寸。雨止山依然，琴书得馀润。自有两峰来，几人此高卧。掩卷问青山，岩花向人堕。"}