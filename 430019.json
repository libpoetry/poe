{"id":"430019","title":"再为君庸题用笔九法","dynasty":"近现代","author":"黄浚","text":"胸中有字手下无，湘乡之言喻甘苦。老从取势论横斜，石庵逆蹴若目睹。乃知书事虽天工，未信神明偭规矩。卓家九法谦启蒙，平直要为篆隶祖。时贤天机深几许，却自登堂笑布武。得人未能游于天，弱腕焉知法所腐。谁能争道图担夫，穷极万殊疾风雨。黄华二牍吾未谙，屈玉剑头守椎鲁。"}