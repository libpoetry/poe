{"id":"466293","title":"送石人兄归途作","dynasty":"当代","author":"卢青山","text":"归车如流时，可去不可惜。愁见婉婉来，惊看去如掷。车中隔窗人，举手遂可及；渐转侧其庞，忽若残烛熄。苍苍暮色来，道旁犹久立。送者各分散，相呼归卧夕。彳亍尚能行，微茫意已失。落日团红云，黯黯天之侧。故人乘车去，我亦乘车归。南北虽异辙，同向暮中飞。来自天之末，归向天之陲。暮色各独看，同此中心悲。同此中心悲，相隔亦何违。虽有此日别，来日未为非。故人万里来，为欢但十日。冥然契素心，相与忘朝夕。明月下洞庭，微波跃碎璧。君山斑竹枝，一行一回立。回立亦何为，聚散终有极。依依落日沉，隐隐萤光出。短歌聊欲寄，中心寒忽逼。"}