{"id":"614674","title":"董玄宰先生见惠诗箑赋谢","dynasty":"明","author":"韩日缵","text":"抉石怒猊跧，奔泉渴骥先。书应通鸟迹，画乃应星缠。坠露神真邈，下帷思独渊。鸿文登大雅，绝学契重玄。遗我白纨扇，题君秘藏篇。兰亭追往胜，兔苑骋新妍。声偕南金重，风流两晋偏。入怀光自满，展玩色如鲜。妙信超毫楮，奇当吐雾烟。羊欣从此进，咄咄许同怜。"}