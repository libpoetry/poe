{"id":"1128621","title":"富池镇上感怀","dynasty":"宋","author":"董嗣杲","text":"富池镇上土风殊，谁悯流民涸辙鱼。樵子乞租营屋住，渡官强占庙门居。贾舟聚港传官点，鬼店扬沙托法袪。第把沽浆招社赛，垆头还有马相如。髑髅如雪混涂泥，浪打沙填晚更凄。烽警上流兵未解，灰寒中土客徒栖。怀归日积思鲈切，歌凯风闻集雁齐。忧患转深头转白，江云不障夕阳西。流民土著两纷纷，朝暮惟知射利勤。隔县小家多钓弋，近沙虚地少耕耘。望中红叶秋何极，直北黄云路不分。僻处绝无佳客过，酒边安得有新闻。荒村风物几嗟吁，鬼笑陈人旅更孤。鸦黠待船抛食饱，骨灵撑岸蚀泥枯。酸肠百结攒年里，古镇三叉截路隅。平漠展残斜日赤，有书无雁过西湖。"}