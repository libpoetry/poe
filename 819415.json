{"id":"819415","title":"题姚惜抱文稿应马通伯之属","dynasty":"清末近现代初","author":"赵熙","text":"马君官学部，日夕守一砚。手持姚氏书，徵诗命余撰。展之属稿物，初不以书炫。而于书故深，意外善使转。譬如挽强弓，力薄则手颤。及造虚和候，妙处在一箭。故其淡泊怀，著墨不求绚。徐徐引笔行，纸墨似相恋。于书固云耳，词出意尤练。句中无馀字，言外有馀茜。中原蕴刚德，气自泠然善。想见大自在，老怀粹于面。若夫文术大，国朝实三变。方公如老农，禾贵薪斯贱。姚公农学精，嘉植遍芳甸。有场更有圃，古今一类纂。指挥扬马处，大冶众材炼。曾公辟农国，植民以农战。非常可骇议，作作出篇卷。张吴虽独造，固是姚曾袒。言貌各自妍，一家为此眷。有触发所得，蛟龙挟雷电。要其用心始，矜慎只一线。论定不觉奇，已往人多眩。不观子姚子，特著刘吴传。平生所师友，万言岂能遍。萧然其神凝，语尽无可衍。含芳如有待，义乃富骚选。果拾骚选馀，一读意先倦。方知中行者，用狂而守狷。明明水中月，隔水多不见。月固不在水，水又为风扇。以故观古人，高材目亦眴。如此稿数本，宁非玉数片。揆君传宝之，心得意岂遣。余今近五十，方春恣游宴。此日非不惜，朋旧花时饯。对书发长喟，如饥负华膳。抑如古登徒，听人说佳媛。乃今谋请益，得君虔自荐。桐城在天下，于道非一县。天不丧斯文，君宜大权擅。遂题姚氏书，小诗君勿谴。"}