{"id":"402829","title":"霜花腴 付鸾绦","dynasty":"近现代末当代初","author":"赵尊岳","text":"茜云钿阁，织海绢，同心绾结鸾丝。金缕知寒，玉纤量瘦，新来影事都非。翠颦镜窥。伫合欢连理何时。问嘉名合是绸缪，傥教束素更相思。持赠沈郎珍重，怕西风一例，暗减腰围。兰麝犹温，琼瑶谁会，情芳几费矜持。暖痕浣脂。尽胜他珠佩湘湄。笑春工，柳线还搓，殢人无限垂。"}