{"id":"1111842","title":"初冬山居即事十首","dynasty":"宋","author":"吴芾","text":"我爱山居好，冬来惬野情。檐前朝日暖，谷口暮云横。柏子当轩堕，蕉花傍槛生。自堪安朴拙，何苦慕尘缨。屋角营书室，新成八九椽。开林延爱日，甃石截流泉。山近岚光逼，窗疏月色穿。寒梅何日吐，我欲醉花前。归来非计失，事少得心宽。村落年方稔，庭闱病复安。诗当随景赋，酒莫放杯乾。插架书还在，仍容子细看。自笑谋生拙，空惊岁月除。年衰惟藉药，发少不禁梳。尽日扃蓬户，无人过草庐。晚来闲策杖，缓步当柴车。节物随时变，斜阳一望中。暮云重叠碧，远树浅深红。菊色滋寒露，芦花荡晚风。一樽谁与共，独立意无穷。本是山中客，胡为作远游。风波惊脱险，岩谷喜寻幽。纸帐寒来煖，僧蔬饱即休。百年如一梦，此外复何求。久出畏人事，端来避世纷。山光闲里见，樵唱静中闻。茗碗晴翻雪，香炉晓吐云。已应空百念，勿复叹离群。年去惊人老，坐来忘夜深。未能成一事，何敢废分阴。灯尽添残烛，山寒拥败衾。幸无尘俗虑，聊遂读书心。搔首寒窗下，荒山草树迷。鸟声喧昼寂，雁阵接天低。更欲开三径，终当把一犁。此心非傲世，揣分合幽栖。田宅虽无几，琴书幸有馀。不妨临水赋，况是背山居。适意真为乐，浮名总是虚。前贤犹若此，我辈欲何如。"}