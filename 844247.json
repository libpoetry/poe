{"id":"844247","title":"岁暮感怀三叠前韵六首","dynasty":"清末民国初","author":"林朝崧","text":"愁海滔天岂不涯，倚楼看剑一咨嗟。入笼鹓鹤饥垂翮，塞路豺狼猛倨牙。欲借风威清雾毒，难回春意上枯槎。兰成身世无穷感，怕听关山蔡女笳。少日词场偶一鸣，赋成铜爵有人惊。弹琴自笑嵇中散，餐玉心嗤王外兵。未肯鸿冥游广莫，颇思凤举入承明。谁知流浪终如此，愧汝轻裘棘下生。失意当年是不才，无媒门径长蒿莱。久拚听法依莲社，敢望吟诗上柏台。多难销磨心铁锐，闲愁催送鬓霜来。自怜已戢图南翼，犹被纷纷篱鴳猜。衡嵩未遂向平游，云思霞情托一邱。药镵入山晨独往，樵歌出谷晚相酬。尘生饭甑何遑顾，雨没渔矶始欲愁。学道经年粗有得，此身渐觉似虚舟。早被时流白眼横，绝交又到孔方兄。无才挟瑟长安第，有梦游仙太上京。卖卜祗应师季主，著书何必效虞卿？谩言耽酒须微禄，谁许官田种秫粳。无路升天驾紫鸾，少卿愁绪几时宽？三年虎穴投身险，一夕鸰原吊影单。坠劫早知销化易，畏人谁信笑啼难？死灰纵有重燃日，忍抱琵琶塞上弹。"}