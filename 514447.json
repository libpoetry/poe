{"id":"514447","title":"宝泽堂为吴人陈翥赋","dynasty":"明","author":"程敏政","text":"有美太丘翁，家声重吴城。授子以诗礼，不贵金满籯。笼中小学书，手笔严且精。翁去倏几年，诸郎亦多成。进思过庭训，展玩惊如生。什袭古缥囊，共守百世程。恭惟考亭老，有期在躬行。我愿君子心，顾此宝泽名。芸香拂旧签，白石回光荣。勖哉景贤范，庶以归乡评。"}