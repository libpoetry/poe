{"id":"887343","title":"风流子","dynasty":"宋","author":"利登","text":"梨园花柳地，扶残醉、曾记问妖娆。叹惹住轻烟，柔丝未改，霏零疏雨，腻粉先飘。更低道，花无三日艳，柳有一年娇。卷翠未迟，醉红易失，共偎香影，同赏良宵。如今知何处，三山远，云水一望迢迢。傍砌青鸾好在，谁送归飙。但花下红云，尚通夕照，柳边白月，自落寒潮。最是无端，子规啼破寒梢。"}