{"id":"985099","title":"次韵刘中远见贻之什","dynasty":"宋","author":"郭印","text":"中原杀气昏，鱼鸟巢穴改。城池失金汤，郡邑更守宰。鸾旗狩吴越，朔骑满淮海。维蜀限山川，无人识鍪铠。五年愧端居，万里思行在。官曹敢尸素，职事甘烦猥。傥得容栖迟，奚暇择爽垲。陋巷饱箪瓢，邻墙挹兰茝。新诗出清奇，高论吐雄迈。谈谐不知倦，气充无是馁。藉君风飘飖，祛我云叆叇。相期树勋名，戮力熙帝载。"}