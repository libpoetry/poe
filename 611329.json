{"id":"611329","title":"罗浮歌送韩孟郁南归","dynasty":"明","author":"邓云霄","text":"若有人兮思罗浮，骑南鸿兮排高秋。风萧萧兮木正落，暮雨急兮愁云稠。君暂停兮夷犹，泥滑滑兮易摧辀。况孱仆兮瘦马，又敝尽兮貂裘。问君囊兮几何，止蒯缑兮无多。弹长铗兮空返，同谁散发兮山阿。山阿兮寥泬，洞衔星兮岩挂月。山鬼哭兮萝深，鹧鸪啼兮竹裂。玄熊绿罴，狞目舔舌。烟结翠沉，径崄人绝。念幽栖兮骨冷，忽惨别兮肠热。君山中兮茹薇，手一编兮掩扉。石潭黑兮龙蛰，高梧老兮凤饥。意不乐兮强牵衣，伤逋客兮久未归。临风恍兮悼叹，魂九逝兮先飞。为我谢兮安期，云车来兮何迟迟。君行迈兮岁将晏，日复近兮长安远。时不可兮再少，君毋徒兮偃蹇。"}