{"id":"1224568","title":"松雪老人临王晋卿烟江叠嶂图歌","dynasty":"元","author":"柳贯","text":"君不见帝婿王家宝绘堂，山川发墨开洪荒。重江叠嶂诗作画，东坡留题云锦光。又不见后身松雪斋中叟，伸纸临摹笔锋走。楼台缥缈出林坳，芦苇萧骚藏泽薮。白云飞不尽青冥，百丈牵江入樊口。墨花照几射我眸，我为搴芳歌远游。胸中是物有元气，世上何所无沧洲。我疑此叟犹未化，瞬息御气行九州。五山四溟一觞豆，琐细弗遗囊楮收。故能援毫发天藻，不与俗工争丑好。楚山云归楚水流，万里秋光如电扫。拈来关董散花禅，别出曹刘斲轮巧。披图我作如是观，毛颖陶泓共闻道。呜呼相马亦相人，驽骀岂得同翔麟。舍夫毛骨论形似，如此鉴赏焉能真。后来有问延祐脚，意索举似吾方歅。"}