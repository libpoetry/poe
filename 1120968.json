{"id":"1120968","title":"致政大夫胡公挽诗五首","dynasty":"宋","author":"周麟之","text":"赫奕三公胄，高华百笏门。义风倾里社，名德老丘园。不起东山卧，空馀北海尊。已随飞剑逝，犹记刻舟痕。西帅乘迟日，趋庭正妙年。飞书腾白羽，曳綵汎红莲。晚伏追风骥，长嗟堕水鸢。卷舒安义命，何恨及重泉。燕寝追遗事，沈痾叹积年。未扶鸠杖起，已报鹿车悬。显服登三品，荣名谢九迁。英姿宁复见，归伴玉台仙。碧落承先训，青冥屈壮图。珠悬三树秀，鉴舞一鸾孤。逝水嗟何及，佳城谶不诬。江山蟠秀气，此地卜青乌。末绪惭非偶，孤踪托契深。委禽申旧好，奉屦负初心。已矣升堂拜，潸焉雪涕吟。四郊烟树惨，引绋堕哀音。"}