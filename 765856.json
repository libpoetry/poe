{"id":"765856","title":"百字令 题黄楚桥先生读书秋树根图","dynasty":"清","author":"熊琏","text":"凝神独坐。听西风落叶，萧萧簌簌。处士名山期不朽，肯向红尘歌哭。石上开函，林间抱膝，万卷千回读。古人堪质，丝纶应自满腹。曾记馆对斜阳，园留春色，总是藏书塾。冷却骚场丝管歇，往事依依心目。三径虽荒，遗经自守，一脉书香续。知音何处，一任声出空谷。"}