{"id":"1129188","title":"偈颂九首","dynasty":"宋","author":"释如净","text":"衲衣下事火烧山，腊月家贫彻骨寒。堪笑连延曾未息，眉毛焦赤面皮斑。打破黑漆桶，十方空索索。不受灵山记，安居大圆觉。十方聚会鱼游网，三月安居鸟入笼。生杀尽时蚕作茧，心空及第黑山中。钻冰取火凭谁信，拚命工夫入死门。脱体一交翻得活，金刚正焰透乾坤。西湖湖里水，南山山上云。天台拄杖子，相见笑忻忻。平地起骨堆，虚空剜窟笼。蓦透两重关，拈却黑漆桶。妙音观世音，具足神通力。十方诸国土，无刹不现身。跳出净慈牛栏，撞入太白马厩。一团罪业黑漫漫，风吹日炙薰天臭。"}