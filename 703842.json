{"id":"703842","title":"征东歌","dynasty":"明","author":"韩上桂","text":"我皇六月东出师，黑云高捲羽林旗。维舟瀛海三山石，系马扶桑万仞枝。乐浪东郡枕相连，万里金瓯护汉边。圣主恩深劳问罪，此行本为固朝鲜。大将横行海上头，摐金伐鼓耀神州。甲环蓬岛高相并，马饮东溟竭不流。十万旌旗闪绛云，三千龙虎镇雄军。师行不用传刁斗，夜半天鸡彻晓闻。猛士投鞭截海流，临行笑赠拭吴钩。曩时已断天骄臂，此日还悬日本头。边风萧飒海云颾，日足森森照綵旄。鸭绿江头浑如酒，犒师何用更投醪。天兵缭绕下勾陈，玉女经行指过津。近见蓬莱较清浅，多因车马簇成尘。前旌鸟隼竞飞扬，后阵龙蛇势莫当。精卫亦知衔木石，鼋鼍今拟驾桥梁。万里长驱出汉关，扫清岛屿始应还。戮取鲸鲵为巨观，别开楼阁傍神山。鹢首朝惊水怪频，三山宫阙总如银。系来男女知多少，犹是当年采药人。"}