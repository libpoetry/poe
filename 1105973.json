{"id":"1105973","title":"郡圃观白莲","dynasty":"宋","author":"王同祖","text":"翠盖亭亭映玉裳，临风?彴暗飘香。六郎正被繁华困，不爱浓妆爱淡妆。娇羞处子临妆后，淡净佳人出浴时。无语倚栏如有恨，生嫌别岸污胭脂。掩昼娇春敛恨浓，莲包欲实又成空。都缘不肯为云雨，开落非关一夜风。采菱人散夕阳收，冷落西溪风露头。飞入白鸥花一色，暗香来处月如钩。泰华根株本一同，何分白白与红红。半池只怕霜风倒，输与苍颜百丈松。"}