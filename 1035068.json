{"id":"1035068","title":"送郑侍郎四川制置分韵得盖字","dynasty":"宋","author":"魏了翁","text":"恭惟皇上心，纳纳天同大。明命辍禁游，往抚蜀彫瘵。蜀山在何许，斜阳点鸦背。家住扶桑东复东，却望斜阳铁山外。金头奴子扼熙秦，银州兵马冲兰会。使我六年望烽火，征人穿空枕戈祋。使我千里致钟石，居人轑釜泣粗粝。县官无蓄租，百姓无藏盖。上有苍苍之高天，卒然叫呼不可待。阃外万戚休，只以一身佩。我于公行无所赠，筮言得咸为艮兑。艮山本中虚，兑泽乃上溉。独于九四论心体，而以朋思为障碍。愿公书此象，长于卧兴对。蜀道青天蜀平地，君侯一心即难易。思耕亭前先郑碑，更看他年后郑记。"}