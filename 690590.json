{"id":"690590","title":"丙子季春邑侯金公偕归善陆侯游罗浮余以瞽目地主不能从侍赋此呈之以见响往","dynasty":"明","author":"张萱","text":"干旄孑孑绕林峦，四百峰头紫翠攒。茂宰行春因问俗，山灵拥彗请留欢。梯云两客飞仙舄，破雨双旌椌玉鸾。地主自怜眸已眊，尚能驰梦共盘桓。峨峨万叠白云封，缥缈丹梯路几重。共向层城拾瑶草，更从仙洞问灵踪。聚霞峰上翔双凤，见日庵前跃二龙。此去五云天路近，翩翩携手驾追锋。"}