{"id":"728277","title":"一钱行赠林茂之","dynasty":"清","author":"汪楫","text":"前朝万历之八载，茂之林叟生闽海。三十名高走京洛，六十国亡遭冻馁。钟山踯躅几春秋？那有酒钱悬杖头。屈指今年八十五，春风重醉扬州醑。读我诗篇忽失声，老泪纵横不成雨。为言昔曾买藜藿，手持一钱人错愕。方嗟旧物不逢时，又遇孙儿索买梨。市上孩童都不顾，老夫心苦傍人嗤。一片青铜何地置，廿载殷勤系左臂。陆离仿佛五铢光，笔划分明万历字。座客传看尽黯然，还将一缕为君穿。且共开颜倾浊酿，不须滴泪忆当年。"}