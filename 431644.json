{"id":"431644","title":"鹧鸪天","dynasty":"近现代","author":"乔大壮","text":"阵破东风羯鼓停。柳街黄转去年青。醉中三遍阳关叠，酒醒云山不记程。新客墅，旧棋经。天河黯澹嘒张星。空堂小妇流黄畔，六曲屏风翠织成。花窑冰融夕鸳催。美人头上唤春回。红裙阿醋浑年小，不怕塘风送雨来。山杏谢，海棠开。九门昼夜走轻雷。踏青挑菜谁家子，笑道东君罢寿杯。薄雾如潮扑地衣。番风无力叩帷犀。青阳一片花朝雪，莫误梨云远梦归。银作海，玉成围。谢郎赋罢倚阑时。采香径里春谁主，台沼从伊学絮飞。柳未成金雪又阑。朝来一雨洗江山。圌参老去三桠紫，那得工夫救牡丹。三月暮，百花残。胡沙飞处北中寒。梦云昨夜过扬子，略抵春人绣带宽。水佩风裳世外盟。十年刻意忍伶俜。画桡回指弯环路，银笛横飞缥缈声。今古事，往来情。不须扶病酒为名。梦中何限云山好，万一荆关写不成。"}