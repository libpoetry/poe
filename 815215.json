{"id":"815215","title":"入庐山十五首","dynasty":"清","author":"洪繻","text":"背后负青山，当面对平筱。虽盘庐山底，仍出众山表。隐隐苍碧间，禅房出树杪。古寺号「栖贤」，临流见幽窈。涧水天上来，转觉瞿塘小。苏公拟三峡，三峡谁多少！阴沈至渊潭，神龙起昏晓。寺前五老峰，远远闻啼鸟。我从海上来，爱此红尘杳。既过涧中桥，无限清浪绕。复饮招阮泉，秋风双袂袅。自入庐山来，众山纷磅礴。日月藏岩阿，风云出丘壑。神灵所宅都，江湖为缠络。兹山诚南岳，可以兼衡、霍。包孕百山川，巍峰起窕谷。一罅一山开，各有新面目。阴阳负两郡，岷嶓归一曲。我行在觚弦，大千见粒粟。晦明山中央，乾坤为局促。欲揽山四陲，羌无巨灵足！"}