{"id":"507442","title":"观启母石","dynasty":"明","author":"李昌祺","text":"夙负山水癖，苦乏幽讨缘。幸兹崧与少，秀色当眼前。公馀陟峻冈，忽睹石一卷。特立四无邻，觚棱不相联。云是启母身，化在郊墟壖。呼之乃擘裂，启出仍完全。幻语本荒唐，昉见淮南篇。遐想覆载间，沧桑屡更迁。安知运代移，坠彼千仞巅。厥理诚可推，贤达固释然。矢诗正妖讹，昧者庶或悛。后世有豪杰，为我焚其篇。"}