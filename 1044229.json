{"id":"1044229","title":"同成都尹吴仲庶运判韩持正会饮","dynasty":"宋","author":"范纯仁","text":"宦游鲜宁居，未定即奔走。踰年官岷峨，较昔已云久。所喜风物繁，联职多旧友。平生道义心，相期各白首。公馀事招寻，谈笑共尊酒。时方积雨歇，凉气生户牖。红蕊照平池，苍烟羃高柳。清欢正萧散，离思已纷纠。后遇复何乡，此乐能再不。念初抚遐氓，力薄颜亦厚。饱历风波危，仅脱虎狼口。何当挂尘冠，杖屦醉林薮。俯仰适所愿，荣利亦何有。世故浩难必，逍遥慕庄叟。"}