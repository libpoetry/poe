{"id":"275081","title":"青士将北游至当湖言别留诗有志","dynasty":"清代","author":"李延是","text":"志士不羞生业微，衡门讵免寒与饥。怜君老去头巳白，跨驴北走雪欲飞。浮名误入时贤耳，嘉遁难凭旧钓矶。纵横会挟三寸管，纷纷词客争相依。别余胡为三叹息，濮老汪生能自适。燕台按骑花骢骄，吴江刺船野水碧。天涯且各事飞潜，尺书莫惜传消息。咏君别诗感寸心，男儿意气自浅深。沽来斗酒还尽醉，萧萧落叶风满林。倚声宁少三叠曲，顾影那在千黄金。明春土膏动薇蕨，纵未南归梦解寻。"}