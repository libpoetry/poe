{"id":"476216","title":"峨嵋道人拳歌","dynasty":"明","author":"唐顺之","text":"浮屠善幻多技能，少林拳法世希有。道人更自出新奇，乃是深山白猿授。是日茆堂秋气高，霜薄风微静枯柳。忽然竖发一顿足，崖石迸裂惊砂走。去来星女掷灵梭，夭矫天魔翻翠袖。舑舕含沙鬼戏人，髬䰄磨牙贙捕兽。形人自诧我无形，或将跟絓示之肘。险中呈巧众尽惊，拙里藏机人莫究。汉京寻撞未趫捷，海国眩人空抖擞。番身直指日车停，缩首斜钻针眼透。百折连腰尽无骨，一撒通身皆是手。犹言技痒试贾勇，低蹲更作狮子吼。兴阑顾影却自惜，肯使天机俱泄漏。余奇未竟巳收场，鼻息无声神气守。道人变化固不测，跳上蒲团如木耦。"}