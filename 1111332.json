{"id":"1111332","title":"送连子友守淮安二首","dynasty":"宋","author":"许景衡","text":"古来江汉最风流，何况分符得显州。落日淮源香泛泛，含春沁水绿悠悠。两岐定有丰年瑞，五裤行闻载路讴。大观督邮谁见忆，萧萧华发对沧洲。忆昨银袍试广庭，桂科同日拜恩荣。几千里外相逢处，三十年间一梦惊。隼旆光华仍远别，豸冠流落独含情。清淮东下饶双鲤，江海何妨数寄声。"}