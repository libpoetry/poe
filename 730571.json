{"id":"730571","title":"伏龙观壁画都江图","dynasty":"清","author":"毛澄","text":"何处滩声来，座上屋瓦战。高堂三丈壁，晴天雪花溅。闸官走且顾，笼石促修堰。脉缕如医经，纵横细于线。老蛟裂山破，夜斗石犀烂。神牛腰白绶，折角江始宴。秦守当时心，倾心急民难。岂意身后名，遗容俨深殿。益都生齿富，千廪仅一爨。无公仰他食，米粒定珠算。商君铲沟洫，扫地尽更变。遗制剩一隅，天心未周遍。北望古中原，茫然川渎乱。西门与郑国，成功尚可见。膏腴十倍此，亩收钟有半。闭目秋云黄，污邪满畿甸。此地省转漕，岁蠲累千万。近输利已多，况复除水患。呜呼贾让死，乾坤浩瀰漫。千载山东西，儿生不识饭。得公三数辈，咄嗟何足辨。斜阳待不来，临风喟长叹。"}