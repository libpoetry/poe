{"id":"690757","title":"和于湛之海上原韵六首","dynasty":"明","author":"张煌言","text":"黄埃胡骑猎桑乾，长狄笳声九塞寒。金雁俄从别殿识，铜驼几向故宫看！星槎飘泊留旄节，云树依栖拂羽翰。不是孤臣甘浪迹，曾将独茧著渔竿。贪狼夜指絮云高，鸊鷎痕腥淬宝刀。鳌极人传曾补石，龙荒天限莫投醪！翠华迢递干星汉，青翰浮沈捲雪涛。泽国自来冠盖好，须眉谁不共仙舠！海门潮咽越王城，霸业萧条风雨惊。独少囊金堪结客，犹留袖铁足鏖兵。驯来龙性峥嵘在，狎罢鸥心汗漫行。若论两河毫杰客，登坛岂必让齐盟！飞流江左半凋残，孤鹤横空转自叹。瀚海不妨逃汉尉，神山未必误秦官。雕戈北向惭推毂，铜柱东游忆据鞍。留得完身真百折，河清人寿古来难！芥舟天地竟何如，赋就三闾未卜居。泪比鲛人长泣蚌，官轻狗监拟焚鱼。绣弧空指燕然石，雕管将成越绝书。忽听哀吟清夜发，旅魂长绕墓门庐。长因缟带重论交，把视吴钩未忍抛。惨淡中原谁牧马？苍茫绝壑尚潜蛟。才名似尔依刘表，诗律何人压孟郊！青眼樽前倍感慨，春风旅燕且南巢。"}