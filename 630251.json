{"id":"630251","title":"相逢行","dynasty":"明","author":"释函是","text":"仗剑走平原，结客少年场。冲突烟尘里，横戈枕长杨。金盔换美酒，击筑官路傍。忽驰大将檄，扶醉骋鞭缰。慷慨誓捐躯，神武威八方。饮马长城窟，悲歌动杞梁。功成万骨枯，谁复念玄黄。凯旋宴太平，王侯册朝堂。万骑绕辕门，云旗摇日光。叹息游侠儿，一朝名播扬。走卒无白衣，夹路皆笙簧。夜饮彻晨鸡，银烛照垂珰。梦里见单骑，插羽驰君王。方悔飞鸟尽，良弓不善藏。慑慑荡神魂，觉后犹徬徨。此岂平日心，自古多奇殃。富贵人侧目，不如归故乡。故乡有宗族，长幼携相望。卖剑买黄犊，畎亩追羲皇。农隙课子孙，诗书出贤良。贤良知外物，身世能两忘。荣华鲜克终，宁澹性乃常。"}