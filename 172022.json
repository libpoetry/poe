{"id":"172022","title":"题马上元所藏赵墨隐画渊明四诗","dynasty":"宋代","author":"吴可","text":"我不识赵子，见此便得之。谈笑出丘壑，粲然备四时。似闻月旦评，气压渊明诗。马卿宰白下，惯作烟云嬉。归来九衢尘，旧好不少移。殷勤著怀袖，亦足慰梦思。我本家北阜，一官老京师。颇怀月下松，披图觅幽姿。正恐林间鹤，怨我归无期。那知此心在，衡宇终栖迟。谁怜阿堵中，几有一斛泥。愿分溪上山，供我笏拄颐。"}