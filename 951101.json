{"id":"951101","title":"春晴将游玉渊践吴季谦待制冯可久武博山行之约先走长句","dynasty":"宋","author":"岳珂","text":"康庐三万丈，下有神龙渊。旁联玉井并，仰溯银河连。层崖积冰雪，断岸藏风烟。崔隤五老峰，迸泻三峡泉。鲸鲵碎紫雾，螮蝀开青天。脉疑海眼近，寒入山骨坚。涧草摇秋晖，谷花发春妍。其间地布金，到处题标璇。大哉象教尊，俨若螺髻仙。巍巍南宗柏，湛湛西方莲。总持包万法，卓荦栖群贤。慈心鬼神仰，显迹今古传。远令千圣境，容此一席颛。我昔宿命通，曾结它生缘。尝闻祖师隐，上应帝释躔。清宵珠石陨，白浪星湖边。至今澎湃中，常欲光景燃。当时初卓锡，如昔睨采椽。浮云常抗志，立雪思比肩。壮怀凌九叠，浩气涌百川。山水为高深，志节争后先。永言萦俗累，兹游经几年。犹想谢公屐，同整刘琨鞭。桥梁识昨经，岁月惊旧镌。盍簪有耆硕，授馆许款延。牛耳盟屡寒，马头月方圆。便思供糗餈，更拟焚兰荃。先寻遗民盟，吹迹绣佛禅。策杖挂钱去，拂石看山眠。归来庐山南，三士同陶然。"}