{"id":"895520","title":"水调歌头 其三 陪福帅宴集口占以授官奴","dynasty":"宋","author":"张元干","text":"缥缈九仙阁，壮观在人间。凉飙乍起，四围晴黛入阑干。已过中秋时候。便是菊花重九。为寿一尊欢。今古登高意，玉帐正清闲。引三巴，连五岭，控百蛮。元戎小队，旧游曾记并龙山。闽峤尤宽南顾。闻道天边玉露。持橐诏新颁。且拥笙歌醉，廊庙更徐还。"}