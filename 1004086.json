{"id":"1004086","title":"寿茶使三十韵","dynasty":"宋","author":"程公许","text":"湖海裒英气，星凰瑞圣朝。黄钟回暖律，紫毳下层霄。平武登巍选，高才局下僚。一朝翻渤海，万里羾扶摇。迁次更州牧，澄清奉汉条。帑藏参会计，阃寄竦嫖姚。帝想重关阻，云连八水辽。近知敌运尽，不复旧时骄。遣送纡天宠，将输伏使轺。艰难须力济，氛祲觉潜销。还把天隅绣，来题驷马桥。留良无复恨，撷秀自应饶。倚重藩条布，尤先政理调。根株探吏蠹，襦裤蔼民谣。流地金钱溢，褰风锦幄飘。异时司榷牧，永日但逍遥。谁似躬行美，能知燕处超。兵厨疏蚁味，讼牍列牛腰。苦节同儒素，清风起俗嚣。世途犹梗塞，士气况阴消。竭泽无馀算，何时罢击刁。定知虚宁久，可卜赐环招。经世须材略，犹农力蓘穮。牧时宜解瑟，渴治急闻韶。豹尾催持橐，蝉冠合珥貂。致身期丙魏，耐老并松乔。笑我同沟断，惟公赏爨焦。穷栖官署冷，阻侍燕居夭。春信梅先觉，霜天柏后凋。殷勤眉寿祝，持用报琼瑶。"}