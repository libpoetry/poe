{"id":"47372","title":"钧天乐","dynasty":"明代","author":"刘基","text":"君不见天穆之山二千仞，天帝所以觞百灵。三嫔不下两龙去，九歌九辩归杳冥。我忽乘云梦轻举，身骑二虹臂六羽。指挥开明辟帝关，环佩泠泠曳风雨。明月照我足，倒影摇云端。参差紫鸾笙，响震瑶台寒。我欲听之未敢前，空中接引皆神仙。烟挥雾霍不可测，翠葩金叶光相射。鲸钟虎虡铿鸿蒙，撼昆仑兮殷崆峒。扬天桴兮伐河鼓，咸池波兮析木风。遂升泰阶朝玉帝，侧身俯伏当琼陛。讯曰太极折裂为乾坤，纷纷枝叶皆同根。胡为妄生水火金木土，自使激搏相熬煎？臣闻三皇前，群物咸熙熙，众子戴一父，皞皞无偏私。忽然元气自荡潏，变换白黑分贤痴。蚩尤与黄帝，从此兴戈矛。流毒万万古，争夺无时休。骨肉自残贼，帝心至仁能不忧？帝不答，臣心迷。风师咆哮虎豹怒，银汉汹涌天鸡啼。飚轮撇捩三岛过，海水尽是青玻璃。神奔鬼怪惕惊起，遗音鸑鸑犹在耳。梦耶游耶不可知，但见愁云漠漠横九疑。"}