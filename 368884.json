{"id":"368884","title":"双头莲·和六禾闰荷花生日之作","dynasty":"清代","author":"杨玉衔","text":"人面张郎，叹粉坠脂零，与时流转。红衣隔岸。占阑暑、弥月薰风无限。今年赐橘重逢，观莲人健。莺与燕、试舞徵歌，觞称碧筒庭院。闻道仙子凌波，尚徘徊太液，人间留恋。横塘锦段。比旧样、簇簇云霞炫艳。相与重护盟鸳，怕菱讴惊散。知太华、玉井秋寒，褰裳意懒。"}