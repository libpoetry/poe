{"id":"1069656","title":"题张子正观察溪风亭","dynasty":"宋","author":"陈公辅","text":"我家近东城，南湖屡尝游。往时古堤岸，路暗行人愁。棘篱蔽荒圃，狸鼠呼啾啾。好景岂终废，发见端有由。张公山西将，帷幄久运筹。晚岁倦征讨，雅怀在林邱。人方弃不取，公乃得所求。除治见佳趣，经营出奇谋。竹窗清景乱，梅轩暗香浮。中间溪风亭，峥嵘跨碧流。虚檐极宏敞，坐见群山幽。终夜自泠泠，六月长飕飕。荡漾月波起，飘急云霭收。旷然天宇间，清思何悠悠。高朋几还往，玉斝时劝酬。相从同一醉，庶以消百忧。羡公强健身，万事心不留。独爱池馆闲，永日尝休休。公才自无双，何用叹不侯。试访旧识中，此乐宁有不。"}