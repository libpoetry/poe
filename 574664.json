{"id":"574664","title":"寿毛都宪","dynasty":"明","author":"邵宝","text":"功名早拟登麟阁，中岁归来问林壑。临观何处不江湖，范老文如为公作。方今才望谁如公，郧阳节钺南畿同。十年朝野均劳后，四省兵民总制中。江汉朝宗两支水，公心耿耿真如此。折冲千里笑谈馀，某也曾闻古君子。公无上书称引年，我为公歌岘水篇。羊公杜公各片石，更道人间别有仙。中原之民望公久，过我山中还饮酒。前年曾寿守溪翁，侑者罂泉诗一首。春来江上多风波，船如天上闻公过。白云黄鹤武昌渚，试看东流今若何。"}