{"id":"808338","title":"自渒水入淮半日至颍口","dynasty":"清","author":"洪亮吉","text":"渒水流不归，长淮极天静。我行发舒六，十月至清颖。颍尾清我心，颍歌行复警。严霜岸头重，积势落颓井。古树啼鸺鹠，闻声不知影。稍稍上初月，戚戚聚浮梗。旷野无人居，扬沙极千顷。中原此开阖，寥廓少翳屏。行当苦岁月，栖亩寡实颖。星辰肃中宵，行客畏短景。踟蹰冰雪意，兆始心已领。百里不可休，客程同兽挺。"}