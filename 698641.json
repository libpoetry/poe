{"id":"698641","title":"郊行","dynasty":"明","author":"夏良胜","text":"华轩人几解閒行，春色无情过眼明。草湿衬花疑绣地，山连蒙霭欲罗城。短桥深藓惊蹄滑，啮岸高枝惯鸟鸣。尘虑已忘清入骨，不妨穷壑洗淙声。年来习得懒于云，秃笔严披肆典坟。草屋厚乘忘漏雨，纸窗微隙可容曛。朝宜论列野宜俗，生有穹碑死有文。前代鼎彝今具在，莫言铭后更无勋。"}