{"id":"280441","title":"高阳台·快雪时晴","dynasty":"现代","author":"宛敏灏","text":"快雪时晴，芳洲柳醒，镜湖又见春回。指点山阿，依稀欲绽红梅。十年树木葱茏处，更树人、讲席宏开。待春深，锦绣湖山，桃李争辉。词人韵事留佳话，犹墩传烟雨，堂说归来。一代惊才，空歌望断长淮。而今日月新天换，遍神州、奋发风雷。喜凝眸，春色无边，春意萦怀。"}