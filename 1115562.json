{"id":"1115562","title":"兰溪解舟四首","dynasty":"宋","author":"杨万里","text":"两岸千千万万峰，看来冷白复寒红。人言雪岭非银岭，三日晴光晒不融。日开五色暖征裘，雪满群山爽病眸。道是诗人穷到骨，暖边爽里放兰舟。只愁滩浅阁行舟，到得江深又不流。水鸟避人飞不彻，看他没去看他浮。际晚江风刮面来，晓寒已去却重回。也知青女嫁滕六，巽二何须强作媒。"}