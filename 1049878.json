{"id":"1049878","title":"送余秘校","dynasty":"宋","author":"郭祥正","text":"苍山冻云犹未消，君骑瘦马来飘飘。入门下马与我语，琅琅满室鸣箫韶。一官初得遭猛守，十年困辱朱颜凋。恨无田园即长往，醉卧白日歌唐尧。去干斗粟活妻子，谁念尘滓污琼瑶。相逢太息不能已，解衣贳酒愁魂消。红梅零落雪霜洗，苍雁蹭蹬狐狸蹻。男儿功名顾有命，太公七十方渔樵。否极泰来如覆手，阔步自此凌烟霄。侧闻丞相开东阁，肯使斯人重折腰。"}