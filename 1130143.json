{"id":"1130143","title":"偈颂十二首","dynasty":"宋","author":"释道璨","text":"隐山无量罪过，复被公安追到。要得重整颓纲，不免再升此座。心心急要入岩隈，不合谈禅信口开。引得王臣多爱重，遮回又被捉将来。报恩门庭，别无道理。长连床上，大众努觜。本无佛法可商量，亦不坐在鬼窟里。蓦然洗面摸著鼻，便知得饭元是米。更若迟迟疑疑，白云千里万里。风和日暖，牡丹生卵。露柱吹笙，灯笼拍版。城上游人，三杯两盏。报恩禅和，努觜不管。一念不生，前后际断。踢倒巩县茶瓶，打破饶州瓷碗。隐山夜来梦吃攧，筑著脚指头出血。就地摸得丽水金，元来却是新罗铁。翻身撞倒凤凰峰，赤面山神惊吐舌。唤起前庵卧如来，休来向这里入灭。一棒打杀麻姑仙，说甚长生真秘诀。叮咛五通与三郎，切莫向李太白说。怕他俗士不甘，打你头破脑裂。夺得胡儿马便休，何须抵死觅封侯。草鞋直挂龙床角，争似山间煨芋头。身世悠悠不系舟，莫将闲事挂心头。休言佛法无人会，且说晚冬又倍收。又倍收，蚁穴百年能几久，龟肠一饱更何求。大众拍手唱啰哩，算得生来不解愁。箭穿杨叶未为亲，透得金尘有几人。多谢汾阳曾说破，重阳九日菊花新。天下老隐山，丑怪百千状。不依本分说禅，一向横拈竖放。有时放夜市于蟭螟眼中，有时驾铁船于须弥顶上。有时倒骑骏马骤高楼，有时轻引藕丝牵大象。證鳖成龟，唤三作两。黑豆换人眼睛，偏做遮般伎俩。天工剪水作花飞，为瑞为祥也大奇。管取明年禾麦熟，山河大地尽光辉。千树万树银花结，也是普贤呈丑拙。谢三郎在南台江，手指东山笑不歇。捏不成团拨不开，衲僧一见莫轻猜。今朝为汝明明说，花奴花奴吃饭来。释迦弥勒是他奴，二十年来心胆粗。甘与魔王为眷属，休将恶语张荼糊。"}