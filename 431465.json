{"id":"431465","title":"一枝春 咏炭二首","dynasty":"近现代","author":"邓嘉缜","text":"树木十年，待成材取实，寒神静敛。金凫宝篆，无那隔帘人远。岁华暗数，又吹到、满城霜霰。怜几许、冷巷穷檐，留与阳春行遍。火候试参深浅。论心情热路，经过都倦。镕铅化汞，肯作寻常红艳。成灰不惜，好留下、相思恩眷。先领取、暖意冲融，黄绵同恋。兰气吹云，恰蓬松鬓影，红装倦倚。犀帷深下，留住许多春意。如花灼灼，算只有、那人能替。待脉脉、细与温存，轻褪雪肤更腻。依稀步虚声里。斗婵娟青女，帘前须避。偎香坐久，入夜蜃窗风细。推襟送暖，判真个、销魂此际。只剩得、一寸相思，背人画字。"}