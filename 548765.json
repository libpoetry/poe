{"id":"548765","title":"朱太史养淳册封周藩","dynasty":"明","author":"余继登","text":"昔予祗行役，驱车向中原。中原饥馑馀，氛祲日以烦。白骨乱如麻，黯然销神魂。朱门郁萧条，哀哀诸王孙。君今复持节，翩翩过夷门。不知周遗民，今有几家存。况今旱为虐，五月黄尘昏。知君负经济，雅志念黎元。当其授简时，应为废朝飧。莫以董贾笔，虚负邹枚言。愿赓云汉篇，归来达至尊。"}