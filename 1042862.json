{"id":"1042862","title":"和原甫郓州乐郊诗","dynasty":"宋","author":"刘攽","text":"人事有背向，胜游不长绝。闻公乐郊行，慷慨矜岁月。东山翠屏秀，卢水寒玉直。尚有昔来人，借问宁异昔。菱蕖乱幽芳，梧竹凝茂阴。始知秋意高，讵厌徂岁深。因宜付乐妨，大巧当不为。岛鱼皆自欢，贤者能勿违。华堂庇深沉，皋壤极虚旷。清池湛明辉，寒郊无近响。公来会旌旆，公晏盛笳鼓。鲁酒若醍醐，齐讴艳巴楚。采芹自胥乐，食葚怀好音。因成池上篇，为想思归吟。"}