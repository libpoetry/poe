{"id":"785536","title":"送女弟 其三","dynasty":"清","author":"黄遵宪","text":"阿母性慈爱，爱汝如珍珠。一日三摩挲，未尝离须臾。今日送汝去，执手劳踟蹰。汝姑哀寡鹄，哀肠多郁纡。弟妹尚稚幼，呀呀求乳雏。太母持门户，人言胜丈夫。靡密计米盐，辛勤种瓜壶。一门多秀才，各自夸巾裾。粥粥扰群雌，申申詈女媭。汝须婉以顺，朝夕承欢娱。欢娱一以承，我心一以愉。待汝一月圆，归来话区区。"}