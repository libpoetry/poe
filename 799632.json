{"id":"799632","title":"秦淮女郎卞云装侨居半塘，八九年前曾过一面，比来湖，上见其案头有吴梅村诗册并虞山老人和章，寻览情词，不无今昔之感，因窃取二老意并云装近事，檃括成诗三首 其二","dynasty":"清","author":"金渐皋","text":"结绮临春恨未终，轻烟淡粉扫成空。还家江令头仍黑，避席崔娘脸自红。辽海鹤归无主墓，吴江枫冷未栖鸿。都将月地云阶梦，泣向荒田野草中。"}