{"id":"1122293","title":"赠术士姚有应自号通灵心神仙口","dynasty":"宋","author":"姚勉","text":"一点灵虚镜样明，只须提掇要常醒。微几才动先知吉，万象交森独测灵。至寂静中能有感，遍酬应后却无形。死灰枯木都非法，但读吾儒一字经。仙在虚怀不可知，神仙有口欲何为。餐风吸露嚣尘表，说地谈天烂醉时。不带一星烟火气，尽饶三寸帝王师。到头莫把真机泄，静默元来未是痴。"}