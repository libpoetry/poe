{"id":"703782","title":"钦和御制思亲怀古律诗二首","dynasty":"明","author":"释宗泐","text":"玄堂冬日尚玄衣，独有思亲外万几。虞帝泣天当雪鬓，汉皇归沛度河矶。中都胜地疏游幸，大孝终身靡间违。天下苍生钦圣化，老臣宁不念庭闱。海内承平有底愁，皇陵松柏老园丘。滁山南去关门壮，淮水西来郭外流。转眼光阴三十载，兴王事业百千秋。中都父老头如雪，长望龙舆此地游。"}