{"id":"73499","title":"春从天上来·帝敕朱明","dynasty":"元代","author":"宋褧","text":"帝敕朱明。拥丹穴仙雏，表瑞升平。天上公子，齐岱精英。玉树照映神京。渺翩翩纨裤，有谁似、闲气玄成。妙才情。擅锺王笔意，韦杜诗声。薰风黑头初度，笑时世纷纭，舞雪歌莺。燕子帘栊，葵榴庭院，天壤至乐难名。邈轩裳奕世，青云步、紫绶华缨。八千龄。看缁衣父子，赤舄公卿。"}