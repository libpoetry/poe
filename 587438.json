{"id":"587438","title":"赠梁纯礼还程乡四章","dynasty":"明","author":"霍韬","text":"樵厓流水，练界碧天。有客有客，抚松寻源。云端之端，大科之颠。混混流泉，源洪流绵。泉流樵厓，派别支沿。派别支沿，则谁与言。樵厓流水，亦流砢磥。流水石根，水流石髓。源洪流长，绵绵瀰瀰。汲彼源泉，言饯吾子。言饯吾子，源泉之以。言汲源泉，来春之俟。樵厓流水，亦带流云。水流云痕，松蘸云痕。鹤爬松枝，龙蹲松根。采采松枝，言赠远人。蹲蹲松根，言来年春。樵厓流水，则不可以仞。言陟樵厓，涂不以问。万仞言樵，跬步之慎。路口有崔嵬，路半有眩晕。陟此崔嵬，过此眩晕。万仞言樵，惟力之任。"}