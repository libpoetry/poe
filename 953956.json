{"id":"953956","title":"人日聚星堂燕集探韵得丰字","dynasty":"宋","author":"欧阳修","text":"污池以其下，众流之所钟。尺水无长澜，蛟龙岂其容。顾予诚鄙薄，群俊枉高踪。得一不为少，虽多肯辞丰。譬如登圆坛，罗列璧与琮。又若飨钧天，左右间笙镛。文章烂照耀，应和相撞舂。而予处其间，眩晃不知从。退之亦尝云，青蒿倚长松。新阳发群枯，生意渐丰茸。暮雪浩方积，醁醅寒更浓。毋言轻此乐，此乐难屡逢。"}