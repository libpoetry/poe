{"id":"688364","title":"次顾别贺拟归韵四首","dynasty":"明","author":"江源","text":"归来旧业任从容，数亩湖田一掌宫。浮上送人青雀舫，山中饮客碧荷筒。家山久念荒蓠菊，猿鹤重来识主翁。三径想公行乐处，杖藜徐步夕阳中。清时解组赋来归，泉石膏肓愿不违。林下纵情诗与酒，道傍疑我是耶非。绿杨门巷回车辄，红蓼汀州认钓矶。更问市朝名利者，不知谁息汉阴机。五羊城外泛归舟，知尔从今释百忧。千载喜逢明主圣，一官何事壮年休。机关眼底应先识，进退胸中已熟筹。宦海不堪回首望，风波白尽几人头。公未白头先勇退，一身轻却也便宜。独嫌裴度相唐久，敢道渊明去晋迟。岭海风烟闲里梦，莆阳山水画中诗。科头跣足青松下，叹我归期未有期。"}