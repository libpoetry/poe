{"id":"527662","title":"周仪宾朝天歌","dynasty":"明","author":"何景明","text":"周君来从大梁发，摇鞭却指秦楼月。燕山腊尽春未生，可怜裘马冲霜雪。忆昨云霄谒帝关，春卿引见紫宸班。天门九重罗虎豹，一月不得朝龙颜。馆甥帝室恩数少，尚女王家礼非小。中山更传闻乐对，陈王亦进通亲表。伊昔梁王全盛时，车骑从官皆汉仪。遣使常闻八珍送，入朝数赐飞龙骑。百馀年间事势殊，诸侯出或乘驴车。朱门宾从想冠剑，白头王孙行路衢。君归为我一问讯，梁园赋客今何如。"}