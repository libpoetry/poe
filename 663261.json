{"id":"663261","title":"山游荅同志","dynasty":"明","author":"夏良胜","text":"散策行迂路，离离坐石桥。柳烟依日睡，花雨趁风飘。大笑逢开口，相期怕折腰。深杯冯自酌，清韵倩人敲。家食本同舍，官资拟共寮。尘心无地著，客气有冰消。风月本人分，乾坤定我交。若知难重担，何以荅清朝。后望须刊竹，初心学理苗。看云还绝巘，乘月欲通宵。臣节千年重，君门万里遥。无端发长恨，画角一声谯。"}