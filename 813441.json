{"id":"813441","title":"闻熊振之明经话秦淮近事","dynasty":"清","author":"李振钧","text":"好梦秦淮又共论，清光如昨更消魂。水边残照红桥柳，花底春风白板门。羌笛不堪迁客怨，绨袍犹有故人恩。会须觅取题诗处，笑指当年旧酒痕。异香吹煖玉箫声，惭愧旗亭浪得名。烟水易迷神女梦，江山如见古人情。帘栊夜半红灯暗，杨柳阴中画舫轻。未必使君真解事，鸭阑不使宿鸳惊。"}