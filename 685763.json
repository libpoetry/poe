{"id":"685763","title":"和张伯温秋兴三首","dynasty":"明","author":"邓雅","text":"知君隐处白云峰，俗意都无在眼中。树底宴酣思卧石，竹间棋罢欲乘风。冥心会究天人学，老笔能参造化功。稍待尘清无战伐，袖书还谒帝王宫。井梧摇落露漙漙，客子愁怀强自宽。题柱昔如司马壮，赋诗今作孟郊寒。君从废后榛芜盛，道至穷时出处难。安得南州早宁静，读书耕稼足为欢。白云深处扫莓苔，坐啸蒲团日几回。中野只闻豺虎斗，空庭那见凤凰来。将非李愬参油幕，士仿陶潜托酒杯。时世不同家业尽，荜门斜傍竹篱开。"}