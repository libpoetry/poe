{"id":"20008","title":"买花谣·杜陵村人不田穑","dynasty":"唐代","author":"刘言史","text":"杜陵村人不田穑，入谷经溪复缘壁。每至南山草木春，即向侯家取金碧。幽艳凝华春景曙，林夫移得将何处。蝶惜芳丛送下山，寻断孤香始回去。豪少居连鳷鹊东，千金使买一株红。院多花少栽未得，零落绿娥纤指中。咸阳亲戚长安里，无限将金买花子。浇红湿绿千万家，青丝玉轳声哑哑。"}