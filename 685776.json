{"id":"685776","title":"余居金川玉笥之间以渔樵耕牧为乐赋诗四首","dynasty":"明","author":"邓雅","text":"落日照广川，袅袅垂钓丝。远风忽徐来，飘飘吹我衣。彼物恒自得，此心澹忘机。渭川不可想，玄真乃吾师。白云满青山，山深云自閒。朝朝蹑萝径，伐木向云间。鸣鸟出幽谷，流泉响潺湲。负薪行且歌，世事无相关。郁郁墙下桑，芃芃陇上苗。开春理农务，生计愿丰饶。时雨夜来过，满田嘉穟抽。欣然顾儿女，一饱复何求。耕田藉牛力，牧养须及时。驱之入郊原，泉甘春草肥。扣角聊复歌，日暮徐徐归。从渠笑贫贱，颇胜蹈危机。"}