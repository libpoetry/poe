{"id":"439692","title":"九叹 其九 远游","dynasty":"汉","author":"刘向","text":"悲余性之不可改兮，屡惩艾而不移。服觉皓以殊俗兮，貌揭揭以巍巍。譬若王侨之乘云兮，载赤霄而淩太清。欲与天地参寿兮，与日月而比荣。登昆崙而北首兮，悉灵圉而来谒。选鬼神于太阴兮，登阊阖于玄阙。回朕车俾西引兮，褰虹旗于玉门。驰六龙于三危兮，朝西灵于九滨。结余轸于西山兮，横飞谷以南征。绝都广以直指兮，历祝融于朱冥。枉玉衡于炎火兮，委两馆于咸唐。贯澒濛以东朅兮，维六龙于扶桑。周流览于四海兮，志升降以高驰。徵九神于回极兮，建虹采以招指。驾鸾凤以上游兮，从玄鹤与鹪明。孔鸟飞而送迎兮，腾群鹤于瑶光。排帝宫与罗囿兮，升县圃以眩灭。结琼枝以杂佩兮，立长庚以继日。淩惊雷以轶骇电兮，缀鬼谷于北辰。鞭风伯使先驱兮，囚灵玄于虞渊。溯高风以低佪兮，览周流于朔方。就颛顼而陈辞兮，考玄冥于空桑。旋车逝于崇山兮，奏虞舜于苍梧。㴉杨舟于会稽兮，就申胥于五湖。见南郢之流风兮，殒余躬于沅湘。望旧邦之黯黮兮，时溷浊其犹未央。怀兰茝之芬芳兮，妒被离而折之。张绛帷以襜襜兮，风邑邑而蔽之。日暾暾其西舍兮，阳焱焱而复顾。聊假日以须臾兮，何骚骚而自故。叹曰：譬彼蛟龙乘云浮兮。汎淫澒溶纷若雾兮。潺湲轇轕雷动电发馺高举兮。升虚淩冥沛浊浮清入帝宫兮。摇翘奋羽驰风骋雨游无穷兮。"}