{"id":"1119677","title":"题五柳先生诗编年后二首","dynasty":"宋","author":"陈造","text":"渊明英杰气，不减运甓翁。漫仕径拂衣，高枕北窗风。平生经世意，萧然诗卷中。卯金纳大麓，正自窃鈇雄。妖雏自取死，遽敢贪天功。斯文未斲丧，吾道聊污隆。把菊得沉醉，直气敛长虹。区区记隐德，史笔殊未公。邸报议麟经，卜书目羲易。曲学暂雺曀，日月岂终蚀。陶翁诗百篇，优造雅颂域。九原不容作，妙意渠能测。今君语析尘，指示了皂白。定知泚笔人，斜川旧仙伯。毫釐无馀蕴，领览饱新得。言下悟未师，吟边识圆泽。"}