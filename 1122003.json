{"id":"1122003","title":"寒食杂兴二篇","dynasty":"宋","author":"郑刚中","text":"安居岂是安居地，木偶漂来且庶几。日向柳边回晚照，雨随云去敛馀扉。相逢又说分新火，孤坐谁怜尚袷衣。试破泥头开煮酒，菖蒲香细蜡花肥。小小园亭书掩关，身闲不用更偷闲。柳绵尽日高低处，春色于人去住间。已醉更应将酒解，负花须索把诗还。我今已是霜颠秃，不比休文只鬓斑。"}