{"id":"443697","title":"井冈诗会初识逸明兄，慕其才调翩翩，余询及石窗、缉庵二老，知其身康笔健，诚吟坛之福祉也，感而赋此","dynasty":"当代","author":"熊盛元","text":"有客江东来，意态何潇洒。兴逐流云飘，思随飞瀑泻。白雪唱阳春，同侪和者寡。沿波讨其源，宋唐溯骚雅。也曾师老辈，诗法从周马。我亦游其门，性劣难陶冶。怅望春申江，忽忽泪盈把。惟掬一瓣香，虔心为祝嘏！"}