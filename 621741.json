{"id":"621741","title":"民风","dynasty":"明","author":"郭之奇","text":"中天而疆理，一道惟省方。区土而习俗，群生必异乡。悠悠天地情，上下日旁皇。类气一以殊，渺如阴与阳。华夷分厚薄，边腹亦低昂。东西日出入，南北风柔刚。天乃示民别，地因遂物长。山川不相及，闻见各相妨。凭私因怙执，伐异至胥戕。郁郁牵文物，戛戛赴戈铓。治忽介眉睫，千古共痍疮。孜孜造化心，代乃降惟皇。不惜一人勤，以作万邦望。劳劳分燥湿，勉勉别井疆。光天及海表，风动日休扬。大哉君子德，吹万乃无旁。云何叔季日，扰扰民与王。偃草终何术，雌雄各自强。吁嗟虞夏没，念此空茫茫。"}