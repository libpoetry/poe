{"id":"635508","title":"赠李善藏入学","dynasty":"明","author":"成鹫","text":"揭阳先生生季子，聪明不与群儿比。东郡趋庭侍绛帷，取次学诗还学礼。学诗压倒元白翁，学礼笑杀叔孙通。出风入雅写情性，左揖右让何从容。院公一见大欢喜，首簪金胜肩拖红。妙龄释褐人所羡，千夫百口声相同。太胥击鼓催发箧，五经如日朝出东。过眼一过辄成诵，罢琴舍瑟归横宫。大人刮目小聛睨，才高礼下犹温恭。我在隔江望云物，江城佳气何葱郁。鹏雏飞上九万程，鸴鸠斥鴳偷心失。寄言同类谩相猜，寥廓高翔畴与匹。"}