{"id":"68840","title":"喜雨歌赠姚炼师","dynasty":"元代","author":"王冕","text":"今年大旱值丙子，赤土不止一万里。米珠薪桂水如汞，天下苍生半游鬼。南山北山云不生，白田如纸无人耕。吾生政坐沟壑叹，况有狼虎白日行。大官小官人父母，杀犬屠牛事何苟？南风日日吹太空，旱魃徒勤城南妇。炼师一出役万灵，绿章上扣天帝庭。乞得秋阴三日雨，洗濯山泽回余青。老农额手喜复叹，点点都是盘中饭。雨我公田及我私，免得残年坐涂炭。老农所见愚又愚，拜师更乞天雨珠。雨珠饮彼残暴腹，庶几活我东南隅。我方热恼岩壑底，眨眼忽听雷过耳。起来发歌登大楼，长江大河都是水。"}