{"id":"43336","title":"临顿儿","dynasty":"清代","author":"吴伟业","text":"临顿谁家儿？生小矜白皙。阿爷负官钱，弃置何仓卒！贻我适谁家，朱门临广陌。嘱侬且好住，跳弄无知识。独怪临去时，摩首如怜惜。三年教歌舞，万里离亲戚。绝技逢侯王，宠异施恩泽。高堂红氍毹，华灯布瑶席。授以紫檀槽，吹以白玉笛。文锦缝我衣，珍珠装我额。瑟瑟珊瑚枝，曲罢恣狼藉。我本贫家子，邂逅道抛掷。一身被驱使，两口无消息。纵赏千万金，莫救饿死骨。欢乐居他乡，骨肉诚何益！"}