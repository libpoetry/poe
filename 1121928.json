{"id":"1121928","title":"太皇太后挽词三首","dynasty":"宋","author":"范祖禹","text":"九载扶皇业，三朝赖母仪。成乾功不有，并日照无私。天上轩星暗，人间薤露悲。君王自仁孝，旧典奉元龟。治道初无事，齐家与正身。练缯躬至俭，行苇被深仁。受册辞隆礼，为霖属老臣。太平遗德在，白首泣尧民。能助君成圣，惟知谏必从。徽音推二后，盛治见三宗。虚扆翔丹凤，仙輴驾玉龙。凄凉厚陵路，墓木拱高峰。"}