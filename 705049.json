{"id":"705049","title":"赵子銮守顺庆清才有志于古书此赠之","dynasty":"明","author":"霍韬","text":"皎皎苍王姿，雅志跨八荒。希迹古先民，寤寐曾不忘。本深木自乔，玉藏山辉光。又如春昼晴，煦风四飘扬。古贤美恕兹，骥步局此场。赵子如古贤，曾不屑名彰。漏咎虽惕劬，晨昏故如常。皎皎苍玉姿，蟠桂擎瀛洲。凉露降太清，朱鸟时相投。先民有如斯，慊矣夫何求。维尔媲先民，犹期古贤游。吁嗟二气驰，循环互沉浮。驱车轧长途，不瞬轮转周。灼灼玉栏花，涓涓玉沟流。勉勉不早时，兔乌几回辀。耄矣惭蹇予，日昃徒怀忧。皎皎苍玉姿，陟陟郭隗台。孤剑万里行，蛟鼍安在哉。瞿塘万仞深，径仄蒺与莱。仗剑瞿塘侧，虹气刺天来。照映蚕丛隈，习习驱浮埃。转涕满疮痍，嘘枯然寒灰。皎皎苍玉姿，袭美慎独幽。君子慎食实，如农祈有秋。过矣已漫漫，兹来复悠悠。松柏摧为薪，逝水几西流。功业说尧舜，泰山云上浮。慎尔苍玉姿，古辙步肯留。自蜀望嵩岱，中峰订同游。沂河问孔津，尔择尔同舟。"}