{"id":"816389","title":"齐天乐 秋蝶","dynasty":"清","author":"黄燮清","text":"翩翩缟袂新寒薄，秋来玉腰纤小。艳冢寻香，离宫觅恨，舞碎零星残照。销魂画稿。更贴缀闲愁，冷丛疏草。影堕墙根，海棠花瘦带烟袅。阑珊春梦乍醒，记游仙幻境，莺燕都老。南国留裙，西风泣扇，莫问旧家亭沼。芳情未扫。叹金粉年华，等闲过了。月里罗浮，恁时归去好。乌衣瘦损来时影，天涯艳游应遍。玉树荒烟，金陵剩粉，惆怅舞裙歌扇。闲抛翠剪。吊六代斜阳，故侯宫苑。冷入江南，一襟疏雨暮愁远。匆匆芳事易了，早梧桐坠叶，风露催晚。草信霜前，杨花梦里，凉煞绮罗深院。红丝待饯。算客久思归，幕巢栖倦。落尽香泥，月残帘未卷。"}