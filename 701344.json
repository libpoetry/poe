{"id":"701344","title":"题画鱼五首为刘方伯赋","dynasty":"明","author":"黄仲昭","text":"二月澄江春浩荡，游鱼共逐桃花浪。就中锦鲤独殊常，轩然欲奋青霄上。头角行看变化成，鞭雷掣电游紫清。捲起沧溟千万顷，散作霖雨苏苍生。却笑长鲸数千尺，横海吞舟亦何益。神鱼游戏清江浒，三十六鳞尽堪数。风云未会暂徜徉，鳅鳝区区亦为伍。一朝变化升天池，凡介纤鳞那敢窥。丈夫未遇亦如此，纷纷薄俗休相欺。东风吹春满平湖，游鱼作队依菰蒲。一鱼悠然出深藻，细鳞巨口形如鲈。举网中流鱼可得，尊中况有新篘碧。我欲唤起东坡翁，共泛扁舟过赤壁。圣主恩波溥八夤，群鱼亦得沾深仁。有鱼依蒲玉为质，有鱼戏藻金为鳞。跃浪才看在芳渚，沿流又入深渊去。因知至理亦如斯，随事随时无定处。昔年通籍金銮署，太液池边日来去。苍鳞隔藻弄晴晖，紫蟹攀荷吸朝露。仙凡一隔经几秋，此景不见心悠悠。今日披图赏幽致，却疑重向池边游。"}