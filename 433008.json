{"id":"433008","title":"里湖纪游二首","dynasty":"近现代","author":"赵光荣","text":"积雨蓄羁愁，湖壖时一往。隔湖望诸峰，悠然动遐想。岂无同志人，与我共忻赏。有约屡愆期，阻游增悒怏。风忽卷痴云，瞥见天宇朗。久困气顿舒，遄迈神益爽。快我掉臂行，出门如脱网。山亦笑相迎，云中时俯仰。苍翠乱无次，弥望森成林。烟云冱草木，团结阴沈沈。遥峰怜峭茜，近壑怖幽深。蜿蜒入杳渺，蹊径从何寻。转移各极熊，曲折有会心。静中细领略，洒然销烦襟。四顾人不见，谁与助清吟。采茶歌已歇，时送黄鹂音。"}