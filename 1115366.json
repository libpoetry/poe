{"id":"1115366","title":"和张器先十绝","dynasty":"宋","author":"杨万里","text":"旧闻我里子张子，七字端能出六奇。穷巷有门无剥啄，怪来佳客肯差池。向来一别十番秋，消息中间风马牛。只道故人霄汉去，不应林壑小淹留。谁云涸辙困波臣，合脱青鞋立缙绅。寄与有司高著眼，后来文格待渠新。我自穷愁坐缀文，何堪见子可怜生。两穷政好同诗社，一战犹须倩酒兵。散尽千金买尽书，短檠雨夜趁三馀。相如自倚多文富，不问家无担石储。不随俗子作蝇营，深入书林寄此生。已与杜郎争笔阵，更传侯喜有诗声。漏黄官柳已垂墙，针水公畦未种秧。多谢诗人来得得，踏开三径雨中荒。老夫端欲买江天，抹月批风咽圣贤。他日君来相问当，南溪溪北北山前。学成不必要心斋，眼到前脩脚自偕。挽住春风还独笑，更无一物可装怀。台家搜遍北山莱，倾国如君不用媒。次第幽人出空谷，鹤书即傍日边来。"}