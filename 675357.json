{"id":"675357","title":"青城山歌送郭鲁瞻赴阙","dynasty":"明","author":"王廷相","text":"巫峡之西金天开，青城翠阙分蓬莱。白帝吹成五云气，素女削出莲花台。莲花台阁中天起，五岳三山宛相似。绝巘翻回日月车，飞湍上接星河水。飞湍绝巘相洄沿，岷江直与东瀛连。侧峰倒映蛾眉雪，浮云下入苍梧烟。我临出日望沧海，紫气犹疑仙人在。三十碧峰莲花开，飞翠层岚荡灵彩。金茎著花几回拂，玉简遗章不能读。游龙矫后玉潭空，归鹤重来海桑绿。我客青城改岁华，君游丹阙早回车。东高峰顶春閒处，共揖丹丘弄彩霞。"}