{"id":"846640","title":"绿头鸭/多丽","dynasty":"宋","author":"无名氏","text":"敛同云。破腊雪霁前村。占阳和、孤根先暖，数枝已报新春。如青女、谩同素质，笑姑射、难并天真。疏影横斜，澄波清浅，暗香浮动月黄昏。山驿畔，行人立马，回首几销魂。江南远，陇使趁程，踏尽冰痕。有个人人，玉肌偏似，移我常对金尊。捻纤枝、鬓边斜戴，嗅芳蕊、眉晕潜分。素脸笼霞，香心喷日，寿阳妆罢酒初醒。待调鼎、须贪结子，忍见落纷纷。霜天晓，愁闻画角，声断谯门。"}