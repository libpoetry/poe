{"id":"436803","title":"赋瓶中杂花七首","dynasty":"金末元初","author":"元好问","text":"老眼惊看节物新，今年更与酒杯亲。东山一道花如绣，从此他乡不是春。香中人道睡香浓，谁信丁香臭味同。一树百枝千万结，更应薰染费春工。生红点点弄娇妍，半拆花房更可怜。传语春风好将护，莫教容易作银钱。红抹兰膏绿染衣，绿娇红小两相宜。华边剩有清香在，木石痴儿自不知。素艳来从月姊家，温风淑气发清华。人间自有交枝玉，天上休开六出花。昨日桃花锦片新，兔葵今日到残春。低枝留得稀疏朵，比似全开更恼人。古铜瓶子满芳枝，裁剪春风入小诗。看看海棠如有语，杏花也到退房时。"}