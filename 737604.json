{"id":"737604","title":"磨盘山","dynasty":"清","author":"沈树本","text":"回顾不见入山处，此身已似盘中住。百千旋折眼生花，三五回环神失据。才思左往复右行，正欲仰登先俯注。坡平幸获寻丈宽，径仄只留分寸度。鞭丝帽影蚁缘窗，马足车轮蛇绕树。尚嫌蜗壳更盘结，比似羊肠增恐怖。道如缚转辘轳形，人被线牵傀儡具。乍阴乍阳日向背，在前在后风来去。山远不逾三十里，山高不越万馀步。从卯到酉历未穷，自壮至老陟犹误。燕齐大贾有深愁，并代健儿俱却顾。人间不省行路难，请过磨盘山上路。"}