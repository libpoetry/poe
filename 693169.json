{"id":"693169","title":"忆江南 冬景八阕","dynasty":"明","author":"沈宜修","text":"寒夜月，景墅最凄然。风雪可堪疏影照，婵娟偏惹冷香怜。罗袖掩金钿。清漏永，玉露湿馀烟。一片薄疑霜满地，千河迷漫冻无边。灯火酒多缘。堤上柳，寂寂对霜葭。断尽愁丝难挂月，送残客酒未还家。羌笛怨天涯。明月夜，风露冷垂霞。西子眉消欹点麝，楚宫腰怯怨栖鸦。青向渭城赊。天际雁，嘹唳唤人愁。几阵字排秦塞晚，一声笛落楚江秋。枫叶在吴州。湘浦别，寄恨托银钩。思妇高楼曾入梦，征夫沙碛漫回头。明月影悠悠。冬暮雨，幽响滴空阶。细细犹疑随叶下，丝丝时趁泻珠来。清泪湿乾苔。芭蕉畔，零落旧萧斋。香断漏残添寂寞，窗寒影弄助离怀。门掩独徘徊。风陡峭，透户更穿屏。碎片时敲檐畔铁，凄声常作竹间筝。摇影乱花棚。闲伫立，小院佩飘珩。叶尽梧桐空有意，丝残杨柳最无情。吹雁落江汀。花落尽，栏外晓烟空。拾翠芳洲人寂寂，题红深院月胧胧。娇鸟静帘栊。沉香倚，倾国想芳容。百卉庭前凋玉露，一枝陇上报春风。折向胆瓶中。帘外雪，飞舞下梁园。梦入梨花妆镜粉，吹寒梅蕊夜香魂。姑射佩环纷。遥望处，明月碎荒村。拂草还教蒿径寂，点池不妒荇波分。潇洒玉氛氲。河畔草，一望尽凄迷。金勒不嘶新寂寞，青袍难觅旧葳蕤。野烧又风吹。胡蝶去，何处问归期。一架秋千寒月老，满庭鶗鴃故园非。空自怨萋萋。"}