{"id":"1107534","title":"田父吟五首","dynasty":"宋","author":"叶茵","text":"桃花深映水边庄，夫妇相携笑语香。耕耨有粮蚕有种，丁男戽水女条桑。家家柳色染轻黄，柳外归鸦噪夕阳。屋角有烟青不断，粞儿饭熟淡齑香。群来野雀绕林梢，三五人家住水坳。翁媪语人年岁好，屋山添得一层茅。未晓催车水满沟，男儿鬼面妇蓬头。但求一熟偿逋债，留得糠粞便不忧。往来鸡酒乐村村，一稔难忘大造恩。粜谷可酬婚嫁愿，今年好事属柴门。"}