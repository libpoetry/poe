{"id":"1245854","title":"蜀国弦","dynasty":"元末明初","author":"刘基","text":"胡笳拍断玄冰结，湘灵曲终斑竹裂。为君更奏蜀国弦，一弹一声飞上天。蜀国周遭五千里，峨眉岧岧连玉垒。岷嶓出水作大江，地砉天浮戒南纪。舒为五色朝霞晖，惨为虎豹嗥阴霏。翕为千嶂云雨入，嘘为百里雷霆飞。白盐雪消春水满，谷鸟相呼锦城暖。巴姬倚歌汉女和，杨柳压桥花纂纂。铜梁翠气通青蛉，碧鸡啼落天上星。山都号风寡狐泣，杜鹃呜咽愁幽冥。商悲羽怒听未了，穷猿三声巫峡晓。瞿塘喷浪翻九渊，倒泻流泉喧木杪。楼头仲宣羁旅客，故乡渺渺音尘隔。含悽更听蜀国音，不待天明头尽白。"}