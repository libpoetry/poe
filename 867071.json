{"id":"867071","title":"贺新郎 其一 姑苏台观雪","dynasty":"宋","author":"卢祖皋","text":"十顷涵空碧。画图中、峥嵘幻玉，乱零吹璧。倚遍危阑吟不尽，把酒风前岸帻。记当日、西湖为客。谁剪吴淞江上水，笑乾坤、奇事成儿剧。还照我，夜窗白。崇台目断清无极。引枝筇、琼瑶步软，印登临屐。娃馆娉婷知何在，泪粉愁浓恨积。故化作、飞花狼籍。旧事悠悠浑莫问，有玉蟾、醉里曾相识。聊伴我，夜吹笛。"}