{"id":"489818","title":"寄题吴兴任孟晖溪山春晓画壁","dynasty":"明","author":"袁华","text":"我家苕溪山水窟，流寓娄东归未得。前年避地到乡闾，亲戚欢迎慰岑寂。长桥崒峍势如龙，下饮大溪垂渴虹。先人旧业桑梓在，石田数亩松亭东。南望群峰奔万马，淼淼鸥波连若下。桃花夹岸放渔舟，疑是仙源问津者。谢家客儿有发僧，俊爽捷若秋空鹰。有时清唱醉花月，有时趺坐谈三乘。结楼高倚云松杪，门对溪山春日晓。谁人粉壁写成图，索我题诗故相恼。谩歌溪山春晓歌，安得杖屦同婆娑。为询旧业在溪浒，稚松丛桂今如何。"}