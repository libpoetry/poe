{"id":"630418","title":"悼离言","dynasty":"明","author":"释函是","text":"寒猋自西北，薄曙凄中林。揽衣起徘徊，慷慨怀昔人。寿不及颜子，而有乐道心。担笈三千里，六七年于今。风雨守穷檐，抱志暂安贫。念此冰雪姿，意气干星辰。精锐造物妒，乖沴中肺金。适予移茅屋，扁舟发榕阴。依依向长薄，帆没海烟深。到山始一月，遽然闻讣音。盼望绝云涛，中宵情莫任。为学苦不蚤，清标负高岑。自夏复徂冬，驱隙忽骎骎。犹忆别离时，美言竟斯晨。九仞亏一成，石上空微因。"}