{"id":"755246","title":"枯藤","dynasty":"清","author":"张梦龙","text":"荒园有枯藤，岁久根亦朽。土润斑斓杂荆棘，网丝断续伤尘垢。当时青葱蔽云日，虬怒龙蟠复何有。乃知荣达出夤缘，时过势孤难自守。岂无甘瓜佐盘馈，亦有蒲萄足补酒。所生所出皆见用，老废空令习粗丑。雪凌霜欺曾几时，中心已死谁能持。君不见亭亭骨立摩云树，万岁千秋犹得支。"}