{"id":"292618","title":"台城路·电镫","dynasty":"现代","author":"张克家","text":"频邀月入华堂里，不分晴暝弦望。夕照笼烟，暮霞余绮，一颗掌珠擎上。是光明藏。任两箭风梭，更教神王。透彻中边，金丝卷虿早荷样。长绳系来碡碌，推移劳翠袖，莫愁偏向。落蕊敲棋，爆花卜信，畴昔事成虚诳。助余惆怅。似懒妇膏油，摴蒲弥亮。少逊空王，十方无色相。"}