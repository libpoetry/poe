{"id":"734003","title":"一线","dynasty":"清","author":"郑日奎","text":"登高复临深，所欲尽奇态。侧身苍翠中，试足鱼龙背。两峰势欲合，万象全幽昧。仅透一线光，顿失天地大。日月无多照，欻忽异明晦。纵横罗怪石，踯躅有余碍。淙淙半空溜，直下曳潜濑。湿云凝不流，鸟声云内外。静觉雷雨蓄，幽疑鬼神会。因想开劈初，五丁力稍懈。一罅不及补，千古诧奇怪。坐啸窈冥中，无言但称快。异境岂恒遇，兹游矢以再。长揖告山灵，呵护请相待。"}