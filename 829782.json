{"id":"829782","title":"送李东蔚归朝鲜三首","dynasty":"清末近现代初","author":"夏曾佑","text":"茫茫一水隔扶桑，几阅麻姑鬓影苍。谩说巨文资地媪，似闻神武已天皇。借才刘晏筹盐铁，奉使张仪挟虎狼。多事邓鉴新上策，阴符谋秘煽东方。一海浑茫涵万国，三韩形胜拱神京。戎衣定后陪诗宴，玉节颁时巩汉城。劲旅曾传安市甲，令公犹典朔方兵。莫因邹衍忘箕子，五德推迁说大瀛。画荡深衣使者星，曲终回首数峰青。春归鸭绿鱼龙起，地接虾夷草木腥。欲赠岂无天下策，重游还聚海中萍。至今长白连云气，犹亘三韩满八溟。"}