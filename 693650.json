{"id":"693650","title":"偶兴","dynasty":"明","author":"邹元标","text":"是处亭台有月，谁家院落无春。直下劝君荐取，东山满目嶙峋。聚众谭来即有，退后閒居说无。动分有无二见，斯人永堕迷涂。饥餐渴饮倦床，春煖夏热秋凉。若是英雄男子，平常尽可承当。峨冠博带名流，举目扬眉可羞。处处人人本分，兄兄弟弟真修。少小浸浸谭道，老来一窍难通。自诧边知半见，可怜万紫千红。嗟尔藏名隐姓，休哉忘世忘年。布履依然平地，危冠高戴青天。问我何由杜口，双眸炯炯逼人。万劫良缘难遇，千秋骨骼谁真。人怜满腹危机，彼负一生入微。病在膏肓难洗，谁哉伯玉知非。隐隐层峦鬼魅，恢恢千仞鸾凰。试看八窗洞达，始知虚室生凉。生来眉秀口横，一任手持足行。自笑田夫不异，难逢诗礼先生。百尺竿头进步，千层浪里安身。惯向虚空跳斗，翻然直脱迷津。不忮不求不怨，何思何虑何营。欲界谁人满愿，翛然与物无争。"}