{"id":"1070231","title":"和柳子厚诗十七首 其十七 辛亥正月六日夜雷已发声大雨达旦山中流泉高下喷薄殆不啻九十九不减仇池也","dynasty":"宋","author":"程俱","text":"故岁聿其除，微阳已潜回。始兹鱼上冰，殷地惊春雷。急雨暗清夜，飞流散岩隈。迟明起四顾，妙境神所开。未信小有洞，苍崖隔凡埃。琤淙十九泉，漱玉松风哀。褰裳喜欲狂，幽兴不可裁。妙喜真断取，呼猿定飞来。相与俯清駃，传杯聊溯洄。"}