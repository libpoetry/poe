{"id":"1250704","title":"至正戊戌三月卜居青岩与同志分得行字","dynasty":"元末明初","author":"王祎","text":"穷年困廛市，爱此山中行。出郊步稍远，入林怀已清。天地正逼仄，岁月方峥嵘。卜居乐深境，敛迹逃浮荣。久矣采薇曲，非欤浣花名。肥遁岂初志，冥栖亦真情。伫谐桂松契，敢负猿鹤盟。沉兹双涧水，可以濯吾缨。岁晏倘可托，于焉寄平生。"}