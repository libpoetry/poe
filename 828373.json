{"id":"828373","title":"啸麓园中桐花正开久坐其下以诗寄怀因和","dynasty":"清末近现代初","author":"陈曾寿","text":"香中有至清，桐花最为佳。世人不知赏，但数榆与槐。微之昔独夜，清阴倚高斋。幽然妙香至，万玉飘苔阶。因之怀故人，微吟寄诗牌。迢迢商应宫，清若双凤喈。朋友有至契，义等君臣谐。两人一夕感，凄我千春怀。乐天本热士，一蹶甘照埋。微之并高才，枉寻肆挤排。薰莸理何常，一念成歧乖。傥保清净退，岂非贤哲侪。嗟君与我别，情与元白偕。山川虽悠阻，徒能隔形骸。偶感桐花落，身世泪莫揩。芳馨入秀句，相赠逾琼瑰。我今苦离索，作恶旬日皆。妄冀荃察情，幸未橘化淮。何时遂幽讨，与子投林厓。高馆憩层峰，连床对若鞋。生心水精域，回首空尘霾。丝桐奏良夜，和露吟松钗。"}