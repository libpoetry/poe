{"id":"1144022","title":"再题通政院王荣之八月杏花","dynasty":"宋末元初","author":"方回","text":"红闹枝头二月寒，中秋还许两回看。君家泮水宫墙畔，吾道重春孔子坛。半秋凉意转春寒，似曲江头紫陌看。霜近核中仁再结，多调饧酪奉新欢。早开菖叶劝耕辰，八月繁华又一新。旧日举人应最喜，桂闱秋报杏园春。简斋诗老不重生，流月无声句绝清。好个杏花疏影里，秋空吹笛到天明。种传董奉术韩湘，顷刻能开锦绣香。好画团圆明月夜，中秋天色变春光。"}