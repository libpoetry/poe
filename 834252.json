{"id":"834252","title":"月下笛 紫帆结想西湖，填此词见示，余亦柳莺心许，梅鹤神交者也。依韵答之","dynasty":"清末民国初","author":"易顺鼎","text":"南渡当年，湖山只解，玉成词友。松云白首。老仙多半吟瘦。销金锅里销家国，销得尽红鹃泪否。只苎萝斜照，一般贫贱，浣纱春手。雨后。香尘旧。想苏小妆楼，依然垂柳。花赀若有。莺边来作邻叟。飘零自是才人福，落得伴寒梅睡久。算我辈忒无聊，万里蛮村问酒。"}