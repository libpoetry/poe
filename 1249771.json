{"id":"1249771","title":"题夜潮图","dynasty":"元末明初","author":"谢应芳","text":"昔余夜醉钱塘酒，看潮八月中秋后。银山涌出海门来，潮声殷若雷霆吼。此图之作知几年，当时景物皆依然。云山两岸澹笼月，雪岸一江高拍天。一观顿觉毛发立，再观祇恐衣裳湿。扁舟渔子任掀舞，别渚鸥凫自翔集。奔腾澎湃无足惊，人间平地风波生。乘桴尼父果浮海，从游我欲跨长鲸。"}