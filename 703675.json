{"id":"703675","title":"酬阿首座并寄澹西堂二首","dynasty":"明","author":"释函是","text":"渡头长系过江船，树里寻源六月天。海燕渐辞山槿后，塞鸿应见露槐前。道情断续同流水，世事飘飖似去年。自是吾门生计在，可堪惆怅白云边。抱璞生愁刖亦愁，脚跟无线系皇州。若教此意如秋叶，不惹閒心上庾楼。临水已沉潭底影，看云犹忆雁回洲。苦吟岂为誇同调，一曲清歌笑白头。"}