{"id":"1107981","title":"人名诗戏效王半山","dynasty":"宋","author":"艾性夫","text":"重耳盈盈岸柳黄，九龄冉冉涧松苍。梅开小白添新雪，鸦引童乌弄夕阳。樵唱转低春谷永，雁声不断暮云长。奔泉浑作山涛响，溅入悬岩百药香。偶来安石坐林塘，因得栖筠受晚凉。归鸟冲烟方陆续，寒花经雨尚黄香。云如仙客踪无定，风作山宾语自长。师古不成书谩读，乐天深结退居房。"}