{"id":"184101","title":"西邻·西邻击鼓北邻听","dynasty":"宋代","author":"苏颂","text":"西邻击鼓北邻听，饮马持戈密相应。一朝奋跃事争锋，朔气充盈夸战胜。中原太平日已久，刃顿兵间空细柳。二疆款附岁奔驰，捆载金缯萃渊薮。饫肥服暖四十年，但欲包藏忘德厚。谋夫愤愤壮士忧，屡献忠言曾苦口。庙堂尚论正无为，肯向平时议攻守。朔方三十有六郡，户敛家输佐行阵。非无硕画破妖巢，直遣万里威棱振。皇天爱人犹赤子，纵欲殴之言亦讱。彼方束手听誓盟，重获岁时贽琛赆。斯民怀德乐休兵，戍卒归来解锋刃。皆言邻徼复清夷，嗟哉异类终难信。"}