{"id":"811184","title":"寄怀晓沧上杭兼示族人","dynasty":"清","author":"丘逢甲","text":"落日琴冈路，秋风练水潮。寄书迟远道，拔剑舞中宵。当世自饥溺，此行何寂寥！阳明碑下过，大树影萧萧。磊落吾宗彦，因君寄远思。云山千里梦，花草六朝诗。东观仍家学，南州共火维。渡江惭旧族，一席尚经师。何处梅花洞，寒香不计年。人稀集灵怪，山古足云烟。安得夸娥力，为开混沌天。呼龙种瑶草，游戏老芝田。漠漠江湖梦，秋心落百蛮。藜床支北海，棋局隐东山。沧海波无极，浮云影自閒。汀州有芳草，愁采白蘋还。"}