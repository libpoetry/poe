{"id":"754329","title":"感旧","dynasty":"清","author":"熊琏","text":"叹我浮生不自由，娇痴未惯早知愁。弱龄已醒繁华梦，薄命先分骨肉忧。亲老偏逢多病日，家贫常值不登秋。眼前俱是伤心事，几度临风泪暗流。刺绣馀閒就塾时，也从花里谒名师。贪看夜月憎眠早，倦挽春云上学迟。琴案屡吟秋柳句，锦笺频写落花诗。而今回忆皆成梦，怅望当年旧董帷。"}