{"id":"470300","title":"王二丈挽词（伯谷）","dynasty":"明","author":"吴鼎芳","text":"惊雷百里声摩空，江南日夕奔蛟龙。湿云堕地水波立，两山不辨青芙蓉。金阊城头夜吹笛，金阊城下王孙泣。笛声寥亮凄欲断，反恨当年一相识。何人彩笔能生花，何人赤手握灵蛇。金罍美酒浮琥珀，与谁同醉黄公家。有酒须浇墓上土，有剑须挂坟前树。世情反覆那得知，柳花一夜飞新主。哀歌不尽《薤露》篇，离弦转托箜篌语。生平只合狭斜行，纷纷安用栽姚李。邓尉山空日暮时，招魂惟有古松枝。分明咫尺眼中路，及至出门忘所之。"}