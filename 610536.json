{"id":"610536","title":"陆丹徒年兄招饮甘露寺","dynasty":"明","author":"邓云霄","text":"古来北固号吴关，云水楼台罨画间。主人风流美为政，暇日携客同登攀。长洲仙令罗浮子，喜往名山洗心耳。蹑屐高冲宿雾收，振衣长啸雄风起。此时春日丽春台，桃花杏花次第开。山头莺鹤不避客，眼底鱼鸟皆迎杯。江胥出游群龙舞，湘妃挟瑟冯夷鼓。命句愁翻鲛室珠，挥巾恐挂珊瑚树。春台长日坐氤氲，下界喧嚣寂不闻。冯阑洒酒来空翠，击节征歌伫白云。半酣遥措金陵城，六代兴亡似醉醒。连天江水千重碧，隔岸扬州一片青。江水东流达海门，烟波渺渺得仙源。金焦何必誇名胜，蓬岛犹闻列上尊。两腋雄风将羽化，半生傲骨终难下。便可三山跨凤皇，谁堪五斗呼牛马。携来甘露满冰壶，一滴灵芽永不枯。主人已傍山阴住，为问门前旧镜湖。"}