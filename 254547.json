{"id":"254547","title":"曲玉管·与宛春别半岁矣","dynasty":"现代","author":"徐震堮","text":"冻草荒阑，拳鸦曲苑，东风几日吹尘鬓。一笑空堂欹帻，箫鼓春城，暂愁醒。眼底论交，尊前说梦，探芳岁月吟边冷。别后清淮风月，官柳江亭，向人青。话雨灯床，共当日题襟俦侣，只今苦恨情多，惟馀秀句飘零。感平生。况庾郎愁赋，目断江南千里，萧萧旗影。草草辛盘，鹤唳心惊。"}