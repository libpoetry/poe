{"id":"696849","title":"南乡子 秋闺","dynasty":"明","author":"俞彦","text":"风雨下樊楼。玉臂寒生不任秋。除却影儿刚剩我，含羞。总在眉峰半寸头。断脸复凝眸。挨过黄昏泪未收。待不思量除是梦，还休。梦醒繇来一样愁。湖上好花株。花好花残总似奴。夫似沉沉湖底月，虚无。一在萧关一在吴。愁月月同孤。说与愁花花向隅。愁月愁花愁欲死，糊涂。是谁题作莫愁湖。"}