{"id":"924985","title":"游城西集庆园","dynasty":"宋","author":"苏辙","text":"送客城西客已远，归路北池接南苑。冰澌片断水光浮，柳线和柔风力软。缭墙朱户谁家园，流水平畦春日浅。禁河分溜一池足，洛圃移花百金贱。飞甍斤斧声未绝，翠柏栽培影初遍。傍人笑指高台处，前年适见荒榛满。金钱力夺天地功，岁月未多风物换。人生富贵无不成，都门坐置山林观。暖风迟日时一到，早出莫归应未晚。主人最贵稀出城，长使憧憧路人看。"}