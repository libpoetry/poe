{"id":"943801","title":"次韵严文炳暂别归吴门","dynasty":"宋","author":"陈造","text":"白驹絷维之，君乃再岁住。政如荷蓧翁，鸡黍止季路。得句推敲馀，每肯向予吐。平生识丁字，颇亦指佳处。只今妙著述，讵云工训故。东陆方播和，南云遽回顾。似闻汉诸公，交口河东赋。挽袖不转头，欻作翩鸿去。郡舍虽旧约，侯门有晚遇。可忘酒招携，况识棋胜负。老景乐事稀，春意骏足骛。无令归骖前，怒风鏖花絮。"}