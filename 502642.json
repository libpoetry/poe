{"id":"502642","title":"歌行奉饯闽守姑苏陆公秩满之京","dynasty":"明","author":"王恭","text":"吴门山水多奇秀，使君独继宣公后。锦袍新绣鹭丝纹，银印低垂虎头绶。闽城官柳拂双旗，花里行春五马迟。讼庭几度闻鸣鵙，仙馆三回见荔枝。功成又欲朝京去，远心已絓南宫树。枇杷开花鸿雁霜，此时正及乡山路。车傍父老持百钱，马上同官惜别筵。寇恂好借留河内，黄霸终须出颍川。金陵客舍春还早，快马轻裘满驰道。使君行箧但萧然，唯有贞元谏书草。"}