{"id":"878323","title":"杂兴 其五","dynasty":"宋","author":"刘克庄","text":"昔事先皇帝，弱羽参高翰。对扬乏鲠论，狂疏犯龙颜。台简凛霜凝，圣度如天宽。赦于碓磨中，驱之原隰间。乘传者四人，记忆独赐环。重来寖通显，三黜因封还。岁晚复见收，奏技列从官。所忠来谕旨，闻卿十年闲。所著凡几书，颇欲见一斑。臣既美芹献，上亦停箸观。曾未踰信宿，王言冠篇端。孔笔褒贬严，舜歌赓载难。华颠际休明，幻躯迫尪残。倦直承明庐，求出函谷关。綵缬藉金罍，玉柄缀宝纨。上有二十字，妙画翔龙鸾。及帝将遗弓，许臣遂挂冠。古人报一饭，飙驭无路攀。送不涉胥涛，葬不殉桥山。长吟黄鸟诗，血泪空汍澜。"}