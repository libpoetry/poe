{"id":"759001","title":"多丽 秋夜","dynasty":"清","author":"钟筠","text":"倚回廊。西风初透罗裳。夜沉沉、碧天如画，银河远泻垂杨。问何处、野猿啼啸，曾经见、孤雁翱翔。绣户寒砧，谯楼戍鼓，数声和月到纱窗。回文字、争传苏蕙，愧杀谢秋娘。更何须，莺调蝶拍，柳舞桃妆。忆年时、花开旧院，黄鹂巧弄笙簧。按红牙、歌翻新律，擎玉斝、杯底生香。露冷烟青，桑移海换，教人底处问秋光。又无端、砌蛩悲咽，桐叶响银床。凝思里，夜阑人静，灯影幢幢。"}