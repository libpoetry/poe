{"id":"1120311","title":"王才臣求园中六诗杨秘监谢尚书皆赋 庄敬日强斋","dynasty":"宋","author":"周必大","text":"曲礼毋不敬，圣门恭而安。少成复习惯，心广仍体胖。世事环无端，圣功井有汔。欲知至不至，密验物交物。志士非匏瓜，焉能系不食。毋安白驹空，请放鸣驺入。良夜月筛影，清晨风扫坛。自合侯千户，何须斩万竿。冬与滕六宜，夏与赵盾敌。更有茯苓功，保君千岁质。雨浥燕脂落，肌丰骨肉匀。方知杜陵老，曾写此花真。"}