{"id":"976939","title":"云锦堂","dynasty":"宋","author":"徐元杰","text":"太湖之阳景绝奇，乾坤轩豁呈端倪。分将一派清涟漪，南宫幻出红琉璃。朝暾未吐烟露垂，碧纱弦里眠江妃。六月火伞张赫曦，姑射山寒冰雪肌。妖?万态不敢窥，净洗却面凝西施。欲雨未雨多峰奇，霞生岛上乘冯夷。来从西蜀江水肥，似绚吴江枫落时。水乡月午舟叶携，何处更觅昆明池。问渠为此堂者谁，人与鸥鹭相忘机。丹心缅慕周濂溪，爱其瑩质生淤泥。推门清风故人来，一一君子遍追随。六郎姿貌当年非，肝肠染透铅与脂。拈花摘叶儿女痴，弛却蚕丝牵藕丝。纷华一扫金飙吹，皮肤剥尽实不亏。昼清人静茶烟飞，观云叶叶无停披。千绮万缬古宝遗，底用漫天锦障帏。恶其文著尚絅衣，浇灌道义培根基。氤氲妙毓山泽姿，肤寸弥满天地维。"}