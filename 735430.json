{"id":"735430","title":"下滩","dynasty":"清","author":"乔莱","text":"湘南三月湘水生，驰波跳沫空江鸣。?砑乱石亘江面，险如瞿塘滟滪谁能撄？我闻就下水之性，岂乐与石相排争。清流何为辄暴怒，鼎沸势欲苍厓倾。其如滩石太险巇，横排曲扼真难平。笆竿之船薄如纸，左旋右折中流行。柁师自许识趋避，到此亦觉心魂惊。十里五里在俄顷，回头不见丹峰横。一滩才过一滩至，到耳总作奔雷声。纵然赋命果穷薄，毋乃太视波澜轻。"}