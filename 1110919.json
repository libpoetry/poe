{"id":"1110919","title":"丘子野表兄郊园五咏 柳","dynasty":"宋","author":"朱熹","text":"欲识渊明家，离离疏柳下。中有白云人，良非遁世者。结楥遂芳植，覆墙拥深翠。还当具春酒，与客花下醉。移自溪上园，种此墙阴路。墙阴少人行，来岁障幽户。芭蕉值秋槛，勿云憔悴姿。与君障夏日，羽扇宁复持。花柳绕宅茂，先生在郊居。下帷良已苦，时作带经锄。"}