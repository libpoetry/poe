{"id":"720701","title":"桂枝香  题潘氏芷园","dynasty":"明末清初","author":"屈大均","text":"山眉不断，与一带暮烟，乍近还远。更有狮洋潮水，入湖回转。鱼帆片片乘新涨。爱梅林、雪花晴暖。柳边相送，三沙紫蟹，四沙黄蚬。及春开、窗留半扇。任白鹭交穿，窥人画卷。惊落双榕细子，饲鱼肥嫩。须将旧酿离支酒，沃鲈生、冰缕霜片。荡舟迎我，玉人携取，醉听莺啭。"}