{"id":"610754","title":"专诸墓仄调排律十二韵将","dynasty":"明","author":"邓云霄","text":"椒浆一奠吴门豪，感恩捐命如鸿毛。荒坟惨惨依古郭，白杨萧萧满黄蒿。不知千年碧血化，犹闻昔日苍鹰高。地下风雷缠侠骨，天边星斗盘鱼刀。游魂夜过朱亥里，浩气秋壮伍胥涛。舞阳死灰笑怯懦，要离燔子无勋劳。吊君应击铅中筑，挥涕合赋湘流骚。辽东仙鹤久寂莫，江南杜鹃长叫号。黄金结客觅死士，赤胆若辈真吾曹。吴下少年无意气，阊门竟日空游遨。肥肉大酒浪相集，探丸喋血纷先逃。可勒哀些表抔土，丰碑百尺为君褒。"}