{"id":"1098972","title":"对梅效杨诚斋体","dynasty":"宋","author":"张侃","text":"前年看梅清溪边，万花依枝占芳妍。去年看梅金台下，一枝傍竹秀而野。今年梅花胜旧年，急呼曲生来座前。折花饮酒到夜半，羌管休吹且频看。旁人笑我心太痴，花开花落由天时。如何苦作十日计，悭风妒雨谁得知。我虽不言见已惯，倚著茅帘听过雁。明年梅开在清溪，不妨访梅西山西。"}