{"id":"775147","title":"绿林豪","dynasty":"清","author":"洪繻","text":"北风萧萧暮色黄，绿林豪客结成行。腰横宝剑手长鎗，明火杀人胆气强。来往跳梁何所忌，入室胠箧又探囊。县令闻之无所问，此辈出入已寻常。此辈亦是游侠客，激而为之无所惜。饥饿驱人到于斯，何以削脧犹未息。雨露云霓不得施，田畔良苗即蟊蠈。今日作贼胜作官，坐收物力不知艰。不稼不穑无所事，财帛货贿高于山。"}