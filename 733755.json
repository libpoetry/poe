{"id":"733755","title":"拟白马篇","dynasty":"清","author":"王士禛","text":"骏马生代北，少年出幽并。结束各光采，指顾风云生。朝游属玉观，夕宿卫承明。身逐孤儿队，名隶羽林兵。行行南山猎，意气何纵横。苍隼决云来，飞矢逆风鸣。大泽鹴鹄遒，深雪狐兔惊。回瞻鹳雀门，突兀与云平。鞍马倏来归，势若浮烟轻。昨夜羽书至，贰师出边庭。上马别妻子，鸣镝追前旌。旧随冠军伍，复此河源行。大漠少行人，深谷多鼯鼪。朝饮沙上泉，夕戍云间城。左顾疏勒服，右盼伊吾清。无令都护将，关外独声名。"}