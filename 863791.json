{"id":"863791","title":"五哀诗 故尚书虞部员外郎知制诰贬莱州司马渤海高公","dynasty":"宋","author":"王禹称","text":"文自咸通后，流散不复雅。因仍历五代，秉笔多艳冶。高公在紫微，滥觞诱学者。自此遂彬彬，不荡亦不野。惜哉伤躁进，忤旨出阁下。吾君登大宝，兑泽连霶洒。均阳又淮阳，移徙曾不暇。遂无牵复命，虚偶文明化。何路得自新，赍志入长夜。人谓责太深，终于郡司马。"}