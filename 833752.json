{"id":"833752","title":"浪淘沙慢 其一 春暮。次山、古微同倚此调，用清真韵报之","dynasty":"清末民国初","author":"樊增祥","text":"怕春去，春城画里，大好楼堞。花有轻红一捻，歌偷子野半阕。又看到、梅林青子结。一枝为、煮酒新折。数世上英雄定谁可，曹刘未应绝。亲切。荡胸绿海空阔。试唤起、飞花和烟絮，莫遣横玉咽。看万柳摇春，何暇伤别。艳歌未竭。将翠笺描写，江南三月。春水如油春山叠。津桥畔、杜鹃乍歇。笑青帝、司花仙吏缺。万红紫，难著白衣一点色。天留满架酴醾雪。"}