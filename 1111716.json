{"id":"1111716","title":"和蒋宣卿韵","dynasty":"宋","author":"吴芾","text":"丐闲章上早知还，卓荦高风岂易攀。阔步未归龙尾道，胜游先到虎丘山。千寻古木轩窗外，一缕沉烟几席间。况是登临有佳客，何妨终夕对孱颜。不将有限逐无涯，聊为寻幽驻使华。千古山川埋剑气，半空台阁雨天花。终期香火参同社，且赋新诗寄作家。归晚不须添列炬，预愁惊散暮林鸦。"}