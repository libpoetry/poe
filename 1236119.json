{"id":"1236119","title":"人雁吟（悯饥也）二章","dynasty":"元","author":"张翥","text":"雁飞渡江谋稻粱，江人趁熟亦渡江。雁下江中唼蘋藻，人饥尽属江中央。天长水阔罗网多，无衣无食可奈何？人声未断雁声起，弃儿呱呱道傍死。不见雁春还北飞，人今去此将何之？叹息人穷不如鸟，何日相随如雁归。雁啄啄，飞搏搏。江边虞人缚矰?，人饥处处规尔肉。岂知雁饥肉更薄，城中卖雁不直钱，市头籴米斗五千。妻儿煮糜不敢饱，朝朝射雁出江边。不闻关中易子食，空里无人骨生棘。县官赈济文字来，汝尚可生当自力。"}