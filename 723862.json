{"id":"723862","title":"游钟山大爱敬寺诗","dynasty":"南北朝","author":"萧衍","text":"曰予受尘缚，未得留盖缠。三有同永夜，六道等长眠。才性乏方便，智力非善权。生住无停相，刹那即徂迁。叹逝此悠稔，交臂乃奢年。从流既难反，弱丧谓不然。二苦常追随，三毒自烧然。贪痴养忧畏，热恼坐焦煎。道心理归终，信首故宜先。驾言追善友，回舆寻胜缘。面势周大地，萦带极长川。棱层叠嶂远，迤逦隥道悬。朝日照花林，光风起香山。飞鸟发差池，出云去连绵。落英分绮色，坠露散珠圆。当道兰?靡，临阶竹便娟。幽谷响嘤嘤，石濑鸣溅溅。萝短未中揽，葛嫩不任牵。攀缘傍玉涧，褰陟度金泉。长途弘翠微，香楼间紫烟。慧居超七净，梵住逾八禅。始得展身敬，方乃遂心虔。菩提圣种子，十力良福田。正趣果上果，归依天中天。一道长死生，有无离二边。何待空同右，岂羡汾阳前。以我初觉意，贻尔后来贤。"}