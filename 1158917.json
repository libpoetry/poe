{"id":"1158917","title":"李侍御河北使回至东京相访","dynasty":"唐","author":"刘长卿","text":"故人南台秀，夙擅中朝美。拥传从北来，飞霜日千里。贫居幸相访，顾我柴门里。却讶绣衣人，仍交布衣士。王程遽尔迫，别恋从此始。浊酒未暇斟，清文颇垂示。回瞻骢马速，但见行尘起。日暮汀洲寒，春风渡流水。草色官道边，桃花御沟里。天涯一鸟夕，惆怅知何已。"}