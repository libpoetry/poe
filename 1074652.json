{"id":"1074652","title":"日出东南隅行","dynasty":"宋","author":"周紫芝","text":"春风淡荡春云浅，陌上柔桑青宛宛。青天易雨亦易晴，吴蚕催眠欲成茧。罗敷采桑南陌头，翠鬟皴鬌光欲流。罗襦吹香白玉佩，青丝络笼黄金钩。君王年少如秋水，欲学鸳鸯对飞起。赠君身上双明珰，结君同生亦同死。罗敷敛衽前致词，词多慷慨中含悲。念言夫婿良家子，委身结发为夫妻。人生匹配各有偶，愿逐狗走随鸡飞。江水可竭山可移，妾心皎皎君当知。"}