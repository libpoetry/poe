{"id":"209009","title":"山间大风雨昼夜不止闻松声撼床戏成拙语谩录","dynasty":"宋代","author":"郑清之","text":"颠风横雨穷山秋，樵青驰檐车停辀。松声撼空吼万牛，轰豗势欲倾不周。晨鸡扼吭喑且愁，百鸟何敢相喧啾。恍疑赵壁环诸侯，呼声动地锵弓矛。又疑变化鹍鹏俦，垂天鼓翼南溟陬。或者挽翻河汉流，电飞霆击龙蛟虬。不然火烈陆浑丘，天跳地踔啼熊猴。狂吞很吐山裂鸠，大音奔腾怒相投。梦中惊回仙枕游，分明夜宿浙江头。三更潮水掀柁楼，苍茫起坐拥黄紬。触屏唤作钱塘舟，此身端坐岩之幽。如何两耳不自由，乃与喧寂为湛浮。影蛇石虎以妄求，世间万事浪喜忧。大学能定心逸休，疾雷破柱方夷犹。直须养浩题孟邹，风止韵作商声讴。"}