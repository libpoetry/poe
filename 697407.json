{"id":"697407","title":"无题五首戏恼李王元三子","dynasty":"明","author":"胡应麟","text":"珠箔银屏玳瑁梁，何人低语合欢床。金笼鹦鹉浑多事，窗外频呼李十郎。金水桥边白玉堂，人人争问薛家娘。青衣屏后褰帘看，不是王郎是李郎。文君颜色斗谁强，十样鸾笺总在唐。一片蒹葭秋似水，月明何处问元郎。红牙敲彻总寻常，指点倾城在末行。歌到玉门杨柳句，诸君端合拜胡郎。风流千古擅词场，濯锦江头正夕阳。花发小桃寒食夜，莫将魂梦恼元郎。"}