{"id":"109210","title":"听鼓琴·至音不传徒按谱","dynasty":"宋代","author":"王柟","text":"至音不传徒按谱，不传之妙心自许。手挥五弦目飞鸿，千载流风如接武。鹑衣百年甘蓝缕，鬓雪浸浸用心苦。我知若人之用心，指下堪为儿女语。神怡志定一齐鼓，和气冲融塞天宇。忽然作间变轩昂，亦不哀吟动凄楚。醉翁已作黄鹤举，君独何为在尘土。琅然清图请更弹，使我三叹首屡俯。人生识意天所予，性情之适适其所。高山流水有知音，莫道吾人不如古。"}