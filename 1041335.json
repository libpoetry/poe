{"id":"1041335","title":"和贡甫瓜步诗","dynasty":"宋","author":"刘敞","text":"江介多悲风，川广不可越。畏涂非吾土，游子怆明发。群山起楚蜀，众水会溟渤。地险自适然，天衷岂端设。凭陵三国际，偃蹇五胡末。非无英雄姿，于此智勇竭。疑城尚虎踞，虏马馀饮窟。人谋虽工拙，神物有予夺。请陈真人朔，颇事丹浦伐。风云埽氛埃，雷雨救焚暍。禹功东渐海，汉使南诮越。太平自兹始，盛德信贻厥。"}