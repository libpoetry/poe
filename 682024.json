{"id":"682024","title":"潇湘八景诗 潇湘夜雨","dynasty":"明","author":"无名氏","text":"长空冥冥雨飞急，坐我扁舟浮梦泽。湘水风生万窍号，昭潭云起千山黑。旅魂寂历秋灯明，耳根已熟江湖声。人生多忧亦多情，中宵白发满头生。纤云不动金波浮，玉浮万里开清秋。青山一发渺无际，天影落镜星河流。中流无人万籁寂，夜深往往鱼龙出。何人长笛在扁舟，水远天长露华白。湘江雨歇湘山明，千村万落开新晴。急持袯襫挂屋角，时闻款乃烟中声。烟中日影交凌乱，晚霞一抹斜阳岸。网得鲈鱼不入城，柳外旗亭酒堪换。荒陂日落沙渚黄，新霜十里菰芦苍。沙平水落云影薄，雁飞漠漠江茫茫。江寒天远西风急，沙上霜晴爪痕湿。月明不怪雁奴惊，江湖何处无矰缴。"}