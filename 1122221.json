{"id":"1122221","title":"次韵赵提举二首","dynasty":"宋","author":"俞德邻","text":"白首玄经病子云，感时怀旧独沾巾。十年战伐多新鬼，四海逢迎少故人。上苑莺花非昔日，曲江蒲柳为谁春。涌金香酒甜如蜜，满眼沽来莫厌频。寂历谋生后计然，已将穷达付苍天。狙公枉自计朝暮，徐邈但知中圣贤。岁月催人如过隙，功名随世任先鞭。纷纷燕雀惊鹰隼，谁识图真在左绵。"}