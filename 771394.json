{"id":"771394","title":"金缕曲","dynasty":"清","author":"陈匪石","text":"青鬓还余几。送流光、一年一度，秋风容易。宠柳娇花春九十，经眼都成往事。但凉夜、天街如水。何处广寒清虚府，感飘零、法曲人间世。心影在，雁声里。梦中重见云霞绮。想山妆、依然明净，晚香丛桂。初日芙蓉金英菊，倘与衰翁料理。甚诗酒、尚堪驱使。人事音书寥寂久，问径中、三益今谁是。炊黍话，一弹指。"}