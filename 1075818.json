{"id":"1075818","title":"次韵彭叔容","dynasty":"宋","author":"周紫芝","text":"彭郎作诗调最高，语中起伏多波涛。维其有之是以似，千佛名经中一豪。潮从海来与山激，彭郎诗成疾飞镝。词锋何止却千军，脆敌何堪守坚壁。去年载酒呼衰翁，萧萧两鬓吹江风。手持氂尾白玉柄，坐中风味王安丰。今年不出无一语，想像红旌浪中舞。卧听东来响怒涛，安得西飞有双羽。晚岁菟裘谁与谋，有如此江真可羞。会待潮来复潮落，短蓑独速吴江秋。"}