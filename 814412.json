{"id":"814412","title":"秋感五首","dynasty":"清","author":"林占梅","text":"一年客易又秋风，枕簟凉生竹院东。断续戍楼闻画角，翱翔云路起征鸿。兴悲宋玉情堪托，作赋欧阳句自工。中夜偶然惊梦觉，挑灯我亦问奚僮。世事纷纭似乱蓬，一年容易又秋风。连营刁斗音相递，隔地烽烟道未通。骐骥已空今冀北，鸱鸮犹踞古江东。中流击楫平生志，无米之炊计易穷。火云收尽见长空，独凭危栏远望通。几日寂寥因醉酒，一年容易又秋风。邻砧声急传深巷，墙柳阴疏忆故丛。最是落花如雨后，不堪回首向城东。月冷霜高夜气冲，残灯四壁遍吟虫。琴书有味堪为伴，山水多情最系衷。半世浮沉嗟往事，一年容易又秋风。可怜早岁干云气，浪掷居诸玩愒中。柴门深闭寂寥中，抱瓮携锄兴未穷。诗思满怀宗白傅，菊花盈把感陶公。气消溽暑来新雁，韵易清商入爨桐。静里不知时序改，一年容易又秋风。"}