{"id":"1124661","title":"和太师相公秋兴十首","dynasty":"宋","author":"夏竦","text":"原上西风马力生，折胶时候正凄清。功名未立头空白，却忆金徽万里行。亭皋危叶乍经霜，过尽惊鸿落吹长。闲上层楼待初月，方壶残漏下三商。萤光照水星星度，雁阵横空字字移。何处佳人惜团扇，玉阶烟叶动轻飔。苑树残蝉送远愁，懒将衰鬓照清流。归来自扫东园叶，学灌寒蔬备晚秋。水榭凉生暑气销，疏萤点点漏迢迢。明河案户苍龙转，只有匏瓜缀碧霄。沉沉池阁乍凉天，坐爱莲薰夜不眠。却忆北门曾候对，半帘斜月玉堂前。相府新秋宴席开，西湖珠履践苍苔。白头旧吏方奔走，不得抽毫逐上才。遥思汉阙雨新晴，天际微云夕吹生。沆瀣气凉仙掌迥，满盘宵露结珠英。河汉西倾火渐流，露华微冷透轻裘。何当弄凤随惊吹，直上层城十二楼。彤管少文堪约史，霜戈无艺可防边。孟诸苍莽平台远，坐对秋光又一年。"}