{"id":"915392","title":"夜雨","dynasty":"宋","author":"杨万里","text":"幽人睡正熟，不知江雨来。惊风飒然起，声若山岳摧。起坐不复寐，万感集老怀。忆年十四五，读书松下斋。寒夜耿难晓，孤吟悄无侪。虫语一灯寂，鬼啼万山哀。雨声正如此，壮心滴不灰。即今踰知命，已先十年衰。不知后此者，壮心肯更回。旧学日疏芜，书册久尘埃。圣处与天似，而我老相催。坐念慨未已，东窗晨光开。"}