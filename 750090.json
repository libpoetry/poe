{"id":"750090","title":"骠骑行赠王建昌","dynasty":"清","author":"高心夔","text":"城南苍苍江涌日，烟芜一点飞黄出。西来气与月窟高，欲掩临湘八千匹。昂藏甫络金缦胡，沫赭得非泑泽驹。盘筋当臆走四腕，悬瞳夹镜寒星珠。竽梢磊荦腾青渠，猛士执靶怒有余。塞门横空见猎火，斗起嚼齿思先驱。待御柔心还自惜，看人错莫伤精魄。天下骅骝嘶朔风，万里浮云蔽何益。拔地回山歌对君，歌声詄荡排双戟。"}