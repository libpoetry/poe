{"id":"1252449","title":"小游仙","dynasty":"元末明初","author":"杨维桢","text":"元君赐觐素华台，酒饮龙胎五色醅。醉啖蟠桃三百颗，手怀遗核大如杯。女郎双双白玉床，对博宛在橘中央。青城不取态盈袜，閒赌萧家双凤皇。素华殿上玉垂帘，羿家妇来为可嫌。河上剑翁肝胆露，电光一道落妖蟾。莲华舟高河汉垂，黄姑玉女会佳期。玉清久入衙城洞，莫遣成都卖卜知。道人得道轻骨毛，飞渡弱水能千遭。明朝挟至两浮岛，卧看沧洲戏六鳌。青丘书随雷电亡，尚作草木虫鱼荒。问渠甲子不能纪，但指绿睛双眼方。别来已及三百秋，游遍乾坤第十洲。不识人家今几世，明朝骑鹤过山头。青玉参差嶰管裁，琯中吹得凤皇来。嬴家楼头缥缈女，底用箫郎筑凤台。卖药相逢千岁公，蓬莱曾约祖龙东。空留一两黄金舄，不到蓬莱第一宫。当时笑我去学仙，汝但求金与求田。不知昨夜城头鹤，问此无人识墓阡。"}