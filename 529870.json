{"id":"529870","title":"槃舞歌辞","dynasty":"明","author":"徐祯卿","text":"灵芝华，华洞房。凤凰仪，仪九章。生逢盛世圣祚长。陛下承基人悦康。鼓玄瑟，吹凤簧。八音翕合而锵锵。坐者忘疲，听者哀以伤。且为乐，寿万年，何用怵惕怀虞殃。主献前致辞，宾酬跪奉觞。命如晨风叶，倏忽聚散允无常。及时秉烛游，日月不我将。鸡号旦旦，鹤鸣瀼瀼。诸君慎勿离席而东西，具我粗饭进糁羹。日团圞，升扶桑，次衡阳。倒君衣，服君裳。考钟击鼓会明堂。日之方中朝既昌。蛮夷率舞，鸟兽攸行。陛下黄耇，福履无疆。"}