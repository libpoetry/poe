{"id":"810961","title":"寄吴兴刘翰怡","dynasty":"清","author":"王佩箴","text":"昔读独行传，范式陈平子。两人未谋面，相期在生死。今闻嘉业堂，南望翘双趾。谓是古之人，近代宁有此。谈史薄子元，校书嗣中垒。嵇吕思命驾，老彭欣窃比。朋友有神交，何嫌千万里。残山送夕阳，闪烁少微星。文章报故国，耿耿守遗经。珍此不朽业，名山发古馨。侧闻兰台彦，编纂未杀青。哀哉万布衣，幕僚寄伶仃。何如元裕之，独构野史亭。校书复何如，秋高风扫萚。伪体重别裁，峰矗木摇落。编摩孝绪录，钩考渔仲略。古者官为师，私人无著作。汉儒重家法，硁硁循绳削。君家五原守，申左疑铸错。世界弛文网，墨庄凤鸣铎。定有古先民，罗拜天禄阁。"}