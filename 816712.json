{"id":"816712","title":"怨王孙 春闺雪夜，和李清照韵二首","dynasty":"清","author":"董元恺","text":"钟静香悄。酒欺花恼。疏竹轻巧，琐窗洞晓。倦倚兽炭围红。隔帘风。撒盐萦絮弥漫处。吹春去。似把青春负。最爱玲珑，纤软仿佛轻云。共文君。玉楼初晚。银篝小院。著处魂消，偎时梦断。相对郢曲难传。话缠绵。湔裙时节偏萦惹。将侬舍。恰又愁来也。无恨伤春，情性整整斜斜。乱杨花。"}