{"id":"693848","title":"即事","dynasty":"明","author":"陈子壮","text":"君王真省岁，曾否喻闾阎。不信春秋传，都宜甲子占。官租天下损，市禁日中严。似负求言意，囊封有忌嫌。节年炎眚易，隔岁未湔除。孝妇宁无冢，邹阳漫上书。所伤吟猛虎，何及泣枯鱼。纵拟炎蒸到，犹听破蛰馀。有田施子粒，何籍问丁夫。异地秦吉了，空城尾毕逋。生兵零楚蜀，杀气剧荒芜。可恃弘羊算，天今数岂殊。从军闻荡子，南北亦无期。天上黄河涸，沙边白马驰。落榆不著土，新粟况如丝。一日安危得，千钟传致时。"}