{"id":"1048223","title":"谢中书张侍郎分惠赐冰","dynasty":"宋","author":"韦骧","text":"蒸云炽结炎威稔，紫禁传宣驰内品。颁冰首及辅臣家，三伏歘成秋气凛。寒光瑩澈带恩辉，圭角峥嵘出天禀。红尘不敢傍朱门，溽暑何由近华寝。无瑕独惬水精盘，荐冷潜被文石枕。池凤应思引轻喙，鼎梅亦觊清馀饪。蜗庐穷处厌烦酷，嘉惠分沾幸尤甚。儿童惊目且相欢，蝇蚋窜身宁自审。荷公借润变焦枯，食蘖肺肠方渴饮。强持累句冒钧衡，深愧才华非鲍沈。"}