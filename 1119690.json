{"id":"1119690","title":"腊茶并三诗送李元诚","dynasty":"宋","author":"陈造","text":"池鱼千里磨蚁旋，人生出处俱可怜。束书结邻晏溪侧，淮安一寤三十年。积今成古阅飞电，我与昔人同此叹。悲欢离合置勿论，且喜重逢各彊健。向来衮衮论风期，百年心事多好违。君如荆石尚衷璞，我似野马初受羁。射阳广阳水云屋，襄城邮城尘土衣。俛眉作吏一不遂，丘壑付君未觉非。北风吹霜战林樾，菊花彫零梅未发。留君无物供吟笔，一炷沉烟伴清绝。骚人悲悽为摇落，舟挽不回仍此别。还家试碾壑源春，何似卢郎三百月。"}