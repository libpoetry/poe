{"id":"805825","title":"五彩结同心二首 其一","dynasty":"清","author":"奕绘","text":"崇文门外，金鱼池北，花儿市在中间。闻道花行客，居斯里、万家婚好相联。南来通草成山积，某家染、某色新鲜。某家有、聪明小女，裁须叠瓣如仙。辽金元朝无考，自迁都永乐，数到今年。细腻生涯，温柔活计，饱暧不羡为官。众香国里无荣辱，笑当日、剪采为欢。迎春近、青莲千叶，布施古佛龛前。"}