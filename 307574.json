{"id":"307574","title":"易水怀古·士不屠龙且屠狗","dynasty":"现代","author":"杨寿杓","text":"士不屠龙且屠狗，酣歌日饮燕市酒。丈夫岂易身许人，大义久矣无强秦。易水汤汤漾寒碧，壮士西行髯如戟。白虹夭矫风酸嘶，悲歌已夺秦王魄。樊将军头督亢图，图中有物不盈尺。人头怒目睨匕首，区区不是相如壁。满殿忽闻蛟血腥，惊天霹雳腾秦庭。秦臣大呼王负剑，功败垂成死不暝。柏浪莎中有继起，吁嗟慷慨两侠士。一书韩人一书盗，成败论人宋儒史。千秋莫雪荆卿冤，终古寒风易水汜。"}