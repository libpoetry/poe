{"id":"808819","title":"月下醉歌","dynasty":"清","author":"郑珍","text":"明月本在东林间，不知何时走上天。为贪杯酒未及顾，失尔去路无由攀。惟见青空似碧海，琉璃万顷嵌银盘。咫尺人天不相管，何况世外求神仙。蓬莱瀛洲果何处，秦皇乃葬骊山边。固知仙骨有时朽，惟尔飞光最长久。西升东没无穷期，白免捣药延尔寿。如何醒眼看世人，不伴玉皇饮天酒。宋无忌，娥影珠，一日奔驰四万里。何如花间倾玉壶，壶空醉矣还歌呼。"}