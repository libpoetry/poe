{"id":"1145358","title":"文武舞歌四首 其二 文舞辞","dynasty":"隋","author":"无名氏","text":"皇天有命，归我大齐。受兹华玉，爰锡玄圭。奄家环海，实子蒸黎。图开宝匣，检封芝泥。无思不顺，自东徂西。教南暨朔，罔敢或携。比日之明，如天之大。神化之洽，率土无外。眇眇舟车，华戎毕会。祠我春秋，服我冠带。仪协震象，乐均天籁。蹈武在庭，其容蔼蔼。"}