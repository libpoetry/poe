{"id":"1109173","title":"梅林即事四首","dynasty":"宋","author":"刘应时","text":"入眼溪山记旧游，春风篱落只供愁。断肠蔌蔌飘香雪，短笛一声谁倚楼。瘦减腰围尽不妨，岂堪三篾束枯肠。自怜尚有风流债，酷爱断桥流水香。藜杖缘溪转小桥，背风深处似相招。儿童指点皆惊怪，唤作枝头雪未消。竹坞松溪雪半埋，兴来无处著吟怀。茅檐尽出横斜影，寂寞黄昏月上阶。"}