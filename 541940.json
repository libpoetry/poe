{"id":"541940","title":"走笔效太白歌行寄上沈王殿下","dynasty":"明","author":"谢榛","text":"少游燕赵间，亦有燕赵气。大德不易酬，俯仰在天地。天地无言覆载我，两鬓全白齿半堕。匣中宝剑蓄龙精，四海历游无不可。时逢厚俗且为家，宁羡淮南丛桂花。人生知遇非偶尔，枚马聚散殊堪嗟。君不见太行天设中原春，颠崖直上几千尺。愿作峰头一片云，飞向宫城朝复夕。西风若肯徐徐吹，风云长会无尽期。"}