{"id":"372424","title":"齐天乐·嫩凉天气清于水","dynasty":"清代","author":"端木埰","text":"嫩凉天气清于水，空青浣将云影。宿霭全收，高风送爽，吹落梧桐金井。明月夜耿。聪槛外蛬声，渐饶凄警。怪得宵来，薄寒微透被池冷。登临方好纵目，奈冷吟闲醉，谁共幽兴。松柏山香，蒹葭水碧，秋色无边清净。潇斋自领。祗清透兰襟，爽添萝径。更喜书灯，近来初夜永。"}