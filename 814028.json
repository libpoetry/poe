{"id":"814028","title":"满江红 哭萧琼山二阕","dynasty":"清","author":"陈步墀","text":"回首西园，是昔日、我曾游处。还记得、连床竟夕，有诗联句。绿蚁一杯天欲雪，红葳四壁花如雨。问东风、何事太猖狂，催春去。茹科也，孙山赋。棘闱也，伤迟暮。共药王禅院，懒残煨芋。十载难知良相业，再来易变徐君墓。惹行人、谶说洗心泉，泉台路。涕泪千行，为汝也、怆怀而语。倘异日、再生尘世，莫为商贾。百万朱提供债尽，诉天搔首天能恕。愿当途、观过便知仁，怜伊处。七旬母，应愁苦。痴儿女，应悲楚。想萧条身后，一寒如许。自古英雄天纵去，怪他偏与残棋主。问奸人、席卷又何心，增侬恼。"}