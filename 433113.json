{"id":"433113","title":"夏窗书事六首","dynasty":"近现代","author":"涂世恩","text":"乱蝉声里晚霞明，逭暑幽居绝送迎。薪爨微劳分妇稚，笑谈杂作半乡城。蔬缘手撷味尤隽，事以经多气转平。溪柳无风凉意足，可能重缔野鸥盟。书生投老百无成，一枕甜然梦不惊。偶为剖瓜伤国事，聊因种竹惜清名。四山主我皆孙稚，万卷相从若友生。帘外轻雷风乍起，自浇苦茗倚南荣。竹榻风清不动尘，随宜端可寄闲身。丝连屋角蜂投网，露缀枝头鸟哢晨。尽日语人无所隐，有时落笔觉如神。归来健饭妻儿喜，斗室长留万古春。一杯初发醉颜酡，眼底庭垣即涧阿。清咏乍闻知我返，足音坐久辨谁过。雨馀败壁蜗添篆，风急深林鸟唤囮。闲里作忙缘底事，诗情自笑晚来多。自汲清泉浸碧瓜，醰醰乡味尽堪誇。墙头风偃东西草，屋角晴开早晚霞。高树蝉鸣惊雀啄，小园花发闹蜂衙。宵来一雨添新涨，门外苍波没短葭。诗成信手未须删，长日如年自掩关。学道念生儒墨外，处身思在惠夷间。还家愧见鸡豚壮，思母空馀涕泪潸。暮雨萧萧风撼木，归耕终傍大嵊山。"}