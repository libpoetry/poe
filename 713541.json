{"id":"713541","title":"曾公子樱挽诗 其三","dynasty":"明末清初","author":"屈大均","text":"剧孟一敌国，条侯资其雄。如君勇盖世，可无横草功。烈士非徇名，王臣原匪躬。终军乃自媒，少卿竟谁从。马步势悬绝，战酣频饮血。杀人惨无声，阴风吹凛烈。徒手犹奋呼，百人无尺铁。成败天所私，吾谋将焉哲。呜呜陇头水，沉沉沙场月。为君歌国殇，泪流满衣褋。"}