{"id":"992815","title":"送朱表臣职方提举运盐","dynasty":"宋","author":"梅尧臣","text":"蜃灶煮溟渤，航咸播楚越。官榷利言盈，盗贩弊相汨。连艘以转致，搅灰或沉没。虽使日鞭黥，未易穷奸窟。朝廷用朱侯，提职欲无阙。侯因许专画，拜疏陈其说。曰臣有更张，敢以肝胆竭。荆湘岭下城，恃远不畏罚。堂堂事私贾，遮吏遭驱突。愿使商自通，输金无暴猝。淮江且循常，约束备本末。国用必馀资，亭民无滞物。事下丞相府，论议不可拔。从之东南苏，拒之财赋遏。听侯侯往施，所便黔黎活。五味既和调，万里销狂悖。汴水桃花时，犀舟顺流发。过淮逢絮鲚，泊岸采芦蕨。挂帆趋浪头，应不劳岁月。"}