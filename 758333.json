{"id":"758333","title":"解连环","dynasty":"清","author":"钱斐仲","text":"抱愁含醉。启晶奁顾影，脸霞消未。解香丝、轻付鸾篦，验旧梦无痕，鬓云疏翠。几折纱纹，可留取、那时清泪。记砌虫唧唧，窗蕉策策，伴人不寐。轻衾又还自展。更自宽罗带，自怜腰细。惯凄凉、守尽残更，渐忘却人间，欢娱情味。冷了熏炉，依旧是、和衣斜倚。恁禁它、月晓霜浓，叫寒雁起。"}