{"id":"1244101","title":"寄周子谅","dynasty":"元末明初","author":"郭钰","text":"人世近年不可道，相逢但说沧洲好。扫云放鹤招飞仙，冠屦烟霞任颠倒。琥珀香倾白玉壶，珊瑚影拂红云岛。洲前弱水知几重，跂余望之不能到。沧洲美人玉无瑕，曳裾每在王侯家。去年把钓桐江上，骊珠飞光照白沙。野水平桥重回首，夕阳门掩松阴斜。关西老子拂归袖，薄俗俯仰令人嗟。我初去留谬长策，遂使诸生笑王式。不论世事凋朱颜，一双老眼依然白。五月抱病山居窄，展转空窗想颜色。丈夫岂作儿女悲，情深不免伤离别。"}