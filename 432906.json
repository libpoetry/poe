{"id":"432906","title":"长沙漫兴八首","dynasty":"近现代","author":"施蛰存","text":"一肩行李一囊书，来及长沙霖雨馀。胡为泥中甘曳尾，秋风征旅始愁予。大道青楼天乐居，客来何事误停车。笙歌别馆中宵发，一榻萧然且听渠。八有亭边列肆张，绮窗朱户小门墙。女儿市粉翁赊帽，仿佛杭州保佑坊。凿地兼寻始及泉，荷塘深似九重渊。移来湘浦凌波种，花发真成玉井莲。武夷清茗佐芽姜，犹是唐人水厄方。半日偷閒碧茵社，任他荦确走羊肠。犹是先生痛哭时，三年猎彘古今疑。何人夜半频前席，闲煞长沙太傅祠。药碗茶铛未便虚，愁霖腹疾两难摅。支颐倚枕都无计，自听潺潺雨灌渠。病室凄清客梦孤，几曾问疾见文殊。若非天女殷勤意，谁为维摩夜点酥。"}