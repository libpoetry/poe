{"id":"687542","title":"黄莺儿四首 风","dynasty":"明","author":"孙承恩","text":"阵阵扫浮埃。汎虞弦，上楚台。飘飏兰蕙吹罗带，残云捲开。明月送来。赵家姊妹难禁耐，透人怀。千金无买，宋玉赋应裁。绰约见婵娟。颤巍巍，百种妍。慇勤多费东君剪，欲言不言。端详可怜。含颦凝思如幽怨，看嫣然。春心无限，偎倚在、晚风前。万里正同云。看飘扬，密更匀。素鸾皓鹤来无尽，灞桥苦唫。梁园倒樽。蓝关马足行难进，转缤纷。天寒地凛，妆出个、玉乾坤。冉冉上遥天。散清辉，满大千。霓裳缥缈清虚殿，更筹正传。玉人未眠。栏杆十二凭来遍，对婵娟。莫教云掩，我欲醉西园。"}