{"id":"1118336","title":"杂题六首","dynasty":"宋","author":"陆游","text":"松肪酿酒石根醉，槲叶作衣云外行。指点人间一长叹，秋风又到洛阳城。山家贫甚亦支撑，时抚桐孙一再行。朝甑米空烹芋粥，夜缸油尽点松明。羊裘老人只念归，安用星辰动紫微。洛阳城中市儿眼，情知不识钓鱼矶。黍醅新压野鸡肥，茆店酣歌送落晖。人道山僧最无事，怜渠犹趁暮钟归。钓鱼吹笛本闲身，正坐微官白发新。著屐此生犹几緉，可令复踏九衢尘。山光染黛朝如湿，川气镕银暮不收。诗料满前谁领略，时时来倚水边楼。"}