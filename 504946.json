{"id":"504946","title":"白云山房歌","dynasty":"明","author":"乌斯道","text":"何处茅堂对山结，千古龙洲最清绝。武山秀夺天东南，上有神仙拥珠阙。金华玉华山更清，亦有仙人吹玉笙。白云腾薄捲秋浪，晴窗不掩风泠泠。堂前小径石苔紫，堂后灵芝兔垂耳。竹阴满地生昼寒，落尽松花落松子。堂中一榻拥青毡，为爱云山长不眠。茶灶只留花底石，酒壶或汲溪中泉。陆走曾期访天姥，道上回风暗尘土。舟行曾约访蓬莱，海上惊涛撼樯橹。不如长日看武山，武山自是非人间。昨日云飞乱峰顶，今日山腰散微影。画图遥忆米元晖，自怡肯作陶弘景。勒名招得刘职方，赋诗每同萧与王。俯仰乾坤划然啸，啼鸟一声山日长。还闻种玉玉易长，玉气英英白云上。他年见璞莫自献，只向茅堂挹萧爽。"}