{"id":"1118732","title":"读王摩诘诗爱其散发晚未簪道书行尚把之句因用为韵赋古风十首亦皆物外事也","dynasty":"宋","author":"陆游","text":"我生本江湖，岁月不可算。采药游名山，所历颇萧散。一逢巢居翁，见谓于我馆。酌泉啖松柏，每得造膝款。行道不自力，残发日已短。海山故不远，谪限何时满。仕宦五十年，所至不黔突。取鱼固舍熊，挟兔那恨鹘。退归息厌厌，谁敢书咄咄。屋穿每茨草，驴瘦可数骨。秋风忽已厉，落叶衬残月。脱巾坐中庭，清冷入毛发。我爱古竹枝，每歌必三反。孤舟上荆巫，天末未觉远。最奇扇子峡，恨不遂高遁。荆棘蜀故宫，烟水楚废苑。至今清夜梦，百丈困牵挽。人生如寄尔，勿叹流年晚。往岁著朝衫，晨起事如汇。告归卧孤村，枯淡有馀味。闭门绝外慕，自谓真富贵。萧然毕吾生，地下亦增气。里翁恋儿女，小疾辄忧畏。惟穷可赊死，我在君亦未。万金筑华堂，千金教新音。不知忧患场，著脚日愈深。今人喜议古，后亦将议今。使汝有子孙，闻之亦何心。邓通擅铜山，死日无一簪。未死汝勿喜，五溪多毒淫。往者游青城，犹及二三老。稽首出世师，数语穷至道。妻子真弊屣，弃去恨不早。俯仰才几时，残骸日衰槁。吾儿有奇骨，亦复至幽讨。金丹傥可成，白发何足扫。稚川师郑君，才及一卷书。书大仅如箸，度世盖有馀。想其所论说，妙极轩昊初。内篇今虽存，亦复饱蠹鱼。我欲探其原，蹇步空趑趄。安得插两翅，从公游太虚。隐书有三景，字字当力行。寸地与尺宅，可以久汝生。溯流归昆虚，坚守临长城。一旦告成功，河塞黄金成。笙鹤适缑山，貂蝉朝玉京。即今修行地，千古名还婴。行年过八十，形悴神则旺。往来江湖间，垂老犹疏放。沧波浩无津，天遣遂微尚。剡溪挂风帆，渔浦理烟榜。奇云出深谷，新月生叠嶂。兴怀晋诸贤，谁能续遗唱。二十游名场，最号才智下。蹭蹬六十年，亦有茆一把。典衣租黄犊，乘雨耕绿野。西成得一饱，敢计泥没踝。住久邻好深，百事通乞假。秋高小瓮香，相唤注老瓦。"}