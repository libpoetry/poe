{"id":"286873","title":"寿楼春·题吕桐华夫人清声阁填词图","dynasty":"现代","author":"夏孙桐","text":"迟箫声台边。又清商暗谱，惊换芳年。往事倾茶雠字，对花裁笺。愁思紧，凄繁弦。听唳霜、飞鸿遥天。便翠岭秋深，红桑地老，歌韵带幽燕。风帘静，双凭阑。扫青棠旧迹，空长苔斑。岁暮江梅谁寄，楚英加餐。长梦忆，南朝山。笑画眉、人偕华颠。只萧瑟词心，鸱夷未还水云宽。"}