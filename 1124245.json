{"id":"1124245","title":"在伯沅陵俱和前诗复次韵五首","dynasty":"宋","author":"赵蕃","text":"暇能频相过，间或终岁阙。宁将数疏论，自有绸缪结。高山与流水，清风及朗月。花且事深期，人能废明节。梅兮何等花，意似幽人作。芳不待三熏，胜自专一壑。屈原语醉醒，孺子歌清浊。醉如糟可餔，清亦足可濯。班左昔成书，幽秘或未呈。孟坚得师古，征南传丘明。维昔西湖花，人孰知其贞。自非处士句，世亦安得名。爱山驴倒骑，爱竹种借宅。是能寓吾神，夫岂有断脉。平生江南春，老去荆州客。生徒叹飘萍，死乃悲墓柏。二君思飘飘，独我意落落。博乎犹贤已，谑兮不为虐。是中有关键，未易轻启钥。至味匪盐梅，舍古复奚酌。"}