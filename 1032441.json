{"id":"1032441","title":"水龙吟 金陵雪后西望","dynasty":"宋","author":"黎廷瑞","text":"不知玄武湖中，一瓢春水何人借。裁冰剪雨，等闲占断，桃花春社。古阜花城，玉龙盐虎，夕阳图画。是东风吹就，明朝吹散，又还是、东风也。回首当时光景，渺秦淮、绿波东下。滔滔江水，依依山色，悠悠物化。璧月琼花，世间消得，几多朝夜。笑乌衣、不管春寒，只管说、兴亡话。"}