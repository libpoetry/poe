{"id":"687066","title":"筠阳春述怀七首","dynasty":"明","author":"刘崧","text":"筠阳花开三月时，城南城北好追随。妙真宫中来看画，龙王潭上去投诗。平野青林十里馀，已无城郭限丘墟。洞前不见仙人井，涧上犹传隐者居。凤山盘盘石脚斜，石桥西畔有人家。家家临水开窗户，夜夜烧灯照浦沙。锦江春水向东流，鸂鶒凫鹥不解愁。日日城隅风浪恶，人家争系木兰舟。明秀楼前青柳条，锦水坊下赤栏桥。东郊酒伴能来往，出饮乘晴不待招。每忆东吴旷省郎，醉归留客更持觞。无因坐对西邻竹，听尔狂歌不下床。城南酒楼相见时，满堂宾客总新知。酒阑月落浑忘却，犹殢吴姬唱小词。"}