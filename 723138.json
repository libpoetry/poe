{"id":"723138","title":"三月三日率尔成章诗","dynasty":"南北朝","author":"沈约","text":"丽日属元巳，年芳具在斯。开花已匝树，流莺复满枝。洛阳繁华子，长安轻薄儿。东出千金堰，西临雁鹜陂。游丝映空转，高杨拂地垂。绿帻文照耀，紫燕光陆离。清晨戏伊水，薄暮宿兰池。象筵鸣宝瑟，金瓶泛羽卮。宁忆春蚕起，日暮桑欲萎。长袂屡已拂，彫胡方自炊。爱而不可见，宿昔减容仪。且当忘情去，叹息独何为。"}