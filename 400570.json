{"id":"400570","title":"丁香结   方宇家中观八大画。","dynasty":"民国末当代初","author":"饶宗颐","text":"拖湿为乾，转圆成智，横扫万丝如陨。叹电惊波走，甚透脱、亘古无兹清润。乱山层障外，藏锋意、万折百忍。偷来神趣，雾雨指掌，迷离不尽。指引。看变化无方，尺幅鱼儿阵阵。小鸟芙蓉，青藤妙理，墨花初晕。应念心怆故国，草木萦方寸。唯藏山呵护，莫便尘笺蠹损。"}