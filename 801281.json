{"id":"801281","title":"九折坂","dynasty":"清","author":"马维翰","text":"盘盘出鸟道，杳杳行人村。斗起邛崃山，仄隘逾剑门。天险溯开凿，未可常理论。阴阳分向背，旦夕殊寒暄。连山走云气，倏忽同追奔。一峰独秀出，颇似岳势尊。其下九折坂，劖绝割厚坤。况复急雨薄，万壑当昼昏。回舆与叱驭，北辙视南辕。所志各有托，忠孝惟其根。踟蹰两不决，心绪蚕丝繁。峭壁落井底，一发青天痕。人生鲜百岁，只有名常存。勒铭匪易事，或用酬惊魂。"}