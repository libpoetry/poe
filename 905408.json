{"id":"905408","title":"仆射相公以鹤算渐高鸿恩未答形于章句冠彼诗流蒙见寄之荣感爱忘之甚诚知寡和岂敢无言亦以鄙怀伸于拙笔庶垂一览聊用发咍","dynasty":"宋","author":"李至","text":"久病心情只自宽，茫茫世事有多般。一窗青史真堪爱，满马红尘未必欢。觅句静拈鸡距笔，纳凉闲戴鹿胎冠。唯惭报主无丝发，欲话归山启口难。"}