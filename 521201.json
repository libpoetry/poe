{"id":"521201","title":"桐隐为龚九成赋","dynasty":"明","author":"顾清","text":"凤凰起丹穴，不息凡木枝。飞飞度中州，正值轩虞时。六律既以谐，九德被弦徽。回瞻紫山岑，青桐映朝曦。醴泉漱其根，祥飙扇萎蕤。一敛赤霄羽，永日共娱嬉。由来千仞心，岂有稻粱思。黄鹄淩紫烟，一往无还期。云鹏六月息，荒忽经天池。古来高尚徒，不必皆颍箕。终南隔人世，达士供一嗤。方寸有万里，何须裂冠緌。我歌桐隐篇，想象卷阿诗。君王富车马，迟尔看来仪。"}