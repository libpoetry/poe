{"id":"918611","title":"沁园春 其二 挂黄山图十二轴，恰满一室，觉此身真在黄山中也，赋此词寄天都峰下王道者","dynasty":"宋","author":"汪莘","text":"家在柳塘，榜挂方壶，图挂黄山。觉仙峰六六，满堂峭峻，仙溪六六，绕屋潺湲。行到水穷，坐看云起，只在吾庐寻丈间。非人世，但鹤飞深谷，猿啸高岩。如今老疾蹒跚。向画里嬉游卧里看。甚花开花落，悄无人见，山南山北，谁似余闲。住个庵儿，了些活计，月白风清人倚阑。山中友，类先秦气貌，后晋衣冠。"}