{"id":"583515","title":"直沽道中读张翠屏舟中纵笔适有所感次韵柬内翰石溪梁先生","dynasty":"明","author":"王缜","text":"潞河日日生惊风，开头捩柁无老翁。短缆百丈牵不得，乘风欲驾经天虹。一年忽忽又三月，夭桃飞雨絮飞雪。正是征夫怀念时，皇华触意每中热。密云昨夜酿寒春，今朝好雨江山新。尘收树蓊山开色，沙没河平水减鳞。喜来濡笔挥晴霭，兴豪直度烟霄外。小舟那得酒如渑，与君共酌天津海。"}