{"id":"992782","title":"送王道粹学士知亳州","dynasty":"宋","author":"梅尧臣","text":"古者二千石，高车驾青骊。车前陈曲盖，车后建朱旗。金鼓鸣两旁，壶浆拥通逵。所付重威惠，所仰抚茕嫠。景亳实钜屏，往俾国相之。国相称疾还，正值民阻饥。朝廷急恤养，选守莫与宜。君尝典海陵，政绩为众推。今授辄辞命，大夫多飞绥。屡上不得请，饬驭俄轻赍。既体尧舜仁，又答稷禼知。八月风渐高，木叶将披披。郊原枣已剥，场圃黍可治。必期宽赋敛，无乃息疲羸。何当过苦县，肯暇观旧碑。"}