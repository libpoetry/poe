{"id":"1112405","title":"李丞相纲生朝三首","dynasty":"宋","author":"张元干","text":"梁溪万折必流东，间气英姿叶梦熊。出入三朝推大老，险夷一节合苍穹。守关虎豹徒窥闯，得雨蛟龙定长雄。衮绣未归聊袖手，不妨闲作黑头公。将坛丙午赞亲征，相印元年佐圣明。贼子乱臣俱破胆，皇天后土实同盟。扶持更系民休戚，进退元知势重轻。舍我其谁公健在，乞身赢得见升平。济世功名肯力为，风云遇合贵逢时。欲知辟谷师黄石，便是扁舟号子皮。后进忌能踰日月，敌人用间果蓍龟。福城东际笙歌地，且祝千龄醉荔支。"}