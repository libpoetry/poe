{"id":"768815","title":"解语花 雨后荷花","dynasty":"清","author":"吴敬梓","text":"青萍乍破，绿叶低翻，掩映遥天罅。香心撩惹。还剩有、珠颗盈盈欲泻。碧筒堪把。刚植向、药栏花榭。爱多情、水佩风裳，伴几时间暇。因忆锦帆销夏。露轻盈半面，星眸频射。馆娃荒也。谁提到、玉树后庭閒话。江姝泪洒。曾记取、珠珰偷卸。到如今、莲步荷衣，付雨婚风嫁。"}