{"id":"682823","title":"赠江训教乃尊还全州二首","dynasty":"明","author":"区越","text":"春燕来游秋燕还，乾坤今古几人闲。风花高下过梅岭，云物萧疏忆柳山。亲爱并输肝膈外，交情重看别离间。探春未倦双行脚，莫指年华且闭关。紫溪桃李种成阴，贾橐何须说万金。情结肾肠千里近，思翻棠棣一庭深。还家岂为供修瀡，望远无端上翠岑。酒满篱筵须尽醉，恋君心是恋亲心。"}