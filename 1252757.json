{"id":"1252757","title":"咏怀三首","dynasty":"元末明初","author":"戴良","text":"结庐在西市，艺藿仍种葵。谓将究安宅，何意逢乱离。三年去复还，邻室无一遗。所见但空巷，垣墙亦尽颓。久行得荒径，披拂认门基。我屋虽仅存，藿悴葵亦衰。本自住山泽，此悔将何追。庭前两奇树，常有好容色。年年遇霜雪，谁谓寒可易。大道久已丧，末路多凉德。狐裘已适体，谁念寒涂客。古有延陵子，使还过徐国。徐君骨已朽，信义逾感激。解剑挂高树，至宝非所惜。此士难再逢，四顾吾何适！少小秉微尚，游心在《六经》。苒苒岁年迟，乃与尘事冥。入秋多佳日，何以陶我情。园蔬青可摘，新谷亦既升。命室酿美酒，一壶聊复倾。儿女在我侧，亲戚还合并。终觞无杂言，但说岁功成。至乐固如此，是外徒营营。"}