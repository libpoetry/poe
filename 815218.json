{"id":"815218","title":"金山杂诗","dynasty":"清","author":"祖观","text":"享尽清闲卖尽颠，两年未算草鞋钱。残书破砚参堂去，我是穷酸杜撰禅。歇得狂心便了因，谈玄说妙亦欺人。众中谁是元枯木，万仞悬厓忽放身。未了丛林粥饭缘，生涯分付头边。担柴运米寻常事，压损诗人山字肩。打头黄叶湿禅衫，梵放寻秋百尺岩。日落高台数飞鸟，红泥殿角过风帆。满堂龙象足师资，世外论交喜可知。最忆焦山借庵老，荒年忍饿坐谈诗。孤鸿嘹唳宿汀洲，衰火星星辨客舟。夜半风铃凄不语，江声吹月下僧楼。笛咽离亭断客魂，峭帆东望海天昏。老僧笑指风涛险，坐看江山不出门。"}