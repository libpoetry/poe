{"id":"1128407","title":"贺新郎","dynasty":"宋","author":"葛长庚","text":"且尽杯中酒。问平生、湖海心期，更如君否。渭树江云多少恨，离合古今非偶。更风雨、十常八九。长铗歌弹明月堕，对萧萧、客鬓闲携手。还怕折，渡头柳。小楼夜久微凉透。倚危阑、一池倒影，半空星斗。此会明年知何处，苹未秋风未久。漫输与、鹭朋鸥友。已办扁舟松江去，与鲈鱼、莼菜论交旧。因念此，重回首。梦绕荷花国。遍□□、橘州柳市，芙蓉巷陌。桂社兰乡白蘋里，月冷波寒之夕。有孤鹜、落霞知得。一鹤横空云漠漠，见梅梢、万粒真珠滴。犹未把，寒香惜。画楼何处吹瑶笛。便□□、酥颦玉笑，露松霜瘠。姑射真人游紫府，下戏三江七泽。此莫是、冰魂雪魄。半逐风飞半随水，半在枝、半落苍苔白。酒醒后，晓窗碧。一别蓬莱馆。看桑田成海，又见松枯石烂。目断虚皇无极处，安得殿头宣唤。指归路、钧天早晚。此去罡风三万里，但九霞、渺渺青云远。望不极，空泪眼。瑶池昔会群仙宴。此秋来、荻花枫叶，令人凄惋。满面朱尘那忍见，酒病花愁何限。知几度、春莺秋雁。从此飞神腾碧落，向清都、来往应无间。丹渐熟，骨将换。遥想阳明洞。夜深时、猿啼鹤唳，露寒烟重。家在神霄归未得，十二玉楼无梦。梦里听、瑶琴三弄。醉卧长安人不识，晚秋天、此意西风共。黄金印，吾何用。云衢高策青鸾鞚。把天书玉篆，留与世人崇奉。垂手入廛长是醉，醉则从教懵懂。那些子、凝然不动。一剑行空神鬼惧，金粟儿、日向丹田种。把得稳，任放纵。银汉千丝雨。被东风作恶，吹落满空柳絮。恰自江南消息断，才此六花飞舞。最好是、鹅毛鹤羽。万顷平田三尺玉，月明中、不见沙头鹭。苍烟里，一渔父。鹊桥半夜寒云妒。到晓来、千岩万壑，了无认处。极目四方银世界，五凤楼前如许。应自感、伤心凝伫。人在神霄玉清府，小狮儿、捏就无佳句。骑汗漫，好归去。"}