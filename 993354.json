{"id":"993354","title":"雍丘遇雨","dynasty":"宋","author":"梅尧臣","text":"日暮风雨急，逆水舟难牵。波波入杞国，悄悄谁忧天。阗阗陂中雷，羃羃堤外烟。骤然沃大热，蒸饫如炊煎。饮水徒胀满，渴喉殊未蠲。摇篷已烦倦，汗额常不乾。如何一席地，长少皆在前。衣巾不敢去，又以礼数缠。安得化严石，两胫没流泉。每暑起此念，念之凡几年。终当逐逸志，奚必事华颠。"}