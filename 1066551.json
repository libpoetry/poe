{"id":"1066551","title":"用宏见和复和一首","dynasty":"宋","author":"葛胜仲","text":"荒鸡号将晨，不改风及雨。高贤两投分，定交从臼杵。心期久弥坚，胶漆比孰愈。有初顾隙未，卖友起中古。五交有形状，孝标能训诂。邈哉弹冠契，王阳知贡禹。乘权献巧妍，失时辄轻侮。管鲍贫时交，此道弃如土。孟尝唾其面，愤懑聊一吐。翟公书其门，薄夫常接武。蹇予不知量，拔士偏寒苦。见欺多校人，覈实失子羽。归来蓬蒿园，吊影甘穷处。知旧弃如遗，那复见比数。谁知荆州丞，厚德能克举。任安穷不去，平仲久更睹。诗文连慰藉，词锋设宾主。剡藤快展读，如坐对谈麈。惜哉华国文，乃以观矇瞽。舂容写河汉，寒窘笑三语。才凡特俎豆，德薄更藻斧。玉卮实无当，深恐累称许。"}