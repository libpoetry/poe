{"id":"766589","title":"惜余春慢 周子因远客江右，感时惜别，怅触于怀","dynasty":"清","author":"黄燮清","text":"絮扑征衫，灯煎离绪，客与残春同远。思君梦枕，送子烟波，难化渡江云片。还念干戈未休，狎水凌波，健儿骄悍。便琵琶行酒，忧时伤遇，泪襟难浣。曾记我、兰泽寻盟，桐庐携棹，一路青山看遍。银釭听雨，玉轸哀秋，苦味那回经惯。谁信前游后游，滕阁斜阳，乱离曾见。叹茫茫尘劫，不堪重省，战场词卷。"}