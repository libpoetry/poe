{"id":"1160189","title":"裴祭酒尚书见示春归城南青松坞别墅寄王左丞高侍郎之什命同作","dynasty":"唐","author":"刘禹锡","text":"蚤宦阅人事，晚怀生道机。时从学省出，独望郊园归。野彴度春水，山花映岩扉。石头解金章，林下步绿薇。青松郁成坞，脩竹盈尺围。吟风起天籁，蔽日无炎威。危径盘羊肠，连甍耸翚飞。幽谷响樵斧，澄潭环钓矶。因高见帝城，冠盖扬光辉。白云难持寄，清韵投所希。二公如长离，比翼翔太微。含情谢林壑，酬赠骈珠玑。顾予久郎潜，愁寂对芳菲。一闻丘中趣，再抚黄金徽。"}