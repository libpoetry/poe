{"id":"1116266","title":"踏盘曲二首","dynasty":"宋","author":"沈辽","text":"湘江东西踏盘去，青烟白雾将军树。社中饮食不要钱，乐神打起长腰鼓。女儿带镮著缦布，欢笑捉郎神作主。明年二月近社时，载酒牵牛看父母。胡卢笙，不着簧。细腰鼓，三尺长。吹笙击鼓山之旁，噭跳宛转乐盘王。盘王死来三千年，古曲旧词至今传。山祥水气不断处，坏木烧作兜娄烟。"}