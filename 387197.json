{"id":"387197","title":"一枝花·三月初九日过西园，薄阴酿雨，花木皆有寒色，再叠前韵","dynasty":"清代","author":"樊增祥","text":"软霭笼朱阁。平晓牡丹风恶。紫藤花簌簌、怕吹落。噀雾双柑，来就新莺约。细柳垂金络。别院鞦韆，网虫低罥红索。屐齿苔边错。笙舌炙乾金薄。米家书札里、一舟泊。谁信薰垆画省，薇郎索寞。缓步池西角。散髻归来，卷衣深坐花幕。"}