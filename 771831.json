{"id":"771831","title":"同友人西城楼凭眺即事","dynasty":"清","author":"林占梅","text":"竹城西北地势平，田园参错续海坪。凉秋九月风怒吼，黄沙滚滚海雾腾。朝来气暖纤尘净，睇眄中天极辽夐。群峰缥缈列画图，巨海澄浤涵明镜。高楼凭眺兴欲狂，振衣疑蹑千仞岗。大呼奚奴捧斗墨，露肘颠书十数行。题罢馀情犹未已，朋辈之中有绝技。龙团一饮润我喉，客吹羌笛我长讴。法曲乍聆「梅花落」，名泉又报「鱼眼浮」。但耽雅乐与香茗，何须佳酿共珍馐。君不见赵嘏有句艳今古，长笛横吹倚画楼。又不见卢仝作经细评骘，七碗风生百虑休。清音美荈各痂嗜，骚人适意何知愁。我非骚人多坎壈，生平十事九烦忧。秋前约侣游榕省，遍海鲸鲵迭闻警。况当海氛迭闻警，积闷萦胸劳引领。空有低昂七尺躯，才劣终军敢请缨。自从游兴动中来，意马心猿常驰骋。今日登临怀抱开，高天迥地任徘徊。归时笑傲闺中友，聊当乘风破浪回。"}