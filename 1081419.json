{"id":"1081419","title":"真率会诸公有诗辄次其韵","dynasty":"宋","author":"赵鼎","text":"山林与钟鼎，出处无异趣。刍豢等藜藿，同是一厌饫。此心无适莫，外物曾何忤。奚独淡交游，未肯厕纨裤。故寻漫浪人，要作寻常聚。主既不速客，客亦随即赴。倾谈剧悬河，泻酒快流霔。百年人醉醒，万物皆侨寓。云何造请门，日满户外屦。却想耆英游，风流甚寒素。淡然文字欢，一笑腥膻慕。我亦蹭蹬馀，早向危机悟。绝意鸳鹭行，幸此松萝附。君诗妙铺写，纵横俱中度。我老学荒废，一词不能措。独于樽酒间，不惜淋漓污。何当赋归欤，去敛头角露。家有应门儿，稍能随指顾。鸡黍林下期，视此犹应屡。有兴即放言，安能限章句。"}