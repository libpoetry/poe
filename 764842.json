{"id":"764842","title":"百字令 题戚砥斋明经士廉拈花图图中人为北道歌者","dynasty":"清","author":"薛时雨","text":"竹枝声里，记满城蜂蝶，消魂无奈。北地胭脂容易冷，剩有笼纱诗在。泪揾青衫，香阑红袖，梦远愁难载。词人老去，画图犹认憨态。遥想驿路车停，黄尘白酒，风月良宵买。天女维摩花现相，学得神仙狡狯。小影真真，华年负负，未了三生债。凭君作主，瓣香清茗供待。"}