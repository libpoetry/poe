{"id":"812766","title":"更漏子 和阮亭与友人话秦淮旧事","dynasty":"清","author":"吴绮","text":"柳遮楼，花拂地。金粉六朝争丽。歌槛里，舞阑中。鸾笙醉软红。燕飞忙，莺语咽。天宝何堪再说。愁黯黯，泪洒洒。孤灯白下桥。被慵薰，钗懒卸。愁到天涯今夜。欹绣枕，对银缸。相思月半床。有谁知，无处问。燕子不传芳信。花点点，柳丝丝。无聊是此时。岭头花，桥上月。记得个时离别。孺子榻，仲宣楼。无端又一秋。五更心，千里梦。只把鬓丝搬弄。空寂寞，好思量。篱边菊蕊黄。梦扬州，题霅馆。杜牧寻春较晚。忧莫解，病谁知，愁多变作痴。一江波，千里路。只办梦儿来去。怜薄幸，恨多情，斜阳隔岸筝。"}