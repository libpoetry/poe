{"id":"440651","title":"余瓯北寻山采菊歌","dynasty":"当代","author":"李达","text":"瓯北先生沧海东，脱略形骸土木同。大屋正对白岩岭，支颐时在爽气中。忽逢长天发秋兴，曳杖遥寻枫叶红。看山已饱犹无厌，采菊惟勤谁与从？几丛迤逦覆陂陀，卉木掩映碎金多。徒闻神农鞭百草，终遗幽香山之阿。一本垂垂潭影寒，挺出高枝紫玉槃。水漱灵根带药气，饮之华发减鬓端。高者傲霜意纵横，下者裛露泪阑干。或处爽垲或卑湿，时有野鼠食瓣残。涧阴小摘不盈掬，扪萝笑看孤云逐。越岭溪行始满囊，芒鞋漫染苔痕绿。手把一束久临风，暗诵夕餐有秋菊。自言曾读范村谱，淳熙佳色少可数。他年更踏东阳岑，三十六种为增补。在昔陪游龙泉县，劝君千金买宝剑。君言买剑欧冶嗤，臂膝俱痛老形见。独携冰裂细纹壶，兼求红泥小火炉。当时深意今始知，汎菊忘忧作酒徒。此日归来取寒泚，黄花洗尽无泥滓。一觞一咏吾衰矣，人间万事如脱屣！"}