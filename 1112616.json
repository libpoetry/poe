{"id":"1112616","title":"次韵黄汝器与君谟唱和三首","dynasty":"宋","author":"张耒","text":"饮量平吞叔度陂，宣城风月旧相知。雪霜欺客凋新鬓，珠玉投人出好诗。门对洞庭书满架，饮翻云梦酒盈卮。江城少驻还乡棹，一伴山翁醉习池。吴门韦白旧推贤，文雅相望数百年。千里江山留醉墨，五湖风月纵归船。书来远慰连镮梦，岁熟归收种秫田。仕禄及亲身早退，高名荣事更谁先。爱君退易似前贤，投劾归来不待年。世故饱谙真昨梦，道心不系学虚船。莫悲白雪凋玄鬓，自有丹砂暖寸田。两郡诗筒屡传寄，主盟骚雅定谁先。"}