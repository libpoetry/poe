{"id":"1067360","title":"次韵董之南见赠","dynasty":"宋","author":"谢薖","text":"章甫不入越，夏虫多拘时。生无适俗韵，举世谁知之。钟嵘不并世，无人识丘迟。虽有落花句，知为何等诗。如逢贺宾客，方叹乌栖辞。我初出险语，俗子争唐嗤。俛眉欲从事，复恐遭文移。亦知适楚车，安可从北驰。董家名父子，平生所怀思。虽云识面晚，相闻已相知。君诗有古意，且结皓首期。端能啖杞菊，时复过天随。"}