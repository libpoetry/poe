{"id":"318814","title":"绮罗香·旧日豪情","dynasty":"现代","author":"顾随","text":"旧日豪情，中年乐事，屈指已成乌有。万斛閒愁，掮起掉头雨走。挣暂时、眼下安生，经多少、不堪回首。算人生、原自无聊，思量万物尽刍狗。年时犹记醉里，爱道高歌鼾睡，全忘昏昼。争奈醒来。又到销魂时候。惊打窗、细雨斜风。怕照眼、落花疏柳。只而今、常把凄凉，细尝权当酒。"}