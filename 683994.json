{"id":"683994","title":"初拜使命抵家作","dynasty":"明","author":"王世贞","text":"去家未十载，结绶始言还。惝恍梦寤间，历历陌与阡。耆老揖且疑，安识众少年。昔别犹髫龀，今来室家完。酒炙争慰劳，陆博夜喧阗。解带著庭树，改席临后轩。离合诚欲轻，焉睹鬒及前。乍出城东门，秋禾郁离离。池塘渐为窞，鸡犬亦声微。冠者五六人，不能具裳衣。庐舍虽如昨，亦复少光辉。借问何所因，何以不成辞。摇手长吏嗔，恻怆涕交颐。道逢皤然叟，罄折前揖之。叟顾何官宦，姓名尔为谁。光彩溢闾里，于职竟焉宜。罄折前谢叟，汗洽失陈辞。天子衠明圣，叵测异威施。小臣实微贱，三尺安能持。出户明星薄，隐隐见苍黄。稻禾集若云，杵臼捣为霜。东邻呼看社，西邻馈酒浆。鸡犬随亦喧，况乃童稚行。挂我新时冠，着我旧时裳。居然一田父，岂必言庙廊。"}