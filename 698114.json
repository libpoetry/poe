{"id":"698114","title":"贺司马浚川王公荣满","dynasty":"明","author":"钟芳","text":"帝圻东南雄，王气何葱葱。价人秉玉节，万国资屏幪。逸驾绍往轨，昏旭靖以共。琼楼架寥廓，列辉罗心胸。生平清厉操，俶始复有终。试兹吐馀绪，讵足收骏功。钧轴定有待，吁谟赞渊衷。河洛多名贤，历历若编贝。维公挺奇秀，危望齐嵩岱。濯足江汉中，倚剑苍冥外。坐镇南畿重，群生戴熙载。政成不待报，褒荣自天赍。岂无盖世勋，曾足挂齿齘。愿言怀好音，钧乐振琅磕。"}