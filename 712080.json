{"id":"712080","title":"夜雨有怀柬张桐君兼寄董无休","dynasty":"明末清初","author":"陈恭尹","text":"醉来不觉和衣卧，小楼未灭看书火。梦回四壁走风涛，空床听雨三更坐。忽忆少时吟兴狂，君与董侯同过我。席门蓬径话终朝，宝马高车停道左。董侯欲去君且留，予时更鼓潇湘舵。落落风尘老渐来，萧萧白发生无那。君才自足奋桑榆，致身不肯游青琐。屈伸潜跃各有时，南北东西何不可。董侯屡寄山阴书，君来日剥离支果。从前屈指几烟云，吾辈幸存非坎坷。君不见五羊城下阴雨中，刘苑荒芜赵台堕。"}