{"id":"514249","title":"刘阮遇仙图为提督河道杨克敏通政赋","dynasty":"明","author":"程敏政","text":"眼中风景非尘寰，熟视毋乃天台山。迥然仙境与世绝，断崖无罅愁跻攀。瀑水千寻洒寒雪，危峰十二浮烟鬟。野渡南通赤城道，石桥下锁清溪湾。沉沉一洞截山口，恐是天造蓬莱关。深行入洞凡几里，鸡犬声喧白云里。浊水清尘此地分，珠宫贝阙中天起。芝耳曾闻商调悲，松颜不受秦封耻。涧边夹路记行踪，乱插桃花傍流水。西天不教化人城，万片飞霞散晴绮。洞中美人冰雪容，星冠玉佩惊游龙。长者为姊弱为妹，临风宛若双芙蓉。未识人间有伉俪，但觉世外无春冬。端居不吟芍药句，蛾眉肯蹙莲花峰。三生有客缘未了，不期而遇真奇逢。雁荡山头日西没，采药迷途意荒忽。珍禽逸响来缤纷，瑶草幽香散蓬勃。客子由来阮与刘，一一平生有仙骨。丹室原称姹女家，蓝桥即是神仙窟。双璧相携归洞房，紫衣小队侍两旁。霓旌翠葆总生色，鸾箫鼍鼓纷成行。供炊拟作胡麻饭，合卺先进昆崙觞。鲛绡文席琥珀枕，百岁宁忧春夜长。天潢牛女漫暌隔，巫山云雨何荒唐。流年忽忽如奔电，偶在山中忆乡县。请从此别去还来，却对桃花重开宴。仙凡便觉两悠悠，未尽离觞泪如霰。一去如同涧下流，重来事异梁问燕。轻狂柳絮非妾心，珍重蒲花似郎面。铜烛半销云母屏，琅函未启黄庭经。凤笙绝响缑山黑，瑶瑟断弦湘水青。玄猿长啸白鹤舞，苍天赤日空岩扃。岂知二客一分手，身如梦蝶愁难醒。世移物换几尘劫，桑田海水双浮萍。春来再理登山屐，药裹行装感畴昔。人非物是心茫然，小桃花红水空碧。耳畔疑闻杵臼声，道傍只见豺狼迹。风鬟雾鬓今有无，恐在山头化为石。此身未老将何从，紫府瑶台缪通籍。人生有合还有离，仙犹未免将奚为。山经地志或偶尔，见者何人传者谁。长生久视本绝欲，诲淫野合能无欺。赤豹凌风说山鬼，白狐拜斗成妖姬。危哉二客幸不死，奇逢堪喜还堪悲。锦衣郎君内供奉，一纸风流百金重。鹅溪新绢写此图，把玩精神欲飞动。银台敕使偶得之，坐见丹青照梁栋。款予频挽木兰舟，催诗旋发蒲萄瓮。安得人如宋玉才，为君一赋桃源洞。"}