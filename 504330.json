{"id":"504330","title":"吴将军歌赠迈善乡","dynasty":"明","author":"李昱","text":"吴将军，天下雄，目如朗星气如虹。平生读书不怕死，惟有秋霜烈日皎皎是孤忠。曾攀丹桂枝，飞上银蟾宫。紫皇赐以白兔药，令将军起民彫瘵苏愚蒙。去秋蝮蛇从西来，渡我浙水东。磨牙白参差，吮人肌血豺虎同。将军跃马如游龙，笑持三尺莫邪锋。刳蛇之腹馘蛇首，魂魄散乱随秋风。又闻栝苍山，千叠万叠青芙蓉。山深狐兔作人立，火云猎猎旌旗红。将军手撚铁丝箭，腰挂麟胶弓。竟从荒茅野草入，一洗妖媚无留踪。民无居，将军墉，民无田，将军农。秋田满眼春芃芃，卖刀买犊期年丰。夜来挝鼓声笼铜，乃是将军奏凯归越中。越中民，喜且雍，走白叟，歌黄童。牵羊载酒遮道迎，迎我诗书礼乐之元戎。有母有母垂霜蓬，升堂百拜欢动容。有儿为国立大功，忠孝一心天感通。乌台卓立高崇崇，荐章如云达九重。九重日月光重瞳，玺书蚤晚来徵庸。噫吁嚱吴将军，安得如公数十辈，落落棋布严提封。"}