{"id":"404744","title":"渡江云","dynasty":"近现代末当代初","author":"袁荣法","text":"危楼凄永夜，水云四极，梦断洞庭槎。杏梁归故燕，一样年来，久客便为家。嫣红院落，被暗绿、催换韶华。凭画阑、垂杨风细，澹澹两三鸦。嗟嗟。鸡鸣风雨，鹤叹光阴，送沧波日下。谁更■、行吟孤客，身在天涯。肝肠莫道无多热，动壮怀、城角吹葭。灯影直，吴钩自结霜花。"}