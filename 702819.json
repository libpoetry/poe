{"id":"702819","title":"赠彭嵩螺鹾台二首","dynasty":"明","author":"董其昌","text":"遥传使节发江都，六月冰心在玉壶。巳见盐官清酌水，又从陆海远飞刍。殿中封事关宸告，天下军储罢癸呼。当宁颇存南国不，可能不上郑公图。直声兄弟著青蒲，四海论交兴不孤。绣斧衔恩天北极，江山留客古东吴。时闻盐井詶书札，秋逼星津引舳舻。平准河渠兰史在，野谋何事到潜夫。"}