{"id":"576609","title":"旗山梅赠古起之","dynasty":"明","author":"黎贞","text":"罗浮秀气钟南粤，势接旗山夐清绝。旗山有梅不记年，百卉丛中独英杰。盘根错节迷蒿林，绿衣翠羽时歌吟。天生奇物不易得，一旦披云出荆棘。诗人珍爱比黄金，置汝高轩若佳客。旗山梅花花中魁，雪风吹动参差开。皎如玉露出仙掌，香侔姑射薰琼台。窃比名贤励清节，独向岁寒保贞洁。乐广冰清人雪中，四皓庞眉隐岩穴。旗山梅花花中仙，铁干挺挺横窗前。精神脱殊俗，骨格犹天然。乃知此种别自罗浮出，庾岭犀浦安敢同争先。诗人既爱梅，梅花总英特。他年云路忆梅花，应契冰霜共清白。"}