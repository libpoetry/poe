{"id":"433728","title":"蝶恋花 四首","dynasty":"近现代","author":"詹安泰","text":"几度相思慵借问，落拓青衫，旧为寻诗困。梦觉柔肠刚一寸，奈他千万离愁恨。眼底落红纷阵阵，无据前欢，后约知谁分。又是一年芳意尽，人间何地埋孤愤。一觉娇娥如中酒，好梦无多，肯惜朱颜瘦。清泪浥残双袖透，飘萧只看当门柳。不信情多长病丑，如此人生，早自天难咒。得意春波还起皱，休辞日日思量久。日日伤秋如梦里，长夜如年，月色还如水。如水流年风浪起，飘零滋味谁曾试。去也不成归计未，待展银笺，中有凄深泪。独掩疏棂欹枕睡，分明眼底殷红碎。如约新愁生碧树，莺燕园林，商略黄昏住。双枕隔纱听夜雨，娇多意涩知何处。记得旧分和泪语，比似飘萍，吹散还吹聚。烟水重重芳梦阻，而今始觉多情误。"}