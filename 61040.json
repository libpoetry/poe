{"id":"61040","title":"登黄山炼丹峰寻昔人隐处","dynasty":"明代","author":"赵滂","text":"我游黄山当严冬，雪消日暖无天风。欲求昔人栖隐处，发兴况有高僧同。危矼侧步目已眩，绝壁下瞰心为忡。交流二涧泻寒碧，樵牧不来萝径穷。嵯峨乱石大如屋，蹴踏豺虎登虬龙。手披灌木出林杪，仰从云际窥奇峰。中高一柱揭南斗，旁扶两岫森寒松。文楸万本翠如织，宛宛内蓄何冲融。仙灵窟宅景象异，岂与下界同污隆。名姓无传年代远，只有药臼留遗踪。摩挲考击三叹息，怅不并世来相从。因怜李白升绝顶，空吟菡萏金芙蓉。几年戎马暗南国，眼前厌见旌旗红。脱身长往宿有愿，把茅不用烦人工。曹阮浮丘应好在，山南山北会相逢。"}