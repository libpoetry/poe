{"id":"1067302","title":"读吕居仁诗","dynasty":"宋","author":"谢薖","text":"吾宗宣城守，诗压颜鲍辈。其间警拔句，江练与霞绮。居仁相家子，敛退若寒士。学道期日损，哦诗亦能事。自言得活法，尚恐宣城未。今晨开草堂，书帙乱无次。探囊得君诗，疾读过三四。浅诗如蜜甜，中边本无二。好诗初无奇，把玩久弥丽。有如庵摩勒，苦尽得甘味。徐侯南州杰，论文极根抵。读君诗卷终，曰此有馀地。期君高无上，二谢以平视。要当掣鲸鱼，岂但看翡翠。"}