{"id":"697569","title":"长门怨四首","dynasty":"明","author":"胡应麟","text":"罗幌飞萤玉露漙，珠帘不捲坐更阑。昭阳月色浑无赖，才到长门特地寒。锁闭葳蕤绝履綦，宫花犹发万年枝。沈香亭北无穷恨，尽在阑干独倚时。凤吹喧传隔彩霞，龙旂摇曳暮云斜。预知行幸平阳宅，不用庭前望翠华。金屋妆成尽日閒，十年红粉误朱颜。腰肢漫自誇纤细，管领华清是玉环。"}