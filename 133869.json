{"id":"133869","title":"迩英阁读毕后汉书蒙恩赐御筵诗","dynasty":"宋代","author":"司马光","text":"赤伏开兴运，昆阳定壮图。官仪还旧物，效兆建新都。杲日群阴破，油云万类苏。銮舆陟乔岳，玺绶抚匈奴。厚禄优诸将，嘉猷访大儒。重明绍深构，栾叶奉规摹。叔世纲知紊，遗风节义扶。袁安空陨涕，杨震卒蒙辜。佞指车前鹿，人瞻屋上乌。炎精尽河渚，黄眚兆当涂。青简传良直，金华侍燕娱。兴衰炳辙迹，涉慝粲龟行。赫赫天光照，孳孳睿思纡。方齐建武治，不啻永平俱。化盛文明正，恩隆饮食需。晞阳惭札棘，濡咮愧鹈鹕。帝力一成大，臣功报效无。先民诚可监，愿不忘斯须。"}