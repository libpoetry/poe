{"id":"1208402","title":"送翰林编脩成谊叔驿召鲁子翚学士于邓遂便觐省成由国子生乡举于大都至顺四年登科今始得归乡里","dynasty":"元","author":"宋褧","text":"盛时寰区奠金瓯，四方才子纷来游。郭隗台荒登不得，李膺门下久难留。南阳年少诣阙下，气如雕鹗文如彪。长松耸壑被斲削，大玉作器辞雕■。既不能上书谒宰相，又不能投刺干王侯。独抱获麟经，信如渭滨钩。鼓箧桥门不盈岁，夺标桂苑仅经秋。挽彊一中杨叶远，不识楚人三刖愁。落落拾地芥，肯贻乡邦羞。铮铮破天荒，乃在帝王州。泥金帖子附家信，上报里中父老惊倒同门俦。玉堂载笔事方始，北堂戏彩心难酬。书藏石室报天子，遂我拜母三年谋。蓟门一昔归心起，梦里阿㜷惊且喜。驿楼佳树拂狨鞯，词馆新篇盈茧纸。家园风景有如此，关吏欢迎弃繻子。疾趋慈梱笑称觞，次谒乡贤忙倒屣。浮云暂蔽奎躔尔，须信斯文难坠地。招邀郊薮凤麟来，菊花潭上从君始。西南归路平如砥，太行山色青如洗。我幸君归且怨别，心逐太行山色，送君直过黄河水。"}