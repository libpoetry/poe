{"id":"811728","title":"杂诗","dynasty":"清","author":"甘汝来","text":"偶寓西山侧，日夕看不足，遥爱峰峦秀，清扬好眉目。白云出其巅，玉泉流其麓。花木发清香，鸟鸣无断续。我生蒙尘垢，劳形日碌碌。欲往恣游眺，冠盖苦结束。念我筚门友，晶莹双璞玉。不贵安得贱，不荣安得辱。逝将黄鹄举，灭迹栖岩曲。幽人有同心，相期在空谷。青蝇何营营，呼群污我衣。我衣新且洁，蠢尔无是非。驱之薨薨起，穴隙更乘机。蹙蹙靡所避，终日掩荆扉。叹息尔微物，终安所凭依。西风动地来，秋霜下严威。看尔翩翩者，能再几时飞。"}