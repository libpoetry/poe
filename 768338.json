{"id":"768338","title":"霜叶飞 俞邰、雪客索九日词，同耕客倚声应之","dynasty":"清","author":"龚翔麟","text":"一帘霜晓开门讶，茱萸多半红了。重阳已忘是今朝，忽鸟封传到。问蓉幕、新添赋草。筼房催按蘋洲调。算楮园携酒，扶双屐、梨庄冷风，早见吹帽。最念绰板尊前、偷声鬲指，那知醉里残照。蒋山近不碍支筇，定此时登眺。怅宫阁、扃扉林杪。依人只有黄花小。便唤起吟情，除却东篱，别无诗料。"}