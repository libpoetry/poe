{"id":"569088","title":"金陵怀古","dynasty":"明","author":"王世贞","text":"金陵古都会，天堑横称固。夭矫诸苍山，龙虎相盘踞。所以定鼎占，殊叶明哲度。仲谋志分割，群英为之辅。晋元保东迁，亦以多才故。宋武挺雄杰，中原振天步。晚途急鼎革，狼狈沮内顾。绍伯窃国权，畴当永其祚。梁高感家难，稍近君子怒。事佛不止贪，讳杀反滋蠹。兴国名却敌，其究乃自树。昪也惭君亲，苟得延旦暮。千秋夸帝居，偏安非所慕。汉兵既东出，明师仍北渡。世有真主生，宁为形势误。"}