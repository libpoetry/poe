{"id":"815456","title":"秋日漫兴","dynasty":"清","author":"徐大镛","text":"频年偃蹇走荒山，老去谁知遇更悭。人以苦吟防早睡，天缘好懒与长间。凉生断角残钟里，秋在层峦叠嶂间。历尽风霜蓦回首，几行乡泪背人潸。秋风秋雨病相如，冷暖谁来问起居。作吏未餐一升饭，投荒补读五车书。已甘小谪成禅虱，剩有间情辨鲁鱼。白日昭昭何处去，空余团扇墨痕濡。"}