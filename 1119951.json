{"id":"1119951","title":"次韵戴帅初架阁剡居四首","dynasty":"宋","author":"陈著","text":"书担随身又入山，危途步步转头看。近于潇上二三里，难似江西十八滩。青春踏过洛阳尘，今却寻盟郑子真。天下方酣施夺事，村中自有逊耕民。见说三閒松下屋，更无长物累中心。难忘独有南风操，时到溪山一鼓琴。隔一青山能几里，频频聚首约方来。生涯冷淡浑如此，输与斑衣学老莱。"}