{"id":"827583","title":"独凤吟","dynasty":"清末近现代初","author":"吴妍因","text":"地炎松不荣，水灼莲难种。榛榛枳棘间，翘然栖独凤。是非藩篱鴳，矫矫颇自重。常怀觉世情，数作华胥梦。飞飞涉南溟，日与鸦雀共。哕哕时一鸣，哀婉追屈宋。嗟哉孔雀群，金翠徒错综。奔走事鹰鹯，分馂恣享用。上通北林枭，窃纳珊瑚贡。嫉视南海鹏，陈尸讥腹洞。奋起一斥之，理直辞切中。披谬揭瑕疵，备使心骇痛。因之恨刺骨，呶呶交口鬨。夺我栖息枝，绝我梁粟供。一笑谢锦禽，无乃多所壅。尔宇不我容，岂乏连云栋。尔粮不我资，岂乏芸香俸。吾舌今犹存，未废广长弄。吾音非恶声，应者风雷哄。尔虽难与言，吾道必得众。"}