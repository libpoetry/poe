{"id":"380128","title":"金缕曲·辛亥除夕感怀","dynasty":"清代","author":"赵我佩","text":"篆冷帘波悄。夜迢迢、香销酒醒，灯残梦杳。愁似茧丝抽不尽，触处又添烦恼。料闲绪、百端齐到。叹我身如秋去燕，旧巢居、无复当时好。思往昔，黯怀抱。剧怜镜里飞霜早。感流光、韶颜易改，翠鬟人老。屈指年来怊怅事，赢得泪珠多少。都并入、断肠词稿。更忆天涯羁旅客，为微名、寄迹长安道。金帖子，甚时报。"}