{"id":"604236","title":"平陵行赠孙元亮赴平陵令潘见所寻盟","dynasty":"明","author":"张萱","text":"孙郎孙郎何太奇，自言少小能称诗。朱唇白晰美如绣，向人羞道吴中儿。一朝揖我平陵去，西风飒飒吹禾黍。醉来索我平陵歌，白日黯惨奈汝何。汝今行年差三十，相逢便作陵阳泣。愧我强君已十岁，枘凿龃龉犹未入。呜呼男儿堕地空两拳，既不能六翮飞上天，又不能摧眉顿项屠酤前。长安半席人不借，案头万卷空谁怜。羡尔阿兄亦娓娓，咄唶诗名矜独伟。啸月堂前一杯酒，闭户独荐黄初鬼。尔来亦说难为兄，云间小陆更知名。雌黄不肯落人口，白眼独向青天横。有时临池斗两腕，蓬蒿倏忽烟霞乱。兄也逸鹄游春云，弟也劲隼摩苍汉。我来两载共淹留，独抱烱烱谁能俦。淮南窦生最后到，肝膈一掷无千秋。蜾蠃满地不相识，独为孙郎割其席。怜予凿窍妒高天，不惜飞谈空碣石。四人者，胡为乎，尔牛我马声呜呜。秣陵城中亦斗大，何物尽此藏菰芦。黄金如陵失颜色，苍精入夜长号呼。汝家仲谋已潜遁，八公亦向淮南徂。么么此辈何足齿，乾坤莽莽亦徒尔。三尺吴钩七尺身，一片雄心为谁死。孙郎孙郎慎自矜，长铗且莫誇平陵。吴门市卒今在否，隐居山寂泉淜淜。一言为尔破秋色，枕流漱石尔亦得。桃花仙令问我谁，为道山南与山北。"}