{"id":"696333","title":"飨余庵竹石","dynasty":"明","author":"郑文康","text":"父族本南山，母家在湘水。生儿有重质，清风满人耳。共言弗箫韶，终当柱下史。岁改色不易，世远质难糜。气与霜雪竞，寿与天地俱。丈夫在比德，焉能较微躯。卫风兴歌德，大易亦言介。德者寿之基，介内斯介外。此志谅弗渝，吾心久云泰。神禹斧凿旧，湘妃泪痕鲜。天地亦有穷，万物终化迁。但当遗形迹，留与作者传。此君君共称，丈人人亦拜。呼君复呼丈，尊异无或怪。声闻若踰情，谁能永多赖。嶰谷有佳种，荆山多异姿。路远人力难，造进不可迟。一朝幸入手，夕死复何辞。疏篁非楚材，白石岂荆璞。一备任公竿，一充鹤鸣错。微物尚多庸，余生久沦落。"}