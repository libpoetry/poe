{"id":"834917","title":"八声甘州 其二 题纳兰容若小影","dynasty":"清末民国初","author":"何振岱","text":"淡无言、摊卷向风前，愁思带罗飏。是燕台骏影，乌衣词客，玉貌堂堂。弹指清音隐见，天气木樨凉。栏石回环处，无限思量。人世孤心难写，依银筝瑶瑟，怨峡啼湘。问一生窗月，离聚几炉香。者心盟、如今犹耿，算幽亭、绿水未曾荒。依稀见、独沉吟里，人隔斜阳。"}