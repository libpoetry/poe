{"id":"507167","title":"洪熙乙巳秋仲赐观内苑珍禽奇兽应制赋","dynasty":"明","author":"夏原吉","text":"六龙初御乾坤肃，玉烛和调民物育。爰开禁籞集廷臣，少肆馀闲阅奇畜。时维秋仲天气清，纤尘不起香风轻。虞官圉宰杂遝进，珍禽瑞兽纷纭呈。狻猊侧踞真雄猛，钩爪金毛睛炯炯。彩毬戏罢拂霜髯，百兽潜窥敢驰骋。须臾玄鹿来轩墀，丰肌黭黮犹乌犀。若非食野沾煤雨，应是寻泉堕墨池。双羊继出仍珍美，腹若垂囊背如砥。煌煌宝辔轻笼头，轧轧朱轮低载尾。花阴小大霜姿?，金环约项声隆然。盘旋倏忽作人立，何殊雪洞飞来仙。又看福禄并神鹿，毛质鲜庞实灵物。羚羊缓步苍苔边，修角撑空亦奇独。柙中玉鼠洁且驯，朱樱贯目脂涂唇。想应窃饵琼芝足，故看银袍觐紫宸。驼鸡耸立谁其侣，骈趾青瞳高尺许。或时振翼将何如，志在冲霄学鹏举。雕笼鹦鹉色更奇，细观熟玩心忘疲。呈祥虽未衔图瑞，调舌应能唱寿词。三三两两宾郎雀，短喙珊瑚新琢削。飞翔宝槛恣喧呼，似欲临风脱金钥。徘徊重睹花斑鸡，冠丹颊翠衣裳缁。是谁巧把晴空雪，散作身章若缀?。载欣载羡双鸠鸟，质傅铅花光皎皎。雄雌并立清飙前，贞静幽闲一何好。多情尤有白画眉，双眉画得天然殊。从今京兆多才思，对此应惭画不如。盆池一物龟相类，出没清波名玳瑁。锦鳞日映光陆离，谁数南溟紫文贝。吁嗟致此诚非常，皆由圣德通遐方。遐方感慕贡珍异，故兹苑囿多辉光。我皇继体朝群辟，蝼蚁微臣幸供职。如斯一一承恩观，拜舞金门喜何极。愿言圣德超虞唐，普天率土咸来王。诸祥毕集四灵至，千秋万岁皇图昌。"}