{"id":"738067","title":"起蛟行","dynasty":"清","author":"唐英","text":"起蛟起蛟天茫然，好生好杀敢问天。一蛟方生万户死，江左江右常若此。蛟也幸矣民堪怜，江村溪堡填深渊。蛟生于天何功德，民死于蛟何冤愆。将欲殄恶彰天讨，洪涛谁见分愚贤。更谓民孽应浩劫，狂蛟司命天无权。天不见苍头黔首蚩蚩子，骨肉漂流一时死。攀流触浪命悬丝，呼救号天天不理。纵使万死漏一生，庐舍田园空逝水。今宵新鬼昨宵人，昨日富室今孤贫。一草一木天生意，忍驱赤子饱鬐鳞。安得周处斩蛟剑，遍搜溪谷穷涯津。尽斩蛟头扫种孽，狂澜永尽无沈沦。"}