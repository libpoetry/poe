{"id":"1121031","title":"予以谬作数种并总所奏藁遗参赞高紫微闻以阅读未及赐报平日正病无人为过目者兹不特饷所有别白半生漫浪笔研间为不虚矣因赠二首","dynasty":"宋","author":"岳珂","text":"夜半军书尚掣铃，想应攲枕梦难成。新凉颇复欺长夏，旧事何妨阅短檠。人说文衡真有托，公于诗卷若为评。复襄遗迹今如许，试考当时六万兵。涉笔牛腰倦不支，馀工那复到新诗。殷雷秧绿又期月，指日枣红能几时。自古兵财无上策，于今社稷寄西陲。入郛及国均危道，勿谓君侯不敢知。"}