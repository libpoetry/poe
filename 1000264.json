{"id":"1000264","title":"赠徐君强","dynasty":"宋","author":"强至","text":"浦阳穷僻山萦回，徐子匹马穷山来。十年不见安否外，怪子面黝身红埃。自言壮图醉无几，独有古胆刚不摧。日于篇章遣孤愤，袖出巨轴为我开。密行细书几千字，一一纸上皆琼瑰。浑然天成有警句，直若未剖元气胚。间工磨琢弄纤巧，真宰手把天葩裁。诗人古亦少达者，非特徐子如寒灰。孟郊老独张籍瞽，李杜落魄皆何哉。剔抉幽秘夺造化，虽甚寒饿天弗哀。又疑才命不俱得，既夺之命止与才。子今所往但逢蹇，绊骥两足犹驽骀。浦阳山深尚春浅，桃李才蕊花正梅。子时过我值讼简，花下一饮将百杯。酒酣慷慨起劝子，更厉头角需风雷。纵令不偶竟穷死，犹愈空腹冠崔嵬。"}