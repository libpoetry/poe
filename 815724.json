{"id":"815724","title":"雪怀陈明经经业","dynasty":"清","author":"钱载","text":"乡人数南至，经岁问音书。对雪寒无藉，思君懒不如。秋堂新稻入，午枕浊醪余。生事双扉阖，从传与世疏。箧书长与借，手勘若相论。城拥湖风响，台明苑雪痕。饥鹰高不落，僵木湿犹翻。为报今朝事，微吟向寓园。故园当已雪，君定几篇诗。折竹声中得，煎茶味外思。吾人年岁遣，各自寂寥随。独有麻衣泪，都来两鬓丝。"}