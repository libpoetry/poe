{"id":"1112404","title":"次韵聪父见遗二首","dynasty":"宋","author":"张元干","text":"十年迁客北归时，旁海相逢叹渺瀰。枝上烟光忙蛱蝶，尊中风味夺酴醾。老来诗思真枯井，别后心情似乱丝。喜故将军殊矍铄，家山小筑未为迟。鸡屿洋边桃李秾，岸沙遮海暮云重。乘槎我自犯牛斗，掘狱谁何藏剑锋。世路肯遵前覆辙，交游谁识后凋松。此生但得长相见，一笑能轻禄万钟。"}