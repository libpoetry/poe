{"id":"50678","title":"图琴川钱氏沁雪石","dynasty":"明代","author":"沈周","text":"亭前峙奇石，兀可当一障。沁此万古雪，亘地气魄壮。蒸云势欲轩，得月神更王。妙拟轶仇池，润未下雪浪。刓凿天借巧，胸次见洞宕。孤立宜有邻，雅许修竹傍。风雨不敢泐，刻名久无恙。宝此一夔足，磊砢不多尚。贞德允配主，白衣可呼丈。我见便欲拜，良信米非诳。聊与貌高古，敢有愚公妄。"}