{"id":"520344","title":"凤泉之南不二里有一巨石而复承一石大亦称焉以一夫撼之则其势微动加以众力则屹然莫移盖亦异也相传谓之神功石岂其然乎予停舆一视因成二诗 其一","dynasty":"明","author":"朱诚泳","text":"六丁何日遣吴刚，劈断云根此地藏。神护鬼呵经岁月，紫苔玄甲饱风霜。恨深李广空疑虎，术妙初平戏叱羊。一指撼来如欲堕，当年贲获谩誇强。"}