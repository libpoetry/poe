{"id":"1078472","title":"天王院新塑释迦像金色珠赞","dynasty":"宋","author":"李纲","text":"稽首释迦文，善逝天人师。缘终示寂灭，无量舍利子。悉建窣堵波，天人共瞻礼。像法住世间，化导诸有情。亦示大神变，摄伏不信者。璀璨真金色，清净妙宝珠。即彼土木中，现此希奇事。有来瞻礼者，随取即与之。既与出愈多，不可为量数。当观舍利子，及此金色珠。坚固与虚脆，无异无差别。佛子具智慧，悉发敬信心。勇猛勿复疑，归依无上道。"}