{"id":"499260","title":"似楼为太宰李古冲赋","dynasty":"明","author":"黄廷用","text":"跨岸结华屋，俯瞰建水滨。槛楯何诘曲，隆栋出寰尘。绮疏流日月，飞栋蹑星辰。宛若高楼峻，所居宜仙人。卜构仍幽胜，夷然物与春。桂兰盈深谷，松竹郁蓁蓁。绿畴绕花径，迤逦野市邻。轩外鱼龙窟，舟楫济平津。极眺亘百里，回合芳气新。结轸恣游赏，咏歌各自陈。以兹观物理，伊何乃其真。高贤已冥悟，遘会且秉钧。驰情游千古，远念周八垠。眷言惟其有，因之契若神。始知名楼者，一心抱经纶。"}