{"id":"691516","title":"和陶诗 命子","dynasty":"明","author":"李贤（原德","text":"厥初我祖，始侯于唐。升为天子，四表辉光。豢龙陶丘，历夏迨商。因而姓之，千载其昌。惟纵既灭，秦乃代周。历世隐德，贲于林丘。龙颜奋立，乃止毒流。伟哉司马，破代封侯。祖含辅刘，风虎云龙。山河带砺，懋昭厥功。曰文而景，有光其封。潭潭相府，迈于前踪。根株既培，已茂其柯。元鼎见削，户乃设罗。惟运则然，岂曰自窊。在晋中业，起我长沙。呜呼长沙，乃懋厥德。厥德不惑，受此方国。王室赖焉，孰敢僭忒。岂曰今人，古不易得。世有显人，吾何为始。伟哉武昌，遗泽千里。皇考继之，载安其止。仕路有声，闻过则喜。瞻望前烈，予何能及。艰辛备尝，未有成立。矫性之偏，佩弦自急。将类卞和，抱玉以泣。凡事预立，学贵及时。五官之职，在心曰思。君子脩身，尚念于兹。俨其敬哉，勿或怠而。孔道如日，老庄爝火。君子为学，取舍由我。事亲之孝，曾子云可。勉旃真有，何事久假。人之良能，观此提孩。伊既学矣，告往知来。呜呼小子，尚竭其才。尔不竭才，于我何哉。"}