{"id":"815861","title":"府江棹歌十二首","dynasty":"清","author":"顾印愚","text":"锦城南下寄篷艭，可爱磷磷石底江。行尽青衣三百里，白沙翠竹日推窗。堰根晴雪渐鳞鳞，一席乌篷恰泛春。寄语新城老司寇，未劳骑马过新津。五两风微五板轻，春江滟滟縠纹平。沙头宿鹭莫惊起，凭藉烟波载酒行。江口逶迤百里间，麦苗风里见彭山。玻璃江截红花堰，围著蟆颐作玉环。野店临江石级斜，炊烟簇簇裹稠花。偶然小坐浑忘去，旋汲清流为点茶。江干石堰竹鳞差，石隙春流浅溢丝。每到中泓争咫尺，长年喧语点篙时。上牵百丈下乘流，炊稻羹鱼一叶舟。来往府江头自白，生平元未过嘉州。眉州南望辟川原，笼竹猗桑处处村。香芋落花蚕豆荚，水乡春赛足鸡豚。汉阳坝尾平羌峡，春树初芳燕燕飞。峡里人家应最乐，石梁支网鲤鱼肥。鳞皴老树荔枝湾，独立春风占一山。廿载往来成旧识，不辞烟雨更跻攀。映江十万女桑枝，桑女蚕筐正及时。日对澄江剪江练，嘉州争市邓阳丝。大峨秀拔九峰横，三水东南汇郡城。明发换船过佛脚，沫濛黄浊府江清。"}