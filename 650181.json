{"id":"650181","title":"雪梅为婿袁大鹏赋","dynasty":"明","author":"金幼孜","text":"忆昨家居时，种梅绕书屋。岁寒绽佳花，满林散芬馥。玉肌耀彩云，缟袂承朝旭。把卷时相亲，巡檐看不足。一朝上蓬菜，幽赏更难复。耿耿怀不忘，梦寐在林谷。偶然披画图，览玩增踯躅。维子爱重之，结交谊尤笃。无为媚冶容，汨没随流俗。脩洁慎自持，于以保贞独。挂冠倘可期，吾将返初服。"}