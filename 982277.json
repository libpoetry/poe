{"id":"982277","title":"送林自知自幕中归常宁","dynasty":"宋","author":"真德秀","text":"始吾与林子，周旋大江东。子方清且贫，箪瓢屡云空。劲气凛不折，耿耿如长虹。明年擢高科，对策大明宫。一尉迟五年，出入无奴僮。再见湘水滨，凛凛复昔同。招徕元戎幕，泛绿依芙蓉。小生敢相吏，故人傥相从。云胡岁未竟，决去如霜鸿。挽之不可留，聊复少从容。老我慵且钝，栽培欠深功。子进未可量，德业方崇崇。永怀昔君子，和气填心胸。濂溪霁月朗，伊水春风融。至今想其人，犹为起敬恭。天资贵强矫，学力无终穷。我如石之顽，迟子相磨砻。子质虽玉瑩，可废它山攻。雁峰毋久留，来思灵麓峰。"}