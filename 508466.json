{"id":"508466","title":"送郭仪","dynasty":"明","author":"倪谦","text":"风雅三百篇，删定自鲁叟。齐韩毛郑流，笺训非一手。千载何适从，异说互纷纠。不有紫阳翁，畴能撤其蔀。至理焕以明，昭回粲星斗。坐令三代前，温柔见敦厚。郭生英妙姿，好学志不苟。执经远相依，群疑藉分剖。愧非万石钟，何由启撞叩。所喜务研精，不间辰与酉。展卷鹰隼视，落笔龙蛇走。乃知牣其中，必在勤斯有。京华岁将淹，思亲重翘首。别我向恒阳，升堂娱父母。戏著莱子衣，满献椒花酒。再拜庆履长，敬祝期颐寿。方今际休明，麟凤在郊薮。期尔与之游，此意还知否。新春景暄妍，和风散虚牖。毋为中道捐，亏篑同培塿。"}