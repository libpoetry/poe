{"id":"1221803","title":"雪翠轩","dynasty":"元","author":"刘因","text":"西山万古青未了，黛绿鬟云已倾倒。岂知太虚忽生白。恍如长夜今复晓。紫阳仙翁见本根，白波开天馀浩渺。胸中盘曲此高寒，曾梦肝肠倚天表。苍崖飞来天出巧，为护烟岚翠如扫。万缕寒烟吹不举，静秀依依见娟好。此时先生一开轩，平生壁立今玉峭。脚底游尘软更红，黑头扰扰谁为雄？临风回首三太息，安得置此冰壶中。西山秀色千万重，一顾可洗浮云空。遥望飞泉驾远壑，中有一路开双松。人间风日不到处，来访轩中雪翠翁。"}