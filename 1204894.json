{"id":"1204894","title":"摸鱼儿","dynasty":"元","author":"许有孚","text":"买陂塘旋栽杨柳，不妨三月农务。溪翁走报新痕涨，昨夜西山雷雨。将没渚。有复道双洲，缭绕通孤屿。黄鹂对语。正春色暄妍，物华明媚，好在浴沂趣。天涯路。芳草茫茫如许。蛮笺难写心吕。碧云冉冉春波绿，都是相思情句。花共醑。似梅与山矾，臭味曾同谱。堤阴树古。要乱絮漫空，柔条蘸水，慎勿折樊圃。"}