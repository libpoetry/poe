{"id":"71177","title":"合肥束遂庵学正画君山酹月图长歌奉谢","dynasty":"元代","author":"王逢","text":"忆携蓉城霞，醉赏君山雪。兴酣俯厓面，三酹大江月。灵奇秘怪不可说，回首十年尘土热。束卿想像作此图，如见当时眼为豁。是山杰立气皓鲜，四八宾从咸华颠。银涛丝萦料角海，玉台镜露峨眉烟。槎牙乱树拔虎窟，撇捩小艇吞龙渊。樵子罢斧僧罢磬，木瓢一个沧茫前。君不见江山元与天地辟，有月无人景虚掷。昆岷东来几万里，衣冠云散三千客。三千客后世屡易，晓事仅有罗春伯。龟趺幹翳鬼照火，鳌背苍凉兽交迹。君不见采石紫绮裘，赤壁洞箫歌。乐者信旷达，龌龊将如何？岁云暮矣双鬓皤，梦恍茅屋牵青萝。广寒白兔下相杵，贝阙鲛女趋鸣梭。卿闻大叫当就隐，指日莫问鲁阳戈。"}