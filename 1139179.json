{"id":"1139179","title":"赠柯山夏梅月","dynasty":"宋末元初","author":"陆文圭","text":"五星配五行，占法具春秋。参以四暗耀，不知始所由。经纬十二辰，一国系一州。三河即豫地，系宋复系周。晋自居太原，卫本都帝丘。借问益与并，古有二国不。三晋俱属冀，韩卫不见收。尝以扣日者，不语辄掉头。渠未通古今，敢问儒者流。气化互生尅，躔度有迟留。因之别贵贱，庶人与王侯。既云命在天，何以身不修。经籍古格言，较此殊不侔。殃庆有所积，祸福皆自求。理数各一家，二家果孰优。论数每多验，言理或不售。忠信人爵从，孟轲老于邹。仁者必有寿，牖下死伯牛。杀人取印绶，嬖主乘轩輶。将貂续狗尾，以冠加沐猴。市朝日汹汹，乾坤意悠悠。璇穹列高真，星月侍宸游。朝裾曳明霞，从佩鸣苍璆。居然视世浊，不肯分天忧。以此司罪福，反自招愆尤。我愿叫阊阖，再拜面凝旒。贪淫屏月孛，凶恶驱罗㬋。仁贤迭生旺，憸邪永休囚。帝阍不可扣，金锁闭玉楼。龙眠正齁睡，鸟语徒喧啾。路逢柯山翁，深碧明双眸。笑我地下臣，何豫天上谋。今夕有佳月，且共登罗浮。"}