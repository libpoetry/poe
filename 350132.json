{"id":"350132","title":"汉宫春·海上醉赠王梦湘","dynasty":"清代","author":"程颂万","text":"黄歇浦边，问四洲人在，何者为公。歌镂一时相遇，插帽花红。悬河出口，似倒翻、海上奇峰。正几日、明光献赋，笔端横截长虹。十载蓟云湘月，有狂名道子，子亦闻侬。日边此去万里，愁坠蛟龙。今宵醉耳，倚双鬟、磨墨帘栊。到明日、黑风吹汝，那分南北西东。"}