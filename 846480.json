{"id":"846480","title":"贺新郎 为东阃赵先生寿","dynasty":"宋","author":"无名氏","text":"天意扶炎宋。为吾皇、维衡岳孕，长沙星梦。社稷勋庸天地窄，不数智名功勇。要自有、胸中妙用。擎着东南天一柱，看边民、买犊归耕种。官职易，此身重。黄封已见传宣送。却春来、洪钧初转，紫枢归拱。岁岁玉楼春噀处，慧质明妆环拥。正弟劝、兄酬欢纵。一寸丹心坚似铁，待磨崖、勒就浯溪颂。龙尾道，接天踵。"}