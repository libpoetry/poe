{"id":"468147","title":"浣溪纱","dynasty":"当代","author":"魏新河","text":"消得梅肥杏小时，流莺百啭为谁啼。残花残月与支持。半日违同千里隔，一回见要几年思。苦无洛水可通辞。不落残花比我痴，十分憔悴守南枝。愿长相对许相知。无处不期贻管日，有生唯待秉蕳时。深宵重读看花词。传语风光且小留，莺儿燕子许分愁。可人杜若在芳洲。独念摽梅余七实，重吟采葛感三秋。几时小谢与同游。几世修成不解因，谁教酬唱送青春。空余文字当交亲。今日事推来日事，种花人是葬花人。愿求同葬此离魂。信宿无眠作苦吟，伴人只有旧罗衾。双星那比此时心。今雨原非巫峡雨，古琴翻作广陵琴。再三企望是青禽。许我因缘第四生，丁香一树认前盟。暂凭文字学双星。苦雨终风应有悔，愁根恨叶若为情。来生隔断不分明。"}