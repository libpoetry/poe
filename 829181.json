{"id":"829181","title":"卜算子 三首","dynasty":"清末近现代初","author":"吴湖帆","text":"赌韵戏分茶，絮话闲倾醑。无限江山有限身，写不尽、多情句。魂断芙蓉浦。梦逐潇湘去。枉道鸳鸯不羡仙，飞不尽、无情路。泪簌渍红绡，腰瘦宽青纻。一点秋心万里情，说不尽、断肠语。莫被浮名误。回把华年数。天上人间自缺圆，望不尽、月三五。流水自潺湲，移日终朝暮。袅袅垂杨千万丝，挽不尽、亭前路。慧业从天付。尘劫凭谁数。天地梅花一点心，管不尽、离情苦。"}