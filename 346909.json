{"id":"346909","title":"丹凤吟·南窗睡觉，月色满床","dynasty":"清代","author":"彭孙遹","text":"可是行云有意，故把纤阿，一轮推落。飞入南窗，次第穿帘度幕。霓裳弄影，金波堪挹，绡帐生寒，冰壶初濯。遍处笙竽俱静，香雾空濛，冷浸半床弦索。正值梦回酒醒，旅中单枕眠乍觉。便欲乘风去，向琼楼玉宇，细听仙乐。嫦娥应是，笑人长恁寂寞。十年前事，心儿上、忆分明如昨。此时此夜，怎许人睡着。"}