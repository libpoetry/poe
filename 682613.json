{"id":"682613","title":"春日早行次韵书怀","dynasty":"明","author":"区元晋","text":"老子轻车晓出行，千峰如锦日华生。郊原筦尔恣游目，天地悠然共此情。柳陌风和莺语滑，杏楼春暖蝶飞轻。数村烟火寒沙外，真觉闾阎乐盛平。下马行依绿竹隈，瓦瓶呼酒可谁陪。廿年宦迹真如寄，万里乡怀强独开。野径雨晴花影净，山楼风满笛声哀。春光何限乡庐意，目送飞魂到粤台。"}