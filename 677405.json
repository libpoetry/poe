{"id":"677405","title":"衡岳感怀二首 其二","dynasty":"明","author":"胡直","text":"恭闻夏后圣，秉志切元元。洪波荡中土，隐若裂肺肝。不辞排决力，宁论胼胝艰。去家七八载，三过不入门。诚精格玄昊，金书下层峦。禹拜受此书，治水识其端。鞭挞蛟与螭，疏凿江与汉。江汉故汤汤，河淮无溢湍。九州一以平，四隩罄欢颜。上启重华帝，巡狩驻瑶幡。玄冕照林阿，韶韵播江潭。爰以上公秩，望兹南维尊。秩秩虞夏文，郁郁夔龙班。缅思此盛际，千岁不可攀。测知圣哲心，匪恣一身安。顾予道未至，愿言归山樊。山樊有故侣，终焉击壤欢。"}