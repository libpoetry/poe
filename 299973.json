{"id":"299973","title":"金缕曲·今日何辰也","dynasty":"现代","author":"喻蘅","text":"今日何辰也。是芳卿、耄龄八秩，降辰兹夜。记得东皋初携手，素练衣裳淡雅。正浅渚、白蕖低亚。翠盖摇风花袅袅，笑花枝、也妒人幽姹。展素扇，为君写。方回一阕衷情话。任频牵、藕丝难系，终成婚嫁。驹隙韶光驰如电，倏忽朱颜老大。同彳亍、世途回蔗。彩扇余香今犹在，证年华、锦瑟情无价。相濡沫，诗书画。"}