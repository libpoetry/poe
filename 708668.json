{"id":"708668","title":"念奴娇 咏冰","dynasty":"明末清初","author":"沈谦","text":"玉壶一夜，把青霜皓月，团团结就。怪道绣衾寒似铁，向晓不闻莲漏。映日狐疑，衔花鱼上，遥想融和候。滹沱正合，可怜车马驰骤。还忆翠阁佳人，晓窗垂泪，珠玉沾襟袖。挑得口脂，呵又冷、红入小桃偏厚。镂管微含，金簧旋炙，闷把无情咒。东风早至，寒江吹变醇酎。"}