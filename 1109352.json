{"id":"1109352","title":"与孙巨源苏子瞻刘莘老广陵相遇苏请赋诗为别各用其字为韵每篇十韵","dynasty":"宋","author":"刘攽","text":"都城每过从，车马动逾众。分飞无此欢，会合杳如梦。薄霜作微寒，浅水未成冻。秋花正斓斑，幽鸟杂清哢。此邦人事稠，南北屡迎送。以兹信宿间，得与数君共。遂将结吾庐，念有用馀俸。稍营负郭田，毕力输赋贡。百龄欲过半，来日颇自纵。冀君数相存，诗酒尚足用。本为东方生，避世不避喧。仍慕管夷吾，畏事复畏言。外物不可期，高风难重论。我辞金马门，君来西掖垣。淮濒一相见，握手双泪痕。矜我鬓雪多，岁月何崩奔。默然念既往，所遇皆笼樊。恨不值羽人，拂衣入桃源。腰间银青绶，车上朱两轓。专城自不恶，相思徒种萱。因言浙江潮，忆上吴山尖。八月天地空，千里澄圆蟾。海水为群飞，迅雷发幽潜。壮士怀惴栗，怯夫窃窥瞻。春风潮水平，青玉开镜奁。轻舟载花女，翠发腰纤纤。胜事冠东南，君行独能兼。吾以狂自名，将老无所嫌。会当从君游，不计岁月淹。鲙鱼必令鲜，酿酒勿使甜。嗷嗷南飞鸿，羽翼何莘莘。哀鸣衡山阳，落影湘水滨。岁晏道路长，雪霜多苦辛。岂无稻粱谋，毕弋如鱼鳞。此雁欲谁比，正若羁旅人。古来瘴疠地，常有忠直臣。扁舟慎自将，勿重蛟鼍嗔。鵩鸟恶似鸮，端能伺承尘。东风发众芳，宿莽熙阳春。雁归君未归，怅望汀洲蘋。"}