{"id":"1221810","title":"观雷溪","dynasty":"元","author":"刘因","text":"飞狐天下脊，老气盘互回。三江泻天怒，合为一水东南来。此势不杀令人愁，石门喜见西山开。未补青天裂，谁凿混沌胎？奇声猛状万万古，山根几许犹崔嵬。两山倒倾澜，百丈逢颠崖。先声动毛发，馀爽开襟怀。初疑万壑转奔石，意像髣髴坤轴摧。又疑鼓角鸣地中，百步未到仍徘徊。荒祠下石磴，骇目何雄哉！春风不到太古雪，今日乃得胸中雷。穿石谁能穷窟宅？流沫势欲浮蓬莱。平生芥蒂今寒灰，两耳到骨无纤埃。郦元笔头天下水，石门之奇犹见推。乃知兹游亦奇绝，快弄素电喷琼瑰。东崖一片石，坐抚千年苔。为招郎山君，共卷长鲸杯。江妃为挝灵鼓催，赤鲩跃出银山堆。先生醉来泉洒面，狂歌一和湍声哀。"}