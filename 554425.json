{"id":"554425","title":"颐庵图","dynasty":"明","author":"胡俨","text":"上清真人方壶徒，寄我颐庵之画图。淋漓犹带元气湿，笔力直与造化俱。苍松入云几千尺，石壁倚涧青模糊。其中茅庵绝低小，绿萝阴阴兔丝袅。琴瑟在几书连床，终日怡然却纷扰。青山万古不改色，下有雷鸣合羲画。逢人须是慎枢机，养生岂在充肴核。妻孥幸尔免饥寒，儿孙尚愿保清白。闲来石上横鸣琴，时有玄鹤相和吟。天风不断飘灵籁，山高高兮水自深。流云满地直堪把，瑶台玉树秋潇洒。紫髯九尺古仙人，独跨白骡如白马。红蕉之衣轻盈盈，欣然邀我吹玉笙。丹霞明灭降仙侣，阴壑惨淡愁山精。耸身凌空不可执，七十二峰烟雾湿。飙轮直度阆风遥，落叶翻飞溪雨急。自从作官三十年，素餐无补心茫然。乐天老去思香社，摩诘平生爱辋川。几回欲筑洪崖圃，今日图中忽惊睹。恍然境遇神明交，一如梦里游天姥。可怜多病鬓星星，犹向天池接凤翎。衰颜渐觉同蒲柳，徒对秋风想茯苓。"}