{"id":"608364","title":"从武选郎徐君社长问禄命","dynasty":"明","author":"区大相","text":"太极运两仪，变化万形随。譬彼大垆冶，镕铸一何私。如何巧智士，谓力能胜之。得时者称贤，势在山可移。岂知元命中，茫昧不可欺。达人睹其然，不惑复奚疑。荣华众所艳，弃之轻如丝。寂寞众所去，处之甘如饴。失马宁非福，亡羊信多岐。渴饮清泠泉，饥食西山薇。逍遥放情志，身与元化嬉。闻君得秘要，细用此道推。"}