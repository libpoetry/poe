{"id":"787756","title":"宗太守招饮爱山台出图卷索题久未报也，是秋八月移守宁波为次东坡道场山诗韵成三首 其二","dynasty":"清","author":"许传霈","text":"六载重来步层麓，怀人春雨苦空谷。歧途日暮将安之，踯躅危磴碍进足。何期严濑水淼漫，忽聚萍梗路曲盘。喜约儿童迎竹马，快沾膏泽聆鸣湍。坐看云岫无心出，当夏凉风铺琴席。红亭白塔开旧颜，翠竹苍松表净植。尽多风景付云鬟，罗列明窗大几间。犹幸良朋结良会，爱山过客同说山。爱山爱士评月旦，勤学岂废修途半。经济无非道德腴，我熟闻之望洋叹。"}