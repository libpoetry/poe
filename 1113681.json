{"id":"1113681","title":"绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归","dynasty":"宋","author":"李长庚","text":"朝游狮子晚阳华，玩水看山乐可涯。野鹤沙鸥惯看客，一双对立渡头沙。到此令人忆漫郎，笔端妙语发天藏。泉声漱玉生秋思，不减湖中五月凉。雨馀山色媚晴晖，无事孤云自在飞。坐到黄昏尤不恶，载将明月满船归。"}