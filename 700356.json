{"id":"700356","title":"甲戌除夕","dynasty":"明","author":"顾璘","text":"南郡迎春律，东风罢雪花。毳衣辞冷节，蓬鬓受年华。性僻为邦简，身危去国赊。祗应与田父，归种故园瓜。堂吏封州印，家儿献岁盘。春兼梅蕊浅，兴落酒杯宽。瘴疠全生足，驱驰向晚难。不遑将父母，何以慰承欢。岭雪初消臈，红泉已动春。两年迁客地，万里独吟身。黄鹄长垂翅，苍鹰不附人。山林无限好，犹自恋风尘。细雨知冬尽，催花故媚春。潇湘逢献岁，幽独正愁人。岭海犹迁客，乾坤有战尘。何时一尊酒，相对白头亲。"}