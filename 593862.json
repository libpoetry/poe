{"id":"593862","title":"赠金吾史侯元秉","dynasty":"明","author":"欧大任","text":"史氏汉列侯，西京题阀阅。勋从授册殊，恩匪连婚密。鼎钟每盈庭，冠剑日造膝。崤陵未奔播，漂阳转丰蔚。猗惟燕峰公，颖擢自蓬荜。丁年造十新，甲榜群策屈。论定吁周俊，登庸得商实。亢宗将复始，玩世远自逸。谷盘玉女潭，洞凿仙人窟。虽高谢安卧，尚秘陈平术。绾海数十郡，威以岛夷怵。势颇震陪京，国难家何恤。刍粟愿输边，牛酒持犒卒。师饱气益扬，军行出以律。荡虏凯歌还，诏加大卿秩。郎君嗣其徽，官拜先皇日。赐之金仆姑，授以银不聿。羽林十万儿，沙苑九千匹。卿子遂冠军，八屯赋悉率。熊虎徼周庐，甲胄卫行跸。帝曰尔世臣，家声满缃帙。纨绮岂足骄，韬钤久能述。康侯锡蕃庶，君其报王室。"}