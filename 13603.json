{"id":"13603","title":"仲秋朝拜昭陵","dynasty":"唐代","author":"权德舆","text":"清秋寿原上，诏拜承吉卜。尝读贞观书，及兹幸斋沐。文皇昔潜耀，随季自颠覆。抚运斯顺人，救焚非逐鹿。神祇戴元圣，君父纳大麓。良将授兵符，直臣调鼎餗。无疆传庆祚，有截荷亭育。仙驭凌紫氛，神游弃黄屋。方祗护山迹，先正陪岩腹。杳杳九嵕深，沉沉万灵肃。鸟飞田已辟，龙去云犹簇。金气爽林峦，干冈走崖谷。吾皇弘孝理，率土蒙景福。拥佑乃清夷，威灵谅回复。礼承三公重，心愧二卿禄。展敬何所伸，曾以斧山木。"}