{"id":"400637","title":"水龙吟","dynasty":"民国末当代初","author":"饶宗颐","text":"当年巡海舟师，威棱直拟秦皇帝。旌旗所至，邻邦臣服，乘风良易。八表涵春，七洲戴日，全无冬季。使艨艟针路，都纲尚在，谁敢有、窥墙意。自断长城万里。任西来、寇氛横地。衣冠旧典，祠堂乔木，神鸦流水。襟带江山，海权永失，关门难闭。算鞭长、只付沙鸥出没，向惊涛里。"}