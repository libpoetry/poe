{"id":"1124529","title":"次韵孙向仲自灵隐归馀杭二首","dynasty":"宋","author":"饶节","text":"淡月晴风奏晓凉，春回草木被馀香。溪桥村落牛羊散，竹坞人家桑柘忙。大树稍疑经枥社，群鸡端恐过尸乡。年来课最何须问，翁媪茅檐话短长。冷泉亭下漱甘凉，十里犹馀齿颊香。入境自知风俗厚，到家应觉簿书忙。好依名教穷真乐，莫指温柔是旧乡。此理不疑何用卜，谁论筮短与龟长。"}