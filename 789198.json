{"id":"789198","title":"天香 其一 清和即事用景覃韵","dynasty":"清","author":"王策","text":"过了蚕眠，又看桐乳，小园春意初寂。浴佛西庵，放生东寺，信步东西閒适。竹林煨笋，新火就、石间敲击。倩妇移瓜，催儿理钓，课童收麦。佛桑载来远驿。记饥驱、蛮江行役。今日绕阑红处，閒身岸帻。便约邻翁快饮，向老瓦、盆中泻香液。入馔银鲥，腻膏鲜滴。"}