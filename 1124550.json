{"id":"1124550","title":"次韵护公首座赞广德磨衲升座五首","dynasty":"宋","author":"饶节","text":"碧眼传来浪得名，老卢持去更喧争。宝严自有新磨衲，不动烟尘度四生。百衲新披膝按藤，众魔从此息纷争。笑他鸡足峰前客，犹自区区待下生。诸天行乐正峥嵘，八臂修罗苦战争。谁似万桐山下老，提撕磨衲示无生。众身卑小总难胜，挂向师身恰不争。大地山河皆里许，衲僧眨眼太迟生。拥衲垂慈矜不能，每逢魔外直须争。人来若问新鲜句，木女怀儿昨夜生。"}