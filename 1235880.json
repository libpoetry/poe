{"id":"1235880","title":"得周子善书问京师事及贱迹以绝句十首奉答","dynasty":"元","author":"宋褧","text":"春王朝会大明宫，祝栗鱼蛮四海同。至治元年调玉烛，和风甘雨看年丰。晓日云冠缀綵珠，龙颜如玉映康衢。大官门外停天驷，群辟翱翔侍步趋。黄流玉瓒荐馨香，九庙神灵降百祥。一部云韶导仙驾，归来朝贺坐明堂。至公堂下鱼鳞屋，丽正门前蜗壳居。三百英雄来献赋，是中应有马相如。瑶肝玉肺渥洼驹，玄圃昆崙是坦途。暂蹶霜蹄未为失，三年奋迅碧云衢。人海茫茫万仞山，健夫争赴碧岩端。跻攀分寸不得上，始信文场蜀道难。一念遗孤一怆然，心旌无日不悬悬。潞阳二月河冰解，定买吴侬燕尾船。谢家择婿得逸少，温峤先酬玉镜台。罗帐合欢犹有待，可怜孤凤意徘徊。迩来吟思浊如泥，今日酬君喜赋诗。不识心忪并胆怯，犀珠银液竟何施。汨没京尘度岁华，胸中千绪乱如麻。南风准拟挥谈麈，剩费君家木杵茶。"}