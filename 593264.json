{"id":"593264","title":"游仙四首 其一","dynasty":"明","author":"欧大任","text":"我昔乘我蹻，万里远行游。旁挟三青鸟，前导六苍虬。天狼驭我驷，格泽建我斿。欻若神飙驰，只尺渺十洲。鳌梁度沧海，东去何悠悠。员峤方丈间，宫阙矞云浮。鸾歌凤亦舞，何异轩辕丘。仰见众仙人，侍帝十二旒。长跪问要眇，笑与龄千秋。归来保黄耇，曜灵自能留。褰裳者谁子，东驾蓬莱舟。"}