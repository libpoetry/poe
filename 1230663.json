{"id":"1230663","title":"白鹤寺听琴楼","dynasty":"元","author":"林泉生","text":"青山如横琴，双瀑为之弦。何人作此曲，一奏三千年。上有倚天拂云之乔松，下有伏波步月之苍鼋。松今未凋鼋未老，人间此曲何时了。我来十月溪水销，古木万壑风萧萧。飞流向我作宫徵，使我听之心寂寥。临轩再拜问此水，巢由去后谁知己。我今剩有两耳尘，不敢向此溪中洗。山僧煮茗樵父歌，吾亦无如此水何！"}