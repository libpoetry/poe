{"id":"90546","title":"舟中排闷·江流一直还一曲","dynasty":"宋代","author":"杨万里","text":"江流一直还一曲，淮山一起还一伏。江流不肯放人行，淮山只管留人宿。老夫一出缘秋凉，半涂秋热难禁当。却借楼船须流下，逆风五日殊未央。老夫平生行此世，不自为政听天地。只今未肯放归程，安知天意非奇事。平生爱诵謪仙诗，百诵不熟良独痴。舟中一日诵一首，诵得遍时应得归。"}