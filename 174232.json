{"id":"174232","title":"朝日·鸡号出郊坰","dynasty":"宋代","author":"郭印","text":"鸡号出郊坰，残月犹未没。东方迤逦明，林表上初日。团圆状车盖，光射半天赤。我时决两眦，喜极还叹息。迩来天令乖，宇宙秋霖积。阴霾翳扶桑，不放翔阳逸。行者厌泥涂，耕者忧稼穑。官卑何所为，坐视空戚戚。金乌忽飞晓，光曜宛如昔。须臾一镜升，烟雾眇无迹。八绂顿清明，万象趋烜赫。人情绝愁叹，熙熙遍阡陌。无端南山云，尚恐复蒸郁。安得大力士，长挽羲和出。"}