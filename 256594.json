{"id":"256594","title":"水龙吟·翟端甫寿日十月一日","dynasty":"元代","author":"李俊民","text":"胜游漫说山阴，算来不及山阳好。七贤林下，一时人物，何如安道。况有奇才，纵横笔阵，千军独埽。向碧油幢底，真儒事业，倚马看、檄书草。谁识平居隐操。遇江州、十分礼貌。世情交态，雀罗门外，几人曾到。且斗樽前，等闲休问，高山白早。赖姮娥，留得一枝丹桂，伴灵椿老。"}