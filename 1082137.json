{"id":"1082137","title":"题从兄和仲国香轩","dynasty":"宋","author":"刘才邵","text":"灵均志与日争光，收拾香草供篇章。高冠奇服事修洁，辛夷为楣药为房。滋兰九畹多不厌，似更有意怜幽香。当时楚俗宝萧艾，谁知纫佩芙蓉裳。高情如兄能有几，封植灵根当砌傍。芝英玉树宜相映，清芬宛转随风长。结根得所异晚菊，不向篱边混众芳。早晚知音垂采摘，玉盘霞绮升中堂。"}