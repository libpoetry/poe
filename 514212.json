{"id":"514212","title":"夏太常竹为刘太守题","dynasty":"明","author":"程敏政","text":"平生最爱文湖州，挥毫落纸涵清秋。胸中自有渭川在，高卧直轻千户侯。太常亦曾乘五马，风致不在湖州下。剪得吴淞水半江，顿觉姑苏纸增价。瘦节矫矫虬龙形，细叶萧萧鸾凤翎。清潭下照不见影，爽籁一披如有声。我朝名笔忽到此，眼中潇湘无乃是。冰缣欲赠谁可当，总说刘侯德相似。刘侯治苏经五寒，挺然可比青琅玕。雅操不为雪霜变，虚心肯受尘埃干。汉室行将召循吏，几见春花逐时媚。惟有清风似故人，头白相看不相弃。"}