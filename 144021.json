{"id":"144021","title":"张太博亨泉","dynasty":"宋代","author":"洪咨夔","text":"公家老博望，手斲扶桑根。骑之泛溟渤，飘然泝昆仑。直到析木津，细问黄河源。玉绳澹碧落，机杼闲天孙。北斗可用挹，槎腹洼为樽。独携天一水，从乾纳诸坤。梧桐九秋影，苔藓千年痕。媪神发深閟，泉冽槎犹存。尔泉以亨字，是亨本於元。世人重通塞，祗就利处论。习坎维心亨，中有真肧腪。木上有水井，何尝以亨言。泉於性中汲，画向象外吞。安得跨黄鹄，往款君平门。"}