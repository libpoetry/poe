{"id":"1131443","title":"喜晴","dynasty":"宋","author":"虞俦","text":"黄堂通夕听檐声，去谒灵湫及未明。画鹢破寒收宿霭，老龙擎日献新晴。何须厌胜驱黄帽，况复精诚却卫兵。尽道使君能抚字，归途争看古阳城。洞中龙亦詟先声，韬敛云阴放日明。久雨也知田父苦，十分端为使君晴。但令渤海捐刀剑，不用天河洗甲兵。昨夜铃斋诗欲就，鬼神闻已泣蒲城。雨占甲子向来频，谁道开晴必换旬。云过阳台空有梦，雪消姑射漫凝神。林间却喜鸠呼妇，檐外何妨鹊噪人。可怕西郊泥一尺，径须跃马去寻春。连宵骤雨喜初晴，何处残蝉不乱鸣。晚熟岂妨粳秫好，秋声先傍竹梧轻。纷纷云散心安在，隐隐雷收气未平。半蔌惊魂犹未定，老农那得不惩羹。雨馀天宇十分清，到处官蛙噤不鸣。残点喜闻檐溜断，新凉更觉葛衣轻。飞扬楚观人无梦，畜缩胥涛怒已平。满眼秋风归未得，却惭千里话莼羹。西风有意作新晴，不遣中宵鹤鹳鸣。红袂行云仙梦断，青灯对酒客愁轻。起看垄首禾无害，见说溪头水已平。莼菜鲈鱼秋正美，谁能分我一杯羹。"}