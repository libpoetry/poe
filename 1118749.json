{"id":"1118749","title":"冬晴行园中二首","dynasty":"宋","author":"陆游","text":"冬温光景如春妍，暮年强健胜壮年。手推园门拂石坐，岂暇为客思无毡。残芜未死更郁郁，晚菊欲槁犹鲜鲜。闲愁正得酒弹压，此夕预知当熟眠。桔槔灌蔬固已非，竹笕浇花宜见讥。杏繁梅瘦种性别，一气生杀均天机。细推物理孰不尔，抟风未可嘲卑飞。君其置之且共酌，白酒方熟黄鸡肥。"}