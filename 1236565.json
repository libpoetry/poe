{"id":"1236565","title":"拟复愁十二首","dynasty":"元","author":"周霆震","text":"一烬城门火，馀灰已复寒。小儿争炙手，犹作燎原看。杀气频年盛，南昌接武昌。帝城春有路，昨夜梦钱塘。钱塘江上水，几载独朝宗。到海传消息，殷勤起卧龙。旌旆簇雕鞍，花袍紫凤团。路人潜侧目，敢谓沐猴冠。来往动成群，翩翩得意人。九朝深雨露，头白独沾巾。天骥盐中蹶，瑶钗井底沈。如何起阡陌，坐致万黄金。银鞍宝校新，罗绮耀青春。曾识官仪旧，羞看马上人。屏迹谯楼下，深追少壮时。卧听更漏鼓，双泪落如丝。朱衣群百怪，白昼出乘车。咫尺青门路，无由得种瓜。列位公侯宠，连营使相尊。庶僚供指使，谁复耻心存。徙封馀赤蚁，逐气布青蝇。欲市金台骏，黄河又不冰。未忍歌鸲鹆，犹能拜杜鹃。暮年心寸许，何日睹青天。"}