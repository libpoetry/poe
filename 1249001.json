{"id":"1249001","title":"自乾封归省祖垄过大南岭向玉山","dynasty":"元末明初","author":"王逢","text":"从亲客殊乡，所忻尘事屏。兹承有方役，愿言千里骋。朝辞县北山，午踰虚南岭。湿岚冱浮阴，高日下疏耿。乱田麦蕃膴，绝壁松秀整。登登箯舆劳，委委萝径永。异迹辨夔足，独往见僧影。冲襟畼宽旷，玄趣集深静。丘墓躬汛扫，庭闱念定省。仆夫戒期程，乌啼复予警。"}