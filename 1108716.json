{"id":"1108716","title":"元日七言二首","dynasty":"宋","author":"刘克庄","text":"久辞两禁归民伍，遥想群仙谒帝居。少有人临雀罗者，未知谁饮兽樽欤。向来不晓京房易，老去粗通泛胜书。懊恼西畴春事动，渐难为国荷犁锄。屋角微闻哢晓禽，起煨榾柮旋冠簪。莱衣儿老长相守，椒酒翁衰且少斟。浮世事浑忘记了，暮年诗转用功深。双桃忽放花如锦，勾引先生策杖寻。"}