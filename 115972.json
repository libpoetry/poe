{"id":"115972","title":"大榆·高榆百余年","dynasty":"宋代","author":"张耒","text":"高榆百余年，其大数十围。修柯遏云日，老枿干虹霓。嗟尔拥肿材，大匠已见遗。何人失翦伐，养此顽钝姿。夏叶穴虫蚁，繁柯蔽凉飔。寒凭烈风怒，号白陵冬曦。鸾凤不女巢，所藏鸦与鸱。吾宁爱弹射，念尔不适宜。蟠据起墙屋，斧斤谅难施。去恶不慎微，既成安可追。"}