{"id":"813487","title":"摸鱼儿","dynasty":"清","author":"李符","text":"药房深、邻娃学绣，綵绷杏轴初展。横枝待补双栖乌，拈起翠针情倦。曾瞥见。早避入、金鹅屏背藏娇面。雕镂架浅。遮不住全身，画裙拖处，藕覆露猩点。长廊静，花漏残阳一线。回阑十二行遍。绯桃径窄无人过，芳意都含斜盼。罗袖茜。怪双敛、低垂未易抬香腕。红蔷刺罥。试说与云松，赚伊将手，扶起鬓钗燕。卷东风柳绵飘地，秋千架冷朱索。鸳机不动莺帘静，知是未曾梳掠。春寂寞。想蜀雨、巫云一缕情难托。才褰翠箔。向凤眼窗心，菱花镜背，波溜已先觉。雕笼近，指道阿苏能学。但将眉语传却。蝉云拂罢豪犀放，早许柔荑先握。红日落。料紫竹、香鞋不误方乔约。墙阴那角。掩小扇轻扉，笼灯时候，莫更锁银钥。听琼签、一更更尽，兰缸红穗初灭。宿林谢豹浑无赖，不到天明调舌。仍惜别。听绣被、香中重把相思说。自来迎接。已私许他年，隔花催桨，曲里唤桃叶。临当去，枕畔重寻睡脱。暗云翻堕珠蝶。又停半饷温腰彩，何计更留鸳屧。帘乍揭。步镜地、无声未怕双鬟泄。芳心尚怯。是下了莎阶，微黄照影，犹挂杏梢月。最无端、杉樯铁鹿，吴船催向南楚。征衫一领烦刀尺，剪破双鸾青羽。离思苦。何况是、阴阴柳巷潇潇雨。潮生别浦。正人控帘钩，红楼目送，莫挽片帆住。槎程杳，几见江花换树。量珠佳约偏阻。六萌车子何年驾，不见咒桃眉妩。还自误。悔负却、屏昏帐暝吹兰语。情伤甚处。绕钿朵春山，镜奁香水，草没浣衣路。记分携、十年一梦，见时应惜憔悴。琼窗选婿虽分巷，只在种梅乡里。沿碧水。早寻到、卢家海燕双飞地。犀钱系臂。看乳姐怀中，阿侯容好，转忆莫愁美。兰橑迥，还隔重墙逶逦。锦书依旧难寄。楚腰卫鬓閒房共，不是那回容易。伤往事。也应念、牡丹钿盒藏心字。金箱更秘。有谁识从前，榴裙百褶，曾染旧红泪。"}