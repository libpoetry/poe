{"id":"286789","title":"哀南苑·天地忽苍黄","dynasty":"现代","author":"唐鼎元","text":"天地忽苍黄，风云俄变色。嘤鸣都转鸱鹄声，寇骑纵横满川泽。莫言守关津，寇已入重门。莫言据险阸，寇已登我闼。平时主将信人口，此时士卒难措手。塞井夷灶借一战，三军杀气冲牛斗。佟公赵公炯丹诚，三军父兄邦家桢。胸中甲兵不知数，时危早拌捐此生。大呼杀贼挥戈起，麾下熊罴随所指。摧锋陷阵勇无前，原是将军亲练士。悲莫悲兮屈辱生，乐莫乐兮沙场死。非云敌难杀，能逢杀敌良非易。昨日寇来攻，兵主令严未许加一矢。今日许杀敌，杀敌而死甘没齿。况是黄金台下路，万世千秋共瞻视。渐离荆轲人未遥，易水悲风射眸子。人生堪作亡国民，杀身愿蹈诸贤轨。惟恨忠孝难两全，莫慰衰亲倚门泪。将军士卒同日殉，五千毅魄惊天地。前日许杀敌，敌可驱出海。今日许杀敌，吾军死者血流连海水。终胜昔年辽东事，佟公赵公大呼目瞑矣，中原志士争投袂。"}