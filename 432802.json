{"id":"432802","title":"谷城吊项王墓和馨航","dynasty":"近现代","author":"金天羽","text":"龙虎翻腾霸业雌，生王头已传车驰。江山竟逐遗弓堕，风雨犹闻战马嘶。黄土千年埋大骨，白杨三月有空枝。狂昙死后琵琶绝，重与英雄奠酒卮。鸿门失计又鸿沟，痛矣乌骓逝不留。一剑空师万人敌，三年曾将五诸侯。虞歌甲帐星沈夜，杜哭荒祠泪霣秋。我亦江东旧子弟，请缨谁与赋同仇。"}