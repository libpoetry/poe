{"id":"688872","title":"初冬同诸子载酒白云洞五首","dynasty":"明","author":"何吾驺","text":"幽兴泠然似子猷，还同飞雪满扁舟。直疑海蜃珍珠箔，未逊仙家白玉楼。霢霢常悬呼雨鹜，霏霏肯听唤晴鸠。不知深谷为陵日，此地将无到十洲。山如复阁也淩烟，玉笏千枝礼碧天。跨鹤人归玄圃夜，浮槎客到白云边。大声钟鼓小声笛，长幅银河短幅川。活火向僧留半偈，饮泉高诵法华篇。屡扪松壑纵凭陵，更度阆华得未曾。天上玉关吴苑练，云间铁壁雪门僧。悬崖倒影愁倾绠，扫石孤瓢引裂冰。促膝流觞千古意，罡风吹送酒如渑。寒原萧飒镂云裾，四壁松阴映绮疏。罗汉岩吞狮子吼，烟霞洞吸玉台书。歌当飞瀑联长啸，赋引流霞听步虚。还挈壶冰倾北斗，挥毫试写碧纱厨。尘梦劳劳叹独醒，奇情物外与谁争。二仪馀唾山俱响，十步新声客尽惊。载酒仙亭留寤寐，赏心云壑寄嘤鸣。晚阴细雨漫空至，得似樵君送我情。"}