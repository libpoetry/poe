{"id":"645060","title":"刘希夔丁忧还乡作此送之","dynasty":"明","author":"解缙","text":"我有一斗酒，青天洒浮云。浮云散尽月光醉，天地与我同氤氲。我有一掬泪，送君归洒文江波。人生禄仕为亲养，得禄亲丧将奈何。去年八月秋风清，我尚衰麻辞玉京。匆匆流电别乡里，蚤夜载笔趋承明。今年八月送君归，忍着衰麻更彩衣。寄言具庆高堂者，莫遣徒为风木悲。"}