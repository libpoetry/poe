{"id":"102342","title":"送陈睦知潭州","dynasty":"宋代","author":"苏轼","text":"华清缥缈浮高栋，上有缬林藏石瓮。一杯此地初识君，千岩夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风鸾鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。"}