{"id":"816769","title":"菩萨蛮 别恨","dynasty":"清","author":"董俞","text":"芳塘弱柳波纹碧。画楼香雨花光湿。梦断晓钟残。床堆绣被闲。漫将沉水爇。心似丁香结。啮指暗寻思。相逢定几时。画帘簌簌梧桐雨，晚妆初罢娇无语。灯下强偎人，罗衫涴酒痕。肌香温绣被。蹙损眉山翠。未惯是双眠。须郎着意牵。草堂人去烟光夕。藕花残雨银塘碧。蝶梦此时幽。蝉吟一院秋。庭梧飘玉砌。曲磴茶烟细。独坐数归禽。疏钟逗远林。断桥雪霁溪声冷。溪边数点寒鸦影。山店暝钟来。垂垂花正开。羁愁凝望处。玉笛吹香雨。瘦萼不禁春。折来愁杀人。去年元夕和君别。今年又见梅如雪。寒雁一声声。君从何处听。愁来浑似醉。彼此同憔悴。烟艇暮江寒。谁怜行路难。凤钗欲溜欹香枕。枣花飞堕鸳鸯锦。漫爇玉炉香。那愁今夜长。癫狂真个醉。不放檀郎睡。些事最消魂。啼痕和齿痕。南屏已作三年别。倦游相对花如雪。行到画桥边。斜阳正可怜。绿蓑香雨小。横笛孤山晓。同泛鄂君舟。湖烟淡不收。"}