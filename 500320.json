{"id":"500320","title":"月中种竹歌","dynasty":"明","author":"徐宏祖","text":"香山仙子孤山癖，爱种梅花向明月。花香月色两空濛，更借琅玕点幽碧。带雨遥分前浦云，当窗漫凿峰头石。移来细细记南枝，种去萧萧映香雪。移时雨候种时晴，透岭披峦重月白。初照挥锄若有神，再照清标次第出。一株新栽鸾凤翮，两株对舞蛟龙立。三株四株几十株，影摇星斗天文坼。一锄一杯月倒吸，一株一醉风生腋。当年何数竹林閒，此日真成君子宅。罗浮梦杳翠凝裳，湘水魂清玉为骨。尚忆骑鹤崆峒游，翻恨中无此香色。撇却手中九节筇，和云好共此闲植。他年酒醒竹成林，分向瑶池配丹阙。"}