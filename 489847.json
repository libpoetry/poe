{"id":"489847","title":"卢伯融秦文仲同集湖光山色楼分题得阳城湖","dynasty":"明","author":"袁华","text":"海虞之南姑胥东，阳城湖水清浮空。瀰漫巨浸二百里，势与江汉同朝宗。波涛掀簸日惨澹，鱼龙起伏天晦蒙。阴渊雨昏火夜烛，下有物怪潜幽宫。度雉巴城乃其亚，以城石湖湖不同。想当黄池会盟后，夫差虎视中原雄。东征诸夷耀威武，湖阴阅战观成功。陵迁谷变天地老，按图何地寻遗踪。我来吊古重太息，空亭落日多悲风。虎头结楼傍湖住，窗开几席罗诸峰。鸣鸡吠犬境幽夐，佳木良田青郁葱。鱼舟俨若问津者，仙源有路人间通。时维端阳天气好，故人久别欣相逢。颇黎万顷放舟入，俯览一碧磨青铜。恩赐终怀鉴曲客，水嬉不数樊川翁。莼丝鲈脍冰缕碎，菱叶荷花云锦重。酒酣狂歌发逸兴，白鸥惊起菰蒲中。相国井堙烽火闇，郎官水涸旌旗红。此中乐土可避世，一舸欲逐陶朱公。安得列缺鞭乘龙，前驱飞廉后丰隆。尽将湖水化霖雨，净洗甲兵歌岁丰。"}