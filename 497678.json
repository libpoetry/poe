{"id":"497678","title":"拟献幸太学颂","dynasty":"明","author":"岳正","text":"天开皇明，奄有下方，垂百斯年，中叶弥昌。太祖太宗，仁庙宣考，四圣同功，以传以绍。皇御八极，清明在躬，仁渐义摩，道冶德熔。际海之南，穷北之漠，东国西戎，式歌且乐。皇躬不庸，载谦载冲，乃命司空，新此学宫。有严庙貌，威仪肃肃，有秩黉堂，榱桷矗矗。庖廪次舍，偕作协兴，曾不阅月，有司告成。帝曰：噫嘻！此实自我，我不先焉，何以率惰。乃命太常，炮牛炙羊，铏羹大胾，有苾其芳。乃命馆人，法驾是陈，玉辂金根，绎绎循循。龙旗扬扬，和鸾雍雍，我皇戾止，颙卬斯容。玉帛煌煌，鼓钟锵锵，我皇渊塞，以将祀享。诸侯皇皇，大夫济济，我皇于穆，载宣经理。龙行云从，秋斯鸣蛩，亿万斯年，于乐辟雍。辟水洋洋，圣谟孔彰，臣佩德音，没世不忘。载拜稽首，请作颂辞，于以祈嘏，于以祝厘。祚我皇明，如日斯升，我皇攸宁，百千万龄。"}