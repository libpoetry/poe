{"id":"1223389","title":"度吕梁洪","dynasty":"元","author":"贡奎","text":"朝发下邳山，黄流溯迢遥。吕梁开险关，悬河倾奔号。南通广越疆，琛贡来千艘。连樯驻其下，祈赛声啁嘈。冈环岸势侧，庙奠岩阴高。横滩绝东注，乱石不可篙。嶙峋布戈戟，屈曲蟠虬蛟。湍飞稍旁激，盘涡散惊涛。修缆危一线，千钧泛鸿毛。凌虚独凝睇，屹若登云霄。寒云暗腥蛰，落日摇金鳌。我老才气薄，搜吟愧前豪。神京望何极，轻帆竞群飘。"}