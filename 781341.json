{"id":"781341","title":"福州迎春歌","dynasty":"清","author":"钱澄之","text":"福州腊月天气佳，迎春看春人如花。福州女儿好颜色，皎若朝雪衬轻霞。宛转蛾眉楼上出，回身却用珠帘遮。街头小儿喧笙鼓，锦棚对对倡家女。珠衫宝髻百样装，尽按梨园歌曲谱。逾梁出卷观者多，却扇亭亭娇不语。此日梅花满地飞，此时柳色弄春晖。公子停鞭牵玉勒，佳人对镜换罗衣。罗衣袅袅细腰身，令人却忆白门春。白门春在长乾里，钿阁青楼夹道起。侯家珠翠半天中，外戚帘栊香雾里。三条九陌车骑纷，人影花光何处是！杨柳溪边岁岁新，射雕今已遍城闉。秋千院下穹庐帐，蹴鞠场飞铁马尘。可怜日暮吹笳动，风杂鸦声愁杀人！"}