{"id":"1082522","title":"开壁置窗命曰远轩 其三","dynasty":"宋","author":"陈与义","text":"我昨在衡山，伤心衢路侧。岂知得此地，一坐数千息。易安生痛定，过美出饥迫。誓言如齐侯，常戒在莒厄。要将万里身，独面九年壁。如何不己奈，开窗玩霏碧。招呼面前山，浮翠落衾席。一笑等儿戏，都忘雪侵帻。人生何不娱，今夕定何夕。向来万顷胸，馀地吞七泽。念此亦细事，未遽瑕生璧。聊使山中人，永记山下客。"}