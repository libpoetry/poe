{"id":"983962","title":"二月上浣会制司幕属和孟诚之制参韵","dynasty":"宋","author":"袁说友","text":"三刀入梦乡，远作益州镇。空怀十驾念，那复一篑进。心劳政自拙，愧彼东郊尹。得人盛乌幕，澹台不由径。竞效有用学，一扫虚名徇。雍容三语掾，文润相涵映。一樽聚群彦，坐乏黄封印。开怀纵清酌，词锋凛豪隽。春花自开落，醒醉百念静。谈笑吐胸臆，宁较名与分。矧兹宾客贤，讼过便退听。吾侪东与西，邂逅喜滋甚。惜也民菜色，旦旦急荒政。及兹雨膏麦，觞咏是招聘。我方道州考，盍抗归老论。早上竹笮船，故园松菊盛。"}