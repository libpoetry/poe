{"id":"664745","title":"伤轵","dynasty":"明","author":"康海","text":"吾宗有孙子，玉质光嶙峋。总好纸墨事，敏捷如有神。温克过诸父，私为予所珍。缉学绿野忘寒暑，奋志直欲追先民。大美不竟乃夭折，使我痛哭闻者辛。汝死不复作，我哀谁可陈。少年弱冠随鬼录，爷娘兄弟哭声直上干清旻。埋玉于土几时出，荒郊日落惟孤坟。孤坟三尺生秋草，愁杀东西南北人。"}