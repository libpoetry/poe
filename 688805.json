{"id":"688805","title":"送张启昭","dynasty":"明","author":"何乔新","text":"劝讲文华沐宠优，欲将直道赞皇猷。金人何用三缄口，铁汉从教一斫头。台谏交章良可笑，儒绅咋舌亦堪羞。圣恩眷注元无替，肯使南都久滞留。乡邦交谊最相亲，忍向离筵劝酒频。抗疏但求禆圣治，论思端不忝词臣。自怜石介非狂士，任诋西山是小人。暂别銮坡非远谪，莫将辞赋吊灵均。"}