{"id":"687544","title":"送侯少府词三章 东郭行春","dynasty":"明","author":"孙承恩","text":"春阳兮载晴。揽余辔兮郊坰。纷髦齯兮欢迎。羌鸡犬兮弗震惊。褰帏兮远览。何极目兮多感。闾阎寂寥兮野荒芜。莫克赈汝兮将奈何。有亭兮翼然。弭余节兮停骖。讯父老兮疾苦。汝疾苦兮余诉。政曷为兮康汝。殚余力兮汝处。致汝兮乐生。庶余心兮以宁。有屋兮棠溪之滨。侯至止兮兹莅我氏，望棠阴兮戴侯仁。侯令去兮弗可留。望棠阴兮我民忧。侯兹陟兮羁上国。怀我侯兮再歌召伯。"}