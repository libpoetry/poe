{"id":"948982","title":"合宫歌","dynasty":"宋","author":"周必大","text":"圣明朝，旷典乘秋举。大飨本仁祖。九室八牖四户。敕躬齐戒格堪舆。盛牲实俎。并侑总稽古。玉露乍肃天宇。冰轮下照金铺。燎烟嘘呼。郁尊香，云门舞。仿佛翔坐，灵心咸嘉娱。众星俞美，光属照熉珠。清晓御丹凤，湛恩遍浃率溥。欢声雷动岳镇呼。徐命法驾，万骑花盈路。献胙慈极，寿同箕翼，事超唐虞。看平燕云，从此兴文偃武。待重会诸侯，依旧东都。"}