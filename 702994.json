{"id":"702994","title":"雪湖过山庄仍用前韵奉酬三首","dynasty":"明","author":"谢迁","text":"幻境真同夜壑船，与君相对且高眠。有时唱和閒消日，无意行藏直任天。山下草堂惭绿野，云间松鹤讶青田。蹇驴轻策湖南路，人识寻诗孟浩然。林阁湖亭载酒船，画图须出李龙眠。棋方禦敌输安石，诗不求工慕乐天。香露泻荷侵绿水，煖烟生玉霭蓝田。地当偏处心逾远，午睡醒时正阒然。豪来时复棹?船，茶臼无声隐几眠。风入疏松清彻晓，雨深丰草碧连天。五千卷在聊撑腹，三百廛空漫力田。却忆班生独何事，远将文字勒燕然。"}