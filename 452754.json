{"id":"452754","title":"猪坚强歌","dynasty":"当代","author":"汪梦川","text":"丁巳西川陷，百里成丘墟。造物恣生杀，人皆釜底鱼。乃有黑面郎，一身久负隅。四旬不得出，颇减膏与腴。支离残壁下，安然称劫馀。此果何祥瑞，报章争大书。赐名曰坚强，赐食有米蔬。备舍博物馆，备员为洗梳。医疗兼保险，孤寡羡不如。逍遥养天年，傲视东邻屠。颂祷高身价，俨然汗血驹。关心惟一事：髀肉增生无。我闻先称奇，再叹继以吁：天地仁不足，圣朝恩颇殊。厩焚安问马，地动乃尊猪。煌煌文物所，翻作畜牲居。此境圣人难梦见，笑尔区区一腐儒！"}