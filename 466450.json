{"id":"466450","title":"蝶恋花二首","dynasty":"当代","author":"卢青山","text":"酒里迎欢醒又送，百计逃情，到底为情弄。明月依窗枝影动，披衣踯躅霜寒踵。夜夜深怀祈与共，费尽兰笺，赚得锥心痛。渐悔邀人求太重，而今只欲邀魂梦。忽忽辞人如旧岁，一别惊驰，万马追难逮。曲折心怀千万起，欢歌未尽悲歌继。与世沉浮为梦系，偶尔回思，毕竟何滋味。路北路南谁有计，人生只在徘徊里。"}