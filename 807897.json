{"id":"807897","title":"贺新郎  丙辰九日","dynasty":"清","author":"陈维崧","text":"废堞经秋坏。削巉岩、下临绝涧，奔浑澎湃。俛仰浮生身世感，满眼黄榆紫塞。笑一碧、关河无赖。多事刘郎题糕客，便彭城、戏马皆安在。贤豪迹，总稊稗。横刀舞槊平生快。却胡为、丹阳男子，迩来殊惫。细把茱萸簪破帽，何限楼船下濑。历历在、阑干之外。粗饭浊醪吾事毕，傍东篱、且了黄花债。今古恨，漫兴嘅。"}