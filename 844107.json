{"id":"844107","title":"咏史十二首 前汉","dynasty":"清末民国初","author":"陈肇兴","text":"自从封建废秦皇，草泽膺图国祚长。一代安危关外戚，几回反侧动诸王。民风近古犹淳厚，大道从兹半渺茫。幸有江都诸辈出，祗今人说汉文章。东京儒雅古来无，拜老临雍礼数殊。稽古几人誇硕傅，横经此日有囚奴。椒房宠尽阉官盛，太学才多国势孤。一事可怜汉明帝，千秋遗患是浮图。群雄芟尽鼎终分，百战河山感慨存。济世有材怜管、乐，生儿无命笑曹、孙。征诛远扫官家局，揖让初开篡窃门。刘禅长年丕、亮促，此中天意总难论。吴、蜀平来魏祚移，乾坤才合又分离。羊车十里宫人泪，蛙鼓数声帝子悲。名士清谈空复尔，诸王搆怨欲何为？伤心一片中原土，付与羌胡竟不支！平阳一去感青衣，太息河山举目非。南渡君臣㫿对泣，东山士女故相依。机云幂下无禽泪，王谢堂前有燕飞。我爱陶公真旷达，黄花开处便来归。五龙如虎斗方酣，胜负兵家已共参。百战河山归代北，六朝金粉艳江南。临轩有例开齐、宋，亡国无端误释、聃。莫道金陵王气尽，隋宫芳草亦毵毵。新林一战破平湖，南北全收入版图。灵感有书成内史，太平无策报吾儒。千金枉自遗杨素，一死方知误独孤。毕竟宇文除莫尽，他年留患在江都。不死何曾有药丸，唐家终始误金丹。河山割裂归方镇，妇寺平分揽大权。占得诗名高万古，传来军制仿三单。祗今七德馀歌舞，想见前皇创业难。频年杀伐战尘嚣，得国如棋劫未消。长乐中书更十主，世家降表历三朝。犹馀岁月遵唐朔，还割河山赂大辽。永弃幽、并州十六，中原终古恨迢遥。一著黄袍竟释戈，宋家杯酒奠山河。培成绝学千秋盛，养就人材两榜多。南渡偏安缘积弱，北边失策在连和。由来礼义维持久，易世犹传正气歌。清宁宫殿傍烟霞，直取穹庐作帝家。别具神威临异域，不教正统擅中华。船通日本千帆远，地拓天南万里赊。肠断年年轻北狩，紫台一去使人嗟。一编祖训笃宗盟，开国鸿谟集大成。谁料室戈操叔父，顿教锻鍊到公卿。交深洛、蜀东林党，祸烈汉、唐北寺兵。赖有殉亡诸气节，至今廉立激苍生。"}