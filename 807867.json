{"id":"807867","title":"贺新郎  蔡九霞招饮同云间沈友圣赋六用前韵","dynasty":"清","author":"陈维崧","text":"石腹空而罅。斗巑岏、斜欹压笋，龙孙几鲊。屋后松杉都作势，黛色涛声喷射。且与客、提壶其下。慷慨摄衣升上坐，夜苍茫、说剑空堂怕。衣露肘，诗瓢挂。忠襄碧血高原洒。誓三光、骑箕裹革，丹青图画。抵几奋髯谈往事，恨杀乾坤铜马。将如此、金瓯碎打。且向蔡经家烂醉，只今宵、背痒谁搔者。天可幕，地为藉。"}