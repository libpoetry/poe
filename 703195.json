{"id":"703195","title":"塞上曲","dynasty":"明","author":"谢榛","text":"秋生关塞晓霜飞，日上辕门探骑归。百战将军惊白发，不知凋敝几征衣。旌旗荡野塞云开，金鼓连天朔雁回。落日半山追黠虏，弯弓直过李陵台。飞将龙沙逐虏还，夜驱驼马入燕关。城头残月谁横笛，吹落梅花雪满山。暮云黯澹压边楼，雪满黄河冻不流。野烧连山胡马绝，何人月下唱《凉州》。"}