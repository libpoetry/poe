{"id":"428321","title":"念奴娇 每岁除日午后偕程子颂嘉游惠山登云起楼酌酒品茗习以为常，今程子卧病已逾三年，余则于客中过却，乙亥正月独游惠山归谱此解并作登楼别岁图以似颂嘉病榻卧游","dynasty":"近现代","author":"胡汀鹭","text":"西郊晴日，喜山眠、初醒偷闲时候。休问梅花开也未，且醉尊中浊酒。索债有人，追欢在我，清福能消受。鼓声爆竹，阑干云外依久。驹隙瞬过三年，同游旧侣，病卧文园瘦。自恨天涯常作客，漂泊饥未驱走。梦杳难寻，欢谁可拾，风景全非旧。嗒然归去，酒痕无复盈袖。"}