{"id":"690274","title":"黄塘道中遇高三峰侍御话旧兼赠复命之行","dynasty":"明","author":"张诩","text":"如此高才属妙龄，天教岭海救生灵。先声久矣摇山岳，藻鉴空然别渭泾。若水清风留郡志，李膺真节著朝廷。匆匆不尽平生意，一去孤舟杳八溟。胶漆斯文此地逢，苍崖之后又三峰。百年洒泪河梁别，一旦知心管鲍同。淅淅秋风双短鬓，悠悠江水一孤蓬。微茫后会知何日，尺牍频须托便鸿。"}