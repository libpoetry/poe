{"id":"909511","title":"水龙吟 其一 己酉寿广西丰宪","dynasty":"宋","author":"李曾伯","text":"几番南极星边，樽前常借南枝寿。今年好处，冰清汉节，与梅为友。老桧苍榕，婆娑环拱，影横香瘦。把草庭生意，蛮烟尽洗，都付与、风霜手。岭首小春时候。看明宵、桂轮圆又。此人此地，此花此月，宜诗宜酒。把绣归来，调羹金鼎，西湖春后。愿玉奴、岁与素娥不老，共人长久。"}