{"id":"74052","title":"木兰花慢·渺仙游倦迹","dynasty":"元代","author":"袁易","text":"渺仙游倦迹，乍玄圃，又苍梧。甚海阔天长，月梁有梦，雁足无书。泠然御风万里，喜□袍、还对紫霞裾。一自黄楼赋后，百年此乐应无。萧闲吾爱吾庐。花淡淡，竹疏疏。更岁晚生涯，薄田二顷，甘橘千株。诸君便须小住，比桑麻、杜曲我何如。不用南山射虎，相从濠上观鱼。"}