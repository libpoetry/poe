{"id":"684030","title":"辰玉应试留都赋此赠之兼赠孟孺","dynasty":"明","author":"王世贞","text":"欲识操觚业，为之无以为。熟若转丸蜣，专则抱卵鸡。灵台仅一寸，武火安所施。棘日垂没际，秋榜将放时。要须觅真我，勿述未波驰。一番煅炼过，大道将庶几。鹿鸣歌甫罢，红潮登脸色。十里卷珠帘，三衢缓金勒。勿起人我相，须藉恬澹力。徐卿子同好，翩翩厉风翼。今日双南金，他时契与稷。毋轻露宵光，世眼易为白。"}