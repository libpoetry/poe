{"id":"827978","title":"至邻圃视寄养菊花已出蓓蕾喜赋","dynasty":"清末近现代初","author":"陈曾寿","text":"京华几年居，所得是佳菊。九秋历三冬，闭门看不足。去年急鄂难，花开不及瞩。出门星在天，满地霜华肃。脱命息海隅，稍稍生事复。渡海移故根，残书共一束。灌养寄老圃，憔悴不盈掬。别畦何葳蕤，哀此一寸绿。旬月未经过，蓓蕾忽纷簇。彭泽招我魂，粲然秋在目。乃知一息存，生理绝可续。天乎一物慈，长得依草木。"}