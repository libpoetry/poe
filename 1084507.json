{"id":"1084507","title":"贫家连岁蚕荒今年尤甚，妻孥有号寒之患每欲以酒自宽酒恶竟不能醉拙于生事殊可笑也表弟万大年家蚕熟酒醇有足乐者因思旧诗有剩栽桑柘教妻蚕句遂和以寄之","dynasty":"宋","author":"王十朋","text":"年踰四十尚何堪，愈老生涯愈不谙。何以代耕犹未仕，初无可乐误为男。号寒儿讶桑条沃，饮酒宾嫌蜜汁甘。堪羡通家万公子，细君善酿更能蚕。"}