{"id":"812608","title":"同年生馀杭邵蕙西乞假归省，濒行索诗，得五律四章","dynasty":"清","author":"何栻","text":"同是天涯客，君归我不归。睽离三载久，落拓一官微。禁籞随班入，家山与梦违。秋风吹祖帐，握手更依依。北来陪鲤对，南望念乌慈。乞米贫何补，离家梦不知。愁多惟有酒，兴尽却无诗。寸草心常在，成名重系思。当年誇秘阁，今日薄閒曹。羡尔曾鳌顶，嗤予亦凤毛。头衔先粉署，骨相称宫袍。各有淩云气，登天敢畏高。客路三千外，亲年六十馀。有家归不得，相送意何如。视草辞华省，看花奉板舆。嵇生莫疏懒，时事正相于。"}