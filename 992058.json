{"id":"992058","title":"次韵和韩持国京师雪","dynasty":"宋","author":"梅尧臣","text":"寒威无远近，素色混高低。玉路平何广，天形浩莫倪。压阶宁辨玉，封谷不须泥。殄厉非乖候，资农必慰黎。大输中府帛，杂有上公圭。星弁交光众，珠旒动影迷。淩波妃度洛，销鼎士烹齐。工镂樽奇兽，鲜妆印女奚。帘开白羽扇，桥跨半轮霓。走吠生氂犬，奸埋缩壳蠵。力狂墀下马，声噤树头鸡。团缀花争发，燖庖羜已刲。猎人初逐迹，饥鸟未辞栖。冻酒谁能贳，危楼不厌跻。狐冰疑在耳，狸玉刻成蹄。可席纤腰舞，盈盘素手携。休传上林雁，曾系子卿题。愿逐周王骏，瑶池胜越溪。"}