{"id":"615330","title":"抵家 其一","dynasty":"明","author":"李孙宸","text":"行役非我意，驾言返故庐。故庐列隘巷，观者溢路衢。下马入堂前，夜已二更初。骨肉次相视，涕下沾衣袪。离家三四载，悠悠日以疏。今兹远来归，恍然寤寐馀。阿弟具酒浆，鸡黍出中厨。语多卒莫陈，但慰行路劬。饮中语阿儿，汝知汝父无。汝欢汝父归，汝父父何徂。语罢益涕零，满堂尽欷歔。"}