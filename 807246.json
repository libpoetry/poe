{"id":"807246","title":"满江红  过京口复用前韵二首 其一","dynasty":"清","author":"陈维崧","text":"剩垒残崖，有多少、英雄经此。也则为、风吹浪打，趱成如是。北顾髻鬟晴欲笑，南朝君相生同寄。叹齐梁、一片好江山，都非矣。茶沸乳，帘泉旨。枫绣瘿，酡颜紫。倘鹤猿招我，欣然曰唯。夔纵怜蚿何所益，信偏伍哙徒增耻。踞篷舱、吹火骋雄谈，臧三耳。"}