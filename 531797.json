{"id":"531797","title":"陵祀纪行与姚维东殿撰","dynasty":"明","author":"黄佐","text":"衔命承明庐，明发戒徒御。逝将谒陵寝，川原莽驰骛。浮阳映边堠，丰草被广路。英寮谐所欢，联镳叙情素。轻雷喧薄阴，燕山霭然莫。前驱抗双旌，泮水导吾步。息嚣谢人役，抚胜得天遇。矞云吐金波，圆景在高树。阴晴无定端，聚合良可悟。与子永今夕，愿言丽金雘。"}