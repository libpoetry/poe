{"id":"1117057","title":"次韵子瞻与安节夜坐三首","dynasty":"宋","author":"苏辙","text":"前山积雪暮峥嵘，燕坐微闻落瓦声。共对一尊通夜语，相看万里故乡情。信归岭上寒梅远，恨极江南春草生。明日青铜添白发，且须醉睡倒灯檠。少年高论苦峥嵘，老学寒蝉不复声。目断家山空记路，手披禅册渐忘情。功名久已知前错，婚嫁犹须毕此生。家世读书难便废，漫留案上铁灯檠。谪官似我无归计，落第怜渠有屈声。握手天涯同一笑，倚门岁晚不胜情。黄冈俯仰成陈迹，白首蹉跎畏后生。归去且安南巷乐，莫看歌舞醉长檠。"}