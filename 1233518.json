{"id":"1233518","title":"题张清夫心远堂","dynasty":"元","author":"黄溍","text":"吾闻古来贤达士，不择山林与朝市。百年尘瓮两醯鸡，鹏鴳逍遥俱可尔。夫君平生潇洒意，俯睨轩裳犹敝屣。翩然一舸鲈鱼乡，归来不待秋风起。忘言兀兀坐终日，天地古今齐一指。但见山高湖水深，青螺荡漾银杯里。柴桑之人去我久，风味何妨略相似。神交冥寞云海长，目送归鸿眇千里。"}