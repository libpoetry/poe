{"id":"1127851","title":"题陈倅升卿芝草图二首","dynasty":"宋","author":"曾协","text":"别驾阴功草木知，一朝变化出神奇。乍惊蓂荚还同长，更羡卿云向下垂。文笔分明传异状，画图次第记当时。嘉祥创见轻千古，信宿曾看十样芝。高义从来盖里闾，枌榆社底得新居。萱堂秀骨松难老，兰砌清才玉不如。天产宝芝彰瑞应，地灵妙相纪生初。定知继展调元手，不负平生万卷书。"}