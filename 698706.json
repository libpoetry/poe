{"id":"698706","title":"越溪春 送吴少参希盂乃尊院使公还毗陵","dynasty":"明","author":"夏言","text":"阳谷仙翁沧海客，踪迹满天涯。御榻当年曾入梦，赐袍带、名动京华。白首辞官，青云有子，拂袖还家。天风吹上星槎。春日别烟霞。金尊银烛长安夕，玉堂里、坐对檐花。我欲买田阳羡，与翁同炼丹砂。紫袍金带归来早，高卧旧江乡。羡汝东溪溪水上，风烟好、乔木苍苍。隔断红尘，坐移白日，一曲沧浪。长安数载相望。秋日送归航。我欲留君君不住，故园远、乡话偏长。无限青山怀抱，空惭白首岩廊。"}