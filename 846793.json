{"id":"846793","title":"瑞鹤仙 寿王侍郎九月廿七","dynasty":"宋","author":"无名氏","text":"过重阳三九。正日行析木，方移旦柳。天公爱黔首。念整顿乾坤，须还大手。蚌珠才剖。玉麒麟、世间希有。想当年，玉燕投怀，瑞气应冲牛斗。非偶。节逢庆会，华渚虹流，北枢电绕。明良须偶。盈月第、分前后。念元鸟生商，嵩神孕甫，两听管弦新奏。愿年年，主圣臣贤，与天长久。"}