{"id":"367","title":"门有车马客","dynasty":"唐代","author":"虞世南","text":"陈遵重交结，田蚡擅豪华。曲台临上路，高轩抵狭斜。赭汗千金马，绣轴五香车。白鹤随飞盖，朱鹭入鸣笳。夏莲开剑水，春桃发绶花。高谈辩飞兔，摛藻握灵蛇。逢恩出毛羽，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。"}