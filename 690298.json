{"id":"690298","title":"和陶饮酒十首","dynasty":"明","author":"张诩","text":"惊鱼乐深逝，倦鸟厌高飞。独人不如之，可不为之悲。失路陷荆棘，日暮还依依。家乡隔山海，飘泊将焉归。岁月不我与，两鬓倏已衰。少壮不自力，老去愿皆违。山居复何事，卧听松涛喧。先人有敝庐，亦在涧东偏。高榜出层云，正对罗浮山。罗浮去虽远，神往复神还。时逢采药人，箕踞松下言。有客远方来，值此秋菊开。貌古韵更古，人物疑无怀。与我说竟日，意合无少乖。我因问动止，略述渠所栖。闻言惊叹久，隔此如云泥。我有龙唇琴，愿公为调谐。弹罢各一杯，宾主花间迷。再拜再问公，兹去何时回。海天碧万里，三山落中隅。云水隔千里，欲进无一涂。扁舟不可泛，高车不可驱。中有一仙翁，寿可千岁馀。还入松脂林，结此丹霞居。取我一斗酒，对花斟酌之。人生如转烛，为乐当及时。不见古之人，念兹而在兹。行藏各有分，奚为自怀疑。从今至老死，冰霜善自持。清流多乱石，白云满青山。山中敛膝坐，竟日无一言。醉来已失我，闲极忽忘年。述以五字谣，取适非取传。大道自圆活，无情生有情。四大且无我，何况世间名。颓然秋菊下，把酒笑浮生。醉来枕片石，宠辱了不惊。茫茫宇宙内，无成还有成。此道没人我，那知非与是。应物如悬鉴，妍丑自毁誉。孳孳秉智炬，正坐多事尔。愿君取吾言，吾言良不绮。壮年出从事，携书逐群英。宇宙自本体，于世谁无情。但愧天机浅，逢人辄披倾。匪烦则伤诞，何异秋虫鸣。长歌归鹿门，采药终吾生。海滨有一士，矫矫云鹤姿。独来还独往，高拄一藤枝。或时入廛市，与众无少奇。或时就上方，嗒然无所为。生死且无与，名利顾可羁。"}