{"id":"1051717","title":"答蜀公谢寄酒","dynasty":"宋","author":"彭汝砺","text":"彼酒孰为之，湛然若天成。为之非草草，纤悉中度程。其香匹幽兰，色不减琼英。采采白菊花，亦酌潭水清。潭水取之源，择菊废枝茎。我将飨明神，乃独以其精。千里驰寄公，非将解公酲。祝公百年寿，多益不为盈。想公初饮时，瑩彻颜微赪。幽吟倚岩石，缓步睨层城。爰闻在阴鹤，载叹出谷莺。我闻至人心，万物莫足撄。存亡漫忧喜，泛然若无情。此理公得之，奚藉醪醴并。"}