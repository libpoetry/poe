{"id":"1001054","title":"六月十四日大雨连朝","dynasty":"宋","author":"曾几","text":"黄金北斗高，何似六月雨。举头看云霄，此秘初未睹。今晨沛然下，其势莫能禦。既蠲人郁陶，又长我禾黍。谁言为郡乐，病不对樽俎。似为神所怜，用是娱悦汝。缁黄諠讽诵，巫觋乱呼舞。惠然从风来，兹事一不举。临民多秕政，何道致如许。稽首谢皇天，倾心奉明主。"}