{"id":"612503","title":"文学孙燕诒招同卜董王三孝廉集木末亭酒酣吊古俄而雨至分得豪字十八韵","dynasty":"明","author":"邓云霄","text":"胜地成文会，张筵集酒豪。虚亭悬木末，峻槛隔尘嚣。云浥芳尊冷，风缠法曲高。官閒堪蹑屐，性懒惯持螯。天阔江如带，郊平树似毛。山川相映发，城郭自周遭。锁断三山浪，宫残六代蒿。荒台曾下凤，古渡尚名桃。钟阜园陵迥，秦淮王气韬。龙髯留玉剑，殿角现金鳌。往事同流水，微名笑一毫。鲍江嗟寂寞，王谢亦萧骚。作手看前辈，词坛属我曹。登坛严部伍，贾勇负鞬櫜。大啸奔雷吼，挥杯急雨号。楼台疑结蜃，几席忽翻涛。且挟丹虹饮，还骑黑蜧翱。回头问尘世，何事日劳劳？"}