{"id":"1095400","title":"钱竹岩之官清远","dynasty":"宋","author":"释居简","text":"帆挂之清远，潮来驾浊流。火云方振虐，仙舄自生秋。拔宅虽浮汎，逢山得款留。一夔携骥子，几度访羊裘。景尽孤台胜，题分庾岭幽。风餐愁欸乃，水宿贯钩辀。文采休藏豹，诗盟莫冷鸥。神明毋自鄙，蛮瘴不胜瘳。单父鸣弦外，巴东野水头。鼎钟馀事业，一德配灵脩。"}