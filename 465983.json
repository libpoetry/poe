{"id":"465983","title":"死神的24Hrs","dynasty":"当代","author":"添雪斋","text":"暮云叩高城，光粒渐芜漫。色块割几何，构图某人畔。斑斓界其面，神情不可判。绚明若天使，沉暗如撒旦。身后持巨镰，墨影奔雷焕。忽去无行迹，人潮聚复散。万象皆镜像，夜风已垂幔。远空即大野，繁星沸如水。穷夜聚洪流，衍生一玄沚。新世临彼岸，倒映恍旧世。沿岸彳亍者，迷路无终止。近时若聚卵，远时散蟹子。身影委黴菌，眸光白于纸。情感已离席，上帝亦垂死。夜息伏巨兽，大城章夔纹。灰霾启深窟，列阵拥魔军。战鼓布神谕，脉动声泯棼。寂寞一少年，其血正殷殷。趋赴十字路，燔祭与熯焚。焚灯似叠浪，越轨浸楼群。冰封朝阳底，橙紫玫瑰云。商风炼槁叶，万魂色渥丹。长衢界十字，天火浴高坛。行者身为炬，观者市于馒。焰举正可舞，馀酣复馀欢。溢炎若洪漭，何日没冰峦。峦上龛神像，下列水晶棺。假面并重甲，不死待谁剸。荒原有雷雨，长鞭旧灵魂。季世燎劫火，万死出本真。待某年月日，苔衣镂骨茵。幻生白蛾飞，光影化星辰。馀烬有奇花，花名曰常春。重构入伊甸，黄昏逢何人。遍摘青蘋果，馈之于死神。"}