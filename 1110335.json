{"id":"1110335","title":"和陈及之","dynasty":"宋","author":"孙应时","text":"不妨客子归路滑，且喜雨来天破悭。剑南剑北好颜色，吾徒心事略相关。诗无彫刻未为癖，战胜纷华聊自肥。万里归期劳梦想，百年世事几从违。蟠龙山头行且歌，嘉陵江上重相过。人生知音不易得，举似诸人委悉么。江头风雨暗行李，习气难洗儒生酸。更欲从君细商略，不道挥斤愁鼻端。吾非斯人谁与群，覆手翻手知交情。天南海北有离合，此生此意无寒盟。"}