{"id":"400310","title":"印度大榕树歌，用东坡竹枝歌韵","dynasty":"民国末当代初","author":"饶宗颐","text":"天长日久蓬莱深，千枝抟聚竟成岑。苍龙万千化为一，人间几见老榕林。游丝垂地连渠碧，丝化为根干复及。如是缘搏还相生，真宰已惊鬼神泣。观者如山城可阗，柯叶葰茂蔽平原。咄哉树王何功德，种得魁梧五百年。参天何止二千尺，干空虫鸟时出入。鳞鲐相籍著因缘，旃檀呈力见刚直。自本自根思化人，无花洞古不知秦。广荫数州庇交丧，真智凭谁转觉轮。秋深微闻蝉声咽，我独婆娑赏秀折。迎风不用伤飘零，无家懒复赋弹铗。高陵深谷识盈虚，风雨如晦龙相呼。此物终违匠氏顾，佳色分留与老夫。后凋松柏亦多事，蒙庄山木休流涕。寄身好在无何乡，并生原不分天地。业风识浪流转多，过眼山丘已巍峨。孰知此树谢夭伐，植根万古伴樵歌。"}