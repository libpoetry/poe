{"id":"882282","title":"木兰花慢 其二 重午","dynasty":"宋","author":"吕渭老","text":"对修篁万个，更疏雨、洗琅玕。望燕外晴丝，鸥边水叶，胡蝶成团。榴红劝人把酒，泛菖蒲、对客不成欢。金缕新番彩索，始知今岁衣宽。年年。此日青楼，花缺处、倚阑干。记小扇清歌，蛮笺妙墨，不觉更残。可怜旧游似梦，向人人、未减一枝兰。纵有千金莫惜，大家沈醉花间。"}