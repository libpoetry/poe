{"id":"237540","title":"峡州程彦彪签判赋桃花读之良有佳致嗣韵敬呈","dynasty":"宋代","author":"阳枋","text":"群芳发天机，妍媸太纷竞。秋菊繁有从，色以黄为正。渊明具卓越识，主一无多柄。日锄三径荒，取友霜松劲。后人悦纷华，逐物情其性。不见黄居中，方隅靡从令。绿衣尊间色，心忧切吟咏。陶菊抱幽姿，汉文绝游泳。红紫杂赋形，变化理难竟。妖娆妒端庄，超乘夸捷迳。黄花秋露中，心与晚色净。品类富脂铅，盛服妆亦靓。佛头诧奇装，桃花卑异姓。殿荷呼是兄，先梅可称孟。就中甘作君，今古有同敬，伊其标上药，隐居重题评。汲泉撷芬英。神功治未病。味真乏佳色，苦坐芳筵屏。轻身引华年，蓍龟堪鉴镜。独立傲秋霜，高风谁景行。嘉哉夷齐贤，不仕西周盛。解约紫茱君，梗桧延福庆。登高睨八荒，期活苍生命。君家瓮头春，胚晖归酒圣。"}