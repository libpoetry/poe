{"id":"467334","title":"浣溪沙七首","dynasty":"当代","author":"陈振家","text":"百嶂沉沉日璧奔，穷山穷水寄纤根。猿魈合唱一灯昏。璞玉等闲埋远壑，芝麻何处唤开门。朱颜暗换海南村。天上填填一阵雷，扶摇羊角卷微埃。无边豆蔻倚云栽。夸父如痴追日去，愚公执意掘山来。圣人心事总难猜。潮灶呛烟焚湿薪，疗饥恋命笑微身。春花带雨落荒榛。骐骥苦于千里累，鹪鹩似得一枝亲。草芽坡上又偷新。未必长沮似我同，面如败酱首如蓬。破衫垢绔笑春风。断续溪声深壑里，依稀月色万山中。夜魂老梦怪哉虫。天地茫茫泛客槎，此心安处便为家。漫将吟句醉生涯。万簇远山收晚照，一轮残日正烧霞。林蹊悄悄落闲花。雀足斑斑印灶尘，无人幽谷鼠禽亲。深钟渠辈不嫌贫。半生未负观山眼，十载空余乞米身。两间一个草莱人。天不用才顽慧均，草根花片逐风尘。波澜不定寄萍身。终日愧叨香积饭，数年欲化岭头榛。苍山莽莽石嶙嶙。"}