{"id":"810354","title":"登龙山顶望太湖七十二峰歌","dynasty":"清","author":"秦燮","text":"陟山不陟昆仑巅，胸襟眼界仍拘牵。观水不观沧海外，管窥莫测乾坤大。生长湖边数十秋，眼前胜境未穷搜。春来忽发登临兴，振策龙峰最上头。老去犹夸健腰脚，努力抠衣扳峻崿。岩岫参差千仞高，石门谽谺五丁凿。吟肩高耸立崔嵬，万顷湖光一镜开。七十二峰供指顾，帆樯络绎凫飞来。怒涛浴日蛟龙舞，雾髻烟鬟忽吞吐。我生此境得未曾，不禁惊呼拍双股。倏然云气迷长空，雷声隐隐起谾豅。生怕狂风故作恶，挟我飞向汪洋中。寺中老僧特超俗，有徒侍侧清如鹄。殷勤挽我到云房，山花红润藤萝绿。僧挥麈尾说行踪，五岳四渎罗心胸。自怜衰朽抛游杖，卓锡三年住九龙。闻言不觉掀髯笑，选胜探奇皆入妙。名缰束缚空守株，悔不相随一凭眺。我当更持三月粮，直渡东海窥扶桑。蓬壶方杖恣登览，俯视尘世徒茫茫。"}