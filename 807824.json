{"id":"807824","title":"贺新郎  秋日行西苑仍用前韵","dynasty":"清","author":"陈维崧","text":"太液秋鲸攫。红蓼底、龙舟凤艒，沿流依托。记得横汾雄汉武，月夜波心殿脚。又玉管、金箫间作。十二云房都已闭，只将军、绦犬誇平朔。何处觅，秋千索。行人斜过梳妆阁。入耳有、菱歌雁阵，泠泠酬酢。自惜书生难得见，天上桂丛兰薄。单一派、秋荷零落。且拉车前驺卒饮，对西风、莫叹今非昨。依稀奏，还宫乐。"}