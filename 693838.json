{"id":"693838","title":"送帅从龙邑丞擢判睢州丞先膳部公献平西夏颂于神庙得旨录送史馆","dynasty":"明","author":"陈子壮","text":"混迹风流地，清心政事堂。仙才多薄宦，家学自名郎。副墨邀浮峤，张琴答桂阳。南中行略遍，高步信游梁。先朝传献颂，今日喜闻诗。陶谢无兼体，邹枚又一时。园添新雪色，人有暮云思。残废龙门业，劳君枉见推。"}