{"id":"578712","title":"蓬莱春晓歌","dynasty":"明","author":"王克义","text":"碧云初散扶桑树，六龙已驾羲和驭。海上神山晓色分，琪花瑶草湿香雾。双双彩凤栖梧桐，嗈嗈相应朝阳东。四海苍生尽苏息，万国如在春风中。忆得当年来上国，棘围鏖战文场屋。琼林宴罢醉扶归，不让当时步瀛客。厥来出宰十八年，于今捧诏还朝天。上林春色正明媚，百花灿烂争芳妍。自喜生逢尧舜世，愧乏涓埃酬圣帝。吟咏非才丹泪垂，强作狂歌歌舜治。"}