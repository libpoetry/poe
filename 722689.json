{"id":"722689","title":"清平乐  题壁","dynasty":"明末清初","author":"曹溶","text":"云屏十二，仙客曾同醉。草没建炎碑上字，岁月凭谁语。腊痕水出平堤，鵁鶄只检花栖。抖擞喉间秀句，雪斜犹倚楼西。铜驼巷陌，较逊吴天碧。乳燕未来香寂寂，王粲成闲客。鬓丝新点春霜，佛楼冷尽行装。少许麴生风味，费他一夜回肠。偶来津馆，望里冰花满。月白梦回鸡不管，只觉铜壶缓。云芽细煮孤铛，蓬山隔了层城。任说铁肠难挽，泪痕还到银筝。"}