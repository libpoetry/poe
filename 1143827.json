{"id":"1143827","title":"送紫阳赵山长治台叟三首","dynasty":"宋末元初","author":"方回","text":"昭代英髦盛，文儒气数还。天明黄道日，地重紫阳山。斗食三年内，孤灯午夜间。晦翁元不死，钻仰定睎颜。山好邻书塾，溪翁割钓矶。许时为客久，长是送人归。子去青衿喜，吾衰白发稀。会须桐荫底，酬唱羽觞飞。昔年初弱冠，丙午创书堂。四海仰朱子，万山环紫阳。工夫谁久大，邃密要商量。旧日鹅湖语，端能子细详。"}