{"id":"696889","title":"海天吟阁二首","dynasty":"明","author":"施策","text":"负郭宏开水上楼，春深昼永足淹留。萝阴染碧连幽馆，柳色垂青绕细流。芳席有时来上客，闲情终日狎群鸥。桃源未必能逾此，高睡真同物外游。投绂归来掩故庐，避嚣又卜水云居。石坛致爽稐清梵，高塔凌空逼太虚。迹隐不嫌人境接，心闲自觉世情疏。相过尽日同欢笑，何事逃名学溺沮。"}