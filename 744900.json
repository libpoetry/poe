{"id":"744900","title":"观音碥","dynasty":"清","author":"汪仲洋","text":"瓮里嵌天光，四围是积铁。我从壁上行，盘空数十折。嵯岈千丈峰，突如云出穴。猿猱失攀援，鹰隼愁飞越。堂堂贾中丞，手持天上节。纵火烧砯崖，横腰凿一缺。怪石当人头，补天悬破裂。赪霞飞不去，丹嶂扪犹热。飞瀑溅石梁，浪花冻成雪。流为百丈潭，无风自澄彻。山回人亦转，划然风景别。岁晚行路难，吁嗟心兀兀。"}