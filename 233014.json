{"id":"233014","title":"东武·景公登牛山","dynasty":"宋代","author":"张舜民","text":"景公登牛山，俯阚临邑区。耕耘被广野，轩冕充脩衢。斗鸡走狗马，击筑吹笙竽。鱼盐来海岱，桑柘入青徐。饶乐曾无敌，弃背复何如。公乃叹而泣，顾谓诸大夫。安得千万年，长有此国都。大夫助公泣，献寿犹欷嘘。晏子敛袂笑，笑此君臣愚。世事如轮环，曾不借须臾。前此十数公，今已成丘墟。胡不长守此，乃与子孙居。始知富贵者，喜受庸人谀。岂独当时笑，后世亦揶揄。"}