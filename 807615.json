{"id":"807615","title":"氐州第一  鼠对","dynasty":"清","author":"陈维崧","text":"带月啼梁，乘夜发屋，戴头人立而语。顾谓主人，憎予太甚，芥蒂宁因细故。寠薮无长物，幸托坳堂沮洳。昔在仓中，李斯丞相，记曾相慕。今日深文何太苦。笑作事、乃公殊误。侠不屠龙，仙难控鹤，仅磔张汤鼠。安能久居郁郁，化青蝠、淩空飞去。古洞长松，有鼪鼯、是吾伴侣。"}