{"id":"1129014","title":"吾年","dynasty":"宋","author":"释文珦","text":"吾年未七十，颇觉渐昏耄。旧事尽遗忘，独馀山水好。天寒附叶火，尘埃满乌帽。客至欲逢迎，无奈筋力耗。君当恕衰翁，遮莫谓予傲。吾年易逾迈，感慨难具陈。齿发半缺秃，肌肤多不仁。屏迹于空山，几与木石邻。忆昔少年时，秉志将求伸。所交四方士，一一非常人。论文穷道要，日夕长相亲。逝者若流水，存者犹参辰。辗转空怀思，欲见终无因。新知弃玼贱，坐卧唯一身。馀生谅非久，当为灰与尘。存亡固可念，亦复徒伤神。于焉息吾虑，静然全天真。"}