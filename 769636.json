{"id":"769636","title":"贺新郎·与殷彦来","dynasty":"清","author":"陆震","text":"底事伤怀抱。忆当年、两家名父，论交最好。我始弱龄君壮盛，争说恢奇才调。定指日、翻飞天表。转眼高堂人去后，守遣编、竟以穷愁老。升沉事，谁能料。贱贫仆更何须道。算输君、才思什伯，敢辞潦倒。半世惯填红豆曲，久惹词场人笑。笑此技、从来绝小。何意先生痂嗜甚，每相逢、坚索囊中稿。只此是，焚馀草。"}