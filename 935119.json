{"id":"935119","title":"书怀示子遹","dynasty":"宋","author":"陆游","text":"平生山林几緉屐，何意随人戴朝帻。口言报国直妄耳，断简围坐晨至夕。道山堂东直庐冷，手种疏篁半窗碧。但虞风波起平地，岂有毫发能补益。成书朝奏暮请老，入耳幸免烦言啧。东望故山百馀里，父老欢忻来接迹。白羊绿酒争下担，长笛腰鼓纷如织。迢迢梅市过鲁墟，观者所至空巷陌。尔来呻吟又春尽，周视室中惟四壁。但令粝饭粗撑拄，犹胜朱门常踧踖。小儿助我理孤学，终岁伏几心如石。问看饮酒咏离骚，何似焚香对周易。"}