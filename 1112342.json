{"id":"1112342","title":"念衰二首","dynasty":"宋","author":"宋庠","text":"劲风吹北林，落叶舞南牖。岁序忽已高，峥嵘薄星斗。大化驱群物，始终迭相授。羲和亦何为，挟日但西走。少壮驰目前，衰颓蹑人后。星星两霜鬓，伴我老成丑。学道苦嗟晚，扪心更馀咎。兹意将奈何，投身就杯酒。衰容览青铜，寒光了无隐。照我颠上毛，星星罕馀鬒。持此将奈何，岁月屡遒尽。少壮罕闻道，下士乃为哂。操绠遽汲深，持矛复夸楯。任重力疾颠，涂穷计方窘。上孤明主恩，下违昔贤准。忧悔从中来，老至非无眹。尚忝麾守尊，居惭政条敏。孤心企寒柏，万境付朝菌。往失奚足追，来戒或堪引。明发丘壑情，予将治归轸。"}