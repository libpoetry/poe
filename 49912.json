{"id":"49912","title":"沈叔子解番刀为赠·知君本有吞胡气","dynasty":"明代","author":"徐渭","text":"知君本有吞胡气，太白正高秋不雨。白蛇五尺自西来，出匣不多飞欲去。佩此刀，向辽阳，土蛮畏死为君降。阏氏纵有菱花镜，断却蝤蛴那得妆。君如佩此向上谷，而翁之死人共哭。黄酋亦重忠义人，一见郎君悔南牧。河套云中尽虏庭，君如佩此去从军。不须血染锋边雪，但见旗褰马上云。看君眼大额广长，有如日月挂扶桑。君有宝刀君自佩，解刀赠我不相当。"}