{"id":"672477","title":"登黄榆岭","dynasty":"明","author":"王云凤","text":"厚坤忽拥太行脊，上倚青天才一尺。地凝馀滓荡水痕，我忆乾坤始开辟。谁镌万朵玉芙蓉，苍壁丹崖太古色。雄根西与昆崙连，爽气东堪泰岳敌。上有夭矫之寒松，下有碨磊之怪石。瀑布直下三千丈，长虹偃蹇明珠掷。万壑晴看云气流，六月时有冰花积。幽龙往往涧底眠，一泓不动玻瓈碧。层峦回岫咫尺间，恍惚龙行失南北。仰窥嵰崄心骨惊，俯瞰谽谺毛发立。马蹄局蹐不敢驰，耸耳长鸣如有识。左右应接且徐步，一一异态看殊斁。嗟我平生爱肥遁，利名不治烟霞癖。见此喜极颠倒吟，安得长风驾两腋。摩挲绝顶纵双眸，一睹方圆天地窄。砧岩欲讨幽人居，白鹤时见飞来只。何日买田耕紫烟，閒看云霞朝复夕。"}