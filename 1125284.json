{"id":"1125284","title":"奉和圣制上元","dynasty":"宋","author":"晏殊","text":"协风阳律应，满砌荚蓂新。绛阙罗千卫，华灯曜百轮。悠悠未央夜，粲粲彼都人。万宇今无外，登台共乐春。凤掖千门迥，金缸四照然。市阛通夜阙，歌肆与云连。叠鼓迷清漏，游车际晓天。泛膏仍洁祀，蚕麦伫登年。鹑火告中时，皇州盛若兹。九阳同化洽，万汇得春熙。楼月将收晚，歌云度欲迟。布和周海域，翾蠕遂收宜。"}