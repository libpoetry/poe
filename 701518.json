{"id":"701518","title":"腊月立春感怀次梁南皋韵三首","dynasty":"明","author":"黄佐","text":"岁晚春阳开淑景，海滨林薄振暄风。朱门杂沓笙歌里，皂帽逍遥水石中。南国暖回莺易至，北河冰结鹢难通。沉香亭上花应发，谁奏清平入汉宫。粤城歌吹晓纷纷，隐几萧条实饱闻。生菜又从年里见，彩花曾向御前分。有情北雁随迟日，无赖西郊自密云。最羡梁鸿诗律好，五噫何事怅离群。萱草淩寒先自生，皋禽掠暖复交鸣。百年未满秖须醉，万事逢新殊可惊。楚地雪霜当岭尽，粤台云物到春明。登临一笑人间世，犹有沧浪堪濯缨。"}