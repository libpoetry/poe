{"id":"756130","title":"有所思","dynasty":"清","author":"萧道管","text":"桔槔声里月如烟，危栏虚倚愁不眠。梦魂飞越路三千，碧云楼阁何处边。下有清影照㛹娟，亭亭隐约画廊前。此时幽怨鬓斜偏，紫霄鸾凤乘何缘。西风写韵传一篇，不然湖色西子妍。波纹滑笏如春笺，飘零风露共叩舷。云鬟香雾湿可怜，弃掷宝枕梦游仙。销歇锦瑟张鹍弦，胡为落叶听哀蝉。蘧蘧蝴蝶去不还，秋更一一年复年。"}