{"id":"1110222","title":"次石迪功韵","dynasty":"宋","author":"吕颐浩","text":"枫庭累岁玷朝班，老荷宸恩得退闲。枥马虺隤休入驭，陇禽衰倦合知还。莫辞敛迹归南亩，幸免移文向北山。恢复中原乖素愿，梦魂时得到乡关。丹丘无限好山川，叠翠峰峦插暝烟。郊外幽居三岁换，天边明月几回圆。野堂半隐慵攲枕，健笔题诗思涌泉。小圃剩开桃李径，飞觞同醉待来年。"}