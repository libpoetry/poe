{"id":"768204","title":"定风波 周鸥塘种水图","dynasty":"清","author":"李符","text":"绕横塘，一带苍奁，汀花远接岸草。抱耒空山，披蓑断垄，怎比烟波好。藕芽肥，芡盘小。并种乌菱万丝袅。深窈。付粉鸥管领，有谁寻到。西风短棹。采秋鲜，独自归残照。向桥根维缆，欢迎稚子，月上柴门俏。紫荷裳，白藤帽。吹笛苔矶按江调。应笑。车声马影，人间昏晓。"}