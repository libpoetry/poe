{"id":"197103","title":"水龙吟·杜鹃啼老春红","dynasty":"宋代","author":"卢祖皋","text":"杜鹃啼老春红，翠阴满眼愁无奈。飞来何处，凤軿鸾驭，霞裾云佩。风槛娇凭，露梢慵亸，酒浓微退。念洛阳人去，香魂又返，依然是，风流在。银烛光摇彩翠。画堂深、莫辞沈醉。十年一觉，扬州春梦，离愁似海。浩态难留，粉香吹散，几时重会。向尊前笑折，一枝红玉，帽檐斜戴。"}