{"id":"1092936","title":"吴推官十五见过","dynasty":"宋","author":"韩淲","text":"君来已三年，凡几过涧上。杯酒逭我饥，言笑亦舒畅。同游多时髦，意岸杂谑浪。倡优发俚曲，貌态或动荡。君今欲行矣，家山信无恙。人情久则疏，是乃流俗状。吾侪远逾密，此当足嘉尚。萧条麦秋寒，烟雨写青嶂。江空一水桥，城郭两相望。他时延陵西，彼此记閒放。夜来夫如何，不和可无唱。"}