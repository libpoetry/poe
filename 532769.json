{"id":"532769","title":"二忠祠 其一","dynasty":"明","author":"黎民表","text":"矫矫忠烈公，英谋本天惎。不谓锦绣肠，乃伫干将器。奋力当休明，朱䳒始一试。谳狱清单辞，触邪慑文吏。陈臬正统初，皇舆偶中溃。寇阻括苍阳，江介潜魑魅。帷幕已拊髀，诗书更谋帅。公已深许国，挥剑没长彗。连营赫组练，中坚拥旂?。受降已蚁附，来苏乃麇至。讵意下齐功，更阻平吴志。乘危出远道，孤军陷死地。可惜温序亡，竟踵睢阳事。委巷有啜泣，壮士愈决眦。精诚感天阍，庙食兰汤涘。巨榜缠蛟龙，穹碑负赑屃。哲嗣播清尘，鸿私永敷贲。良史应特书，终古垂幽懿。"}