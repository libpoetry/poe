{"id":"805615","title":"风流子三首 其一","dynasty":"清","author":"史承谦","text":"重帘深不卷，香风起，小阁映红薇。记促坐移时，碧纱窗下，寻欢几度，凉月楼西。无端又、兰桡飞去急，花径梦来迷。铁网千丝，人归何处，烟波四合，路隔前溪。双鱼经时杳，离魂远、空自凝想依依。应悔一春心眼，盼杀双栖。料衾鸳独拥，灯昏听雨，篝香亲炷，梅润薰衣。一样泪珠弹尽，憔悴明妃。"}