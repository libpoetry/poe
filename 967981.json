{"id":"967981","title":"鼓笛慢/水龙吟","dynasty":"宋","author":"赵长卿","text":"暑风吹雨仙源过，深院静，凉于水。莲花郎面，翠幢红粉，烘人香细。别院新番，曲成初按，词清声脆。奈难堪羞涩，朦松病眼，无心听，笙簧美。还记当年此际。叹飘零、萍踪千里。楚云寂寞，吴歌凄切，成何情意。因念而今，水乡潇洒，风亭高致。对花前可是，十分蒙斗，肯辜欢醉。"}