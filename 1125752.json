{"id":"1125752","title":"踏莎行","dynasty":"宋","author":"郭应祥","text":"鹗离风尘，燕辞门户。翩然举翮轻飞去。当初自恨探春迟，而今岂解留春住。花不重开，萍难再聚。垂杨只管牵离绪。直饶云雨梦阳台。梦回依旧无寻处。露湿冠巾，风生襟袖。月华耿耿明如昼。主人情意十分浓，阮咸横膝清音奏。渐永更筹，新凉气候。穿针乞巧看看又。却怜相聚日无多，偷闲且可陪觞豆。明月清风，绿尊红袖。厌厌夜饮胜如昼。虽然文字有馀欢，也须闲把笙歌奏。十雨如期，三秋届候。去年丰稔今年又。东阡西陌稼如云，笑他齐量区兼豆。"}