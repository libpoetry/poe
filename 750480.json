{"id":"750480","title":"与李吉侯郭荔岩游程符山","dynasty":"清","author":"柯蘅","text":"良辰偕胜侣，振策纡游行。缅兹丘中赏，遂我物外情。层台一眺望，风物萧以清。石莲花共色，潭镜影孤明。野赤日气炯，岩翠秋烟生。高岩阻羲驾，古洞閟元灵。绿叠嶂如摺，风余泉尚声。读书怀韩子，令我仰遗型。往规感昔泯，余胜与今并。安能释尘鞅，相与乐岩耕。"}