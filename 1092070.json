{"id":"1092070","title":"和沈述之与俞舜俞题墨梅","dynasty":"宋","author":"王质","text":"玉京群帝周大罗，芙蓉倒影旌旗多。明视仍孙窃姮娥，双成飞琼相和歌。飞琼授以无声诗，下走人间駃莫追。梅花狂扫不自持，但见浮动横斜他不知。中书君贵列钟鼓，唤下真真命歌舞。真真呼上复呼下，上屏不言下屏语。空郊莽苍江渺茫，中书头锐身瘦长。玄泓濡首醉淋浪，首所触者皆生香。柳山俞生气象别，不惟手洁更身洁。中书相与有良缘，共看霜天羌筦裂。十指五指握妙华，不在山颠即水涯。老杨死守梅花树，攀枝弄叶犹咨嗟。眼光落此亦前定，过去垣外触参井。俞生今世伴梅花，若伴他花应不肯。"}