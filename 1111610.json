{"id":"1111610","title":"哭赵信庵","dynasty":"宋","author":"吴龙翰","text":"祥云中屹祝融峰，秀出全材一钜公。银管曾提修国史，金戈几出策边功。九秋健羽横空鹗，万里威声当道熊。谭国为前冀国后，汗青千古玉玲珑。麟符玉策总兵权，手托江淮半壁天。大节有关宗社里，深谋常画庙堂先。三朝已表蝉冠像，八帙终逢鸡梦年。不独羊公碑尚在，万民堕泪滴湘烟。"}