{"id":"895820","title":"题太平兴国宫","dynasty":"宋","author":"张汉彦","text":"神仙所居真福地，帝遣仙官下人世。开元圣主梦潜通，九天使者何灵异。绛节霓旌射紫霄，风吹仙袂还飘飘。群官再拜所共睹，至今传闻时未遥。眼前不见吴生笔，劫火俱焚馀败壁。当时壮丽为一空，每对荆蓁频叹息。谁人再造成奇功，巍巍宝殿尤瑰雄。我来祈福不为己，喜见气象升平中。"}