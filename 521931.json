{"id":"521931","title":"杜古狂寿意二首 其一","dynasty":"明","author":"顾清","text":"杜郎胸中富丘壑，笔墨到处生烟云。名高价重爱者众，入眼太半疑非真。君家此卷得何易，无乃意气相感此老始肯留心神。洞门阴阴六月寒，石角下坠临奔湍。湍崖逆上不知几百里，别有琪花瑶草烂漫无由看。仙人宴坐长松下，风髯飘萧貌閒暇。山童拾得紫芝归，笑指蓬莱问灵驾。灵驾参差晓未还，洞庭林屋有无间。风烟不杂人间世，云气遥通海外山。海外相逢今几秋，蟠桃一熟岁行周。主人六十正年少，更约花开寻旧游。"}