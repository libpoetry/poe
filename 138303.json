{"id":"138303","title":"得家书报敝居紫丁香盛开怅然有感","dynasty":"宋代","author":"吴芾","text":"我家丁香大盈丈，天公靳惜非丹材。去年花开香满屋，我方局促缠悲哀。准拟今年必无事，尽可花下相追陪。何期顿与花隔绝，斗粟牵从江上来。前日我家寄书至，为报堂前花正开。熏人已如兰麝喷，照眼还若锦绣堆。狂蜂游蝶自来往，旧成蹊处今生苔。主人有花不解赏，向来何以事栽培。置书不觉双泪堕，人事好乖如此哉。嗟我行年近六十，鬓发星星心已灰。纵使从今得自便，此生看花能几回。况复奔驰未能已，断蓬正滚风中埃。欲往一见尚不可，敢望近前持酒杯。须知轩冕傥来耳，不如归去山之隈。"}