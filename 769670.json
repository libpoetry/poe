{"id":"769670","title":"沁园春·修翁有金陵之行，余亦旋里。舟中寄怀","dynasty":"清","author":"陆震","text":"世事何常，每到欢时，忽复全乖。早湖中灯火。今宵顿灭，筵前丝竹，此夜难偕。君既南还，余仍西向，一夕轻帆两地开。浑无定，总人生聚散，野马尘埃。天涯搔首频回。只此际、能无叹息哉。看荒村野店，同时旅况，微风冷雨，一样离怀。谁道长江，真成天堑，击楫偏能破浪来。君姑去，约春时待我，来探江梅。"}