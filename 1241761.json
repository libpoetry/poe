{"id":"1241761","title":"瑞龙吟","dynasty":"元末明初","author":"刘基","text":"秋光好，无柰锦帐香销，绣帏寒早。钩帘人立西风，送书过雁，依然又到。故乡杳，空把泪随江水，梦萦池草。何时赋得归来，倚松对柳，开尊醉倒。衰鬓不堪临镜，镜中愁见，蓬飞丝绕。门外远山青青，长带斜照。石泉涧月，辜负夜猿啸。伤心处，枫凋露渚，荷枯烟沼，燕去玄蝉老。满天细雨鸣羁鸟，花蔓当檐袅。庭院静，遥闻清砧声捣。拥衾背壁，一灯红小。"}