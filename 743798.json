{"id":"743798","title":"涉汉欲至岘首舆丁误入九宫山时日已将暝因小憩而返","dynasty":"清","author":"洪亮吉","text":"山光欲雨江欲晴，云黑复白波微明。此时击楫涉江去，薄暝始向前山行。林梢一抹斜阳色，高下山溪一千尺。云中道士来远迎，语不分明指碑石。累累林果红一山，倾耳祇觉禽声蛮。道旁䃰石削如铁，山溜滴沥苔花斑。沿冈久立怯北风，送客出户闻敲钟。昏江棱棱水声起，却喜一星明舵尾。"}