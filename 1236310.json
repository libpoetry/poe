{"id":"1236310","title":"交州使还感事二首","dynasty":"元","author":"陈孚","text":"少年偶此请长缨，命落南州一羽轻。万里上林无雁到，三更函谷有鸡鸣。金戈影里丹心苦，铜鼓声中白发生。已幸归来身复在，梦回犹觉瘴魂惊。宝剑金符笑此身，灞陵今是旧将军。榻前未上征辽疏，囊底空留谕蜀文。七十亲闱双鬓雪，八千客路一鞭云。何时归棹烟江上，閒对沙鸥洗瘴氛。"}