{"id":"508480","title":"听秋为过庭章赋","dynasty":"明","author":"倪谦","text":"大块气一噫，触物皆有声。胡为琅玕枝，遇之声更清。况当秋高时，商音属金行。万叶脱如剪，昂然挺孤贞。高人抱幽独，种之周四楹。时还洗尘耳，宴坐听琮铮。缓若朱丝弦，疾若衔枚兵。珊若佩环响，铿若宫县鸣。听之久不厌，神爽心和平。隐几得真趣，万虑何所萦。我欲夜相造，为踏凉月明。披襟挹天籁，双耳定须倾。"}