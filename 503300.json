{"id":"503300","title":"闺中曲","dynasty":"明","author":"王恭","text":"妾家官道广陵堤，甲第朱门随柳低。岂期夫婿重游侠，走马探丸仍斗鸡。朝欢田窦青油幕，暮醉金张白接䍦。去年驱车洛阳北，今年结客太行西。不逢何处寄西雁，空数行人归马蹄。帘前春色寒凄凄，钩辀飞鸟妾亦啼。机中云锦看成泪，门外飞花踏作泥。愁时把镜空自悲，消减容华谁得知。东邻少年不相别，嫁来原自娼家儿。"}