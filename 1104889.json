{"id":"1104889","title":"喜经父制策第一","dynasty":"宋","author":"孔平仲","text":"过阁程文推首出，临轩亲策复先鸣。大科江左未尝有，此事吾家真最荣。独步以才高宇宙，横飞不日到蓬瀛。翩翩斥鴳蒿莱下，岂识鹏抟九万程。亲策贤良第一番，吾家羽翼蔚高骞。当时弃禄嫌民掾，此日登科胜状元。四海望风期将相，双亲闻榜庆儿孙。台州已有公台兆，预约当行必践言。"}