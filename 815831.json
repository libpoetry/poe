{"id":"815831","title":"登恒山","dynasty":"清","author":"陶澄","text":"恒阳地与塞垣通，山脉纡回指大同。黑雾不消阴涧雪，翠微时下石坛风。燔柴有制存周典，持节无人出汉宫。幽缈岳灵何所寄，岿然碑版覆苔红。不尽浮云起北隅，离离城郭望中孤。荒原白草还今古，战骨青磷半有无。委伏万山连抱犊，巑岏一道隐飞狐。凭高莫问探符事，昔日嬴秦亦已徂。"}