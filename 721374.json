{"id":"721374","title":"哭庞甥东侣孝廉二首","dynasty":"明末清初","author":"陈恭尹","text":"把书不禁泪盈盈，年与而翁本弟兄。一自玉楼天有召，喜看秋榜汝成名。祝鸠命氏初贻□，鸿雁联飞日迈征。及识君家今五世，可堪垂暮哭吾甥。见汝成童外祖前，今看行状倍潸然。传书止有中郎女，作赋才过贾谊年。貂敝长安频是客，凫飞叶县未成仙。白头老母伤何极，奉养犹资汝弟贤。"}