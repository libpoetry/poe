{"id":"298193","title":"秋思耗·近闻粤剧有演光绪皇帝夜祭珍妃者，因忆彊村《声声慢》一阕","dynasty":"现代","author":"傅子馀","text":"梧影金舆侧。怅暮烟宫井，去年秋色。风定草飞，露凝花萎，愁满天窄。倚哀曲霖铃，四弦高下怨未抑。杳雾梯，环佩碧。剩水咽香沟，烛摇丹陛，暗指倩魂归处，有情空忆。佳夕。芙蓉艳滴。对绣帏、浅黛慵饰。梦沉湘瑟，琤琮弹破，半帘月白。甚去国仓皇，冷霜临夜摧凤翼。陇上客。谁复识。自恨入筝琶，梨园清泪听得。调隔京南穗北。"}