{"id":"686198","title":"正学发潜卷为韶州李封君作二首","dynasty":"明","author":"卢龙云","text":"湛湛浈江水，英英庾岭云。昔有幽潜士，于此扬清芬。努力追千古，潜心事典坟。豪华俗所悦，而乃厌尘氛。圣功始克复，章句岂徒云。名教自足乐，嘉尚志不群。式闾慕高义，交者意独勤。令子承先德，通籍迩明君。应时树嘉绩，奕奕振前闻。义方馀世泽，取赢属后昆。南荒始作相，大业美开元。千载曲江后，谁与并腾骞。丈人初养晦，家学浚其源。地灵若有待，岳降可同论。传经念手泽，贻翼永不谖。郡国徵高等，天路缀鹓鸾。人伦推藻镜，结纫总芳荪。披忠饶启事，时时上帝阍。之子在万里，寤寐怀乡园。显亲重行道，勋烈照乾坤。"}