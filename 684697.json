{"id":"684697","title":"四时绝句寄题皆山轩","dynasty":"明","author":"王绂","text":"燕飞帘幕日初长，面面青山出短墙。昨夜春归风雨送，满渠流水落花香。岚光飞翠入帘楹，枕簟生凉暑气清。公退日斜新浴罢，坐看峰影过州城。屋外青山画不如，屋头高树影扶疏。晚来宾退轩窗静，一榻秋声夜读书。雪飞林壑晓初晴，坐对琅玕眼倍明。却忆夜来清梦里，满空鸾鹤上瑶京。"}