{"id":"371136","title":"满庭芳·留别蕙窗女史陈纯如","dynasty":"清代","author":"熊琏","text":"榴火红舒，蕉阴绿展，帘开晴昼迟迟。谢庭重唔，冰玉照人时。珍重千金片刻，乡城隔、容易分携。清谈久、阳关愁叠，斜日画阑西。归兴风送紧，匆忙行色，酒泛琼卮。记灯前乍别，花影迷离。多少红闺脂粉，最难得、翰墨相知。从今后、苍葭秋水，脉脉系遥思。"}