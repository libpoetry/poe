{"id":"1060047","title":"观傅公济胡志衡楚越唱和集因成短句奉赠","dynasty":"宋","author":"周行己","text":"清露凝百草，四海黄叶秋。游子思故乡，中夜揽衣裘。起坐不成寐，叹息衔百忧。久客岂其愿，亦为甘旨谋。平生少年日，睥睨气食牛。秉志三皇前，展步狭九州。乃今已半百，尚有饿冻愁。生逢圣明代，不忍弃田畴。折节众士底，足为妻嫂羞。伯乐尚未遇，焉知非骅骝。观其楚越集，迥觉出辈流。有如阅武库，森然见戈矛。近者咸兴作，无乃或暗投。五车空拄腹，一饱岂易求。不如临洮子，匹马万户侯。遇合各有时，莫笑东家丘。"}