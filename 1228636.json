{"id":"1228636","title":"木牛歌和萧养吾","dynasty":"元","author":"刘诜","text":"吾闻景升养牛千斤肥，椎之不了士卒饥。王生号牛八百里，徒瑩蹄角将何为？此犹虚名乏实用，负任毫末了不支。何如武侯象其似，独化枯槁为神奇。平生忧人不自食，饷运常饱千里师。刳心俯首竭筋力，气象深稳人谁疑。中多抱负外迟钝，论功犹胜狂犊驰。虽无奋劳效耕种，尚以微力裨兴衰。自期中道可不废，虽有捷径宁能趋。惜哉清渭不可渡，不得束载四海随。我尝读书论成败，魏不足控为吴持。江陵蹶羽秭归衄，郿南衰发秋风知。前谋既轻后过重，天意蹉跌长如兹。浩歌木牛感豪杰，空有遗恨供人诗。"}