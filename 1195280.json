{"id":"1195280","title":"宋中十首","dynasty":"唐","author":"高适","text":"梁王昔全盛，宾客复多才。悠悠一千年，陈迹唯高台。寂寞向秋草，悲风千里来。朝临孟诸上，忽见芒砀间。赤帝终已矣，白云长不还。时清更何有，禾黍遍空山。景公德何广，临变莫能欺。三请皆不忍，妖星终自移。君心本如此，天道岂无知。梁苑白日暮，梁山秋草时。君王不可见，脩竹令人悲。九月桑叶尽，寒风鸣树枝。登高临旧国，怀古对穷秋。落日鸿雁度，寒城砧杵愁。昔贤不复有，行矣莫淹留。出门望终古，独立悲且歌。忆昔鲁仲尼，悽悽此经过。众人不可向，伐树将如何。逍遥漆园吏，冥没不知年。世事浮云外，闲居大道边。古来同一马，今我亦忘筌。五霸递征伐，宋人无战功。解围幸奇说，易子伤吾衷。唯见卢门外，萧条多转蓬。常爱宓子贱，鸣琴能自亲。邑中静无事，岂不由其身。何意千年后，寂寞无此人。阏伯去已久，高丘临道傍。人皆有兄弟，尔独为参商。终古犹如此，而今安可量。"}