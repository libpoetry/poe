{"id":"679317","title":"长山王同年学博过访因谈醴泉寺赠以小诗","dynasty":"明","author":"杨巍","text":"君家长白山，中有醴泉寺。垂老不能游，笑我缘何事。君今访我来，更复谈清致。一泉生峰顶，乱流到平地。范公读书堂，四时有苍翠。岂惟山水佳，其人亦相似。名高齐鲁间，羡君从早岁。同榜称白眉，词林为赤帜。地灵人亦杰，相传岂无谓。礼闱久抱屈，复罢催租吏。横经向何所，人文观盛世。崇卑不足论，所贵有胸次。酌君一杯酒，相看各意气。白云逐君来，使我生遐思。"}