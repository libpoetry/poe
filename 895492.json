{"id":"895492","title":"陪李仲辅昆仲宿惠山寺","dynasty":"宋","author":"张元干","text":"苍山崷崒中，殿古起野色。仰空象纬高，抚事戎马隔。三子俱人豪，语默有典则。安知今夕游，值此老宾客。危言惊鬼神，怀旧痛京国。寄书白帝城，问道屈原宅。三春闻竹枝，万里共悽恻。风来松柏悲，月落世界黑。相看炯不寐，袖手了无策。去去更酌泉，吾生易南北。"}