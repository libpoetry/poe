{"id":"693961","title":"拜疏","dynasty":"明","author":"陈邦彦","text":"短褐萧然旅病身，也裁芜牍献枫宸。敢期贾傅能前席，差与彊华步后尘。席帽未离从目笑，城门不闭任时嗔。园桃一赋心如醉，河北繇来亦帝臣。晓漏初停雪满林，江皋重趼帝城深。交衢扫屑馀齐卤，檐溜凝澌列汉簪。寒土独多寒冱色，远臣差有远犹心。银台赖已通微悃，徙倚蘧庐又越吟。削奏累累字曰书，中官移椟入公车。能添九鼎江瑶柱，犹愧三言海大鱼。时誉漫誇通国体，壮游因得觐宸居。天戈蚤遣平卢愧，泽畔羊裘恣所如。"}