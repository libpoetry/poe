{"id":"1222332","title":"日蚀诗","dynasty":"元","author":"王恽","text":"至元十四载，维龙集丁丑。孟冬丙辰朔，诘旦阴风吼。朝家有移告，日蚀百司守。伐鼓币用社，庶啬鬨奔走。都城十万家，竟日喧釜缶。壮于田单兵，声势助冲掊。盎水观日景，占刻入午辰。阳精从西亏，若有物噬吞。初看偃珥玦，再睹已半轮。终风转蓬勃，天影惨以昏。斯须食之既，阳光蔀无垠。始似昏晕镜，久乃挂铁钲。团团溢阴影，环轮玉为绳。晴天朗昼藏厚夜，九衢草草人面青。众宿不多出，争光见三星。只愁六凿浑沌死，苍生百万沦幽冥。盼盼向申正，轮圆复其明。炷香再拜立前庑，心魄动荡久尚惊。邻翁行年八十一，如此灾变见未曾。我问长老说，日月中有乌兔精。顾兔固微物，性狡阴邪萌。人间三窟厌不处，缘云入月为家庭。太阳养火乌，赫赫森神兵。词内祝融家，渴饮咸池泠。三足利钩戟，炬火燃两睛。婪婪铁作喙，啄云下开变阴晴。曜灵壮汝觜与距，外侮有犯乌维凭。六龙顿辔或少轫，知有神物拥护终是阴为惩。不然日围千里不一蓄，栖尔其内将何营？及兹阴精盛，所历乖常经。阳乌虽神力寡弱，势重不敌从侵凌。避集扶桑枝，噤缩潜威灵。想当既厄时，如何炎官赤熛不率其徒来助势与声。彤幢绛天鼓雷霆，振乌挟日腾两翮，火吻喷薄摧阴凝。逐兔入月胁，隐伏跧其形。朴朔知所惧，弥离黯光晶。含章合玄度，安曜周八纮。天公此两目，万古更不盲。嗟予既匪羲和官，区区空抱倾阳诚。天高不可阶，此事难具陈。作诗拟月蚀，欲见此志终或伸。卢仝抚掌韩愈笑，吾等狂德君其邻。"}