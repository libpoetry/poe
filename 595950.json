{"id":"595950","title":"春堤行","dynasty":"明","author":"李时行","text":"茸茸碧草曲江春，相逢尽是采芳人。簇簇绮罗娇绿水，纷纷车马逐香尘。嬉游共讶烟光好，叠榭层台类仙岛。弦声疑杂鸟声喧，酒气偏随花气绕。此时上客正淹留，扬鞭挟弹过长楸。遥看蹴鞠东效外，戏罢鞦韆南陌头。东郊南陌垂杨绿，拂袖游丝断仍续。桃李丛中竞笑歌，锦屏罗扇香风逐。日暖沙暄燕子飞，新裁白苧换春衣。春堤到处堪行乐，春色娱人不忍归。"}