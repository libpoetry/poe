{"id":"454875","title":"康园夫子艳歌行","dynasty":"当代","author":"张海鸥","text":"昨夜紫荆发新枝。康园夫子咏葩诗。无端梦入芙蓉浦，乍起东风吹绉池。尘世久叹风怀渺，又见弟子影从师。已惯流年无再少，孰料人生自是有情痴。回首浮生六十年。艰难苦恨总联绵。中年痛洒安仁泪，情殇沧海与巫山。唯将赤诚育桃李，不辞积劳衰病卧杏坛。弟子络绎怜病榻，中有一人泪如泉。玉颜花貌名金凤，愿续鸳梦许忘年。鸳梦固怡心。夫子却沉吟。执教四十载，循循儒道醇。微生岂敢师生恋，十载尚忆结发衾。家徒四壁唯书卷，闲云孤鹤最天真。况我白发纷如雪，忍误怀馨垂袖人。康园春色温。金凤夜叩门。夫子之言虽大道，何妨才子遇佳人。道德文章重知己，饮食男女贵真纯。君不见，雎鸠关关榕树颠。兔丝女萝久缠绵。君不见，名士自古轻名教，花落花开任自然。天恩切切君须会，莫负齐眉举案缘。此情此意动心扉。执子之手入鸾帷。休道秋风生渭水，洞房缱绻春又回。春又回，竞芳菲。日日诗书送落晖。恩爱欢情逐岁月，马岗顶上燕双飞。燕双飞，绕翠薇。无奈天意忽变又生悲。蓬莱方觉失仙子，帝遣巫阳召凤归。来如春雨去流星。康园夫子泪朦胧。虽知此别终难免，毕竟人间未了情。君今乘鹤翩翩去，谁顾哀哀寂寞鸿。从此落花人独立，秋风夜雨听梧桐。长羡天上云，长慕海上风。若得此身随君去，愿作白云愿作风。"}