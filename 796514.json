{"id":"796514","title":"金缕曲 题家书锄侄维城小揖山楼诗稿","dynasty":"清","author":"宗婉","text":"生小才名大。日消磨、左图右史，等身环坐。触拨灵机成一片，好句劈空飞坠。肯收取、前人馀唾。吟罢莫愁无伴侣，有阿兄慈母同商可。还更与、相酬和。一编在手宵忘卧。尽几多、俗情轣辘，休来烦琐。我亦幼年耽此癖，小际居然胜我。总不放、光阴闲过。方寸有苗凭酝酿，看笔花、艳里心花吐。开不断、香千朵。"}