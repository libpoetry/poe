{"id":"583642","title":"雪儿歌","dynasty":"明","author":"黄衷","text":"北地佳人首燕赵，秪解慵歌复娇笑。菱花自许雪儿殊，聪慧天然动轻妙。十四青丝覆远山，十五城中象雾鬟。十六妆成看不足，芙蓉初绽碧塘湾。英年矫矫江南子，词价偏翔洛阳纸。明珠传意梦方谐，誓尽婵娟护衣被。细步纤纤宴曲房，细君含笑赠添妆。亲教乐府诗千韵，貌得宫袍鹭一双。不堪团扇迎秋早，素馨花发芳魂渺。罗襦惨淡葳蕤光，香囊零落交州草。昭阳鬼影立象床，五枝灯燄摇荒凉。徒令汉史称神武，犹抱西风角枕伤。"}