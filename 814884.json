{"id":"814884","title":"卜算子","dynasty":"清","author":"俞士彪","text":"小袖依高楼，半露梅红色。才掩纱窗却又开，此意无人识。深锁玉阑干，再见无由得。惟有雕梁紫燕儿，泥语妆台侧。近水碧窗明，隔柳珠帘细。残月看看又过西，有个人儿倚。燕子已空来，红粉曾轻坠。藏得离愁有万千，天末浮云起。帘外晓风寒，恼杀郎催起。昨夜眠时已四更，略再教侬睡。绣带不曾拴，且挽乌云髻。记得曾簪玳瑁钗，怎在衾儿里。"}