{"id":"508517","title":"山水画","dynasty":"明","author":"倪谦","text":"碧山在水江无波，小舟一叶如飞梭。山光压舟载不起，满目排空横翠蛾。中林可是扬雄宅，路指岩阿放舟入。问字须教酒剩携，谁识先生玄尚白。苔封藓蚀一径微，绿萝古树环荆扉。阴岚漠漠每入户，空翠濛濛常湿衣。夜来一雨经林薮，添得江声满前浦。开门万壑总浮云，吞却山根犹未吐。幽邻雅好能无同，一簇人家居瀼东。危桥策杖从小童，来往惟应桑苧翁。嗟哉卧龙耽隐约，何似为霖遍寥廓。君不见伊尹当年耕有莘，三聘幡然起丘壑。"}