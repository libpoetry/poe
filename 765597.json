{"id":"765597","title":"满江红 其三 送潘原白令溆浦，用辛稼轩平湖南寇韵","dynasty":"清","author":"董元恺","text":"去矣安仁，惊憔悴、西风衣葛。羡筮仕、桃花洞口，寻源而入。江上月明乌鹊起，洞庭雾敛鱼龙泣。却乘流、一叶望潇湘，波涛急。莫草檄，临邛客。非下濑，戈船力。只鸣琴幕府，坐销锋镝。吹笛自当兵十万，鼓刀恰向隆中出。听楚歌、几曲静烽烟，谐金石。"}