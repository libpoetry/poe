{"id":"689066","title":"虎丘中秋","dynasty":"明","author":"何绛","text":"酒楼处处近花丛，碧玉阑干转转通。试剑石边箫管歇，歌声齐上月明中。一层楼阁一层歌，蜡烛千行照绮罗。细按新声相较量，竹枝词少柳枝多。中流箫鼓荡兰桡，水面风来歌扇摇。双袖斗藏红豆子，泥人独饮到通宵。湘帘捲罢倚秋溪，溪上女儿笑语低。忽背傍人偷自拜，夜香烧向月华西。无限秋风吹细腰，新妆夜上赤栏桥。可怜玉手纤无力，大妇才过小妇招。白公堤上月徘徊，海涌峰前众乐催。不尽游人谁复识，吹箫或有市中来。千人石上可怜秋，曾得君王永夜游。最喜碧桐三五树，不栽宫里省生愁。杨花落尽藕花开，人事悲欢合往来。试看阖闾坟上土，只闻歌吹不闻哀。"}