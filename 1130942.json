{"id":"1130942","title":"崇福庵","dynasty":"宋","author":"韩淲","text":"一会灵山本宛然，因师又见别逢禅。吾庵钟鼓原无恙，共看炉前一炷烟。崇福庵边安静泉，往来渐次四十年。道人只在山深处，手种青松已拂天。秋晴行到水晶山，山近岚光起灭间。应有幽禅在其寺，避人甘占一生閒。翠寒云锁雨声虚，眼力无多意有馀。忽过浅村横落港，秋来惟恐负樵渔。夜长风雨撼空山，老意幽怀尽自閒。更是一庵人不到，纸屏藤枕竹炉间。雁声初掠晚山秋，一片烟寒雨未收。水落空江枫叶堕，岸明沙碛见虚舟。"}