{"id":"1109594","title":"城南泛舟三首","dynasty":"宋","author":"刘敞","text":"乘兴随所适，出郊聊泛然。青波能照发，白鹭巧迎船。老树悲秋雨，高风急暮蝉。孤城隐不见，落日暝浮烟。不踏城南陌，从春及素秋。萧条非复昔，顾眄莽堪愁。白露蒹葭老，清风兰杜幽。佯狂惊楚俗，应识棹夷犹。高岸看为谷，通波几覆城。橧巢非太古，野俗竞偷生。雨逐行云过，山依返照明。楚歌摇落际，更动北归情。"}