{"id":"815641","title":"幽愤","dynasty":"清","author":"袁昶","text":"朝与蝮蛇游，暮与豺虎居。劫掠长安中，官军不留余。黄巾势合离，朝市成荒墟。燔烧及城阙，阊阖震绮疏。九陌夜无人，出则防击狙。念我平生友，换酒脱金鱼。途穷各窜逸，蒺藜塞中衢。阿谁裹饭问，跰?困子与。独有于侍御，再顾筚门庐。壮我猛将援，饴我行胥疏。患难情倍亲，促坐愿须臾。皇天况甘雨，洒我园中蔬。忧虫日以苏，槁苗日以苏。摘蔬更沽酒，留公解饥劬。月晕知将风，碍润知雨至。及彼未雨时，绸缪桑土悴。倾桡易新栋，败甓圬早治。何以危堂下，鱼龙陈百戏。在位姑谋乐，栖苕无远志。不知火将燃，不预庀戎器。一朝青犊群，盗弄禁壖地。鬼兵请助我，藉歼翎候使。岂有垂天翼，资彼群蝗翅。岂有神武朝，惜力五斗米。名言失正顺，敌衅挑携贰。瓜剖而豆分，危亡运自致。泰伯为让王，采药适蛮乡。开国称至德，周道日以昌。礼烈贝勒长，让位有耿光。奉曼珠应身，神武天称扬。故鞭苔四裔，探筴卜世长。不敢先天下，老子三宝章。何尤扫氛祲，枉矢贯天狼。天眷有让德，艮维降之祥。三陵望郁葱，佳气方未央。柹附誓翊戴，巩卫于苞桑。齐心奉圣主，长御万年觞。兵气繇政秕，乱萌繇志荒。叛氓治昌披，胡兵惩陆梁。立国自有本，济时岂无方。尼父曰正名，圣者道其常。立石与僵柳，先诛眭议郎。"}