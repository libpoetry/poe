{"id":"206783","title":"周纯臣子去病淑慧而短折赋以哀之","dynasty":"宋代","author":"叶适","text":"周子百未遇，有儿慰眼前。敢夸村调别，自喜禀赋全。其守过老苍，其行通变权。共看成蚤负，何意夭初年。汝昔透胞强，冲风著筋挛。和丹和乳嚥，煨附加盐煎。所投烈药尽，始获奇痾痊。隋和绝代宾，气命百分怜。问汝今何之，幻影来无缘。不许斧执捉，坏灭同埃烟。此悲信无益，此爱倍难捐。不见赵几道，泣泪迸幽泉。不见孟良甫，叫吻聒穹天。汝斧自为铭，志欲金石传。兼求我诗去，刻在墓门边。"}