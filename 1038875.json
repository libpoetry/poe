{"id":"1038875","title":"夜闻秋声感而成咏同邻几作","dynasty":"宋","author":"苏舜钦","text":"八月天气肃，万物日已阑。庭前两高桐，夜籁如哀弦。志士感节物，中夕耿不眠。起听抱膝吟，悲烈声相干。念此华叶改，想见颜色鲜。顾人生世间，荣悴理亦然。岂伤岁月速，愧无功名传。少小学文章，出值用武年。儒官多见侮，敢为战士先。欲弃俎豆事，强习孙吴篇。迂钝不可为，屈曲性亦难。虚言盗禄食，实又畏上天。未能追世好，且乐樽酒间。九日近不远，同醉黄花前。"}