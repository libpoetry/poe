{"id":"902190","title":"种竹","dynasty":"宋","author":"张嵲","text":"屏居倦幽独，出门无所适。种竹满前庭，坐玩凌寒色。森森密阴净，竦竦条干直。晴日借景光，霜风时荡析。自我来此居，三见岁华易。小孙渐成童，长杨忆初植。杂花亦纷然，似欲娱阒寂。世虑久已忘，况乃头半白。旧乡丧乱后，城郭满荆棘。藉使能北归，亦不异作客。独怀首丘念，未易忘日夕。读书计诚谬，习静理何益。万事鸟过空，何处留遗迹。世故漫酬酢，迢遥混今昔。"}