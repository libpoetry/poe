{"id":"597092","title":"送王忠铭北上三十韵","dynasty":"明","author":"张子翼","text":"冠冕开南极，文旌动海隅。琴书携故里，剑佩曳天衢。柳眼窥春细，葵心向日铺。五云占太史，八骏驭皇都。青琐蜚声旧，银台入眷殊。词臣铨玉检，温语下金枢。勋业缘时建，文章与道俱。宠班邻禹稷，泰运遇唐虞。旅食休论客，弹冠肯负儒。康庄乘造父，大厦运公输。珍席人皆宝，才名世所须。伊川留讲幄，君实起龙图。黄道开愈纚，苍生望岂孤。金瓯调玉烛，夜月湛冰壶。避世玄真子，耽霞蕲守株。松花三径僻，窗草一庭迂。陇上眠贪犊，云间羽羡凫。堪怜葭倚玉，奚啼璞于玞。野渡舟横浦，高冈凤产梧。于门誇伯仲，锦里结陈朱。下邑能歌郢，宾筵尽履珠。舄趋还汎汎，瓮抱独区区。使客瞻星汉，邮亭唱骊驹。无心翻水鸟，有意逐樯乌。梅芷疏官阁，榕阴覆草庐。皇风披宇宙，秋色落江湖。海阔莺声晓，天空雁信纡。九天牵别梦，万里健征途。逖矣云霄侣，怀哉招隐徒。江亭春草碧，登眺各踟蹰。"}