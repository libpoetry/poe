{"id":"114383","title":"题高君正适轩","dynasty":"宋代","author":"黄庭坚","text":"至静在平气，至神惟顺心。道非贵与贱，达者古犹今。功名属廊庙，闲暇归山林。畜鱼观群嬉，笼鸟听好音。不如一邱壑，随愿得飞沉。开门纳日月，呼客解缨簪。诗书抚尘迹，歌舞送光阴。妖娴倾国笑，丝竹感人深。豁然开胸次，风至独披襟。樊笼锁形质，物外有幽寻。"}