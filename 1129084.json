{"id":"1129084","title":"金刚随机无尽颂 依法出生分第八","dynasty":"宋","author":"释印肃","text":"宝施三千界，住相终成坏。离相达无馀，此是空知解。难齐四句功，五蕴未曾空。半夜作天晓，不识日头红。遍观诸佛法，不与群情杂。声色外威仪，透过魔军甲。皆出此经中，无法不通同。夜来得一梦，今日又相逢。柳眼窥波绿，岂是人彰目。思量也大奇，响应如虚空。桃腮笑日红，蝴蝶趁游蜂。好个归期意，争似竺文公。不能延数日，尽属天功力。时节自推迁，此性无拘执。开亦是春风，未免一场空。明明分五叶，结果自然同。"}