{"id":"822962","title":"徵招 薛涛井和瓠庵送归之作","dynasty":"清末近现代初","author":"赵熙","text":"春风一井桃花水，离亭古今南浦。人到画栏秋，吊香魂何处。漂零卿未苦。付身世唐家节度。世外埋愁，草间偷活，乱山无主。前路。汉嘉程，人归也，风声水声无数。莫唱桂华词，剩月中田土。蘋洲渔笛谱。羡君在锦江头住。尚重对，茗碗花笺，念白头开府。"}