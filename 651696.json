{"id":"651696","title":"寄司封李原德三十韵","dynasty":"明","author":"薛瑄","text":"磊落青云士，龙门忆共游。蒹葭汾水暮，松桂禹宫秋。架石千寻閤，盘空百尺楼。两山开翠峡，万里滚黄流。弱水昆崙外，扶桑沧海头。山川穷壮观，物理入冥搜。胜地杯同酌，清心道共谋。真传推舜禹，正学拱轲丘。每苦纷纷论，谁能坦坦由。濂伊劳缵述，闽建得寻抽。自此阳光发，还应爝火收。剧谈怜缱绻，良觌展绸缪。日月开皇极，风云会帝州。一官陪旧侣，三俊话前脩。待漏金门辟，趋朝紫气浮。方期联彩凤，又见促鸣驺。盛典旁求远，天书宠渥稠。迁乔登粉署，持节骋华辀。火改时频易，杓移斗屡周。缄书知习坎，申意见中孚。理大天无外，毛轻德可俦。谬推追电足，深仰溯源舟。一别三年久，重来数日留。玉瓶携绿蚁，珠唾杂银钩。又见逢离索，那能足倡酬。清霜京邸月，疏柳禁城沟。远意烦深念，高文可更求。士希贤作圣，道仰鲁传邹。岁月虽云迈，诗书敢自休。论心殊未悉，短札暂相投。"}