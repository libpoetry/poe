{"id":"643261","title":"题罗小川山水图奉和耆山真人诗韵","dynasty":"明","author":"胡奎","text":"平生爱画入骨髓，出门万里皆山川。周南太史古辙迹，愧我白头非壮年。稚川父子有家法，何异万选青铜钱。每于江海见遗墨，一纸千金人共怜。匡庐秀出南斗傍，赤日倒射香炉烟。金光璧采绚林壑，使我一览神超然。天鸡喈喈而喔喔，火龙蜿蜿而蜒蜒。东分蓬莱五鳌股，西擘太华三峰莲。乃知意匠夺天巧，声价肯让它人先。瀛洲仙子何翩翩，雾阁云窗常昼眠。直疑槫桑与若木，根盘旸谷通虞渊。耆山真人好事者，笔势倒翻三峡泉。安期枣如瓜，玉井藕如船。何当为我蜕凡骨，神游八极齐乔佺。"}