{"id":"654552","title":"题祖逖闻鸡起舞图","dynasty":"明","author":"何乔新","text":"洛阳双鹅飞翀天，兵尘澒洞如云烟。将军雅志翊皇极，闻鸡起舞心茫然。晋阳有聪赵有勒，豺虎凭陵恣残贼。中原大半警狼烽，谁向河南剪荆棘。嘐嘐夜半荒鸡鸣，情知此声非恶声。披衣慷慨拔剑舞，英气耿耿摩苍冥。一舞龙光竞挥霍，眼中已自无屠各。再舞顿挫腾雪霜，欲扫欃枪靖沙漠。可怜琅琊无远图，谩凭天险保三吴。将军气欲吞吐谷，渡河击楫声呜呜。屯兵雍丘威赫赫，敌军破胆频败北。关河部落尽来归，谯沛遗民咸仰德。两京未复功未成，妖星夜照镇西营。天不祐晋将军殁，千载英雄长涕零。"}