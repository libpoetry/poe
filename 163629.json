{"id":"163629","title":"纪生·一之日兮周正","dynasty":"宋代","author":"程公许","text":"一之日兮周正，建子他良辰。黄钟兮起律，鲁台兮望云。气机兮翕辟，往来兮不停。皇揆予兮初度，秉幼志兮洁贞，延日月兮察幽，晞雨露兮沦氛。荪拳拳兮余爱，何险艰兮弛勤。与荪违兮星纪，思专专兮曷已。九折臂兮成医，信情质兮可恃。端策兮以占，有孚兮韦编。阴极兮阳复，岂贤运兮不然。矧甲子兮一周，测天度兮循环，丹台兮定录，寿纪兮日延。理无窒兮不亨，物去故就新。蠖屈兮求信，根之归兮再荣。彼涸阴兮毓质，亦忍俟兮阳春。洪钧兮密庸，播物兮无垠。开八荒兮寿域。如华胥兮大庭。"}