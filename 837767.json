{"id":"837767","title":"百字令·题江建霞初日芙蓉图","dynasty":"清末民国初","author":"邹韬","text":"春温回首，莽天涯、牵起丝丝离恨。记取临岐珍重语，脉脉眼波微晕。侬意胶心，卿情烁骨，颠倒鸳鸯命。萧娘将嫁，来生钿盒重订。却喜海外琼仙，江郎写出，幽媚传真韵。天女瀛台妆窈窕，印出瑶宫花影。梦断旁妻，诗题本事，抵得银河聘。三神山远，玉箫再世难证。"}