{"id":"699458","title":"湖上赠钱塘汤令","dynasty":"明","author":"袁宏道","text":"一帘秋色一堂云，白石滩头坐使君。套取桃花为押字，判来山水作移文。著意怜花紧护持，不曾残杀一枝枝。花神欲谢廉明宰，分付袁郎好作诗。罗绮如烟粉作丘，青娥国里小诸侯。河阳不敢谈花事，只是天堂见亦羞。一个穷官不解为，贪他绛叶与青枝。来时开花去结子，教人怎不骂狂痴。"}