{"id":"1127840","title":"次韵翁士秀见赠二首","dynasty":"宋","author":"曾协","text":"川原积岁阻交情，佳客常思置驿迎。花县论心尊俎乐，竹宫识面岁时惊。久知书作征南癖，更觉诗同东野清。却敛櫜鞬真退舍，君才屹立五言城。兴来蹑履便追随，共约乘风汗漫期。述作正须陶令手，利名不上紫芝眉。名高似斗谁能挹，量大如渊不可窥。老去故交今绝少，高情倾盖乐新知。"}