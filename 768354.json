{"id":"768354","title":"望梅","dynasty":"清","author":"龚翔麟","text":"横斜孕蕊。过春竿候月，冷葩慵试。记年年、小白蔫红，斗点点星毬，綵棚檐底。听说寒轻，最好是、今年天气。步莎阶渐软，竹外旧枝，暗苔愁倚。东垞石门深闭。忆梨花砚雨，斋在山背。定半窗、横幅依然，奈千里槎程，香魂迢递。梦也都寻，醒便隔、重重烟水。想花风到迟，有约待招燕子。"}