{"id":"468267","title":"题永嘉山水图歌","dynasty":"明","author":"谢肃","text":"太初子，来午湖，示我永嘉山水图，洪涛积翠浮吾庐。连天雁荡森剑戟，出海蒲门竦岩㠋。罗浮势接步郎高，盘郁千峰拥城郭。瀑雨松阴昼杳冥，银床瑶涧春寂寞。紫金月就隐容成，青云梯高蹑康乐。容成已莫招，康乐犹可求。不出西城步，定向南亭游。眼中风物岂不好，感叹在登池上楼。薄霄既愧云飞鸿，栖川复怍渊潜虬。池草生春兮王泽下竭，园禽变鸣兮佞人鼓舌。纵学嵇康事养生，难附任公逃夭伐。悠悠往事付虚无，谁复怀贤似太初。应爱五言真绝妙，粲然朝日映芙蕖。"}