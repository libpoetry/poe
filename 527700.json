{"id":"527700","title":"修竹篇","dynasty":"明","author":"何景明","text":"君不见真翁堂下竹贯日，干云千尺高亭亭。万木避霜色飒飒，空岩回翠涛平生。直节本无偶，手栽琅玕种琼玖。风月何曾忘此君，松梅况自称三友。东曹郎君翁所奇，节概更与翁名齐。神龙昔向沧波化，彩凤今从玉树栖。高堂兹辰开寿箓，却洗金盘对春竹。霓旌昼下仙人车，云管宵停嬴女曲。翁家旧住上林西，托根白近蓬莱池。雪崖冰柱映楼阁，雨露常沾万岁枝。"}