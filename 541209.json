{"id":"541209","title":"送方伯滕公拜大中丞操江 其三","dynasty":"明","author":"叶春及","text":"岷江何迢迢，万里朝于海。洪涛翻赤岸，衡霍嵲将殆。神京奠金陵，天堑兹攸在。太祖昔平陈，戈矛白皑皑。楼船喧喷薄，组练扬光彩。敌克笳吹还，力屈鲸鲵醢。四海今一家，萧萧空故垒。昔人戒衣袽，有备乃靡悔。中丞严号令，到日旌旗改。南顾忧可纾，洪图亿万载。"}