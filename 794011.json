{"id":"794011","title":"咏史三十一首 其十八","dynasty":"清","author":"黄毓祺","text":"邓艾下巴蜀，汉使跪奉玺。王浚入石头，吴行舆榇礼。晋怀迫胡骑，不获浮雒水。步出华林园，追执如犬豕。乐此不思蜀，蜀技徒靡靡。先人坟墓在，西悲讵能已。语何似却正，诚有如尊旨。南方待陛下，设座亦复尔。凿目剥面皮，此事何等理。臣有弑其君，则加此刑耳。骨肉何自残，大汉运将启。故递相驱除，殆为天所使。一则令充愧，一则令聪喜。一令昭绝倒，无情乃至此。安乐如冻蝇，痴呆故莫比。归命颇倔强，利口如虿尾。悲哉平阿公，岂曰词令美。摇尾空乞怜，不救青衣耻。总之亡国君，无一而可矣。堂堂烈丈夫，敬为社稷死。"}