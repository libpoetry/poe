{"id":"74628","title":"木兰花慢·羡高标雅量","dynasty":"元代","author":"张伯淳","text":"羡高标雅量，窗八面，更玲珑。每风日佳时，湖山清处，袍锦从容。不把云霄自隔，向尊前、看我啸吟中。人世流光易老，古来知己难逢。青骢。来往太匆匆。呵护有纱笼。想当道豺狼，先声到处，胆落英风。南楼暂容横榻，算览观、有限兴无穷。别后相思何处，心期付与飞鸿。"}