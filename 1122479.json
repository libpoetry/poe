{"id":"1122479","title":"去年微之国史读易彻章梦谒晦翁相与从容话言今年读周官再用前韵录以垂教正谨依韵酬谢","dynasty":"宋","author":"度正","text":"伊人寤寐自求之，钻仰应无咫尺违。试看后来身愿学，便如当日自归依。及门定许偕行止，下笔何由谬是非。好把遗编还指示，也教都识大音希。礼经遗子略闻之，大法昭然世莫违。初学卑卑由礼立，终身恳恳欲仁依。芸苗自我持三勿，克己从头绝四非。往教旧盟如可践，警其懈惰久心希。"}