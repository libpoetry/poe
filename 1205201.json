{"id":"1205201","title":"百字令 惠山酌泉","dynasty":"元","author":"张可久","text":"舣舟一笑，正三吴好处，天将僧占。百斛冰泉，醒醉眼、庭下寒光潋滟。云湿阑干，树香楼阁，莺语青山崦。倚花索句，终日登临无厌。小瓶声卷松涛，俗尘不到，休把柴门掩。瓯面碧圆珠蓓蕾，强似花浓酒酽。清入心脾，名高秘水，细把茶经点。留题石上，风流何处鸿渐。"}