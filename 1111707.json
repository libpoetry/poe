{"id":"1111707","title":"喜晴","dynasty":"宋","author":"吴芾","text":"积阴初散雨初收，一解霖霪十日忧。已见郡条平似水，不妨官舍冷如秋。年来触绪无佳思，老去同僚得胜流。更喜丰年消息好，从今还遂稻粱谋。久雨无聊喜乍晴，尚馀春色到檐楹。杨花飞去今无力，燕子归来似有情。静看游鱼波面跃，闲随野鹤竹间行。世缘到此消磨尽，只欲徜徉度此生。"}