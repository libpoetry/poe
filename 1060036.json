{"id":"1060036","title":"待李纯如邓子同","dynasty":"宋","author":"周行己","text":"谁云相知好，相知亦吾累。一夕不在眼，青灯已无寐。晚定李邓交，付托足心地。嶷然诸儒中，百马逢一骥。对我怀抱豁，轩眉得深意。昨朝分手出，冠带修人事。淹留久未返，终夕念乖异。摇落庭树秋，虚窗发清吹。坐起无一欢，出门屡瞻跂。归鼓朱丝弦，复理黄卷字。弦诵虽曰乐，其如心不遂。欻欲往从君，念无晨风翅。扫地焚香坐，聊以待君至。"}