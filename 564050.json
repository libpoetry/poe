{"id":"564050","title":"纪鸟","dynasty":"明","author":"孙承恩","text":"小园远尘市，水竹颇幽深。上有枝柯稠，下有灌莽深。有鸟名不识，结巢在其阴。日夕勤哺雏，啁哳多清音。吾意怜此鸟，不异笼中珍。不敢语人知，惧有儿童侵。野狸孰告汝，窃伏伺无人。睢盱欲攀缘，探巢恣噬吞。幸我适见之，恻然为惊奔。急为驱之去，爱护意弥勤。黄口亦易长，旬日毛羽新。随母共上下，喧呼各欣欣。好生物我同，并育天地仁。及物岂吾力，聊以慰此心。"}