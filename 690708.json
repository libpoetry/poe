{"id":"690708","title":"话别陈孝廉润寰","dynasty":"明","author":"张嗣纲","text":"飘零书剑郡城东，慷慨如君自不同。献策独怜苏季子，论文犹重汉元龙。飞觞共醉三更月，对局还敲半夜钟。此别江山应有约，五羊期尔控青骢。阆苑逍遥旧有声，春风拂马古端城。七星景落岩前耀，五色云凝足下生。谈笑当筵鸥鹭狎，文章动笔鬼神惊。他年驻节重逢日，莫惜琴尊访旧盟。"}