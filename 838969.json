{"id":"838969","title":"祝陈漪轩六秩晋一寿","dynasty":"清末民国初","author":"许南英","text":"平生不信佛，佛说有因缘。人海恒河数，相逢忆万千。小少未出门，孤陋困如蜷。壮岁游京华，群彦相流连。谁为载道器，谁为济时贤？往来俱泛泛，过眼如云烟！一二素心人，把臂亦欣然。自经丧乱后，聚散各云天。愿言思良友，魂梦与周旋。独我漪轩老，伏处芗江边。漪轩绩学者，弱冠守青毡。及门诸弟子，玉笋庆班联。贤书登荐剡，桂子月中圆。正欣秋试捷，孰料春闱蠲！丹霞启后学，朝夕费陶甄。中原正多故，挟策陈王前。凤鸾栖枳棘，服岭试贪泉。我本鲲鹿人，钓游染腥膻。改官向南越，百里寄仔肩。其时见君子，道范仰高坚。谈诗探奥窍，说理妙言诠。粤中诸利弊，夙夜事寻研。上书诸大吏，当道雅相延。绾篆连平州，民悍地亦偏。蜩唐当鼎沸，贼与官争权。惟公仗忠信，恩德遍黎元。爱公如父母，为公继俸钱。世途尽荆棘，道路行人鲜。部民送出险，拂袖始归田。公为桑梓计，疾恶等鹰鹯。一再篆漳浦，口碑载道传。德高尚集谤，言直易招愆。时宜既不合，倦鸟亦知还。回思往者事，茫茫一梦焉。甲寅冬十月，岭梅新吐妍。又值公生日，花甲一周年。小诗为公寿，笠屐登华筵。共醉三生石，同参我佛禅。"}