{"id":"356634","title":"莺啼序·晴窗峭寒骤减","dynasty":"清代","author":"项鸿祚","text":"晴窗峭寒骤减，掩荼蘼翠户。晓阴薄、步屧前廊，渐觉芳讯迟暮。绕栏见、将雏燕老，榆烟漠漠莺啼树。黯离怀，衫袂东风，乍沾飞絮。最忆西泠，画舫载酒，倚垂杨绿雾。钿波映、堤上宫眉，锦鳞曾寄情素。任人闲、愁深似海，尽销入、檀牙金缕。趁斜阳，轻棹归来，不惊鸥鹭。评花小榭，待月虚帘，总未经雁旅。何况有，粉围香陈，漏永灯烬，捣梦生云，碾春成雨。京绡半臂，吴绫双枕，如今都是销魂处。悔无端、短楫秋江渡。旗亭怅望，天涯草又青青，采壁泪满尘土。鹃催碧暗，蝶怨红稀，叹客衣换苎。但想像鸦头睡袜，鹊尾薰炉，冷落琼台，醉歌醒舞。思量觅寄，同心栀子，知君应更憔悴苦。莫凄凉、长傍秦筝柱。新词自摺筠笺，暝写晨吟，阿环嚏否？"}