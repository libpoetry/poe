{"id":"829286","title":"咏怀   （五首）","dynasty":"清末近现代初","author":"沈尹默","text":"吉人非自吉，贤士竟谁贤。黪黩风尘里，冥漠罂槽前。物情著未兆，人意轻未然。不值永嘉末，宁思正始年！新沐宜振衣，新浴必弹冠。如何芳洁性，举世见其难。郁郁青云路，由来非一端。桃李熙春阳，松柏生夏寒。谁将两种意，取并一朝看。世俗爱朝荣，古人玩芳草。朝荣零露前，芳草天涯道。时序暗已移，鶗鴂鸣非早。安得神仙人，令我颜色好。石室与瑶池，寂寞三青鸟。人生竟何待，所忧不速老。"}