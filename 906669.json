{"id":"906669","title":"寄敦夫弟","dynasty":"宋","author":"李若水","text":"秋风秀庭槐，举子勤朝课。丹诏日边下，收揽不赀货。小陆富才藻，振笔追楚些。朱丝有知音，白雪定寡和。锐气压同流，龙泉不容剉。芥视青紫荣，未语手先唾。我昔游词场，一飞脱轗轲。咫尺看青霄，三年困巡逻。虚名损富贵，此生分寒饿。输他阿买辈，官高金印大。造物端戏人，益知吾道左。愿尔早著勋，替我云山卧。"}