{"id":"944210","title":"薄薄酒","dynasty":"宋","author":"陈造","text":"薄薄酒，颜可丹。粗粗布，身不寒。丑丑妇，贫相欢。人生浪悲行路难，欲不外骛心内安。富贵底用极力奸，政自沐猴求棘端。君不见寒儒肮脏默自守，横前书笈，燕坐瓮牖。麻畦可衣，秫田可酒。抽针纫绽，侑樽鼓缶。齐眉结发，赖有此妇。人不裂眦，事无掣肘。陶陶此兴殊未穷，一身易足天地中。巷东毕公子，为乐渠能同。宅舍颇轩亭，园池亦花草。相过便开樽，掀髯写怀抱。兰芳菊秀梅含春，拂翠匀红随分好。乏爱不无苧衣赠，取醉何妨接䍦倒。毕公子，吾之乐兮乐自如。一杯对妇兮，布衣蔽其躯。君之乐兮乐有馀，妓女能楚楚。樽罍应指呼，醉乡宽闲兮吾得俱。设侍以金谷倾城之艳姝，酌以宜城九酝之醪敷。被狐白兮拥罗襦，朝歌暮燕，穷欢极娱。婪酣佁儗骄妻孥，外若丰泽中槁枯。吾不彼愿犹彼不吾羡。毕公子，方吾徒，狂歌而起舞，更酬而递劝。盖不知南威嫫母之有妍丑，衮衣短褐之为贵贱。彼骄其有，殆醯鸡之撇天。贪其取，如蜗牛之交战。益知心怡愉，无穷涂，中焚如，无亨衢。毕公子，倡予和女笙应竽。他年遂初赋，老盍歌归去。尘里无旷怀，人间有同趣。四方向来志，一巢今可具。亦不愿黄金为梁桂为柱，茅屋三间近君住。"}