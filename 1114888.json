{"id":"1114888","title":"送刘金部三首","dynasty":"宋","author":"李新","text":"绮鸾衔诏碧霜林，按部归来听好音。卧看蜀云山历历，行游兰省夜沉沉。柔桑平带三川绿，苍桂同铺百里阴。天子虚怀求妙道，肯令公负一生心。烟老溪花几堕红，高阳闾巷接吴宫。禁墙钟断翻新雨，剑岭云寒想去鸿。汴水波声天地远，上林春色古今同。行观勋策知多少，河水安流敌帐空。七里亭中酒满樽，野梅疏淡月黄昏。可怜白屋西南士，占得青春雨露恩。千载誓言飞将种，一生归报豢龙孙。年来佩剑人相笑，宁立孤风昼掩门。"}