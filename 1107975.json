{"id":"1107975","title":"淡圃兄生辰有诗次韵","dynasty":"宋","author":"艾可翁","text":"来寿吾兄玉局仙，郎君亦自醉颓然。乱离难得团圞日，清健何须少壮年。投老宦情云在壑，忧时心事日行天。遐龄此去应如鹤，蕙帐月寒相对眠。时危安乐是神仙，默有扶持岂偶然。林下且须坚晚节，尊前未用说明年。穷通莫计惟期寿，兴废难言赖有天。恨杀飘蓬白头弟，十年风雨别州眠。"}