{"id":"138724","title":"舜禹·帝舜生於姚丘兮","dynasty":"宋代","author":"孙因","text":"帝舜生於姚丘兮，地近夷而居东。母握登感天瑞兮，漾祥光於大虹。历山其所耕稼兮，陶渔皆有遗迹。二女降於妫汭兮，百官备而景从。大禹巡於鬴山兮，会群臣而计功。执玉帛者万国兮，戮后至之防风。托菲饮以名泉兮，凿了溪而宅土。发金简於石匮兮，藏秘图於山中。望邑名夫虞姚兮，山灵护夫禹穴。俨庙貌於千古兮，遗化被於无穷。系帝王之所在兮，宜风俗之近古。习孝悌与勤俭兮，亦好逊而上忠。客曰於戏大哉兮，又何可以比隆。然有为者亦若是兮，岂无与舜禹之事同。"}