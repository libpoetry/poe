{"id":"692011","title":"吴使君自邵武之高州","dynasty":"明","author":"李攀龙","text":"先朝五子结交情，一日青云满凤城。汉主怜才金作署，楚臣能赋玉为名。已应龙自延津起，那更珠还合浦生。直置壮游消不得，才兼迁客重纵横。中原五马日騑騑，岭外翻传俗吏稀。逐客也须常作好，使君安见远游非。庶无疾病堪乘兴，况有登临可当归。漂泊秋风同一叶，几时还向洛城飞。"}