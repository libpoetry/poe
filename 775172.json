{"id":"775172","title":"大讨伐","dynasty":"清","author":"洪繻","text":"丙午方隆冬，生番大讨伐。叠嶂摩青天，连营一齐发。白日照深箐，朔风响林樾。烈火焚高邱，炮声夜未歇。凿齿与雕题，相逢即驰突。其俗本狉獉，其人如鹰鹘。抚之曾几时，屠之起仓猝。殆为垦荒来，辟土不容忽。遂使瓯脱间，亦走东洋卒。平野多草莱，何用入穷窟。师劳久无功，万山掷枯骨。狞树蛇蛰蟠，怪石鬼面凸。谷暗丛木呼，径险古苔滑。生番何处栖，腥风动溟渤。呦呦麋鹿哀，莽莽狐兔没。长坑无所施，群峰立峍崒。"}