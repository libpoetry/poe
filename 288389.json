{"id":"288389","title":"翠楼吟·月绽修娥","dynasty":"现代","author":"袁克文","text":"月绽修娥，春融浅鬓，殷勤梦尘吹逗。微风帘外起，看罗帐、灯痕轻皱。者时红袖，正掠枕翻香，摇钗弹漏。凭消受。粉零脂腻，一番春透。无寐，应记芳时，算佩环初定，笑颦依旧。夜阑凝伫久，怕人远、相思重负。还期携手。便遣怨何曾，拾欢今又。抛红豆。甚些些子，五更残后。"}