{"id":"627107","title":"送叶公士还吴","dynasty":"明","author":"陈邦彦","text":"越海浩茫茫，涵虚王百谷。自昔神山浮，峰峦削苍玉。别岛不知数，海上如凫浴。叶子自北来，三年凤城曲。凤山郁岧峣，鉴江环其麓。石桥卧长虹，波光炫绮縠。五月荔子丹，榴火燄相烛。冬气仍暄暖，岩岫多卉木。少府官署閒，清歌时互属。谈玄对大阮，论文兼小陆。山川有玄赏，半作丘索读。我闻汉腐史，文章寄马足。游兴渺无际，南尽湘陵竹。百粤时未通，五岭苦羁束。君今赋倦游，归途幽胜熟。片帆发香浦，暮雨迷中宿。三峡指庾关，啼猿声断续。囊贮罗浮去，山灵共追逐。长啸揖龙门，回头谢帝倏。眷言交游中，臭味互芬馥。所恨相见晚，如何分袂速。丈夫志四方，群聚岂麋鹿。中原大如斗，揽之不盈匊。谁能向户牖，终日长龌龊。睽合未足论，肝胆遥相勖。会当骋亨衢，万里恣游目。"}