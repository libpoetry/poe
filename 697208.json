{"id":"697208","title":"答李允达秀才四首","dynasty":"明","author":"胡应麟","text":"风霜遥坠笔如椽，有客论文自绮年。八咏漫愁人代隔，千秋重睹帝京传。乾坤寂寞华阳社，雨雪蹉跎瀫水船。莫讶中郎贪割炙，于今国士定谁怜。浊酒兰陵怅望频，如渑今睹代兴人。居然鹏赋追仙客，谁解麟经作素臣。雷雨延津誇合剑，星河严濑照垂纶。无论白首侯芭业，八翼看君近紫宸。青眼横承百尺楼，尊前何物慰离愁。丹山月老寒栖凤，白石云荒夜饭牛。属国才名犹奉使，轻车勋业漫封侯。期君对挟飞鲸去，小作人间汗漫游。消渴频年寄茂园，何人词赋竞中原。花生曼倩三千牍，草就蒙庄十万言。梁父云霞期望日，昆崙星斗待穷源。蟭螟一室犹堪共，莫使清风隔晤言。"}