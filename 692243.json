{"id":"692243","title":"追送江仲隆纪善兼寄罗思程博士","dynasty":"明","author":"杨士奇","text":"来朝京国遂悬车，老去王门罢曳裾。白发苍颜归旧里，青山红树托幽居。閒穿竹径行携鹤，更傍荷塘坐看鱼。道在未应全散逸，诸生须授伏生书。京华相忆几经春，颇恨重来不问人。行馆空寻深巷曲，归舟先发大河滨。到家闾里争迎劳，避俗林泉近隐沦。想共湖西罗博士，小车来往似荀陈。"}