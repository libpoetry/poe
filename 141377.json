{"id":"141377","title":"多丽·晚云归","dynasty":"宋代","author":"詹玉","text":"晚云归，小楼又作阴凉。霎儿间，恨桐招雨，西风叶叶商量。醒时心、又还南浦，愁边句、多在夕阳。菱碗笼青，莲瓶拖艳，旋倾花水咽茶香。怨蛩有、许多言语，说动软心肠。夜沈沈，几条凉月，界破晴窗。共绣帘吹絮未久，却孤剑水云乡。自家书、未能成字，邻家笛、且莫吹商。好梦偏悭，闲情未了，隔墙又唱秋娘。帕绡衣、旧时香折，戏封做书囊。鸳鸯字，见时千万，绣一双双。"}