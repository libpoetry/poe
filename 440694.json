{"id":"440694","title":"岁暮将南旋先寄子戌","dynasty":"当代","author":"李达","text":"道怤未闻一宿觉，红日青山照寥廓。子戌亦昧徐班侯，大医王曾施大药。饶益众生僧俗同，缁耶素耶从所乐。山水淑气钟其人，吾邑迭见奇才作。自处要须第一流，辞章岂足为君学。众角虽多足一麟，鸷鸟累百亚一鹗。病癖曾荒十数年，闭门朋辈谢蒲博。众口讥嘲掩耳走，食贫渐欲羹藜藿。远游此日笑羁羸，归去岁寒仍寂寞。谁知佳句法如何，径须过江共杯杓。眼前炯诫我前车，况我文章调牛铎。酒阑有兴即游山，西堂之外环丘壑。"}