{"id":"812614","title":"梦园叠韵见贻复和","dynasty":"清","author":"何栻","text":"风波已幸脱横流，坐看惊帆去未休。不羡轩车归蜀道，肯将斗酒博凉州。垂垂倦羽天将暮，切切寒蛩夜已秋。自哂菟裘营未就，搜罗花石伴文游。木有文章水有波，奈何五十已虚过。宫商聒耳元音少，晨夕论心泛语多。佳酿但谋千日醉，曼声莫唱百年歌。良规深感真如我，迥异寻常唯与阿。"}