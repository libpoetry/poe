{"id":"713562","title":"寿吴云遇先生","dynasty":"明末清初","author":"屈大均","text":"先帝诸词臣，天南有其二。一惟我吴公，冠冕庶尝士。三朝无实录，史官久不备。简讨方须才，兼书行在事。公时当圣心，回翔清切地。石室书初抽，崧台草亦视。岂谓复西巡，君臣忽相弃。霓旌若转蓬，万里追难至。匍匐返岩阿，天颜在寤寐。渊明居玉京，子真隐梅市。义不慕长生，所怀沟壑志。忽尔享期颐，神明以无累。先朝一耆旧，天留有深意。须发虽皤然，精纯若童稚。令子富才华，文章为酒食。丹青与草书，一一供亲嗜。鹤鸣喜在阴，天籁日相媚。父歌紫芝篇，子疏白华义。何以轩冕为，山水娱仁智。岁寒独后凋，努力为苍翠。荫我半生枝，得成清庙器。"}