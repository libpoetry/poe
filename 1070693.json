{"id":"1070693","title":"和刘提举游龙井谒清献辨才二像","dynasty":"宋","author":"李光","text":"我观二大士，超悟非适今。过去与未来，一一现此心。缅怀清献公，兹地旧所临。馀爱存甘棠，过者犹敛襟。平生辨才老，般若缘契深。图像俨如昔，遗迹了可寻。坐使茨棘场，化为薝卜林。法嗣传衣灯，膏肓存砭箴。圆颅拥败褐，华发攲半簪。相对了无言，清标映孤岑。丹青久剥落，感叹成微吟。了知身外身，不坐乔木阴。真形换缃素，妙句劖青琳。与子成三贤，清风迥萧森。凛然龙象姿，不受鼯鼠侵。从兹香火社，永为人天钦。"}