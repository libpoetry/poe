{"id":"566195","title":"送陵浚明给事还朝一首","dynasty":"明","author":"黄省曾","text":"八族吴宗贵，诸妫汉裔扬。太中垂宴喜，颖守炳趋蹡。附翼为龙翠，搴舆集凤凰。绍枝繁领袖，继体并干将。吾子金闺彦，高名紫旦乡。妙龄怀耿节，韦布巳孤翔。鹗举兼巍荐，鸿飞列要行。翰门供暮直，琐地寄朝阳。直气鸾闱上，忠谟象阙傍。定仪如惯习，论事有敷详。急务延英视，宏图玉塞防。用人陈四策，弼帝补多方。台驳情惟允，枢封夜未央。峥嵘奇管籥，慨慷动天皇。遂典衡才任，遥司藻墨场。赤霞南省阔，碧草会稽芳。水镜逢悬昭，儒衿共激昂。罄忠罗竹箭，拭眼得骊黄。春日王程远，青云宦路长。禁臣勤斧钺，明主夙衣裳。怀中有新草，行见奏明光。"}