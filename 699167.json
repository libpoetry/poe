{"id":"699167","title":"九日登混元峰","dynasty":"明","author":"殷云霄","text":"孤杖千峰病起时，江山如此更何之。三年奔走风尘暗，九日登临草木衰。樽酒相逢人去远，乡书不至雁来迟。八溟秋色真寥廓，极目苍云有所思。去年独酌临沧海，今日相携上翠微。寒菊向人如有待，故园何日可言归。云连溟涨三山远，风掠峦嵓万木稀。多病不堪频北望，干戈空使泪沾衣。"}