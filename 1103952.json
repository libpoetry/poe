{"id":"1103952","title":"次韵仲退见贻一首","dynasty":"宋","author":"徐瑞","text":"先虑所不到，事乃谬不然。两失竟相当，富贵与神仙。真意寓采菊，苦心怀食莲。古来贤达人，何适而非天。惟君淡世味，胸中著千年。众浊纷其前，每以至理湔。怜我根器钝，未试麻姑鞭。时时出匕剂，欲俾沈疴痊。岁晚有深期，逝川无西还。何事更留衣，必待夜半传。"}