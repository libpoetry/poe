{"id":"721023","title":"追和王百谷梅花绝句十首","dynasty":"明末清初","author":"王夫之","text":"梅叶上红争欲落，南枝何处索春光。姮娥前夕开明镜，莫有佳人试早妆。元魂不死空明外，秋水秋云总似花。直待江春问消息，痴拈袜线觅袈裟。停觞待月似蒸砂，一瓠先生病吃茶。认得六桥鳏处士，湖光封雪觅梅花。当时幸免赐官湖，败叶聊遮冷鹧鸪。有土种梅三百树，焚香无地避催租。万花争尽垒东西，雪骨霜魂分不齐。金粟迎寒开月浦，絪缊香雾一双迷。黄梅瓤熟无多日，玉露催秋月屡弦。但使看花留老眼，不愁春色恼人偏。白头綵笔写氤氲，香霭描来雪几分。犹恐相逢不相识，拟添残月与轻云。断岭知谁旧种来，藤萝无限妒花开。蓬蒿初剪清魂洗，旧尉三生也姓梅。渐老看花似隔烟，诗情欲懒上滩船。绯桃红药输年少，把雪吟霜却少年。彭城才子太怜梅，一舸轻移郢树开。红粉喷香薰小阁，冻蜂迢递许重来。"}