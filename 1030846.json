{"id":"1030846","title":"大雪不止再次前韵","dynasty":"宋","author":"蔡戡","text":"玄冥一怒天地黑，巽二前驱声摵摵。须臾白帝振轩裳，龙凤幡旂交委积。旧传洛邑深丈馀，今比常山才数尺。天公作意逞阴机，剪水裁霜巧无隙。云涛万顷俱浩荡，海风吹散琉璃碧。坤轴摧压几欲颓，日轮埋没浑无迹。定知谪堕万玉妃，紫府清都削名籍。可惜飞琼天不管，等閒幻作神仙宅。诗人嘲弄困万象，苦思不妨闭门索。攒眉呵手撚冻髯，得意忻然见颜色。英词逸气吞江湖，窃比君才如楚国。看花君子待新晴，又见春风摇燕麦。我方叠石筑小坡，人笑老翁似儿剧。何当蹑履共登临，一览山川皆尽得。"}