{"id":"687437","title":"贺石门阁老得孙诗五首","dynasty":"明","author":"孙承恩","text":"鲤庭喜见重添玉，纶阁开颜倍旧欢。已见琴书称有托，未容身世羡无官。奇英试辨啼声异，禄寿天教付畀完。掌上明珠宁有价，老怀一日几回看。老桂孙枝并秀难，兹欢应是异常欢。共占素履孚天道，直拟书香继祖官。胤祚几人三世见，乾坤万事十分完。名门德泽源流远，还有云仍奕叶看。充闾喜见重门阑，此日庭除共一欢。盛德从知应有后，老怀方始惬为官。乔松元气神明护，仙果天家雨露完。赐笏剩教遗远泽，要留忠孝范模看。恭闻相府生孙日，杂遝朝绅喜助欢。犀钱重制皆珍赐，汤饼频调给大官。召公世德勋贤近，张老名贤颂祷完。调燮馀閒聊洒翰，阳春吟得遍传看。老见佳孙心倍宽，膝前令子足承欢。黄扉介寿徵平格，绿野关情且耐官。人莫与期天自定，事无违愿福方完。魏家勋烈称千古，留取声华作对看。"}