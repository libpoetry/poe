{"id":"695930","title":"回銮歌五首","dynasty":"明","author":"欧大任","text":"铙歌喧奏上之回，直北风烟万里开。凤叶岐山仙吹入，龙扶汾水御舟来。行宫宿卫在沙河，北岳诸侯望幸多。闻道遄归思饮马，一时传诏万方歌。西山云色玉泉流，两岸垂杨夹綵舟。一曲上陵新乐府，圣明不事具茨游。西直门西尘涨天，先驱七萃肃旌旃。都人快睹龙颜喜，控马徐行辇路前。千官鹄立拥如云，羽骑骖驔部领军。神武自今惊朔漠，建旄谁不颂吾君。"}