{"id":"779792","title":"长亭怨慢 壬戍秋，何梦华自杭来苏，欢叙数日，别后闻有买宅吴门之意，赋此柬之","dynasty":"清","author":"戴延介","text":"记梦绕、香溪深处。倚槛调莺，隔帘吹絮。归去西泠，昔游零落少佳趣。故人应记，休忘了、旧盟鸥鹭。一笑重逢，又剪烛、西窗夜雨。迟暮。问长卿游倦，底事尚成秋旅。离怀无据。更听到、一声南浦。倘双栖、稳羡文禽，早料理、五湖家具。莫说与林逋，恐有梅花愁汝。"}