{"id":"1117835","title":"纵笔四首","dynasty":"宋","author":"陆游","text":"兀兀一无为，冥冥百不知。倦多惟嗜睡，食晚遂忘饥。开卷浑如梦，逢人不省谁。何须觅知识，木石即吾师。一点湛空明，居然万事轻。菜元胜肉食，车岂异徒行。幻境终何在，金丹本自成。信能如是解，土苴亦长生。薙草除枯叶，劳人亦动心。无愁疏把酒，习懒罢弹琴。濯垢临溪水，追凉就木阴。常寻省力处，外物孰能侵。梦事饱曾经，灵台了不惊。冤亲同一妄，魔佛两皆平。应物如风过，投床即鼾声。晨兴拂几砚，犹恨太劳生。"}