{"id":"197850","title":"汲斋吟·我有一泓水","dynasty":"宋代","author":"王柏","text":"我有一泓水，清明如鉴开。妍丑自来往，曾不留纤埃。静而涵万古，动时濡九垓。人与我同得，是名为灵台。胡乃忍芜秽，漂沦良可哀。当知克己如汲井，汲去汙濁清自回。洙泗渊源初不息，河洛流派空争猜。为学工夫孰大此，莫翻波浪惊儿孩。昌黎修绠志徒苦，瘦岛辘轳用未该。请观朱子方塘喻，要识源头活水来。"}