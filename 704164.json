{"id":"704164","title":"春兴二首","dynasty":"明","author":"雷思霈","text":"信是夷陵春色好，高唐倏尽见虚空。秦灰汉垒千年迹，白糁红酣两岸风。天外晴山朝雾里，城头水阁夕阳中。画船直上南津口，钓艇时来西塞东。消得天厨书几缄，朝朝骑马看烟岚。三年半在香山寺，十月曾探滴水岩。满井北游春淡淡，浑河西上石巉巉。松风独爱陶贞白，官是蓬莱最后衔。"}