{"id":"1105442","title":"答费司法","dynasty":"宋","author":"方岳","text":"长房一青竹，阅世不知几。下视区中人，岁月老分至。颇闻第二泉，风烟未渠已。谪堕脩茶经，政坐一念起。谁令哀鸿号，手足痛入髓。秋江渴到底，安得半帆驶。大士慈悯故，虑岂不及此。军持乞馀滴，厥德安敢倍。愿言出岫心，慰我在原意。归寻旧时杖，小住五百岁。斐然偶成章，和者盖凡几。风骚李杜坛，可望不可至。而况濂洛徒，每叹吾已已。岂无愿学心，衰懦鼓不起。何方有神医，与我三换髓。道在一唯间，不在落笔驶。君谈何容易，仆也敢当此。平生一青灯，事半功则倍。遗书亦具存，言固不尽意。勉矣山林人，优哉聊卒岁。"}