{"id":"810497","title":"和徐树人中丞述怀诗","dynasty":"清","author":"丁曰健","text":"天河洗甲纪功年，崧岳生申克靖边。通籍鸿声齐望岱，迁乔骏业快移川。七鲲旧属重回首，五虎新麾又永肩。名教惟期传一脉，初心不负重书田。锦帆开浪逐霞飞，绅庶争迎颂德威。皖豫叠经匡节钺，杭湖犹思驻旌旂。民生多赖同甘苦，家计何心论瘠肥。感格真诚天眷久，近来福寿似公稀。迂拙原非军旅才，衔恩扶病又登台。机宜赤崁曾亲授，报称丹忱未敢灰。望冑三年群志洽，歌铙五月捷音来。近闻全海臻安定，岭上梅花祝嘏开。大业喧传数省功，关心教育重文翁。挥戈扼要元戎合，射策逢时九月通。桃李阴多依北极，芙蓉生不怨东风。海滨向化同邹鲁，逢吉康强食报丰。襟怀潇洒坐高亭，远近峰岚展画屏。云谷无心争出岫，松根得地自生苓。承欢桂子歌浓露，养志兰陔乐寿星。中外尊崇归潞国，圣朝未许隐山青。"}