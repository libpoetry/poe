{"id":"700945","title":"元夜命酌终南山水天炼师于海珠信宿赋此","dynasty":"明","author":"梁绍裘","text":"共道珠江钜且圆，何如罔象得遗玄。骊龙戏去浮波上，神女擎来献佛前。屹立狂澜标亿劫，平开胜概入诸天。乾坤幻境浑如此，弱水三山恰并传。自性本来无执著，为仙为释更为儒。乍看卓锡依珠寺，须信栖神上玉都。苦海波涛原浩浩，觉城色相本无无。大千世界河沙数，尽入如来一黍珠。石龙浩劫度何年，岛屿中流别表天。灯火冲霄欢海若，星河留月醉神仙。国开极乐吾能到，梦入华胥尔觉先。一颗摩尼眇珠黍，三千世界本完全。"}