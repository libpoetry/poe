{"id":"381052","title":"玲珑四犯·竹响露寒","dynasty":"现代","author":"郑文焯","text":"竹响露寒，花凝云澹，凄凉今夜如此。五湖人不见，故国空文绮。歌残明月满地，拍危阑，寸心千里。一点秋檠，两行新雁，知我倚楼意。参差玉生凉吹。想霓裳谱遍，天上清异。镜波宫殿影，桂老西风里。携槃夜出长门冷，渐销尽，铜仙铅泪。愁梦寄。花阴见、低鬟拜起。"}