{"id":"148973","title":"题永丰郑丞梅涧","dynasty":"宋代","author":"曾丰","text":"分阴分阳天得清，生水生木清降精。悬知梅与涧为一，交涵互养清难名。客来强立痛题目，拟这万物无一足。巢许立身今古高，夷齐受命乾坤独。主人气与梅俱移，平淡之中余崛奇。蓝田松竹须品题，今年随牒梅勿疑。主人心与梅俱化，高洁之中余蕴藉。瀛洲风月须摹写，明年入朝梅勿讶。独不见淇竹主人卫武公，出相周家了勋庸。老矣归与奉从容，主人与竹俱高风。武公与竹为不朽，万古淇奥诗一首。主人有以为梅寿，我请置之淇奥后。"}