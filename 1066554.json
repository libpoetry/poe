{"id":"1066554","title":"七月一日招道祖剧饮","dynasty":"宋","author":"葛胜仲","text":"长卿已倦游，十年安泽国。越鸟巢欲南，鹧鸪飞懒北。会予亦蹭蹬，从子寄岑寂。有酒时相邀，欢饮终未剧。今当大火流，似闻姊丧释。羽书静追呼，乐禁通考击。扫除北窗凉，招速东床客。暂勤车骑都，来辍春秋癖。白啖苦无赖，红颜因暂惜。畦蔬撷菘韭，园果剥梨棘。金齑荐子鹅，银条脍玄鲫。弓弯舞袖宽，珠贯歌声激。景升陋三雅，淳于能一石。拟取醉辖投，慵持诗烛刻。浮生百年幻，且尽一朝适。莫待佐稽山，对案空相忆。"}