{"id":"429446","title":"西湖四首 其三","dynasty":"近现代","author":"黄浚","text":"孤山良不孤，踵起得林社。背山巢居阁，下有数枝冶。来逢山气曀，去及雨珠泻。放舟就杨庄，萝翠已缘瓦。主人今安往，往梦记杯斝。重帏藏莫愁，小筑胜绿野。岂知湖泖兴，暗逐灯烛灺。沿堤几名园，水竹尽倩雅。过墟但生叹，佳藏亦虚假。乃知閒身难，复念真赏寡。嗟哉觚庵翁，残吟殉茅把。"}