{"id":"184602","title":"郑倅是岁七月同游和余韵复和酬之","dynasty":"宋代","author":"孙应时","text":"高人遗世纷，山水好常酷。监州当暑来，风露劳栉沐。千里生清凉，万象入睐瞩。公余事幽讨，驾言访容谷。岂知丛尔县，有此壮哉瀑。飞盖缭崇阿。响屐穿翠簏。林声疑雨鸣，石怪若斧覆。辉辉倚天剑，凛凛寒水玉。画图见所稀，瑶琴写难足。余霏湿巾袂，莹色照眉目。平生此会心，一笑欲捧腹。酒间出新篇，明珠粲盈掬。留作岩壑光，长令鬼神伏。东山怀太傅，濂溪相茂叔。逸兴渺乾坤，真赏谢丝竹。何由频执鞭，云峰恣游宿。"}