{"id":"578956","title":"老骥行","dynasty":"明","author":"王佐（汝学","text":"老骥伏枥官厩里，八尺身长老龙体。昂头向人不肯鸣，似择孙阳作知己。孙阳世间不常有，此骥伏枥年岁久。有时自跑千里足，有时自仰千金首。目如飞电双炯炯，照夜白光秋月冷。拳毛騧有污血渍，狮子花映灭没影。问之此骥世何罕，渥洼水中天所产。同产分入大宛国，贰师得之来贡汉。武皇重马心如何，郊庙荐之天马歌。夕养天闲饱苜蓿，朝牵辇道随鸣珂。何时此种来海湄，宛如蹴踏长秋时。汉代光宠已寂寞，千年龙种终崛奇。邻厩有骥亦似之，几年伏枥嗟栖迟。偶来相见似相慰，迥立长空相向嘶。一嘶四蹄欲飞起，悲风索索来天倪。"}