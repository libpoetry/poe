{"id":"797320","title":"贺新郎 春闺午倦","dynasty":"清","author":"吴尚憙","text":"日影雕栏畔。看庭前、垂丝袅袅，暖红将展。淡淡晴空疏雨后，点缀春光满院。隔花障、雏莺学啭。绣户沉沉惊午梦，倚香衾、只觉纤腰倦。钗坠枕，鬓云乱。侍儿解意添香篆。对妆台、几番顾影，一声长叹。自是双蛾频锁翠，说甚花香人面。只恐怕、颜随春换。旧恨新愁抛不去，向吟窗、强把幽怀散。风过处，虾鬓卷。"}