{"id":"1026608","title":"仲连兄治南堂","dynasty":"宋","author":"韩维","text":"予生乏时用，惟懒性所便。强挽亦已退，虽鞭讵能前。有园不盈亩，正在居南偏。荒埋日失治，坐惜嘉观捐。伯氏解官守，燕居此回旋。芟芜属时暇，斫枯候春妍。面堂一径直，夹树兰与荃。畚土艺佳卉，沼盆注清泉。东风过墙头，朱白争繁鲜。芬香四飘散，蝶蜂来飞翾。向时疏懒人，游步始连连。微勤不少施，胜赏得以专。才劳拙者逸，此固物理然。作诗代俳笑，以继南华篇。"}