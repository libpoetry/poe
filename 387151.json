{"id":"387151","title":"沁园春·送次山之江南","dynasty":"清代","author":"樊增祥","text":"笑脱朝衣，谢金耳车，戴笋箨冠。看焚余谏草，门生偷写，醉中笛谱，妙伎争传。轼愿为滂，贾犹悼屈，此意苍茫莫问天。春风里，有茶条七尺，拄上西山。归来收拾青编。便拟上江东范蠡船。试千回铸就，赵家如意，数言解却，方社连环。一访钟陵，再游玄墓，意在铜官离墨间。觚棱远，向吴中回首，秋柳如烟。"}