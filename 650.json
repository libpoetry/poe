{"id":"650","title":"夏日奉使南海在道中作","dynasty":"唐代","author":"张九龄","text":"缅然万里路，赫曦三伏时。飞走逃深林，流烁恐生疵。行李岂无苦，而我方自怡。肃事诚在公，拜庆遂及私。展力惭浅效，衔恩感深慈。且欲汤火蹈，况无鬼神欺。朝发高山阿，夕济长江湄。秋瘴宁我毒，夏水胡不夷。信知道存者，但问心所之。吕梁有出入，乃觉非虚词。"}