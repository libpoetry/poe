{"id":"1200500","title":"寄眠云处士","dynasty":"元","author":"宋无","text":"闻说华阳洞，人间第八天。茅君旌屡降，弘景驾常延。地吐黄金气，潭流碧玉泉。神丹光夜发，朱草叶春妍。羽客家相接，麟洲脉共连。山遗秦女药，锄得汉朝钱。处士怀贞遁，长生契宿缘。童颜曾辟谷，鹤相合成仙。啸傲三峰上，披研万象先。囊攒五行物，剑握七星权。石铫青精饭，风炉紫朮烟。赤松齐远躅，玄俗并遐肩。九转功将就，双亲念复虔。却携琼笈转，归枕白云眠。蓟子家尝历，壶公诀尽传。路回蓬岛下，杖化葛陂边。经案苔侵遍，閒枰雨滴穿。池留洗瓢水，壁挂断琴弦。蕙帐?空怨，萝窗月自悬。岩存容怅望，涧去意潺湲。局久棋多变，寰清鼎又迁。衲衣期异日，筑室定他年。季世嗟予晚，幽栖志独坚。欲随蒲坐具，已办布行缠。学道无如此，游方恐未然。尚迟甘旨奉，更被苦恩牵。脑虑精难满，心忧影或偏。藓坛情愿扫，茶灶手能煎。根究婴儿后，参同混沌前。求真不易遇，师匠早哀怜。"}