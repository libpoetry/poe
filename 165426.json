{"id":"165426","title":"苕霅行和于潜令毛国华","dynasty":"宋代","author":"晁补之","text":"苕溪清，霅溪绿。溪水湾环绕天目，山间古邑三百家。日出隔溪闻打衙，长官长髯帽乌纱。不曾执板谒大尹，醉卧紫兰花影斜。紫兰花开为谁好，年年岁岁溪南道。不见西陵白发人，荆江夜雪唱阳春。阳春绝唱和者寡，客醉闻之双泪洒。夜来魂梦海中山，缥缈云涛烟浪间。云涛烟浪不可渡，睡觉秋风落桐树。秦吉了，秦吉了。言语无人会。无人会得奈君何，且向紫兰花下醉。"}