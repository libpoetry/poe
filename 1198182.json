{"id":"1198182","title":"挽歌","dynasty":"魏晋","author":"傅玄","text":"人生鲜能百，哀情数万端。不幸婴笃病，凶候形素颜。衣衾为谁施，束带就阖棺。欲悲泪已竭，欲辞不能言。存亡自远近，长夜何漫漫。寿堂闲且长，祖载归不还。人生鲜能百，哀情数万婴。路柳夹灵轜，旟旐随风征。车轮结不转，百驷齐悲鸣。灵坐飞尘起，魂衣正委移。芒芒丘墓间，松柏郁参差。明器无用时，桐车不可驰。平生坐玉殿，没归都幽宫。地下无刻漏，安知夏与冬。"}