{"id":"1119671","title":"感事十诗上李侍郎","dynasty":"宋","author":"陈造","text":"齐人石为瓠，自视比金璧。钻之不能窍，宝此果何益。人士为己学，落落肯如石。当知井用汲，又恶匏不食。客来自罗浮，遗我药如粟。茹之三顿首，已觉颜如玉。飞浮日月傍，夜访银河宿。和气均人寰，坐使年谷熟。邻女德称色，婉娈白玉温。无资嫁未售，行媒不顾门。佩是亲纫兰，庭有手植萱。君子正求匹，不聘甘难婚。芳岁逝不留，苦节中弥敦。涧潦有遗采，此意与谁论。国工铸良剑，发白心志悴。晶荧淬敛馀，干莫并犀利。入匣蛰虬龙，落手慑魑魅。卫身未足道，适用在一试。楼兰犹颉颃，顾汝岂虚器。荆璞自楚宝，顾终杂土木。和氏浪三献，一身已再辱。小儒褐衣底，磊落几荆玉。把玩坐蓬屋，和应笑遗俗。善价谁不怀，一辱讵可赎。吾亦笑和氏，葵犹卫其足。伯夷困采薇，名不厕周乱。敬通可言命，四七拱炎汉。圣主方侧席，士或槃薖涧。有斧苦无柯，古今同此叹。大人世凤麟，吐握岂云惮。么么未足数，一官从浪漫。长松倚绝壑，高萝缠绵之。苍山屹半空，白云相因依。挥策马不前，自问此何时。圣贤运化枢，奇髦各骛驰。踯躅诸儒后，槁暴穷山为。槃木贵有因，平心勿嗟咨。燕君市骏心，一昔驰九野。岂知千里足，近出盐车下。临风非一鸣，几谓无识者。详肉略之骨，旷古无善马。枉寻固已污，索价则已欺。人生功名念，舒卷自一时。荣辱取所适，穷达非敢知。及物傥在道，卑官亦可为。咄咄厌矮屋，心无一日嬉。还应乘田翁，笑汝太矜持。幽人一床书，不肯睨侯伯。领会有真乐，未厌四立壁。平日太玄经，看人五鹿客。今代元紫芝，独未觇颜色。向来萦清梦，倏喜得亲炙。一洗衰俗耻，满腹志愿毕。"}