{"id":"411637","title":"寄东敷京邸 其二","dynasty":"近现代","author":"王浩","text":"睡馀茗碗凉，绕户鸟声喜。十年用心许，枯木玩棐几。万金雕狨席，郁郁望拱梓。养生遂如此，何辨老决齿。诗书图遮眼，兄弟劝乐只。小弟夙不佳，顷亦喜文理。阿虎慧能言，臣叔痴未死。何从寄呻吟，枣栗嬉稚子。食贫得鸡肋，长愧亲旧视。尚言印累累，早岁奉拜起。生非屠牛坦，排击妙众里。并亡臧谷羊，五十笑博雉。别来语石交，解事今日始。"}