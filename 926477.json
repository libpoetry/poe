{"id":"926477","title":"百字令 韩知事美任","dynasty":"宋","author":"邵桂子","text":"三年幕画，是小试相业，桐阴相谱。协赞拥容心似佛，春在螺山螺浦。白玉无瑕，黄扉倚重，一府中流柱。萧然锦满，扁舟明日归去。此去南北才名，看青云稳驾，玉阶徐步。共说荆州老长史，宰相须还他做。沙路星明，甘棠人远，无计攀辕住。薰香三祝，苍生正望霖雨。"}