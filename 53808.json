{"id":"53808","title":"次韵铁厓先生醉歌","dynasty":"明代","author":"贝琼","text":"先生爱酒称酒仙，清者为圣浊为贤。清江三月百花合，江头日坐流萍船。左携张好右李娟，紫檀双凤鹍鸡弦。倾家买酒且为乐，老妇勿忧无酒钱。白日西没天东旋，秋霜入镜何当玄。蓬莱有路不可到，祖龙已腐三重泉。何如快饮三万日，酒楼即起糟丘边。愿持北斗挹东海，月落枕股楼头眠。"}