{"id":"505481","title":"自徐抵宿道中纪事有怀北平颐庵公松轩公子","dynasty":"明","author":"唐之淳","text":"船上复车上，徐州仍宿州。不因河冻合，那起客乡愁。晓饭霜侵匕，宵眠月拥裘。家人裁小帽，邻伴饷乾糇。坂曲惊疑簸，川平稳胜舟。纼寒牛背涩，轴垫仆心忧。古迹迎人问，诗题隔日搜。计程常屈指，惜别屡回头。岂有欢倾盖，谁能怒挟辀。因思安稳客，文酒日风流。"}