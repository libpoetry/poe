{"id":"648587","title":"拟古四十一首 其十二","dynasty":"明","author":"薛瑄","text":"混沌鸿濛中，伊谁作主尸。洪河出龙马，清洛浮神龟。有文粲以别，实惟天所为。悟彼阴与阳，契此偶将奇。大圣发深智，运意画两仪。生生之谓易，变化无崖涯。宇宙岂云大，弥纶靡有遗。如何千载馀，图象閟莫知。卓哉弄丸子，探源溯希夷。从兹识姬孔，还应见伏羲。伊闽有遗编，学易真吾师。"}