{"id":"880570","title":"受诏修书述怀感事三十韵","dynasty":"宋","author":"刘筠","text":"良弼论思暇，英才视草馀。西清承密旨，东观类群书。左氏先经日，征南发例初。编年终显德，历帝自凡蘧。一览无前古，三长岂后予。宏纲提要妙，至论绝籧篨。讹缪刊三豕，公乎喜众狙。菁英咸采掇，疣赘尽销除。组织千章合，研穷万象虚。胡为参也鲁，亦造仲尼居。处末加骈拇，于中或辅车。乘轩思卫鹤，努力效刘驴。见弹曾求炙，临川复羡鱼。孰云貂可续，自愧鹗难如。早入希东郭，先知服子舆。直非头似笔，智谢里名樗。蜗舍游从寡，鹑衣礼貌疏。寸阴嗟荏苒，十驾敢踌躇。天禄杨雄阁，承明严助庐。时陪折俎宴，顿异带经锄。系日亲函丈，他门绝曳裾。卓锥然有地，担石尚无储。猎犬方劳指，神龟可避渔。屠门誇大嚼，鼠壤鄙馀蔬。阙里辞难措，漳滨病且祛。学勤徒力尔，性拙奈天欤。大道今兴起，先生意卷舒。正为王者瑞，何羡使君旟。暗室欣观火，颓波赖决渠。当仁如退让，末迹定沦胥。"}