{"id":"958510","title":"寄姚文发","dynasty":"宋","author":"郑刚中","text":"芳荪小绣肩相拍，拍初同作江湖客。梦里春风三十年，青铜照我头都白。与公常日话潇湘，恨不此身生两翼。何如附骥得千里，再此搜寻旧踪迹。荷公睹物能我念，小字密书盈一尺。报言扶膝所经由，兴废存亡皆历历。吾家甘棠人所怜，今不见鸾空枳棘。至如叙述所知友，但若前生略相识。恍然沈痛念平生，读尽寄书清泪滴。自嗟憔悴百忧身，惨惨中肠常感激。去年邂逅见中都，我正蹶蹄遭弃斥。相随扶病出幽巷，买酒归来款颜色。怀书亦复清渡灞，从此参商远暌隔。公今馆置得贤府，厚礼温颜同古昔。车鱼足意长铗闲，越声不用思庄舄。果能援笔赋鹦鹉，自可使人皆辟易。他时依倚就声价，疏蹻何由不离释。惟予投置奥渫中，转转穷愁满胸臆。春蚕未茧官督之，捋穗输租瓶盎窄。誓将斸治十亩园，竹径柴门闭声寂。声名虽不暂膻香，不愿埋头如李赤。为公书此报东风，一夜枫林关塞黑。"}