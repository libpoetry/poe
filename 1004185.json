{"id":"1004185","title":"送安少愚下第东归","dynasty":"宋","author":"程公许","text":"去年游凌云，传观一篇书。问客谁所作，作者安少愚。少愚宾城人，万里走东吴。悯俗日抢攘，正途欲荒芜。磊块不能平，忧愤何当摅。推枕一长叹，落笔万字馀。才难缪取舍，政棼费爬梳。国雠不可忘，储德要力扶。肝膈无留藏，首末详绎铺。吾岂贪徇名，致主于唐虞。书成诣匦投，甘心斧钺诛。九天隔云雨，万目争睢盱。圣恩不忍杀，放使归田庐。我心日起敬，未见长欷歔。今年科诏颁，君来试成都。邂逅忽倾盖，名下信不虚。貌不踰中人，若为胆满躯。革囊三尺剑，束书一蹇驴。蹙頞谈世事，抵掌嗤俗儒。慨慷三策陈，傲睨众口谀。诸公眼如月，谁遣紫夺朱。少愚冁然笑，得失毫发如。行止谅由天，通塞何关渠。归欤三间茅，搜我万卷储。抱膝梁父吟，曲肱味道腴。雅志期古人，昂昂千里驹。安能徇众兆，汎汎水中凫。今晨忽叩门，谒我掺执袪。剧谈重激昂，欲去仍踟蹰。时俗竞佻巧，捷径争驰趋。悦耳或为忠，仕道宁免迂。啖以鼎食味，诱以蛾眉姝。煌煌万钉饶，翼翼潭府居。众醉日以酣，独立谁为徒。世岂有巢由，甘受泥滓污。或俛首州县，或遁迹樵渔。顾谓今乏材，毋乃几厚诬。失计如我辈，苟为五斗驱。有志困风尘，浮沉非故吾。思昔新法行，士有郑介夫。斥监安上门，愤世胆气粗。一朝勾驿传，奏疏列画图。天子恻然感，民力几少苏。九原凛如生，千载足起予。荆舒最护短，植党盘要途。如何职冗贱，九关许叫呼。偪仄复偪仄，视今良可吁。喧然众楚咻，甘作嬴秦拘。所以见君子，羞汗如陨珠。牛骥不同皂，鸡凤宁同笯。要当操此心，圣贤为范模。借问兰玉弃，如何萧艾敷。诗成为君歌，临风恍喑呜。向来清庙瑟，忍滥齐门竽。"}