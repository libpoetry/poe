{"id":"810494","title":"读列子","dynasty":"清","author":"蕴端","text":"嗟嗟子列子，居郑四十年。国君卿大夫，无人知其贤。子阳不好士，遗粟以人言。当年有饥色，后世称神仙。形动而生影，声动而生响。无动而生有，自然非勉强。有形必有终，死生互消长。茫茫天地间，那能常俯仰。鬼者即是归，当作归家想。死人为归人，生人行何往。一人失其家，世必为狂荡。天下皆失家，曾莫知其枉。圣人一生死，去来如反掌。人生有大化，天地皆密移。死亡接老耄，少壮代婴儿。貌色与智态，爪发与肤皮。随生而随落，非复婴儿时。其间不可觉，俟至后方知。"}