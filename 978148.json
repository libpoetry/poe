{"id":"978148","title":"陈待制五月十四日生朝","dynasty":"宋","author":"徐照","text":"羲辔迟中夏，生贤国世宁。隔宵蟾欲满，经溽雨初停。分派来沩水，储神应德星。高楼参造物，健笔倒沧冥。几郡流威惠，今人识典刑。随行惟一鹤，堆案有群经。道直言皆壮，心和鬓益青。即须调鼎铉，未许在林坰。斸石逢云母，栽松长茯苓。龟巢莲叶上，公见却千龄。"}