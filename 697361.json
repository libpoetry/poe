{"id":"697361","title":"问喻邦相病四首","dynasty":"明","author":"胡应麟","text":"闭阁经旬卧起迟，青山长日对支颐。吏人莫讶休文瘦，政是初成八咏时。名姓曾闻在赤城，衙斋一卧万缘轻。惟应剩取清羸骨，白日飞凫上太清。十年归卧茂陵居，长日惟删旧著书。最是汉庭怜汲黯，病来犹得伴相如。尔闭高斋送夕阳，余愁肺病卧空床。何缘对挟飞龙去，万仞青天坐石梁。"}