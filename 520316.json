{"id":"520316","title":"弘治癸丑予以足疾未瘳倦于医居恒忽忽或有进者曰去城之西三百里太白山之下有泉曰凤泉去城之东百馀里曰石门亦有汤泉去城之东北六十里曰骊山亦有温泉浴其水者痼疾皆愈予闻而异之曰有是哉第以守藩不敢专出入乃遣使上告于天子天子许之予拜命踊跃不敢烦有司自饰具以往感恩志喜因有一律纪之其诗云","dynasty":"明","author":"朱诚泳","text":"忆昨封章叩紫宸，果然天意俯从人。?除宿恙凭灵液，造就馀生荷至仁。指点终南收胜槩，摩挲华岳动精神。挥毫欲写山川秀，只恐归来记不真。"}