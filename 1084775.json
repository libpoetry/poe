{"id":"1084775","title":"和韩答张辙寄曹梦良","dynasty":"宋","author":"王十朋","text":"故旧别云久，话言犹未聆。岁暮念愈剧，宵长梦形频。忆昔始倾盖，相看俱妙龄。参乎方越席，鲤也才趋庭。乐泮共采藻，泛江同食萍。玄深探羲画，狂妄窥麟经。端能辨箕荄，未省分雷霆。卷帙发晨架，膏油燃夜棂。君才富八斗，我字识一丁。轻愿苦窘幅，高屋钦建瓴。低头愿为愈，割席终惭宁。结游指寥廓，约泛航清泠。骥足骋天骏，鳌头缗海腥。涂远困尘鞅，棹回阁寒汀。壮怀誓白水，愤气干青冥。孤屿散形影，双溪隔沧溟。耿耿月遥共，悠悠门独扃。论文忆李白，对酒怀刘伶。乡校鼓沂瑟，颂章赓鲁駉。濯暑振风袂，破寒操雪舲。胜游仿栗里，雅会脩兰亭。瓶罄沽瓮蚁，烛残照囊萤。猖狂却大雅，酩酊还独醒。槐市忽飞诏，英才先振翎。短檠歌慷慨，长剑磨晶荧。旧耻雪赤壁，奇功收井陉。高价压群玉，新文丽繁星。乡闾借光艳，庠序资仪刑。随群袍暂白，唾手衫当青。残生适孤苦，举足方伶俜。文房泣遗泽，座右悲先铭。犬马不填壑，凫鹥卒同泾。射缟服彊箭，撞钟施寸筳。惟求免场屋，讵望扬王庭。师旋约奏凯，案就期脱囹。势屈战徒力，命奇文不灵。秋翼困燕雀，春苗害蟊螟。日念返桑梓，愿言和鸾铃。溪山有偕隐，风雨无独听。悬崖踏苍翠，怪石穿珑玲。豹闲眠雾窟，鸟倦栖云屏。世情自翻覆，交态长芳馨。岁时觉荏苒，咫尺如飘零。盈亏屡瞻桂，开落频观蓂。欲去废负米，念来方祝蛉。何时掺子手，一笑空吾瓶。注目杳云雁，缄书附原鸰。鄙吝伫涤胃，钝顽资发铏。得得戒徒驭，迟迟趋阙廷。犹胜炙手辈，奔走趋公厅。"}