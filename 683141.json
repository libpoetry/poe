{"id":"683141","title":"和陶归鸟诗六十八首","dynasty":"明","author":"方国骅","text":"孑孑孤鸟，远弋于林。周回顾影，宁择佳岑。缄舌捲羽，郁陶中心。眷彼谷风，乔木阴阴。孑孑孤鸟，畴与同飞。前者振羽，后者莫依。彩泽卑弃，独影宵归。怅望天末，云路阻违。孑孑孤鸟，渴饮徘徊。养弃何人，深丛馁栖。鸱鸮疾声，微息难谐。幽梁卑枝，结兹永怀。孑孑孤鸟，昔鸣高条。凤凰于友，桐柯特标。烨烨其丽，产彼南交。伫以修翮，弗惜忧劳。"}