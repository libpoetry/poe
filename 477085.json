{"id":"477085","title":"秋夜同紫峡逸士雪江老僧辈十人宿南屏山中诵逋仙夕寒山翠重秋净鸟行高分韵赋诗余得夕字","dynasty":"明","author":"孙一元","text":"荒烟散不收，残山带遥碧。林鸦晚依依，草雉时嗝嗝。斜光明不定，居人掩荆栅。朅来喜盍簪，林下语幽赜。厓屋灯火青，野蕨旋新摘。岂无伏虎禅，亦有飞凫客。爱此小昆丘，人世白云隔。愿当抱奇幽，烱言永终夕。"}