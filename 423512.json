{"id":"423512","title":"莺啼序·津门羁迹，七度蟾圆。今将南去，临岐惘惘。用梦窗韵赋此，留示同人","dynasty":"近现代","author":"吴昌绶","text":"凉宵雁声到枕，拥衾裯似水。鱼更断续梦难成，残镫欲灺红蕊。孤馆静、秋心暗警，井梧一叶同飘坠。叹年年、倦旅无端，触起乡思。时局如棋，中原多故，怅栖栖客子。望天外、缥缈三山，凌波何日重至。看苍茫、云连海气，又历历、蜃楼遥指。笑茂陵、疏草零星，未逢杨意。蛩吟败藓，蝉咽寒柯，惯搅人清寐。恁容易、繁华转烛，几番辜负，一曲尊前，琵琶红泪。飞英巷陌，游丝庭院，浓春无价都消歇，剩潘郎、鬓影成憔悴。江南此去，除非旧日青山，依然伴人愁里。深闺凝望，讯断宾鸿，锁一双眉翠。见说道、近来消瘦，药裹缠绵，帘卷西风，病扶花起。流光若驶，浮生如寄，而今真遂偕隐愿，泛烟波、好共吴篷倚。那堪回首天涯，写遍相思，倦收凤纸。"}