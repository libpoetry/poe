{"id":"1228037","title":"张葵斋所藏江山风雨图","dynasty":"元","author":"李孝光","text":"元气菌蠢生蛟龙，银河倒插金芙蓉。九疑正在九州外，碧树悄悄连丹枫。上有万古不死之明月，下有掀天巨浪之长江。有客有客陆龟蒙，往来江南成老翁。天地无家屡回首，放船去踏江上之青峰。船头十日悬青雨。风拔银山映东户。山随没鹘落中原，水作巴蛇走全楚。向来英雄定黄土，空遗绢素流今古。天地一合如金瓯，万岁千秋奉明主。"}