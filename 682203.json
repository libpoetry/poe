{"id":"682203","title":"四月十一日侯将军兄弟邀从亭山先生游洪范东流二池宿南天观登云翠山绝顶奉和四首 洪范池","dynasty":"明","author":"于慎行","text":"百尺高台古树林，池边不雨昼萧森。游逢载酒春先暮，兴到看山客自深。片石千秋留鸟篆，寒潭百尺想龙吟。何时得遂移家计，长日垂竿藉绿阴。马上壶觞处处从，花源又入白云封。石渠飞沬溅春酒，茅屋临流响夕舂。雨色微侵青薜荔，山光倒映紫芙蓉。南天咫尺今须到，万壑丹霞宿几峰。野色岚光面面新，上清楼阁俯嶙峋。杯间月出瑶台夜，杖底云飞玉洞春。地尽群峰开象纬，天容双屐出风尘。从今便结羊何侣，长与名山作主人。中天积翠削巑岏，扫石衔杯醉不冠。樵路半垂青嶂底，歌声全出碧云端。飞来别作仙人掌，望去平临玉女坛。笑问风流彭泽宰，白头曾得几回看。"}