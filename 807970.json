{"id":"807970","title":"宝鼎现  题定武兰亭初拓和蘧庵先生原韵","dynasty":"清","author":"陈维崧","text":"笔精墨妙，风雅相尚，当年尔尔。论戈磔、争誇典午，人擅韭花兼虿尾。谁第一、是右军逸少，庾翼家鸡莫比。有妙帖、鹅群裹鲊，神迹尤矜修褉。一自赚入梧宫闭。伴宝衣、长殉幽翳。还幸得、拓来定武，石本离离腾古翠。视淳化、与光和儿辈。色斗鸡彝象簋。供历代、君臣清赏，流遍深宫禁邸。人世沧桑，阅几度、劫灰马矢。唉龙僵虎踣，波及鲁鱼亥豕。揩老眼、向残缣里。滴透铜仙泪。痛多少、玉盌珠箱，鬼卖长陵夜市。"}