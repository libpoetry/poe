{"id":"1031365","title":"和王胜之游普明院","dynasty":"宋","author":"蔡襄","text":"昔贤履道第，平时洛都选。门外多风尘，林端出台殿。名园迤逦清，小径萦纡转。脩竹环数亩，可爱清不变。冰生流水静，叶尽危巢见。晴日破云来，游鱼过池面。君意高如鸿，孤超遗健羡。兹游恐难屡，历览岂云倦。放怀穷幽趣，回首抱归恋。裁诗赋景物，芬葩有馀绚。呼童秣予马，追閒性所便。"}