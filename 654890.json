{"id":"654890","title":"雨中题徐州苏指挥湘江暮雨竹","dynasty":"明","author":"倪岳","text":"孤舟夜听萧萧雨，两岸垂杨翠如许。恍讶湘江暮雨中，只欠钩辀鹧鸪语。船囱偶尔披新图，长汀短渚相萦纡。琅玕一望渺无际，淋漓尚觉烟模糊。高者凌空凤将起，下者垂垂采鸾尾。更忆湘君过九疑，羽葆参差乱云里。明朝放棹徐州洪，不须局促仍推蓬。赤壁江中地远近，问讯彭城苏长公。"}