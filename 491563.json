{"id":"491563","title":"颜明德自全椒避乱归安成道过瑞阳赋别","dynasty":"明","author":"刘崧","text":"凤山山头日欲暮，北望风尘暗行路。喜君近向全椒来，别我将返青原去。仓皇面目带风日，颠倒衣裳杂霜露。投身幸从异境脱，执手且慰同乡聚。比闻冲斥剧豺虎，汝颍徵兵急救捕。繻符严诘千里道，戈甲纷填九江戍。主人念客苦留别，立马不发空愁顾。归心早逐匡山云，愁思空迷锦江树。驱车南出清江曲，三日风帆快驰溯。远游无方古所戒，菽水怡亲窃终慕。我贫未归不得意，感子于我今相遇。未能呼酒一浇涤，秖以软语相温煦。空山落叶慎行李，极浦苍葭但烟雾。残年旧隐如可寻，思君更咏閒居赋。"}