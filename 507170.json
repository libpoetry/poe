{"id":"507170","title":"题傅泽民分桂轩","dynasty":"明","author":"夏原吉","text":"粤昔丹桂生蟾宫，天香散漫飘穹窿。世人仰望莫能折，举头每欲排天风。后来仙子不自惜，呵吒银蟾鼓云翼。衔将桂子落天台，要使人间共培植。天台一种三百年，鬼神隐护人莫传。史家先世积德厚，得从此地更移迁。当时不敢自娱赏，持向金门献君长。龙颜一笑栽殿前，更洒宸章为优奖。宸章焕赫事实殊，史家桂泽当何如。敷荣发秀异他族，流芳奕叶生名儒。林林接踵为时起，事业功名咸足美。迩来复有紫崖翁，硕德宏才古君子。承恩典教来罗湘，霏霏化雨菁莪芳。祇缘辽渺丹崖远，心县丹桂常徬徨。徬徨未易乘风去，日夕行吟泮池处。彼苍又若阴相之，池上还存古桂树。色香虽匪丹崖浓，根株却似丹崖丰。丹崖桂泽裕厥后，泮池桂泽将谁同。芹边弟子商崖裔，重义崇仁心靡替。稔知师意感师恩，爰辟书轩分此桂。吁嗟史翁何贤哉，吁嗟傅君真奇才。史翁之桂由祖植，傅君之桂从师来。书轩况尔数椽小，桂树分来相映好。秋风吹破丹砂堆，万斛清芬散龙脑。傅君傅君日对兹，岂惟玩彼香色奇。是宜笃志励所业，光前振后期如师。清狂蹋雪寻梅叟，辛苦移家看竹友。纵情矫物徒自疲，师友传承事何有。傅君傅君重勉旃，如今正是秋清天。及时吐华著芳誉，相期史氏同绵绵。"}