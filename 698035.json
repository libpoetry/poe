{"id":"698035","title":"钱塘怀古题仙源云仍家谱","dynasty":"明","author":"赵宜诚","text":"重过西湖访故宫，还思往事恨无穷。长城自坏封疆蹙，重镇轻捐堡障空。目断寒潮孤落日，愁看秀麦几生风。时危英杰犹难济，况任奸回托幼冲。皇元兵势克樊襄，南下临安事可伤。玉牒无光随建业，金闺遗址属僧房。年深堤柳还春色，岁晚宫梅尚暗香。景物不殊人事改，六桥风月几炎凉。繁华胜景误前朝，留恋湖山锐气销。七世衣冠还寂寞，百年宫苑总荒寥。屯营将士符天命，故国君臣恨海潮。天堑风涛犹莫恃，寒更梦觉雨潇潇。"}