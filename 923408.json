{"id":"923408","title":"南郊大礼庆成诗五首 其二 荐享于太庙","dynasty":"宋","author":"苏颂","text":"天命有宋，系轩纂唐。祖武宗文，积厚流光。奕奕清庙，八祏同堂。五祀备飨，百顺储祥。皇帝孝思，明发不忘。躬执圭瓒，再荐嘉觞。公卿陟降，鼎俎芬芳。广乐九变，群神迪尝。昭我先烈，缉熙万方。永思继述，成不敢康。始朝于庙，诗歌嗣王。烈圣在天，保佑我皇。"}