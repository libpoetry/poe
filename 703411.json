{"id":"703411","title":"荔枝诗十首","dynasty":"明","author":"释今白","text":"谁教枝上火离离，水北山南尽一时。稚子村边閒拍手，老僧桥上独支颐。潮来带雨风先觉，荇叶藏云水不知。欲问幽栖最幽意，红霞深处竹枝词。如何盛夏忽严霜，岂有红霞护雪香。可是世间频苦热，不妨随处现清凉。青袍白马晨光薄，水树云林午梦长。拾得悬冰方染齿，不知烦暑几时忘。水玉争传裹绛纱，天涯稀见漫相誇。于人暂得消怀抱，似我那堪挂齿牙。梦里几曾移汉苑，镜中何处觅潘车。应知岭外原无树，认得清甜遍海涯。前村昨日见花开，屋后今朝摘几回。只恐眼前红易尽，忍思盘上雪成堆。悲心于尔非怜色，慷慨逢人倍护才。此日枝头须认取，莫教空树始徘徊。"}