{"id":"758135","title":"沁园春 哭汝充大兄","dynasty":"清","author":"周贻繁","text":"却艾披榛，用舍惟贤，不见古人。叹重湖浪静，臣心似水，沧溟月冷，宦梦如云。廿载辛劳，千秋义愤，麟阁何人图画新。轩裳贵、只到头难得，清白名存。交游此日谁亲。记昔岁、长开堂上鐏。看英芬尚在，香森桂树，光风未远，秀携兰荪。往事空悲，馀年易尽，休道蘧蘧幻境真。擘愁处、又令原草绿，无限伤神。"}