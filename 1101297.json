{"id":"1101297","title":"花朝同刘同年判簿登苏山","dynasty":"宋","author":"萧立之","text":"攲眠困萧寺，晓视天宇晴。细马金盘陀，路出东南城。狞飙碾花作红埃，十里八里青松栽。云埋塔影铃铎语，水落石洪风雨来。仙君一去今几年，断碑苍藓留层巅。鹤归华表作人语，石卧沉香生晚烟。蚁穴蜂房三万户，山上清明山下雾。可怜当日跨龙人，依旧思归入城去。我愿山头拾桃颗，归种云根春娿娜。从渠一实三千年，不向人间食烟火。"}