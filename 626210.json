{"id":"626210","title":"溪园书事","dynasty":"明","author":"黎景义","text":"溪园行乐地，日夕气何佳。俯仰金丸转，寒温玉烛谐。桃源潆碧涧，竹径倚丹崖。洞杳堪龙卧，亭幽可凤喈。栖云看漠漠，过水听湝湝。凳立苔封石，扉开柳拂柴。阴柯禽趾聚，罅藻鲫鳞排。落氄轻飏霰，吹涎细雨霾。峙流真日用，飞跃好生涯。橘实当亲菽，篁根赠妇钗。时为莱子舞，不作太常齐。荆紫葳田宅，兰芳蔼谢阶。五弦无异调，万卷是同侪。但有宜家顺，何妨习俗乖。管城花灿蕊，书带草滋荄。尘世悠悠者，焉知逸士怀。"}