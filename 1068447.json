{"id":"1068447","title":"唐明皇夜游图","dynasty":"宋","author":"李彭","text":"开元御极垂衣裳，登三咸五凌羲皇。白环重译银瓮出，卜夜遨游离未央。香车斗风秦与虢，罗帕覆鞍真乘黄。赭袍错落缀北斗，步辇优游含缕觞。宁王玉笛上霄汉，御路花光争月光。汝阳羯鼓绢帽稳，打彻参旌低建章。太真沾醉玉攲侧，力士传呼声渺茫。翠钗挂冠红粉妆，金貂贳酒白面郎。君臣玩狎乐莫比，清禁喜闻宫漏长。若令姚宋坐庙堂，袖中谏疏神扬扬。万里桥边行幸处，后世龟鉴怀苞桑。"}