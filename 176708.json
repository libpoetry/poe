{"id":"176708","title":"宿嘉兴新城市","dynasty":"宋代","author":"董嗣杲","text":"泛秋入禾乡，钝舟无期程。西风吹官河，其壤惟新城。云围畎亩遍，星零聚落盈。前畈出顽犷，有可敌无勍。梵坊名能仁，能向乖幽情。房房市药富，涤面尘不婴。习俗困促迫，意度无专征。市沽更漓甚，不堪客子倾。偕行得佳士，共此秋榻清。未晚急掩扉，屡贻暴客惊。"}