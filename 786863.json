{"id":"786863","title":"吴越王","dynasty":"清","author":"牛焘","text":"亭长归故乡，三候歌乐章。人情重怀土，锦衣自项王。临安钱具美，意气何扬扬。贩盐无赖子，起家自钱塘。兵屯八百里，倒戈贼惊惶。功成守兹土，一剑凛寒霜。玉带留盟府，名马赐骕骦。自以仲谋比，为命拜朱梁。城名衣锦里，山作功臣坊。还乡歌三节，慨慷比高皇。呜呼唐季多草窃，图谶何荒唐。东南尽割据，两京茂草黄。汴渠啸鸼钌，六鹢助披猖。钱氏亦盗耳，据守固封疆。潮头三千弩，何不射虎狼。昭谏悲陵谷，野鹤自高翔。帝秦鲁连耻，霸越鸱夷亡。坐拥州四十，宫室移相望。一朝怀桑梓，父老共彷徨。平生不逾洛，何自来归装。无孛无欺徒虚语，鞭箠聚敛德何凉。梦魂惭愧凌烟阁，表忠区区姓谥扬。徒为新朝守，多藏自厚亡。"}