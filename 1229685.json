{"id":"1229685","title":"送杜仲梁东游","dynasty":"元","author":"麻革","text":"野马何决骤，飞云何悠飏。商岩不足稽此士，又欲东略宋与梁。青山不知老，白山乃许忙。菊潭之水清泠渊，野人饮之得长年。芳醲不买寿，淡泊差可久。北山峨峨苍翠巅，丹崖石老生紫烟。灵芝秋杞老霜骨，黄精茯苓饱新斸。望君崭崭病以癯，酌之食之可以还肤腴。况有刘荆州、元丹丘，子宁舍之汗漫游。凉秋佳月酒一杯，送子东下心徘徊。半山亭前一茅屋，岁寒霜劲君当来。"}