{"id":"690310","title":"夜走博罗","dynasty":"明","author":"张家玉","text":"举目烽烟黯自伤，胡笳吹处似边方。真同丧狗生无愧，纵比流萤死有光。力尽张良虚博浪，时穷许远失睢阳。当存百炼坚金志，捲土重来未可量。匹马孤军共一行，旌麾淩乱势苍黄。云崩日落豺狼啸，地黑天昏傀儡强。报国谁同坚铁石，捐躯吾任笑愚狂。春秋勿谓千年绝，身有遗编尚未亡。"}