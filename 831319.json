{"id":"831319","title":"一萼红 鹿佺翁七十二岁，题蓼园介雅图，用石帚韵","dynasty":"清末民国初","author":"程颂万","text":"剪松阴。坐诗髡几辈，翁发尚胜簪。梅径烟荒，苔廊碣晦，笳鼓惊共宵沉。蓼园在、闲坊路曲，蓦噤晓、春老旧巢禽。半劫河山，古稀人世，呼酒凭临。生日今朝何历，但蘧庐归卧，肯抑骚心。杯逐螺行，经商蚁术，乡老聊赋追寻。指图角、光阴寸惜，不今昼、堪抵万黄金。却话双柑昔游，隔墅春深。"}