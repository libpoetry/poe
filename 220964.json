{"id":"220964","title":"故相贾氏·当年构华居","dynasty":"宋代","author":"林景熙","text":"当年构华居，权焰倾卫霍。地力穷斧斤，天章焕丹雘。花石拟平泉，川途致兹壑。唯闻丞相嗔，肯后于下乐。我来陵谷余，山意已萧索。苍生堕颠崖，国破身孰托。空悲上蔡犬，不返华表鹤。丈夫保勋名，风采照麟阁。胡为一声钲，聚铁铸此错。回首耒草碑，荒烟掩余怍。"}