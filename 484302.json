{"id":"484302","title":"樟树镇舟中作","dynasty":"明","author":"杨基","text":"侬是吴淞钓鱼叟，全家生长吴江口。迟钝长飞众鸟先，迂疏每落诸人后。城中父老少相知，乡里儿童亦见欺。几上细抄《高士传》，壁间大篆《考槃》诗。春风百草承膏沐，强掷渔蓑亲案牍。胥史犹嘲吏事疏，妻孥欲笑形容俗。羸马长途恐不堪，君恩何日许投簪。半篷秋雨烟笼水，数点寒星月满潭。"}