{"id":"686648","title":"齐河馆中阻雨与二三君子宿别","dynasty":"明","author":"边贡","text":"暧暧青灯夜向深，卧听檐雨话乡音。水荒田野犹征粟，寒入关山未捣砧。江海十年离别梦，道途千里去留心。平明且向孤城立，拟看长风破积阴。牖风廊雨横复斜，虽有屏障何由遮。风势盘盘偃庭木，雨声淅淅飘檐花。古人逆旅岂贫贱，游子长年违室家。呼仆持灯照行李，载书却悔同张华。"}