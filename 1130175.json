{"id":"1130175","title":"廓然得石门信叹其踵席非其人用韵酬之二首","dynasty":"宋","author":"释德洪","text":"相对天涯岁月新，石门消息远难真。乘闲且觅几场笑，疾恶休生一念瞋。衬鹭芙蕖方破暖，藏鸦柳色又残春。光阴如此空搔首，行诵知归倦鸟频。颓纲安得见重新，红紫纷纷正乱真。已矣无才吾自叹，慨然有志子宜瞋。闲寻陈迹消磨日，强作新诗挽绊春。振策苏堤朝复暮，路人应笑往来频。"}