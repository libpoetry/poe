{"id":"704870","title":"出行四图为何燕泉先生作 职方奉使","dynasty":"明","author":"薛蕙","text":"西域防胡日，南宫动使星。旧分双赤管，新佩一青萍。陇月传兵候，关云结阵形。千金收虎士，万马蹴龙庭。方略随封事，文章待勒铭。应嗤班定远，头白迟边亭。六省今名士，三川古剧藩。含香辞禁闼，扬节下都门。王迹馀京洛，戎风变陆浑。疲人迎皂盖，小吏拥朱轩。列郡讴歌满，中朝锡予蕃。仍闻词赋手，文采擅梁园。沙苑禁城隈，天闲十二开。欲脩群牧令，还倚列卿才。照野云千色，填山锦万堆。铸形珍汉阙，市骨笑燕台。大阅军容壮，横行虏阵摧。始知中国富，不假大宛来。明主忧荒服，中丞按远陲。西台分节钺，南极驻旌旗。包匦输蕃使，衣裳变岛夷。神留碧鸡颂，吏译白狼诗。羊傅襄阳乐，文翁蜀郡思。知公同二子，遗爱向滇池。"}