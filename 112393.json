{"id":"112393","title":"题文丞相吟啸集","dynasty":"宋代","author":"李谨思","text":"南人不识两膝贵，曲折百态卑且劳。斯人护膝不护头，故以颈血沾君刀。蟠胸孤愤擘不碎，杀气千丈缠旌旄。援桴亲鼓尽南海，背水更用蜑丁鏖。俘来吮血语神语，咄咄尚与天争豪。须臾赤日减颜色，玄云莽莽风飕飕。或言巨灵收拾付真宰，读罢拊臆生长号。又言丰隆列缺对愁绝，疾指玉鞭鞭六鳌。雨瓢倒翻水怪舞，斗枢横轧天籁号。怜伊肝胆苦复苦，亦见曩昔真离骚。劫灰满地莫挂眼，蓬莱虽远容轻舠。长驱疠鬼尚堪战，尽闲未许飞仙遨。乃言兴废在尔不吾与，吾死吾主吾焉逃。鲁叟闻言拍手笑，斯人六经为骨为皮毛。斯人卷取六经去，空将赝本传儿曹。"}