{"id":"532916","title":"赠瞿生","dynasty":"明","author":"黎民表","text":"齐安瞿生风骨殊，腾骧七尺非凡驹。十龄下笔薄史汉，握中往往灵蛇珠。而翁顷者遭羁绁，裹足洒泪来燕都。九关峨峨森虎豹，白日朗照明区区。肉刑末减逢汉主，槛车薰沐收夷吾。岂为能言识黄雀，亦是精诚感白乌。嗟哉瞿生孝且贤，珊瑚碧树谁不怜。琅琊小令人伦鉴，倒屣为赋长离篇。我苦十旬始休暇，不能罗致心茫然。采衣持节即远道，青云干吕随行船。匣中莲花光煜然，韬而不试神乃全。用少正及中兴年，耸身玉立当云天。遭逢不孤名下士，帝师当时亦孺子。"}