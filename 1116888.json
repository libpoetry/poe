{"id":"1116888","title":"用诸公本韵各和一篇共三首","dynasty":"宋","author":"苏颂","text":"早陪鹓鹭侍丹闱，旋见夔龙陟近司。西阁屡观新诏草，东曹犹记旧文移。半途霄壤成分异，几岁江湖役梦思。席面故人皆显重，可怜颜尉独厖眉。二纪书林得并迁，升沈俱喜在樽前。非才幸复登群正，大笔犹稽直五砖。欣听友声同伐木，坦忘情类似虚船。白头光景尤须惜，乐事相逢且豁然。继踵螭阶入右垣，曾参何敢望渊骞。复门重庆登庸命，枢閤仍陪话旧筵。贵贱交情都不改，始终风节固难迁。公卿平日推高誉，朝论今谁过邓先。"}