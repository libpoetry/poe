{"id":"105202","title":"依韵和郭秘校昭亭山偶作","dynasty":"宋代","author":"梅尧臣","text":"知君弃官後，江上寻名山。心既惯世内，迹欲还人间。昭亭忽来过，览古兴长叹。野寺拂尘壁，丹阳已斓斒。殿角虚宝铎，微风声珊珊。遗像与笔迹，始得观裴颜。浅井何泠泠，前溪何潺潺。幽幽随猿鸟，浑浑忘区寰。裂裳不为媿，饵芝不为难。坐对寒雨中，松上孤鹤还。"}