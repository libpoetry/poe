{"id":"698658","title":"惜别家兄十二咏","dynasty":"明","author":"夏良胜","text":"忽去忽来如寤寐，相违相见已忘言。望尘独倚长亭下，勒马难回落木边。家信劳兄三载梦，官箴费我五更眠。浮云好似憎怀抱，明日楚江今日燕。忆弟郢船棹更疾，送兄冀马行偏迟。异乡同气重留恋，一日万里分路岐。刀圭吐纳还自爱，平生温饱恒观颐。粗布大被及蚤制，频频为卜归来期。孤鸿高骞志在远，双凤食竹不长群。裹药却病思见弟，牵衣割爱苦事君。抱琴便作思归引，储钱为买抛青春。闻道乡郊尚多垒，厚集战士方如云。来时葛衣畏杲日，别去尽脱轻罗裳。喜根天性翻作怨，愁向人前却类狂。加餐谩说长为客，饮水方知不似乡。故园花鸟如相候，时有青州来短墙。行路莫计几多日，不到家时行未休。孤侄拍手迎门笑，老母望眼依闾愁。开土近山宜树栗，引泉入沼容方舟。结交旧有陶与谢，相招时作东湖游。还家短日思永日，行路无情元有情。天涯手足向分袂，故国山水寒齐盟。不妨深雪压篷屋，秪愁缺月临孤城。谷口子真韩吏部，逢人惟说泪交横。借楼曾当望云亭，三岁寒宵梦杳冥。苏子连床成偶合，狄公踪迹厌丹青。相逢欲话还无语，忍别沈酣尚怕醒。疋马郊关轻万里，为贪西谷煮寒冰。十年不作江湖游，今日重来缓我忧。女柩才归土未掩，妻骸束縳岁已周。官常苦系甘贫病，家祸因仍谁怨尤。江南不独赋庾信，摇落更多悲早秋。懒心避俗通三昧，恩义驱人说二难。捩柁风生催郢客，出门云杳入燕山。纵横士马悲途梗，惯熟楼台当旅还。举目烟霄有征雁，几时书帛寄乡关。寒郊佳处总堪悲，仗剑南行远我师。入路便知归有日，到家翻忆别多时。百忧欲洒千行泪，两地难禁半夜思。宦学恶怀谁共赋，满床纤管不成词。冷风吹落归湖雁，霜月照寒啼树乌。山县且听更鼓响，江乡须避夜灯疏。肃清门户远城郭，整理冠裳拜帝都。愧我尚为升斗累，洛中思见马君无。投檄云归便放舟，大兄真为掩吾羞。贾生应悔无长策，崔氏从前下冗流。恬退特书真宰奏，告身超格后人收。是非不必论今昔，深锁松筠禾黍秋。"}