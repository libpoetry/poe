{"id":"944107","title":"鹿鸣燕","dynasty":"宋","author":"陈造","text":"乱山森立围古房，重碧叠青天与长。钟奇孕秀为隽良，有如六子争轩昂。胸次襞积云锦章，汉之晁董唐常杨。当日折冲阵堂堂，尺箠不折筑受降。皇上吁俊奄帝王，士孟其晋如康庄。即今劝驾观国光，接翼便合鸳鹭行。后先差池似未妨，一夔自足开天荒。五大次第趋岩廊，怀宝判阅三星霜。一杯首饯江夏黄，一诗窃比振履商。功名逼人未易量，坐来相映眉间黄。谁遣大宅浮春阳，他年朝路偕翱翔。惟南有斗耿昊苍，一字定寄渔樵乡，老子善诵君叵忘。"}