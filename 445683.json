{"id":"445683","title":"却丰城罗山游约歌酬毛所长剑川兼寄诸子","dynasty":"当代","author":"陈忠平","text":"罗山恣清游，尘羁嗟难了。诸子采景奇，亦足吟眼饱。峰朵触天心，石穴通地窍。习习谷风生，烟霞浮林表。想见薜萝衣，扶行觅樵道。玄木走白猿，响屐惊栖鸟。倏尔平涧开，百籁争皦皦。碧潭渟无波，返景乾坤倒。境比桃源幽，避秦人未到。但有欧公岩，兀兀立芸草。时空频推移，千岁等分秒。物事转衰荣，万象归幻杳。诛茅信可期，当此政化好。精舍筑丹泉，砥路入窎窅。绣服易得閒，休沐向高蹈。命驾纷遝来，息心参不老。"}