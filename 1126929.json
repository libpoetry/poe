{"id":"1126929","title":"和谢公定河朔漫成八首","dynasty":"宋","author":"黄庭坚","text":"急雨长风溢两河，欣然河伯顺风歌。行观东海方存少，不以黄流更自多。直渠杀势烦才吏，机器爬沙聚水兵。河面常从天上落，金堤千里护都城。直令南粤还归帝，谁谓匈奴不敢王。愿见推财多卜式，未须算赋似桑羊。莱公庙略传耆旧，韩令风流在井疆。安用鸣鼛增汉垒，不妨罗拜下诸羌。汉时水占十万顷，官寺民居皆浊河。岂必九渠亡故道，直缘穿凿用功多。漠庭数遣林牙使，羌种来窥雁塞耕。壮士看天思上策，月边鸣笛为谁横。蛛蒙黄画屏初暗，尘涩金门锁不开。六十馀年望雕辇，赭袍曾是映宫槐。百里弃疆王自直，万金捐费物皆春。须令牧马甘踰幕，更遣弯弓不射人。"}