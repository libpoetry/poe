{"id":"722546","title":"长儿明洪十八岁生日口占示之","dynasty":"明末清初","author":"屈大均","text":"二月三朝春未中，文昌生日汝相同。年今二九非初学，及早成章慰乃翁。志学已多三岁矣，成童又过二年来。文章莫与而翁似，一代聪明要自开。翁山山上八泉流，第一甘泉居上头。汝字甘泉冠诸弟，要从文简溯尼丘。母难兹辰泪满衣，九龄失恃怆慈威。劬劳总赖诗书报，仁孝休令奉养违。"}