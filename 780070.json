{"id":"780070","title":"霜叶飞 村居","dynasty":"清","author":"曹贞吉","text":"数间茅屋。荒原悄、纡回樵径幽独。半竿斜照乱鸦啼，早陇头归牧。点几树、丹枫似簇。空林堕叶声声续。喜野老忘机，共领略、清泉白石，闲伴麋鹿。入画范缓倪迂，柴门双掩，静对千尺飞瀑。绳床高卧听秋风，问何荣何辱。漫料理牛衣◆◆。凝寒未到深溪谷。倩浊醪、消长夜，醉里生涯，悠然良足。"}