{"id":"746096","title":"武曲峡","dynasty":"清","author":"史密","text":"乱峡坼全天，破石入太古。崩云泄嵌窦，渗阴漏时雨。中江束朝昏，外剑割寒暑。冥冥桤树林，哀哀叫杜宇。野人置屋高，深居避豺虎。峡门霾日车，见炊始知午。巴俗多古风，男女自力苦。百钱供客餐，肉酒薄尊俎。中原甚荒饥，物价那可取。所以蜀地粟，千船下荆楚。惜哉瘿瘰多，卜居畏水土。迟迟登前途，怅怅逐徒旅。"}