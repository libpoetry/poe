{"id":"696374","title":"苏州十二景 阊阖门","dynasty":"明","author":"郑学醇","text":"吴门西路版桥通，万室鳞鳞水接空。鹤市鸡陂何处是，繁华都在画图中。梵宫千尺拥姑苏，势压吴江与太湖。惟有生公堂下石，不知今更点头无。十里楼台绿映红，酒旗轻闪楝花风。桥边树树闻莺语，总付游人半醉中。绀殿重重隔翠微，石门中望四山围。飞仙自别支公去，缟袂何年更一归。峰峦突兀郡城西，万树松杉落日低。何事吟筇不归去，白云馀兴尚堪携。越来溪畔石湖开，范蠡扁舟去不回。荡漾何人还钓雪，夜寒山月几裴徊。华山奇石倚苍屏，下有池莲冉冉青。闻道玉人曾羽化，愿从风御出沧溟。一泓青彻碧山头，绿染絺衣五月秋。绰约荷花飞雨过，只疑神女弄珠游。万峰寺下五湖水，漾漾溶溶掩映中。独倚层栏看不尽，一时楼阁起秋风。太湖三万六千顷，渺渺波涛自古今。日晚湖南望湖北，布帆天际弄轻阴。吴苑娃宫旧有名，只今云树望中平。潇潇梵宇风铃响，犹似当时步屧声。甫蠕祠堂岁月深，秋风潇瑟满平林。不知笠泽人归后，千载谁同遁世心。"}