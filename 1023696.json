{"id":"1023696","title":"和余山南佥判清溪观荷","dynasty":"宋","author":"释道璨","text":"东风已老南风急，浪蕊浮花和露泣。翠袖盈盈波上来，相向美人如玉立。轩渠一笑俱动容，彼此一样冰雪踪。明珠散不论斛斗，清溪化作骊龙宫。大江以东北山北，时样新妆皆失色。古心一寸谁得知，江上晚来数峰碧。普天之下率土滨，容著不尽胸中春。濂溪爱花我爱叶，难将此意轻语人。探寻胜处到深杳，两眼眈眈天地小。不离枝叶见花实，红白纷纷迹如埽。膝间不著无弦琴，酒中清浊时自斟。兴寄超然八方内，身在水流香世界。绿云冉冉拨不开，乐地可中能许大。中通外直真绝奇，一语能觉千古迷。二百年后谁传衣，清溪滚滚通濂溪。"}