{"id":"829365","title":"小楼","dynasty":"清末近现代初","author":"陈曾寿","text":"孤月仍圆夜，凭栏雨暂休。车喧入雷部，屋小似神楼。客至蔬同饱，兵多市早收。驱愁生事在，端不废吟讴。寥落从龙侣，回翔各有群。腐儒能一死，聊复壮吾军。择地身何洁，滔天诉岂闻。但期威凤见，枭獍任纷纷。识字丛忧患，真言在简编。见知无有尔，未济竟终焉。齿豁空诸味，心枯泯众缘。傥稍留四大，还欲补诸天。小极忘经课，多眠损道心。暂清尘漠漠，偏驻雨淫淫。蚁大时缘几，蜗肥每上琴。开眉故人至，浊酒与同斟。居近青莲社，庄严百堵兴。閒踪忘拜佛，冷眼偶看僧。微觉津梁倦，长悲罪业增。安能淡无事，茶煮一枝藤。最忆江边寺，常应梦里游。再过僧渐老，独坐室如秋。梵响仍如寂，松声去复留。百年尘土质，何日复归休。苌楚乐无知，人天岂两歧。愿伸无鬼论，一断有情痴。书润心苗后，茶甘舌本时。些微足资老，归尽更何疑。室小还容膝，时艰岂负人。盗驱佳客至，闷与故书亲。未假龟山斧，长污相柳尘。沧田留眼在，坚坐且逡巡。狼狈愁江汉，沉绵耐友知。丸抟蜣不厌，火活鼠能奇。往往南风竞，人人祭酒师。苍天岂终死，儒效至今疑。晚学吾何及，长吟独未灰。惜阴怜雪宝，求道勇黄梅。眯目馀寒雾，填胸隐郁雷。终输步兵旷，荒湎替沉哀。"}