{"id":"685351","title":"贞甫大参立二石于庭邀予赋之二首 垂云","dynasty":"明","author":"王鏊","text":"有峰巍然，嵑?连蜷。苍翠著人，霭如县云。始孰为之，殆二气之絪缊。絪缊来兮知几年，至今瑞气仍油然。雾非雾，烟非烟。莫教一日忽飞去，散在人间作霖雨。有巍一峰，屼峍嵌空。晶光眩日，瑩若立雪。始孰为之，殆元气之融结。融结来兮知几时，至今雪色犹缡褷。烁不化，涅不缁。莫教一日俄腾骞，散在人间作有年。"}