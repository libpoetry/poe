{"id":"584098","title":"次韵高吾院长拟游君山且至风阻","dynasty":"明","author":"黄衷","text":"君山渺何许，□□□□睇。宛其几席傍，浩隔云水际。萧森万木丛，坐恐古道翳。高怀掠鹭纵，迅楫决蛟眦。巽二胡凭陵，玄云散拖曳。回桡岂足惮，胜赏怅未济。可赏世讵无，所怅负宿契。帝乐杳不闻，孰觏竹上涕。杜陵渼陂上，亦恐风雨戾。鲸波会当平，迟君泛春霁。"}