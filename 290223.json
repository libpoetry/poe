{"id":"290223","title":"樵妇吟·山褪苍，树添黄","dynasty":"现代","author":"郭风惠","text":"山褪苍，树添黄。炎州腊尽飞薄霜。草枯樵径纵横白，如张巨网捕峦冈。樵妇蚁缘何娇捷，背绷乳儿胸系筐。日暮入市换盐米，茧手胝足酬饥肠。求生食力理之常，樵者食山鱼食水，大人食国吏食氓。回音盈盈隔碧海，别有天地仙之乡。仙之乡，歌舞稠，珠宫锦向鲛人收。贫人之血富人酒，万古八埏一辙遒。"}