{"id":"429898","title":"上巳静心斋禊集分得芳字","dynasty":"近现代","author":"黄浚","text":"鷤䳏欲鸣哀众芳，水边暂见春昼长。主人戒客十日夙，坐我涵风围碧之虚廊。朝官修禊世所谯，投帻始敢陪羽觞。觞中照我宣发色，往事过翼追难详。梁侯机锋独如昔，尚论禅夺齐兴亡。知君观物得平等，竹汀故说资发皇。繇来视今即视昔，众誉彭祖吾名殇。尔朱胡骑昨入洛，千官天柱尊真王。贺六浑兵出肘腋，颠蹶俄顷畴能防。南朝萧娘亦莫喜，吹唇万马来寿阳。殷忧庾信叹方始，饥黎稷下餐无糠。新亭不作南冠泣，何遽曲洧娱徜徉。病身自掷复自许，正欲卿辈憎醒狂。可怜液池绿无语，一奁静对琼华妆。他年尔出劫灰尽，会恐文字同沧桑。"}