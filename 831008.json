{"id":"831008","title":"暗香 舟中次叔由韵，寄内子汝南君","dynasty":"清末民国初","author":"程颂万","text":"一重水碧。又一重山影，蘸成愁色。暗罥湘烟，薄暝篷窗乱丝织。料得楼头倦倚。盼天际、雁声寥寂。只衫晕、那角阑干，菊影峭寒逼。休忆。更漏急。恁锦帐泪痕，渍透瑶席。残脂镜里，染作湘波断虹湿。怅望仙源路远，空寄意、江鳞一尺。镇此际，凄绝语，瘦鸳听得。"}