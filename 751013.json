{"id":"751013","title":"子寿先生招饮乃园同子缜赓甫迟菊","dynasty":"清","author":"陈豪","text":"即事有远心，所在成林僻。主人爱夏凉，延客布芳席。清尊取次斟，情话日已夕。揽衣循幽蹊，杂坐藉白石。茶味瀹花气，湛然沁胸膈。有亭面夷旷，栖迟类村陌。蓺菊连瓜畴，灌莲引泉脉。素月东方升，圆光补林罅。好风何处来，余意诚莫逆。平生丘壑志，眷焉怀在昔。良会自古今，誉名贵无斁。何以酬大贤，念此日乾惕。"}