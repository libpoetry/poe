{"id":"1129814","title":"思归引","dynasty":"宋","author":"释重显","text":"一住翠峰顶，两见溪草绿。不知朝市间，几番生荣辱。萧条岩上云，冷淡水边竹。报谁归去来，向此空踟躅。常忆在庐山，随时寄瓶锡。五百与一千，聚头同遣日。猿攀影未回，鹤望情还失。教他王老师，痴钝无处觅。时雨洒如膏，万卉皆滋益。枯根甘自休，也似春无力。耕夫晓尚眠，蚕妇夜多息。从兹家业荒，共落风尘迹。"}