{"id":"1081211","title":"次韵李伯纪舍人食了斋所寄石芝有感","dynasty":"宋","author":"陈渊","text":"石芝附石元无根，有名不载农黄文。绛囊远致自东海，谪仙为向诗中论。谈馀得味仍遭苦，未辨终甘莫轻吐。此言要自显真心，不比繁辞较钟乳。太丘晚交谁独深，梁溪心如百鍊金。只应异代友元礼，许国有盟今更寻。双鱼万里将芹子，妙意难名聊寄耳。馀甘橄榄正须渠，它日忠信今悟矣。"}