{"id":"653044","title":"横塘深趣","dynasty":"明","author":"谢晋","text":"周郎旧业横塘东，山明水秀清无穷。轩窗景致四时在，佳趣不与寻常同。烟霞缥缈成林壑，竹树萦迂带村落。山寺钟来近上方，石桥路转通新郭。日午汀洲花尽开，人家临水半楼台。画船载酒春趁客，时拥笙歌水上来。高堂永昼帘齐捲，阑外风微柳垂软。开庭千顷绿阴浓，隔墅一声黄鸟啭。谁能高遁老江乡，琴书终岁乐徜徉。阴阴门巷连桑柘，漠漠湖田移稻粱。嗟予十载去乡里，客舍半间阛阓里。短筇拟欲访林泉，重赋归来卧云水。"}