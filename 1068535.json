{"id":"1068535","title":"次韵王得之游福源观","dynasty":"宋","author":"王安中","text":"维南国禋祀，崇丘五云鲜。路转楼居出，林深步虚传。辎軿上真侣，鬟髻太古仙。绿章下秘祝，宝此一掬泉。至今争晨门，奁香走填然。帝子留绣盖，宫嫱掷金钱。吾宗初意行，跂马税芝田。醒心影娥池，了了壶中天。呼儿话西游，乃未得汝年。先生笔扛鼎，小友语更妍。斯文到真处，栀蜡漫贾鞭。赓酬就俄顷，惊绝图书渊。觅句念宗武，爱奇容子迁。游山本庭户，可但巢其巅。眼中摛文地，坐待步武连。幽寻赋异日，端为续胶弦。"}