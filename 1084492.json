{"id":"1084492","title":"柘溪道傍有班竹百馀挺萧洒可爱与先之赏玩移时因念乡间无是种约异日移其根予戏诵君看江上千竿竹不是男儿泪点班之句遂发一笑既而作数语解异世妇人之嘲且志不必移根也","dynasty":"宋","author":"王十朋","text":"男儿有泪不染竹，当作包胥贾生哭。湘源遗种虽可爱，节目尚馀儿女态。谁能千里移此根，出门又恐添啼痕。不如还家种慈竹，不厌千竿万竿绿。"}