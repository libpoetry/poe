{"id":"683425","title":"休沐偶成自嘲","dynasty":"明","author":"王世贞","text":"都门柳稀寒食烟，十日自枕春风眠。喜啄乌鹊故相恼，怯飞梨花翻剧颠。已多拮据长吏骂，未敢造次承郎筵。诗篇积渐有满卷，可否东家充酒钱。问汝刺促何所图，马曹懒否能支吾。北枝南鸟意殊左，长铗短歌秋转孤。欲呼愚公未白发，拟作醉士无青蚨。汝道挂冠亦易尔，五见咸阳春草枯。"}