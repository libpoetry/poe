{"id":"859424","title":"和冲卿雪诗并示持国","dynasty":"宋","author":"王安石","text":"地卷江海浮，天吹河汉涌。北风散作花，巧丽世无种。霾昏得照曜，尘滓归掩拥。荒林无空枝，幽瓦有高陇。分才一毛细，聚或千钧重。飞飏窥已眩，摧压听还凶。渔舟平系舷，樵屩没归踵。空令物象瑩，岂免川涂壅。争光姮娥妒，失色羲和恐。赖逢阳气蒸，转作水波溶。舞庭称贺严，扫路传呼宠。冲游谢壮少，避卧甘闲冗。吴侯绝俗唱，韩子当敌勇。胜负观两豪，吾衰但阴拱。"}