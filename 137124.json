{"id":"137124","title":"濠梁凯歌","dynasty":"宋代","author":"胡榘","text":"春残天气何佳哉，捷书夜自濠梁来。将军生擒伪驸马，虏兵十万冰山摧。何物轻獧挑胡羯，万里烟尘暗边徼。边臣玩寇不却攘，三月淮堧惊蹀血。庙谟密遣山东兵，李将军者推忠精。铁鎗匹马首破阵，暗呜叱咤风云生。摧杀群妖天与力，虏丑成擒不容逸。失声走透虏鼓搥，犹截腾骧三百匹。防围健使催赐金，曹家庄畔杀胡林。游魂欲反定悬胆，将军岂知关塞深。君不见往日蕲王邀兀朮，围合狐跳追不得。夫人明日拜函封，乞罪将军纵狂逸。岂知李侯心胆粗，捕缚猘子才须臾。金牛走敌猛将有，沔州斩贼儒生无。宗社威灵人制胜，养锐图全无轻进。会须入汴缚酆王，笳鼓归来取金印。"}