{"id":"277889","title":"在频山子德大弟宅喜晤子祯宋隐君歌以赠之","dynasty":"清代","author":"李柏","text":"甘泉高士年六十，老骨如鹤山头立。携楮易种出烟霞，足迹不复至城邑。与我相逢频阳道，不言不揖但大笑。吾弟引手指其人，云是谷口之子真。谷口有田一百亩，躬耕尝与渔樵邻。近日愁见石壕吏，掉臂东来陟岭峋。一卧西堂十余载，青鞋布袜折角巾。胸藏千卷不知富，家徒四壁不知贫。世间万事不知好，惟有研田可隐身。柏也闻之发浩叹，仰视浮云过霄汉。幡然欲辞太白雪，与君约钓砚海畔。砚海洋洋大无岸。"}