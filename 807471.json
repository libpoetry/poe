{"id":"807471","title":"念奴娇  赠阿秀并呈西樵","dynasty":"清","author":"陈维崧","text":"晚风回处，忽帘开影露，鬓烟微绿。蓦地见人犹掩敛，裙与阑干争曲。萦损红巾，拨残锦瑟，顿惹愁千斛。客来休入，请看门外金犊。渐觉盏内鳞皴，篝边鸭瘦，觥事卿须录。生世谐逢王吏部，绣佛还工惜玉。爱尔娇憨，嗔人拘管，挼碎钗儿菊。晚携素手，碧天雨过初沐。"}