{"id":"697493","title":"四知篇 新都汪司马伯玉","dynasty":"明","author":"胡应麟","text":"粤惟汉元封，司马两当轴。宇宙皆文章，千载被芬馥。明德洪唐虞，朝举十六族。娄江洎新都，一网尽推毂。弇州既龙奋，太函亦虎伏。白昼临高台，狂歌击燕筑。是时西曹彦，年少四五六。诗篇甚张皇，文事稍局促。丈夫志万古，不朽宁案牍。经天纬地业，九代丧空谷。英雄倏相遇，群起赴秦鹿。上驷谁先登，遗编在斑竹。丘坟并典索，乙夜朗披读。列庄孟荀韩，檀左吕公谷。先秦数作者，鞭弭恣驰逐。当其神理辏，罔顾毫颖秃。穹碑峙山陵，巨碣控河渎。馀事拈风骚，不胫走遐隩。烟涛涨渤澥，英声振獯鬻。腾身上将坛，号令鬼神哭。追奔极穷岛，蛟蜃碎屠戮。华铭勒居胥，京观自天筑。八翼摩丹阍，上谒九州牧。帝命总六师，长城倏如矗。大纛巡边疆，军吏道匍匐。安危系中外，闽楚遍尸祝。功成戒盛满，洞霄乞微禄。戏彩娱高堂，孙枝竞蹙鞠。仙人凤与麟，园居各洗沐。居公季孟间，岁寒订松菊。制作频赓酬，缄裁递往复。交亲剧杵臼，调洽迥敔柷。沾沾问兰阴，笑我甘韫椟。相逢武林道，倾盖洞肝腹。宛若平生欢，坐久屡更仆。床头出双剑，光焰凛霜镞。感公思缠绵，囊底叩馀蓄。花生七百字，草坠三十幅。公时奋苍髯，誇我才万斛。眇论开醍醐，清言佐饘粥。乘兴过弇山，诸峰插平陆。仙翁绝顶下，执手道寒燠。黄池挟日饮，代兴话濠濮。巧匠无旁观，良工有预卜。三人坐丙夜，相亲互以目。曾参唯曷疑，季路诺庸宿。含悽别英风，衣袂尽渗漉。回瞻缥缈云，广厦遽倾覆。轻舟发严滩，白榆讯孤独。儿童若走卒，竞指司马屋。公也闻余来，倾筐倒庋簏。将余入后堂，明妆照罗縠。椎牛擘黄熊，舆儓厌梁肉。吴生歌落梅，谢生辨幽菽。凭陵屋如椽，东归记草木。五噫序穷愁，孤愤志幽鞠。鸿章过十馀，晨夕骤登录。睊睊啖名子，艺苑对颦蹙。余也百八章，呻吟亦成轴。河梁迄挥手，泪眼暮簌簌。寥天仅一柱，灵光镇大麓。将偕石羊君，吾里永辟谷。胡然跨飞鲸，倏尔残妖鵩。空观疑地文，神游恍天禄。当年读书台，阑干长苜蓿。名已擅八荒，声犹借四服。良哉副墨子，百代称郁郁。惟公晚遇余，盟契匪碌碌。乾坤失遗老，病骨祇盈掬。举头拘翼宫，钧天醉秦穆。山香舞未竟，飞花堕如蹴。知公究净业，不受转轮福。追随无量寿，永劫住西竺。明维嘉隆世，率土皆琳琅。前茅奋历郡，大树标娄江。东南并虎视，河洛谁鹰扬。张公起汝邓，九尺须眉苍。追风跃兹白，掣电飞乘黄。腰悬两龙剑，绝代俱干将。燕台际天起，黄金矗华阳。公年十八九，掉臂排枫阊。都人诧玉润，夹道观河阳。含香入建礼，待漏趋明光。明时甫释褐，吏部聊为郎。青藜校中垒，画戟持东方。一官等泡幻，千劫宁存亡。维时西曹隽，六七争腾骧。分麾轶两汉，授甲陵三唐。张公奋臂入，操翰如长江。流星控繁弱，贯月浮馀皇。金膏丽若木，火齐明扶桑。维扬怯旗鼓，下雉靡旌?。高牙矗梁苑，巨纛悬徐方。睊睊绛灌目，谤牍如螟蝗。群雄一网尽，窜削盈遐方。鹿冠挂玄武，一笑骑天狼。天风拂两袖，被发还山冈。渌波带瀍涧，翠黛萦嵩邙。苏门扣真谛，王屋求仙方。苍生半眼热，荐辟交岩廊。丹青遍畏垒，无地潜庚桑。驱车入函谷，紫气流咸阳。琅琊遇次美，櫜鞬划相当。曹刘倡邺下，苏李酬河梁。英词错金石，逸调劘风霜。庚辰计群吏，抠趋亦明堂。伊余黑貂敝，青衫卧篷窗。长安一倾盖，大叫呼元长。名流本第一，国士元无双。潦倒南皮社，分携剧黄粱。寥寥二十载，复此聆篇章。嘉隆数六子，吾汝成高阳。矫矫琅琊钵，授衣命如螀。平原十日饮，异味穷膏粱。燕姬及赵女，寒鳖庖嘉鲂。雄谭走蛮触，剧论惊蜩螗。山川堕秀色，宇宙回精光。帝心雅推毂，大府开平凉。飞书走北塞，谕檄平西羌。峨峨受降壁，三城夹银潢。殊勋勒铜柱，万仞临要荒。华名既海岱，钜迹仍疆场。宁知息壤誓，不救中山创。功成合身退，鸟尽知弓藏。人生贵适志，岁月如沧桑。筑宫近河渚，丹青俨成行。金钗七十二，如花簇银缸。赤松永辟谷，大隗遥舂粮。途逢广成子，馈药盈筐箱。时时发缄鲤，询我骑群羊。庸知两孽竖，作剧蟠膏肓。寥天逝双舄，玉楼路茫茫。丹台易迁少，要秩居文昌。中原二三子，振袂俱飞扬。回眸盼尘世，鼯鼠跑空仓。神州逐麟凤，阿阁驰鸾凰。通都洎名岳，百代留青缃。浚冲复少达，英风嗣王杨。新声播琬琰，旧业呈圭璋。鸡群睹野鹤，意气时昂昂。伫看汝南族，奕奕传芬芳。于戏战国后，永绝原尝风。五侯洎七贵，纨裤矜豪雄。岐阳本懿戚，带砺盟元功。惟寅奋甲胄，巨笔如长虹。英英楚游集，弱冠推文通。明霞传两颊，皎日流双瞳。亭亭古玉树，百尺悬苍空。腾身起宿卫，帝梦来飞熊。晨趋景阳漏，夕儤承明钟。馀晷辄赋诗，高吟月朣胧。前镳逐济上，后乘驰江东。丰姿寄朗润，句格谐纤秾。怜才实天性，下士惟谦冲。门庭盛交际，轩车沓云鸿。倾心放崇伯，握发模姬公。八荒并九域，踊跃归樊笼。涓流赴溟渤，尺土依衡崧。逡巡抱一艺，畴不怀登龙。尤欣礼寒素，率土皆吾宗。华名噪远近，帝眷弥优崇。陪京借管钥，瓜步罗艨艟。江流照横槊，彻底瑩青铜。长驱白门道，夹路停花骢。车前八驺列，一笑卑王融。夜登凤凰台，谑浪青莲翁。糟丘亘阡陌，云车盍相从。朱旗闪碣石，七萃提兵锋。貔貅八十万，操戈候元戎。月支奉旧朔，日本祈新封。狼烟绝张掖，猎犬回居庸。胡床挟僚幕，羽扇摇清风。当筵尽珠履，金钗错帘栊。时邀四方客，大集华阳宫。纤腰舞静婉，艳曲歌玲珑。慈恩结永夏，景福逃残冬。西山四百寺，寺寺悬诗筒。贤劳动当宁，宠渥流宸衷。勋阶埒师保，晋接何从容。三朝宪吉甫，文武攀宗工。登坛两突兀，推毂双穹窿。安危系中国，绝徼传精忠。有如汾阳令，华夏叨帡幪。蛇分匣宝剑，鸟尽韬良弓。参差薏苡谤，一夕流丹彤。欣然释重负，长啸还隆中。青门种瓜地，五色开蒙茸。闭关却人累，习静眠高舂。食经减何胤，饮量增卢仝。交游遍宇内，若个娱幽悰。维余二三子，旦夕携孤筇。伊余夙邂逅，丱角游新丰。当涂一倾盖，拍手呼终童。名篇诵池草，绣句翻江枫。君能汰礼法，余亦忘疏慵。深盟三十祀，胶漆盘心胸。河梁剧酬倡，流水鸣丝桐。将因毕婚嫁，把袂寻韩终。云胡玉棺下，冉冉移空同。死生竟长诀，去住殊匆匆。河山夐犹昨，九原邈难逢。虚堂翳图籍，别牖扃笙镛。天池涸大泽，日观颓孤峰。千秋信陵谊，百代临淮踪。吞声遍韦布，饮泣环章缝。佳城甃白石，马鬣浮苍松。灵虬逝天末，泪目悬孤蓬。隽声逮嗣服，兰桂逾芊葱。君看白雪调，奕世标芙蓉。七台高刺天，九漈迥浮日。真气蟠山川，逢时异人出。矫矫苏君禹，天才实飞逸。名宗自峨眉，源委继洵轼。一目馀十行，填胸半缃帙。弱冠升贤书，闽士归第一。讲业嗤京房，穷经诮王弼。隽声洽㝢内，光焰难具悉。三呈大礼赋，彤庭授清秩。西曹擅文衡，前辈曾六七。居然蹑其后，功欲收蚌鹬。督学来吾方，神明朗无匹。纷纭簿书薮，推案风雨疾。吾乡万青衿，手自标甲乙。绛帷细雌黄，百中副名实。衰风遂一变，彬彬有文质。曰余抱沈冥，廿载废羸疾。尘埃蔽行径，塞马忘得失。推诚却卤簿，径草踏刍苾。逡巡越三顾，瓮牖忍长窒。衣裳剧颠倒，面貌恍亲昵。雄心贯今古，风雅恣评骘。扬马枚曹流，一一研学术。烛花烂长筵，丙夜互前膝。千秋覈本支，八代综作述。调合饶笙镛，情投锐胶漆。君诚左太冲，余愧皇甫谧。河梁一倡和，乾坤对萧瑟。翩翩临海丞，仗义讨凶泆。邦人昧逆顺，背叛拟佛肸。义激胡先生，昌言郑庄驿。维君企英风，罔待齿牙毕。移文下州郡，意气迥逾溢。祀典贻明神，幽光播泉窟。遂令谈艺士，赤帜树高密。烨如开玄黄，俨尔脱梏桎。君行五岭遥，余恋一丘佚。美人隔蒹葭，志士掩蓬荜。濠梁析庄惠，畴为吐奇崛。三秦豪杰徒，强半坐扪虱。去年闻子归，长斋事绣佛。凿度推盈虚，元苞洞凶吉。晨兴得双鲤，浑身欲翀翐。举头望赤松，羊群政堪叱。言寻十六天，幔亭访芝术。轻红劈霞荔，重翠剖霜橘。瓯宁拜滕师，龙门莽崒嵂。凄凉国士泪，乱洒向沟洫。古墓辞松楸，新居问粳秫。登君读书堂，卧君玄草室。淋漓金叵罗，灿烂银不律。斫地偕飞扬，谈天斗真率。三千大千界，微尘罔漏轶。九十六圣君，贤愚任陟黜。落落双干将，星河翳蒙密。舂粮十日期，此会岂难必。造物真小儿，文章引媢嫉。白云乘帝乡，一老竟畴恤。恸哭西州路，风雷鼓寒栗。屠龙绝朱泙，穷鸟困赵壹。玉树摧庭阶，神理殊惨慄。惟应咸池奏，万古破蟋蟀。"}