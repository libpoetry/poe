{"id":"467428","title":"题杜高杰陆秀竞合作西湖揽胜图卷七首选","dynasty":"当代","author":"金鉴才","text":"眼底天光接水光，白沙堤上雨来狂。绿杨烟里莺啼寂，消受淋漓一段凉。双峰塔影揖相迎，一道波光夕照明。路近南屏且小驻，上方初度晚钟声。玉皇高阁入云天，赵氏离宫付野烟。自古繁华流水逝，青山不废是耕田。日日钱江起信潮，潮头拥雪上青霄。游人指点射潮处，恰是神州第一桥。"}