{"id":"637837","title":"鹅湖谒四贤祠二首 其二","dynasty":"明","author":"林光","text":"晨兴发铅溪，珠露凝未了。丰茸忽升长，生意知多少。低头谢九崖，巧语留双鸟。遥遥见鹅湖，冉冉削天峭。肩舆度远岑，拂袖穿林杪。空谷春光回，曲径繁花绕。盎盎载春怀，超超腾物表。行迈入招提，新篁森窈窕。颙然仰哲深，俯拜香风袅。圣途久荆榛，盲聋昧昏晓。嚣扰日沈浮，孰为张幽渺。区区三四老，属意苦不小。我来欲何言，万状俱料悄。回溪弄活流，白月生层峤。"}