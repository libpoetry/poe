{"id":"605925","title":"元夕徐侍御招同王光禄李孝廉观灯","dynasty":"明","author":"卢龙云","text":"帝里春还未几日，万户千门总春色。昨夜云间月欲圆，更道今宵祀太一。华灯闪烁映朱阑，纵横游骑满长安。笙歌响度香尘起，触忤羁人惨未欢。徐卿为我开斗酒，李白谈诗方在口。倒屣王生能复来，浮云万态俱何有。请记当年旧酒垆，几人得意在皇都。且拚乐事随青帝，莫逐乡心卜紫姑。"}