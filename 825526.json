{"id":"825526","title":"吴兴周庆云为其生母董夫人造塔于杭州西湖理安寺自书金刚经且乞丁女士恒绘图刻石列置塔壁","dynasty":"清末近现代初","author":"郑孝胥","text":"逝波所卷倏万劫，成坏变化随诸缘。瑩瑩一念偶不灭，坐使金石为精坚。有人心伤母鞠我，报以罔极穿重泉。瞿昙遗文劝出世，血泪化墨书盈篇。绘图建塔俨弹指，神鬼冥助非人权。湖山照耀佛守护，见者悲涕垂穷年。故知斯义了无坏，陵谷改尽谁能捐。世间莫非父母体，何苦造孽空滔天。"}