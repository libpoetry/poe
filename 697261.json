{"id":"697261","title":"寿相国赵公二首","dynasty":"明","author":"胡应麟","text":"突兀平津见老臣，天容黄发佐金轮。八荒寿域开玄圃，三殿祥光接紫宸。操管异时符鸑鷟，悬弧当日兆麒麟。亦知竹素流千载，一颂聊同四海人。绮阁晨开玳瑁筵，东华金醴百壶悬。周流花甲仍三五，迢递椿龄尚八千。紫气正留函谷外，丹心犹照渭滨前。他年无棣分封广，玉舄虚劳大海传。"}