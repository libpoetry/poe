{"id":"807827","title":"贺新郎  席上呈芝麓先生仍用前韵","dynasty":"清","author":"陈维崧","text":"打鼓船将发。看水面、怒涛似屋，巨鱼如阙。一路推篷吹笛去，无数苇花摇雪。忘不了、朱门皓月。万里沙昏闻雁叫，料孤眠、白尽离人发。回首望，谢家末。西风衰柳还堪折。喜筵上、红牙银烛，他无长物。话到英雄方失志，老鹘飞来杰杰。又一半、疏星明灭。归去焚书应学剑，爱风毛、雨遍千山血。益智粽，竟何益。"}