{"id":"306542","title":"破阵乐·血沟激撸","dynasty":"现代","author":"黄咏雩","text":"血沟激撸，硝烟泼墨，雷动风埽。见说虾夷挠败，便转瞬、如摧枯槁。豚犬笼东，貔狮逐北，破巢直捣。似当时、帝子高阳战，笑共工、头撼不周山倒。更问麻姑，海桑几度，扬尘蓬岛。谁道跋扈修鳞，跳梁捷足，偏好勇、长可保。自古穷兵原是祸，覆辙有人还蹈。叹兴亡、犹朝暮，天荒地老。且看旌旗霞蔚，破阵铙歌，还京鼓乐，欢声腾沸，若个降表先修，又烦李昊。"}