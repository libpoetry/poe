{"id":"698995","title":"题桃花斑猫二首 其一","dynasty":"明","author":"徐溥","text":"碧桃花下春风暖，绿草铺茵芳径软。乌员引儿群狎游，深院无人恣消遣。蹲窥仰瞰或俯临，纵横上下相追寻。晓日床头殊可爱，溪鱼岂惜囊中金。此种从来岂易得，彪炳文章绚奇色。衔蝉搏鼠何足论，遗类应知自殊域。画工手妙不可当，模逼造化真行藏。披图展玩漫题品，满庭生意呈休祥。东风暖入藏春坞，狸奴引群三复五。花容旖旎披氄毛，草木蒙茸衬香土。荧荧眼光一线微，绿树阴中日亭午。徜徉仰俯真自适，曳尾摩须或交股。腥膻谁问食无鱼，捕逐宁知田有鼠。朋侪亲狎少忤触，子母追随争哺乳。生生物性皆天然，甄陶喜见阳和普。"}