{"id":"214641","title":"水龙吟·汉家经略中原","dynasty":"宋代","author":"袁去华","text":"汉家经略中原，上游眷此喉衿地。风行雷动，无前伟绩，伊谁扬厉。玉帐筹边，绣衣给饟，江上增气。自武侯蜕迹，羊公缓带，功名事、更谁继。方□长驱万里。笑谈间、生擒元济。非熊未兆，封留终在，同功异世。刻就丰碑，万山直下，不须沈水。要追攀二雅，流传千古，属骚人记。"}