{"id":"1111266","title":"入邑问炊中云招王希圣起龙三首","dynasty":"宋","author":"许月卿","text":"希圣平生诗酒豪，居然闭户学孤高。不知昨夜秋风柳，得似当时春日桃。别去半年犹旦暮，胸中百痒欠爬搔。虎溪破戒君须解，已办清诗与浊醪。移文招子气添豪，毕竟牢关计未高。留得商霖活秋稼，未应禹浪怨春桃。半窗明月诗谁和，一剑空灯手自搔。来此共君思昨梦，秋风江上几投醪。箪瓢不改乃真豪，之子胸中志自高。本自无官彭泽柳，不知何世武陵桃。窗前草色勤钻仰，堂上萱丛敬抑搔。好向中庸看未发，养成和气盎春醪。"}