{"id":"1053630","title":"赠权上人兼简其兄高致虚秀才","dynasty":"宋","author":"释道潜","text":"豫章山川足灵气，天与四时滋万汇。翘然双干秀一门，儒释殊科道无异。一操经术游广文，一事瓶盂寻祖意。功名生死两俱彻，论报君亲各无愧。上人馀力擅风骚，三昧何妨间游戏。穷愁肯学郊与岛，高瞻已能追晋魏。文章妙处均制馔，不放咸酸伤至味。少陵彭泽造其真，运斤成风有馀地。眉阳老人文所宗，此语得之吾敢秘。斯君向上踏玄关，奔逸绝尘那可跂。"}