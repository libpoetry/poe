{"id":"708961","title":"南浦  木瓜","dynasty":"明末清初","author":"曹溶","text":"庭下结芳心，好移栽、碧甃梧桐双井。犹记蕊初含，妆痕淡、娇学棠梨红静。金飙剪剪，抱枝转觉轻衫冷。仙露成团，秋弄色、缥绿微赪难定。摘归珠阁相偎，奈温柔、不改花时本性。谁忍泛香瓯，罗帷里、旋买玉盘高映。馀酣乍醒，夜来纤手和香凝。明把春情逗看，还许疗人愁病。"}