{"id":"769499","title":"三姝媚  次珊读唐人息夫人不言赋，有感于外结舌而内结肠，先钳心而后钳口之语，赋词索和，聊复继声，亦盍各之旨也","dynasty":"清","author":"王鹏运","text":"蘼芜春思远。采芳馨愁贻，黛痕深敛。薄命怜花，倚东风罗袖，泪珠偷泫。瞑入西园，容易又、林禽声变。那得相思，付与青蘋，自随蓬转。惆怅罗衾扪遍。便梦隔欢期，旧恩还恋。芳意回环，认鸳机锦字，断肠缄怨。缕缕丝丝，拚袅尽、香心残篆。漫想歌翻壁月，临春夜满。"}