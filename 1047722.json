{"id":"1047722","title":"德相惠新茶复次前韵奉谢","dynasty":"宋","author":"沈辽","text":"暑雨闇穷山，道滑不可蹑。隐几念投老，葛衣坐摇箑。林端使者至，乃得德相帖。佳惠致新茗，远来自闽笈。吾闻北苑胜，不与群山接。山下几千家，以此为生业。新阳一日至，东风方猎猎。百草尚勾甲，灵芽已先捷。所采仅毛发，厥工巧烹燮。甘泉列盎釜，炽炭浩旁叠。修竹为之规，黄金为之梜。形摹各臻妙，制作易妥帖。至尊所虚伫，守臣方惕慑。其上为虬龙，蜿蜒奋鳞鬣。稍降乃交凤，文翼相盘跕。函封趣北道，驿使互防挟。四方老金玉，拟议谁敢辄。屹屹健士儋，飘飘迅溪艓。谷雨不及润，权门已盈箧。带?体正方，葵华角仍擪。始传盛王郑，后来止游叶。大为权势迫，小或盗贼劫。其间起斗夺，亦数冒刑槢。南夷出重购，不惮浮海楫。北虏比尤好，喜笑开胡睫。岂不产邛蜀，岂不生楚叶。厥品乃大戾，固难一理摄。朱门厌酒肉，辩士厉舌颊。儒生备夜诵，农夫困朝馌。禅翁过工煮，老获空腹喋。绮席梦腾腾，玉山头嶪嶪。无馀乃尚可，非此意不厌。一泛舌已润，载啜心更惬。不惟豁神观，亦足畅烦惵。清泠生肺肝，爽快胜抓镊。孰不恃薏苡，伏波烦谤嗫。孰不饮醇酎，伯仁忧腐胁。祖逖敦雅尚，鸿渐未博涉。君谟号精鉴，才翁亦相躐。玉川七椀兴，令人解颐靥。奇章两串赐，遗芳在图谍。余昔喜宾客，为世困书牒。轻重必酬酢，往来烦蹻蹀。自从窜夷裔，所藏多败浥。亦幸衰老年，数病脾气怯。弃置在高阁，魂梦昏多魇。拘病出湘汉，馀生若蝉蝶。希夷有幽卧，刀剑销铓铗。一榻就空旷，百骸得和协。久已废翰墨，况复道游侠。有味养元和，无物累吾嗋。临风欲占谢，遥企山西惵。"}