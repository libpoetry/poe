{"id":"617968","title":"赠欧子建三首 其一","dynasty":"明","author":"何吾驺","text":"行行日已迈，大运去者衰。唯书不尽言，唯日不尽思。俯仰一世间，能为几时姿。独有不朽言，留为后代知。先民区桢伯，时流景光仪。之子振家声，大雅在于兹。菉玉发灵辉，兰茝纷四驰。王风何凋零，冥观得其师。灿灿江河行，朗朗明星垂。斯文道未丧。千秋以有期。"}