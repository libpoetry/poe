{"id":"309956","title":"探春慢·屈戌金荄","dynasty":"现代","author":"邓嘉缜","text":"屈戌金荄，良辰玉烛，春寻旧日来处。香煖胎花，翠新孕柳，韶丽动拈吟句。金谷壶觞地，问几辈、探春知路。眼前燕觑莺猜，为谁留得春住。脉脉对春无语。忍负了暄妍，听伊来去。楼阁玲珑，阑干迤逦，多少斜阳红护。芳讯从头记，怕一瞥、便成前度。暗祝东风，平芜休著风絮。"}