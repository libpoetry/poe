{"id":"187274","title":"送漆文甫尉分宜","dynasty":"宋代","author":"姚勉","text":"吾兄梅花冰雪臞，胸中万卷行石渠。同生丙子自兄行，才学推兄更有余。月中折桂仍先余，兄骑快马余蟾蜍。一行作尉贰邑，春台春风宜吹嘘。阿瞒彩棒谨勿设，民命今皆辙中鱼。合得官职听自除，觅荐莫作迎逢谀。寒斋话别酌霜月，祝子但此霜月如。欲留不可空揽袪，兄出我处从今疎。兄出我处从今疎，有便但寄箴规书。"}