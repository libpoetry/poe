{"id":"410603","title":"慈恩寺浮屠俗名大雁塔","dynasty":"近现代","author":"金天羽","text":"徂景无日夜，急急成千霜。西来访故宫，不识隋与唐。伽蓝几兴废，佛髻长宝芒。塔神天眼观，蚁蛭藏侯王。据关称枭雄，起倒如风狂。唐家科第贵，近士门楣光。放榜集慈恩，名题雁塔旁。走马长安街，赐宴临曲江。簪花美年少，登仕为望郎。姓氏一聚灰，去矣随秕糠。独有岑杜诗，兀兀撑穹苍。古来登塔人，贤愚浩盈仓。举足踏陈迹，昂首览四方。秦城水上低，汉时云中荒。二华捧朝日，玉女司天香。虞舜傥来游，远见双龙翔。巨灵高出手，北斗㪺天浆。法王自敷座，钧天醉为乡。一醉观古今，大劫乌能长。"}