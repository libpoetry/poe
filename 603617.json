{"id":"603617","title":"乙未冬杪赴阙过羊城同志集送咸以此学相期予感而述一时赠处之意","dynasty":"明","author":"杨起元","text":"驱车出北门，冠盖何济济。骊驹委仆夫，壶榼倾肴醴。群公各称愿，勉事圣天子。跻世成唐虞，生光照闾里。闻言内自忸，安能与斯理。无已则有之，长途跬步始。孤掌何由鸣，聚蚊雷可拟。愿言各努力，敬以修诸已。无惮悠久成，无厌冲澹旨。韦布可佐皇，肉食反足鄙。平生无寸长，结发守圣轨。徒嗟白满头，始觉玄尚未。多谢诚殷勤，何以报桃李。"}