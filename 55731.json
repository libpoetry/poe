{"id":"55731","title":"送夏公瑾还吴","dynasty":"明代","author":"刘溥","text":"愁结望冰消，冰消愁转结。不见乡人来，翻与乡人别。叵耐东风又弄寒，杨柳长条乱吹折。一壶旋买金台春，难洗行人衣上尘。粮车刍载拥官道，歧路复歧愁杀人。念昔君官考功部，仙才不负亲题柱。谁知造物如小儿，疋马云中枉高步。去年上皇北狩回，诏书复用贾生才。身轻已得释重负，遥指庭闱归去来。归去来，不可留。腰间宝带悬吴钩，故园山水今复游。竹舆青舫诗酒俦，请君莫忘皇恩优。边城米贵人不饱，征戍未知何日休。"}