{"id":"546927","title":"仙人篇","dynasty":"明","author":"于慎行","text":"我闻列仙人，高举云中行。游目陕四海，矫首跂太清。翔鸾翊芝盖，白鹿骖华軨。朝发玄都府，夕憩蓬莱城。高风吹玉■，倏忽遂上征。九关敞朱户，双阙郁峥嵘。云汉流前除，白榆夹道生。羡门与赤松，含笑窥轩楹。饮我玄霜液，餐我琪树英。回观八纮内，万有如蠛蠓。跳丸一何迅，过驹逝不停。大年等天地，末路安足营。"}