{"id":"1122670","title":"严陵道上杂咏","dynasty":"宋","author":"洪咨夔","text":"江上送行潮汛小，船头回首夕阳多。人生有几柳如此，客思不禁花柰何。半江云湿欲成雨，两岸水浑初退潮。短短竹篱花朵压，深深麦坞雉媒娇。玄英范老闻风起，俱为羊裘一钓丝。堂扁三贤非本意，何如只号子陵祠。石坛千尺薜萝古，沙径百盘苔藓香。不是先生求矫世，懒将日月趁人忙。闯巢抟黍待晨饷，投岸舂锄寻暮栖。总是心为形所役，搔头独立渡桥西。高高下下客行路，整整斜斜人住家。端的今年蚕较晚，石榴花下响缫车。细草护沙连不断，疏风略雨散还收。山田麦熟不归去，三百里江都是愁。"}