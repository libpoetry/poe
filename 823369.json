{"id":"823369","title":"八声甘州 寿林子有","dynasty":"清末近现代初","author":"吴湖帆","text":"记宣华旧恨但欷歔，一杯祓清愁。算昆明残劫，桂林幽梦，往事绸缪。检点新亭泪影，双眼对神州。风雅遗音在，樵唱悠悠。还是春江高隐，共竹西佳处，诗酒常留。看朱颜未老，老子足风流。伴孤山、君家花月，好寄情、梅鹤傲封侯。无他愿，愿从今去，卅度中秋。"}