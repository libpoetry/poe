{"id":"602375","title":"春夜集张幼于宅观灯醉后放歌","dynasty":"明","author":"陈履","text":"吴中高士张壶梁，雄才藻思世莫当。生平好客拟郑庄，邀欢折简披琳琅。春风嘘暖回金阊，大开绮席文起堂。华灯四壁灿灿光，庭前遝沓喧笙黄。盘羞纷错品异常，尊醪湛冽称琼浆。梨园年少施红妆，霓裳一曲酒百觞。主人情深兴复长，不放阁后穷宾亡。飞觞流斝频相将，座客酩酊夜未央。伫看火树照大荒，须臾兔魄沈西方。百年此曾能几场，当筵醉客宁辞狂。"}