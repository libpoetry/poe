{"id":"135955","title":"谢林德久正字惠诗次韵","dynasty":"宋代","author":"楼钥","text":"老我甘投閒，晏然十三秋。兹来何所似，反衣狐白裘。京尘素为缁，梦寐思首丘。低徊未成去，黾勉终自羞。久闻歌楚骚，欲见知无由。诗文惠盈轴，一诵消百忧。便当细论文，夜雨同春蒭。平生万事了，此去复何求。尚贪未见书，痛洗千斛愁。得此不翅足，携归老先畴。"}