{"id":"500433","title":"桐城杂咏四首 其四","dynasty":"明","author":"陶安","text":"舍北有废园，灌木深且蕃。剪鏺忽明豁，有物峙草间。瑰颀似人立，乃是石假山。汲泉洗宿翳，三峰各苍颜。亦钟神秀资，似无斧凿痕。此地山既多，层峦缭周垣。烟霏媚朝暮，晴雨皆可观。云何昔人意，因假遂遗真。思欲庐峻顶，㟝嵝悉下陈。泰华在我闼，浩与寥廓邻。"}