{"id":"748408","title":"读梅宛陵诗和本集永叔进道堂夜话诗韵","dynasty":"清","author":"杨炳春","text":"凉云抱雨颓，候虫啼秋急。一镫闪虚牖，窸窣精魂入。敛心与酬对，拟追微渺及。视肤略无奇，觑髓行难十。羊肠郁百盘，盘盘平野立。何尝空虚为，端由豪横戢。镕韩英斯存，煦孟寒不袭。当其戛戛难，有似硁硁执。豁然得悬解，活古一呼吸。于公本自然，传后憎僻涩。不博浅学欢，要取真宰泣。嗟予素疏陋，奥旨未全挹。誓终索渊珠，苦意鞭潜蛰。"}