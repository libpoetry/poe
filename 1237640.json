{"id":"1237640","title":"匏瓜诗","dynasty":"元","author":"魏初","text":"出城十里馀，小小筑园圃。墙颓补青山，月冷杵秋黍。萧然无人来，风叶拥庭户。志意若不足，文书官有程。何如田亩间，脱落尘土星。时时有佳客，烂醉秋风庭。此书不可废，此酒不可无。醒时自漉酒，醉后还枕书。人生天地间，穷达竟何如。人皆有乐地，百伪夺其真。朝趋富儿屋，莫随肥马尘。不知竟何得，空负百年身。青云半知己，遐遁非寡合。持身自有道，许与不可杂。君看谁卜邻，慎独有悬榻。非无功名心，乐此樵与渔。炎凉各以时，知力谁能渝。萧然一亭上，心境还清虚。只今终南山，亦自有少室。捷径以索价，兹心素所疾。一匏无馀事，优游保清吉。匏瓜圣所喻，系著亦何有。时行与时止，岂复论奇偶。聊以名兹亭，拍塞贮春酒。筑亭瞰平野，四望情意舒。青山入座来，尊俎杂肴蔬。虽无九鼎侈，此乐亦有馀。以君迈往气，未必能久閒。唯其不自售，所以行之艰。作诗固可工，亦可厉痴顽。"}