{"id":"618029","title":"神仙歌为区几翁八十一寿","dynasty":"明","author":"何吾驺","text":"本自神仙人，别有神仙致。自昔翁寿余称诗，最忆当年谋国事。乃今八十东海滨，占星烨烨后车载。余不为翁羡后车，羡翁一往捐名利。种松皆作老龙鳞，山院梅花时满地。枇杷橘栗盛千章，一手栽成茂荫盖。堂上玉光何所陈，画笥韵轴古书肆。苍精复有老瓦盘，等閒觥兕难为贰。孙子能文复能诗，一代凤麟交膝戏。狂呼独与古人交，诗成喜向榄江寄。榄江之人老亦狂，前生酒债诗肠好兄弟。彼此交期四十秋，长安刻烛谈心细。一归沧海老风烟，落落扁舟空言迈。以今图画前称觞，五山堂上真水真山可曾绘。门开朱履灿列星，堂事终当留予位。予来翁必喜而歌，长声渺渺出天外。蒹葭萧落江水寒，一夕邀翁下堂拜。"}