{"id":"769901","title":"花心动•早秋客思","dynasty":"清","author":"彭孙遹","text":"几阵西风，凉气满、林下乍收残暑。极目江天，蹴雪惊沙，千里迢遥吴楚。殷勤谢茱萸湾水，为侬好、向秦溪去。还恐怕、关山重叠，双鱼无据。冉冉年光欲暮。正思归未得，含情谁语。待折疏华，寄取一枝，又远隔层城路。倚楼人听断肠声，惊秋客到伤心处。江南梦、一曲潇潇暮雨。"}