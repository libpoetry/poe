{"id":"982679","title":"送裴仲谟","dynasty":"宋","author":"秦观","text":"君才出于德，妙高如匠石。但见广厦成，不见斧斤迹。厚为诸兄奉，自奉颇云啬。三生阳亢宗，薄俗有惭色。汝南古佳郡，月旦评一易。尔来似扬州，不办龙蜥蜴。短簿髯参军，喜怒移顷刻。正平竟获免，实我文举力。念公当乖隔，忧思如纺绩。耻为儿女仁，到此泪横臆。熙朝大烹饪，贤者不家食。朝为郡县吏，暮作台省客。矧闻诸法从，久欲荐言责。去去勿重陈，九万自此击。"}