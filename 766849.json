{"id":"766849","title":"兰陵王 秋感","dynasty":"清","author":"俞士彪","text":"纸窗黑。草际寒螀唧唧。东城路、淡月暝烟，丛木黄芦弄秋色。閒情自脉脉。怕听一声邻笛。长吟罢、散步小桥，远水遥天互凝碧。三年倦游客。但舟舣江亭，马系山驿。征衫怕杀西风急。拚万种离恨，五更幽梦，空囊短剑返故国。早年少头白。萧瑟。暗悲戚。睹旧菊新松，犹自相识。病中岁月成虚掷。怅曲巷蓬户，依然岑寂。牢愁无限，问此际，怎忘得。"}