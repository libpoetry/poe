{"id":"1248887","title":"鼙婆引","dynasty":"元末明初","author":"杨维桢","text":"吴门玉帐元戎府，手击铜龙踏哮虎。锦貂半醉金盘春，芍药三千娇欲语。梅卿上马弹鼙婆，鹍弦掁掁金逻逤。软灰促节变干罗，枫香古调翻回波。四索真珠泻铜椀，三十六竽合笙管。孤鸾夜语乌丝愁，朔风吹寒青草短。玉环流落梨园空，三郎不在华清宫。凝碧池头散花雨，天上仙班奉明主。"}