{"id":"752930","title":"暮秋同郊云江楼静坐","dynasty":"清","author":"叶元吉","text":"叠嶂寒云表，飞流峻阁前。孤华状秋色，乔木出晴烟。水驿仍分戍，山墟正泊船。塔铃閒自语，沙鸟静同眠。冷兴从君遣，清游乐地偏。楼尊阑琢玉，佛古座垂莲。宵旰忧方甚，耑蒙愤孰蠲。西瞻遍榛莽，北顾乱腥膻。路绝风云会，情生水石缘。中枢忘鼠器，下泽惜鱼筌。选胜初青眼，端思渐白颠。暂从尘境外，容我一周旋。"}