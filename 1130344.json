{"id":"1130344","title":"永明禅师真赞二首","dynasty":"宋","author":"释德洪","text":"三界种性，有万妍丑。生顺死逆，梦夜想昼。往复无间，声度垣牖。皆依末那，戏论成就。而末那体，无作无受。譬如空花，实无而有。一念了知，光明通透。我如是见，无有错谬。是为心宗，祖佛授手。孰振颓纲，秀杰奇茂。稽首永明，月临星斗。以公风神，为我律度。交神见之，是真保护。"}