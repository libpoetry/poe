{"id":"837563","title":"齐天乐·辛巳人日","dynasty":"清末民国初","author":"李岳瑞","text":"东风又送春愁到，楼台悄无人管。柳发髡余，梅魂苏未，应恨当时折遍。西园向晚。剩帘卷金钩，酒疏玉盏。玳瑁空梁，定巢惟有旧时燕。朝来江上病酒，望青山隐隐，疑近还远。草色萦袍，花枝剪彩，都是啼痕曾染。春心尚浅。甚著力催齐，翠娇红怨。莫上高楼，倚阑揩泪眼。"}