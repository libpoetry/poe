{"id":"697388","title":"采菱曲十二章","dynasty":"明","author":"胡应麟","text":"风情老去似徐娘，犹逐王孙负锦囊。莫驾轻车残雪里，人间无处觅萧郎。碧衣长袖伴瑶琴，欲拟方回更自矜。学得新诗明月底，含羞不肯向人吟。十院名花院院开，高悬明镜在瑶台。碧空万里天如洗，飞挟娉婷夜半来。红颜二八定谁如，三十专房宠未除。头白楚宫看似旧，登车何用泣前鱼。风神秋水照华筵，怪得王孙掌上怜。惆怅后庭花底月，凭阑回忆破瓜年。绣帽罗衫恰称身，绿丝布裤最撩人。愁中开府看如扫，梦里司空认未真。那曾调笑问当垆，惯向书斋直唾壶。蓦地閒行寻不得，画廊东角斗摴蒱。焚香懒著鵔鸃冠，长日东君带笑看。好是绿窗明月夜，潜身行傍曲阑干。旧识花卿在锦城，相逢高唱少年行。那堪回首东风恶，吹送青帆入四明。玉雪肌肤姑射仙，天涯挥手剧堪怜。明年定挂山阴雪，人在阳明赤水天。玉树相辉照画屏，朱陈遗事最堪凭。含啼却笑文君拙，不遣相如聘茂陵。十年声动大长秋，一笑如花越水头。为有薛家红线在，何须重上木兰舟。"}