{"id":"764111","title":"绮罗香 萤","dynasty":"清","author":"宋荦","text":"借草生情，因风弄影，熠耀飘来何处。个个轻盈，点缀秋光无数。才乱穿、小幔疏棂，又暗照、空墙废圃。似从他、狡狯天孙，繁星洒作夜深雨。佳人轻把扇子，扑取青苔砌上，玉纤笼住。凄切寒蛩，妒杀流辉迟暮。怕烛至、暂敛微明，缀庭柯、顿成珠树。最堪怜、数斛徵求，遍山岩放去。"}