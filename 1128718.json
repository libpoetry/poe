{"id":"1128718","title":"遣怀五首寄致道","dynasty":"宋","author":"谢直","text":"贫者士之常，富亦我所欲。得常讵可厌，逐欲何由足。荒哉化蝶翁，微欤监河粟。人生命如线，日须不盈匊。俯仰天地间，何由谢羁束。时命各有遇，何言富与贫。有来疾雷电，决去微埃尘。坐令区区者，视此为鬼神。既有得失患，自忘情性真。所以首阳山，昔有饿死人。君子不谋食，士固食于人。饥饿自有责，何足烦吾神。拂几展我书，熟读困蹇屯。羲文与周孔，可鉴道屈信。叹叹眼中事，悠悠尘间身。生当益于人，为道固不同。赐也乃结驷，回也乃屡空。忆昔年少壮，未知理穷通。收身百忧馀，自置寂寞中。饘粥傥可继，当为七十翁。在昔营居巢，首尾三十年。高邻念羁旅，分我佳林泉。自从仓幕归，亦买半顷田。坐念颜太师，粥竭祇益煎。不如边孝先，昼眠腹便便。"}