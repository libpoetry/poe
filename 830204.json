{"id":"830204","title":"游埃及录士京 埃及古庙陵阙皆在录士录士为七千年古京地球古文明第一游埃及者不到录士与未游同","dynasty":"清末民国初","author":"康有为","text":"宫阙嵯峨录士京，雕墙文画尚纵横。旧迹多传蓝射士，六千年物最文明。华表棱棱石刻精，巴黎纽约睹文明。来此摩挲重回首，阙前星士百馀横。古陵十八日搜辟，隧道庄严寝殿云。奇绝丹黄图画色，六千年物拭如新。看山归马踏沙滩，落日云低水不澜。晚渡尼罗浴江水，隔江灯火照清寒。袅便幕处犹游牧，男能舞剑女而歌。寥廖埃及古遗种，面貌犹如古像和。"}