{"id":"873828","title":"醉歌赠金元白","dynasty":"宋","author":"刘子翚","text":"南游会稽今十年，重来风物皆依然。一时冠盖零落尽，故人独老空江边。西陵仓曹实冗散，出无车马众所怜。江亭曳履偶识面，凛凛瘦骨馀双颧。谈兵自是一敌国，屡荐不用宁非天。胸中跧伏万貔虎，静若女子容娟娟。我家光禄新出塞，群彦入幕君宜先。自言衰发已种种，岂复有意仍腾骞。强饭廉颇思故国，据鞍马援忘华颠。只今左臂虽小病，尚想揽辔能周旋。兴来且酌杯中酒，边庭消息君知否。经天太一位临坎，干戈丧乱已经久。南关兵败上将戮，太原城破群胡守。呜呼国步危若此，每惜壮士时难偶。猝嗟未是真英雄，纶巾羽扇聊从容。何当矍铄渡河去，一洗塞北烟尘空。"}