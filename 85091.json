{"id":"85091","title":"山居诗·德公司马徽","dynasty":"现代","author":"丘逢甲","text":"德公司马徽，流寓同襄阳。峨峨鹿门山，近接水镜庄。幼安昔避地，亦复偕彦方。吾友有谢生，夙昔同行藏。黻佩不可期，负戴聊徜徉。携家此偕隐，远渡婆娑洋。岂不思东归，故里今犬羊。买山共卜筑，耕凿炉峰旁。垆峰一何高？上有松苍苍。上枝古藤虬，下根茯苓香。山深富灵药，同采佐糗粮。何须出雒市，名播如韩康？"}