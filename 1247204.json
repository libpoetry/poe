{"id":"1247204","title":"雪中候云壑不至书怀兼柬云松昆仲","dynasty":"元末明初","author":"蓝仁","text":"卧病空山连日雪，崖谷平沉高石没。朝晖倚杖坐茆檐，夜气拥炉烧榾柮。兵选三丁壮者稀，祗馀翁媪守柴扉。秋霜早杀空晚稼，寒机尽用无冬衣。听说诛求愈悽恻，转忆承平乐耕织。暖入狐裘念苦寒，饱分玉食怜饥色。九折危途一道溪，故人相望阻攀跻。惜乏篮舆度雪水，安得青鞋踏雪泥。"}