{"id":"814423","title":"南征八咏 师出香山途中作","dynasty":"清","author":"林占梅","text":"吹篴平明按队行，旌旗映日向南征。斩蛟胆气豪看剑，汗马功名壮请缨。社勇练成弓箭手，军心奋起鼓鼙声。釜鱼穴蚁终诛灭，何事潢池敢弄兵。灯火如星帜若云，眼中蝼蚁尚纷纷。三申平日严师律，一战明朝扫寇氛。背水宜排韩信阵，撼山难犯岳家军。料他破胆将宵遁，班马声喧彻夜闻。鼓声雷动阵云浮，破竹长驱队不收。拔帜一军雄背水，用矛三刻壮逾沟。焚巢竟使枭群散，入穴真能虎子求。夺险料应寒贼胆，降幡瞬见竖城头。衔枚夜半越阴平，冷雨寒风扑面迎。箐密鸱鸮啼类鬼，途危草木动疑兵。行军雅比龙骧壮，入穴居然虎子坑。恍似鹳鹅行雪夜，蔡州一鼓报功成。屏息衔枝枚疾趋，惊逃蟊贼尚糊涂。楼船蓦地来王浚，金鼓从天降亚夫。再岁相持同伐魏，经旬克捷笑平吴。疮痍满眼堪嗟悼，全赖诸公善后图。极目烽烟接远苍，哀声几处断人肠。云含杀气迷征旆，沙逐腥风过战场。四野荒庄同陆氏，满城废屋类昆阳。抚民但愿来阳寇，恤典顿邀降建章。灵夔竞歇鹗争兴，金镫声中日乍升。到处逢迎笳鼓奏，逢场作戏士商腾。匡时有志缘知义，拨乱犹人敢曰能。扫尽妖氛归去后，此心依旧玉壶冰。亲友何劳远出迎，悠悠一片管弦声。全军甲冑归戎伍，夹道衣冠迓凯兵。鼍鼓□鸣山岳壮，云麾招飐海天晴。回时制就「南征赋」，长为熙朝颂太平。"}