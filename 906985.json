{"id":"906985","title":"杂诗 其五","dynasty":"宋","author":"李复","text":"珍图出荣河，八卦开奥秘。圣人重因袭，已极露隐细。大衍四十九，周流通一气。阴阳穷必变，往反无终始。元化密推移，消长先默契。鬼神无遁情，垂诏亿万世。如何扬子云，求名誇谲诡。藻绘太初历，设画随启闭。盈缩无常运，踦赢谩拟议。安得宇宙间，别更有天地。文字但艰苦，白首困心志。侯芭何所知，枝指徒为赘。"}