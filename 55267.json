{"id":"55267","title":"杂赋·梧桐生岩阳","dynasty":"明代","author":"王祎","text":"梧桐生岩阳，下俯清涧浔。柯叶雨露滋，凤皇宿其阴。禀材一何良，裁作绿绮琴。被以弦朱丝，缀以徽黄金。澹然三尺中，实涵太古心。唐虞世已远，末代崇哇淫。匪无南风曲，欲鼓孰知音？终朝饮醇酒，举杯易成醉。终日读古书，抚卷不成寐。义理一何深，岁月一何驶。功名实外物，山林乃吾事。昨夜西山云，秋雨生爽气。笑指二尺檠，终当勿相弃。"}