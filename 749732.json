{"id":"749732","title":"次韵李子木见赠","dynasty":"清","author":"邹汉勋","text":"力学瘉废学，蓁芜廿年外。尔来始识字，渐欲穷綮会。丹铅勤记录，所乐斯为最。傥或称述作，无乃夜郎大。古经义多微，钩沈意非汰。裒然成两书，沽贱等苫盖。乃劳频借读，赠言缛文贝。愚材果何当，讵关时显晦。知是滑稽语，但了篇章债。夫子论文章，故自绝流辈。指顾掩群雅，逸翮鸣翙翙。顾我已类狗，画虎惭黠狯。"}