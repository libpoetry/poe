{"id":"269375","title":"被花恼·杨铁夫桐阴勘书图","dynasty":"现代","author":"吴湖帆","text":"梧桐碧影印阑干，娇绿殢人清簟。隐约帘花乱铅椠。牙签密护，金题细写，谩得淫名染。千墨里，二难间，夜深留取朱黄勘。名利任双抛，闲伴孤镫此心敛。茶余铸史，酒罢镕经，笑傲年时赚。怕浮云、过眼负平泉，便重见、新图旧家范。不独是，倚月吹笙情易感。"}