{"id":"301927","title":"离诗·十四下苍梧","dynasty":"现代","author":"冯振","text":"十四下苍梧，南游浮沧海。负笈渡春申，志学良不改。投笔笑班生，登车慕仲举。茫茫一世间，悠悠谁共语。赢氏带山河，金城以为固。非义终自毙，亡秦实三户。天地正扰攘，龙蛇乘云雾。自谓脱颖出，不向囊中处。方枘纳圆凿，焉得不龃龉。屈己以从人，惧负平生志。杖策薄言归，逍遥以适意。"}