{"id":"560499","title":"送宋彦撝","dynasty":"明","author":"徐庸","text":"五伦之道传悠久，父子君臣及朋友。人生所学忠孝先，忠孝能全世稀有。羡君华冑吴世家，从亲医国居京华。箕裘绍业喜跨灶，种杏报德春多花。画堂肯搆扁积德，别著青编崇世泽。虹光万丈冲斗牛，珍重何曾论金璧。君名早著学古人，一息岂敢忘君亲。故山丘垄隔千里，引领东望频沾巾。春风买棹回吴苑，途路奔驰宁惮远。才扫松楸奠酒浆，又寻耆旧评诗卷。吴门烟月谩多□，王孙草绿生离忧。来往此门诚有道，丈夫有志存忠孝。唐虞时世喜逢遭，班马文章登显要。驿高酒香歌或微，江东渭北情依依。凤凰台畔栖隐处，他时有约寻□□。"}