{"id":"51457","title":"董节妇","dynasty":"明代","author":"王叔承","text":"董节妇，姓袁氏，江西吉安之永丰人也。年二十而夫死，以姑在，不从死，许身以节，事其姑良孝。正德中，闽寇寇永丰，妇及姑被执，妇固万死不可辱矣，又持其姑哀泣请死，求贼生之。会夫之兄董凤求贼生其母，亦哀泣请死。贼义之，皆得生去。同执者金生亲见之云。余友人胡涍为县永丰，胡则胡节妇子也。故诵节妇事甚详。节妇有遗腹子，已殇。殇子名行仁，节妇孙矣。妇今年八十有六，行仁走千里来吴会，乞赠言为大母寿。吾知寿非大母心也，赋《董节妇》。然胡永丰又曰：&ldquo;有刘某妻罗氏者，骂贼投井而死。&rdquo;盖同时矣。闽酋昔寇永丰县，董家袁妇遭兵乱。不惟全节全其姑，万刃交前颜不变。夫之母，宁独死。夫之兄，又请死。岂曰妇人惭，孝子悲，辞鬼神，慑烈气，金石开。妇求生姑子生母，一时争死天所哀。至情感贼贼敛手，谁其见之金秀才。董节妇，节孝两难及。二十守寡逾八十，寒江冻雪孤筠立。有孙千里来乞文，告余往事青袍湿。骂贼投井死亦奇，当时更有刘家妻。"}