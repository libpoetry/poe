{"id":"781968","title":"甲申元夕巢大司寇寄斋可托以柏叶露和梅花酒饮松涛阁下同人分赋得操字","dynasty":"清","author":"戴梓","text":"阗阗震华毂，的的啼兰膏。皎皎被九陌，攘攘奔四郊。眷此嘉会夜，逸兴相争高。命俦履杰阁，旷野揽清霄。停岚冠丹巘，凯风孕荣条。疏柳荡远媚，驰情如相招。遐瞩白云举，延伫膺摇摇。惆怅蹴茵席，鼎铛沸寒涛。觞政互雅谑，裒益争釐毫。梅花忆缱绻，海岳何迢遥。有酒居嘉名，瓣萼浮馀糟。鼻饮心已醉，口饮魂欲消。柏叶储继出，数匕投相交。非复尘韨味，鄙哉曰葡萄。爱极反廉吸，珍羞空罗肴。宅心迈碧落，猥贱真奇遭。但觉主情重，不知浮云浇。判夜未肯别，谯鼓愁繁敲。既醉窘缅咏，思昏管倒操。"}