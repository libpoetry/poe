{"id":"1048018","title":"赠朱象先处士十韵","dynasty":"宋","author":"刘季孙","text":"前身应画师，摩诘初自许。咫尺论万里，宰也少陵与。朱翁趣岂凡，山水忘羁旅。晴窗布风云，夏木回炎暑。坐来摧虎头，兴尽秃鸡矩。况其尘外怀，出门皆胜侣。一画不轻付，俗子吾避汝。能令希世迹，千载得处所。斯人定何如，箧有东坡语。画以适其意，能文不求举。"}