{"id":"769683","title":"沁园春·题李艾山先生像二首 其二","dynasty":"清","author":"陆震","text":"最震伤心，二十馀年，不见吾亲。记临终有托，累公弱息，没身不负，勖我先人。思旧情深，矜孤谊重，几载从游若饮醇。今回首，叹骑箕去后，忽判多春。像惟三益传神。恰刘子、兹图亦写真。看霜髯雪鬓，丰标如在，苍松乱石，笔墨犹新。补景为谁，妇翁吴老，也向重泉结比邻。题词罢，对一天风雨，百感酸辛。"}