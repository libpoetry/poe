{"id":"517006","title":"送徐氏兄子牧之司训青田","dynasty":"明","author":"龚诩","text":"凉飙动林柯，零露凄以白。曰予感衰暮，抚景重悽恻。况居忧病中，复送远行客。惟子方妙龄，精进有馀力。穷经期致用，云海奋鹏翼。安知时命奇，失意主司格。分教赴青田，吴越千里隔。虽云官卑冷，礼数抗侯伯。州县非不华，奔走泚诃责。知子素明达，荣辱判胸臆。一朝别我去，毅然无难色。相见知何时，云树杳南北。愿遵姬孔教，丽泽竞晨夕。清风与高节，当立万仞壁。尤宜戒垂堂，少慰二亲忆。栝苍古名郡，文宪富资益。幸寄北飞鸿，启我久茅塞。"}