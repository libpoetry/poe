{"id":"713851","title":"题李韶州种竹图","dynasty":"明末清初","author":"屈大均","text":"韶阳几载行无事，九郡如公真卓异。手种筼筜翠映空，鸾凰欲为神君至。琅玕截取作清箫，吹出元音满紫霄。冉冉重华仙驭降，纷纷韶石彩云朝。九成台畔行春早，甘雨随车禾麦好。孝慈更使竹多孙，六县讴歌慰尊老。朱轓露冕下佗城，贵倨应深捉吐情。有道岂须姝子告，多文犹恐使君轻。"}