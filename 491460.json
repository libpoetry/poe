{"id":"491460","title":"椿萱图为会稽胡郎中赋","dynasty":"明","author":"刘崧","text":"越中山水称雄秀，越中胡家称孝友。父母怡愉在一堂，六十齐年健相守。人言积善深且长，早有令子登贤良。今年徵召入朝省，白衣超拜尚书郎。会稽岧峣白云里，江船南来向千里。鉴湖风起藕花秋，子念亲恩亲念子。午门晓开东日红，万国干官朝九重。方惭孤蹇昧补报，何幸奏对相追从。吁嗟胡君我今恨如海，禄虽有馀亲不待。愿君爱日保祯祥，忠孝一心长不改。人生穷达安可量，事亲之乐真无央。矧君妙年当盛际，似此具庆非寻常。愿萱忘忧椿介寿，绿叶朱华照鸾绶。眼看升堂棒诰书，衣锦归来献春酒。"}