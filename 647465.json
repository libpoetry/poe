{"id":"647465","title":"行素轩","dynasty":"明","author":"王汝玉","text":"谷粟苟充腹，膏粱非我谋。禦寒有布褐，奚用袭狐裘。颜生在陋巷，箪食乐忘忧。原思处蓬蒿，结驷匪所求。吁嗟去古远，此道良悠悠。之子秉夙尚，洁躬企前脩。力耕畎亩间，行素屏纷尤。浊酒盈春缸，时稼登寒畴。营计有恒产，奉亲足甘柔。长年逢馀暇，既唱还复酬。内省多自得，外观悉云浮。人生游寰宇，百岁非千秋。咄彼利名子，蚩蚩何止休。"}