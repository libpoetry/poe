{"id":"432133","title":"军次有作","dynasty":"近现代","author":"张鳦生","text":"胆肝从不问安危，虎穴探身一剑随。帐下儿郎齐拍手，书生归骑共蛾眉。谢女方当咏絮年，教鞭抛却策金鞭。相随岂仅郎情重，要捣黄龙去并肩。胭脂乍褪还临镜，窄袖蛮靴俨画图。妆罢低声微笑问，阿侬可似木兰无。草罢羽书情未慵，犹持刀尺对寒蛩。莫忧百战征袍破，缝补而今已有侬。阵云如墨裹秋风，梳洗无心上玉骢。一望河山千里碧，但求生死与郎同。雷霆震处飞蝴蝶，风雨时过遍杜鹃。笑说胡儿连夜遁，云鬟犹是枕刀眠。磨盾马前劳素手，谈兵灯下出朱唇。况当战罢高歌返，捧盏为郎进酒频。不教虎帐成鸳帐，琴瑟宁如鼓角雄。鸾凤和鸣他日曲，而今但唱满江红。"}