{"id":"766283","title":"月华清 其二 题成兰生太守西湖镜影图照","dynasty":"清","author":"周之琦","text":"空翠分烟，秋痕蘸水，芦湾篷背低亚。照影盟心，恰好镜澜堪借。向回汀、蓦地寻来，倚柔舻、消然歌罢。吟社。唤香山玉局，紫鸾飞下。我亦幽怀暗写。听灵苑清钟，旧欢都谢。修竹祠荒，争得澹妆人迓。待安排、画鹢闲身，尽消领、冷鸥情话。休暇。奈文书遮眼，漏沈遥夜。"}