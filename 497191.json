{"id":"497191","title":"仲儿起文以壬午仲夏补博士弟子员率尔志喜兼用为勖果有寸长当有徵于斯言也凡三十韵","dynasty":"明","author":"张元凯","text":"武功开代邸，薄禄寄吴城。乃乏强弧力，而多柔翰情。生儿怜汝慧，教子愧余伧。仲也当如仲，卿还自用卿。经才明大戴，文未准西京。白面初求试，青衿乍剪成。籍通秦博士，员备鲁诸生。缝掖欣从事，加冠顾美名。喜真如捧檄，望已愈招旌。木铎宣王训，韦编课士程。五车何必泛，一艺转须精。尔雅宜循式，偏奇莫惮更。便堪高第置，徐与计偕行。班曷为投笔，终安用请缨。泮流方涣涣，莪渐以菁菁。章句昔云鄙，贤科今最荣。鸿恩蒙累叶，燕寝梦延英。八口将谁哺，三年待尔鸣。寒门当极否，衰运敢图亨。积草庭难过，编蓬户半倾。董帷宁昼下，孙案亦宵征。不讳言干禄，差强务耦耕。养雏犹枳棘，舐犊尚柴荆。未信眉偏白，还看角且骍。傥来焉有意，非分肯徒营。愿岂过三鼎，人将老一铛。丈夫多激烈，志士绝肥轻。敝帚藏而父，遗簪畀汝兄。兄期修世业，弟勉振家声。莫谓吾潦倒，斯言可莅盟。"}