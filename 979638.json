{"id":"979638","title":"赠麻田山人吴子野","dynasty":"宋","author":"晁补之","text":"汶阳我昔见苏李，人言吴子归未几。长啸春风大泽西，却望麻田山万里。不逢郑老溪上箭，欲致朱公路傍米。今年穷巷丝生发，马尾吹风化衣袷。定知赤鲤蓦波涛，何意黄冠惊仆妾。琅函万过阴魄悲，心无丹白炉生儿。山中种芝岂无侣，成都醉眠未当去。愿从王烈或见呼，试访孙登竟无语。弃家内愧非此流，此身天地一虚舟。未应齿豁尘埃里，乞与青精救白头。"}