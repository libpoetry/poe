{"id":"1235894","title":"送同年王在中编修代祀西行（六首）","dynasty":"元","author":"宋褧","text":"宫云拥节下青冥，巨岳通川草木荣。传语祠官休秘祝，汉王深意在苍生。银盝天香出帝都，春衣綷粲马连?。城南关吏争来认，曾向当年见弃繻。联镳席帽杏园春，五见宫花照路尘。今日分携重惆怅，顺承门外草如茵。娇儿文褓语初莺，内子閒闺数驿程。自是曲江春酒重，不堪芳樾听鹃声。同年折桂复同官，同巷衡门指顾间。纵是薄情诗兴涩，可能无句到阳关。蜀山秦树碧相连，鸟道花开三月天。马上从来诗句好，定应多费薛涛笺。"}