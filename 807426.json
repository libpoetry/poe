{"id":"807426","title":"金菊对芙蓉  禹州使院作","dynasty":"清","author":"陈维崧","text":"雍氏亭空，大騩山老，一鞭袅尽斜晖。正荒城苔绣，古驿花欹。行人说是王孙第，怅金床、玉几都非。巡檐背手，谁人怜我，情绪如丝。此意枕簟应知。共残釭青穗，伴我题诗。叹星移物换，种种凄其。不如且向东风外，好悲歌、聂政坟西。明当竟去，频斟浊酒，细拂横碑。"}