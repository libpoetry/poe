{"id":"1146783","title":"奉和郎中题仙岩瀑布十四韵","dynasty":"唐","author":"灵澈","text":"致闲在一郡，民安已三年。每怀贞士心，孙许犹差肩。采异百代后，得之古人前。扪险路坱圠，临深闻潺湲。上有千岁树，下飞百丈泉。清谷长雷雨，丹青凝霜烟。遥将大壑近，闇与方壶连。白石颜色寒，老藤花叶鲜。轩皇自兹去，乔木空依然。碧山东极海，明月高升天。平野生竹柏，虽远地不偏。永愿酬国恩，自将布金田。穆穆早朝人，英英丹陛贤。谁思沧洲意，方欲涉巨川。"}