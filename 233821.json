{"id":"233821","title":"大孤山·彭蠡百里南国襟","dynasty":"宋代","author":"黄庶","text":"彭蠡百里南国襟，万顷苍烟插孤岑。不知天星何时落，春秋不书不可寻。石怪木老鬼所附，兹乃与水同浮沉。鸣鸱大藤树下庙，祭血不乾年世深。轴舻千里不敢越，割牲酾酒来献斟。我行不忍随人后，许国肝胆神所歆。落帆夜宿白鸟岸，睥睨百绕寒藤阴。银山大浪独夫险，比干一片崔嵬心。宦游远去父母国，心病若有山水淫。江南画工今谁在，拂拭东绢倾千金。"}