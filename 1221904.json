{"id":"1221904","title":"饮仲诚㭨瓢","dynasty":"元","author":"刘因","text":"君家瓠落无所容，江湖谁辨平生胸。海南佳气久郁塞，滟滪似喜今相逢。前年对酒面发红，今年对酒气如虹。江山万古骚人国，跬步便与华胥通。河间古儒病我枸，闻我一饮喜气浓。平生得意南湖张，此意颇与河间同。太古洼尊老无底，一朝倾倒何由供。醉乡千年有此客，鸟歌蝶舞春濛濛。醉翁之意不在酒，宛如琴意非丝桐。太和风境无酩酊，洛阳楼阁高玲珑。泠然仙驭一杯水，眼中渺渺无极翁。西家伯伦瞽且聋，东家醉死王无功。酒中醒境渠未识，冰壶秋月昆崙峰。举杯唤月来胸中，人间白日浮云空。五岭山高云几重，朱崖灭没南飞鸿。玄鹤翩翩渺何许？操瓢径访眉山公。"}