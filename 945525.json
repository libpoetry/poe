{"id":"945525","title":"丙戌二月廿五日梅山弟为孙试周遂赋","dynasty":"宋","author":"陈著","text":"梅山种梅封且培，梅山种善如种梅。有善必报既有子，有子且复生孙来。萧艾中间芝挺出，今朝才为两三日。咿呕似欲指之无，烨烨眼光如点漆。中庭展席分排铺，童冠环立觇所趋。从容顾视前举手，干戈俎豆诗与书。吾家昆弟存者几，六十见孙有吾弟。未闻他日成人事，庶几正脉存祖祢。杯盘团栾家庭春，岂是闲心竞芳辰。危时闭门独生意，一醉有感天犹仁。吾弟所喜吾亦喜，亦欲含饴娱晚岁。自知无德开后人，有不尽泽吾先世。不观吕范两名家，贤子若是何其多。皆从世积心上出，安知他日吾非他。"}