{"id":"122585","title":"三月十五日华容湖尾看月出","dynasty":"宋代","author":"范成大","text":"云销沣阳风，月生岳阳水。谁推赤金盘，涌出白银地？徘徊忽腾上，蹀蹀恐颠坠。稍高轮渐安，飞彩到篷背。晶晶浪皆舞，靥靥星欲避。兜罗世界纲，普现无边际。官居束户庭，有眼如幻翳。向非行大荒，宁有此巨丽？乘除较得失，漂泊非左计。妻孥竞驩哗，渠亦知许事"}