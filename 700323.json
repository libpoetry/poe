{"id":"700323","title":"哭次儿天叙寄两弟五首 其一","dynasty":"明","author":"顾清","text":"孤根托浅土，所赖众叶扶。斧斤日相寻，谁能不伤枯。根伤叶乃落，叶落根转孤。不知天地仁，根也真何辜。仰天天苍苍，扣地惟黄垆。有语不可道，泪下如倾珠。虎狼亦爱子，乌鸟亦恋雏。生子不能庇，悲恨当何如。伯也归故乡，漂泊无宁居。仲子最孝谨，性复爱诗书。百方挠其中，一病辞寒庐。垂死与母言，血泪沾衣裾。沈思不忍道，命也有生初。养蠹伤桂根，击鼠伤定盆。盆伤鼠故在，桂死蠹转蕃。明明世间事，瞀乱与谁论。吾儿曾闵性，至死无馀言。念之益我痛，作诗愬烦冤。十年住京国，日与忧患随。逢人得家信，十书九攒眉。芝兰日以瘁，荆棘日以肥。宿累本在我，馀殃及吾儿。种树已结子，养雏已能飞。一朝委尘土，烦冤当告谁。汝母初来时，骨肉共团栾。依依恋微禄，幸尔免饥寒。负乘知有愧，酷罚倘可宽。弱女在旅殡，十年犹苦酸。如何复及尔，中道摧羽翰。萧条古僧房，兄妹两孤单。疏窗对寒雨，念之伤肺肝。何当归尔魂，恸哭淞水干。"}