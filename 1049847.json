{"id":"1049847","title":"俞俞堂寄鄂州李裕老","dynasty":"宋","author":"郭祥正","text":"黄鹤楼南大湖侧，芙蕖深绕谁家宅。云是裕老之宴居，高堂独榜俞俞额。春山抱翠入平檐，夏竹引凉吹广陌。秋江澄月天镜开，冬雪拥林昆阆白。世间万事不挂心，瓮拨香醪欣有客。客来乎，伴我饮，不醉无归醉还寝。问君欲达逍遥乡，信哉天地真衾枕。觉来何物能解酲，试作琵琶打面声。俞俞和气淡四体，安用辟谷求长生。君不见鹦鹉洲前杀祢衡，三赤棁杖当雄兵。才名误身不自觉，恬淡晦迹无人争。南北相望二千里，梦逐高帆逆秋水。为翁持酒听翁歌，衣濯黄尘眼除眯。"}