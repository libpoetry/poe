{"id":"673600","title":"疏花待月图为王宗式题","dynasty":"明","author":"林景清","text":"阴云蔽天天作雪，朔风捲地地欲裂。园林百卉尽凋零，惟有梅花逞孤绝。根盘大地老如龙，柯饱风霜劲于铁。南枝向暖先漏春，北枝禁寒犹待月。月光未出花未开，月与梅花暗相结。花神问月何迟迟，月道阴云久蔽之。云开月出花始放，月照花神光陆离。暗香飘拂天风度，疏影横斜映窗户。对月看花酌钜觞，他日寻盟不相负。"}