{"id":"1130116","title":"次韵黄子理宣德田居四时","dynasty":"宋","author":"释道潜","text":"四序自逶迤，田园常局促。春阳旋东皋，迫我事铫耨。出种曝篱根，驱牛饮溪曲。晖晖明朝阳，聒聒喧布谷。颓龄惜筋骸，晓睡谩云足。蓐食出柴门，荷筱赴幽谷。搴条视柔桑，密叶已舒绿。今年气候早，膏雨厌霢霂。邻翁时一来，耕耨每相属。离离小麦黄，习习南风度。桑枣暗蓬麻，耘锄困朝暮。种瓜屋东隅，翠蔓已分布。黄花引疏篱，冉冉欲横路。白水漫青秧，联翩下鸥鹭。新丝换浊酒，肴蔌羞薄具。扫洒聚比邻，环坐荫高树。稚子羡赢馀，牵衣傍翁妪。牛羊岭外归，落日林梢去。饷妇亦还家，笑言隔烟雾。村落已徂暑，蚊蝇尚喧啾。衡门霁朝雨，茅竹归新秋。机丝迫邻女，札札无停休。中田蔼黄稼，烂熳如云浮。渌蚁酿新瓮，嘉鲂钓清流。瓦尊迟来客，礼数忘献酬。三杯未肯辞，笑语方绸缪。时平盗自隐，场圃无宵忧。儿孙渐束发，婚嫁迫所谋。款曲从我言，归途蹇淹留。林端有月色，相送前溪头。朔吹鸣高林，回塘冰已结。牛羊卧茅屋，原野暗飞雪。壮男臂彫弓，短后事田猎。饥鹰一号呼，荒径洒毛血。归来誇意气，邻舍呼饮啜。明朝过南山，更欲穷窟穴。寒炉然豆萁，光燄时起灭。布被拥娇儿，从渠踏里裂。老翁寝不寐，展转念鹅鸭。篱落易穿窬，狐狸恐惊发。"}