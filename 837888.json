{"id":"837888","title":"彰化客次逢月樵归后却寄","dynasty":"清末民国初","author":"施梅樵","text":"青山远入云，春鸟鸣高树。客来坐弹棋，静中香一炷。十载卧蓬蒿，领略幽閒趣。人世等蜉蝣，百年几朝暮。王侯裈中虱，富贵草头露。俯仰感万端，存没念亲故。偶作汗漫游，与子获相遇。握手话襟期，登临恣盼顾。悬磴罥丹霞，沧洲点白鹭。对此放狂歌，应有江山助。"}