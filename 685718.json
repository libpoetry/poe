{"id":"685718","title":"忆友人张自牧久客邕州二首","dynasty":"明","author":"邓林","text":"人落江空又暮秋，故人底事久遨游。黄尘千里异乡路，明月半篷何处舟。计利徒贻妖鬼笑，归田早为厥孙谋。吟馀一送凭高目，瘴雨连天风满楼。半世飘蓬鬓已霜，营营复尔为谁忙。归田未说家山好，作客宁辞道路长。问信故人时共语，候门童子日相望。重阳已近无消息，又负黄花一度香。"}