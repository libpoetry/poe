{"id":"502588","title":"赋得函谷关送人入秦","dynasty":"明","author":"王恭","text":"迢迢函谷关，北壮秦山路。关门今古几人行，荆棘荒凉惟古树。君不见伯阳迢递西入关，骑得青牛去不还。田文爱材客满座，鸡鸣犬吠今茫然。秋风黄叶重关下，金锁平明出车马。男儿独数弃繻人，隐士曾闻抱关者。君去西游几日归，五侯七贵相追随。归时为问关城吏，莫笑行人终布衣。"}