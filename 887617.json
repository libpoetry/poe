{"id":"887617","title":"绛都春 其六 余往来清华池馆六年，赋咏屡矣，感昔伤今，益不堪怀，乃复作此解","dynasty":"宋","author":"吴文英","text":"春来雁渚。弄艳冶、又入垂杨如许。困舞瘦腰，啼湿宫黄池塘雨。碧沿苍藓云根路。尚追想、凌波微步。小楼重上，凭谁为唱，旧时金缕。凝伫。烟萝翠竹，欠罗袖、为倚天寒日暮。强醉梅边，招得花奴来尊俎。东风须惹春云住。□莫把、飞琼吹去。便教移取熏笼，夜温绣户。"}