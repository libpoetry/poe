{"id":"1235260","title":"庚子营又青旧业四首","dynasty":"元","author":"尹廷高","text":"二十年前此战场，隔溪野燐尚凄凉。儿童生长他山久，却把家乡作客乡。谁识当年老令威，去家千载尚知归。交游散尽邻人少，只有诸峰绕四围。海宇年来喜晏安，减租时拜一分宽。太平莫道全无象，好向莺花静处看。燕子重寻旧主人，呢喃语别几经春。足间红缕犹无恙，巷口斜阳记不真。"}