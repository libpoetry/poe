{"id":"1143656","title":"和金沙蒋文海韵","dynasty":"宋末元初","author":"仇远","text":"干禄非良图，好遁实素抱。昔为驾壑松，今作出山草。茫茫海岳隔，冉冉齿发老。渊明书甲子，拾遗历天宝。迷涂谅未远，贵在知几早。我闻茅峰下，曾有卧龙人。风云未承运，渊潜聊自珍。世无卞和氏，谁辨玉与珉。缁尘化衣裳，我独洁其身。揽镜忽自笑，奈此白发新。海翁古徵士，接武诸公后。闻名三十年，倾盖即如旧。示我伐木章，无能出其右。籊籊秋竹竿，坐睨蒲质朽。试问五两纶，何如一杯酒。昔我客朱方，曾识三数公。独欠之句曲，遍走山西东。向来刘与王，畴能继高风。今我来金渊，尸祝素王宫。阅人晨星稀，见子夕照红。何当分邻烛，竹径相与通。"}