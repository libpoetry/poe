{"id":"778156","title":"满江红·余将赴杭，佩珣出词送别。余正在束装，悤悤勉和两阕 其一","dynasty":"清","author":"许禧身","text":"绣阁名姝，喜潇洒、襟怀能几。鼓瑶琴一曲，万花生丽。长日春晖闺范静，谢庭咏絮承欢是。羡诗才、家学总渊源，无双侣。嗟小别，金阊地。难骤舍，攀留意。爱空灵妙笔，诗肠无底。赠句缠绵添别泪，二年琐事从头记。得余閒、清夜和瑶章，心还寄。"}