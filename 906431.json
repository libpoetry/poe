{"id":"906431","title":"一寸金 尚书生日光州作。光州芍药甚顺，尚书为品次图之，故末句云","dynasty":"宋","author":"李弥逊","text":"仙李盘根，自有云仍霭芳裔。更溜雨霜皮，临风玉树，紫髯丹颊，长生久视。鹤帐琅书至。长庚梦、当年暗记。佳辰近，回首西风，渐喜秋英弄霜蕊。暂卷双旌，鸣金吹竹，萱堂伴新戏。对璧月流光，屏山供翠，碧云乍合，飞觞如缀。早晚岩廊侍。终不负、黄楼一醉。丹青手、先与翻阶，万叶增春媚。"}