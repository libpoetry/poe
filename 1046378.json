{"id":"1046378","title":"玉晨观左纽桧","dynasty":"宋","author":"杨杰","text":"华阳山里千株桧，玉晨观前一左纽。虬枝龙干向朝曦，势与扶桑斗长久。亳州涡水太清宫，老子手植才数九。一桧正与此树同，蒂固根深应不朽。信知福地有灵木，栽种曾经上真手。君不见龙从火里出，虎向水中生，生理尚左不尚右。又不见天轮左旋不休止，日月五星如磨蚁。左纽桧，蕴至理，上士体之能不死。"}