{"id":"947988","title":"闲居日有幽事戏作","dynasty":"宋","author":"周文璞","text":"竹暗僧窥户，莎寒鹤上厅。壁悬陈处士，屏贴少微星。垒甓为蔬圃，埋盆学蓼汀。自知痴得计，常用醉为醒。野客兼称仆，幽禽代作伶。浴凫翻落涧，斗雀堕空庭。算数推三甲，防身召一丁。案头松叶响，墙角柚花馨。梵庋堆书笈，醪罂隐粟瓶。茅茨隐烟雨，鸡犬也忘形。"}