{"id":"1249178","title":"余与杨君铁崖别两年矣庚寅嘉平之朔君自淞泖过余溪上适永嘉曹新民自武林至相与饮酒芝云堂明日铁崖将赴任曹君亦有茂异之举同往武林信欢会之甚难而分携之独易安可不痛饮尽兴以洗此愦愦之怀因以对酒当歌为韵赋诗如左于匡庐属瑛序数语为识","dynasty":"元末明初","author":"顾瑛","text":"江空暮云合，岁晚雪霰多。佳人美无度，严装径相过。夜宴芝云馆，明发玉山阿。繁声落虚溜，急袖翻回波。客有子曹子，调笑春风歌。歌终易离别，别去愁蹉跎。相思梅花发，不饮当如何。"}