{"id":"188328","title":"念奴娇·海天秋老","dynasty":"宋代","author":"葛长庚","text":"海天秋老，夜凄清、坐对香温金鸭。听得寒蝉声断续，一似离歌相答。鸿雁初来，骅骝欲去，永夜烧红蜡。不须别酒，有时亦呷一呷。丈夫南北东西，何天不可，鸣剑雄开匣。岂特东湖徐孺子，下得陈蕃之榻。黄叶声乾，碧莲香减，枕上凉萧飒。出门一笑，四方风起云合。"}