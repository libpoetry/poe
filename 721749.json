{"id":"721749","title":"新婚诗为献孟作","dynasty":"明末清初","author":"屈大均","text":"之子求婚媾，长歌美女篇。成言过十稔，乃字又三年。展转干戈后，艰难玉帛前。蹇修予最早，月已百馀圆。辛苦成凫藻，迟回得兔丝。天留琴瑟好，人与凤凰宜。鲍女仙难学，兰香笑不知。莫教衣不著，已及散花时。一曲东湖水，妆楼俯碧波。翻愁飞雪就，不奈玉箫何。烽火珊瑚树，车轮蛱蝶罗。双飞谁不羡，凤嗉正相和。曲逆长贫日，淳于始赘时。滑稽才士口，姣丽献侯姿。凤鸟媒虽拙，熊罴梦未迟。为君频缓带，明岁菊花期。"}