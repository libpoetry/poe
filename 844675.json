{"id":"844675","title":"表兄周立可太守浙中同官近隐居吴下寄诗以姑丈少宰公遗书事状上史馆次韵答之二首","dynasty":"清末民国初","author":"夏孙桐","text":"柳恽洲前咏白蘋，宦游蛩駏几年亲。酸咸淡后休论味，来去生中各剩身。笑我鲈莼非早识，输君虾菜尚随春。桑田沧海须臾事，吾道何殊一芥尘。忆昔秋斋听夜鸿，忧时亲见老成风。卅年残客垂衰白，重到脩门怆软红。曲突徙薪皆历验，党牛怨李亦成空。谢公遗事吾能述，惟有西州恨未穷。"}