{"id":"1032443","title":"水调歌头 寄奥屯竹庵察副留金陵约游扬州不果","dynasty":"宋","author":"黎廷瑞","text":"腰缠十万贯，骑鹤上扬州。诗翁那得有此，天地一扁舟。二十四番风信，二十四桥风景，正好及春游。挂席欲东下，烟雨暗层楼。紫绮冠，绿玉杖，黑貂裘。沧波万里，浩荡踪迹寄浮鸥。想杀南台御史，笑杀南州孺子，何事此淹留。远思渺无极，日夜大江流。"}