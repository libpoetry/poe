{"id":"969013","title":"示赵与槟弘毅章","dynasty":"宋","author":"赵汝腾","text":"天之苍苍，而在山中。大畜之象，验之于躬。六尺之微，万善毕丛。往行前言，浩浩无穷。一以贯之，何所不容。两间非大，此之谓弘。牝马之贞，行地无疆。古往今来，其道有常。是以资生，至哉化光。君子体之，六二直方。直内方外，何用不臧。守此之毅，贲育非刚。泗亭之参，以此任道。繇轲而后，孰其深造。濂洛儒先，知德之奥。非苟知之，亦免允蹈。兴夫请书，朝夕戴抱。懋哉懋哉，至于华皓。"}