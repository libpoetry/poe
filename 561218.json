{"id":"561218","title":"聂君持梅雪卷请题走笔赠之","dynasty":"明","author":"严嵩","text":"鹭沙尺书何日传，聂君近泊金陵船。到门览剌丞出迓，丰度雅朴神翛然。书云此君乐幽尚，十年寄迹江湖边。平生爱梅有真癖，梅雪自号争清妍。琼姿绰约种万本，茅屋正在春风前。芒鞋缓步石径月，拄杖独往青林烟。有时临流发孤啸，风致髣髴疑逋仙。只宜跨驴学肩耸，那复骑鹤思腰缠。青蚨沽酒与之醉，散发岸帻歌青天。吁嗟聂君亦不俗，挥毫赠尔梅花篇。"}