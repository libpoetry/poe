{"id":"828102","title":"散叟复园先后来湖上同作富春之游过沪与石钦下榻海日楼旬日别后皆有诗至作感怀六首寄答 其五","dynasty":"清末近现代初","author":"陈曾寿","text":"生还竟相见，破涕海日楼。君真晞发侣，我慕必复俦。书丛割片席，朝夕坐万流。因依馀二子，苍天彼何求。连床鸡戒晓，苦语不能休。懒师一尺涕，惝恍诸天愁。排阊岂真梦，臣袖香烟浮。含生愤所切，义敢惭蚍蜉。昭昭九死志，惧为再见羞。君去日淼淼，我思积悠悠。"}