{"id":"1123434","title":"赐马廷鸾四首","dynasty":"宋","author":"赵昀","text":"天高地下礼由分，圣哲于焉秩纠纷。心法操存毋不敬，治功显设在斯文。会通自可跻明圣，品节应知本俭勤。旃厦讲磨资众彦，精微尽处是尊闻。春秋万古一权衡，笔削昭然揭日星。道贯百王垂大法，义先五始定常经。是非褒贬寓深意，理乱安危烛未形。内夏外夷归一统，烨然治象炳丹青。古掖摛文步武高，绫衾寓直焰兰膏。当年宫锦飞双鹄，今夕仙图看巨鳌。诗赐玉堂苏易简，光摇莲炬令狐绹。明时盛事今重见，爰制篇章示衮褒。圣烈神谟肇我邦，钜编诏后总宏纲。立心广大侔天地，行事明通迈帝王。训与六经相表里，法垂万世愈巍煌。讲帷可但资敷绎，夙夜惟知率旧章。"}