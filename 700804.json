{"id":"700804","title":"和冯慕冈年兄五诗 其三 龙兴寺候逮","dynasty":"明","author":"曹于汴","text":"缧绁南来若有得，语音充朗貌颜和。萧寺候逮四十日，御制披观三两过。方窥大道萃皇祖，果觉殷忧增慧多。百步衡门亦可入，为彰法纪荅恩波。十椽草屋破生尘，户外时闻索债人。有妾抱子俱稚齿，阿兄赖嫂绝微颦。千里缄衣不堕泪，九秋披葛已忘身。珍重针缕莫轻视，病妻凭我且悬鹑。昔闻尧阶指佞草，想是今时珥笔人。慢道草多佞全歇，当应佞夥草不神。果如谳狱系皋士，何独悲囚痛夏君。安得无佞亦无草，尧皇皋佐乐长春。"}