{"id":"1077161","title":"闻七弟叔易登科","dynasty":"宋","author":"李纲","text":"吾家世儒业，教子惟一经。迩来四十载，父子三成名。忆昔尘忝初，非才厕群英。胪传被殊渥，姓氏落寰瀛。天子亲识擢，屡对云龙庭。玉音每褒谕，必及吾亲宁。同朝大明宫，搢绅以为荣。君恩太山重，欲报鸿毛轻。迂愚得放逐，不复叹飘零。尔今又登第，相去才九龄。勤劳酬素志，烜赫振家声。箕裘端不坠，义方益芬馨。季弟亦乡选，来年试春卿。云鸿继高举，桂苑同飞鸣。子壮可起家，予衰欲归耕。勉哉脩远业，正值时休明。"}