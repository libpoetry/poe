{"id":"1124589","title":"雨花台","dynasty":"宋","author":"唐仲友","text":"竟夕飞花一尺围，今朝晴色荷神禧。共寻萧寺因乘兴，直上高台是爱奇。鳷鹊馀寒通北极，凤凰斜照落西垂。诗成似得江山助，莫遣金陵胜侣知。促膝红炉拥肉围，浅斟竹叶介繁禧。明年雪里人应健，醉客诗成语益奇。戏掬巧争肌玉瑩，快餐不省鬓丝垂。归来鼻息春雷动，晴日三竿总未知。因时兴灭易成空，更向层台觅旧踪。江渚馀寒栖白鹭，山岗晴色转青龙。风烟暖入千林景，丝管春生万井容。堪笑冷官诗思苦，绝尘高韵以难从。"}