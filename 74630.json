{"id":"74630","title":"木兰花慢·尽江南江北","dynasty":"元代","author":"张伯淳","text":"尽江南江北，谁不慕，抑斋名。羡梦笔才华，粲花谈论，乔木家声。重寻玉堂旧步，喜今番、天语重丁宁。云是儒家领袖，居然史笔权衡。相迎。便觉眼常青。相对话羁情。正绿暗园林，朱明时候，瑞霭腾腾。期公久长名节，太羹中、还著五侯鲭。此去明堂一柱，当年玉树阶庭。"}