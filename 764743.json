{"id":"764743","title":"南浦  题朱孟辨芦洲聚雁","dynasty":"清","author":"严绳孙","text":"生绡淡墨，向人心、谱出许多愁。剩有垂杨金缕，几叶下寒流。隐隐渔灯生处，锁潇湘、一派荻花秋。问宾鸿点点，稻粱何在，生占白蘋洲。回首西风故国，有芙蓉、塘外月如钩。应是千帆数尽，人倚隔江楼。此际离魂归去，正谁家、水调唱歌头。甚无情图画，烟中不著一扁舟。"}