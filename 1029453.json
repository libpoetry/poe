{"id":"1029453","title":"老农叹","dynasty":"宋","author":"裘万顷","text":"霜耕冰在趾，雨种泥没膝。旱魃忽为虐，耕种谩劳力。去年幸一稔，今岁免艰食。细听老农语，令我三叹息。但愿从此去，龙骨长挂壁。大田多黍稌，高廪若山积。或云谷大丰，则恐钱转啬。夏租星火急，处此未有策。细民一钱税，往往亦追索。谷贱反伤农，此语传自昔。语客且勿忧，新丝尚堪质。"}