{"id":"820594","title":"澡兰香","dynasty":"清末近现代初","author":"吕碧城","text":"芜城惹赋，金谷迷香，梦里旧游暗引。飙轮掣电，逝水回澜，犹写落花馀韵。记衰音、撩乱萦弦，琴心因谁绝轸。半摺吟笺，箧底尘封重认。还又仙都小寄，波腻风柔，琐窗人静。云鬓荡影，缟袂兜春，沾遍杏烟樱粉。最无端、艳冶年光，付与愁围病枕。问怎把、永昼恹恹，艰难消尽。"}