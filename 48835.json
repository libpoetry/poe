{"id":"48835","title":"西省海棠","dynasty":"明代","author":"杨基","text":"山西公子虬髯客，到处寻梅认香白。春风省掖海棠开，暂去还来抛不得。嗟我有癖常自笑，不意逢君同此癖。晓窗云暖风日妍，数朵娉婷春半拆。睡损红绡腻有痕，舞酣金殿娇无力。银灯不如微月照，珠帘更着疏烟隔。飞燕轻盈富贵姿，玉环态度神仙格。此日凝妆青琐外，当时擅宠沉香北。繁开似妒却冥冥，半吐欲言终默默。岂惟人爱亦自爱，不独春惜当谁惜。细雨重阴也看来，莫对空枝慢相亿。"}