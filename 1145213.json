{"id":"1145213","title":"化胡歌七首 其一","dynasty":"隋","author":"无名氏","text":"我往化胡时，头载通天威。金紫照虚空，燄燄有光晖。胡王心懭戾，不尊我为师。吾作变通力，要之出神威。麾月使东走，须弥而西颓。足踏乾川桥，日月左右回。天地昼暗昏，星辰牙差驰。众灾竞地起，良医绝不知。胡王心怖怕，叉手向吾啼。作大慈悲教，化之渐微微。落簪去一食，右肩不著衣。男曰忧婆塞，女曰忧婆夷。化胡今宾服，游神于紫微。"}