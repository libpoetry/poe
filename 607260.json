{"id":"607260","title":"金陵怀古","dynasty":"明","author":"卢龙云","text":"山川望吴越，风雨到金陵。佳丽宁销歇，豪华几代兴。江云开晓霁，岭树入秋澄。天府元堪据，皇都旧所仍。凤凰真气绕，鳷鹊瑞烟腾。吴苑花如锦，秦淮酒似渑。六朝功未一，千里志先矜。结绮歌声续，临春乐事增。龙蟠天自险，虎踞地堪乘。霸业如川逝，王图与日升。高皇秉神武，真主协英称。汉帝为天授，胡元自土崩。安攘随近远，三五直咸登。卜洛符周历，两都业并弘。"}