{"id":"1114574","title":"晚春有感答才夫上巳之作二首","dynasty":"宋","author":"李流谦","text":"牡丹犹欲扳春住，开到荼蘼春遂去。黄蜂白蝶太痴生，抵死嗔风复嗔雨。少年世味如蜜甜，迩来唯觉食无盐。只应馀习扫未尽，一春病酒常厌厌。刘郎爱花被花恼，玄都观里诗应好。骚人从古多閒愁，仍是清樽破除了。禁诗如禁秋虫鸣，止酒如止长淮倾。人生贵在适意尔，孰知蜾蠃与螟蛉。"}