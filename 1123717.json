{"id":"1123717","title":"送李元藻入浙三首","dynasty":"宋","author":"赵蕃","text":"唐室登科士，多因行卷知。至今传不朽，犹或谓能诗。辟置仍于取，山林亦罔遗。莫嗟今古异，穷达岂人为。汉广求才路，严徐出上书。朝犹辱徒步，暮已待公车。今世无兹辙，夫君欲振裾。虽然宁有限，或者为吹嘘。我作长沙客，诸公多与游。闻风亦云旧，识面怅无由。忽辱高轩过，仍蒙古句投。偶从旁舍去，不办小淹留。"}