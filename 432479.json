{"id":"432479","title":"小市杂诗","dynasty":"近现代","author":"苏启元","text":"千里岷沱来远风，纷纷吹落杏花红。何人解唱沙堤句，犹忆当年陆放翁。早卖园蔬晚卖柴，入廛生怕遇兵差。一朝被捉驱前路，肠断相逢十字街。万里长江上下船，经过处处总须捐。局门高挂旗飘动，横渡扁舟亦索钱。忍将刑辱劝倾囊，尚忆横征苦十乡。今日瓜分谁作俑，秋风萧飒体仁堂。"}