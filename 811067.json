{"id":"811067","title":"张船山先生嘉庆庚午出守莱州冬日履任次年辛未冬乞休壬申春二月解组归时年四十有九予光绪乙巳出守徽州冬日履任次年丙午冬乞休丁未春解组归与先生若合符节然予年已六十有六矣因赋二绝志之","dynasty":"清","author":"王振声","text":"蓬山云海一年游，冬往春归太自由。诗画兴浓官兴淡，徽州颇不让莱州。一到蓬莱即告归，早知四十九年非。我今周甲才回首，愧听旁人说见几。"}