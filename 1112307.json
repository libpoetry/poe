{"id":"1112307","title":"皇帝阁端午帖子词","dynasty":"宋","author":"宋庠","text":"吹律蕤宾动，乘离玉烛明。荐盘荆俗黍，颁饵汉祠羹。宝轸流薰唱，仙壶永瑞曦。欲知人厉息，天报艾生迟。宝典灵辰旧，皇居瑞应偏。冰纨能辟暑，丝缕解延年。宫中命缕千丝合，阶下祥蓂五荚芳。汉殿桃枝先作印，楚人兰叶续为汤。天关却暑金为狄，帝坐禳氛斗转枢。不似人间传节物，岁时长作辟兵符。蕊宫琼构切昭回，五月嘉辰万寿杯。舜殿薰风琴里散，汉闺明月扇中来。"}