{"id":"694018","title":"赠月桥山人二首","dynasty":"明","author":"陈吾德","text":"幽人挺奇趣，结构临清渠。涧圯驾飞瀑，涧道一何纡。密篁断来径，乔树上参虚。流飙动清响，隐隐闻笙竽。云霞生短褐，荃杜集长裾。朝挹天河水，夕宿雁山隅。曜灵匿西景，转瞩流望舒。澄川披素练，疏林散瑶琚。鹤发增华泽，玄裳亦皤如。伊余一倾盖，把袂共踌躇。溪花浮香茗，野蕨出中厨。悰怀良未极，淹留兴更腴。已入梯仙域，何必问蓬壶。幽岩有桂树，常抱弥年丹。芝兰生茂林，芬芳透重峦。羡尔餐霞士，栖迟隔尘寰。譬彼翰飞鸿，冥冥薄云间。云路何寥廓，鸿飞何弁弁。达人契神理，抗志浮云端。恬旷怀高矩，吐纳颐令颜。爵服非我牵，丘园协素忭。俯眺清泉流，仰观明月炫。逍遥步山梁，物役一以遣。未能濯尘缨，聊以寄缱绻。"}