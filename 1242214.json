{"id":"1242214","title":"念奴娇 九日有感次友人韵","dynasty":"元末明初","author":"陶宗仪","text":"黄花白发，又匆匆佳节，感今怀昔。雨覆云翻无限态，故国寒烟榛棘。杜老漂零，沈郎瘦损，此意天应识。划然长啸，不知身是孤客。呼酒漫祓清愁，玉奴频劝，两脸添春色。眼底平生空四海，倦拂红尘风帻。戏马台荒，登龙人老，往事休追惜。山林无恙，也须容我高屐。"}