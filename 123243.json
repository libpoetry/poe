{"id":"123243","title":"送詹道子教授奉祠养亲","dynasty":"宋代","author":"范成大","text":"新安学宫天下稀，先生孝友真吾师。斑衣误作长裾曳，二年思归今得归。牋词上诉人叵挽，玺书赐可群公叹。青山百匝不留人，空与诸生遮望眼。白云孤起越南天，向来恨身无羽翰。下马入门怀橘拜，身今却在白云边。鹤发鬖鬖堂上坐，儿孙称觞妇供果。世间此乐几人同，看我风前孤泪堕。一杯送舟下水西，我欲赠言无好词。径须唤起束广微，为君重补南陔诗。"}