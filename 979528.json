{"id":"979528","title":"复用前韵再呈博士黄冕仲","dynasty":"宋","author":"晁补之","text":"龙津之北双溪骛，逶迤势入龙津聚。龙归何处牛斗闲，剑不可求江海古。惨澹犹思八百年，变化岂无神物主。何当旋柁入奫沦，傥可然犀照毛缕。登楼那有北客同，把酒但看南雁度。更邀桃叶远临水，正值荔枝红照户。入梁一曳邹阳裾，思越屡吟庄舄句。竹林觞咏当日情，岘山名姓它时慕。一闻说尽青鞋游，令我乘风欲仙去。"}