{"id":"311543","title":"高阳台·旧历年本拟归家","dynasty":"现代","author":"刘凤梧","text":"远岫笼烟，浓云泼墨，狂飞匝地吴绵。作客江城，谁怜冷度残年？朝朝伫盼征鸿过，念旧情、凭寄鸾笺。又争知，两字平安，不到君边。高楼不倚重门掩，任风声猎猎。拥被孤眠。遮莫归期，思量总在春前。无情雪拥蓝关道，阻青骢、漫著归鞭。看窗前，满树梅花，红泪潸然。"}