{"id":"789275","title":"玉女摇仙佩 春游偶感","dynasty":"清","author":"王策","text":"几株残柳，斑驳创痕，僵立东风巷口。栅有鸡喧，庭无鹤影，行到板扉慵叩。穿过回廊右。总蛛多蝶少，草肥花瘦。小桥下、纵横菱蔓，虾网鱼罾，荡起泥溜。剩老石颓唐，欹卧墙阴，雨淋苔绣。当日小轩前后。一片梧光桂影，蔚然深秀。小榻棋声，短屏香篆，坐尽水阑清昼。此际难回首。生客满、舆皂优俳相偶。烟径里、偶然留恋，燕愁花恼，频频催我撩衣走。又隔院、呼枭声透。"}