{"id":"615389","title":"明月篇","dynasty":"明","author":"李孙宸","text":"长安月，盈盈上宫阙。始看东岭吐灵辉，渐见中天流景烨。寂寞三秋望河汉，迢遥万里亘晴空。长衢绮陌三千户，大道青楼十二重。澹云疏皎皎，红蕊漾溶溶。澹云红蕊中宵湿，尽借月华生彩色。卢龙塞外玉为砂，鳷鹊鹳头金作翼。杨柳笼烟万缕寒，芙蓉濯露千茎出。飞盖西园夜夜招，开尊北海年年客。年年夜夜美遨游，绝胜清光在九秋。微茫锦渚烟初散，澰滟金塘波乱流。鹤笙未过缑山驭，凤管先吹弄玉楼。吴女临风歌白纻，燕姬隔岸奏箜篌。别有深宫深似海，长年长照孤轮在。葳蕤空自锁春风，玉辇何由望光采。沟畔虚劳红叶题，长门误托黄金贿。千年灵药姮娥奔，七夕明河织女待。银蟾捣练影成空，乌鹊填桥云散彩。人间天上两茫茫，秋月秋风总断肠。谁家思妇能安寝，若个征人不望乡。可怜塞上眠沙漠，可怜闺里罢流黄。掩映画屏张孔雀，参差碧瓦甃鸳鸯。此夜空房那忍归，此时玉箸一双啼。啼痕但渍香闺枕，缄书不到玉门西。书寄刀头犹可待，梅发罗浮梦已迷。三五团圆难得久，二八盈亏当自守。任教霜露冷沾衣，恨少清辉览盈手。手揽清辉独倚阑，屋梁斜照夜初残。低徊更听关山月，魂断千山与万山。"}