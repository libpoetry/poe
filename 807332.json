{"id":"807332","title":"水调歌头  读董舜民苍梧词题后","dynasty":"清","author":"陈维崧","text":"老屋数间耳，世事不关渠。堆墙牛腰囷蠢，巨束笋般粗。中有奇文兀奡，每夜必腾光怪，鳌掷与鲸呿。力压古声叟，气慑万獠奴。珠零乱，玉夭矫，翠模糊。我行以手扪摸，作此定谁欤。既似苔纹瓦篆，又似碑残鼓齾，字里吼于菟。乃是兰陵董，词集曰苍梧。"}