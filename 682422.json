{"id":"682422","title":"新成草堂之卜暇日漫兴","dynasty":"明","author":"区大相","text":"偶洽林泉赏，端居意绪闲。阶兰差可掇，庭桂即堪攀。风扫留宾榻，云来傍舍山。居然松菊主，堪作挂冠还。疏豁称吾庐，仍惭仁智居。颓墉粗补葺，荒蔓颇芟除。檐影交苔静，池光映竹虚。小童灌园罢，花下报朋车。濠上昔垂钓，?东昨耦耕。未知投老地，聊快著书情。兰蕙思君子，棠花识弟兄。闲携竹林兴，驻屐听流莺。园林多暇日，簪绂忝明时。独负烟霞癖，谁图丘壑姿。春花披露摘，冬果带霜移。有客荷锄至，囊中得紫芝。"}