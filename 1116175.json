{"id":"1116175","title":"陪诸公游文雅台憩法云寺二首","dynasty":"宋","author":"汪藻","text":"旅泊值秋晚，登临良亦佳。高台始基谁，未觉岁月遐。维梁汉宠弟，非复莩附葭。鸣鞭白云上，宝髻翻千鸦。樽前第词客，坐使屈宋衙。秖今竟何有，芜没荒烟斜。秦墟仆翁仲，楚俗悲章华。空馀古招提，老庞伴丹霞。花气侵客袂，松声满邻家。凄凉劫灰地，半似篁竹遮。坐久雁横野，炊烟映檐牙。似闻睢阳曲，尚作儿童哗。惜无斗酒酬，水厄空尝茶。向来卜幽期，此乐真隽永。行寻野航渡，俯玩云水影。追随两玉人，妙语时灌顶。平生访古意，到此方一骋。所欣俱秃翁，王事废朝请。且同陶渊明，莲社对宗炳。晴轩纳野色，秋思浩千顷。忽惊梨枣村，身堕白鸥境。飘零惬胜会，老大惜馀景。况当风露辰，病鹤最先警。留连净名室，坐阅篆香冷。还寻野田归，草树斜复整。有酒当再来，悠悠讵能省。"}