{"id":"696321","title":"病剧再韵","dynasty":"明","author":"郑文康","text":"百岁居人世，归休相后先。莫嗟将死际，请看未生前。蹠老固多寿，石郎空富钱。余生已如此，玄谷欲长眠。一癖成坚物，四年为旷夫。自矜春未晚，谁道岁将徂。头似坐禅衲，面如行丐奴。青天降时雨，还可润焦枯。敛含固塞束，濩尸良意多。遭丧惟俗信，讲礼有谁过。古制思收复，今人事议和。最怜相送丑，前路拥笙歌。邹鲁诗书语，精如百炼金。古来三宝意，亦说众生心。唐室沙门盛，中原地狱深。蔓延不可解，搔首独呻吟。最爱藏身处，崇丘背远峰。哀哀羊叔子，表表郭林宗。刻志钱宜备，穿山力可佣。行将营一室，期与万年封。谬忝科名后，操觚学缀文。心思韩吏部，梦寐鲍参军。草藁随年积，门生每卷分。恐遗身后丑，一火上凌云。里有狂巫宅，人争夜叩庐。语言凭祟说，符篆代神书。左道恬无畏，嘉名每自居。西门悬望久，何处候轩车。花老不禁雨，草衰偏怕秋。绕山新土冢，满眼旧王侯。大数有时尽，细君终夜愁。回头笑相告，饮泣且须休。四时都市酒，二月洛阳花。日日常为念，年年只在家。婢丸灯下药，僧送火前茶。到此方令悟，无心老岁华。"}