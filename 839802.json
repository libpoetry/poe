{"id":"839802","title":"咏超山梅花步周辨西先生原韵","dynasty":"清末民国初","author":"祝廷华","text":"嗟余双鬓玄者缟，平生爱梅春起早。常愁花落春光老，明月梅花恒比皎。超山卅里皆种梅，游春客至恣探讨。香海楼前宋梅一，孤芳独抱花尤好。笑余植梅千百株，憾乏良缘睹夭姣。自惭俗骨难问津，未参色相增春恼。濂溪客岁过唐栖，曾至山亭蹑鸟道。晤时手赠梅花诗，一纸殷勤为介绍。果然天意眷斯梅，仿佛立孤为存赵。七百馀岁盘孤根，苍崖碧瓛如环抱。虬枝铁干粗轮囷，攫拿姿势尤奇矫。罗浮仙子招冰魂，十洲八海淩浩渺。岩泉漱雨寒香浮，野鹤梳翎孤嶂晓。空山终古月溶溶，一径通幽风袅袅。舍此名花欲再求，下出无垠上霄窕。骑驴寻遍不可得，相思此恨何时了。昔人爱作梅花诗，累百累千传者少。濂溪好事赋长篇，元气淋漓满春昊。空亭寂寂疏枝横，古寺巍巍碧峰绕。香厨有饭煮青精，石室擎杯出红碯。山既超乎有远思，花亦超然出尘表。惜余未登超山巅，骋怀游目相与挑。有人读书爱嚼花，闻说食之可无夭。浙杭佳树争参观，上自缙绅下舆皂。独我神驰香雪间，憾无双翔不如鸟。"}