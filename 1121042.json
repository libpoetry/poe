{"id":"1121042","title":"秋夕有感二首","dynasty":"宋","author":"岳珂","text":"早岁骊车拥汉关，忧心耿耿日凋颜。秋成正望狼烽急，夜枕不禁鱼目鳏。三仕古犹关喜愠，万金今不博安閒。回思此日一尊酒，只合长居木雁间。从来难辨是几微，谈者虽多觉者希。小隙便须防蚁穴，大寒何必泣牛衣。无旁掣肘方成事，不早抽头即祸机。莫道不才明主弃，也曾撄颔触天威。"}