{"id":"744449","title":"南山行","dynasty":"清","author":"邵葆祺","text":"征人尽著锦衣归，独窜南山夜合围。忆昔挽弓入营伍，争夸有力雄如虎。周泰全身刀剑瘢，陈安丈八蛇矛舞。姓名在乡不在官，将军召募随登坛。论功每隶天兵后，杀贼居前常死斗。惜哉百战梨花枪，驱驰关陇势莫当。生本求官乃作贼，故里无家归不得。归不得，可奈何，头颅崛强刀光磨。昨夜官营千骑发，哀笳吹堕空山月。总戎仍是霍嫖姚，犹认当年部下卒。"}