{"id":"788888","title":"惜余春慢 落花","dynasty":"清","author":"周寿昌","text":"芍药开余，荼蘼放了，尽把韶华催逼。将离且住，欲堕还飞，片片落红狼藉。却喜飘残玉沟，蹴傍舞筵，尚供吟笔。纵无情，想到半抛藩溷，也应怜惜。叹自昔、悲葬西施，吴宫春去，一例梦中幽泣。鸾肠浪费，凤觜空煎，尽够燕忙莺急。怪怎东风太狂，特地吹开，吹残何意。快呼童、净扫阶除，莫被玉人知得。"}