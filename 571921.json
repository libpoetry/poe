{"id":"571921","title":"丽阳驿题壁","dynasty":"明","author":"袁宏道","text":"近驿辩语声，人驿如而貌。昔当岁祲时，驿人奔浩浩。牵爷负男女，南出荆门道。公安弹丸地，饥儿相号召。佣力及赁舂，经历几寒燥。幸尔值稔年，次第还井灶。乡音半相杂，衣服宛然肖。道傍垂白翁，昔见年犹少。见我感且泣，壶浆相迎劳。垂头语老翁，邑中今苦涝。洼田无寸收，高乡有虫耗。部符搜宿逋，县家敢迟鷔。鬻田田不售，儿女输官钞。壮者思逃移，沟壑生难料。此乡小有年，敝邑敢相告。愿作庑下儿，驿人勿嘲笑。"}