{"id":"555125","title":"送何维良归新淦","dynasty":"明","author":"黄仲昭","text":"北风初酿寒，吹老都门柳。柳下送君行，高歌酌尊酒。君家兄弟不可当，攀龙济济游帝乡。宪部仙郎唐杜景，词垣吉士宋朱昂。君亦承家富文藻，甘旨庭闱娱二老。数年风雨不连床，几度池塘空梦草。朅来万里趋京师，金昆玉季情怡怡。捲帘笑对荆花树，击节醉吟棠棣诗。回首孤云飞绝巘，乡心应与云舒卷。祇愁去住别离难，奚恤往来行路远。酒阑催上潞河舟，潞河之水随东流。帆影忽经红叶岸，棹歌迥入黄芦洲。去路行行望桑梓，桑梓微茫隔溪水。箧中重整旧斑衣，膝下跪斟新绿蚁。家君昔宰幽燕南，尊翁载铎来杏坛。山斗光中识颜色，珠玑落处聆笑谈。君家仲兄乡进士，论交于我最知己。紫陌相逢未几旬，云山依旧成千里。题诗今日送君归，令人却忆十年时。一乐堂中欢会处，殷勤为我道相思。"}