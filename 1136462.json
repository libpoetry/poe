{"id":"1136462","title":"赠医士清溪居士丘通甫","dynasty":"宋末元初","author":"方回","text":"乃翁挟艺专淮乡，使死者生危不亡。远如扁鹊师长桑，又如近世庞安常。所交者谁龙虎骧，真李临淮郭汾阳。军门出入一药囊，精兵十万无金疮。参苓硝石雄附姜，补泻虚实调炎凉。晚择所从遨真扬，郤家太尉王东床。有子有子跨灶郎，半夜衣传肘后方。清溪居士清名香，心欲识面形参商。迩来解后古馀杭，其言亹亹慨以慷。七表八里谁能详，三部九候吾独臧。八十一难声琅琅，素问灵枢腹为箱。望形察色起仆僵，馘俘二竖完膏肓。伤寒足脉根膀胱，过经七日妖灾禳。度彼没溺君为航，浅学不识空望洋。若有人兮云锦裳，饮君一剂寿而康。赠君诗篇金玉相，贯月夜虹光燄长。乾坤六合何茫茫，生民性命孰翕张。惟将惟相惟医良，良将无人战卒戕。良相无人贤士藏，良医无人彭作殇。焉得万笔千缣缃，屈君著书肩岐黄。"}