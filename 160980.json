{"id":"160980","title":"用前韵答李提干","dynasty":"宋代","author":"王炎","text":"交游不厌广，益友未必多。晚乃识斯人，心肃而气和。薄言臭味同，屡枉高轩过。手携绿绮琴，弦以白雪歌。别易会合难，预愁隔关河。老我无所营，岂复忧蹉跎。才高位犹下，君意将如何。有玉不愿献，谁能涕滂沱。自可荐藻藉，政须工琢磨。何以赠君行，圣门睎四科。"}