{"id":"695998","title":"送李惟实二首","dynasty":"明","author":"欧大任","text":"累累东田瓜，葛藟相缠牵。自非同根株，那能久不迁。爱子莫逆好，婉恋尊酒前。胡为互分合，复此当离筵。出门忽千里，念远繁忧煎。临岐一挥手，踟蹰顾櫜鞬。古交气谊固，松柏保岁寒。亮君秉高哲，抱策申赠言。行行西虹桥，将送所欢客。去矣还乡园，嗟予异疆域。携手盻征途，须臾已离隔。江介多风霜，波涛溢川泽。飞藿离哉翻，浮萍尔何适。持觞不得留，鸡鸣怅行役。远道慨以慷，片言重金石。迟尔蓬山期，愿奋双鸾翼。"}