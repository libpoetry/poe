{"id":"1044724","title":"五言天台山送僧象微归山","dynasty":"宋","author":"沈遘","text":"吾闻天台久，尝读兴公赋。兹为东南镇，神灵之所据。奇挺究万状，嵩岱不足语。颇疑说过夸，特为辞之嫭。象微乃州民，能识山之故。从容试为问，聊得一二疏。赤城建霞标，上与牛斗附。万有八千丈，矗若天一柱。瀑布发高源，飞流翻四注。雪霜浮虚空，晦明乱朝莫。岩足多丹石，光华灿宝璐。楢溪百馀仞，欲济毛骨怖。九折凌峻梁，五界穷幽路。芝兰散奇草，松桂罗嘉树。祥风吹白云，飘然若可御。幽閟足龏怪，纤悉难毕具。凡迹古不到，神物阴自护。传闻昔人说，中有洞天处。是名不死墟，众真所游聚。玉堂敞金庭，碧林列瑶圃。有能从而求，得之乃仙去。斯言宁可信，良非吾所慕。吾志本丘壑，久已失厥趣。谁言石渠客，乃甚辙中鲋。秋风日已高，归心浩欲骛。兹山宿所爱，送尔缅东顾。吾庐因尔卜，伻来审绘素。"}