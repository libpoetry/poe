{"id":"1099548","title":"同友人过大隐屏即事赋别","dynasty":"宋","author":"蔡杭","text":"脱略尘世虑，仙都共夷犹。乘凉得风便，快楫竹扁舟。神仙现奇怪，古木横岩陬。振衣万仞高，天风动衣抠。巍巍隐屏峰，擎天峙中流。良朋论心事，抚景悲新秋。浩叹复浩歌，一饮还一酬。南阳岂终卧，东山谅同忧。斟酌素有定，今焉试为筹。西风起暝色，归袂不可留。去去惜回首，感慨良悠悠。"}