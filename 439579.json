{"id":"439579","title":"东门行","dynasty":"汉","author":"两汉乐府","text":"出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。"}