{"id":"1106052","title":"菩萨蛮 其二","dynasty":"宋","author":"王安中","text":"绿笺长写新成曲。曲成新写长笺绿。豪句逞才高。高才逞句豪。美容歌皓齿。齿皓歌容美。香篆小花团。团花小篆香。玉纤传酒浮香菊。菊香浮酒传纤玉。弦管沸欢筵。筵欢沸管弦。出帘珠袖蔌。蔌袖珠帘出。眉晕浅山低。低山浅晕眉。浦烟迷处回莲步。步莲回处迷烟浦。罗绮媚横波。波横媚绮罗。细眉双拂翠。翠拂双眉细。歌意任情多。多情任意歌。"}