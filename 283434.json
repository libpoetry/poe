{"id":"283434","title":"南浦·春草，和玉田春水韵","dynasty":"现代","author":"姚华","text":"风暖谢池波，做芊绵一篇，柔情催晓。前路碧成丝，平芜尽、山外烟痕如扫。朝光暮影，嫩晴消息欺寒小。曾藉芳茵人去后，暗惹浪吟颠草。年年寒食清明，寸心萦、恐负慈晖过了。时节杳花初，仍青遍、金勒万屯嘶到。莺歌怨晚，夕阳纡径帘悄。弥望天涯都是恨，江柳又吹棉少。"}