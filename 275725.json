{"id":"275725","title":"买陂塘·寄题俞丹屿荻雪村庄","dynasty":"清代","author":"李良年","text":"溯苍茫、中央宛在，风人曾写高致。而今再见东湖隐，开个柴门湖觜。花数里。到香色都消，占断横斜水。寻诗徙倚。想鱼板无声，野云欲压，沙雁一行起。葭墙短，波影半沉窗纸。画图佳绝无此。垂杨著絮梨吹粉，何似薄寒秋尾。清冷意。便闲笑、人间亭院争红翠。岁云晚矣。待郭索缘滩，鲈鱼出网，沿月小舠舣。"}