{"id":"1106884","title":"和张直可投诗十首","dynasty":"宋","author":"王洋","text":"老觉浮云念不萌，君才岂合后诸生。从教罪我春秋法，不受诗人月旦评。声犹在耳鸟关关，过眼庭阴作午班。香篆静中便细看，绿萝新处得高攀。富平学满书三箧，辅嗣功成易六爻。闻说短檠书细字，不须灯火入凉郊。廛音解作障耳雾，佳客能开病眼明。一轴收藏比珍贶，不妨掷地亦金声。牛衣泣卧伤君子，华衮高名亦丈夫。但使如云双翼在，它年九万是鹏图。小试成均书一封，女娲五采不言功。青云事业期它日，觞豆规模是小忠。润入图书麦向辰，如今此腹又孤人。馀风更与留春在，时照红英作醉裀。误身人道是儒冠，稳称圆冠我愧难。颜歜起居皆富贵，惠施文字独芝兰。楚楚才名六尺身，此间襟度有殊珍。瓶无馀粟难论富，箧有风光不似贫。老去独怜南涧竹，闲来不费北山移。年颜攻我真无赖，富贵寻君好自持。"}