{"id":"844239","title":"读洪月樵秀才送悦秋归唐诗有感，次和四首","dynasty":"清末民国初","author":"林朝崧","text":"变徵移宫又几秋，南冠相遇总含愁。客星严濑光长在，梦境槐安去不留。笛里关山经黑劫，酒边风月豁青眸。故都乔木犹无恙，乞食吴门感旧游。流年石火促容华，垂翅炎荒暗自嗟。月殿秋高争折桂，星河路远错回槎。泪盈海上鲛人宅，梦到江南燕子家。开府悲哀长只尔，御风何日佩飞霞？绣被谁能盖鄂君，此乡土梗视兰薰。难为玉爪冲天鸟，何用金声掷地文！九县茫茫多虎豹，百年鼎鼎几风云。伊人岂不悬孤忆，坛杏终身对社枌。待我金丹熟九还，与君鹤驭上清攀。扶桑笑倚犹东海，丛桂勾留暂小山。两袖烟霞非俗物，数家鸡犬隔尘寰。相逢只作游仙语，不许重陈世网艰。"}