{"id":"356443","title":"瑞鹤仙·漏琼侵钿琯","dynasty":"清代","author":"项鸿祚","text":"漏琼侵钿琯，正依依、梦别小坊幽院。熏衣练香软，掩金蝉组帐，密灯慵剪。翠尊自暖，未相思、柔肠寸断。恨雁翎不寄，云笺十二，碧城天远。葱茜螺心睡髻，凤眼横钗，赋情难遣。乌丝泪满，诗写在，旧团扇。算啼鹃枝上，烘愁澹月，曾识秋娘半面。看今宵，两处凭栏，是谁病惯。"}