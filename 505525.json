{"id":"505525","title":"铜雀瓦砚歌","dynasty":"明","author":"唐之淳","text":"汉日欲没众星紫，老瞒干天扰天纪。身辞篡弑遗厥嗣，却付分香兼卖履。铜爵高台五云里，声色娱人死无已。西陵墓草青如洗，舞尘细逐歌声起。台倾土荒产荆杞，遗瓦深川良有以。豫章得之谀墓鬼，琢配翰墨象焦尾。仍铭其阳志其喜，砚工文奇称二美。陇西王孙武靖子，宝之不翅琼瑶比。芳春燕客陈棐几，冷电晴云照秋水。研辞释文拂尘滓，红丝无光马蹄毁。邺城狐嘷豫章死，一甓千年置邮耳。欲镌短歌愧无似，乞借挥毫删魏史。"}