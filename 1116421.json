{"id":"1116421","title":"次韵九兄秋吟五首","dynasty":"宋","author":"苏泂","text":"不于乌鹊桥边见，定向笙箫鹤上逢。淅淅萧萧到荷叶，今年秋不属梧桐。醉挽银河续寿杯，冰娥亦怕老相催。三更自倚秋香立，待得灵㕙送药来。凉稻翻翻卧满畦，壶浆相劳各相携。村南有底连绵雨，一夜船高树叶齐。为爱秋风吹弊庐，忽然诗思满江湖。橙香梦泽团脐蟹，莼老吴江巨口鲈。江平无意作波澜，野旷山多入画栏。一段秋吟到幽渺，回头三伏也风寒。"}