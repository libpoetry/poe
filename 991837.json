{"id":"991837","title":"方在许昌幕内弟滁州谢判官有书邀余诗送近闻欧阳永叔移守此郡为我寄声也","dynasty":"宋","author":"梅尧臣","text":"从事滁阳去，寄音苦求诗。吾诗固少爱，唯尔太守知。不敢辄所拒，勉勉作此辞。山城本寂寞，物色同淮夷。淮俗旧轻僄，未识远博宜。无将麟在郊，便欲等文狸。尔去事太守，当矫庸庸为。伊人道义富，尝立天子墀。我辈在蚁垤，难谓太华卑。又若游蹄涔，安见沧海涯。况于尔实亲，告尔尔勿疑。"}