{"id":"549240","title":"癸丑村居杂诗六首 其一","dynasty":"明","author":"曹于汴","text":"秋雨送新凉，一朝遍四隩。既入贵人堂，亦来寒士谷。亦滋荒陬草，亦实良畴谷。世眼过分析，造物笑拘蹙。云霞布长空，山川罗禹服。锦绣满乾坤，不禁万人目。隔篱羡他人，枉自隘其腹。如爱袖中藏，不容珍在椟。达人自大观，恢恢剖边幅。我生从何来，请君且三复。"}