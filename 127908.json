{"id":"127908","title":"王正道再遇竹冠辄和来韵见鄙愫","dynasty":"宋代","author":"曹勋","text":"惟公秉操如仙官，一任酷暑兼祁寒。存心香火接造物，达诚果再逢竹冠。应言蓬莱有至乐，六十九洞无纤恶。松姿鹤态不复老，琪蕊瑶房未尝落。上庵至真闻屡过，口付诀自相琢磨。公今得妙腾逸驾，我嗟老景飞轻梭。原投黄宁拯将溺有香，一瓣致礼敬诵生神歌。"}