{"id":"704573","title":"乌栖曲四首","dynasty":"明","author":"黎景义","text":"门前柳叶藏栖乌，门中少妇学当垆。薄暝垆头酒新熟，郎醉出门何处宿。睡足初更娇梦醒，枕郎左臂郎不惊。床前博山沉水爇，轻烟自喷同心结。孤眠一夜胭胭淡，月来不来罗幕暗。夜半沉吟忆昨朝，自弹琵琶郎度箫。浣纱溪岸鸳鸯睡，夕照红云溪水醉。美人含笑待郎来，有似芙蓉花未开。"}