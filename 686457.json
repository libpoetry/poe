{"id":"686457","title":"钱塘怀古二首","dynasty":"明","author":"甘瑾","text":"落木惊波入虏尘，新亭空集北来人。神州未复英雄老，王业偏安历数屯。万骑星屯潮卷夕，六宫云散草生春。百年江左偷安计，泉下惟应泣老臣。咸洛腥膻几百州，中原谁切祖生忧。秦关璧使星驰夕，汉苑铜仙露泣秋。万死奸谀和虏计，百年臣子戴天仇。欲从故老询遗事，斗酒难浇磊磈愁。"}