{"id":"1114407","title":"同刘朔斋游白云寺二首","dynasty":"宋","author":"李昴英","text":"冲暑登高人所惮，云韩龙孟乐相从。眼穷溟海九万里，身在蓬莱第一峰。潮长屿低帆势急，山回路曲树阴重。日斜移席临池饮，戏掬清泉解酒容。勘破禅家最上关，掀髯朗笑响千山。海门正涌冰轮出，昏鼓先催玉节还。独上层巅风浩荡，归沿小涧石孱颜。寻幽本是闲人事，聊复分君半日闲。"}