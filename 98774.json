{"id":"98774","title":"席上奉呈教授欧阳丈时并饯戴兄故其中及之","dynasty":"宋代","author":"赵蕃","text":"良由姿不敏，所以须朋友。朋友多得人，不忍相瑕垢。万安初经过，渝水重邂逅。君今分教来，我政官曹守。何期逃虚中，乃值平生旧。蛮山虽云荒，蛮水亦颇秀。功名汉将余，草木骚人后。春园纵芳歇，夏屋属阴茂。官池荷卷舒，野寺泉波骤。追随方自兹，留落复何有。合者故慰心，离者频回首。聊歌五字诗，以侑一杯酒。"}