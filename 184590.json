{"id":"184590","title":"游灵岩观瀑布","dynasty":"宋代","author":"孙应时","text":"一雨天气清，暑事亮未酷。烦嚣念萧散，兹晨正休沐。篮舆试经行，胜概入遐瞩。纡余缘清溪，窈窕得幽谷。一岩四壁净，千仞落飞瀑。雷霆鞭蛰户，风雨撼林簏。光寒白虹下，势剧天河覆。缤纷曜冰雪，激射碎珠玉。危亭著佳处，尽日看不足。澒洞开心胸，眩晃新耳目。龙脐更奇事，滴滴挂岩腹。微吟忽忘归，俗驾不可宿。"}