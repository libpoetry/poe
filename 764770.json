{"id":"764770","title":"金缕曲  送西溟奔母丧南归次韵","dynasty":"清","author":"严绳孙","text":"此恨何当住。也须知、王和生死，总成离阻。真使通都闻恸哭，废尽蓼莪诗句。算母子、寻常欢聚。粳稻登场春韭绿，便休论、万里封侯去。须富贵，竟何许。片帆触处成悲绪。问从今、樯乌堠燕，几番风雨。不尔置君天禄阁，未算人生奇遇。甚一种、世间儿女。画荻教成羞半豹，早高堂、鸾诰偏无负。天可问，傥相语。"}