{"id":"835502","title":"翠楼吟 其一 春信","dynasty":"清末民国初","author":"王闿运","text":"不分春来，柳条无赖，蓦地报人春信。新年才几日，更打探、花期远近。窗梅遥问。料青苔点点，落英盈寸。谁知道、碧桃开了，刘郎未省。长恨。花事匆匆，怕红无三日，绿阴成阵。海棠娇小惯，且先趁、东风赌俊。好春无尽。总不如今年，暗催离怨。沙泉畔、踏春行处，夜雷惊笋。"}