{"id":"438680","title":"松筅同希颜钦叔裕之赋","dynasty":"金","author":"麻九畴","text":"牺尊青黄灾木命，羁绊剪剔伤马性。折松为筅得之天，此君幸免戕残横。初缘形似有代无，不料奇功乃差胜。人间斤斧不须劳，坐中活火鸣笙箫。千秋蛰骨养霜雪，一日奋鬣翻云涛。岩烟击拂殷雷起，颠风蹴踏银山高。莫嫌勺水懦无力，如捲三江都一吸。借汝岁寒姿，扶我衰朽质。埽除幻梦不到眼，洗刷埃霾下胸臆。扪霞直与羡门期，一笑桑田海波白。"}