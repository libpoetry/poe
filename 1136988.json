{"id":"1136988","title":"水调歌头 其八 癸未中秋，吉文共马德昌泛江","dynasty":"宋末元初","author":"刘辰翁","text":"群动各已息，在汝梦中游。尘埃大地如水，儿女不堪愁。寂寂古人安在，冉冉吾年如此，何处有高楼。客有洞箫者，泪下不能收。庾楼坠，秦楼渺，楚楼休。知公所恨何事，不是为封侯。自有此山此月，说甚何年何处，重泛木兰舟。起舞酹英魄，馀愤海西流。"}