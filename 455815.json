{"id":"455815","title":"岁末次韵答子戌兼寄留社诸公","dynasty":"当代","author":"刘雄","text":"伏枕送旧岁，沉忧如循环。难挽隙驹驰，弹指变暑寒。曳尾信泥龟，据柱要彩狻。人事非金石，荣华有阑珊。极知同一梦，不待梦已残。堪笑斗蛮触，蜗角几方圜？或作鱼千里，何如守门阑？终然为散樗，不受儒者冠。邂逅真莫逆，饕餮每共餐。青蚨随手尽，黄酒与身宽。今我返巴蜀，盈耳爆竹喧。昔游二三子，何当理丝纶。材大不偶世，秀木鸣风湍。遗君无长物，唯是祝平安。凭网诵新诗，未觉阻重峦。钻坚而仰高，望洋迷其樊。论文忝末座，分韵对春盘。翻疑寿陵子，学步失邯郸。尚想缑山鹤，云表俯人寰。仙佛两茫茫，泪下不能言。"}