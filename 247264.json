{"id":"247264","title":"霜花腴·犯霜就菊","dynasty":"现代","author":"白敦仁","text":"犯霜就菊，笑短生、禁得几度重阳。鸿响天高，水涵沙净，撩人万态秋光。蟹螯且将。制颓龄、还赖繁香。更招邀、作健逢辰，等闲加意到壶觞。诗酒尚堪驱使，傍清霜洲渚，堕叶琅珰。下泽乘车，高台戏马，千金不换疏狂。尺波寸肠。是何物、能驻年芳。趁高秋、肺气旋苏，振衣千仞岗。"}