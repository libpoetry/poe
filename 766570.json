{"id":"766570","title":"齐天乐 其四 红叶","dynasty":"清","author":"黄燮清","text":"胭脂点染天涯树，迷离变成朱紫。雁背霜痕，鸦边霁色，写出平林萧寺。篷窗醉倚。指流水空山，落霞飞起。驻得丹颜，此中应有赤松子。凭高还更极目，望江城似画，秋艳如此。锦叠华年，绯荣晚节，烂漫乾坤生气。春江未抵。笑不耐西风，世间桃李。照醒荒寒，夕阳天万里。"}