{"id":"145686","title":"六丑·杨花","dynasty":"宋代","author":"彭元逊","text":"似东风老大，那复有，当时风气。有情不收，江山身是寄。浩荡何世？但忆临官道，暂来不住，便出门千里。痴心指望回风坠。扇底相逢，钗头微缀。他家万条千缕，解遮亭障驿，不隔江水。瓜洲曾舣。等行人岁岁。日下长秋，城乌夜起，帐庐好在春睡。共飞归湖上，草青无地。愔愔雨、春心如腻。欲待化、丰乐楼前帐饮，青门都废。何人念、流落无几。点点抟作，雪绵松润，为君裛泪。"}