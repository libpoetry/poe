{"id":"650216","title":"山溪小隐为周时立赋","dynasty":"明","author":"金幼孜","text":"梧山郁苍苍，沂溪流瀰瀰。溪山两奇绝，居有泥田里。里中有著姓，衣冠数周氏。君子乐在斯，恂恂谨操履。力田充食衣，积学穷经史。绕庐树桑麻，缘阶艺兰芷。开窗白云来，挥弦清风起。门深驻山光，庭虚湛流水。宾朋或时过，觞豆同乐只。酒酣赋新诗，歌咏谐宫徵。悠然适嘉趣，达生契直理。蹇予迫衰暮，役役果何似。侍从三十春，贪荣昩知止。况兹乏禆益，訹惕久未已。挂冠倘可期，吾将返其始。来往山溪间，庶以终馀齿。"}