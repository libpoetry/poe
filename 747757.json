{"id":"747757","title":"大庙峡","dynasty":"清","author":"苏廷魁","text":"北江无缓流，十里径一折。初险试中宿，波势怒将泄。已过太平角，涨沙积晴雪。陡立香炉峰，束江作喉舌。狞石不受篙，篙锋猛相啮。鸿荒有遗迹，累累蜂窠缀。长年督众力，错迕手见血。乘机一转舵，引臂百鍊铁。深青凛习坎，昏黄遽出穴。轻舸时低昂，孤怀自超越。前舟浈阳来，疾帆飞鸟瞥。"}