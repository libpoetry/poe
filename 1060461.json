{"id":"1060461","title":"登瀛阁","dynasty":"宋","author":"洪朋","text":"楚东之国饶为大，程氏之子吾所爱。读书尚友有能事，夙昔一见即倾盖。平生诛茅崒萧爽，十顷青铜就空旷。朱甍碧瓦俯清流，菱叶荷花映荡漾。春风一吹百花妍，载酒处处开绣筵。千株竹柏上参天，白日萧梢朱夏寒，客来枕簟曲肱眠。丈人颇有前贤风，藏书万卷插架同。芝兰玉树阶庭内，道山延阁顾盼中。薄寒中人木叶下，久客将归秣高马，送君南浦泪盈把。临岐执手求我歌，老矣奈此登瀛何。呜呼何时履声上君阁，尚能为公赋濠乐。"}