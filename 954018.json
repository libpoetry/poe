{"id":"954018","title":"会饮圣俞家有作兼呈原父景仁圣从","dynasty":"宋","author":"欧阳修","text":"忆昨九日访君时，正见阶前两丛菊。爱之欲绕行百匝，庭下不能容我足。折花却坐时嗅之，已醉还家手犹馥。今朝我复到君家，两菊阶前犹对束。枯茎槁叶苦风霜，无复满丛金间绿。京师谁家不种花，碧砌朱栏敞华屋。奈何来对两枯株，共坐穷檐何局促。诗翁文字发天葩，岂比青红凡草木。凡草开花数日间，天葩无根长在目。遂令我每饮君家，不觉长瓶卧墙曲。坐中年少皆贤豪，莫怪我今双鬓秃。须知朱颜不可恃，有酒当欢且相属。"}