{"id":"845571","title":"南郊恭谢三首 其三 十二时慢","dynasty":"宋","author":"无名氏","text":"享嘉会，万宇欢康。圣化迈陶唐。元符锡命，天鉴昭彰。徽号奉琳房。陈缛礼、献岁惟良。耀旗章。翠辇驻仙乡。睿意极齐庄。仙衣渥采，玉册共荧煌。荐芬芳。飙驭降灵场。回云罕，尊祖趋仙宇，金石韵锵洋。聿朝清庙，躬奠瑶觞。报本国之阳。执笾豆、列侍貂珰。对穹苍。洪恩霈夷夏，大庆浃家邦。垂衣紫极，圣寿保遐昌。集祺祥。地久与天长。"}