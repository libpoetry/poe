{"id":"252194","title":"念奴娇·暮春遥寄用稼轩韵","dynasty":"现代","author":"周燕婷","text":"小楼凝伫，怅东风又到，落花时节。满地残香粘蝶影，叶底黄鹂声怯。陌上纤尘，酒边清泪，何事常伤别？银笺小幅，讳将愁字轻说。阻雨阻梦纱窗，何曾阻得，一曲镰钩月。料得明朝香径里，旧恨新愁重叠。梦已无多，思量除却，梦里花能折。只今谁问：近来多少华发？"}