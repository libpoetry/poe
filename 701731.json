{"id":"701731","title":"岱麓再和见酬率尔赓答五首","dynasty":"明","author":"黄衷","text":"委蛇东省步，磊落建安才。信有龙遗蜕，虚疑鹤化胎。奇探过禹穴，胜纪想天台。寄谢谈经子，匡衡正鼎来。已罢东西陕，宁怀大小劳。卜居聊隐约，耸壑即孤高。化理张京兆，风骚何水曹。快观豪动势，万马赴成皋。阿房章小杜，桐树别诸韩。肯略黔驴技，从知海鸟翰。晓樊荣露槿，夏圃足山丹。欲识闲风致，方袍映鹖冠。驱鳄文何典，怀沙恨有馀。暂堪乘蠡舫，奚取上邹书。晤语天方假，言归岁欲除。掌中希世宝，那得竟藏诸。幽栖非避俗，玩易契同人。沙蜮空窥影，灵犀解辟尘。羽觞行绿蚁，石鼎煮香椿。他日鸣珂里，还谁许卜邻。"}