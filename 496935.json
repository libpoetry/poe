{"id":"496935","title":"乔观察允德岁暮过访草堂连榻旬日漫成长句为别","dynasty":"明","author":"张元凯","text":"西风卷黄叶，堆压门之屏。霜薄身上衣，冰厚爨下井。偶有足音响空谷，枯桑惊散饥乌影。君为岳牧久专城，朱衣烂漫黄金横。何事萧然却车骑，独披鹤氅寻柴荆。逍遥不减漆园吏，慰藉偏存瓮牖生。幸有新醅共君醑，尚留木榻同爰处。欲说荒斋如此寒，偶被风吹不能语。陈家糠覈聊自肥，范叔绨袍竟谁与。畴昔转输驾楼船，两年在君绣斧前。汗血愿为伯乐用，心胆欲向干将悬。不遣青蝇将玉毁，无奈薏苡如珠圆。一歌雀角穿我屋，再歌黄鸟食我粟。淮市曾为胯下行，灞陵屡止亭中宿。莫将时命强干秦，吁嗟道路难于蜀。羡君官爵良不卑，经纶献纳弩力为。握手何当国士遇，拊髀谁动明王思。酒酣别去泪如雨，生平敢负乔公知。"}