{"id":"176770","title":"古意·山中有流泉","dynasty":"宋代","author":"董嗣杲","text":"山中有流泉，洗耳今无人。树队互蒙密，鸟语交昏晨。谁能观大运，达此秋与春。生意自尔蕃，叶叶分光新。藤蔓附女萝，兰茝披荒榛。兴言混栖托，随迹安可伸。悲哉倦游子，感寓徒酸辛。荣枯了不计，老大将迫身。潸然眼中泪，堕此衣上尘。所耽轩裳故，殊失烟霞亲。"}