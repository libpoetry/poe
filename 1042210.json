{"id":"1042210","title":"奉同邻几咏雪","dynasty":"宋","author":"刘敞","text":"侵旦满城雪，从天万里风。阴沈朝日变，惨澹宿云同。径渡湖沙远，群飞海上空。崩腾兼上下，眩晃失西东。帝所银为阙，河滨贝作宫。瑶林高不极，璧水阔无穷。巨丽神仙境，精微造化工。霏花争烂漫，喷雾极溟濛。埽洒埃尘豁，苞含物象充。牛衣愁病客，鹤发思衰翁。侵冒貂馀黑，凭凌火似红。厉威深刻轹，正色坦昭融。妒舞多珍鹭，迷群有断鸿。阳微怯频复，阴老恣骄雄。蔀屋贫奢等，辉窗昼夜通。岁华惊朔易，故老识年丰。占赋惭宾右，闻歌慕郢中。闭门徒自喜，乘兴力难崇。"}