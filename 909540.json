{"id":"909540","title":"水调歌头 其一 甲申春利州漕廨玩月闻琴和周炳仲韵","dynasty":"宋","author":"李曾伯","text":"一段太清境，谁幻出阶坳。不知身住何处，爽气逼霜袍。但见人间一样，似夜又还非夜，栖鸟不安巢。认得在尘世，禁鼓二更敲。最忺看，来竹底，上梅梢。几家朱户，不如儿女醉蓬茅。谁把琴声三弄，不管骚人幽趣，似向曲中嘲。长啸赋赤壁，有酒更无肴。"}