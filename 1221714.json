{"id":"1221714","title":"赠朱仲谊之京师就其子启文养","dynasty":"元","author":"凌云翰","text":"河桥柳青不忍折，临岐顿觉中肠热。百年几见一代人，二月重为千里别。我居北郭遭乱离，韦编大义犹日披。有颀而长过我者，不通名姓知为谁。借我大义汗漫读，因注首肯疑心服。掷还上马竟南征，高举飘飘类鸿鹄。明年我中己亥科，思之不见将柰何。每从儒者谈彷佛，恐有仙客来经过。昨者相逢知姓字，云是崆峒邹道士。注得参同只自看，仍以苑经造馀子。棘闱校卷又相逢，风帘官烛摇秋红。诗成不许众吏写，八分作字何其工。从此文游成莫逆，学不能同颇能识。作文状我衰陋容，三诵真如见颜色。今春人作凤台行，佳儿彩服遥相迎。西子湖头一杯酒，三叠阳关歌渭城。渭城自远台城近，碧草绿液空掩映。行行无限好江山，物色分留待吟咏。江东日暮多白云，见云未必如见君。云间若有双飞鹤，为我衔来天上文。"}