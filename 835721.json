{"id":"835721","title":"燕山亭 北上感道旁垂柳","dynasty":"清末民国初","author":"陈锐","text":"惊眼楼台，笳角四鸣，似我经年游处。新绿渐垂，别后长条，才有旧眠莺侣。不解伤心，尽攀折、寻常来去。延伫。但废陌斜阳，送人无语。还念衰笛榆关，拂金辇迟归，暗尘迷路。行宫月到，一种思量，佳期被他耽误。有限柔情，恨不似、遥空飞絮。啼宇。肠断也一声声苦。"}