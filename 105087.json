{"id":"105087","title":"依韵和太祝同诸君游园湖见寄","dynasty":"宋代","author":"梅尧臣","text":"阳春何处来，客自商丘至。一唱新辞工，始见故人意。园林谁与游，卉木欣已媚。花上有微阴，水边无近思。遥怜数觞豆，何必亲歌吹。牧马忆当时，招延遗旧地。不遗浮沼雁，但见衔鱼翠。日予谬词律，答句嗟芜累。安能接贤彦，乐事联轻骑。独不负春风，尘缨此怀愧。"}