{"id":"233617","title":"用香字遗李恭叔","dynasty":"宋代","author":"敖陶孙","text":"我无令君三日香，瘦鹤为躯龟作肠。薄寒中人曳两縰，独吟猗那遗我将。意从两脚万里回，政坐群儿相谤伤。朅来一见老柱史，城郭落落岿灵光。安得与君寿六龙，探借千岁背斗浆。却乘斑虬访月窟，尽斫恶树无留藏。天风泠泠吹佩环，洞视碧落豁四旁。下方应奉正三入，闲置可怜青琐窗。"}