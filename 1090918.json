{"id":"1090918","title":"代者介至","dynasty":"宋","author":"薛季宣","text":"县道简书密，束身急于绳。况复多难时，匈奴亟凭陵。忧危内外竞，凛若凭春冰。鞭笞苦不痛，何恤寡与矜。初心岂得在，反身但兢兢。安得事大好，官籍知有承。屈指计来月，瓜期闰云增。彼乃未易到，吾行重难能。百里半九十，终更讱阶升。社雨晚来急，春天雾梦梦。清淮万胡马，咫尺方沸腾。期年念天远，归飞恨无䎖。慇勤谓典吏，用之笔缄縢。"}