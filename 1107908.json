{"id":"1107908","title":"倪昭卿赋赠叶神童","dynasty":"宋","author":"白玉蟾","text":"神童之貌清且奇，神童之道传希夷。入室三年丹已熟，肌肤绰约光离离。结缯自覆有馀乐，晔晔紫芝堪疗饥。跳入壶中人莫见，朝游五岳暮瑶池。有时混世来尘境，短发鬅鬙满面垂。顷刻龙蛇生笔下，为将高兴寄新诗。我疑虚静乐山水，来归旧隐挂冠緌。愿策浮云飞碧落，致身绛阙长相随。神童天纵何聪明，十幅一息增荣名。若非唐朝李太白，靖通真人当复生。击石轰雷惊四座，宝卷拈出安群情。八卦五行有妙用，金丹大药自然成。布衲蹁跹贱罗绮，银钩婉娩鬼神惊。仙山便好留仙佩，何必蓬莱顶上行。"}