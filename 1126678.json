{"id":"1126678","title":"南乡子 其二","dynasty":"宋","author":"萧廷之","text":"两手擘鸿濛。慧剑飞来第一峰。外道修罗惊缩项，神通。造化元来在掌中。锻炼玉炉红。橐龠吹嘘藉巽风。十月托胎吞入腹，坤宫。立见三清太上翁。温养象周天。须要微微火力全。爱护婴儿惟藉母，三年。运用抽添象缺圆。牛斗会河边。拾取玄珠种玉田。定意如如行火候，精专。剖腹分明说与贤。木兔与金鸡。刑德临门有偶奇。炉内丹砂宜沐浴，防危。神水溶溶满玉池。年月日并时。刻里工夫一例推。著意研穷丹造次，毫厘。十月殷勤自保持。鼎器法乾坤。上是天元下地元。若也更能颠倒运，交番。阖辟循环在八门。搬运上昆崙。龟与蛇儿自吐吞。百尺竿头牢把线，掀援。从此元神命永存。关锁自周天。升降循环三寸田。不在嘘呵并数息，天然。九转无亏火力全。胎息漫流传。要在阴阳不可偏。呼吸吹嘘皆赖巽，绵绵。妙在前弦与后弦。复卦起潜龙。戊己微调未可攻。九二见龙临卦主，神通。从此炉中次第红。泰卦恰相逢。猛火烧乾藉巽风。炼就黄芽并白雪，奇功。还返归坤道始穷。识得水中金。煅炼烹煎理更深。进退抽添须九转，浮沈。温养潜龙复与临。妙运自天心。托仗黄婆配丙壬。酝就醍醐山顶降，频斟。慢拨无弦一曲琴。长子到西方。少女归乾变六阳。便好下功修二八，堤防。至九方知道自昌。牛斗共商量。巧夺天工妙莫量。离坎夫妻交媾后，难忘。始觉壶中日月长。白雪与黄芽。两味精华共一家。采择辨时衰与旺，堪夸。火候毫厘不可差。顶上结三花。驾动羊车与鹿车。乌兔往来南北面，交加。从此天河稳泛槎。尽净露天机。只恐时人自执迷。颔下藏珠当猛取，休迟。道在身中更问谁。尘网忽抛离。百岁年华七十稀。莫待老来铅汞少，堪悲。业报前途难自欺。"}