{"id":"1252812","title":"归来","dynasty":"元末明初","author":"王冕","text":"归来人境异，故里是他乡。坐阅红尘过，愁多白发长。关山云渺渺，江汉水茫茫。世事何多感，凭高又夕阳。某水某丘在，杖藜随处行。穷幽那适兴，岂是未忘情？契彼渔樵乐，于吾势利轻。云根老梅树，花发最分明。小斋尘不到，寂寞野人家。下榻来风韵，看书度岁华。已忘巫峡月，空惜武陵花。欲问并州信，故人天一涯。"}