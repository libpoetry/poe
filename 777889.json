{"id":"777889","title":"庆春泽·移居小龙坎柏树村，澄宇颇得友朋之乐，叔傥、鹰若、刚伯三君招饮席上，感赋此阕","dynasty":"清","author":"陈家庆","text":"春暖玉壶，杯传瑶席，东皇又到吟边。星聚胜流，题襟都在花前。高情未染缁尘也，问闲愁、可上吟笺。且留连。诗鬓酒怀，未减当年。幽居且卜山村好，便荷衣蕙带，纫佩兰荃。空谷年年，足音时复跫然。清言娓娓浑忘倦，喜音徽、犹似前贤。恨难蠲。烟柳斜阳，目断晴川。"}