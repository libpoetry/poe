{"id":"669491","title":"龙井茶","dynasty":"明","author":"于若瀛","text":"西湖之西开龙井，烟霞近接南峰岭。飞流蜜汨写幽壑，石磴纡曲片云冷。拄杖寻源到上方，松枝半落澄潭静。铜瓶试取烹新茶，涛起龙团沸谷芽。中顶无须忧兽迹，湖州岂惧涸金沙。漫道白芽双井嫩，未必红泥方印嘉。世人品茶未尝见，但说天池与阳羡。岂知新茗煮新泉，团黄分洌浮瓯面。二枪浪白附三篇，一串应输钱五万。"}