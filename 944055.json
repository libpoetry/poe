{"id":"944055","title":"病起四诗 其四 四论报","dynasty":"宋","author":"陈造","text":"我本扶犁手，为儒父兄意。全家饱官廪，发肤尽君赐。一念三稽首，报答迄未议。向来挹前修，谓可跬步至。即今频频食，空负堂堂志。尚当桑榆收，未可弁髦弃。柰何不自爱，生理冒所忌。致君荣吾亲，环省已不冀。馀年犹视息，旧学有造诣。其次在立言，揆予敢辟是。于世粗有益，就死可无愧。噬将金玉女，凛凛戒失坠。"}