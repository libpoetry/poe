{"id":"836292","title":"沁园春 过木棉庵","dynasty":"清末民国初","author":"许南英","text":"矫矫虎臣，为国除奸，的是可人。喜清漳道上，炎阳酷烈。木棉庵外，剑影生寒！辛苦瘴乡，郎当遣戍，私意君恩奉赦还。西湖上，怅笙歌散尽，梦冷湖山！兰亭玉枕谁观？与金笼蟋蟀一例残。叹平章误国，养奸纵敌。弥天罪案，有口难分！一世称雄，六州铸错，聚铁添如铸佞臣。停萧寺，看将军断碣，苔藓生斑！"}