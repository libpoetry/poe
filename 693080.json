{"id":"693080","title":"除夕","dynasty":"明","author":"沈守正","text":"逼除客子本多情，况复衰迟忧患萦。对酒忽成千里梦，思家真觉一官轻。先春鸟转频频语，小市人穷蹩蹩行。我亦酸斋无甚事，画灰听爆到三更。南北蹄轮路几千，江城岁暮雪连绵。不遑将母难忘叹，只似无家也度年。摩诘仆僮聊自遣，陶公诗酒且颓然。升沉过眼如陈历，明日迎春醉绮筵。"}