{"id":"849077","title":"久晴喜雨诗","dynasty":"宋","author":"卫宗武","text":"日夕庚暑袢，无以袪热恼。甘霔从何来，雷轰电光绕。势如天潢翻，滂流浃清晓。六合开新宇，一气苏群槁。凉飔散窗户，炎熇泯如扫。从此协雨旸，免使虞旱涝。庶几膴膴原，俱敛穰穰宝。大东与小东，民力差已耗。天公匪愦愦，善应固有道。未忧供百需，且欲资一饱。维鱼行协占，焚尪颂有昊。"}