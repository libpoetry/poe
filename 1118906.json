{"id":"1118906","title":"再赋","dynasty":"宋","author":"陈与义","text":"堂堂李杜坛，谁敢蹑其址。先生坐坛上，持钺令馀子。由来文字伯，不但表奏伟。高怀淡无嗜，寓兴或留此。平生上林手，避谤淹二始。登临意超然，笔落风雨似。事异柳司马，辛苦记山水。乐哉邦无事，那待猛政理。驾言慰吾民，不愧城门轨。看山笑邹湛，句外寄深旨。岩树阅几客，尚馀尧时髓。抚板歌公诗，未暇知馀事。兴公赋天台，千字一何少。岘山逢巧匠，笼络六诗了。馀情到娘子，心动云缥缈。彷佛山阿人，薜荔一身绕。殷勤供泚笔，路转得龙沼。应龙喜公来，嘘气纷雾杳。忽然张盖起，知不受人扰。诗成中有画，幽情杂荒窈。从公虽一快，顾有和诗挠。是事姑置之，归路迷日表。安得永兹乐，彭铿尚为夭。但愁归城中，念山令人老。脩眉入幽梦，起费西南望。终愿学柳文，买泉筑愚堂。错磨高壁翠，日日在我旁。忽在新野邹，行从泰山羊。城中瞻使君，驾鹤高驰翔。诗成堕人世，字字含风霜。平生仰止勤，不但上下床。顾许俗士驾，平参丈人行。封姨岂嗔予，震怒挟阿香。知公终可恃，不记当趋装。清欢岂有极，夜色来苍苍。"}