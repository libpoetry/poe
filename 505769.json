{"id":"505769","title":"桂月轩歌","dynasty":"明","author":"李昱","text":"何侯之轩崒潇爽，轩前桂树团团长。正当八月天气清，置酒邀宾恣驩赏。是时碧落无纤埃，琼楼玉宇中天开。烂银盘升沧海上，清光闪烁俄飞来。何君手把春秋传，布衣直上清虚殿。折取秋风第一枝，分明认得嫦娥面。嫦娥赐以玉兔之玄霜，下医民瘼令安康。花溪邑险号难治，君独有暇哦松旁。回首番禺几千里，道路茫茫隔烟水。凉风萧萧露泥泥，几度天香落轩几。桂香可挹不可亲，只有明月能随人。他乡月是故乡月，举头见月偏伤神。我尝想像君家树，为君起舞歌长句。好因明月归去来，底用淮南小山赋。"}