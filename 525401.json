{"id":"525401","title":"游澹岩","dynasty":"明","author":"顾璘","text":"楚南多名洞，澹岩绝幽奇。崇山豁中空，石壁支云欹。匪伊神灵凿，讵备房栊施。夹径周窈窕，盘折乃尽窥。天窗白日皎，百用宛相宜。初闻避世士，倾家乐兹移。世往祗虚宇，好事纷游嬉。森罗尽深刻，漫读知为谁。唯输振代豪，屹尔高名垂。以兹叹物理，不朽由人为。微生亦蛙黾，难与千古期。"}