{"id":"694040","title":"寄尚干林昌达","dynasty":"明","author":"陈周","text":"惜子青山阴，荣亲志尤笃。乔木几多家，孝友谁能复。羡君孝友人共贤，礼门义路恒周旋。垂帷不下董子志，泣血蚤悟高柴天。迩来客到文峰下，秀色森森自天泻。飞瀑声中魂欲销，哀猿啼处情堪写。此行亦作鹿门游，白眼箕踞轻王侯。閒云独树气晻暧，绿萝翠盖风飕飗。忆昨相逢今几载，结交未尽平生爱。长者车回门巷稀，鬓毛已改丹心在。祗今明诏徵岩阿，衰麻卸却宁蹉跎。君不见东山谢安久不起，啸傲可奈苍生何。梅风吹雨乱山阴，却望山头见客心。继业当传麟史学，思亲应废蓼莪吟。閒云引水通蔬圃，卜地诛茆傍石林。谁谓李生盘谷远，篮车早晚一登临。"}