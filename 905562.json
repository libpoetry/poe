{"id":"905562","title":"水龙吟 次韵和质夫、子瞻杨花词","dynasty":"宋","author":"李纲","text":"晚春天气融和，乍惊密雪烟空坠。因风飘荡，千门万户，牵情惹思。青眼初开，翠眉才展，小园长闭。又谁知化作，琼花玉屑，共榆荚、漫天起。深院美人慵困，乱云鬟、尽从妆缀。小廊回处，氍毹重叠，轻拈却碎。飞入楼台，舞穿帘幕，总归流水。怅青春又过，年年此恨，满东风泪。"}