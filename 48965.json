{"id":"48965","title":"题陶九成南村草堂","dynasty":"明代","author":"袁凯","text":"多士方见材，斯人乃梧雰。秉心自超越，当时识趋舍。迢迢溪南村，流水亦清写。草木发深润，里俗况淳雅。於焉事结构，面势临旷野。分明治畦町，日夕供灌洒。秋菰已堪煮，春菘行可谢。子真久在谷，幼安去诸夏。嚣杂既云远，忧患兹为寡。愿谢鸾鹄侣，从君鸡豚社。"}