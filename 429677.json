{"id":"429677","title":"哭瘿公 其三","dynasty":"近现代","author":"黄浚","text":"苍天厄文人，世乱遇尤酷。每翻孝标序，深念步兵哭。君身颀而温，妇子并如玉。异时张长沙，好士屡推毂。庶几彯天衢，乃有狼龁足。夷然亦无忤，果蓏例剥辱。造物意犹欿，长年贫为梏。虽梏不自哀，舂容托歌曲。极贫又予病，心肾重劙斸。将身代鼠肝，亦不赦汝毒。文章故憎命，何独盛博逐。颇疑身非身，其魄早升屋。伤哉病狂妇，焉识君鬼箓。人间无乐土，决去傥自福。魂兮归閒安，寺门粲秋菊。"}