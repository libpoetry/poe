{"id":"814833","title":"怀石绮园二首","dynasty":"清","author":"金朝觐","text":"我爱石绮园，读书无专门。文章与法律，一一窥本原。男儿志康济，安用糟粕言。大才用之小，劳此案牍繁。我闻古良吏，所治无覆盆。又闻古遗直，其民自不冤。犴狴少留狱，鸡犬无惊魂。臣门纷如市，镇日来者喧。臣心净如水，挠之终不浑。古人如可作，安能世俗论。诗书有馀泽，政举人乃存。君情高且洁，冰雪欲无痕。君志远且大，势欲江海吞。暂滞鸿泥爪，终当淩风骞。我憾石绮园，轻财如粪土。千金虽易来，一钱亦足数。我有白练衫，上书兰亭谱。剪灯恣夜谈，翻被膏油腐。绮园绐我方，云曾考之古。渗以金屑霏，快如披云睹。漆为蟹壳销，针向磁石取。物理有同然，何必出撰杜。余心是其言，攻错借圜府。初如大冶金，跃跃还起舞。又如铸莫邪，一鼓复再鼓。可怜孔方兄，无罪膏吾斧。讵知堕术中，夫人乃自侮。吾今索债来，还须言阿堵。"}