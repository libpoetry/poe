{"id":"814174","title":"漫兴","dynasty":"清","author":"陈鹏年","text":"秋气渐萧瑟，连宵风雨声。庭虚山果坠，砌冷候虫鸣。倦眼依残帙，端居对短檠。归舟姜被隔，知近武昌城。儿归依叔父，好去问重闱。但说君恩重，休烦老泪挥。从师仍适远，多难在知几。不用徒酸鼻，长途正授衣。冬春如过隙，秋老尚羁栖。久暂吾何择，荣枯理亦齐。裹粮师白石，行药想丹梯。日话黄冠侣，三茅近弗迷。客从故乡至，为我理瑶琴。流水本无意，高云若有心。朔风吹早雁，落叶下疏林。之子不归去，衡山空自深。庭阶秋色好，映日正殷红。颇赖扶持力，其如造化工。酡颜醒复醉，嫩叶老还童。最爱斜阳里，纷披并菊丛。"}