{"id":"1068858","title":"再次韵简子温","dynasty":"宋","author":"张扩","text":"予诗久愧溪藤滑，佩服君诗生罄折。君诗盘错见梅诗，似借梅花作根节。梅花元非世间种，雪里开花白于雪。平生和靖最知音，谁是鸾胶续弦绝。苦吟似君良有以，我复何为怒当辙。定知孤艳诉不平，晓来哀笳喷窗裂。明朝百蘤岂不好，得鱼纵珍非丙穴。春风晚赐桃杏宠，琥珀调膏误成缬。寒英谢去亦机警，且禀严冬令如铁。"}