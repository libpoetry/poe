{"id":"506866","title":"忠孝堂为江西冯都指挥题","dynasty":"明","author":"杨荣","text":"纲常立人极，本自天降衷。为子当致孝，为臣当效忠。有美冯氏胤，世济扬武功。若翁熊虎姿，赳赳振英风。秉心一何良，惟谨彝伦中。亲丧居墓庐，哀哀三载终。痛心生白发，洒泪枯青松。至今匡山人，称道无不同。倭奴昔为寇，鼠窃窥海东。公领偏师出，奋勇当前锋。力战不旋踵，耻作偷生庸。捐躯死王事，精诚凌白虹。继承有贤嗣，允矣能亢宗。名藩位连帅，名爵方日崇。高堂揭华扁，先德斯昭融。大书良史笔，休烈垂无穷。"}