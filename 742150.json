{"id":"742150","title":"登三宿岩","dynasty":"清","author":"邹炳泰","text":"人言寺在山，兹独山藏寺。玲峰何嵌空，旧日江涛致。岩名号三宿，胜地雍公次。忆昔海陵骄，采石百万帜。晨炊玉麟堂，权潜忠未至。犒师非督师，转败出人意。不生裴度忠，临安恐终觊。翩然文武才，贞哉社稷志。江帆一夕收，千载题名字。杰阁阅兴亡，双塔经移置。游人石磴还，尚说前朝事。静海起钟声，江鸥没沙际。"}