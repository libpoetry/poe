{"id":"694497","title":"得廷实报定山谢事归忆东白仲昭诸先生有作","dynasty":"明","author":"陈献章","text":"也曾收拾定山书，三月天曹谢事初。见说定山长在病，当时不出意何如。当时不出意何如，得丧难逃真数书。更忆往年张学士，西山对面说河图。西山对面说河图，远志谁将小草呼。今古圣贤不同调，各留一影落堪舆。各留一影落堪舆，叹息乾坤几丈夫。脱赠藤蓑君亦爱，江门春雨忆皇都。江门春雨忆皇都，个个先生六十馀。必有嘉言告当宁，他年应得史臣书。"}