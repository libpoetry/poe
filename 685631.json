{"id":"685631","title":"挽温敏之二首","dynasty":"明","author":"邓云霄","text":"春江帆影挂斜晖，别泪曾沾病客衣。万里燕台虚北望，千金骏骨竟南归。才华梦笔名还在，功业凌云计已非。野蝶不知人羽化，蘧园花落尚纷飞。准提高阁冷窗纱，犹有閒僧转法华。旅榇艰难过庾岭，游魂消瘦似梅花。高堂肠断趋庭鲤，古木巢空返哺鸦。奉佛生天身后事，西天觉路是君家。"}