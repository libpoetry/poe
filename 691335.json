{"id":"691335","title":"咏怀五首","dynasty":"明","author":"李时行","text":"涉世寡所谐，雅志在丘壑。投簪归青山，守拙甘寂寞。稍拟汉阴钓，还寻鹿门乐。当春理东畬，及秋事躬穫。暇日呼友朋，烟萝成野酌。巨觥交劝酬，清讴间谐谑。忘形穹壤间，矫首同飞跃。黄鹄摩青霄，陋彼燕与雀。永结逍遥游，已矣谢羁缚。林居忽不惬，理箧事行游。名奇夙所慕，誓将八极周。泰岱寄萍迹，河淮漾兰舟。宇宙何寥廓，心旷乃良谋。为乐苦不早，岁月去我遒。岂伊向平问，婚嫁毕已否。云鹏有奇翼，九万何悠悠。不学夸毗子，终日怀百忧。皇虞道已远，班马竞驰骛。贾董扬颓波，扬枚逞芳度。兹矩日云没，新声混韶濩。商鼎与周彝，所贵在真素。雕饰岂不华，本实惜先蠹。蹇予事铅椠，谬希作者路。颖宏寄馀閒，聊以展幽趣。所忧在驽骀，恐失天马步。东周布遗种，香色错然陈。汉魏接馀芳，枝干犹足珍。流风入建安，畦径渐荆榛。六代竞豪华，剪彩以炫真。生意日萎薾，菙蔓徒纷缤。伟哉伯玉子，培根归浑沦。开元与天宝，花实相鲜新。物盛则必反，继者难其人。蹇予寡且昧，颓风竟何振。眷兹性情理，追逐疲心神。芝兰生幽谷，不随众草芳。日暮天风吹，清芬自飘扬。何如桃李华，灼灼弄春光。惊风一披拂，繁华委道傍。人生非金石，百岁乃其常。苟不事令名，奄忽何足伤。所以君子心，秉义日遑遑。安能甘逸豫，岁晚徒慨慷。"}