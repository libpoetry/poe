{"id":"610101","title":"赠马乾甫","dynasty":"明","author":"韩上桂","text":"马氏之先龙作友，万里长途一日走。骅骝騄駬是其孙，渥洼大泽称灵薮。生来乾甫何奔腾，霜蹄汗血气凭陵。西涉流沙晷未昃，北经瀚海踏层冰。雄心勃窣未能已，更过苍梧饮郁水。都阃黄公伯乐俦，一见叹息不能止。秣以香刍覆以衣，千金价重倾都市。乾甫乾甫须努力，勿负当年知己识。迩来边塞盛风尘，横行莫避阴山黑。"}