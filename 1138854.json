{"id":"1138854","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其九","dynasty":"宋末元初","author":"陆文圭","text":"越溪女子翠红裳，来与群仙侑一觞。叶展圆盘如许大，丝连曲柄更能长。清高胜饮金茎露，甘滑疑餐玉薤霜。醉手传杯犹未稳，碧痕微损迸琼浆。"}