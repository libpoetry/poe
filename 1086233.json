{"id":"1086233","title":"修戒石","dynasty":"宋","author":"王十朋","text":"君以民脂膏，禄尔大夫士。脂膏饱其腹，曾不念赤子。贪暴以自诛，诛求不知耻。指呼有鹰犬，嗜欲肆蛇豕。但言民至愚，孰谓天在迩。昭然甚可畏，殃必反乎尔。圣训十有六，简严具天理。大字刻山骨，朝夕临坐起。一念苟或违，方寸宁不愧。清源庭中石，整顿自今始。何敢警同僚，兢兢惟敕己。"}