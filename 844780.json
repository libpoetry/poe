{"id":"844780","title":"梅花四首","dynasty":"清末民国初","author":"曹家达","text":"云傍溪烟宿，霜衔山月低。林昏孤鹤梦，花发野禽啼。和靖得佳处，实斋怀旧题。春归留粉本，粉本亦凄迷。路隘山深处，无人独赏音。绝殊姿媚态，常抱岁寒心。冰雪自太古，竹松非异岑。亦知移不得，健步一登临。问讯江南客，新诗近几篇。湖山人去后，风雨鹤归年。林下觅高隐，人间有散仙。生香谁画得，萧飒起寒烟。诗成标宋格，树老识唐年。野气随风远，清光带晓妍。灯烧春夜月，酒薄暮寒天。为忆罗浮梦，山中思悄然。"}