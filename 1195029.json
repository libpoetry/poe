{"id":"1195029","title":"古塞下曲四首","dynasty":"唐","author":"贯休","text":"古塞腥膻地，胡兵聚如蝇。寒雕中?石，落在黄河冰。苍茫逻逤城，蘖蘖贼气兴。铸金祷秋穹，还拟相凭陵。战骨践成尘，飞入征人目。黄云忽变黑，战鬼作阵哭。阴风吼大漠，火号出不得。谁为天子前，唱此边城曲。日向平沙出，还向平沙没。飞蓬落军营，惊雕去天末。帝乡青楼倚霄汉，歌吹掀天对花月。岂知塞上望乡人，日日双眸滴清血。狼烟在阵云，匈奴爱轻敌。领兵不知数，牛羊复吞碛。严冬大河枯，嫖姚去深击。战血染黄沙，风吹映天赤。"}