{"id":"1252917","title":"咏史五首 孔融","dynasty":"元末明初","author":"王翰","text":"汉鼎恢图入笑谈，岂期失利向东山。召时已有忌才意，不待论封始犯颜。锄菜忘金志亦雄，眼高四海却如空。当时不识公孙度，必托中山大耳公。刚愎从来蹈祸机，管生聪悟更知微。若非太守能容物，亦叹秋风鹦鹉飞。慢骂狂生捋虎须，比言雀鼠意何如。只缘要假刘郎手，兼道才名亦是虚。一掷难如不顾人，豫章一屈匪躬臣。葛巾野服非君物，合着当年夷皓身。"}