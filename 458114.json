{"id":"458114","title":"微风。同前赴班涂中忆旧，至班而记之","dynasty":"当代","author":"卢青山","text":"微风何殷勤，来过我之旁；亦复辞我去，去过我故乡。群山围护里，农人筑小庄。向夜濯洗毕，蒲扇出竹床；携幼扶耆耇，共向野凉张。说古既起伏，语笑尤铿锵。昔年有狂客，愁病两无双。借贷继烟火，煮水为药汤。此时亦复出，独影坐月廊。俄顷来者谁，稚子及腰长；悄若地中影，怀抱旧琴囊。执杆伫神久，微叹生萧霜。遽尔弦忽作，迸出声悽怆。暴发能激越，长吟亦远飏；沉幽如断丝，吞咽穷低昂。稚子默垂首，有物贮其眶；此是琴者心，一伤复再伤。忍更扰此曲，更复添其创。微风似知此，自远来洋洋。悄然持此声，吹向南北方。吹向农人耳，缭绕不能当；扇手一时停，仰首神彷徨。吹向河中水，河水住沱滂；吹向林中草，萤火暗微芒。吹向山之外，吹向梦之场；吹向月光里，吹满此八荒。吹吹不可止，吹过廿年光；吹我中年鬓，吹裂我肝肠。况复吹我父，吹彼髯垂膛；渐吹渐衰竭，吹逼到死亡；吹入虚无里，终古无归航。万物吹皆尽，唯汝吹自忙；既不识成毁，亦不感悲凉。微风汝任吹，汝吹无碍妨。时光何漫漫，宇宙何茫茫。"}