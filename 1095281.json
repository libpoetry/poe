{"id":"1095281","title":"和六一居士守汝阴禁相似物赋雪","dynasty":"宋","author":"释居简","text":"涟漪碎剪成新萼，廉纤带雨尤轻薄。人间但见巧番腾，天上不知谁制作。九地瑕疵都粉饰，重云揞塞难恢廓。晓光夺目增眩转，夜色侵灯尤闪烁。康庄充斥去无路，老干压低摇不落。寒棱冻得水生皮，气艳冷欺裘拥貉。可胜思苦相嘲谑，旋忘手冻争拿攫。乱委平堆可照书，圆瑳小握供弹雀。静闻裂竹亟扶颠，勇作探春思蹑屩。犯寒果胜附炎热，苦饥预庆歌丰乐。长须嫩煮蚓方泣，小龙新破团初瀹。默观造物真戏剧，更看一色吞沙漠。载赓险韵付衔枚，孤军大敌空横槊。寡和尤知白雪高，非偶自贻齐大噱。"}