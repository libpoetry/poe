{"id":"1105325","title":"次韵程弟","dynasty":"宋","author":"方岳","text":"一船月自不嫌贫，伴我荒湾理钓缗。归去莫横深夜笛，怕惊溪友与山宾。三径风烟手自开，春猿秋鹤几徘徊。松根石铫烹鱼眼，老子行山又一回。槿援茅茨隐者家，底须日历记年华。山花山草无终极，秋后寂寥春自葩。眼中转觉可人稀，得似孤云自在飞。花落花开俱有意，略于閒处见几微。草堂四壁一瓢空，举世无人与我同。黄犊山南又山北，犁春犹有古人风。柴门虽设不曾开，俗面向人三寸埃。却是前溪双白鹭，门关不住又飞来。垒曲成台糟筑丘，衰迟无复少年游。君看烟草离离外，不问人间第一流。莫为盘飧烹不鸣，借公松石听溪声。貂蝉只是麒麟楦，寄语诸公卿自卿。鱼鸟相忘不世情，浮生于我一丝轻。夜凉月色光如水，莫遣微云滓太清。此腹宁须文字香，漫淹齑瓮半青黄。午窗一枕齁齁睡，世上何人最得忙。"}