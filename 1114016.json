{"id":"1114016","title":"山居四咏 纸帐","dynasty":"宋","author":"李纲","text":"洁如白叠软于毡，縠浪龟纹细结联。雅称独攲班竹枕，最宜深炷紫沉烟。斜风细雨吴绫暖，万草千花蜀锦鲜。何似禅房褚夫子，日高覆帱拥衾眠。此君劲节傲风霜，高卧尤宜逐客床。雅制颇同琴可荐，瑩肤端与玉争凉。欲凭幻境成佳梦，故使通中贮秘方。富贵功名本何有，觉来犹未熟黄粱。小寒聊试地为炉，端为先生病更癯。炙背愿驰金騕袅，藉床初展锦氍毹。耸肩傍壁诗千字，爆栗烧毡酒一壶。便拟慇勤事丹灶，朝晡称火较锱铢。谁刳苍玉事煎烹，形制深宽洁且轻。觱沸未看浮蟹眼，飕飗先听起松声。龙头豕腹徒嘲诮，铁涩铜腥费挈擎。多病文园苦消渴，煮泉瀹茗正须卿。"}