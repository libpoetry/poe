{"id":"687439","title":"明远楼次韵","dynasty":"明","author":"孙承恩","text":"徙倚层楼眺晚霞，奎光午夜映文华。薄寒犹见燕台雪，微雨将催内苑花。云气荡胸扶日上，雁行决眦度空斜。万年文运当兹会，四海车书正一家。突兀高楼倚太霞，重来登眺感年华。泥融紫陌将飞燕，寒勒青林未着花。阊阖九天当殿直，笙歌万井夹城斜。朱门画戟将军第，瑶馆琳宫羽士家。明远楼头咏碧霞，关心节序属昭华。即看燕谷冰霜地，会赏春明烂漫花。昼永苑云萦槛细，天空奎斗拂檐斜。都将化日氤氲气，散入闾阎百万家。"}