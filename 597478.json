{"id":"597478","title":"寄梁仲登兼订游山之约","dynasty":"明","author":"梁有誉","text":"作赋声何早，忧时意独迷。君应狗监荐，吾拟鹿门栖。野树连愁暗，江云逐望低。避喧窥鸟过，忆远怯猿啼。溟海一书札，秋山几杖藜。风尘还白社，岁月谩丹梯。玄草心从苦，黄华手阻携。橘洲斜日里，茅屋断鸿西。谷口隐真得，濠梁乐与齐。茹芝能不薄，灵岳共扳跻。"}