{"id":"682736","title":"答韩寅仲明府","dynasty":"明","author":"区怀瑞","text":"廿年推毂愧名流，千里追锋忆旧游。避世总忘秦岁月，畏人偏著晋阳秋。苦无丹粒随仙令，剩有诗篇寄隐侯。欲报罗浮双彩翼，相传八咏尚登楼。由来六月息天池，何异幽栖桂水湄。正字却缘知世早，移文翻讶出山迟。梦馀翠羽花千树，题到龙公玉几枝。无那相思隔云末，美人南国妒娥眉。"}