{"id":"501545","title":"送王子俊都司经历","dynasty":"明","author":"林弼","text":"昔我少壮日，跃马青齐墟。济南我先里，于焉久踟蹰。历下亭已古，趵突泉尤疏。酌泉洗心目，翘首天海隅。送君忆壮游，念欲与子俱。君行赞戎府，兵政资谋谟。四海方敉宁，边鄙如庭除。筹帷多暇日，邮传无急符。持此三寸管，制彼丈二殳。男儿志功业，惜别何区区。君看东隅日，忽忽薄桑榆。努力及盛年，终始慎勿渝。"}