{"id":"975647","title":"五月四日贺杨秘书知吉州五十韵","dynasty":"宋","author":"项安世","text":"自识杨夫子，于今十二年。甲辰来右浙，丁未向西川。逆旅初闻誉，抠衣亟致虔。未能情款款，已觉志拳拳。不谓攀天箐，仍逢汎水莲。兹为元礼御，始执晏平鞭。远客心危甚，仁人教竭焉。精能嘉旧作，虚滥鄙新妍。赠送时三复，经行虑十全。趍隅残腊月，判袂暮春天。度夏留巴国，开秋迓蜀船。追锋承诏急，系缆为情牵。漕席尊同右，辕门谒并先。高登诸葛庙，朗咏少陵篇。岁月催行李，云霄入峻躔。侧聆参帝牒，俄见贰州权。进退朝绅竦，恩威俗珥悛。我分湘麓教，公返汝溪廛。城郭当来往，书题审食眠。误恩叨给札，假道惬登筵。竟日留输写，忧时共涕涟。岁丁昭奋纪，律值夹姑旋。谬上鳌扉对，惭充玉府仙。急惊寒暑变，遐想鬓毛迁。吉语闻收召，枢筹赖绎编。遂酬平昔愿，信有切磋缘。崇礼明真学，修辞戒妄编。河东来属尔，阳翟去翩然。世道重开辟，皇情极聘筵。复来嗟黾勉，同直幸缠绵。有得皆令饫，逢疑必为蠲。性情深灌埴，言行密裁朘。指点吟哦字，铺陈献纳笺。得师今以始，尚友昔无前。贤念怀符竹，愚悰慕菽饘。清班难共恋，良悟迫俱捐。骐骥先辞枥，驽骀续跨鞯。离群悲欲割，示训语期镌。王宋摛文备，曾苏草奏便。意精言凿凿，事析理平平。养气归深厚，持身趣重坚。吕公贤赞确，仲子戒辞专。永寘盘盂里，终怀杖屦边。此州多白粲，故部即青毡。畏爱群心洽，纲条众目联。弛张元有见，宽猛冀无偏。郡有青原老，人如绿野贤。年高能著述，身健早林泉。故事堪频扣，成书为远传。西江足鱼雁，秋浦正相连。"}