{"id":"277331","title":"丙寅中秋横滨野毛山公园对月有感次青邱中秋玩月张校理宅韵","dynasty":"现代","author":"汪荣宝","text":"品川海色青于蓝，房州叠嶂如浮岚。飞车直下樱木驿，野毛园趣来登探。众松迎人似拱立，风动齐见苍髯鬖。鳞鳞万屋但一气，渔浦极目星镫涵。须臾华月破云出，金波璧彩相交参。黄昏藉草不肯去，徘徊光影真痴贪。游人四散飞鸟绝，独留怪石争嵚嵌。前年吴越衅始起，书檄诟谇纷喃喃。我时偃蹇在京邑，搜索群籍穷枯蟫。金焦南望不可到，频梦弥勒为同龛。江山文藻付战伐，借问何处容茅庵。城中草堂亦何有，冥冥一盖馀高楠。天涯远隔共此月，沧波碎印成千潭。一杯相属不能饮，浩歌惟有哀江南。今年兵气益惨淡，群凶荐食犹春蚕。孤槎万里客鬓白，坐对尊俎空怀惭。蓬莱绝顶辨乡国，不用跨鹤随卢耽。混沌已死倏忽帝，虎躆更作纵横谈。赤帜遍拂武昌柳，青烽远映江陵柑。列宿错落黯无象，时见参伐明两三。嗟余诛暴无寸刃，口吻但有风霜含。艰难留滞竟何补，只合岩穴休征骖。月明到此敛光魄，烟霏露浥悽难堪。新桥炬火晓犹密，客心寂寞谁能谙。此土淳风亦衰歇，撑榰尚赖多奇男。鲁卫时复类兄弟，荼荠终当殊苦甘。安得海宇同镜砥，祸乱一借干将戡。藏舟不迁爝火熄，烛龙所曜无幽覃。年年今夕月长皎，衢歌巷舞皆嬉酣。归来钟动不觉曙，檐花得雨垂?毵。"}