{"id":"216578","title":"流杯池·幽居久不乐","dynasty":"宋代","author":"李觏","text":"幽居久不乐，心死如湿灰。闻言山有池，仙客曾流杯。披衫向西坐，欲望无崇台。何当命游宴，尽聚不羁才。顾恐狭隘地，未足开吾怀。仰手斸河汉，决向天南来。移舟复转岳，壅遏成环回。横持北斗柄，量尽酒星醅。箕踞接下流，一歃空千罍。八风助吟倡，万怪供嘲谐。醉来散发卧，蝇声视霆雷。冷笑势利子，茫茫尘土堆。"}