{"id":"840592","title":"赵次珊馆长八十寿诗四十韵","dynasty":"清末民国初","author":"夏孙桐","text":"惇史系国故，自唐为相职。易代乃论定，重臣董其役。共和政体改，司存异常格。惟兹笔削权，宾师礼数特。觥觥尚书公，立朝昔正色。遗臣领史局，当世重名德。三馆扩崇规，金匮葺残籍。考询遍故府，徵采及郡国。袐简每启縢，献书或出壁。蒲轮硕儒迎，兰台旧僚辟。集思萃众长，发凡期精覈。惟公郑重意，尤严体与则。光烈三百年，煌煌在方策。兴废必有徵，诬诞固当辟。典章犹灿陈，耆彦足矜式。开端先博蒐，继事归较画。但虑一善遗，庶存三代直。铅椠常躬亲，胝沫至日昃。拭目待汗青，摅诚出忠赤。况逢度支匮，不惜私钱斥。纾楚几忘家，报汉惟视力。伟哉坚贞志，文献寄一脉。荏苒将十稔，脱稿已山积。公登大耋年，观成心愈迫。自来著述家，九十行半百。条理有始终，微显兼奥赜。良工不示璞，大匠必中墨。贯串防抵牾，弥缝泯罅隙。文简事或增，言雅义贵择。是非百代公，褒贬一字得。载笔尤兢兢，矜慎再三绎。精金鍊乃成，箦土功弥惕。及公桑榆景，健胜天所锡。精神焕龙马，岁寒挺松柏。作诗侪卫武，陈诰媲公奭。海渊大能涵，岩电细堪析。完斯不朽业，名山耀竹帛。房魏谢浮荣，迁固分一席。写官伫削牍，宾僚咸手额。公自有千秋，此寿永无极。"}