{"id":"1081710","title":"葛鲁卿再和复用前韵奉酬 其二","dynasty":"宋","author":"沈与求","text":"平生自愧无奇策，魔去径须呼逐客。兀身聊欲避风尘，作意何能分履屐。惊鱼畏网伏深潭，穷猿失木号重岩。杀气涨天消息断，但想沧海浮东南。囊无一钱诮钱癖，鲑菜醒人今齿历。忍言走马过章台，空骇祝鸡馀土室。伧父嗔侬语带村，锦心绣口拜天孙。端为远谋箴肉食，谁能饶舌攻牢石。"}