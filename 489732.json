{"id":"489732","title":"寄费舜臣印月潭三首 其三","dynasty":"明","author":"袁华","text":"达人贵闻道，仕士重守边。胡为事一室，四序从推迁。春花碧色敷，夏木清阴圆。草木亦有时，力田尚逢年。嗟余濩落材，兀兀理残编。丈夫慎出处，岂为利禄牵。荣名若春花，飘散随风烟。疏雨过郊墟，水竹生华妍。缅怀靖节翁，遇酒辄陶然。过溪成大笑，此理谁能宣。"}