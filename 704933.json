{"id":"704933","title":"山居奉答诗社列位老伯见怀之作","dynasty":"明","author":"霍与瑕","text":"閒倚晴窗物色熙，三城音信近来稀。忽惊赵璧隋珠入，疑是阳春白雪飞。绿藓有文封断砌，金蝉初蜕振新衣。太平此地真诗社，端为诸公先启扉。为寻佳胜趣偏酣，更向烟霞古洞南。小朵幽花临水岸，长条野葛护云庵。山中茹草群麋鹿，风外传笙几鹤骖。一味清真聊自适，不知人世有肥甘。"}