{"id":"519306","title":"感寓 其五十三","dynasty":"明","author":"朱诚泳","text":"有阳必有阴，有夜必有旦。吁嗟正与邪，相反如冰炭。谁谓郑声淫，韶音为所乱。谁谓莠草新，嘉谷为所烂。凤凰览德辉，鸺鹠可同观。驺虞履中野，梼杌可同绊。物类自区别，吾人亦相判。荆舒培祸胎，群邪斯漫漶。君实起西府，群贤乃藩翰。星辰归党籍，君子窃悲叹。正邪不两立，天王贵雄断。"}