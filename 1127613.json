{"id":"1127613","title":"送庐陵李宰养直之官兼呈刘寺簿四首","dynasty":"宋","author":"彭龟年","text":"理财非凿空，简讼在谨始。林繁去冗根，卮漏无溢水。此理容可观，妙处要深体。岂惟宰一邑，天下亦如此。治邑即治家，爱民如爱己。不须驰广莫，观远自近始。君才成风斤，鼻垩有馀地。吾言尚敢狂，快处须反视。入仕不为宰，无异面墙壁。如何今世人，指作富贵厄。区区为身谋，反谓第一策。皇皇百里民，谁为访休戚。澡身有至理，面垢吾能索。负背肤所受，非人孰湔涤。诗人有良玉，犹藉他山石。况复吾所师，且喜得亲炙。"}