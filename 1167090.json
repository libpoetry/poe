{"id":"1167090","title":"别段生","dynasty":"唐","author":"张籍","text":"与子骨肉亲，愿言长相随。况离父母傍，从我学书诗。同在道路间，讲论亦未亏。为文于我前，日夕生光仪。行役多疾疚，赖此相扶持。贫贱事难拘，今日有别离。我去秦城中，子留汴水湄。离情两飘断，不异风中丝。幼年独为客，举动难得宜。努力自修励，常如见我时。送我登山冈，再拜问还期。还期在新年，勿怨欢会迟。"}