{"id":"575603","title":"圣寿无疆诗","dynasty":"明","author":"高拱","text":"九天开寿域，万国庆昌期。瑞气随龙幄，欢声绕凤墀。重离当此日，育震忆当时。云绕呈祥早，河清发兆奇。承基昭嗣服，御极致雍熙。礼乐回三代，威灵摄四夷。圣仁群品被，景物万年宜。黄道添新岁，清秋协诞期。老人连帝座，王母降瑶池。华祝扬休历，嵩呼切忭私。拟陈金鉴录，愿献紫霞卮。舜寿宁为上，文龄未足追。皇图天地永，遐算一如斯。"}