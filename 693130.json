{"id":"693130","title":"奉和陶庵世父留题有竹别业韵六首","dynasty":"明","author":"沈周","text":"旧宅西来无一里，别成农屋傍长川。真堪习静如方外，虽可为家尚客边。赁地旋添栽秫垄，凿池新滀沤麻泉。北窗最爱虞山色，也似香炉生紫烟。散发休休依灌木，洗心默默对清川。一春富贵山花里，终日笙歌野鸟边。聊可幽居除风雨，还劳长者访林泉。留题尚在庭前竹，淡墨淋漓带碧烟。粝饭粗衣常自足，犹胜杜甫客西川。老妻课佛清斋里，幼女鸣机夜火边。几树凉云散高叶，一溪明月泻寒泉。寂寥草座无人伴，自起添香看篆烟。人爱吾庐吾亦爱，秋原风物带晴川。兰甘幽约宜阶下，竹助清虚要水边。只好荫茅同背郭，何须蓄石慕平泉。苦吟自觉多新病，华发时笼煮药烟。比屋千竿见高竹，当门一曲抱清川。鸥群浩荡飞江表，鼠辈纵横到枕边。弱有添丁堪应户，勤无阿对可知泉。春来有喜将于耜，自作朝云与暮烟。鹤毛鹿迹长交路，荇叶蘋花亦满川。炙背每临檐日底，曲肱时卧树阴边。一区绿草半区豆，屋上青山屋下泉。如此风光贫亦乐，不嫌幽僻少人烟。"}