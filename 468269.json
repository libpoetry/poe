{"id":"468269","title":"寿李太使良诚","dynasty":"明","author":"谢肃","text":"一画初阳地中长，晴昊梅花春浩荡。绛宫仙人有嘉会，冉冉群真佩环响。长庚照耀壶中天，日华月采相新鲜。仙李扬芳百万叶，蟠桃结实三千年。绮席氤氲酌琼醑，玉盘玲珑荐麟脯。雍雍北管丹凤鸣，飒飒朱弦玄鹤舞。此时宴乐乐未央，西瞻若木东扶桑。仙人却念人间世，遥指白云飞太行。"}