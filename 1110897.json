{"id":"1110897","title":"次秀野韵五首","dynasty":"宋","author":"朱熹","text":"史君帘阁对脩筠，起看名园雨后春。便赋新诗留野客，更倾芳酒酹花神。未酬管乐平生志，且作羲黄向上人。祇恐功名相迫逐，不容老子卧漳滨。满园红紫已争新，百啭幽禽亦唤人。蜡屐未妨泥步稳，珍丛终恨雨来频。卧看晓色忻初霁，起约良游醉好春。却笑当年金谷燕，相随仆仆望车尘。惆怅春馀几日光，从今风雨莫颠狂。急呼我辈穿花去，未觉诗情与道妨。萝带不须吟杜若，角弓聊复赋甘棠。淋浪坐客休辞醉，饮罢晞身向九阳。知君久矣厌喧卑，造物尊前唤小儿。一釂未应峨侧弁，十分聊尔快翻卮。治中寂寂凝尘日，令尹忧劳退食时。正好相寻发孤笑，莫教牢落负心期。当年共剪北山莱，脩竹成阴手自栽。书卷莫教春色老，柴荆肯为俗人开。公能顾我传新句，我欲留公拨旧醅。怅望南园芳树底，明年应放小车来。"}