{"id":"761597","title":"六丑 冶城白桃花次沐庵韵","dynasty":"清","author":"庄棫","text":"渐凄迷万绿。且一洗、铅华颜色。道春欲归，春光偏爱惜。荡碎瑶魄。缟袂怜伊苦，者般姿态，向画阑欹侧。我言便觉人倾国。柳絮翻空，梨云凄咽。多情让伊幽洁。自刘郎去后，前事休说。娇痴无力。任佩环、摇曳似旧，玄都梦、影寂寂。重来绮思空忆。剩盈盈夜月。与共凄恻。游丝袅、断肠难觅。拚尽把、雨雨风风受了，小庭狼藉。闲门锁、却怕人识。待御风、缥缈天台去，琼箫唤彻。"}