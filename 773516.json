{"id":"773516","title":"过枞阳江","dynasty":"清","author":"洪繻","text":"我读汉书武帝纪，曾说射蛟三千里。出自寻阳薄枞阳，盛唐之山枞阳水。我今来过枞阳江，江山如画云如幢。中流惟见燕飞乙，南狩不闻蛟叠双。天柱霍山自何处，灵风欲逐武皇驭。元封盛事不可追，江头空诵凌云赋。江水近沦皖水波，淮水之满今若何。再行即见皖山色，后游且继枞阳歌。"}