{"id":"809649","title":"长安行","dynasty":"清","author":"玄烨","text":"河山天险古金汤，都邑规模溯汉唐。陆海膏腴本沃壤，秦风剽悍称岩疆。每因眷念劳中夜，忍使时巡后一方。远幸冲寒访民隐，终南太华遥相望。豳岐不乏耕织业，漆沮尚存蒐狩场。重农藏富屡诏谕，雨旸时若歌丰穰。雄兵超距贾馀勇，野老讴吟多宿粮。要令遐陬沾湛露，讵以无事弛边防。大阅三军训甲士，来朝诸部趋蕃王。蠲租恤下恩未已，共跻仁寿乐且康。渭水冰消回暖律，南山烟霭动初阳。停銮怀古还披卷，宵旰勤求意不忘。"}