{"id":"1121137","title":"挽李制干子诚","dynasty":"宋","author":"林光朝","text":"千金治产似孙吴，珠箔银觥只自如。问我长风当夕起，数他极浦落帆初。自知汗简今千轴，更说生犀有几株。赤壁当年遇黄盖，周郎何惜借吹嘘。文字纷纷更问兵，秋灯束发尚青荧。便令三子成门户，却许诸孙说典型。隔水忽传朝露曲，行人长数夕阳亭。河东健笔惟诸薛，梅子岗边为勒铭。"}