{"id":"263927","title":"兰陵王·伤春","dynasty":"清代","author":"尤侗","text":"江南陌，袅袅东风弄色。垂杨畔、宝马香车，芳草王孙自相索。美人云鬓侧。梦破残红半碧。寻春去、莺送燕迎，十二栏干夜犹立。繁华等陈迹。但雨涩莓苔，风动葵麦。游丝漠漠和愁织。试目极千里，断烟寒食，邻鸡野哭如昨日。落花泪盈尺。追忆。恨何及。问老去东君，争似书客。天荒地远无人识。算往事只付，数声渔笛。今宵沉醉舞短剑，歌昔昔。"}