{"id":"522736","title":"述愤一十七首弘治乙丑年四月作是时坐劾寿宁侯逮诏狱 其十二","dynasty":"明","author":"李梦阳","text":"小草生枯桑，芊芊竞芳辰。虽云殊本根，寄托各有因。自我罹幽囚，忽焉经浃旬。我兄千里馀，渺渺长河津。妻子日望余，苍苍隔西邻。所幸二三友，笑言越昏晨。宵镫促燕膝，昵语忘苦辛。患难苟相得，毋论骨肉亲。"}