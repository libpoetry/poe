{"id":"1105936","title":"夏日平居奉寄崔伯易兼简朱元弼","dynasty":"宋","author":"王令","text":"天风变春和，昼日差夏永。门阑闭无事，燕雀去益静。纷翻诗书帙，弃散懒收整。时来就枕卧，复可取窥省。心恬逐物闲，迹阔与世屏。鲜鲜南山暖，秀色在脩岭。苟嫌安坐慵，还可远游骋。自缘智能薄，反得闲暇幸。交朋久相远，疏懒欲谁警。怃怃庭下树，阴影日已敷。癯癯闭门人，簟席自卷舒。高枝就远冠，曲枝挂裳裾。还来从此息，卧视诗与书。桓桓门外客，从徒驾骊驹。不知来何闻，乃肯顾我闾。呼儿往应门，谓言出在涂。非我敢厌客，非客与我疏。以予拙语言，无以得客娱。一不当客意，恐与世患俱。不如两相忘，何能效纷如。"}