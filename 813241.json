{"id":"813241","title":"寿王一如先生七十，即次其自寿诗韵二首","dynasty":"清","author":"张紫澜","text":"顷刻文成著手春，最高人处是精神。寝须鱼跃多忘倦，窗喜鸡谈半出新。地幸东山逢胜友，天教南极现仙身。莫言荏苒今非昔，依旧如虹吐气伸。风光和煦物皆春，夙荷青垂契合神。避寇经年离别久，还乡话旧往来新。翁真矍铄人中瑞，世羡希夷物外身。自问不堪貂尾续，命承知己愿同伸。"}