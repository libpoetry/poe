{"id":"1236391","title":"夏日周子符过访用杜工部严公仲夏枉驾草堂诗韵二首","dynasty":"元","author":"陈镒","text":"溪流曲曲路盘盘，远辱高人此驻鞍。别久忽惊诗骨瘦，饮多尚觉酒肠宽。茅斋雨积晴犹润，竹径云深夏亦寒。坐对棋枰遗世虑，不妨相与尽清欢。深谷幽居类隐盘，喜无俗客枉金鞍。门前脩竹笼烟碧，溪上闲云度水宽。茶灶旋烧松叶湿，砚池频滴井华寒。君来莫讶无供给，野水添杯罄一欢。"}