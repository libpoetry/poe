{"id":"846664","title":"喜迁莺 其四","dynasty":"宋","author":"无名氏","text":"一阳初起。渐庾岭梅雪，才苞香蕊。品格清高，姿容闲雅，别受化工深意。放开独占严景，不使混同凡卉。微雨霁。似玉容寂寞，无言有泪。难比。凝素态，不共艳阳，桃杏争妍丽。疑是佳人，巧捻香酥，枝上玉纤轻缀。前村可惜无赏，好近天庭阶砌。成实后，有调和鼎鼐，一般滋味。"}