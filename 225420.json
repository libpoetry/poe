{"id":"225420","title":"过黄杨岩·朔风夜号空","dynasty":"宋代","author":"邓肃","text":"朔风夜号空，于喁几枝木。深山自春色，芳草不凋绿。朋来得佳游，招提藏翠麓。新酒赤如丹，竹萌肥胜肉。一醉出门去，缺月挂修竹。归路沙溪浅，危桥践寒玉。夜过渭滨居，门庭故不俗。对坐寂无语，泉声如击筑。宗盟更可人，相邀勤秉烛。开缄得捷音，豺狼俱面北。回棹今可矣，赏心嗟未足。西去有奇岩，佳名配王屋。箕踞列十人，未充空洞腹。更约林宗俱，来伴白云宿。"}