{"id":"712600","title":"菖蒲涧","dynasty":"明末清初","author":"陈恭尹","text":"野草绿未稠，东郊春已暮。农夫荷锄笠，连阴未成雨。昨约蒲涧行，颇作沾濡惧。届晨乃开霁，杲日方东吐。轩骑出城闉，干旌入深树。登顿古殿旁，偪侧缘溪路。风泉递清响，竹石通微步。神仙渺何所，前贤表遗句。尚忆征战初，经年六师驻。樵苏落榱桷，高垒隳陵墓。孤寺独岿然，文章有灵护。佳辰及兹游，赏心亦云具。布席榕阴移，飞觞玉醪注。歌吟杂谐谑，脱略披情愫。宾主一代才，登高各能赋。白雪岂曰酬，青云期可附。"}