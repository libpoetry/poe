{"id":"71038","title":"多丽·为友生书所见","dynasty":"元代","author":"张翥","text":"小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。"}