{"id":"935340","title":"冬夜读书甚乐偶作短歌","dynasty":"宋","author":"陆游","text":"衰病作书祟，常恨无新功。兔瓯供茗粥，睡思一洗空。郊居近城闉，漏鼓传鼕鼕。缃帙开烂漫，牙签纷叠重。朱黄参笔墨，照映灯花红。鲁壁汲冢秘，天遣慰困穷。衮衣窥藻火，宗庙听笙镛。端居得至乐，生世岂不逢。藜羹冷未啜，短褐忘严冬。拜手谢造物，不须黑头公。"}