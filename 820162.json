{"id":"820162","title":"跃龙桥","dynasty":"清末近现代初","author":"王易","text":"荡荡跃龙桥，日夕千轮蹄。先生挟书策，一月百过之。康衢久闻谣，古道何坦夷。有桥无病涉，劂功人未知。朝从桥南来，暮从桥北去。既去复何求，不忆来时路。月在桥上头，水在桥左右。水月自清新，行人总孤负。贪夫逐利过，志士猎名骤。笑予仅冯生，甘属众庶后。江湖多风波，陵岳多嵯峨。茧足嗟何归，不如守槃薖。一丘我无依，守书如守陴。但令一矢存，壁门宁易开。为侠当尽狂，为儒当极腐。龙跃吾何期，斯桥傥终古。"}