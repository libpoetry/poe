{"id":"1252895","title":"柏塔寺","dynasty":"元末明初","author":"王翰","text":"嵓隈寺古极幽寻，石径人稀苔藓深。宝铎有声生晚籁，柏林无雨结秋阴。山猿抱子眠青竹，野鹿生麑下碧岑。君正妙年方树立，未甘习静便投簪。昔人经制有规箴，名扁公堂作正心。方寸不欹天地位，气机才动鬼神临。无私自觉琴书乐，有止何劳簿领寻。分手属君崇此志，他年阶下有棠阴。孤峰削出冠群山，古洞阴风振画栏。翠竹尚敲环佩冷，白云犹点鬓毛斑。两朝勋耀壁经在，千古斜阳草树闲。于此送君还有拟，商家相业尚能攀。鸟道萦纡入太虚，云根百丈峙山隅。锦苔春滑支机后，玉骨秋寒塞海馀。苍怪合教狂米拜，秀灵端似美人居。南归送过石城下，好倩西风雁寄书。中条山下古祠荒，祠下疏槐叶半黄。五载醉乡心兀兀，一封谏疏语琅琅。朝廷独立寸心赤，岭徼思归两鬓霜。此去却当书上考，五云飞出紫泥香。树阴回合四围山，一道飞泉转玉环。嫩竹扫花风外亚，新苔封字雨中斑。韦编三绝谁能赞，麟笔千年独可攀。更羡君才长史学，会看执政纪朝班。首尾相蟠千里来，中分关陜势崔嵬。凿开地脉黄流出，劈破云根翠壁开。古雪埋峰明剑戟，苍烟锁树失楼台。金陵自古多佳丽，诗到钟山不易裁。长堤西去势蜿蜒，经理相传大定贤。秋蚓行泥身确确，苍龙照水影翩翩。绿杨三月飞春雪，碧草千年起暮烟。君到汴河南去路，拟将诗句咏当年。高原古刹四无邻，水石清幽洗毒尘。林下诵经翻贝叶，篱边扫雪折霜筠。风回峻岭猿声响，雨过沿溪虎迹新。护国招提有真印，参禅应现宰官身。楼下九衢千丈尘，楼头爽气豁烦襟。秋高姑射林烟薄，霜落长汾雁影沉。万物生成君相力，二仪清静圣贤心。掀髯大笑无人识，徙倚阑干独自吟。"}