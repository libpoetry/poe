{"id":"512524","title":"饮中冷泉","dynasty":"明","author":"沈周","text":"此山有此泉，他山无此泉。泉名与山名，并为天下传。山泉两合德，珠璧辉江天。宛在水中央，天使尘土悬。山本一江石，泉井从石穿。非鬼不可凿，人莫知其源。黟深贯龙窟，不溢亦不骞。我久负渴心，始脩一啜缘。凭阑引小勺，冰雪流荒咽。载灌肝与肺，化作清泠渊。沁沁若沆瀣，逐逐空腥膻。至味谢茗荈，亦不从烹煎。谬哉康王谷，欲胜宜未然。未伺鸿渐知，但饮必推先。由我口舌譬，亦获参其玄。世多未沾者，茫茫尚垂涎。满注两大罂，载归下江船。摇光荡江月，汎影云亦鲜。分润及乡人，七碗同通仙。"}