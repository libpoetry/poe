{"id":"811041","title":"次韵筱泉水磨沟公宴二首","dynasty":"清","author":"王树楠","text":"万里重来赋远游，行窝安稳到庭州。有情明月来相送，无价清风不可酬。归去手携天上石，等闲身戏海中楼。单于老尽燕支在，屈指三年一笑留。一曲清歌月满林，小栏斜倚玉森森。好将苦竹哀弦调，谱入思乡出塞吟。好友渐如秋叶散，老怀常学古灰沈。年来时入渔樵梦，辜负名山直到今。"}