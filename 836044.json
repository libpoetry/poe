{"id":"836044","title":"齐天乐 送绎言归省母","dynasty":"清末民国初","author":"郑元昭","text":"新来觞咏添浓趣。魂销一声归去。意写芳馨，情同亲属，欲吐翻教无语。清吟自苦。记画舫虹桥，香醪螺渚。佳绝游踪，匆匆怎忍赋南浦。沧波空阔如许。碧天凉照晚，行踪何处。过雁高楼，凄蛩孤馆，应念平生吟侣。离边爱护。愿莫对停云，暗伤幽愫。更约樨窗，剪灯重话雨。"}