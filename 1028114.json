{"id":"1028114","title":"赵资政招赏川海棠次袁和叔韵","dynasty":"宋","author":"楼钥","text":"少陵千古诗人杰，每见名花辄题绝。锦棠无如蜀川盛，见说千林天染缬。大篇短章合无数，忍对此花舌如结。黄鹄衔子万里来，春光颇向东南泄。槔閒老子携春归，移石郁林表高洁。崇桃炫昼不足言，红艳烧林疑益烈。棠梨小红自退听，不待骚人定优劣。两登蜀道归海滨，一琴一龟全晚节。嘉招容我到花下，春酒新篘公自挈。攀翻乱插人共醉，十二金钗不成列。袁安参坐为长哦，同气相求磁石铁。不须高烛映红妆，佳月自能明作哲。红潮满颊卧林间，风流谁敢来分别。"}