{"id":"286333","title":"赠东竺极上人","dynasty":"清代","author":"李锴","text":"廌峰古翠何絪缊，惟与东竺为比邻。群松龙立石虎蹲，厥水甘冽壤黑坟。庵摩罗果宜时珍，秋实万颗玛瑙匀。上人高悟忘我人，勇猛之性坚刚身。一毛刹见虚空新，琉璃映彻净妙陈。宝丝网缀何纷纭，精蓝岁时供米薪。腰包肩担接众勤，法用平等齐富贫。世如师者今罕闻，神珠在衣宁卒泯，忍草三嗅馀幽芬。"}