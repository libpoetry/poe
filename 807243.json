{"id":"807243","title":"满江红  丹阳贺天山寄词二阕属和其韵 其二","dynasty":"清","author":"陈维崧","text":"速垒糟邱，卿莫惜、垆边酒价。能几日、秦关月小，汉宫花谢。万里秋从西极到，千年泪向南楼洒。妇人装、胡粉且搔头，无人者。风刮烛，窗多罅。雨淋壁，帘须下。溷南邻北户，诗场歌社。白昼蘧蘧身化蝶，青天梦梦程生马。约练湖、鸦舅十分红，余来也。"}