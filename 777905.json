{"id":"777905","title":"八声甘州·春雨寄玉姊湘江","dynasty":"清","author":"陈家庆","text":"又长空、万里湿云罗，鸣鸠隔芳林。正薄寒时节，小楼夜雨，深巷春阴。才听卖花声过，帘影渐沉沉。忽忆放翁句，隐几微吟。料得潇湘江畔，涨半篙绿漪，酿就愁深。想篷窗淅沥，短棹入荒当。忆灵均、滋兰纫佩，总芳馨、满抱意难禁。天涯客，每登临处，时动归心。"}