{"id":"1235947","title":"送杜洲殷山长归天台二首","dynasty":"元","author":"岑安卿","text":"殷肇土茫茫，诗歌玄鸟祥。建邦思得姓，易代复宾王。德泽流千古，云礽遍四方。深源还辅晋，郑国亦兴唐。奕奕家声远，绵绵世泽扬。停舟先过我，拥帚许相迎。讲道无馀蕴，论文得细详。词章汉宗正，诗笔李长庚。礼展慈湖奠，心摇微国旌。先公同窜谪，后裔借尊荣。侨馆甘藜藿，芳洲采杜蘅。春风闲杖策，夜雨短灯檠。浮海瞻龙仗，登皋听鹤鸣。三年书满考，一旦趣归程。执手论交契，持觞叙别情。但期趋玉陛，焉在遗金籯。旋舍斑衣舞，归舟綵帐轻。庭闱心晏晏，交友喜盈盈。侍次还乡举，趋班复帝京。捷音如我报，莫俟雁南征。"}