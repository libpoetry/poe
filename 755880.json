{"id":"755880","title":"自湘阴归省","dynasty":"清","author":"钱淑生","text":"初四发湘阴，初五泊新康。初六到长沙，初七下西乡。百数十里间，行李殊周章。逶迤入家门，再拜上北堂。老父出慰劳，老母问家常。弱妹供盥洗，嫂氏备茶浆。弟侄各欣喜，喧笑绕匡床。饼饵堆盘匜，枣栗盈篚筐。屋后枫叶丹，阶前菊花黄。至哉天伦乐，慰我长相望。所嗟时地异，抚己暗悲伤。昔时千金子，今成人未亡。不敢自流露，恐伤老人肠。黾勉膝下欢，鸠杖双扶将。幸此春日晖，椿萱正康强。相从北堂下，载奉称寿觞。"}