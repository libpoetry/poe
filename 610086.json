{"id":"610086","title":"玉兰歌题黄雨石帐额","dynasty":"明","author":"韩上桂","text":"楚有异卉疑雕玉，九畹芳条分瑞族。映月如梅莫辨姿，迎风似蕙微闻馥。此花向在幽谷间，露冷烟迷祇付閒。一朝写入仙郎帐，深壑奇英俨可攀。粉署流香暗相接，昼梦冉冉来蝴蝶。呼吸能来肺腑清，顾玩恍若光华烨。仙室何人许数寻，臭味语语见同心。操传玉轸犹堪听，气溢金尊可共斟。"}