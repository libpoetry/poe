{"id":"477623","title":"土兵行","dynasty":"明","author":"李梦阳","text":"豫章城楼饥啄乌，黄狐跳踉追赤狐。北风北来江怒涌，土兵攫人人叫呼。城外之民徙城内，尘埃不见章江途。花裙蛮奴逐妇女，白夺钗镮换酒沽。父老向前语蛮奴，""慎勿横行王法诛。华林姚源诸贼徒，金帛子女山不如。汝能破之惟汝欲，犒赏有酒牛羊猪，大者升官佩绶趋。蛮奴怒言：万里入尔都，尔生我生屠我屠。劲弓毒矢莫敢何，意气似欲无彭湖。彭湖翩翩飘白旟，轻舸蔽水陆走车。黄云捲地春草死，烈火谁分瓦与珠。寒崖日月岂尽照，大邦鬼魅难久居。天下有道四夷守，此辈可使亦可虞。何况土官妻妾俱，美酒大肉吹笙竽。"}