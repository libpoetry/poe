{"id":"430976","title":"水调歌头 甲子客济南，中秋对月，感怀","dynasty":"近现代","author":"刘鹏年","text":"人生如过客，一岁一中秋。又是异乡佳节，明月正当头。望断南天烽火，唱罢东坡水调，故坐数更筹。庭树不解语，繁响自飕飕。贾生策，冯驩铗，仲宣楼。飘零江海，吟肩担尽古今愁。把酒惯邀清影，闻笛倍添归思，圆缺两悠悠。安得凌风翼，飞上广寒游。"}