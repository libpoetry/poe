{"id":"1129996","title":"颂古十一首","dynasty":"宋","author":"释智鉴","text":"土面灰头不染尘，华街柳巷乐天真。金鸡唱晓琼楼梦，一树华开浩劫春。倒却门前刹竿，全提那涉玄端。翻身不坐空王殿，月照千峰夜色寒。即心是佛外忘求，心佛圆明不假修。云净远山千点翠，水和明月一天秋。百非路绝透离微，四句情忘发上机。竹密不妨流水过，山高岂碍白云飞。背前面后扬家丑，揭地洪音师子吼。分付仙陀知不知，法身午夜藏北斗。云巢梦断月华秋，玉女翻身过斗牛。卸却花冠归旧隐，玄途鸟道未容收。玄途不涉透离微，道合平常发上机。无影树头春色晓，金鸡啼在不萌枝。赵州一匝天轮转，婆子知音未足酬。普为人天开正眼，大千沙界一毫收。虚玄鸟道没纤埃，玉殿空然琐绿苔。挂壁梭飞秋蜕骨，沧溟老蚌尽怀胎。觌面全提少室令，当机不荐过新罗。清风楼上逢知己，拨动烟尘不奈何。青山是父白云儿，云散青山总不知。玉兔昼眠云母地，金乌夜宿不萌枝。"}