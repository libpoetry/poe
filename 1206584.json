{"id":"1206584","title":"鸣鹤遗音　苏武慢  其一 并序","dynasty":"元","author":"凌云翰","text":"云缕虹竿，月钩星饵，海上金鳌曾钓。蓬岛连根，昆崙无外，不比人间嵩少。返本还源，成功满行，坐待紫皇飞诏。笑令威、千岁来归，知换几番华表。谁曾伴、阿母重游，蟠桃再结，目断西飞青鸟。林屋无扃，洞天不老，铁笛一声云杪。皎皎灵台，荧荧明镜，尘土等闲昏了。看火轮、飞出扶桑，万户千门皆晓。"}