{"id":"151843","title":"赠督师曹将军","dynasty":"宋代","author":"毛直方","text":"泰阶煌煌色已齐，祥飙为扫蚩尤旗。幅员浩荡春台熙，不遗桴鼓惊锄犁。羽林宿卫环三陲，居安节虑忘战危。整暇自许忘其机，司马八法律以规。蒐苗狝狩凛弗违，碧油有幢俨军师。手持虎节谈鱼丽，闽关不以山与溪。歌舞七德宣皇威，有来视师省檄飞。将军名已草木知，干戈俎豆睢阳时。已分勾当江南归，流芳奕叶今孙枝，此行且赋从军诗，时清未用歌采薇，天子有道守四夷。"}