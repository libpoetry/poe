{"id":"878356","title":"自抚至袁连日雨霰风雪一首","dynasty":"宋","author":"刘克庄","text":"穷腊天地闭，云气匝野垂。何况袁抚间，积潦盈路歧。寸晷拔寸步，一堠费一时。忽跌落深淖，有似鸟著?。寒日已西匿，游子方南驰。孤店渺烟际，僮马饥以羸。霏霏雪没骭，憯憯风裂肌。古人贵遗体，不肯临深危。儿行风雪中，慈母安得知。终当投绂去，重补南陔诗。"}