{"id":"925352","title":"北榭","dynasty":"宋","author":"苏籀","text":"坐消床刃肘生胝，寓目危亭汗漫期。奄霭烟岚客愁绝，高明茨苇屋云谁。治城廛肆吁吾有，近市尘嚣懒汝移。金刹仙梯霞祲近，云軿风马往来驰。鹤鸣华表青田志，雁引边沙朔气飞。越北燕南纷会解，伧音憬俗寖相知。薮丘水竹挥毫助，友爱朋从摄袂随。老钝贪追仲宣赋，达生不泥子长奇。"}