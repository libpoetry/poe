{"id":"530069","title":"周舜卿山水图歌","dynasty":"明","author":"孙一元","text":"周生初学盛子昭，画手相传心独劳。后来却拟戴文进，落笔开缣分秋毫。气韵浮动意已极，挂出满堂皆动色。山腰半扫云气横，树杪潇潇天风急。瀑布下挂苍厓间，近看颇类匡庐山。又见武陵桃，更有商岭芝。松间似是黄与绮，皓首相从同避时。一朝出山回帝力，四海争看歌羽翼。至今汉道有光辉，对画感事心叹息。周生周生名已著，平生所画亦无数。此幅差胜盛与戴，高堂白日生烟雾。"}