{"id":"688893","title":"三采并头莲","dynasty":"明","author":"何吾驺","text":"池馆荷香雨乍沾，天葩何处簇云檐。玉皇案侧双童至，龙马图中六子兼。十日不来閒濯濯，几翻盈手两纤纤。花神珍重频相贶，薄德何繇报吉占。愚公楼外气全收，故遣池莲献并头。元季二难原共祖，随騧四乳总昌周。浮空重下千龄鹤，开道双飞万里骝。长向宝花趺座稳，鹿门尤许共春秋。一枝双跗为谁生，胜友携尊无限情。儿复掇来成四美，客沿溪上又双英。易言善庆先蕃草，伋著兴家必诞祯。自昔纪年书瑞者，何如连日醉嘉茎。桂棹兰桡赋采莲，绿荷抽动镜中天。梦占五色江淹笔，快睹骈飞玉井仙。司马子虚空碧藉，灵均裁芰独嫣然。三花六萼称诗满，为忆陶钧意最先。"}