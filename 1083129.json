{"id":"1083129","title":"三月十日游报国院小轩颇幽胜为名曰双清仍书此诗","dynasty":"宋","author":"朱松","text":"千峰收宿雨，坐见空翠滴。携筇出城隅，试此腰脚力。竹阴穿窈窕，僧户扣岑寂。小轩清樾底，磐礴聊自适。闯然见幽禽，百啭深拔隙。即此与晤歌，绝胜眼前客。幽怀层冰结，屃赑不可释。忽如散春风，回首无处觅。天游失六凿，真观了千息。乾坤鼎鼎中，指马坐可一。不知双清老，何者为心迹。持问跏趺人，首肯复面壁。山烟明欲合，归舸兀深碧。此心除溪月，炯炯谁复识。"}