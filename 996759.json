{"id":"996759","title":"西禅听戴道士弹琴","dynasty":"宋","author":"黄庭坚","text":"灵宫苍烟荫老柏，风吹霜空月生魄。群鸟得巢寒夜静，市井收声虚室白。少年抱琴为予来，乃是天台桃源未归客。危冠匡坐如无傍，弄弦铿铿灯烛光。谁言伯牙绝弦钟期死，泰山峨峨水汤汤。春天百鸟语撩乱，风荡杨花无畔岸。微阴愁猿抱山木，玄冬孤鸿度云汉。斧斤丁丁空谷樵，幽泉落涧夜萧萧。十二峰前巫峡雨，七八月后钱塘潮。孝子流离在中野，羁臣归来哭亡社。空床思妇感蟏蛸，暮年遗老依桑柘。人言此曲不堪听，我怜酷解写人情。悲歌浩叹弦欲断，翻作恬淡雍容声。五弦横坐岩廊静，薰风南天厚民性。人言帝力何有哉，凤凰麒麟舞虞咏。我思五代如探汤，真人指挥定四方。昭陵仁心及虫蚁，百蛮九译觇天光。极知功高乐未称，谁能持此献乐正。贱臣疏远安敢言，且欲空江寒滩静。渔艇幽人知我心悠哉，更作严陵在钓台。吾知之矣师且止，安得长竿入手来。"}