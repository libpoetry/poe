{"id":"468124","title":"临江仙 达生六十初度","dynasty":"当代","author":"魏元旷","text":"桃花岭下茨溪路，白云红叶西风。潇湘归客主人翁。停车爱晚，重访此村中。正是菊花新酿熟，持螯共醉篱东。隔年有约阻惊烽。田园无恙，岁月去匆匆。人生不分干戈老，烟尘簇簇还生。鬓须苍白事躬耕。青袍坐误，莫更问浮名。从道山中无甲子，未须历纪分明。年年但看报西成。茱萸高会，便与祝长庚。觚棱旧梦司农署，二年同巷京华。尊前休更话豪奢。贞元朝士，飘泊各天涯。记得送君南去日，巴陵风月犹赊。可怜琴鹤屡移家。不堪回首，八月洞庭槎。沧江一卧今三载，惟闻豺虎纵横。向平私愿赖君成。其如彦辅，独自负冰清。相望章流閒渡苇，惊寒雁阵声声。宾虞空抱九疑情。醉中屈指，多少褚渊生。"}