{"id":"1121841","title":"积雨作寒五首","dynasty":"宋","author":"范成大","text":"压屋雨云昼暗，环城霖潦夏寒。西池半没荷柄，南荡平沉芡盘。已报舟浮登岸，更怜桥塌平池。养成蛙吹无谓，扫尽蚊雷却奇。熨帖重寻毳衲，补苴尽护纸窗。馀生雪鬓禅榻，昨梦云帆涨江。婢喜蚊僵雾帐，儿嗔蜗篆风棂。兀坐鼻端正白，忘怀眼底常青。山寒禅老不下，泥滑琴僧罕来。且唤园丁閒语，喜闻湖岸未颓。"}