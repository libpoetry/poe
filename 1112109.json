{"id":"1112109","title":"章靖冯公哀词","dynasty":"宋","author":"宋祁","text":"华殿推名学，南宫重亚卿。心无二何佞，身有两龚清。归沐宾綦鲜，幽通笔思精。邦人为公恨，不见相承平。读易三编断，当朝万事知。由来不语怪，何意遂无儿。酒德欢长绝，书林藁尚遗。异时逢玉尺，方为阮咸悲。睆箦绵疴革，中楹奠梦还。蕝仪犹在野，书副即藏山。友酹生刍洁，君恩刻印颁。一朝交臂失，宁复易睎颜。风旌引素辕，歌绋远犹喧。此路成千古，何人叹九原。未亡钟淑俪，不朽寄空言。兄子今为后，春秋无馁魂。"}