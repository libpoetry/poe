{"id":"983393","title":"分题得莫氏荷池","dynasty":"宋","author":"袁甫","text":"我老贫无居，借宅横水北。轩窗五月凉，四面绕脩竹。方塘贮清泉，绿净荫湖目。初疑青钱小，稍展圆盖绿。红妆出菡萏，敛萼似羞缩。清晨露华滋，掩苒耀容服。风来香十里，雨过珠百斛。全家在清凉，衾枕有馀馥。吾师老瞿昙，六入渐驱逐。尘嚣化五浊，热恼变三伏。食实餐其根，对案何用肉。"}