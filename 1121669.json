{"id":"1121669","title":"续长恨歌七首","dynasty":"宋","author":"范成大","text":"金杯潋滟晓妆寒，国色天香胜牡丹。白凤诏书来已暮，六宫铅粉半春阑。紫薇金屋闭春阳，石竹山花却自芳。莫道故情无觅处，领巾犹有隔生香。闻道蓬壶重见时，瘦来全不耐风吹。无端却作尘间念，已被仙官圣得知。别后相思梦亦难，东虚云路海漫漫。仙凡顿隔银屏影，不似当时取次看。人似飞花去不归，兰昌宫殿几斜晖。百年只有云容姊，留得当时旧舞衣。骊山六十二高楼，突兀华清最上头。玉羽川长湘浦暗，三郎无事更神游。帝乡云驭若为留，八景三清好在不。玉笛不随双鹤去，人间犹得听梁州。"}