{"id":"1049866","title":"谢冲雅上人惠草书","dynasty":"宋","author":"郭祥正","text":"上人胸腹包琅玕，醉目睥睨临冰纨。墨池顷刻波澜翻，虬龙尾尾垂云间。摇曳天矫若可攀，霹雳轰斧电火骞。卒章雨雹霏漫漫，澒洞恐惧坤轴掀。白沙纵横仆鼍鼋，屋漏壁折安足言。鸟惊出林避弹丸，斗高复下腾修翰。朽木欲折枯藤攒，逸兴不顾长毫乾。客如堵墙争纵观，讵知垩尽吾鼻端。黄金论斗珠走盘，数字不售尤为难。尔尝爱我说玄理，为我落笔动盈纸。张颠怀素嗟已矣，上人之书无与比。"}