{"id":"657244","title":"青县以北书所见","dynasty":"明","author":"沈嘉客","text":"青城叹靡尽，赤子惨莫舒。变属经年后，感深弥似初。当时遭祸乱，今日见丘墟。老稚鲜存活，门庭概破除。孑遗无日过，所在餐风居。待妇何从馈，盼儿倚孰闾。行来百步内，坐少三未储。痛定重思及，愁深谁与抒。出汤早蹈火，后篦愈前梳。流血满天地，积戈遍车书。巢林徒有燕，穴地已无鱼。丧亡今若此，诛敛竟何如。"}