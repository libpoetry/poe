{"id":"519458","title":"寄暹日华上人","dynasty":"明","author":"朱诚泳","text":"浮屠几许栖京师，白足登坛惟阿师。落纸争求怀素字，逢人多诵贯休诗。大颠曾致昌黎老，参寥更与坡翁好。文章蔬笋气全无，论到阿师每倾倒。早年投礼大医王，活人功效非寻常。调和不假万金术，湔洗惟凭三昧汤。向来为我飞金锡，甘露分尝蠲宿疾。野鹤闲云恣所如，飘然何处寻踪迹。金色界中曾结缘，于今烈火生红莲。能来更为住三宿，慈海期登般若船。带砺河山逢圣代，已證金刚真不坏。因缘早现国王身，有发何妨持五戒。"}