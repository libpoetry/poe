{"id":"73794","title":"木兰花慢·千古汗青","dynasty":"元代","author":"魏初","text":"千古汗青，勋业几人，能是雄杰。麒麟画像当年，转首许多除折。前村月底，一壶春酒追随，梅花解软肝肠铁。万事尽悠悠，只固吾穷节。愁绝。游岁暮，栖迟风雨，一枝鸠拙。意广才疏，事与古先殊别。梦中乡国，闲时独上城楼，角声旗影供凄切。醉里倚阑干，满西山晴雪。"}