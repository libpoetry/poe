{"id":"1130226","title":"无尽见和复次其韵五首","dynasty":"宋","author":"释德洪","text":"谩说毗耶问疾风，主宾信手画虚空。争如快活月洲老，万事收藏一笑中。窗外云閒如去鹤，门前山好似翔鸾。此时更有疑情在，试借疑情面目看。一丘一壑思迢迢，莫把山林较市朝。江上相逢两无语，夕阳衰草暮萧萧。公是睡龙今缩首，我如江月且分身。人间一戏成何事，冢外君看半卧麟。虽然无證复无修，扑破虚空亦可忧。欲识老庞端的处，饭馀摩腹且閒游。"}