{"id":"1204667","title":"木兰花慢 陈伯永竹院有魏鹤山题扁名公留题","dynasty":"元","author":"朱晞颜","text":"信吟筇到处，尽可款、个人家。见碧甃横陈，粉墙低亚，乱锁烟霞。森森万竿如束，倚虚檐、风影自交加。一点尘无几研，十分清到窗纱。堪嘉。玉立瘦穿沙。池色净无瑕。向良夜移床，静临书帙，閒试茶瓜。明月清风仍好，但秦宫、梁苑遍栖鸦。零落残香秀墨，春衣拂遍苔花。"}