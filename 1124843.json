{"id":"1124843","title":"赠子瞻","dynasty":"宋","author":"徐积","text":"翰林主人其姓苏，左臂不任十上书。几年乞得江与湖，吴中父老争欢呼。玉堂金户不肯居，肯来南郭寻樵夫。樵夫所识山与水，除此如何论奇伟。八月十五钱塘江，海门山下潮头起”。翰林岂特文章工，赤心白日相贯通。先与吴人除二凶，次与吴田谋常丰。乃与徒役开西湖，狭者使广塞者除。溉田不知几万夫，其田立变为膏腴。世世可知无旱枯，吴人衣食常有馀。有馀之人善可趣，官司亦可省刑诛。无穷之利谁与俱，前有白傅后有苏。翰林如此能成务，吴人叩额呼为父。未知何处立生祠，定是吴山行坐处。翰林却过淮之东，无人不看眉阳公。玉堂气貌将以恭，又到南城寻老农。仍使尊中酒不空，玉泉最好白醅醲。便将玉水倾喉咙，须臾醉倒无忧翁。老翁虽醉不敢迂，记得杭州三事书。欲毗舜智皋陶谟，事防沮隔有所拘。翰林此说若行诸，圣朝惠泽可大敷。譬如雷雨动天衢，旷然霈然而廓如。无分草木与虫鱼，一时奋振皆沾濡。满堂饮酒尽欢娱，更无一人泣向隅。老农虽然无所逋，愿同众口齐欢呼。昔者益州牧，意欲见杜微。不能以身往，使人舆致之。虽用为谏议，待士礼已非。而况君房辈，端坐呼子陵。子陵胸中气，直与青云平。岂肯为人屈，彼亦徒骄矜。孰如扬州牧，自处逊与恭。德不矜其盛，事不矜其功。南郭已三顾，迂身为衰翁。以手书所问，视面叹厥容。移时能立语，避乘乃鞠躬。不知古之人，几人能如公。"}