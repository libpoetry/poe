{"id":"530530","title":"长子和沈提学沁州壁间韵","dynasty":"明","author":"韩邦奇","text":"长平山下多白骨，赵王墓上牛羊牧。三晋自古称繁华，海水桑田几翻覆。平原公子今如何，故宅萧萧秋草多。人生休怀千岁忧，百岁浮踪蓬一科。尘世纷纷何足较，昔日红颜今老貌。瀛阙开轩邀皓月，乐地从来在名教。闲云清泉景物良，休将身迹滞他方。桃花才落渚莲发，回首却已摧群芳。高鸿渺渺入青天，安得与尔同飞翔。长歌一声生风雨，坐对黄花金伞张。"}