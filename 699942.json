{"id":"699942","title":"赵太史招游浮邱山和韵尚书","dynasty":"明","author":"郭棐","text":"早佩琼琚侍汉宫，何来南海侣冥鸿。知从珠浦探奇士，为访丹砂觅稚翁。琅馆人争誇白凤，玉堂曾自对青虹。悬知即拜燕台召，望气天门正郁葱。委佩凌风下五湖，白云珠水兴非孤。行携一鹤随青杖，坐握三花映玉壶。舄度紫烟今亦昔，砂留丹井有还无。重来人识浮邱伯，作赋何辞汉大夫。"}