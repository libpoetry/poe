{"id":"845299","title":"金缕曲 弃妇词，纪冶城近事，并邀午诒同作","dynasty":"清末民国初","author":"樊增祥","text":"覆水收无计。嗟差池、离巢小燕，玳梁空睇。衣上郁金香未减，巷陌春风又至。便春也、不如侬意。妾命桃花生便薄，更那堪、薄似桃花纸。情薄者，亦如此。使君那是罗敷婿。似杨花、东家飘荡，西家黏缀。玦诀鞋谐浑是梦，忆否紫钗旧事。且西燕、东劳各自。莫唱桃根团扇曲，怕春风、暖热秋风弃。重见者，有如水。卿认双星错。是天边、参商两点，命宫牢坐。暂学鹊桥牛女样，转眼南箕扇簸。似沟水、东西都可。长念观音经一卷，雪衣娘、开了雕笼锁。羞再抱，绣衾卧。含颦别趁鸱夷舸。漫思量、吴宫旧事，燕娇莺媠。碧玉连环茶碾子，掷与双文则个。浑不是、佳人负我。我是负人曹吉利，任娇啼、不悔连波过。鸳牒字，付秦火。"}