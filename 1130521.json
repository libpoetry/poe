{"id":"1130521","title":"晓霁再用前韵二首","dynasty":"宋","author":"韩元吉","text":"窗外幽花无数生，乱红相映不知名。长条自转风前影，别壑还添雨后声。闭户苦无佳客语，披书聊慰古人情。诗成步逐山腰月，相对茅檐夜色清。新笋成行嫩菊生，故人为作小轩名。十年敢有旌麾意，两部空遗鼓吹声。世事如尘纷过眼，风光和酒最关情。曲肱不作南柯梦，槐影阴阴枕簟清。"}