{"id":"1113250","title":"十咏图 其四 孤帆","dynasty":"宋","author":"张维","text":"江心云破处，遥见去帆孤。浪阔疑升汉，风高若泛湖。依微过远屿，彷佛落荒芜。莫问乘舟客，利名同一途。贤侯美化行南国，华发欣欣奉宴娱。政绩已闻同水薤，恩辉遂喜及桑榆。休言身外荣名好，但恐人间此会无。他日定知传好事，丹青宁羡洛中图。戢翼盘桓傍小庭，不无清夜梦烟汀。静翘月色一团素，闲啄苔钱数点青。终日稻粱聊自足，满前鸡鹜漫相形。已随秋意归诗笔，更与幽栖上画屏。雪朵中间蓓蕾齐，骤开尤觉绣工迟。品高多说琼花似，曲妙谁将玉笛吹。散舞不休零晚树，团飞无定撼风枝。漆园如有须为梦，若在蓝田种更宜。社燕秋归何处乡，群雏齐老稻青黄。犹能时暂栖庭树，渐觉稀疏度苑墙。已任风庭下帘幕，却随烟艇过潇湘。前春认得安巢所，应免差池拣杏梁。遥野空林砧杵声，浅沙栖雁自相鸣。西风送响暝色静，久客感秋愁思生。何处征人移塞帐，即时新月落江城。不知今夜捣衣曲，欲写秋闺多少情。腊冻初开苕水清，烟村远郭漫吟行。滩头斜日凫鹥队，枕上西风鼓角声。一棹寒灯随夜钓，满犁膏雨趁春耕。谁言五福仍须富，九十年馀乐太平。蒿簪掠鬓布裁衣，水鉴虽明亦懒窥。数亩秋禾满家食，一机官帛几梭丝。物为贵宝天应与，花有秋香春不知。多少年来豪族女，总教时样画蛾眉。"}