{"id":"831801","title":"赠傅锡祺秀才","dynasty":"清末民国初","author":"林朝崧","text":"傅子醇谨人，家风万古亚。持身若驭马，不敢骋缰靶。早采泮水芹，声华压黉舍。若无沧海劫，举场一战霸。中岁始学诗，典则薄娇奼。静女体自香，薰染贱兰麝。生计累人深，压线长作嫁。投身报界中，铅椠少休暇。遭时多忌讳，言权谁暂假。欲为处士议，恐遭官长骂。幡然弃觚去，头巾一旦卸。知君性和易，到处争欢迓。或从鲍生贾，或与樊迟稼。才大无不可，龙蛇任变化。应笑平生时，束缚守书架。亲朋集大墩，别酒醵金贳。挽衣苦死留，归计肯中罢。我意与众殊，愿君车速驾。与君居止近，隔村望桑柘。每恨佣书出，未得常亲炙。从今多閒日，过谈晓连夜。孤陋余何忧，规劝欣有藉。永愿从君游，终始无虞诈。赋诗示区区，草率君应赦。"}