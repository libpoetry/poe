{"id":"808392","title":"赵大至得孙大入关之信兼闻蒋表弟良卿欲入都城东酒徒无一人居里者感赋此首近简黄二杨三徐大","dynasty":"清","author":"洪亮吉","text":"一岁居里倾千壶，两年为客偿宿逋。城东日日添酒垆，城西时时出酒徒。城东酒楼一十六，城中少年出相续。酒翁叹息酒妪愁，可惜少年皆远游。少年谁最狂，雅数孙与黄。就中短赵差有检，结束身手趋吟场。东风吹春入酒楼，当时年少百不忧。三更酣春楼上头，红烛光满楼前洲。骑龙弄凤世不惊，只有酒家知姓名。城东城西路回惑，只有酒家门径识。酣嬉落魄非可常，一朝饯我束急装。浓云浮江雨暗海，海风吹人颜面改。离家岂独无酒筵，太息总无诸少年。出门各历路万千，前后差喜皆游燕。酒徒十辈五得官，余者不免谋饥寒。孙郎苦恋里中乐，昨亦襆被辞江干。新春忽梦晴溪曲，暗识溪南草应绿。醉尉衙前碧月圆，蘋风乍转春流足。花枝纵好酒纵醇，我识一城无酒人。岂惟花发无酒人，兼恐减却楼头春。春去春复来，春情忽然失。朱颜变苍颜，黄金铸不得。君不见，少年虽归非昔日，又有城东少年出。"}