{"id":"818507","title":"除日祭诗","dynasty":"清末近现代初","author":"陈三立","text":"奎蹄缘蠕蠕，不避燖沃灭。棘丛飞翻翻，不戒网罟设。寰壤著大群，颠挤得跛躄。指数白马岁，灾变固已烈。四张麒麟揎，恢我炎黄国。吾衰泛江湖，向人有瘖舌。刺取剩馀景，咀嚼吐楮墨。且哦且自羞，么禽啾微雪。归欤收视听，蛇尾亦赴穴。瞥君祭诗作，哀锵碎冰铁。猛掣日月开，划照心头血。"}