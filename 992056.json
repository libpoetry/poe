{"id":"992056","title":"次韵和钱君倚同司马君实二学士见过","dynasty":"宋","author":"梅尧臣","text":"府僚忽方驾，乃知决讼馀。大尹不苛察，群吏不牵拘。尝称二三贤，助治无偏隅。新晴乘此凉，行行过我居。何以延君子，唯有满床书。何以解君颐，淡句无足娱。何以留君久，灯烛已照涂。登车莫言远，驺从美且都。夹道行人止，按辔宁驰驱。我老焉所羡，送子立踌躇。"}