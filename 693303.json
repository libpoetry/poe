{"id":"693303","title":"钓月为梁秀夫题十首","dynasty":"明","author":"苏仲","text":"渭水流风远，严滩志节高。沧洲明月底，老兴弄渔舠。坐石非因钓，披裘各自心。清秋乘皓魄，得意在高深。一水横江练，千山彻夜辉。垂纶时自遣，应是旧鸱夷。万峰环一岛，孤月照芳洲。兴为江湖远，珊瑚拂钓钩。娟娟初月上，皎皎水中央。几处桡歌起，知公舞袖长。从古蓑笠翁，云水自怡悦。不是先生来，江皋虚夜月。兔影涵波光，浪平无钓饵。自学詹何翁，高蹈平生志。泮浦月色高，渔船相趁发。沧浪歌者谁，向此云中没。借问取鱼人，用巧如用拙。岂识个中心，一竿蟾光活。一钓连六鳌，千秋无一遇。何如溪上游，钓取天边趣。"}