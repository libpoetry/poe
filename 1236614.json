{"id":"1236614","title":"梅魂","dynasty":"元","author":"耶律铸","text":"忆昔西湖雪霁芳，转头潇洒寿阳妆。角中吹散含新怨，梦里飞来带旧香。堪恨月楼三弄笛，漫劳诗客九回肠。徘徊目断江边使，为问春光底处藏。玉骨消沈一梦长，罗浮山下几昏黄。祇须怨笛招遗韵，枉托风媒返旧香。苍海楼台浑缥缈，紫阳宫阙更微茫。宝猊只篆灰心字，谁并同心与倩娘。"}