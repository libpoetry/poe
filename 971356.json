{"id":"971356","title":"过生米市舣舟求浴望山巅有屋岿然至石岸数步宛转荒级榜曰钓矶入门古坛对江上则有独柏馀屋悉具体问之云施肩吾尝垂纶于此柏则唐胡天师所植他无碑记惟华邦直则留题一诗有石刻因用其韵题钓矶又复用小阁壁间韵留题胡柏并书柱间浴罢理棹而去 其二","dynasty":"宋","author":"赵蕃","text":"荒坛有柏翠参天，尽道栽从五代前。仙事茫茫真是否，试当风月听跫然。"}