{"id":"467676","title":"塞上九首 土长城","dynasty":"当代","author":"崔荣江","text":"胡沙岂瘗北山雄，雉堞疑藏汉劲弓。百里黄龙今暂蛰，亦蟠首尾锁西东。寂寥雄隘夕阳熏，鼓角千年息不闻。但看唐旌风猎处，衔芦归雁过高云。关侵暮色逾嶒崚，自古刀光甲上凝。桑海于今归大统，万家谁辨汉胡灯。朝觐莲台认独尊，华严白塔指天门。梵钟百寺僧敲起，欲度谁销第六根。东风渐劲扫余寒，两岸青莎绿可看。只惜桑条犹嫩葚，黄沙早已漫桑干。素闻旺火此城兴，一垒楼高第九层。人看赤龙腾永夜，长街犹黯上元灯。削面纤纤拟柳芽，浓汤红醢绿葱花。品来尚有他滋味，西施疑在此人家。应州峻塔复登临，身亦巍峨小远岑。檐铎振风声乍起，拘来拍入一诗吟。武周坚石费劳劬，百窟功成几骨枯。便塑金身祈永世，于今谁识魏皇都。"}