{"id":"1055847","title":"次韵参寥杜孝锡","dynasty":"宋","author":"李之仪","text":"君不见深山穷谷千丈潭，悬崖绝壁倒挂松。雷霆雨电有时一洒遍八极，繁霜雪霁能邀夜月来高穹。又不见江头龟手洴澼絖，裂地得侯终有逢。长安大雪几千尺，高卧不愧衣玲珑。揖人而相若反掌，登天有路非难通。天之可上势或便，得相乃在须臾中。朝冠貂蝉暮徽纆，曲肱何在三千钟。方东遽北安足究，岂异海舶随狂风。舞雩而咏吾与点，坐中客满谁知融。屹屹杜夫子，灵芝翳深丛。百年转盼皆腐朽，且将逸驾聊与同。我惭圭觚刺人眼，空向霜天望飞鸿。"}