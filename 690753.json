{"id":"690753","title":"送徐闇公监军北上二首","dynasty":"明","author":"张煌言","text":"鱼檄朝来幕府传，夕携龙节上楼船；元卿未许先开径，士雅还期共著鞭。始识山中留宰相，非关海外觅神仙。伫看露布横飞处，不是凉州倚柱年。几年独立金华省，此日重登青翰舟。准拟真人开北极，岂容高士卧南州！锦帆直指天声壮，羽扇轻挥王气浮。匏系如余甘瓠落，秋风倘许脱鹰鞲！"}