{"id":"1205381","title":"沁园春 为杜左丞寿","dynasty":"元","author":"张野","text":"勇退归来，一担乾坤，十年息肩。柰东山安石，岂容高卧，洛中司马，须再调元。车拥蒲轮，杖扶灵寿，琴瑟更张为解弦。人都道，果功成霖雨，泽润无边。河汾闲气生贤。算甲子、才同绛县年。更太公八十，出膺熊虎，武公九十，入戴貂蝉。梅信春香，槐阶日暖，数到庄椿岁八千。持杯寿，寿文章宰相，廊庙神仙。"}