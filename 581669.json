{"id":"581669","title":"夜泊小孤港口为山灵解嘲","dynasty":"明","author":"苏葵","text":"彭蠡矶头浪花息，锦缆维舟西日夕。拥裘高卧芦花旁，夜半满江良月色。梦飞直上山之巅，两两山神来向言。咄嗟世事尽讹误，鲁鱼亥豕轻相传。自陈屹立宫亭中，独膺吴楚狂澜汹。四无峦阜助形势，大孤小孤名所从。俗人谩骋雌黄舌，辄以姑称相戏亵。更将澎浪作彭郎，婚媾鄙猥成桀黠。鞋山岂是吾遗踪，五老岂是持柯翁。凭君为正千载谬，报君满幅蒲帆风。觉来索火然银烛，小棹湖心分鸭绿。夜静谁人可与言，招集台前旧心腹。管城子，即墨侯，松卿楮叟争宣猷。并功辨白梦中事，戮力澡雪山灵羞。诗成飒飒凉飙起，远送牙樯二千里。回浇卮酒慰山灵，从今不愧中濡水。"}