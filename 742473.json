{"id":"742473","title":"集吴香亭太常斋见所藏孙雪居董香光书画合册作歌","dynasty":"清","author":"黄景仁","text":"人言诗妙画难尽，我言是诗皆画境。人言书妙从画参，我言画亦书理兼。云闲董尚书，书法昔无敌。挥写唐人五七言，金壶汁破霞笺色。汉阳太守孙雪居，力追诗意为补图。忽忘笔墨在何许，时见云烟空欲无。咫尺何论万里势，萧瑟苍茫极能事。是书是画两不分，呵成一片青霞气。汉阳烟树连晴川，两公宦游争后先。我亦楼头访崔颢，昔人不见心茫然。古人多少登楼客，名籍谁应跨鹤仙。太常先生重毫素，不薄今人尤爱古。寒宵觞客观宝台，墨光酒气相旋舞。我于斯事罕一优，不嫌百读揩昏眸。祇今墨妙知谁似，俯仰人间三百秋。"}