{"id":"661370","title":"澉浦杨将军歌","dynasty":"明","author":"史鉴","text":"杨将军，才且武，作镇边城勇貔虎。海波㵿溔南风生，日夜登陴按楼橹。扬兵耀武天欲倾，惊雷破山震鼙鼓。震鼙鼓，县旆旌，纪律肃，步伍精。止如山峙，来如风行。战无前阵，攻无坚城。倭夷远窜海道平，坐令四野无交兵。黎民久安堵，不见寇盗惊。杨将军，好士无与伦。胡公老去萧生死，康生罗之为幕宾。倚马作露布，挥戈净风尘。谓予好奇节，论交握手意气亲。平生慕鲁连轻世，肆志不羞贱与贫。射书直欲谕燕将，蹈海不肯为秦臣。方今三边用师旅，我将持书告当宁，佐君徂征固吾圉。功成不受茅土封，笑指云山是归处。"}