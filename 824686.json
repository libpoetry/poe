{"id":"824686","title":"扫花游 读南宋杂事诗","dynasty":"清末近现代初","author":"刘师培","text":"残山剩水，听鸟唤东风，鹃传南渡。繁华暗数。惜珠帘锦幕，美人迟暮。剩有华堂蟋蟀，芳园杜宇。伤心处。将无限闲愁，诉与鹦鹉。西湖堤畔路。剩渺渺寒波，萧萧秋雨。暮潮来去。送楼台歌管，夕阳萧鼓。芳事凄迷，梦断苏堤烟树。无情绪。酒醒时，江山非故。"}