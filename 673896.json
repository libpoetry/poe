{"id":"673896","title":"题蒲萄图","dynasty":"明","author":"谢廷柱","text":"蒲萄汉代来西域，移向凉州家遍植。何人写入此图中，逼真妙手时难得。初疑沧海跃骊龙，明珠颔下光玲珑。吐雾嘘云犹带湿，扬须鼓鬣势拿雄。又如垂旒耀初日，紫艳颗颗联缀密。水晶马乳品不同，模写总入画工笔。烟藤漏日翠纠缠，风叶含露青连绵。高堂阅画巳快意，何如结架齐檐前。我欲走使远截取，剩得长条种兹土。秋风乱剪落筠筐，酿熟千缸万缸醹。不羡云安曲米春，何劳汉官桐马乳。凉州新酿属闽南，画图束阁不须睹。"}