{"id":"1236192","title":"秋日过景光禄墓二首","dynasty":"元","author":"李溥光","text":"光禄坟前禾黍秋，西风萧瑟起人愁。当年姓字喧天下，今日牛羊上垄头。山色不随人事变，水光犹带夕阳流。黄金已落偷儿便，富贵何曾润髑髅。金天一代盛豪华，梦断槐安事可嗟。破冢荒寒无发主，断碑零落在谁家。颓垣斜日围秋草，宰树西风集暮鸦。閒客不堪来吊古，摩挲翁仲看苔花。"}