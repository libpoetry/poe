{"id":"765498","title":"汉宫春 金螺青得班固玉印绘思古图","dynasty":"清","author":"杜文澜","text":"文丽卿云，问兰台吏去，谁补遗编。空存旧摩印玉，零落人间。苔花锈碧，认当时、秦篆斑斓。应自有，山灵护野，夜深光烛星躔。遥想赤符际运，映高文典册，芝检朱妍。还看籀红押尾，铭勒燕然。模糊劫火，暗伤心，流落谁边。惟付与，金题锦贉，共寻蛩駏前缘。"}