{"id":"173941","title":"再用前韵·我生垂四十","dynasty":"宋代","author":"郭印","text":"我生垂四十，两鬓抽素发。声色不挂眼，岂羡凌波袜。唯有学道心，了不见超越。何由插羽翰，往造金门谒。反观金水性，端似天边月。本从无中来，一物肇恍惚。玉兔吐寒光，琪树遥清樾。亭亭照八弦，圆影射沧渤。斯言世岂闻，轻泄恐天罚。吁嗟夸毗子，自分无仙骨。狥财析秋毫，嗜酒醉深窟。一迷不复返，长病如中暍。空存玄牝门，金枢已摧阙。犹为儿女计，白首恋簪笏。"}