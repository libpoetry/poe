{"id":"557955","title":"荣庆堂分得绝字","dynasty":"明","author":"张弼","text":"蜀江浩渺山巀嵲，钟灵孕和挺英杰。昔日垂帘卖卜翁，云仍百世绵瓜瓞。杏花仙子民部郎，特立台端冰玉洁。九重天上颁玉书，高堂永慰双亲悦。乌纱翠翟耀青春，金七珠盘飧玉屑。问渠遐算未可期，漫看黄河几清彻。云楣揭榜表天恩，天恩滚滚来未竭。写图作赋当属谁，虎头将军擅三绝。"}