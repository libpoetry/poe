{"id":"543501","title":"挽宋西宁忠父","dynasty":"明","author":"胡应麟","text":"贤士悲龙蛇，才人困百六。嗟嗟宋子侯，宛尔大夫玉。夭矫珊瑚枝，光辉夺鱼目。冲虚本天性，濡下甘自牧。执辔道愈尊，结袜躬岂辱。门庭聚四海，宾客互追逐。飞觞不问主，洗盏辄更仆。悲秋坐五夜，避暑卧三伏。欢言讵知疲，豪举动惊俗。才高世争妒，名成帝未录。上谷无爰书，中山有谤牍。一眚遗干城，寸朽弃良木。长康笑黠痴，桓伦叹轣辘。万钟亦何加，千秋会相属。煌煌白玉楼，忽赴上清箓。令威去辽阳，莫邪闭丰狱。虚堂妖鵩鸣，荒冢孽狐伏。河山怨离索，宇宙恨幽独。白杨翳泉台，青藜熄天禄。寥寥郢中赋，悽怆不堪读。"}