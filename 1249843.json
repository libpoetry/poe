{"id":"1249843","title":"城上乌为李佥宪赋","dynasty":"元末明初","author":"郑洪","text":"城上乌，飞毕逋，雄飞哑哑雌者呼。下饮九曲之清池，上集百尺之高梧。乌乌一巢生九雏，去年筑城兴万夫。家家力役到妻孥，使君勖我我力痡。蒸豚满筐酒满壶，作劳耳热歌呜呜。今年城坚如铁石，弩台侵弓土花碧。白云为藩树为戟，朱旗星流落日赤。马鸣萧萧人寂寂，六门虎贲晨晏食。城头高高如屋极，乌朝出飞暮来息，雌雄哺雏乳而翼。城上乌，毕逋尾。九雏羽翼成，飞去青云里。江南无好树，处处烽烟起。危枝绕遍不堪栖，昨日归来旧巢底。使君青骢马，系在垂杨下。手中金仆姑，不惊城上乌。恩情双飞鸟，遗爱在中吴。使君去，几时回？新城高百雉，仰德并崔嵬。"}