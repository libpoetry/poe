{"id":"1106809","title":"赠开先悟老悟老述情三颂自持淡泊不事化缘夜坐举枯木话二首","dynasty":"宋","author":"王洋","text":"放怀澹泊省拘持，应物无方自不疑。我国晏然君莫问，他心通处我为谁。静无淮浦他年梦，老与庐山宿命期。到了百年俱任运，世间屈曲自推移。身如枯木了生涯，那更迎春竞物华。金粟病中犹示众，如来到处不须誇。毗卢法藏无心供，兜率陀天自散花。比似出门千万事，何如丰俭且随家。"}