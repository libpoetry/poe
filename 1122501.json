{"id":"1122501","title":"东天目","dynasty":"宋","author":"施枢","text":"不辞巇险访龙潭，潭底无穷碧似蓝。乱石鸣滩溪过九，飞泉泻瀑堑分三。虽然道士能相引，不比樵人得尽谙。怊怅飞桥无路到，乘风应许御云骖。不谓山行得此晴，有名胜处必须经。玉田草满春无极，石室人稀夜不扃。自料俗情应厌倦，谁知幽意在空冥。碧桃却似传消息，一曲琼歌月满庭。"}