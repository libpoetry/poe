{"id":"1222314","title":"汲冢怀古","dynasty":"元","author":"王恽","text":"迩迤伍城郡，背水犹陈图。魏陵废已久，磅礴如覆盂。草树惨不春，穿穴狐狸墟。我来登其颠，怀古心踌躇。忆当战国际，安釐亦狂且。泽麋被皋比，坐为秦人驱。败亡自此始，保邦何乃疏。不知身后藏，安用书十车。上窥姒与商，下逮苍周书。零乱竹简光，诡说何纷拿。征南辨已详，多出行怪徒。稽古不适正，死为毛颖诬。其中亟当辨，阿衡被夷诛。孔子修六经，亦已防奸污。大书一德后，薨葬开亳都。在易最奇法，安取理所无。兹焉万世程，洋洋真圣谟。何烦事幽赜，致远泥所趋。长歌望陵去，乐过风乎雩。"}