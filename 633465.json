{"id":"633465","title":"寿实行上人","dynasty":"明","author":"释今无","text":"鹫岭峰头悬智镜，金仙宝觉群仪净。大机显晦一乘归，空有齐彰相掩映。四谛先从五圣传，一花会见万人盛。索诃瑞气本来多，银牛金象流双河。神驹四脚出远谶，一口能吸西江波。西江法窟古来许，匡庐屼嵲悬云萝。智士手持匡岳云，南走百粤吹氤氲。镇海明珠探手得，建立之门著茂勋。千层佛塔黄金色，万本旃檀皆手植。烽烟堆里洒杨枝，紫陌衢头布慈力。又持百福结君王，琉璃殿上皆相识。长眉两道寿者相，宝掌千岁神州直。破裙愧我住荒村，一条楖栗冷寒原。廿年空自知名姓，一日欣君古道存。法庭既晚俗浇漓，狮虫独肯食狮儿。如君但具莲花舌，护法深心人岂知。关西将军有神力，中州长者已无疑。我作此偈为君寿，却胜罗浮紫玉芝。"}