{"id":"708932","title":"万年欢  济武命饮白鹿泉亭再叠前韵","dynasty":"明末清初","author":"曹溶","text":"玉局无尘，又邀宾十洲，分赋甜雪。吴练天门，曾睹布帆南发。襆被澄湖上下，信只有、三冬奇绝。寒威紧、勒住花期，此番疑锻柔骨。槌床放歌未歇。羡盘空硬句，风调全别。除却相如，余子碌碌常物。犹怪毫成五彩，不肯赋、鸦头香袜。他年记、瑞石流光，草堂人倚斜月。"}