{"id":"1130966","title":"偶兴","dynasty":"宋","author":"韩淲","text":"少小住京邑，不识世寒煖。欢来上高楼，但爱湖水满。所历辄忘归，其交亦常款。岂伊岁齿深，遂与境事断。萧萧宋□宅，赫赫金张馆。□坚多侠游，隐约出幽伴。胡为乎山中，长歌至于懒。轻风度林杪，乱山啼子规。流水去无迹，茅檐雨霏微。乍暖复薄寒，时时整巾衣。炊烟晚色起，呼童掩柴扉。"}