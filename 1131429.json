{"id":"1131429","title":"丁未礼部贡院监门次张伯子判院韵兼简正甫判院三诗","dynasty":"宋","author":"虞俦","text":"金门误喜缀朝班，犹自尘劳债未还。晓漏惊催门外鹄，春蚕空想管中斑。群公神遇无全目，老我旁观只汗颜。安得仙人修月斧，与君携手到中间。禹凿门高竞化龙，桃花浪暖百川通。图南俱运云鹏翼，逐北谁收汗马功。锁钥仅能防宿弊，权衡正好变文风。抱关碌碌真吾事，窃喜清朝取士公。槐市同登弟子员，齑盐灯火记初年。寻春紫陌风流在，通籍金闺步武联。眼底要观新事业，笔端犹著旧山川。夜窗细话行藏处，始信于君有厚缘。"}