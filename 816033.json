{"id":"816033","title":"沁园春 读子厚新词却寄三首","dynasty":"清","author":"曹贞吉","text":"不见澄庵，六年于兹，思如之何。忆大明湖畔，论心握手，之莱海上，痛饮高歌。以子襟怀，消人鄙吝，叔度汪汪千顷波。分袂后、想生平意气，暗里蹉跎。惊闻二竖相苛。早伏枕、山中岁月多。幸清漳第近，时过小阮，人来不夜，问讯无他。拼事医王，未驱穷鬼，且负青青六尺蓑。长安市，怅故人疏放，老子婆娑。凭藉飞鸿，贻我一编，花间草堂。喜风流旖旎，小山珠玉，惊心动魄，西蜀南唐。更爱长篇，嵚崎历落，辛陆遥遥一瓣香。吟哦久，妒金荃佳句，遂满奚囊。休论小弟行藏。叹笔砚、年来已尽荒。纵劳他精卫，难填闷海，倾来米汁，莫润愁肠。鸟亦伤心，花能溅泪，独对东风舞一场。如何是、羡扁舟渔父，芦荻苍苍。读罢新词，击碎唾壶，悄然以悲。任邯郸枕上，重裀列鼎，大槐宫里，貂锦蛾眉。未了功名，难消磊块，不向空门何处归。又底事、问安期高誓，乞取刀圭。茫茫大造谁知。况世上、原无真是非。彼南华齐物，呼牛呼马，灵均呵壁，将信将疑。我赋三章，为君七发，得愈头风或有之。掀髯笑、望西山一带，暮雨迷离。"}