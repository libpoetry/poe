{"id":"1114235","title":"故相少师李公挽诗","dynasty":"宋","author":"李弥逊","text":"天意康时难，贤生盖世雄。风流晋人上，事业舜歌中。许国回天力，怀君贯日忠。平生英爽气，凛凛未成空。国步乘阳九，胡尘暗上京。支倾隆大厦，却敌隐长城。草木知春泽，狐狸绝夜鸣。云台瞻衮绣，千古继哀荣。去国头方黑，伤时鬓易丝。徙薪谋独验，击楫志空悲。尚想嘉猷告，曾闻大政咨。两楹歌昨梦，忍诵慭遗诗。白发陈雷旧，交情贵不渝。诗笺留晓炬，书雁聚春芦。忧国言犹在，知心道已孤。江皋一襟泪，不复见夷吾。"}