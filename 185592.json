{"id":"185592","title":"甲申春张菊存游洞霄诸公钱诗盈轴越明年余过","dynasty":"宋代","author":"陆文圭","text":"春申下邑荒江演，有眼不识钱塘春。朅来南北两高峰，乍见西施真美人。晓妆浓淡看不足，誓结鹑衣老湖曲。安知湖曲有高人，如此仙姿尚嫌俗。别寻大条登天柱，气压群峰三十六。归来书窗风雨夕，潜听三竺山灵哭。睠言玉局老飞仙，摩娑铜狄今几年。神蛟飞鼠亦何有，金堂玉室空茫然。天风吹醒丹泉酒，碧桃津远人回首。石上禽馀捣药声，绝怜无决授长生。今年欲被山灵笑，依旧湖堤拾芳草。"}