{"id":"1057363","title":"黄鱼鲊寄狄复之因佐以诗","dynasty":"宋","author":"刘弇","text":"鱼有健且脩，供庖厥名鳣。纷纷水豢中，嗜者贪肥鲜。颔根束短喙，鲇皮突鲟肩。十月天风高，三棂潦声乾。修蛇列长罛，猎猎排晓湍。鱼师顿舣䑰，柔鬐挂钩竿。小固不足数，大或斤盈千。丹肤染霜锷，疏鳞脱连钱。吴侬喜健啖，日取充羞盘。我食幸有馀，鲊法得新传。姜芹间红糁，渍以春醅澜。置暖恐后熟，羃尘防弗蠲。兴来发新坩，正喜供馋咽。琼蕤附骨脆，黄腊丰脂团。麋臡信非工，岂复数蚳蝝。醢马试何事，屠虹祇誇谩。福州罂如斗，密覆恨不宽。勤勤寄我友，持以敌琅玕。君识茂先比，举脔知所然。此味胜他味，勿作等閒看。"}