{"id":"693108","title":"燕中怀古拟高达夫宋中作","dynasty":"明","author":"沈守正","text":"官柳何蔽芾，梨枣亦成行。时无燕召公，勿剪非甘棠。更闻野老哭，悲风生夕凉。一过一回首，慕说黄金台。黄金不可见，所见惟黄埃。骏骨久不市，吾侪空复来。我来易水上，易水至今寒。可惜田先生，不与白衣冠。知士固不易，殉知良独难。翩翩幽并客，尚杂五胡风。沦没二千载，百年安得同。日暮赤丸起，萧条原野空。辽家全盛日，妆楼接水开。云构尽丰草，娥眉安在哉。后王委土侧，岿然峙北台。"}