{"id":"515875","title":"游牛首山三十韵","dynasty":"明","author":"周瑛","text":"出郭天日晦，到山云雾敛。行行过丛薄，上上历重隒。牛头路转多，马足力已减。钟磬半空闻，楼阁经月掩。洞古鬼斧凿，岚湿神汁染。松桧交撑拄，梅竹相摩飐。断壑接飞栈，高栖傍虚厂。陛层户阸塞，台抗山卑贬。俯视却以畏，仰登进以渐。入室洒扫灿，登堂像设俨。臂垆行清氛，心灯烱寒焰。破席坐蒲团，弊案拂藤簟。山蔬荐薇蕨，水果摘菱芡。禅谈转虚旷，诗话涉幽险。天机惊斡旋，俗病谢针砭。酒酣兴益发，乐极心尚歉。深入兜率岩，危倚浮屠槛。长江怒龙奔，乱冈渴虎舚。卓锡崖泉迸，饮马池波潋。唐经翻贝叶，汉封遗玉检。履迹傍石寻，鼎识索图辨。珍怪森前列，造化宁予俭。嘉愿久未酬，兹游良不忝。狂呼拟登华，清赏讶入剡。远游神汗漫，微诵口喁噞。斗奇谁及韩，得趣吾与点。凉飙撼东阁，夕晖落西崦。树杪残声嘒，塔角归翼闪。理鞍问前路，穿林越荒堑。回忆山中人，幽梦生夜魇。"}