{"id":"778856","title":"二郎神","dynasty":"清","author":"陆求可","text":"越王台畔，谁把胭脂轻洒。怪真色生香，乍染出、猩红样，浅深高下。莫是杜鹃啼血处，痛处士、山妻羽化。我只虑、无端桃杏，大胆来争声价。笑话。春工无赖，暪真妆假。向暖日、凌风开未了，也不顾、北人惊诧。碎聚花茵浮大白，尽教那、颜如渥赭。待高髻凭栏，唱罢春风，看他都雅。"}