{"id":"409920","title":"登蒙山饮茶歌","dynasty":"近现代","author":"骆成骧","text":"谁将海底珊瑚树，种向蒙山老烟雾。五峰撮指擎向天，七株正在掌心处。我生好古兼好奇，壮观每尽通天路。五岳归来已倦游，恋恋乡山心所慕。少壮遍陟岷峨峰，东望蓬莱小邱墓。南岭北塞两如发，昆仑几缕来东注。正思返驾穷西荒，莽莽万重山回互。划然双崖相对开，控蕃抑诏键縢固。乘兴曾逾飞越关，嘉招又抵平羌渡。蔡蒙两过不一登，咫尺无缘愁攀附。幸逢三子刘杨胡，校士同心游同趣。扃门八日百不通，窥人四面山难锢。忽然展卷生云烟，崔巍万丈起毫素。左盘右踞龙虎蹲，后轾前轩凤鸾翥。上摩参井光动摇，下缠江汉声号怒。三子大呼我微笑，得勿山之精灵来相遇。翻怪此间奇峭何太多，拔十得五已充数。报语刘公吾力竭，非张天网焉能聚。明朝相送金凤巅，辞公又被山招去。樗材诗力一藤杖，蒲宰政声双草屦。赖有杨胡作地主，穿林越涧狎鸥鹭。三休亭上未为劳，九折阪前焉足惧。不惮崎岖探禹功，敢辞薄劣追足步。日光足力同尽时，极地穷天身不悟。但觉身外元气青茫茫，斥挥八极空无据。再有奇峰不敢登，侧身一寝百无虑。半夜雷雨洗崖腹，起来万壑开清曙。纵横邪正争雄尊，谁能一一问陶铸。天边一片婵娟影，翠扫峨眉俨如故。登峰又是四月九，四十二年犹旦暮。人间何事不可求，浪窥天奥天应妒。一生能踏几山云，何人解饮九霄露。试汲蒙泉煮蒙茶，爱是升庵旧题署。文采风流四百年，后生更比前生误。矫首空蒙日月私，挥毫聊借江山助。仙耶佛耶种茶人，锡杖飘然渺难驻。从来大名擅八区，不朽定烦神呵护。郊天礼废无用期，至今憔悴困阴冱。片叶勺水臣先尝，云中望断飞龙驭。且随猿鹤归去来，时时引领西南顾。"}