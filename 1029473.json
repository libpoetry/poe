{"id":"1029473","title":"钱塘别吴长文司理","dynasty":"宋","author":"裘万顷","text":"同心而异乡，既见复轻别。岂终无会期，南北渺难必。邮亭君与我，强饭再三说。此意非不领，欲话声已咽。肩舆使前驱，分手大江侧。升高辄回首，犹拟望颜色。予家古南州，胜友固不乏。如君相知深，千百未见一。君才十倍我，君德更刚直。赠行诗满纸，字字良有益。谁与趣我去，胡不缓旬浃。噬脐怅弗及，写心寄愁绝。"}