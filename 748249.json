{"id":"748249","title":"木稼纪异用聚星堂禁体韵","dynasty":"清","author":"彭俊生","text":"年来怕醉愁蕉叶，连阴数日未成雪。晓来万壑冰峥嵘，斗大山斋苦寒绝。修篁抢地爆竹喧，百尺杉松竞中折。静烧榾柮闭柴门，惨淡云峰飞鸟灭。欲持寸管写祁寒，冻砚才呵肘还掣。空阶未及盖盆卉，顷刻都成矾块缬。穿窗曙色疑放晴，起视纤纤下细屑。静中密霰有时跳，雾里飞丝行复瞥。将军海上开辕门，衔枚壮士口难说。若教入蔡定献俘，何用貔貅同枕铁。"}