{"id":"548798","title":"放歌","dynasty":"明","author":"余继登","text":"余云衢，汝亦堂堂七尺躯。二十脱颖荐乡书，三十挟筴上公车。玉堂金马此何地，容汝久玷承明庐。从汝执经已三载，天子不肯临石渠。吁嗟乎，汝既无封侯骨，拜相须。汝又不能投笔远击西月氐，请缨生缚左单于，漫言虎可绣龙可屠。屠龙绣虎竟何益。况汝冥顽一技无。逐队随行成底事羞作。昂藏一丈夫。汝不见海上駼，辕下驹，一旦受君牧与刍，为君万里争驰驱。少府金钱原膏血，太仓粟米烦徵输。念汝何功敢窃食，十六年来真如鼯。如此素餐神所忌，去夏一病几长徂。即今不死亦借住，鬓发衰残成朽株。汝今不去将安需，岂合中朝偶权贵，好归田畔逐樵渔。卫河之浒茅可诛，且营菟裘为汝居。贵何须誇赵孟，富何须羡陶朱。过眼富贵总石火，从今且自脱樊笯。三家市里堪沽酒，五亩园中可荷锄。免使短才污齿颊，肯教乌帽笑头颅。诸公自是时稷契，懒人但放歌唐虞。归去乎，归去乎，不然天厌人亦厌，临崖勒马将焉如。"}