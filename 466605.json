{"id":"466605","title":"庐山行 白鹿洞口占","dynasty":"当代","author":"何永沂","text":"我自人间来，得瞻神鹿影。千年指一弹，石鹿何时醒？带得三分醒，寻思醉石台。哀哉五斗米，谁复赋归来。右崖左壑上名山，百转千旋云海间。极目长江腾雪浪，此心敢逐白云闲？徘徊花径问桃花，高士相陪日渐斜。话到庐山今古事，凄然一笑共天涯。形象思维国事知，茫茫云海好吟诗。神州鼎沸庐山冷，冷眼向洋酿大悲。哀哉韩信遇刘邦，锣鼓重开大戏场。纵使庐山能袖手，可能逃劫在红羊？苍茫暮色乱云飞，一纸忧民和者稀。不识庐山真面目，将军解甲换囚衣。千阶石磴叩天窗，深壑松涛声势狂。云涌万山一知己，迢迢前路碧苍苍。嶙峋五老幻形真，何处飘来几片云？此际此身归我有，果然吕祖是仙人。凌空三叠碎冰寒，溪水纵横乱石间。此去若知尘世险，当留退路好还山。云浓莫笑庐山隐，我辈何尝面目真。未许高峰窥奥秘，冷风狂卷雨纷纷。雨潇松啸两难分，湖影峰形尽付云。面对逆风留一照，茫茫都是梦中人。荻花枫叶梦浔江，真个来时秋宇凉。千古琵琶同一怨，骚人心事寄红妆。吴头楚尾究如何，高骋秋怀慨逝波。只有艺文堪傲世，封朝气数已无多。"}