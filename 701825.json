{"id":"701825","title":"矩洲杂咏五十首","dynasty":"明","author":"黄衷","text":"融春行药石桥东，憔悴形容即漫翁。事事不如彭泽宰，四株疏柳约东风。清晓凝寒午郁蒸，幽居何处兴堪乘。东岩闻有栖禅侣，欲扣云关恨未能。委巷微通老圃家，墙隅几树欲蒸霞。落红犹自因风舞，不是榴花是槿花。回塘漠漠旋成桥，寒窦长回小尽潮。溪老似谙幽寂性，一蓑烟雨送鱼苗。瘦仆长镵薙短莎，一弓荒土种波罗。牙根木爱甜如蜜，只为秾阴入夏多。自是园林只着闲，雁声虚带凤城寒。粤王台上曾回首，不见云山见雪山。竹外逢人常不冠，溪方愚号谷方盘。五风十雨浑闲计，记得三回赏牡丹。老大生涯任拙谋，家儿叫噪为观优。梁尘飞尽空肠断，总有西山月映楼。古木交阴水漫川，野人相对石床眠。幸抛旧梦谈新梦，莫问悬车今几年。嬉谐长笑不能棋，坐向林塘撚素髭。爱杀饥鹰轻且捷，衔鱼飞上木绵枝。偶从琴客订幽期，紫荇春寒未引丝。新水魿鱼堪作鲙，山庖急为捣橙齑。木绵衫薄快春晴，橘酒微醺不作酲。月上疏林堪散步，村娃何处斗歌声。张公说易著西铭，逸气言从见猎生。忆昨少年□易甚，射鹰飞鞚出江城。右军挥洒谪仙歌，总有驯鹇似白鹅。芳玩未应疑放达，风流文藻古无多。渔人晨网集寒塘，赪尾苍鳞总是伤。不见大鱼乘浪去，五湖风雨正茫茫。冬郊香雪破梅花，春郊桃蘤烂晨霞。病叟清狂销不得，倩人扶起踏晴沙。委羽山人厌腐腥，自收松蕊贮山瓶。寄来不惮三千里，病骨长沾玉露馨。有客晨携桂酒香，山瓢引满劝先尝。请君尽酌休辞醉，一滴能捐鬓脚霜。破釜曾无并日储，岩龛一席亦摊书。昔人若道无奇迹，草野何因有毁车。箬笠修髯削玉身，顾予谈笑出风尘。石桥挥手终辞去，似是朱明洞里人。箕踞荔阴闻鸟韵，回牛自逐来潮信。儿童路口笑相呼，矶脚筠篮有桑椹。久坐书床体力疲，柴关小立瘦藤支。憧憧镇日如流水，不问那知我是谁。荜门居士古贤流，结屦元为易粟谋。三日桥边人不售，城中怪道缺云头。寰中几个闻鸡起，江上千艘缚鸭回。山鬼见时应冷笑，不知献颂有人来。山欲升云晓气多，晚江风顺客帆过。閒人坐起少尘想，一对江山一放歌。江南千载尚仪形，鼎轴真同海燕轻。唐史后来谁捉笔，谩教房杜擅前名。洛水当时起卧龙，中朝名姓到儿童。一心天下忧都遍，浪得人称独乐翁。仙游阁上想遗真，翔凤宁烦六诏频。蒲涧寻盟谁许伴，清泉白石自粼粼。千年赣石作安流，台谏才名六一俦。庙貌未成孤使节，至今遗恨满邕州。上殿弹文皎日明，缒城偏见济时情。荆榛满地先高蹈，留与青编世上名。浮云日日换晴阴，林莽交加一径深。幽事满前看不定，高歌时发变商音。绕篱黄蝶闭关时，儿扫溪房爇柏脂。穷日一餐仍笋蕨，居然僧味欠披缁。蓬扉一扫马蹄尘，耒耜长随布谷春。不是衣冠不相惜，老夫元是老农身。远游歌罢卜居成，回首风波梦亦惊。可是穷愁似春草，每逢岐路剪还生。谩与闲林较浅深，肯将孤介混鱼禽。陈留老父为谁者，惠我千秋金玉音。匹士从来足国华，未应盐坂滞神骅。谁知江左清谈地，更有忠臣孝子家。方术争传内外丹，汞烟飞尽黍珠寒。无穷荒草埋仙骨，天上徒闻白玉棺。吹铙江上应鸣鼍，共道南夷贡象过。光耀定如唐二鸟，诗声吾愧老韩多。明时潦倒甘迂腐，岂有奇馀关宿度。空林惯见瞽翁过，隐几贪听鬼谷数。鼓角城头杀五更，瑶空太白尚西行。飞铃偏绕游仙枕，搅得周公梦不成。白头野老对门居，早起曾收蛋客书。试问书中何所有，江乡四月上银鱼。盘云绛鹤凤相随，见说神翁海上骑。虾鳝一餐曾未饱，无人不看是清姿。短翎斜日谩差池，黄口同栖只一枝。滚滚缁尘骑马路，几人回首见鸒斯。尘里那能了世缘，市门行尽即林泉。凭谁寄谢丹青笔，安得风流似辋川。逃名唯有一渔竿，何必芬芳比蕙兰。时主亦知怜晚节，满朝歌赋饯黄冠。草木无言亦有情，并花连理总春荣。数残归雁无单影，想为芙蓉落化城。独笑亭中独笑人，何年散发跨麒麟。秋风白遍郊东草，午夜空逢梦里身。三年湘汉滥旌麾，棠茇谁云系去思。石鼓山头清夜月，至今空照武侯祠。十二峰头望白盐，我行三月麦渐渐。呵钱欲问成都卜，只道君平已下帘。捧杖闲随只小傒，奇峰长照水东西。幽人自是多幽思，庭下夷犹白宦鸡。"}