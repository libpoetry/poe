{"id":"1129877","title":"偈颂九十三首","dynasty":"宋","author":"释梵琮","text":"直进直出，直行直用。瞥转玄关，百发百中。指地指天，草贼大败。入草求人，聊展三拜。据此丈室，无可不可。要行即行，要坐便坐。漆桶相挨，一时打破。三脚虾䗫透九垓，笑倒嵩山破灶堕。一两三四五，六七八九十。坐断顶?头，千圣望不及。湖上一片云，明月为知己。却被清风吹，吹入深山里。打破虚空无缝，衲僧随处受用。却因圣制入山，云北云南做梦。今朝结制，事事超诣。问讯烧香，衲僧巴鼻。人事上下，巡堂次第。无位真人，蓦忽喷嚏。布袋头结，吉无不利。太白禅师，全无伎俩。一锡飞来，占断千嶂。以中心树，建立圣像。合水和泥，根生土长。不用换骨脱胎，不须起模打样。一段真实身心，脑后圆光万丈。老观当场阐大机，逢人赤手为提持。若能直下知端的，佛海波澜无尽时。东山水上行，乾元利贞亨。誵讹一个字，才子竞头争。今朝正当端午节，衲僧倒用真妙诀。转圣作凡，点金成铁。却把山茶，以替竹叶。角黍满盘，菖蒲细切。虽然俗气未除，也要大家暖热。百草头边，艾人欢悦。千峰影里笑不休，野猿时把藤萝拽。禁足不定足，居中不住中。去来无挂碍，踢踏活虚空。射杀南山虎，翻身控角弓。上无攀仰，下绝己躬。孤迥迥一尘不立，清寥寥目断千峰。白云片片，流水重重。蓦忽和盘掇转，却要唤西作东。生铁团上，迸开罅缝。枯河道里，露出鱼踪。不是妙用，亦非神通。大家无别事，平等主人翁。咄，老来双耳聋。赵州南，石桥北，观音院里有弥勒。祖师遗下一只履，直至而今觅不得。赵州老子，信手栽荆棘，当门种蒺藜。四方人不到，徒自暗攒眉。世尊拈花，迦叶破颜。只因学步，失却邯郸。斫却庭前树，放出云外山。行人才眨眼，身在画图间。鸟飞不到处，今古绝跻攀。洞天人去后，谁解倚栏干。打鼓槌锣竞上竿，几人平地足心酸。七峰有个安身法，袖手无言冷处看。看即易，上即难。搭索上横身，刹竿上斗走。蓦忽转身，打个筋斗。佛祖当场，各出标手。微笑因拈华，一时成漏逗。洞山麻三斤，云门乾屎橛。德山入门棒，临济入门喝，阳焰何曾止得渴。衲僧别有条章，今日对众分雪。珠称夜光，剑号巨阙。仙居多异草，圣地绝凡踪。秋风动鳞甲，生蛇化活龙。安居九十日，閒中滋味长。幸好一盘饭，何用糁椒姜。升堂重举话，雪上更加霜。分冬时节，一物不违。大家出手，各各提持。白糍片片打硬，山果大小随宜。衲僧家，牙如剑树，口似龙池。入齿下咬著，吞吐唾雾霏霏。蓦忽撞著栗棘，直得暗里攒眉。飏在粪扫堆上，千圣从来不知。洞山掇转处，丧却目前机。强言一物扬家丑，引得傍观入座来。笑里和盘轻掇转，七峰岌嶪舞三台。晴明冬至，吉无不利。坐卧经行，焚香扫地。祖师眼睛，衲僧巴鼻。八节四时，各安本位。拂子点头，欢欢喜喜。洞天优游，欣逢节序。君子道长，小人回避。时添一线长，光阴不虚弃。把定乾坤，据何道理。磉下藏黄金，丰城埋剑气。因睹明星悟道，未免全身入草。带累后代儿孙，却把白衣染貌。七峰当日见他，劈面一拳打倒。七峰无可分岁，抖擞多年活计。拂子摆尾摇头，解作狮子游戏。等闲哮吼一声，直得惊天动地。东村老彻夜烧钱，地炉神不敢瞌睡。岁除无物可相延，四壁深围满屋烟。几度拨开还自问，柴头尽处是新年。元正启祚，万物咸新。不劳拟议，觌体全真。到此更须进步，却来拂子头上翻身。月不过五，今日亲到。知时识节，随宜爱道。不说向上宗乘，不抛东山暗号。露柱与灯笼，撞著呵呵笑，韩信放铁鹞。百丈野狐，石女无夫。一回泪下，沧海乾枯。三通鼓罢，长老升堂。两班问信，侍者烧香。未曾启口，各各举扬。道从信入，信能主张。以长就短，以短从长。有客云外至，设供饱枯肠。恢恢有馀刃，别有好商量。暗中信手才拈得，赢得呵呵笑一场。钟声披起郁多罗，信手拈来不在多。堪笑当年明上座，狼忙驰逐太奔波。袈裟拈得喜轻便，一片閒云拥半肩。莫怪逢人频抖擞，借婆裙子拜婆年。上方一夜开香积，天晓堂中吃雪团。信手拈来当面掷，不知谁识为人寒。春雪消，春水足。春风吹起洞天云，落梅点破苍苔绿。言发非声，色前不物。百草头露眼睛，虚空里揣出骨。林间衲子乐无为，晓来唱个太平曲。新岁相逢，伏惟万福。今朝二月二十五，等闲触发千钧弩。一箭中红心，大地无寸土。四围上下绝遮栏，露出太白庵中主。去岁因丧本师归，未免声声叫冤苦。苦中乐，乐中苦。喝退慈明旧日婆，移凶就吉改坟墓。南溪流水青如螺，深居落花红似雨。先师面目俨然存，分付老坚坚收取。了知生死本来同，无数深红间浅红。堪笑衲僧无用处，尽将衣钵付春风。劳生正昏睡，侵晓已先行。到家一著子，日出事还生。今朝四月初十，衲僧独行特立。等闲瞥转玄关，捏碎虚空出汁。电光里?跳，微尘里出没。崄峻崖前百步阶，一级自然高一级。脚头脚尾不争多，千里乌骓追不及。夜来无一事，天晓报上堂。幸好一盘饭，何用糁椒姜。三世诸佛不知有，颠狂普化翻筋斗。狸奴白牯却知有，寒拾相逢开笑口。野干鸣，师子吼。八两半斤，十升一斗。不从他觅，须还自有。犬不择家贫，子不嫌母丑。赵州庭柏，说向禅客。物是实价，钱须足陌。佛如展手，道似握拳。全提正令，无党无偏。蟭螟眼里放夜市，大虫舌上打秋千。十五日已前是结，十五日已后是解。结也著，解也著，开眼合眼，伸脚缩脚。佛祖老婆，应病与药。而今正体全安，药病一时扫却。赤条条，空索索，月下风前啸一声，惊起松梢千岁鹤。错错，风吹殿角摇铃铎。一切即一，一即一切。者也之乎，鸡豚狗彘。蓦忽擘破面皮，喝退德山临济。黄檗施财，甘贽密契。财法二施，等无差别。指鹿为马，唤龟作鳖。说时点，点时说。要作破家儿孙，宜把祖灯吹灭。上下三指，彼此七马，如何分雪。休分雪，檐□细雨何曾歇。今朝当八月旦，衲僧眼亲手辨。放出金刚箭，射落天边雁。蒸不熟，煮不烂。捏不聚，拨不散。解空不解深藏，惹得空中赞叹。休赞叹，换却天下眼睛，只消一个木槵。求道如求雨，乾枯日夜愁。忽然风雨至，万壑尽争流。直得天下万物沾润，三井龙王出头。云南如劈箭，云北似倾湫。激石怒雷吼，翻空雪浪浮。忽然风雨息，平地一时休。衲僧家，骑个水牯牛。多快活，百无忧。健即行，困即歇。布袋头，亲解结。钉打钉，铁打铁。寒道寒，热道热。此是诸佛心宗，亦名单提妙诀。七峰峰顶滑如苔，寒山拾得相拖拽。普天迎瑞气，遍界庆生辰。水有朝宗意，葵倾向日心。衲僧随日转，林下仰天庭。白云无定，明月有期。欲出未出，似归不归。秋山呈锦绣，红叶满林飞。瞥不瞥，知不知。镜里无尘閒处照，柴头有火暗中吹。九月尽，十月初。山下开田，山上开炉。开田要博饭吃，开炉暖热身躯。片纸展信旗，舒卷通消息。其中一个字，今古无人识。炳然字义，文彩希奇。夫子不识，达磨不知。同风千里，笑展双眉。八十翁翁入场屋，真个不是小儿嬉。灭门刺史，破家县令。一句全提，头正尾正。塞却耳根，谛听谛听。赤手为提纲，豁开善法堂。灯笼开口笑，露柱放毫光。去即印住，住即印破。不去不住，玄关金锁。放开一线，无可不可。五老暗点头，东湖轻抹过。唱个月弯弯，调古无人和。当门有路，冲开碧落。转少移身，将错就错。一槌打碎赵州关，空里磨盘生八角。方丈门中，了无罅缝。维摩文殊，相逢鼓笼。昨夜三更，打失鼻孔。普请诸人，各摸索著。据此座者，说无味话。上下三指，彼此七马。根从江西来，还向江西爇。一笑掀天只自知，天上拈来成漏泄。旧店重开，全无买卖。拟欲近前，知君纳败。不离家舍，常在途中。途中家舍，触处相逢。人从明州来，却入庐山去。云间逢五老，因问途中事。难难，狂风吹入拆船湾。易易，扬澜左蠡平如砥。也不难，也不易，仰面看天，低头取气。豁开万仞崖，劈面通消息。一条白练飞，界破青山色。不搽红粉色，不挂绿罗衣。一般闲态度，淡墨画蛾眉。忻逢四老，头白如新。喙长百尺，鼻重千斤。眼随青嶂合，眉带野花颦。迎来送去，以表慇勤。为何如此，远亲不如近邻。学道先须有指归，闻声见色不思议。九旬黑白分明处，如似盘中一片棋。纵横十字，一著当机。有眼则活，无眼则输。烂柯山上，空自踌躇。正好和盘翻却，直教脱尽规模。解不可得，结亦无拘。髑髅识尽，江海乾枯。憍梵波提吐舌，西天胡子无须。色里胶青只些子，王维妙手亦难图。出丛林与入丛林，一句当机绝古今。不涉流清到底，九江江水未为深。新罗僧问答新罗，飞骑将军意气多。夺贼鎗来骑贼马，不劳馀刃罢干戈。突出山前古寺基，赵州闻得便攒眉。寥寥今古无人共，一片断云天外飞。今朝九月九，物物尽知有。黄花散金钱，茱萸开口笑。五老絮帽落风前，陶公醉石翻筋斗。云居九月半，月向掌中圆。觅之亡影象，用之亡正偏。日日途中行，夜夜家里坐。日日与夜夜，自然成日课。咄，一串数珠数不过。开炉无可做，大家团团坐。坐久却成劳，拨动炉中火。火星忽迸散，内外俱照破。一声寒雁叫长空，云中道人正高卧。蓦忽翻身吐气来，且吃胡饼十数个。食饱多伤心，切忌向净地上屙。今朝十月半，批判旧公案。达磨不会单传，夫子不会一贯。老聃不会无为，洞宾不会煅炼。长老不会说禅，衲僧不会穿线。万象光中容易度，一毫头上最难逢。半夜玉兔怀胎，天明金鸡生卵。养得凤凰儿，百鸟不敢看。踏折梧桐枝，飞去天崖畔。招手唤归来，云中得相伴。饮啄皆自然，一切总成见。凤凰儿，凤凰儿，被阎老子索饭钱。如何支遣，但对他点头三下，依实供款。君子道长，出生万象。小人道消，近火先焦。晷运推移，漏泄天机。日南长至，吉无不利。添一线长，别有商量。但见皇风成一片，不知何处有封疆。合眼是旧岁，开眼是新年。新旧交参处，分明在目前。梅花香喷雪，杨柳冷含烟。年头佛法无多子，一句单提妙不传。红日照开银世界，春风织出锦山川。千峰顶上披衣坐，百草头边是道场。喝散白云无一点，赤心片片报君王。新年已十日，十日在家乡。到家一句子，哑子吃生姜。眉毛上?跳，鼻孔里论量。针小眼大，尺短寸长。云霞飞片片，流水自茫茫。剪断五色线，补作春衣裳。知有者全身披搭，不知有者且莫轻狂。莫莫莫莫，老僧与汝安心方。雪消春自至，事过心清凉。山中上元节，天上野云收。豁开广寒殿，清光射斗牛。姮娥与灯正，耿耿相应酬。一点难瞒处，灯毬挂树头。笼中看走马，林下恣闲游。吹灭旧纸撚，泼翻投子油。暗中有路明如日，露柱相逢笑不休。既能明似镜，何用曲如钩。尘起一毫，沤生全潮。如海之深，似天之高。明明了了，历历昭昭。风飒飒，雨萧萧。光路宕，赤条条。无生国，路不遥。豁开功德藏，提起般若刀。百宝光中垂雨露，五须弥顶溪波涛。还源无别旨，今日与明朝。云间孙子开炉熬，林下一声婆饼焦。即心即佛，狗咬枯骨。非心非佛，牛溲马浡。不是心，不是佛，不是物，伏惟万福。千说万说，只是一说，春寒秋热。千句万句，只是一句，小出大遇。两段不同，收归上科。正月已过二月来，百草头边次第开。昨夜东君行正令，无言桃李舞三台。诗中有禅，东湖湖上浪滔天，一叶扁舟破晓烟。禅中有诗，手把乌藤出门去，落花流水不相知。禅与诗何所为断，送二翁出门去，得闲唱个哩啰囄。也大奇，也大奇，住个庵儿最好嬉。两个儿童忽相打，中间一攧少人知。却愁骑马滑，故作泛舟归。因参佛照师，问我本来面。日日要下语，夜夜思量遍。伎俩做得尽，恰好一年半。至今三十年，又何曾梦见。三十馀年住率庵，庵中无物可相参。有时南北东西去，白话闲嘈恣放憨。住个庵儿最孤绝，炉中火种浑如灭。谩遣儿童采燥柴，信手拈来得一橛。打一吹，光皎洁。通身暖，满屋热，炎炎奔驰无门歇。夜深狼藉烧人衣，等闲拈出安火诀。入山住庵时，全身在荒草。狐狸交尾巴，屋头逐魂叫。闻者皆寒心，见者生烦恼。我有安心方，韩信放铁鹞。我有个火头，作事多伶俐。饱饭携锄头，庵前去锄地。寸草不留踪，善恶无忌讳。蹉女自惭多丑拙，看头上雪成堆。春来思得一回嫁，却请东君为作媒。屋角岩花烂熳，林间春色温和。处处儿童采蕨，纷纷幽鸟营窠。祖意西来没消息，树头百舌语犹多。煨火芋头四五块，傍林茅屋两三间。道人若欲来相访，定是忙忙赶出山。除夜无可分岁，炉中烧些木榾。臭烟冲著鼻孔，面热忽然喷嚏。残年钝闷，到此消除。新岁佛法，从此吉利。今朝正月一，万事从头吉。和气暖如春，世味甜如蜜。日月往复来，光阴不相失。今朝正月半，万物尽更新。衲僧无一物，何物当慇勤。银烛高煇天上月，灯花开遍洞中春。衲僧家，达己灵。有通变，解逢迎。世人既已浊，不可自言清。世人既已醉，不可自言醒。和光同尘去，头头总见成。岂不见昔年党太尉，无分无晓最分明。把定风光末上开，纷纷如雪点苍苔。清香飘处多真实，真实中藏调鼎才。"}