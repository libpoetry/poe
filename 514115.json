{"id":"514115","title":"德兴泸口程氏青云桥为贡士崧乃尊赋","dynasty":"明","author":"程敏政","text":"泸口之木高参天，泸口之水青如烟。主人有功能济川，长桥倏起何蜿蜒。眼中突兀见奇事，观者纷纷若鳞次。新制宁须玉蝀名，华榱高揭青云字。主人系出篁墩房，银青金紫相辉光。有家住近凤凰里，一子矫如孤凤翔。秋桂初分广寒殿，宫花拟入琼林宴。门前正起世科坊，绰楔巍巍两堪羡。主人白头乐有馀，看子平步青云衢。驷马高车自兹始，傍人不用誇相如。"}