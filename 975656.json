{"id":"975656","title":"次韵谢唐先生惠得","dynasty":"宋","author":"项安世","text":"后进鲁诸生，斯文久服膺。有心知映雪，何意望寒冰。粤峤连屏秀，闽溪净练澄。山川八州地，人物九霄鹏。枢坐邻丹扆，魁星粲玉绳。风流方演迤，云路好依乘。赋客遗孙在，诗坛老将登。踵门观道德，命坐辱宾朋。貌古文相似，身贫道不曾。明珠一百颗，什袭永缄縢。"}