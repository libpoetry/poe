{"id":"1122570","title":"建炎丞相成国吕忠穆公退老堂","dynasty":"宋","author":"洪拟","text":"富贵功名岂易量，暂休聊洗十年忙。赤城山下林泉美，退老堂中日月长。种竹几年心未厌，栽花经日手犹香。一丘寄傲真吾事，何必怀归问故乡。千载明良不易逢，退居谁不慕高风。香留铁砚韦编上，卷在金罍玉斝中。鳌足共知曾立极，龙韬犹欲倚平戎。追锋只恐来相继，行看东山起谢公。"}