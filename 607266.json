{"id":"607266","title":"杜大夫以白发庐墓者六年部使者为请于朝得旨旌孝","dynasty":"明","author":"卢龙云","text":"旧德推荀里，名家有杜陵。恩曾金马诏，洁是玉壶冰。孤愤心常切，承颜念每兴。百年欢易尽，六载意堪矜。夜永清霜苦，愁长白发增。岁华甘自老，月旦许同称。使节风频采，鸿名荐屡登。潜幽光始发，里颂喜初腾。和致祥俱集，福先寿作朋。求忠仍以孝，祖武世相绳。"}