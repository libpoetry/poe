{"id":"736210","title":"喜晤黄主一因寄梨洲先生","dynasty":"清","author":"孙泉","text":"生平心折谁，二三忠烈后。各能慎裘箕，努力图不朽。江村久销沈，密观独株守。四壁长依人，一襟不蔽肘。嘉善多贤裔，昆弟相师友。学博品益醇，言动都不苟。忠介诒谋臧，芸斋称无负。文孙推敉宁，掩关发二酉。诸子爱我深，交比古人厚。勉我振家声，戎我防世诱。书来多药言，觌面亦苦口。忠端嗣更贤，世仰如泰斗。真传自蕺山，道源细分剖。学案藏名山，群言尽培塿。惜也经世儒，抱膝老窗牖，孺子面未谋，魂梦归依久。主一披尘来，燕市偶携手。穷愁蚤著书，笔墨皆琼玖。绳武才称奇，沦落复不偶。殷勤问高堂，行年七十九。镫下作细书，花下酌醇酒。硕果天长留，好学增眉寿。我年近知非，家学曾何有。骨脆染时蹊，自顾形骸丑。矩薙俨在兹，执经许我否。解组荷书籯，会向姚江走。寒雪护柴荆，洪钟拟一扣。请示绍衣方，床下连稽首。"}