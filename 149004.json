{"id":"149004","title":"托射赋古风献马先生","dynasty":"宋代","author":"曾丰","text":"淳风转浇俗，名路成战场。所争劣毛发，操兵肆相戕。兵一出于正，岂不犹可防。往往奇与伏，弦控弓斯张。况彼射者徒，苟非羿则逢。栝释盖有度，矢来曾无乡。公以身为鹄，其锋若为当。彼初奠而发，所图中膏肓。幸有物相之，仅此皮肤伤。新作扶伤归，痛定不成创。枭卢可一笑，胜负已两忘。羿射几何人，反中砉欲僵。引手拔毒矢，终身成沸疮。施报不旋踵，谁谓无彼苍。天下非一羿，愿公谨其将。毋谓吾有命，更游彀中央。"}