{"id":"1073367","title":"游善权山留题三首 其三 寺后湫水","dynasty":"宋","author":"陈克","text":"冈峦谁穿空，脉液互吞吐。凭虚倚翠岩，发地涵潼乳。哀弦响崖寺，清镜照林坞。萦坻骤曲折，啮石犹飞舞。津涯浩无穷，神怪传自古。参差见坤轴，晃荡连水府。微生寄荒绝，多病厌咸苦。永怀宅清泠，戮力事农圃。青秧渐出水，紫笋新过雨。无惭种秫陶，更似煎茶羽。"}