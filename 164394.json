{"id":"164394","title":"丁亥纪蜀百韵","dynasty":"宋代","author":"李曾伯","text":"在负在娵觜，羲双正东陆。羽书西边来，胡骑报南牧。仓茫星火急，飘忽风雨速。凭陵我封疆，剽掠我孳留。一越摩云险，已汙岩岷俗。再度峰贴隘，重为武阶毒。胡儿忽令名，见谓鞑靼属。或疑女真诈，颇讶叠州族。衣毛不知帛，饮酪非茹粟。劲弓骨为面，健马铁裹足。驾言取金夏，其锋不可触。如竹迎刃解，犹雪惟汤沃。先声张虚疑，我师遽蓄缩。心已执檄迷，手为望风束。策昧战为守，计乏奇与伏。西和久间断，文南暂蹢躅。将得仅小退，凯音误陆续，兰皋要寸功，良将半丧衂。败书丙夜闻，前矛石门宿。亟令控三关，谨毋费一镞。鱼梁闭仙原，武林护午谷。七方对垒持，相戒前辙覆。县官塞蹊径，战士据林麓。由是关以外，民皆弃庐屋。西康至天水，患不翅蛇蝮。凤集一炬余，地已付麋鹿。河池本无虞，百里祸尤酷。群盗沸於鼎，流民凑如辐。母悲爱子死，夫没嫠妇哭。城市委焚荡，道路纷怨讟。於时益昌民，十室空五六。牙樯嘉陵来，舳舻尾联属。十乘随启行，驿书转加促。鼓吹喧后部，旌旗蔽前矗。两劳使者车，三分元戎纛。重以溃卒徒，跳梁满山谷。声言诛不平，未知不平孰。人情往伤弓，未免惊曲木。土著避乡井，游手伺风烛。嗟哉是日也，性命龟未卜。事机正譸张，天时幸炎燠。晋边死季龙，周翰奋方叔。水闻武侯败，街亭诛马谡。犹有孟明在，焚舟报秦穆。不待斩楼兰，闻已事薰粥。缙绅屐欲折，意气喜可掬。中有山西人，慊若国深辱。问之何所云，首疾已频顣。大言往者悔，几已溃心腹。尚为来者忧，不知护头目。厥今敌虽去，乡道渠已熟。三关固天险，五都恐日蹙。不见关以外，处处空杼柚。朝廷无难时，司农积边谷。一朝弃粪土，知几十万斛。民力哀何辜，边人罪难赎。色虽帷幄喜，骨尚原野暴。未旌平凉家，方起邹阳狱。几效先轸死，不及介推禄。魏师付乳臭，汉校起奴仆。平时好糜烂，深刑痛敲朴。於时在劳来，仍忍逞诛剭。颇闻富窖藏，悉已发麦菽。边无一人耕，食能几日蓄。田里思反业，原堡未修筑。了无金城图，酣事铜醍曲。朽索驾虚舟，空奁著亡局。纵君不惩艾，而我为惭恧。我闻报中朝，四境已清肃。一人万人心，可欺宁可服。当时屹如山，一二臣可录。凡此保蜀功，两和李公独。赵公继一出，颇慰沔人欲。益昌所毋动，饷臣尼其毂。公论虽未泯，天幸不可复。安得如绍兴，魏公任都督。以口伐可汗，我恨匪元璹。徒能效曹刿，远谋鄙食肉。言之貌愈切，至此泪几簌。客既闻斯言，稽首拜且祝。九庙宗社灵，百城耄倪福。德泽在天下，人心久渗漉。徒惟成败论，公等皆碌碌。伯比议莫敖，蒍贾知子玉。春秋过责备，小事书简牍。子其钳尔舌，毋取斧锧戮。汉人悔雁门，唐师老鸭绿。有道守四夷，初何事穷黩。不战屈人兵，正岂待驱逐。吾皇天地心，万国囿春育。畴咨元帅功，非夕则在夙。出命宣黄麻，入相赓绿竹。除书从天来，恩礼方隆渥。三公应鼎象，相与运坤轴。小夷置蚊蝱壮志寄鸿鹄。分无万户印，莞尔一杯醁。熟慰豪杰心，有诏不盈轴。尧门万里天，意者未亲瞩。君相勤外忧，必有宁我蜀。"}