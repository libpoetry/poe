{"id":"1076213","title":"相之季共各携李伯时画轴见过分韵得人字","dynasty":"宋","author":"周紫芝","text":"人生不相知，白头反如新。知心不在久，觌面还成亲。况我五安师，二妙俱可人。元龙百尺楼，人物谁与邻。风流小安丰，玉树高嶙峋。联翩两竹舆，访我南坡春。遂遣小叔雅，娱此照坐宾。王春三月雨，浸浸如游尘。是日天为喜，霁色明清晨。各携古锦囊，共出画苑珍。太邱重千载，高标澹风神。丹铅表丘壑，制度殊冠巾。渊明撷秋菊，醉面玉色匀。龙眠赋远游，濯发天池滨。二老不并世，异世真同论。当年天厩马，调御皆服驯。绝域来象龙，地行俱麒麟。老眼阅神骏，摩挲得逡巡。客意亦复悦，领我杯中醇。尚苦江夏帖，入我幽梦频。倒箧倘有意，叩门君勿嗔。"}