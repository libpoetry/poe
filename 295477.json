{"id":"295477","title":"永遇乐·有怀一持公","dynasty":"现代","author":"梁三苏","text":"月故依然，木犹如此，能向谁诉。露白葭苍，草衰鸿断，秋意添几许。那厢帘子，一时风味，曾记玉人金缕。只西风，空怜瘦菊，不知旧时佳侣。流光逝也，诗灵酒魄，到底天涯何处。春梦秋云，人情世事，漠漠生涯路。当年杏树，暗消风日，剩有寒螀自语。深灯下，一帘秋影，一池秋雨。"}