{"id":"992324","title":"依韵和不疑寄杜挺之以病雨止冷淘会","dynasty":"宋","author":"梅尧臣","text":"邵杜二良守，相逢欲沾醉。促膝一开颜，衮衮言有味。或叹季路宜，或语伯夷是。各怀忠义心，要终岂同异。我实疏贱躯，政治未使试。预兹高古谈，懦志生勇气。明当馔汤饼，疾雨晦天地。一日不见君，何止如三岁。口腹尚乖期，荣华可推类。嗟嗟勿复问，安恬固无愧。"}