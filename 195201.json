{"id":"195201","title":"招子昂饮歌","dynasty":"宋代","author":"戴表元","text":"与君相逢难草草，与君相逢苦不早。人生何处小泥涂，此日飘零武林道。武林城中马如云，闭屋狂歌人不闻。狂歌自笑君亦笑，依然狂绝不如君。君歌岂是真狂者，青衫少日春潇洒。至今俊笔五花纹，最惜青眸十步下。虚名何用等灰尘，不如世上蓬蒿人。黄金偏趋不贫室，白发难老无愁身。风雨无情亦如此，凄凄但聒穷人耳。不见朱楼高到天，凤箫龙管连朝起。连朝笙管可奈何，我歌且止须君歌。青天白雪望不极，坐见绿水生层波。我生胡为被狂恼，江头鱼肥新酒好。从今作乐拚醉倒，与君相逢难草草。"}