{"id":"751104","title":"军行杂咏 其九","dynasty":"清","author":"陈宝","text":"系马在深闼，剖箱为之槽。追鸡忽踏瓦，击豕先趋牢。瓶盎尽翻倒，窗棂便摧烧。比舍破斧声，誓不遗秋毫。醉饱发高唱，裸卧纷爬搔。一妇牵出窖，争先起群嚣。老冤方惴惴，执爨供刍茭。齐俗固强悍，吞恨乌能消。每值毕骑过，或伺中途要。驱来授畚锸，临穴无一逃。所报或匪仇，玉石躯命淆。仇杀迭相寻，将怒兵能挑。昨日长平坑，今日阿房焦。"}