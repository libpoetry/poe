{"id":"278186","title":"沁园春·偶读刘复村《我梦见君》词，改用其韵赋此","dynasty":"现代","author":"沈尹默","text":"千古纷纭，几辈狐裘，几人缊袍。叹一车两马，栖遑道路，浮家泛宅，震荡波涛。迁客多忧，劳人易感，不写风韵即赋骚。知何世，听鸡鸣犬吠，虎吼狼嗥。丘墟没尽蓬蒿。便葬送，成名竖子曹。看风流人物，英雄事业，足兵陇亩，足食隰皋。不数汉唐，而今欧美，敢与神州试比高。齐欢唱，有飞升灵药，益寿蟠桃。"}