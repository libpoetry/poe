{"id":"1079704","title":"印累累","dynasty":"宋","author":"吕本中","text":"印累累，绶若若，不如相逢一饷乐。谷量牛马斗量珠，不如闭门细读平生书，居闲意气或有馀。利害毫发过，不能以手援其躯。风吹月明，落我庭树。宿乌夜惊，徐徐飞去。昼夜有程，汝何不住。前畏弹射，后畏网罗。孰视鸿鹄，云霄可摩。亦知人生，如意少不如意多。富贵欲长保，执斧不见柯。印累累如此，宿鸟飞去何。"}