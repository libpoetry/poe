{"id":"432149","title":"聚亭悼亡南旋未暇饯别前作诗寄之再赋七律二章以唁聚亭并挽其夫人","dynasty":"近现代","author":"张瑞玑","text":"飞絮飞花满驿程，故人匆遽别春城。江湖落拓英雄梦，钿合分离儿女情。马上警心书一纸，枕边抛泪雨三更。入关西去华清道，凄绝郎当铃语声。凄凉旧梦已如尘，两度沧桑剩一身。落日河山都是泪，罡风花木不成春。归来眠食无佳趣，到底聪明让美人。只有娉婷遗影在，镜台和泪唤真真。"}