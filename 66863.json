{"id":"66863","title":"朱泽民寒林平远图为徐用理作","dynasty":"明代","author":"张肯","text":"冻云压空雪欲作，野旷阴凝气萧索。朔风一夜卷长林，万木离披尽摇落。天连平远眼界宽，前山宛在空濛间。溪头流水急如泻，日夕喷瀑声潺湲。我尝经行出林际，望断孤村日将暮。野乌啼饥那忍闻，瘦马经寒缩行步。悄无人迹途路赊，此时宁不思还家。人生慎勿事行迈，披图尚尔添咨嗟。"}