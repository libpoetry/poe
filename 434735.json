{"id":"434735","title":"蔡州","dynasty":"金末元初","author":"王寂","text":"悬瓠城雄壮，登临写客怀。九州惟古豫，千里控长淮。极目栖林杪，临芳瞰水涯。南城新息路，西市确山街。门易朝金榜，亭馀阅世牌。乐光眉拂黛，溱汝股分钗。八封坛微认，三王冢密挨。辋湖鱼唯唯，壶树鸟喈喈。颜笔龛尘壁，裴碑瘗土阶。卜蟾闻迈志，系鳖近齐谐。坡底为龙竹，厅前系马櫰。绝缨台泯没，铸剑冶埋埋。坡迹留任宅，涪诗刻秀崖。黄陂澄宇量，许月旦名排。秦赋敌扬子，娄歌胜李娃。越王悲壮志，唐女换遗骸。元济狂枭獍，宗权暴虎豺。土风敦俭素，声乐绝淫哇。玉粒家家足，红姜处处皆。吴氛薰雾瘴，楚气拂云霾。笋石当衙道，仙榆拂郡斋。王侯更庙狄，富相捍潭柴。竦也尝临判，谦乎亦摄差。陈翁孙接踵，欧父子联阶。观额因王觌，民坊出陆偕。许诗多散落，叶记半磨揩。往哲优师帅，遗风轶等侪。老夫为政拙，雅志与时乖。倦鸟收长翮，疲鴽恋短秸。江山题不尽，吾已办青鞋。"}