{"id":"1061064","title":"为卿昙辅作一枝庵诗","dynasty":"宋","author":"饶节","text":"百年七万二千饭，检校劳生岂无限。巍巍孰是真丈夫，应作已作所作办。不信穷通手翻覆，自穷自通均不足。穷思大厦千万间，通或胡椒八百斛。道人不与世俗俱，一枝自占巢有馀。有时放杖据高梧，睥睨三界如蘧庐。春风数日到梅萼，吟绕寒香雪欲作。归来趺坐尼师坛，柏子烟消泉一勺。"}