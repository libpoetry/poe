{"id":"731924","title":"故宫行","dynasty":"清","author":"胡承诺","text":"真人昔时归旧里，基承十世岁三豕。嘉靖十八年己亥。今日不见庆云宫，兵家纵横住其中。箜篌羯鼓羌笛塞。薄暮凄凉听不得。行道咨嗟叹者谁，大父皆是沛中儿。宫中种菜不种黍，乱挖土蚕掘野鼠。当时飞鸟不敢宿，椎牛满处堆牛骨。民家有地官为勘，官地无主人自占。营房参差幅不正，详写文书给官印。尚有老珰仍不死，宫外砍柴卖宫里。如今己亥才三过，百二十年变态多。"}