{"id":"704649","title":"度岭作二首","dynasty":"明","author":"黎遂球","text":"山腰如美人，假寐春亭蚤。长袖拥云鬟，舞带垂芳草。树雀斜翠钗，溪谷漾锦袄。画眉侈京兆，复有张郎好。结束洵多才，可怜金鉴老。时人尚新妆，落梅风莫扫。怪石与古松，林立如甲士。铜鳞作而怒，铁盾绚犀兕。不肯受秦封，鞭笞焉及此。往见梅将军，功归汉天子。至今往来人，向午如趋市。金梁待翡翠，明珠疑薏苡。亦有吴隐之，吟诗酌江水。"}