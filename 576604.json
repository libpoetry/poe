{"id":"576604","title":"贺新居","dynasty":"明","author":"黎贞","text":"圭峰高拥隋冈山，良金皂幕青回环。储精孕秀无今古，英才累累生其间。刘君固是沛中族，种德功高人似玉。衣冠南渡远遗芳，振振子姓多如簇。芝兰玉树森玲珑，渠渠华屋平冈东。阑干十二青云外，书声袅袅摩苍穹。满堂奇秀不易得，昂昂独步冈州北。平平王道接商岩，礼是垣墉仁是宅。窗前花草四时春，兴来宝马驰香轮。飞鞚不知日月近，抬头步步凌青云。恪典宪章初入仕，双凫来振王乔履。大持政教佐琴堂，令闻便觉浃人耳。士民鼓腹乐有年，讴歌载道喜得贤。政闲却作归田计，柽椐启辟平冈前。轮奂翚飞斗星落，铁石材梁功简朴。诗书世业善源深，繁祉诞膺天所作。嗟君伟誉何其盛，百里闾阎咸倾听。此心恢恢造物游，俗返淳庞赖馀庆。王前指日与赞谋，等閒画诺文席头。致君尧舜有良术，坐看熙皞遍遐陬。"}