{"id":"429454","title":"理安寺","dynasty":"近现代","author":"黄浚","text":"吾闻祇园仙，四大供抖擞。馨香出毛发，青玉饰肩肘。忽憎耆阇崛，地轴入覆手。巑岏遂奔凑。达蘖略分剖。香者为脩楠，玉也化天帚。干霄各千尺，遁谷得二友。寒湫湛其墟，龙怒不敢吼。仍留衲居崇，示以佛力厚。人间一理安，妙景罔不有。我行踏春雪，万象备搔首。初知地天通，自恨体貌丑。何人筑经塔，唐突凿灵薮。诸天甚震动，欲宥碧千亩。世间多斧斤，寸地岂易守。感兹忧患急，岚气为昏黝。独有暮钟声，悠然出云久。"}