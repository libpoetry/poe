{"id":"1107892","title":"秋宵辞","dynasty":"宋","author":"白玉蟾","text":"秋色何凄凄，奈此可怜宵。银河望不极，万籁凉萧萧。云花远缥缈，月影寒寂寥。一雁蹲沧洲，群萤飞断桥。仰盼苍松枝，黯然不自聊。长天滑如纸，皓月寒如水。今人成古人，人生复能几。顾此清凉夜，此情不自已。聊以写怀抱，黯黯泣神鬼。所泣复何言，已矣复已矣。仰观银河月，千林散寒光。佳人今何之，远在天一方。秋声酸我鼻，秋色断我肠。夜深倚西风，清泪如雨霶。世有千里马，可怜无王良。空山寂无人，出门但明月。悲哉谁与论，对此一愁绝。清露袭衣裳，凉风逼毛发。泪雨忽复晴，愁云悄自灭。顾影青松下，此意在绛阙。长天与远水，极目烟冥茫。暮鸿孤悲鸣，霜林万叶黄。倚松望翠微，数点寒萤光。吾非长夜魂，堕此寂寞乡。衷情凭谁诉，空山草木长。月华明如许，秋色清可掬。小立西湖道，瀰漫芰荷绿。人生真是梦，造物不可覆。英雄受凄凉，娇騃饱粱肉。湖山却见知，对人长青目。眇哉青松梢，高高九千尺。两班森道傍，暮起凄黯色。嗟彼昂藏姿，山林端可惜。浩然呼西风，夜深鸣萧瑟。此意偶相似，叹息复叹息。孤月明秋空，清影跨洞门。彼美婵娟姿，的是姮娥魂。凄然到书帙，茕然入酒樽。不归广寒家，夜游天子园。无人知此怀，惊烟笼啼猿。吾身如浮云，缥缈归无家。又如孤飞雁，不鸣跧蓼花。路傍多青草，无语阅岁华。野外亦有兰，抱香委泥沙。夫岂造物者，故欲孤此邪。清秋薄湖山，蒲柳生寒烟。怅望荷花中，谁家鸣筦弦。岂复念伊人，孤影芙蓉边。吸风咀月露，照水时自怜。暗怀夜光宝，长吁不成眠。佳人遽成古，冰魂唤不应。料得冥冥中，怜我身如僧。松间一太息，树吼苍云崩。幽愁积如山，心上一层层。成连与瓠巴，枯骨悲荒陵。此身非我有，在世聊尔为。于此傥有得，夫复何所悲。遂将郁抑怀，写作悽苦辞。如彼深闺妇，暗起鸳鸯思。苍苍亦有耳，此情知不知。"}