{"id":"891505","title":"缘识 其四十四","dynasty":"宋","author":"赵炅","text":"重阳佳节菊花贵，婀娜如金叶青翠。傍篱傍落一婆娑，发在秋天为祥瑞。引步登高甚奇见，想此仪形植霄汉。恣情采折手中叉，满袖冠簪香不散。日飞黄鸟何老讶，看取丛丛光台榭。愿细观瞻向眼前，含珠露色应无价。好是侵晨半开坼，风摇去住还难得。清霜未布转白云，喜亦非常意南北。柳岸烟沈和水渌，独尔今朝看不足。倏忽时间胜于春，随分狂心无拘束。"}