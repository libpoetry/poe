{"id":"1129815","title":"往复无间","dynasty":"宋","author":"释重显","text":"平旦寅，眹兆之前已丧真。老胡鹤树惭开口，犹举双趺诳后人。日出卯，万国香花竞头走。邯郸学步笑傍观，岂知凶祸逐其后。食时辰，大向那堪列主宾。维摩香饭本非设，怪他鹙鹭独生瞋。禺中巳，荆棘园林遍大地。南北东西卒未休，金刚焰复从何起。日南午，寥廓腾辉示天鼓。郁头蓝已定全身，何假周行誇七步。日昳未，碧眼胡来欺汉地。九年计较不能成，刚有痴人求断臂。晡时申，急急逃生路上人。草鞋踏尽家乡远，顶罩烧钟一万斤。日入酉，室内覆盆且依旧。尘尘彼彼丈夫儿，井中之物同哮吼。黄昏戌，寰中不碍平人出。瓦砾光生珠玉闲，将军岂用驱边卒。人定亥，六合茫茫谁不在。长空有月自寻常，雾起云腾也奇怪。半夜子，樵唱渔歌声未已。雨花徒说问空生，高枕千门睡方美。鸡鸣丑，贵贱尊卑各相守。忙者忙兮闲者闲，古今休论自长久。"}