{"id":"690960","title":"打鱼歌","dynasty":"明","author":"李之世","text":"清江八月潮头涨，渔父拦江呼举网。江头少妇趁潮归，觅得鲤鱼置兰桨。提刀欲剖且踟蹰，中有情人锦字书。绛鳞赪尾蠕蠕动，投向江波信所如。渔人使船如使犊，出没波心似平陆。船头抛网如抛梭，往来欸乃唱渔歌。江潭黝杳不见底，网入如胶提不起。投竿掷网撇波去，恍见仙人骑赤鲤。小鱼掇荇带，翻与大鱼会。大鱼啖小鱼，跳入罟中居。渔人得鱼换酒沽，一饱旋复弃其馀。白浪如山罟如簇，竭泽穷源探水族。樯倾柁折须臾事，渔子亦饱江鱼腹。赢输物理皆自然，弱肉谁司造化权。"}