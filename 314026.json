{"id":"314026","title":"沁园春·饮方东扬宅戏赠","dynasty":"清代","author":"陆震","text":"记否春初，有约花时，迟我高斋。正老梅开日，便思折柬，夭桃红处，只想衔杯。讵意春残，俄惊夏至，不见青尊为客开。言真忘，笑君非有意，仆自无猜。今朝侧帽还来。恰自谢、臣贫似可哀。谓医门少疾，药笼蛛网，青山谁买，画帧尘埋。君纵堪怜，予偏渴甚，亟向当垆典妇钗。閒窗外，剩绿阴都满，且坐莓苔。"}