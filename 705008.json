{"id":"705008","title":"集古雅歌题慕溪兼贺寿","dynasty":"明","author":"霍与瑕","text":"山有蕨薇，薄言采之。不盈倾筐，悠悠我思。山有乔松，于涧之中。企予望之，忧心忡忡。月出皎兮，于林之下。白露未晞，薄言观者。尔之安行，永言孝思。天保定尔，寿考维祺。恺悌君子，为龙为光。倬彼云汉，追琢其章。受言藏之，德音不忘。思皇多士，称彼兕觥。作此好歌，不显其光。介尔景福，寿考不忘。"}