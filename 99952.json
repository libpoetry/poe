{"id":"99952","title":"再用前韵·乐天双鬓如霜菅","dynasty":"宋代","author":"苏轼","text":"乐天双鬓如霜菅，始知谢遣素与蛮。我兄绿发蔚如故，已了梦幻齐人间。蛾眉劝酒聊尔耳，处仲太忍茂弘孱。三杯径醉便归卧，海上知复几往还。连娟六ㄠ趁蹋踘，杳眇三叠萦阳关。酒醒梦断何所有，落花流水空青山。忽惊铙鼓发夜半，明月不许幽人攀。赠行无物惟一语，莫遣瘴雾侵云鬟。罗浮道人一倾盖，欲击白日留君颜。应知我是香案吏，他年许缀蓬莱班。"}