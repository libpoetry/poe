{"id":"853978","title":"次韵山中小集","dynasty":"宋","author":"方岳","text":"一生大错空环辙，何啻糜渠六州铁。不如归来乎山中，山泉自香山酒冽。冰齑一釂累数觞，山中之乐那可量。梅花在傍具知状，落笔烟云生草堂。雪意催诗斗清绝，与巧而迟宁速拙。岂知世上多路岐，莫遣胸中少风月。酒酣胆热须髯张，老夫无复当年狂。乾坤许大不欠我，春猿秋鹤聊徜徉。"}