{"id":"610251","title":"再送督学陈公","dynasty":"明","author":"韩上桂","text":"车连连，马延延，金鞍琢削青骢钱。五羊子弟来相送，送君更作江南弄。江南二月桃花妍，枝枝绰约春风前。吴宫细草萦阶绿，水色摇空淡落烟。落烟片片函洲渚，君今驻节在何所。震泽东连海水深，长江一带萦吴楚。江左㔣流世所高，只今年少尽矜豪。虎丘寺下埋龙剑，阊阖城头照宝刀。庾岭梅花几树新，东风吹遍万家春。千年礼乐存宗器，一代文章老斲轮。斲轮尽属雕龙手，经略东南复何有。向来杼轴几能存，此日疮痍君知否。"}