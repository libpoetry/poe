{"id":"1063725","title":"陈瑩中自合浦迁郴州时余同粹中寓百丈粹中请迓之以病不果粹中独行作此送之","dynasty":"宋","author":"释德洪","text":"我怀希夷老，如哑无处诉。忽闻得生还，失声喜能语。想见如镜中，仙风拂眉宇。欲问华严宗，忽觉隔吴楚。摄衣出从之，久疾恐顿仆。佳哉蜀道人，精爽驰揵武。殷勤愿偕行，得书即径去。我生百无求，青山满门户。公卿一□□，掉头不回顾。斯人独难忘，自不知其故。夙昔当问佛，□□亦法侣。达书理故事，已办住山斧。太虚吾斧柄，能□□收取。"}