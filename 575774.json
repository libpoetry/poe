{"id":"575774","title":"贽翰林宋先生诸老","dynasty":"明","author":"孙蕡","text":"依依野田雀，本在桑榆间。深林荫栖息，卑枝覆羽翰。春风照九垓，阳和德泽宽。翱翔霄汉上，乃得随鸳鸾。群公圭璧才，盛世仕明君。出入金门里，百辟同缤纷。显宦极崇高，下顾念斯文。惠然枉礼遇，揣己愧明恩。际会信有时，感激复何言。斐文谢嘉诲，久敬道弥敦。"}