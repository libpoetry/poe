{"id":"739927","title":"游金山同张樊川编修左鲍冲赞府家叔三崧同用东坡焦山韵","dynasty":"清","author":"姚范","text":"我性麇麚林壑耽，北山之北南山南。今年偶作韩江客，九十日春惊过三。故人招邀来京口，游思勃起匡眠蚕。眼中浮玉豁夙抱，岂令猿鹤怀讥惭。登舟笑歌风漠漠，少选沆漭波潭潭。岧峣琳宫未知处，红采翠气交沈酣。山灵自欣物外赏，世士妄作区中谈。客来鹳鹤趋先路，胶葛松桂穿云龛。蜂房群僧留少憩，一碗相属中泠甘。烟海茫茫岛屿列，江天浩浩鱼龙贪。嵯峨上下匪一至，短筇支径吾犹堪。回帆惜未遍诸胜，苍苍残照悬孤庵。"}