{"id":"808597","title":"彭襄毅泽 其二","dynasty":"清","author":"严遂成","text":"豫盗蜀盗次第平，辕门大旗马一鸣，诸将股栗以膝行。误谓虎仙利可啖，贻二千币银酒枪。满速儿翻哈密城，尚书齮龁挟隙生。构之内竖竖不信，置酒交情使窃听。醉骂叱咤声洪钟，屏间隐蔽颊发红。并力怂恿落其职，群盗闻之动颜色。山河誓券不旌功，一死英雄魂报国。茕茕二妾守空庐，天寒日暮无衣食。"}