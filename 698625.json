{"id":"698625","title":"绝句口号八首，勿以风雅观","dynasty":"明","author":"夏完淳","text":"去年人送长短亭，一片烟波入洞庭。江海无情人不见，芳洲春草为谁生？毅魄归来风雨多，潇湘春尽晚生波。可怜屈宋师门谊，空自招魂吊汨罗。朱门华屋已成尘，黄土荒丘未卜邻。天下文章俱寂寞，平陵一调属何人？昨夜惊魂渡五湖，愁中飞梦到姑苏。丹阳道上南冠客，重到新亭洒泪无？江上花飞隐钓船，羊裘百结竟谁怜！一人亡命无张俭，三户虚声有项燕。春星满院百花明，和泪成书问远行。欲寄东风无羽翼，愁随明月渡江城。愁来江上柳条青，渔父狂歌忌独醒。高卧梦回青琐闼，相思人在白楼亭。无衣客子半天涯，何处相逢拂剑花？三月故乡消息断，更呼鹦鹉报谁家？"}