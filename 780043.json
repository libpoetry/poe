{"id":"780043","title":"拜星月慢 秋日雨后，饮宋子昭新泉亭，座上闻歌","dynasty":"清","author":"曹贞吉","text":"撩乱苔钱，差池菱叶，白板桥边秋水。点点浮沤，溜银塘珠碎。断云湿，拖逗余霞明灭。晕作远山螺髻。薄暮樽开，正玉箫声起。颤冰弦、百啭春莺脆。西风冷、月落朱门闭。一朵两朵幽兰，共荷香迢递。汲新泉、乍试龙团味。红灯小、不照愁人醉。待归时、露满闲阶，有吟虫伴睡。"}