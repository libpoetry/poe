{"id":"711700","title":"湘潭除夕","dynasty":"明末清初","author":"陈恭尹","text":"束屩志万里，岁尽犹在兹。茅堂闭积雪，高卧湘川湄。邻家节序意，寒笛参差吹。佳人急刀剪，中夜闻声辞。留滞感未弭，景物情难持。褰衾盖蓬首，托寐通所思。故乡有馀梦，所思渺无期。寤叹击床蓐，反侧伤肝脾。人言有彼此，道远不可知。吁嗟壮士怀，岁尽增遥悲。"}