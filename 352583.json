{"id":"352583","title":"摸鱼儿·为赵懒窝寿","dynasty":"宋代","author":"张矩","text":"猛思量、懒窝初度，鲁云呈瑞时节。平山杨柳苍茫外，犹是乡关明月。春漏泄。定知有、梅花先向江南发。烟波梦阔。谩约住西风，呼将塞雁，把酒为君说。君看取，世道羊肠屈折。依然熟路轻辙。林泉暂洗经纶手，桐柏夜香熏彻。趋魏阙。指天上星辰，平步仪清切。蟠桃未结。待做著功名，却寻曼倩，相与带花折。"}