{"id":"1237110","title":"寄吴中诸友六首 钱德钧","dynasty":"元","author":"袁易","text":"风雨萧斋里，鸡鸣夜向晨。简编心力尽，灯火鬓毛新。馀地知游刃，何人解斲轮。烦君毋割席，漂转暂埃尘。并马春风陌，高歌夜雨床。遨游前梦失，漂泊此身忙。绿酒西湖色，冰肌六月凉。难招髯似戟，来对玉成行。卓行拘常调，微官更数移。君怀同弃屣，吾道叹如丝。濩落才高世，飞腾命与时。晚成梁栋器，剩破十年迟。枉策招寻密，高谈谑浪俱。他乡怀楚奏，何日揽桓须。白月垂文练，青天落酒壶。看君话心事，馀子尽崎岖。共话巴山雨，曾题华步秋。儒官虽寂寞，公子是风流。即拟同吴咏，焉知效楚囚。江南新作赋，寄尔恐添愁。之子华簪裔，箪瓢祇晏如。为郎应驻辇，延客愧无车。早托襟期合，能容礼法疏。一灯何日共？料理读残书。"}