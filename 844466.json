{"id":"844466","title":"甲辰六月十六日登天童山访寄禅长老不遇留赠二首","dynasty":"清末民国初","author":"俞明震","text":"我到深山公入世，人天哀感未分明。中年万事不挂眼，静夜一灯微有情。碧海沉沉那有岸，秋虫唧唧徒闻声。玲岩星暗诸天寂，待汝归来看月生。人世至今无可说，相逢端合话来生。交空四海公垂老，愁入深山雨易成。料得归来应有泪，不因禅定便无情。华严法界人能到，容我蹉跎听梵声。"}