{"id":"720947","title":"前雁字诗十九首","dynasty":"明末清初","author":"王夫之","text":"缕缕渐深深，当天一片心。书云占朔色，縆瑟谱商音。尺帛无劳系，南楼未易寻。暝烟生极浦，长夜付浮沈。碧浪合逡巡，萧条接迹亲。三苍言外旨，七日句中春。避暑疑秦火，怀沙吊楚臣。云林添画笔，中土不无人。活谱赋秋声，音容共一清。空顽难转语，天老未忘情。羽调悲寒水，行吟倦汨征。芦干悽怨急，绝笔意谁平。鹊渡已如梦，深秋始报章。偷临无乳燕，低诵有寒螀。落叶勤雠误，墟烟与秘藏。重来无粉本，随意写苍苍。纪艳非吾义，惊春去色匆。分飞南北史，历乱桧曹风。天问凭条答，空言未道穷。何须藏鲁壁，丝竹奏清融。无待月中听，哀吟意已形。同文从鸟纪，驰檄指龙庭。旁午悲边雪，零丁寄汗青。清泉涵片影，井底血函经。冉冉漾轻柔，关河只此愁。鹰鹯疑谤诅，鸠鸴漫咨诹。水月三人影，霜霄一抹秋。江山日日改，挟策亦奚游。今古一相如，飘飖赋子虚。元文披带草，碧个仿林于。兰叶肥还瘦，银钩蹙已舒。稻粱非汝志，投笔莫欷歔。乘风莫草草，雨雪且舒邪。燕国迷苍素，鹃言染茹藘。六歌怀天水，尺一谢休屠。一线台城诏，难忘纸鹞书。此字无人识，空劳历九州。分明扶日月，因革自春秋。鸩篆删妖步，莺歌耻佞喉。冥飞谁弋篡，不坠草元楼。野水漾初春，苔涵绿字新。烟云都不染，风雨故如神。软影翰非弱，馀寒手不龟。凤兮衰已久，还现素臣身。终知无寄处，不欲昧前期。人世谁长目，天心自列眉。寒宵闻见外，皑雪炫荧时。岂为知音绝，停毫罢远思。脉脉有心期，行行且浪嬉。大人狂客传，小雅遗民诗。解就名鸿烈，书成授意而。关门邀紫气，聊与著雄雌。晴空不易得，欲示下方难。黑月韦编绝，酸风蠹迹残。黄麻悲鹭序，白简笑鹰弹。独吹青燐火，传书乙夜寒。倚杖孰亭皋，寻行送望劳。霞章添旖旎，星采点萧骚。唯觉孤心合，难将远目韬。昏鸦空泼墨，何当一鸿毛。居然缘慧业，亦自种情苗。始旦回鸾帖，清秋题鹊桥。弥天知泛宅，露地注逍遥。既證无师智，灵云瞥眼消。痴蝇钻故纸，窗隙溷云容。天外劳一笑，书中谁万钟。童乌何足与，燕颔止为佣。小过占哀俭，飞离不恤凶。一从悲凤靡，长是问苍旻。南北招重叠，风霜挟苦辛。昔时人不见，归去柰何春。童子三生塔，还留慧命因。青女授灵符，全身入画图。血潮勒款识，毛鸷化酸迂。天变人终定，云生道不孤。无心持换米，生计有雕胡。"}