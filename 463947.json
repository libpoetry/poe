{"id":"463947","title":"暮春游唐梓山","dynasty":"当代","author":"杨雪窗","text":"吾乡蕞尔地，培塿尚称雄。苍烟一相失，之子若为容。昊天知我意，扫荡来清风。楚鬟才一握，娉婷落掌中。傍麓忽仰首，嵯峨倚高穹。宫观隔缥缈，炉香瑞霭重。细路蹑飞蛇，检校十万松。老母展胸臆，流憩豁双瞳。阿甥牵衣往，拾柯兴转浓。忽作仙人杖，壮如登华峰。提携陟翠巅，飞鸟堕遥空。四野平如砥，万象入磨砻。人烟疑曲港，大道作河通。危槛俯游者，戢戢簇万蜂。片云雨洒面，春色何冥蒙。闾阎瞥灭没，即此意无穷。"}