{"id":"688410","title":"毛女图为房参戎题四首","dynasty":"明","author":"江源","text":"槲叶裁衣两鬓蓬，万山芝术自春风。阿房歌舞成何事，误扫蛾眉事祖龙。十二峰头度此身，山中花木万年春。同时金屋知谁在，回首山河不属秦。脱却宫衣着草衣，云泉便与世相遗。山中女伴浑无事，共说奸谀指鹿时。玉体生毛可是仙，餐霞食柏事长年。莫思旧日柳房宠，闻尽沧桑几变迁。"}