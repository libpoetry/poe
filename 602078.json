{"id":"602078","title":"游碧云洞","dynasty":"明","author":"李学一","text":"连日山行苦山恶，时为登临出城郭。郭南有洞名碧云，巍峨嵂崒从天落。下马洞门忽敞开，飞泉万派穿幽壑。初疑水窦即龙门，继睹神功非禹凿。稍前窈暧若重关，再入琼宫复寥廓。天边一穴透明来，穹窿万象何炤焯。垂旒悬乳光陆离，翠霭丹崖森喷薄。石田粲粲如布棋，畎亩盈盈可种芝。神龙诡兽争腾跃，寿星卧佛相参差。胡人欲献西来宝，仙子将开海上卮。我亦平生好佳胜，眼中未见如此奇。徘徊日暮不能去，聊赋新诗一纪之。"}