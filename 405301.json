{"id":"405301","title":"点绛唇","dynasty":"近现代末当代初","author":"赵尊岳","text":"双燕来时，落红门巷浑如旧。最怜人瘦。忍折风前柳。锦瑟无端，谁共心魂守。分携后。梦痕消酒。和泪盈双袖。兰夜华灯，麝薰一缕肠千折。自从离别。此际真愁绝。花近窗前，云掩窗前月。圆还缺。落花时节。旧恨凭谁说。花落花开，妒花风里春如寄。不成芳意。倦倚屏山翠。偶忆年时，罗袖沾新泪。愁无计。为谁拌醉。醉也和愁睡。春近阑干，淡黄杨柳抽新缕。旧情何许。莫放游丝去。极目南云，迢递钿车路。留难住。片风丝雨。苦忆伤离处。开到将离，谢娘池馆春先老。玉骢芳草。烟景无多好。杜宇声中，忍见春归了。云涯渺。贮愁多少。珍重眉痕小。"}