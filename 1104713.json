{"id":"1104713","title":"嘉定十五年皇帝受恭膺天命之宝三首","dynasty":"宋","author":"郊庙朝会歌辞","text":"我祖受命，恭膺于天。爰作玉宝，载祗载虔。申锡无疆，神圣有传。昭兹兴运，于万斯年。于穆我皇，之德之纯。涵濡群生，矧我遗民。连齐跨晋，输贡效珍。土宇日辟，一视同仁。我祖我宗，德厚泽深。于皇继序，益单厥心。天人协扶，一统有临。乾坤清夷，振古斯今。"}