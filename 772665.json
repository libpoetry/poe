{"id":"772665","title":"题胡邃堂德英小照","dynasty":"清","author":"朱景英","text":"君胡不住三十六峰之黄山，置身乃在薛干佘库之峰间。又胡不恋长泖圆泖通波处，游迹忽出婆娑洋外炎荒路。此间水面吹腥风，那得睛波潋滟芙蕖红。牡蛎堆墙蜃垩壁，那得长廊曲槛清如涤。江南好景良可思，况有膝上文度称佳儿。颖士仆足备驱策，康成婢解论风诗。是岂不乐乐自知，底复出门远涉忘饥疲。而君意顾不以此，男儿局促殊冷齿。候虫夏月疑寒冰，群蚁坳堂诧杯水。不然裨海之游千万里，终古无人峭帆驶。羡君豪致真无徒，拍浮沧海卑江湖。袖中忽复出此图，此图无乃骈拇乎。既思乡关风景未容掷，绝域犹堪追胜迹。即此差慰莼鲈思，要我题诗浮大白。"}