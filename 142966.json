{"id":"142966","title":"温泉诗·悲哉天宝时","dynasty":"宋代","author":"钱易","text":"悲哉天宝时，帝耄政不修。宠幸尊妇人，阴极阳已柔。外戚盛本枝，栉比封列侯。丞相大将军，备位甚悠悠。天下安既久，积渐力不周。车服金玉焕，黎庶饥寒愁。骊山温泉宫，昼幸与夜游。一游百司备，万费一日休。虽能心自快，化作神稷忧。国忠恣吞噬，林甫怀奸偷。胡雏据太原，钟鼓无计收。黄尘满长安，惨黩九庙羞。唐天未使绝，返正知疾瘳。自兹游赏地，荆棘生荒秋。旧物悉已废，蜘蛛挂重楼。览者咸寒心，一过三迴头。因知帝王业，坚固宣鸿猷。岂可信嗜欲，侮弄生疮疣。雕墙峻宇诫，简牍况有由。翻思黍离章，续之应可仇。"}