{"id":"1122204","title":"山林乐四首","dynasty":"宋","author":"俞德邻","text":"山林何所乐，忽忽遂忘归。江阔天低水，山深雾湿衣。青虫当户织，白鸟背人飞。野性因留滞，非干与世违。山林何所乐，佳兴四时同。琴罢庭留月，酒残松度风。鹤归苍汉外，猿叫碧萝中。却笑磻溪叟，区区理钓筒。山林何所乐，所乐在琴书。醉买中山酒，游乘下泽车。结交忘鹿豕，分席混樵渔。何必桃源路，方为隐者居。山林何所乐，幽处两三家。曲径新移竹，疏篱旧著花。岚烟千嶂合，野水一桥斜。谁道无音乐，渔阳有掺挝。"}