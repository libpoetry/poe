{"id":"879046","title":"水龙吟 其十六 丁卯生日","dynasty":"宋","author":"刘克庄","text":"此翁幸自偏盲，那堪右目生微翳。羽流禳谢，缁郎忏悔，天乎无罪。客曰不然，也因口腹，也因瞻视。汝夜披黄卷，日餐丹荔，贻伊戚、将谁怼。长智都缘更事。尽今生、十分珍卫。暮年怕杀，汗青蠹简，擘红高会。也莫贪他，君谟旧谱，子云奇字。特邀张司业，看花题竹，韩家园内。"}