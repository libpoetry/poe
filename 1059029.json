{"id":"1059029","title":"次韵世美游嵩山","dynasty":"宋","author":"邹浩","text":"肇分五岳尊，上帝委奇石。维嵩据地中，屹立万仞壁。远与四镇殊，式应土圭测。有人仰崇高，坐厌拘名迹。邂逅天际来，骅骝脱车轭。将圣祭泰山，此心岂悬隔。扰扰尘土中，一朝复一夕。闻君有风期，欣然双蜡屐。焉知马足非，迥隔千峰碧。古人亦多端，相望托幽寂。法音动山灵，松栝惟所适。寄径登显途，自恃捷无敌。遗辙谅未泯，一一可游历。借问去来人，谁堪比心迹。"}