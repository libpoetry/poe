{"id":"697263","title":"送万伯修中丞之朝鲜四首","dynasty":"明","author":"胡应麟","text":"鹊印朝从汉殿悬，欢声云拥蓟门前。休戈陇坂屯田日，伐鼓渔阳出塞年。结客威名驰豹尾，封侯消息到龙泉。胡床不厌王猷傲，烂漫梅花笛里传。甘泉初锡紫貂裘，剑色飞扬射斗牛。定远侯封天北极，受降城筑海东头。连营甲胄分丹毂，拥道旌旗照碧油。道是征西唫兴剧，月华遥夜满南楼。万斛馀皇照叵罗，清江鸭绿笑颜酡。山西上将能横槊，塞北名王尽倒戈。露布夜除玄菟垒，霜笳晴拥白狼河。金闺漫作辽阳梦，一战燕然石已磨。辉煌珠履将坛从，奕叶金貂帝眷浓。座上短衣容薜荔，尊前长铗叩芙蓉。扶桑日出消千蜃，细柳天回驻六龙。可念茂林词赋客，当垆憔悴谒临邛。"}