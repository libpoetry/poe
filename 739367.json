{"id":"739367","title":"人日过周月东卜砚山房观郑簠八分小篆册子用杜少陵李潮八分小篆歌韵","dynasty":"清","author":"查礼","text":"春蓂初报布七叶，春冰渐薄如秋云。尽说今年春暖早，疏梅已报香三分。呼朋共走卜砚宅，主人好古徵博闻。丛聚虫书似蝌蚪，眼明赝本留其真。就中篆隶擅造化，夜应泣鬼昼骇神。开函已识谷口笔，徐观愈觉心魂亲。想当挥洒日，特立无与邻。风流既往不复得，至今缣帛思其人。近来嗜好多皮相，燕瘦环肥异趋向。莫如吾友衡鉴精，是否加之项谁强。直沽水黑孰并肩，朱大导江墨迹壮。二子风力咸豪宕，与郑诚堪称辈行。斜阳忽在户，饮酒还高歌。歌成聊复就君问，问我诗中意如何。"}