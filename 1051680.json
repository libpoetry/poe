{"id":"1051680","title":"次正夫宿留侯庙韵","dynasty":"宋","author":"彭汝砺","text":"龙飞景云从，林茂众鸟息。真人翔灞上，多士生王国。留侯豪杰士，乃独为所得。韩亡竟不去，汉兴愈厉策。不见马上功，奚多幕中画。眇焉视婴布，若数百与亿。鸿鹄已高飞，翩然敛归翼。堂堂高皇业，屹立如磐石。始卒如公者，是不惭庙食。载瞻水边祠，老桧寒更碧。"}