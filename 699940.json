{"id":"699940","title":"浴日亭","dynasty":"明","author":"郭棐","text":"金轮飞出海东头，暗映沧波岛屿浮。黄木湾光天上下，白云山色日沉浮。人依蜃气披寒翠，花逐蟾光促酒筹。闻说当年韩吏部，一碑千古壮南州。金乌初照扶胥口，赤焰先腾黄木湾。潋滟晨光全射海，絪缊丹景半衔山。三秋爽气澄天色，万里长风壮客颜。遥忆旧随双阙直，日华端捧殿中间。"}