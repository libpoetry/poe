{"id":"661846","title":"潞河舟中","dynasty":"明","author":"郑岳","text":"潞水何悠悠，日夜东南流。东流几时还，到海始云休。物性固有然，人心亦奚求。所求谅非远，庶以道自修。忆昔罹横灾，十载卧林丘。自分亦已矣，云水结绸缪。圣皇访遗耇，樗散谬见收。省寺屡迁秩，愧莫展良猷。兢兢循素节，庶以效前修。萋斐一朝起，竟莫诘其由。舆论皦日星，拊躬本无尤。心迹幸已白，名位焉足留。谗言变白黑，世道良足忧。"}