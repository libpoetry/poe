{"id":"1252879","title":"游雁湖","dynasty":"元末明初","author":"王翰","text":"雁去湖空野水深，秋风吹客上遥岑。丹枫尽逐孤臣泪，黄菊空怜处士心。雨后诸峰浮夕霭，霜前一叶送寒阴。停车欲问当年事，尺素何由到上林。江海风波浩不收，却来此地驻清游。上方楼阁通三岛，别墅烟霞卜一丘。书断雁归沙塞远，丹成龙去鼎湖秋。悠悠此意凭谁问，陈迹空馀万古愁。"}