{"id":"983021","title":"送戴汉老","dynasty":"宋","author":"翁卷","text":"三洞耸奇秀，双溪泻澄鲜。上有婺女光，照耀无穷年。储灵复产异，人物相比肩。君虽生后来，识与先辈连。如筠挺脩直，似玉抱贞坚。策名甲科上，初仕瓯海边。孰云簿领闲，文案方满前。敏手信无敌，虚怀常坦然。驾言指归期，通邑皆拳拳。乃知为政者，何苦用心偏。良才世所稀，华职当骤迁。愿君养盛业，益使芳誉传。明晨潮信来，挂席从中川。"}