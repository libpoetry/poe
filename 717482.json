{"id":"717482","title":"山澥关","dynasty":"明末清初","author":"屈大均","text":"一线岩关在，神京此大门。潮声吞渤海，山势接昆崙。独扼辽东吭，深盘碣石根。黄榆连汉垒，白草带秦垣。顷者遭龙战，诸夷起虎墩。乾坤归大漠，锁钥失雄藩。枉设西洋炮，频降上将幡。花门空饱肉，青冢不归魂。日向双笳落，云随万马奔。我来繻屡弃，谁见节犹存。鸿雁虚惊箭，骅骝正伏辕。雪花千里捲，旗影两河翻。天险嗟如此，丸泥莫可论。徒怜徐国烈，辛苦为中原。"}