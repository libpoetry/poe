{"id":"1107133","title":"忆富川四首","dynasty":"宋","author":"韦骧","text":"渴忆富川好，官居似隐潜。江山慰情淡，鱼稻养贫廉。旅传无将送，狴牢绝滞淹。疏閒真自得，何恤远炎炎。渴忆富川好，孤城插翠屏。淳风在人物，真趣满郊坰。野屋千间古，晴山四壁青。别来千鄙思，偃卧阅图经。渴忆富川好，优游度岁时。白云藏治署，苍竹对书帷。弈战侵遗算，诗坛让拥麾。还乡固佳况，畴昔尚深思。渴忆富川好，官休欲放船。垂囊买村酿，掷饵得溪鲜。迹寄纷嚣外，怀摅旷逸全。交游日相醉，屡以去期迁。"}