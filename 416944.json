{"id":"416944","title":"高阳台 潮安除夜和韩子耕","dynasty":"近现代","author":"詹安泰","text":"张綵瞒愁，烧船送鬼，番番作弄春心。一夜华灯，顿忘几日沉阴。伤情不耐逢人笑，怕逢人、长笑愁侵。尽杯尊、掉臂模街，也作狂吟。香栏粉市知多少，看红裳绿鬓，佩玉盘金。回首棠梨，十分清瘦谁禁。当年已自消魂甚，误佳期、何况而今。莫重临，澹月疏花，后夜园林。"}