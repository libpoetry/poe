{"id":"1105309","title":"海棠","dynasty":"宋","author":"方岳","text":"半吐柔芳暖正妍，趁晴何不试笼鞭。玉环醉矣春无赖，金屋贮之人孰贤。花比红儿谁作谱，诗传娇客已成编。湘帘燕子人家月，一笑春风不计年。黄州不识春风面，哙伍漫山桃李枝。银烛夜深妆额褪，锦屏睡足鬓丝垂。半醒半醉凌晨酒，几雨几晴寒食时。莫怨家人多命薄，缘愁却入老坡诗。"}