{"id":"687887","title":"八影 梨影","dynasty":"明","author":"成鹫","text":"满院春光薄，阴晴不自持。色香无着处，高下总低枝。古月当中见，天风匝地吹。与君同寂寞，疏雨闭门时。不辨劳亭色，谁知远别心。大堤多近水，斜日渐移阴。叠浪生平地，新条暗旧林。东风太无赖，摇曳碧阶深。一片横塘月，芙蓉镜里看。参差栖鹭迹，掩映钓鱼竿。叶覆青油幕，花擎白玉盘。涉江归去晚，北斗正阑干。何用直干霄，低垂近寂寥。閒窗添个个，虚室静萧萧。白日心先远，青云路转遥。此君不可见，形影两无聊。秋色与心清，秋花剌眼明。南山天一角，沧海月三更。爱此孤光合，因之逸兴生。翛然陈迹外，相对两忘名。古桐高百尺，全体含宫商。偶尔见孤影，要之非所长。疏枝凋玉露，片月堕银床。我亦和光者，相期在善藏。我爱洞天树，花开正岁寒。真香无可得，留影与人看。骨格空还傲，尘根净到乾。繁华非所羡，息荫且盘桓。去天无咫尺，映地有千寻。已近桑榆景，犹存冰雪心。秦封云羃羃，龙卧息深深。不见赤松子，韬光惟陆沉。"}