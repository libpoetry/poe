{"id":"644296","title":"张侍郎栖凤山房诗","dynasty":"明","author":"释宗泐","text":"番禺饶名山，凤台独奇峭。丹崖耀白日，连林际飞鸟。葛岭势相向，罗浮状如抱。昔年凤来栖，高梧成翠葆。山房结构新，门径烟花绕。幽人不出户，典坟肆探讨。卷帘兰气清，倚槛泉声小。骑羊五仙侣，时时来论道。一从乘传车，十年迹如埽。出处成两途，荣华异枯槁。披图思茫然，梦中归路杳。炎海静无波，秋岩桂花老。"}