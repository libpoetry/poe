{"id":"721053","title":"玉连环 述蒙庄大旨答问者二首","dynasty":"明末清初","author":"王夫之","text":"生缘何在，被无情、造化推移万态。纵尽力、难与分疏，更有何閒心，为之偢睬。百计思量，且交付天风吹籁。到鸿沟割后，楚汉局终，谁为疆界。长空一丝烟霭，任翩翩蝶翅，泠泠花外。笑万岁、顷刻成虚，将鸠鸴鲲鹏随机支配。回首江南看烂漫，春光如海。向人閒到处逍遥，沧桑不改。彀中游羿，莫漫惊、宠辱浪生规避。原自有、万里清空，可无影而藏，不飞而至。黑白两端，算都是龙泉轻试。但涂中曳尾，刃发新硎，全牛皆废。无涯有涯交累，唯饵香药作，不黏滋味。消彼此、百种聪明，向白日青天鼾?熟睡。侧足焦原弄獶虎，不殊豚彘。笑弈秋着着争先，居然钝置。"}