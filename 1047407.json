{"id":"1047407","title":"和颖叔西园春宴","dynasty":"宋","author":"沈辽","text":"闲居喜游览，啸咏待春风。春风来无逆，潜将群卉通。卧龙形胜地，矢■鉴湖中。府寺压山起，亭台俨穹崇。幽翮弄新俦，夭葩散珍丛。弱柳不胜妍，修烟杳蒙茏。太守乐邦人，纵观迨时丰。天边振箫瑟，缥渺大鳌宫。游人竞行乐，十里画罗红。金绣不誇富，随珠巧玲珑。眄睐斗舟剧，欢呼金鼓雄。踌躇水中巧，公子射雕弓。神技穷怪变，舞衣事雍容。草树日欣欣，笑语咸嗈嗈。念此骀荡节，众乐兹无穷。吾昔事冶游，浚都盛朋从。迩来翻澹泊，白发成衰翁。欲进一樽酒，坐来还无悰。追怀少年趣，那知化人功。慷慨芳树下，日斜万人空。喧呼趣归驭，璧月生帘栊。"}