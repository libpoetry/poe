{"id":"699961","title":"秋怀三首","dynasty":"明","author":"钱月龄","text":"浪游玄圃自年年，未信霜华到鬓边。天造流行何足计，世途高下漫随缘。风牵庭叶蛛丝乱，露洗盆花鹤顶妍。感兴有诗还感物，一回开落一凄然。西邻僧舍白云重，梦枕惊回破晓钟。身寄百年犹过客，老添来日渐消容。江云排起沙头雁，露砌吟馀草际蛩。好事山人愁不寐，起将和露看青松。露砌幽花抽玉簪，娟娟净对道人心。纤埃何有侵虚室，破壁惟应挂素琴。鹿饮频来窥涧满，鸦飞不断绕岩深。莫将此意闻朝市，恐解尘缨到远林。"}