{"id":"822038","title":"寿楼春 重游西湖作","dynasty":"清末近现代初","author":"汪东","text":"携双柑听鹂。问湖堧丽景，还似当时。缓度流花深港，卧虹长堤。云四掩，寒侵衣。甚半春、难逢晴曦。望临水閒鸥，投林暮鸟，无数背人飞。前欢逝，良朋稀。只追寻胜迹，闲谱新词。烂漫缃桃如绣，畹兰潜滋。醒醉魄，耽幽栖。渐六桥、游船催归。映澄绿湖光，千条万丝杨柳枝。"}