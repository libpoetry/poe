{"id":"99709","title":"紫团参寄王定国","dynasty":"宋代","author":"苏轼","text":"谽谺土门口，突兀太行顶。岂惟团紫云，实自俯倒景。刚风被草木，真气入苕颖。旧闻人衔芝，生此羊肠岭。纤攕虎豹鬣，蹙缩龙蛇瘿。蚕头试小嚼，龟息变方聘。矧予明真子，已造浮玉境。清宵月挂户，半夜珠落井。灰心宁复然，汗喘久已静。东坡犹故目，北药致遗秉。欲持三桠根，往侑九转鼎。为子置齿颊，岂不贤酒茗。"}