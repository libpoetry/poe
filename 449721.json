{"id":"449721","title":"一萼红　牡丹、水仙、君子兰、百合、康乃馨杂咏，用柳蓍卿韵","dynasty":"当代","author":"刘斯翰","text":"晓成阴。更潺潺冻雨，年色正骎骎。高厦云簇，连街花绚，春意先动江浔。分素手、丛芳绣束，弄娇娆、偏惹护花心。百合水仙，乃馨君子，众美初临。玉盏薄摇香露，倚猩红细靥，默默情深。媚眼惺忪，洛姬湘女，一笑对舞开襟。几曾想、大唐妃子，矜国色、素面亚瑶簪？但止清芬在室，全胜兼金。"}