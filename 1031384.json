{"id":"1031384","title":"送任山归河东","dynasty":"宋","author":"蔡襄","text":"风俗忧思深，在昔言汾绛。之人隐其间，白首甘陋巷。毕力事诗书，岂特专记诵。编年作通记，起周迄炎宋。甲子二十五，回环补遗空。予闻春秋法，尊王正一统。维持生民纲，树立大邦栋。上贤若游夏，鸟兽于麟凤。三传自名家，讲解或失中。区区休预徒，奔驰困羁控。排辟侵异端，寖久成蠹虫。仲淹著元经，刘蕡比奴从。去圣日弥远，斯言谁折衷。犹胜儿女曹，烟云费嘲弄。君于春秋学，勤劳务包综。向时耻飞钳，画策尚禽纵。羌戎负恩德，王师压秦雍。边圉重疮痍，堪为贾生恸。庙堂诛贼谋，谓与天下共。诏书入岩穴，丐告嘉谋贡。使者出河东，辄以姓名送。朅来游京邑，天门如可羾。岧峣双浮云，下有千人䢇。扳缘逐声利，激射苟禄俸。蹭蹬不敢前，抚心愈疑恐。短翮无吹嘘，微芳少培拥。客舍逼隆冬，萧条残雪冻。悠悠晋溪上，水石挂清梦。长谣复西归，孤怀不偶众。身穷见节义，物曲何时用。美田随意耕，寒鱼仿经种。夜堂素琴横，晚案青蔬供。决然顾予别，芜音强吟讽。持归传里闬，亦足侑罍瓮。"}