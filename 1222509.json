{"id":"1222509","title":"送胡适斋先生教授瑞州","dynasty":"元","author":"程钜夫","text":"大冶平生铸金手，干莫鼎彝随质就。萧骚霜鬓海陵风，两眼眵昏数科斗。陋邦文采狸豹变，潮永他年说韩柳。天官铨材定铢寸，还我耆儒善江右。高安道院士素淳，近来与化移易否？安定传家教条在，培植嘉生待薪槱。莫言冷官只文字，钱谷簿书更纷纠。几何出入漫不省，诡对未宜师户牖。韦编一束当韦佩，大耐规模当大受。此日沙头一杯酒，先生东下仆南首。坐看安定门人多，四海同风轶嘉祐。"}