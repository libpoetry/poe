{"id":"1037026","title":"砚山","dynasty":"宋","author":"米芾","text":"九江有奇石，趺岱而嵩头。巨灵藐一擘，嶕峣忆三休。屹嶪禀异质，嶒崚谁刻镂。百叠天巧尽，九盘猿未愁。阳壁宜产芝，阴崖谅潜虬。危颠方坛结，玉秘金泥脩。垂手探杲日，朱轮运沧洲。一尘具一界，妙喜非难求。心欲蹑赤霄，八极皆部娄。况兹对众物，其致一揆收。啑啑分别子，交戈舂其喉。"}