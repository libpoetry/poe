{"id":"789604","title":"摸鱼儿","dynasty":"清","author":"张景祁","text":"记相逢、少年疏俊，酒楼同载鹦榼。擘笺笑赌旗亭句，豪气一时难压。烧绛蜡，只少个、兜娘筝语弹银甲。琴尊趣洽。自听雨枫桥，停云荔浦，萍迹几离合。鲈乡去，飘渺红亭白塔。烟波如汎清霅。樊川渐老风情减，惟有鬓丝禅榻。歌互荅，问可胜、长安侧帽花枝插。江鸥倦狎。定梦到西湖，山家茶熟，十里翠阴匝。"}