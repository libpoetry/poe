{"id":"583510","title":"锦衣马汝砺奉朝旨提徐希曾过余话旧索诗以君字为韵走笔赠之","dynasty":"明","author":"王缜","text":"明明我主万邦君，乃圣乃武仍乃文。龙飞弘治十五载，光天化日起卿云。嗟我谏官羞作寱，肮脏肯比负山蚊。从来芟草务绝本，嘉禾茂在人耕耘。万顷平原一星火，忽之不戢将自焚。何况遭逢尧舜世，宁不负暄以献芹。停子飞黄千里之迅步，听我狂歌一阙之殷勤。长江不尽留人意，秃笔亦可张吾军。君不见孤凤特出百鸟群，景星一睹人交欣。丈夫志气盖不垠，终为竹帛垂功勋。区区离别何足论，区区离别何足论。"}