{"id":"939152","title":"和叶仲洽喜雨","dynasty":"宋","author":"陈文蔚","text":"一旱不问下与高，风吹日炙同煎熬。悲鸣鸿雁不饮啄，向人终日声嗷嗷。千里赤地天不管，毫发微功矜桔槔。乘除自古有成说，霖潦一春多发泄。渴苗欲死俟沾溉，到此翻令成泽竭。不眠耿耿抱幽恨，离毕中宵起占月。仰天浩叹如何理，引手欲挽天河水。鹅湖作镇县东隅，山巅忽有云峰起。朝隮何事故要勒，雨未崇朝还又止。农家与苗相为命，情不愿苏惟愿死。愁肠欲断成寸寸，顷刻风雷惊动散。为霖三日泽已均，泼墨千山云不断。骚人赋诗喜欲狂，自写长笺几脱腕。东西倒悬今少解，欢情随雨亦滂沛。祇愁西北望云霓，腥膻久矣为民害。请看麟史书伐邢，一日兴师当问罪。诗成聊写闵雨志，?亩拳拳有深爱。"}