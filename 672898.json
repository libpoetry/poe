{"id":"672898","title":"送项德懋丞长洲专管水利","dynasty":"明","author":"蒋冕","text":"故人别我长洲去，离觞已尽仍延伫。欲别不别难为情，歧路萧萧班马鸣。矮屋长材君莫怨，锥处囊中末随见。一官到处可哦松，何况长洲天下雄。君是深翁门下士，经术自优文史事。不见苏湖治事斋，兵农元与水利偕。单锷奇谋知满腹，安得东坡无荐牍。何时推毂早重来，与君还对燕山杯。"}