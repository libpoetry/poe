{"id":"825381","title":"赠周公孙","dynasty":"清末近现代初","author":"郑孝胥","text":"抚心有所恨，不遇未为冤。嗟子有心人，傥悲予所言。景庙久不豫，海内方忧煎。徵医满天下，弥留孰能延？伤哉母忍子，敝屣同弃捐。怀忠竟莫献，坐视宁非天。戊戌有贱臣，终身思旧恩。燕都复握手，踟蹰声俱吞。子诗非世味，中有梅翁酸。今日幸把玩，苟生堪一欢。"}