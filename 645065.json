{"id":"645065","title":"繁昌阻风","dynasty":"明","author":"解缙","text":"繁昌峡前风阻客，逆浪牵船滞行色。坐数归船疾如箭，俄顷飞帆浪中没。我非寻常流宕人，等閒不遇閒悲辛。读书学得万人敌，直将富贵轻埃尘。君不见当垆逸才题驷马，不如安石济天下。古来豪杰为世出，肯逐青牛度关者。丁宁北风且少停，会看一举登玉京。未把升沉问聃尹，欲共姬周论治平。不须对此叹坎坷，世事到头须勘破。成功他年拂衣归，直向东山日高卧。"}