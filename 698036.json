{"id":"698036","title":"题山水","dynasty":"明","author":"赵迪","text":"几家茅屋水边村，花落春潮夕到门。溪上数峰青似染，居人说是武陵原。江上千峰紫翠浮，松门苔径映清流。茅堂雨绝湘帘暝，卧听空山一夜秋。九嶷如黛暮云间，帝子何年去不还。唯有清猿听不尽，潇潇寒雨万重山。流水人家洞里幽，清猿古木思悠悠。别家几度藤萝月，閒却瑶琴石上秋。"}