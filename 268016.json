{"id":"268016","title":"先师逝未经年藏书尽散，偶过山庄感赋","dynasty":"现代","author":"何振岱","text":"聚书罕数世，贤者无如何。惟有耽书人，名德长不磨。吾师西游年，珍本穷搜罗。辇载入燕京，秣刍数十□。南归挟之俱，葺楼为书窠。卷卷书丹墨，仰屋忘鬓皤。当时一帙价，书贾求常苛。得来尺寸积，散去烟云过。吾犹及兹楼，檐牙披绿罗。百厨幂翠阴，峙若山嵯峨。徘徊侍坐处，流景嗟逝波。平生无尽怀，追日思横戈。著述岂本意，聊用平憾轲。心传竟谁是，涕下余滂沱。"}