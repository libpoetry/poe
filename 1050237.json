{"id":"1050237","title":"送外甥法真一师","dynasty":"宋","author":"郭祥正","text":"仕禄不及养，勇往学金仙。弃家如脱屣，坏衣披稻田。见汝若见母，令我涕泗涟。我方龀龆时，巨狱遭摧颠。汝母挈我往，西江赴临川。爱育比其儿，衣食无颇偏。追随二三载，思亲我言还。是时汝未产，顾今三十年。汝壮我已老，死者归重泉。悠悠记昨梦，幻妄真可怜。汝能逃世累，趣尚固已贤。京华勿久栖，还当择深渊。返穷生死本，勿为言句缠。拭我衣上泪，赠汝金石篇。"}