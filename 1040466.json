{"id":"1040466","title":"游武夷山","dynasty":"宋","author":"赵抃","text":"武夷之山千万峰，溪水诘曲流其中。喷云涌雪可□楫，一棹无览仙人踪。白鹤昂昂写峭壁，雕虎长□□清风。悬崖蜕骨造化外，绝壑驾船神鬼功。寒岩鼎灶失鸡犬，盘石松椿腾蛟龙。行行自喜浣尘俗，萧散玉羽超樊笼。当年此日是高会，左仙右仙曲未终。紫星飘然天上去，曾孙虹桥路已穷。我生丹心涵太冲，欲脱缰锁追鸿蒙。上邀轩辕宴玄圃，手摘日月相游从。"}