{"id":"1119361","title":"次韵赵帅四首","dynasty":"宋","author":"陈造","text":"藩方人奠枕，楚尾铁为城。晓日熙仁惠，春雷殷政声。护边一李绩，增户几王成。笑指琼花露，如公彻底清。腹里群经笥，毫端五字城。少陵宁漫兴，侯喜欲无声。窃听锵金奏，仍闻破竹成。君知盥手处，毛骨为谁清。我亦饱参僧，赢粮走百城。诸公传句法，夫子擅诗声。自笑屠龙误，时须画鹜成。峨肩出苦语，蛩夜共凄清。自昔繁雄地，芜城压锦城。惟公工活国，上课已蜚声。富庶几当日，调虞属老成。归应演周颂，宗祀奏维清。"}