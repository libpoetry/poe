{"id":"1107297","title":"至日三首","dynasty":"宋","author":"冯时行","text":"太史书云日，周家纪历年。一樽供笑里，五载客江边。城暗催春雨，山连作雪天。功名惊过隙，节物自推迁。至日寒无赖，今朝愁奈何。两宫黄屋远，二老白头多。圣主今尝胆，皇天忍荐瘥。乾坤为回首，慷慨一悲歌。令节仍长至，公家放小休。愁城开六府，醉眼见千忧。梅萼含春小，云容带雨收。曦娥自来往，生理百年浮。"}