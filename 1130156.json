{"id":"1130156","title":"偈三首","dynasty":"宋","author":"释瑞仙","text":"吾心似秋月，碧潭清皎洁。无物堪比伦，教我如何说。堪嗟古人心，难与今人说。语与时人同，意与时人别。今人不会古人意，今日教我如何说。直饶会得寒山意，秋月碧潭犹未彻。此夜一轮明皎洁，纵目观瞻不是月。棚头鼓未鸣，部乐未抹抢。竿木逞伎俩，著忙出定场。懡㦬便回去，一段最光扬。三个橐驼两只脚，日行万里趁不著。而今收在玉泉山，不许时人乱斟酌。"}