{"id":"703787","title":"钱塘怀古","dynasty":"明","author":"释宗泐","text":"欲识钱塘王气徂，紫宸宫殿入青芜。朔方铁骑飞天堑，师相楼船宿里湖。白雁不知南国破，青山还傍海门孤。百年又见城池改，多少英雄屈壮图。天地无情日月徂，凤凰山下久榛芜。独怜内殿成荒寺，空见前山映后湖。塞北有谁留一老，海南无处问诸孤。蓬莱阁上秋风起，先向燕京入画图。"}