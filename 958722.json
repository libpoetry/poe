{"id":"958722","title":"谢太守答诗莱州","dynasty":"宋","author":"郑侠","text":"闲斋掩昼扉，疏竹间风韵。兀坐无所为，仰高方苦峻。关关两喜鹊，如以捷来献。疑其喜过常，精爽抑何顿。谓当有嘉宾，结驷问原宪。不然亲交书，万里来问讯。何意二千石，新书烂盈卷。使者入衡门，红光十馀仞。衣冠出蓬室，再拜望城阃。开缄列宿动，芒角相辉焕。捧读未终篇，钦降已三叹。譬如涉春波，渺不知涯岸。又若惊雷霆，但觉目眩转。谁言匹夫穷，陋巷一箪饭。箧有无价珍，贵于青玉案。昨者鄙俚辞，惟求指瑕舋。敢期明月珠，倾泻殊不吝。重重借褒誉，许与良过分。酷爱愚且直，还怜贫且困。惟人最难知，圣哲其犹恨。自非明如日，安得物无遁。程孔昔中涂，邂逅适所愿。倾盖毕所怀，日西不知倦。圣贤欣道合，万古直一瞬。凄凉千载馀，此道谁复振。未闻似今日，曾不拜公面。顾遇过所亲，思知久弥浚。重念樗散材，平生慕忠顺。青衫百僚末，言责固所逭。若其爱君心，岂以爵禄辨。谓宜为民上，必与同喜愠。谓宜食君禄，宁当复私徇。刀斧且满前，斯诚岂磨磷。千载幸一时，岩廊拱尧舜。夔皋岂无人，共鲧偶未窜。眷委一失真，聪明不无乱。出令以便民，动皆为深患。疲羸死饥冻，重负遭囚绊。奔逃苟自活，父子潜分散。以天征不义，如以雨苏旱。箪食迎王师，东征西夷怨。未闻百万帅，戈鋋日持玩。南取十数洞，西开五六郡。府库为一空，白骨成龙断。大臣弄权柄，生杀在顾盼。威福不有归，佞邪尚何惮。公忠获罪咎，正直招诃谴。幽恚郁不伸，变异以频见。阴阳为之沴，淫潦仍乾暵。方且颂太平，长歌事赓赞。天子九重门，深居拱閒燕。人人怀欺匿，比周相引荐。以侠观此时，纲维一何紊。滔滔恐皆溺，心窃拟手援。是以屡上章，指陈几欲遍。初虽蒙嘉纳，终不离谗间。弃逐来穷陬，星霜两经闰。簪绅满朝著，大半嗟排摈。谁为悯穷褐，粟帛推馀羡。谁为念孤独，齿牙借馀论。重伤弃逐久，不敢略自辩。高堂有单亲，日久庭闱恋。同时得罪人，一赦皆从便。惟兹尚远斥，不许归宁觐。拟扣阊阖门，明飏紫宸殿。恨无可言路，勇决固所断。嗟嗟道云亡，丈夫儿女懦。势利同险巇，风云借馀便。谁非顾金钱，谁非思达宦。孳孳顾理义，恻恻念寒畯。如公今几人，百世绍休闻。"}