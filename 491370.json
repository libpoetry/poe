{"id":"491370","title":"赠医师任光显","dynasty":"明","author":"刘崧","text":"我非金石资，敢与寒暑俱。岂不慎所爱，苦以贫见驱。昼行冒炎赫，暮宿蒙沾濡。短褐不自温，藜藿兼秕稃。外邪或乘间，内扃焉得虞。乃者春夏交，伏暍卧衡庐。俯仰一日间，气候乃顿殊。厝火愤惔烈，抱冰增郁纡。对案不能餐，呕哕闻喑呜。亲友来问疾，药物审所须。交辞赞其贤，里有任大夫。祖孙已再世，诊候明机枢。入门即闻望，审疗穷锱铢。药液制鍊精，再啜气已苏。诘朝谢枕席，体胖心孔愉。怡忧古所戒，惩创以嗟吁。永怀药有神，如以水沃枯。至人岂衔报，感德在我徒。毒疠济不仁，疮痏困夷诛。安得四海间，皆君起羸痡。"}