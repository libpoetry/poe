{"id":"605954","title":"刘明府迁倅吉安","dynasty":"明","author":"卢龙云","text":"君不见召翁卿，当年抚字著贤声。躬劝耕桑循陇亩，留得人传召父名。又不见杜公君，从来绩誉比前闻。底事令人歌杜母，祇缘节爱念弥殷。以此方知古为政，不在苛条与虐令。赫赫虽无在处称，既去人心思莫竟。刘君治行有谁先，两汉家声旧所传。仁比南阳蒲示辱，义似山阴惟一钱。人道君才非百里，展骥功应别驾起。岭北烽烟接岭南，父母之思犹孔迩。"}