{"id":"811210","title":"潮阳东山张、许二公祠为文丞相题沁园春词处，旁即丞相祠也，秋日过谒，敬赋二律","dynasty":"清","author":"丘逢甲","text":"夜半元旌出岭东，文山曾此拜双忠。百年胡运氛何恶？一旅王师气尚雄。沧海梦寒天水碧，沁园歌断夕阳红。荒郊马冢寻遗碣，秋草萧萧白露中。石阙苔荒一径深，悲秋怀古此登临。九州难画华夷限，万死思回天地心。南客旅愁观海大，东山云气压城阴。斜阳照起英雄恨，枯木寒鸦泪满襟。"}