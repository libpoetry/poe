{"id":"1130391","title":"刘世美宅新架诗礼堂莱衣阁来薰台游息轩养心斋以五偈赠之","dynasty":"宋","author":"释慧空","text":"蚤闻彭城子，诗礼为专门。只今青云上，粲然见诸昆。我愿天下士，奉亲皆若此。家家父母前，人人老莱子。客有跛其足，莫登主人台。愿为南来风，长满主人怀。窗下羲皇人，酒中桃源路。客非伶与潜，我醉卿且去。心惑由多技，养之先欲正。纷然万化涂，廓尔大圆镜。"}