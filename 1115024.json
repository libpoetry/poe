{"id":"1115024","title":"剔银灯","dynasty":"宋","author":"杜安世","text":"昨夜一场风雨。催促牡丹归去。孙武宫中，石崇楼下，多情怎生为主。真疑洛浦。云水算、杳无重数。独倚阑干凝伫。香片乱沾尘土。争似当初，不曾相见，免恁恼人肠肚。绿丛无语。空留得、宝刀剪处。夜永衾寒梦觉。翠屏共、绣帏灯照。就枕思量，离多会少。孤负小欢轻笑。风流争表。空惹尽、一生烦恼。写遍香笺，分剖鳞翼，路遥难到。泪眼愁肠，朝朝暮暮，去便不知音耗。终须拼了。别选个、如伊才调。好事争如不遇。可惜许、多情相误。月下风前，偷期窃会，共把衷肠分付。尤云殢雨。正缱绻、朝朝暮暮。无奈别离情绪。和酒病、双眉长聚。往事凄凉，佳音迢递，似此因缘谁做。洞云深处。暗回首、落花飞絮。"}