{"id":"834177","title":"金缕曲 其四 老渔","dynasty":"清末民国初","author":"易顺鼎","text":"生死蘋乡里。有同盟、旧鸥三两，是他知己。明月一江吹笛响，拿个扁舟去矣。或雨细风斜不止。渔弟渔兄身世感，怕沧桑、换到闲烟水。渔儿女，又如此。联篷夜火镫成市。正家家柁楼炊饭，酒香鱼美。袖手江天垂钓罢，看尽来头去尾。问顺水顺风能几。飞到浪花头也白，况禁他、世上风波起。渔唱远，暮霞紫。"}