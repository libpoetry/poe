{"id":"785181","title":"周爽亭印谱","dynasty":"清","author":"缪公恩","text":"南风吹墨云，急雨飞檐溜。何以破岑寂，徘徊对圭窦。铁峰遗小册，云是爽亭授。丹泥印文字，淹雅亦朴茂。古篆列鼎彝，居然秦汉旧。大者或如栗，小者或如豆。从容游刃馀，翔翥如灵鹫。奇崛作古拙，怒蹲如猛兽。爽亭本快士，岂屑俗儒陋。驰驱于规矩，不为规矩囿。乃以扛鼎力，寸刀腕下奏。我昔学剜印，文何不可遘。锟刀与花乳，时时在怀袖。亦欲集卷轴，迄今未能就。迩来目益衰，毫芒昧清昼。得君此印迹，展转再三复。愿君神此技，上追斯与籀。"}