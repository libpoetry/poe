{"id":"1108069","title":"步蟾宫","dynasty":"宋","author":"仲殊","text":"仙郎心似长江阔。妾意如、波间明月。相随定、一带向东流，共宴乐、无时暂歇。长生只在长欢悦。除此外、总应虚设。笙歌里、身住几何年，十字儿、头边下撇。笙歌喜庆争催晓。篆烟舞、龙鸾缥缈。香罗上、不尽寿仙人，献一段、长生寿草。一心一意同欢笑。两心事、卒难得了。教传语、天上太白星，剩借取、几千年好。凤帘舞带花铺绣。水沉暖、祥烟迷昼。凤衔灯照蕊珠筵，韵双琯、钧声已奏。绮罗人劝千秋寿。吉祥满、十分芳酒。愿人间、嘉庆一千年，共南极、东华长久。"}