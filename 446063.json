{"id":"446063","title":"登雷峰塔","dynasty":"当代","author":"傅义","text":"驱车至杭州，欣然见崔嵬。蹑电陟其巅，眼界当大开。西湖如盘盂，保俶如童孩。那知微雨中，弥望皆阴霾。保俶塔不见，西湖茫无涯。乘风二三舫，当亦破巨浪。视之小如龟，匍匐平壤上。山色正空濛，幻作冻云状。始知雨亦奇，坡公语不妄。雨迷眼中珠，风裂羸肌肤。盘旋逐级下，七级皆堪娱。最是白娘子，奇节加美姝。形象现浮雕，栩栩翩裙裾。幼观小人书，粗知雷峰塔。及长屡过游，惜乎早崩塌。亦曾发幽兴，访遗无老衲。徘徊夕照间，叆叇暮云合。今已现代化，故物何可亚。惟是真古迹，虽残犹无价。赫然新塔旁，亦足令人诧。我岂好古迷，流连不忍舍。"}