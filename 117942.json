{"id":"117942","title":"送陈侗同年知陕府","dynasty":"宋代","author":"苏辙","text":"上书乞江淮，得请临关河。所得非所愿，亲友或相诃。丈夫志四方，所遇常逶迤。况当国西屏，形胜古来多。昆渠涌北郭，华岳垂东阿。羌虏昔未平，驿骑如飞梭。间谍时出没，关梁苦谁何。尔来一清净，西望多麦禾。魏绛方和戎，先零正投戈，秦人释重负，道路闻行歌。便当卧斋閤，次第除网罗。时时一啸咏，未用勤催科。诸孤寄吴越，食口如雁鹅。时分橐中金，何必手自摩。"}