{"id":"966229","title":"和仁仲孱陵有感","dynasty":"宋","author":"胡寅","text":"奸雄乘乱谋称帝，不暇从容问传器。荀公死坐靳殊锡，文举诛因白畿地。金根曲盖乘五时，谬以踞火尤吴儿。悬知以鼠睨汉献，终欲搏噬如饥狸。吁嗟白日蒙浮云，豫州奋臂提孤军。虎熊争先气烈烈，鱼水相契情氲氲。赤壁端如殽二陵，于操犹或称其能。身在行间一交战，阿瞒始信河难冯。仲谋亦恃江涛涨，岂忧炎德终沦丧。孱陵自驻遏吴师，要知身系苍生望。丈夫盖棺事方休，未报平生宗国仇。英雄安得无块土，固令于此分荆州。春风吹花不濡滞，绿满郊原何蔽翳。前汉兴隆后汉颓，永怀启沃临行际。"}