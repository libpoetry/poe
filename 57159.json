{"id":"57159","title":"咄咄行·太白山人愁咄咄","dynasty":"明代","author":"孙一元","text":"太白山人愁咄咄，洒泪盈把眼见骨。夜深按剑灯荧荧，出门万里天突兀。长江老龙作人语，荧惑正照江之浒。短衣蒯缑节士歌，破屋阴风动环堵。蜀之剑阁国西门，猰貐久据扬风尘。竖儒几年秉旄节，民命视同鼎中鳞。忆昔孝皇养士恩，银章朱绂出入尊。白头至今坐通籍，急难谁肯排天阍。呜呼！此事难再举，君臣大义从斯&lt;庶支&gt;。回首欲投烟雾深，钓竿独抱沧溟去。"}