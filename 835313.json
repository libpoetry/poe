{"id":"835313","title":"摸鱼子 题劳玉初釜山隐居图","dynasty":"清末民国初","author":"沈曾植","text":"釜山青，初阳村舍，桐乡昔意滋厚。沧桑朝市都千变，尺步依然周亩。葵麦茂。伴台笠行归，虿发都人妇。杜门窥牖。问天道如何，遗民犹在，太息使君瘦。人閒世，那得丹砂句漏。萧然环堵五柳。安期仙蹻今何在，缥缈晨霞海右。芝三秀。料一发千钧，荷担心如旧。石头鍊否。憯西北龙吟，东南虫化，天地共搔首。"}