{"id":"746012","title":"寓斋阴寒殊有雪意催之以诗叠用东坡清虚堂韵","dynasty":"清","author":"李彦章","text":"月离于箕风扬沙，今朝休沐归早衙。枯天欲雪雁声急，禁寒勒住新梅花。围垆促坐自瑟缩，似有画本夸燕家。浓阴如墨倒斜翠，冻云密冱扶桑鸦。不知天公有意无，幻出璀璨照水葩。苦吟垒块自倾吐，意所到处皆搜爬。拟倾折脚煮寒玉，无憀狂熊今颠茶。销寒忽忽过四九，太平街鼓无停挝。一冬近已见三白，占年田父休咨嗟。玉龙闻此当起舞，有酒且醉蓉城霞。"}