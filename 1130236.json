{"id":"1130236","title":"李光祖自了翁法窟来访余于钟山留十日方知鼻孔大头向下既行作六首送之","dynasty":"宋","author":"释德洪","text":"应思灵鹫多年别，来作钟山十日留。一句鹘崙难劈破，风泉松月夜堂幽。南亩头陀施毒手，北山道者起慈心。解于粪扫堆头笑，拾得茸穿穴鼻针。六根清净精进力，二热消亡法供真。舌本青莲香不歇，色身三昧现尘尘。分身可集呈真伪，宝塔能言透死生。佛眼尚难窥向背，谩烦机巧并头争。一切女人皆障道，十分厚味最伤生。登床未敢期穿屦，见慢须防起现行。履稀瘦处却知肥，间物须防狱治之。虎穴魔宫同止住，寒灰枯木是男儿。"}