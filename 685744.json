{"id":"685744","title":"题四景山水","dynasty":"明","author":"邓林","text":"春山无伴独相寻，欲觅知音听鼓琴。翠壁苍崖千万仞，人龙虽见白云深。水光山色映楼台，浓绿园林绝点埃。我有浮瓜沉李约，隔江人泛酒船来。秋山风月有馀清，秋水船如镜里行。此景别来今十载，画图相对不胜情。万籁无声夜气顽，六花飞白满溪山。冲寒小艇来何处，可是王猷访戴还。"}