{"id":"684661","title":"和曾侍讲题新建秘阁韵","dynasty":"明","author":"王绂","text":"帝城东望势岧峣，阿阁新成逼九霄。玉署近临青琐闼，粉垣新映赤阑桥。夜窗灯火明莲炬，春暖笙歌识凤韶。谁似相如才独赡，赋成犹觉气飘飘。新成秘阁耸岧峣，碧瓦朱甍映紫霄。翠柳夹栽香辇路，玉栏斜转御沟桥。丝纶绚烂文成锦，歌颂铿锵韵协韶。定有青藜来照夜，虹光高逐五云飘。"}