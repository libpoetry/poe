{"id":"1224306","title":"送涂云章访旧武昌却入京师","dynasty":"元","author":"揭傒斯","text":"垂云厉惊风，万里摩高圆。蟠泥鼓巨浪，岂顾九重渊。毛生入楚庭，颖脱俄顷间。粲粲一公子，长啸起丘樊。朝辞豫章台，暮过匡庐山。大帆割鹦鹉，极目空波澜。黄鹄锦袍仙，吹笙紫霞端。相顾一笑粲，青春满南天。黄金筑高台，更觉郭隗贤。联翩乐剧辈，相逐入幽燕。平明九门开，剑佩踰五千。岂无一字荐，倾倒平生言。东风杏花开，待我蓟门前。"}