{"id":"620595","title":"送族弟魁先谒武选","dynasty":"明","author":"区怀瑞","text":"烨如紫电激清霜，匣底莲花七宝装。枥下骅骝空冀北，衣中犀兕冠炎方。旧藏半壑占龙卧，新浣双珠照雁行。伯氏边筹高转轴，吾家武库继缝章。几年烽火伤榆塞，半壁山河惜夜郎。锡命远期周召虎，捷书还报汉明光。不辞肘后垂金印，定向身前勒太常。为语忧时洛年少，莫誇尺组系名王。"}