{"id":"823356","title":"满江红 王栩缘、陆廉夫二丈画小孤山双箑","dynasty":"清末近现代初","author":"吴湖帆","text":"星斗文章，罗腕底、江山咫尺。谁不数、右丞诗意，探微词笔。极目惊涛烟浪远，凝神秋水长天碧。更岚光、晴翠湿红霞，无朝夕。兴亡系，蛟龙蛰。沧桑感，英雄息。共金焦两点，鼎分峙立。十万健儿曾鼓掌，三千珠履都生色。想当年、旌旆话彭郎，成陈迹。"}