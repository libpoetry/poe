{"id":"1131169","title":"观文殿学士陈公挽词","dynasty":"宋","author":"楼钥","text":"台岳钟神秀，居然社稷臣。海涵书万卷，魁冠数千人。南服频怀绶，西垣屡演纶。惜哉真汉相，不遂秉洪钧。几见衣冠伟，终闻羽翼成。先皇崇旧学，大政任名卿。神器亲传授，崇朝再太平。功成身自退，宠利一豪轻。朝著登门久，词林辱眷深。代言称据古，议礼许同心。去国临归路，还家寄好音。病中闻赴告，老泪动盈襟。"}