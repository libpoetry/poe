{"id":"1195036","title":"再游东林寺作五首","dynasty":"唐","author":"贯休","text":"台殿参差耸瑞烟，桂花飘雪水潺潺。莫疑远去无消息，七万馀年始半年。桓玄旧辇残云湿，耶舍孤坟落照迟。有个山僧倚松睡，恐人来取白猿儿。玉像珠龛香阵横，锦霞多傍石墙生。辟蛇行者今何在，花里唯闻鸠鸟声。爱陶长官醉兀兀，送陆道士行迟迟。买酒过溪皆破戒，斯何人斯师如斯。白薝卜花露滴滴，红苾刍草香濛濛。田地更无尘一点，是何人合住其中。"}