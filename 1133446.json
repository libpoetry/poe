{"id":"1133446","title":"葛雄女子舞剑歌","dynasty":"宋末元初","author":"仇远","text":"葛家女儿十四五，不向深闺学针缕。遍身绣出蛟螭文，赤手交持太阿舞。红罗帕兮锦缠头，口吐长安游侠语。侧身捷如飞鸟轻，嗔目勇如独鹘举。云窗雾阁岂无情，终欠娇娆太粗武。黄堂张燕灯烛光，两耳喧喧厌歌鼓。人言葛氏善舞剑，曾向梨园奉尊俎。短衣结束当筵呈，壮士增雄懦夫沮。我怜健妇胜丈夫，却欲骄兵如处女。安得成军如娘子，直气端能捷秦楚。只愁逢著裴将军，公孙大娘汗成雨。"}