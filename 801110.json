{"id":"801110","title":"咏史","dynasty":"清","author":"王图炳","text":"洙泗无暖席，齐梁无停轨。吾道大可为，斯人讵可避。闭户与缨冠，出处须易地。贞元有韩公，读书尚其志。唐士太披猖，淫靡沿六季。独自抱遗经，卓哉不朽事！抵排二氏言，周情兼孔思。凤跃钧韶鸣，气象庶几似。当其未遇时，皇皇出载贽。拂骨尚欲烧，鳄鱼尚欲制。岂其百炼刚，绕指顿柔脆。三上宰相书，谁识艰难意。汝曹不自量，嗤点何容易。撼树在蚍蜉，当辙笑螳臂。"}