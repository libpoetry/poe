{"id":"775163","title":"绿林行","dynasty":"清","author":"洪繻","text":"东洋兵气森如霜，破敌无声如虎狼。一拳海上黑丸地，地窄不足供回翔。数军弹压有馀势，狰狞恶貌惊洪荒。谁知绿林多豪客，小丑不量出跳梁。昼在山场夜城郭，凌空蔽日如飞蝗。一指障目无泰山，劫夺民家穿营房。洋兵瑟缩不敢出，有如猛虎畏群羊。四围鸣炮声汹汹，两傍列炬光煌煌。小寇由来过大敌，正正旗鼓阵堂堂。入室横行无所惧，往复倒橐又翻曩。委蛇欲退不遽退，辄向营头鸣数枪。行人复说大坪山，白日出劫洋兵行。初谓一吼噤万窍，谁知满身生烂疮。南北烟尘复四起，兵且难行况善良。呜呼绿林客，恨不为国出宣力。"}