{"id":"1041002","title":"题度支厅事许道宁画松石呈彦猷邻几直孺","dynasty":"宋","author":"刘敞","text":"长松森无依，苍石俨相对。自然山林气，若出天壤外。许生笔妙绝，今世殊少辈。发挥得意表，潇洒与神会。炎热五月交，尘土九衢内。微风度窗来，左右含天籁。下有渔樵翁，生事尤可爱。茅茨乍隐见，畎亩更向背。吾庐若办此，轩冕本不赖。愿从二三子，相与驾言迈。"}