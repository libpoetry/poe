{"id":"433725","title":"高阳台 病眼迷糊，若有所触，即就床沿书此，?解人不易得也","dynasty":"近现代","author":"詹安泰","text":"灵鹊欹墙，春芳逝水，梨云梦远谁知。笑浅颦深，重门依约蛾眉。穿帘旧识双飞燕，渺天涯、似醒还痴。算输伊、片云幽欢，怎了心期。占人怀抱知多少，甚长愁短病，断藕连丝。小阁回廊，夜深恩怨曾题。伶俜自忍风埃老，奈消魂、一晌难支。莫相思、何处楼高，烟月凄迷。倚槛风骄，笺天语涩，飞光暗触情潮。骨瘦神寒，拜花心愿迢迢。山塘七里经行处，剩迷离、烟雨前朝。掩重门、淡月梨花，清魄谁描。应无人问春深浅，甚衙蜂梦蝶，不上轻绡。清白承平，酬它酒瓮诗瓢。侯门宾客休嗤点，写相思、一寸难饶。肯年年、草怨红心，韵咽秋涛。"}