{"id":"509737","title":"病中写怀寄李九渊","dynasty":"明","author":"陈献章","text":"出门见斋颜，十日不一逢。以我腹中满，忆君头上风。头风尚可炙，腹满何由通。受气我亦薄，况乃疾病攻。五十去始衰，三四谢春冬。鬓颜忽已彫，血气少复充。客来索我书，颖秃不能供。茅君稍用事，入手称神工。以兹日衮衮，永负全生功。长揖谢茅君，安静以待终。"}