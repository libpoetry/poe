{"id":"807826","title":"贺新郎  题郁东堂词仍用前韵","dynasty":"清","author":"陈维崧","text":"龙爪槐张攫。驰突处、宛骝蹴铁，死生堪托。我把金荃词一卷，字字写成钗脚。是吾友、东堂之作。读罢悲风生肘腋，羡君才、不减王宁朔。相怜也，总萧索。茂陵一病成担阁。叹客里、无多暇日，我歌君酢。醉擘银筝弹一曲，弹到秋云都薄。只是诉、两人沦落。泣下羞为儿女态，问吾生、舌在还如昨。休作苦，且行乐。"}