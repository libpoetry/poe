{"id":"925353","title":"去年一首","dynasty":"宋","author":"苏籀","text":"去年胡来清水岩，黄河狭隘冬凌顽。戾如飘风速如鬼，犬豕淫虐豺狼贪。探马星奔汗流地，猛士眦裂发指冠。潼雍见兵不及万，半阙甲胄屯河边。隆寒身体例皲瘃，亦复勉强横戈鋋。它司金缯封雍府，犒军纸袄如泥钱。胡人隔水相笑侮，杀身于尔何值焉。同州告急唇齿喻，无兵赴救诚难旃。元戎钤下兵八百，苍头厮养争后先。鄜延诏发五千骑，此日收兵姑自全。平时保甲例乌合，县符迫促挥空拳。甚哉田夫无斗志，一夕惊走如穷烟。汉将苍黄结旌遁，虏骑势合弥山川。关中控弦诚万骑，忠臣义士力可宣。书生命运亦蹇劣，我师疲少邻敌坚。却忆长安无事日，谈及祸乱为尤愆。饭囊酒瓮誇厚福，捧土揭木皆才贤。生灵未悉坐何罪，髓脑涂地尤苍天。天公诚能祐戎虏，岂复不解兴中原。案图戎索八百郡，我邦日蹙知谁怜。吴中据江恃舟楫，惴惴慄慄聊偷安。旅人流徙隘城郭，岁事寒薄理势然。去年往矣不须问，安枕而卧祈来年。"}