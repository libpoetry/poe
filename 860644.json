{"id":"860644","title":"锁窗寒/琐寒窗 其三","dynasty":"宋","author":"王沂孙","text":"出谷莺迟，踏沙雁少，殢阴庭宇。东风似水，尚掩沈香双户。恁莓阶、雪痕乍铺，那回已趁飞梅去。奈柳边占得，一庭新暝，又还留住。前度。西园路。记半袖争持，斗娇眉妩。琼肌暗怯，醉立千红深处。问如今、山馆水村，共谁翠幄熏蕙炷。最难禁、向晚凄凉，化作梨花雨。"}