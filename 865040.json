{"id":"865040","title":"送曾子华游赣","dynasty":"宋","author":"邓有功","text":"丈夫达有遇，出令走千里。焚香玩太空，宴坐尘不起。云胡子曾子，不自乐沂水。风烟挟两袖，足跟尚芒履。持被直承明，三省良未已。观君气如虹，接淅亦可美。昔年子长游，落笔妙信史。三苏出岷峨，文章仰欧子。此行崆峒岭，万事宁足侈。郁孤有奇观，佳句公摩洗。予生事斗室，出若畏澜蠡。长安歌狭邪，神鼎铸螭魅。穷通匪同途，动静实一理。时止复时行，愿与参此义。"}