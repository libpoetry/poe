{"id":"816896","title":"晚春自城舟行旋月桥四首","dynasty":"清","author":"蒋葆元","text":"乱红飞舞漾帘钩，逐队寻芳杜若洲。柳絮漫天花梦醒，诗成无处着春愁。三篙软碧涨鱼鳞，架上荼蘼蹙碎银。花事渐阑胡蝶懒，将离红剩可怜春。篷窗点滴夜迢迢，蜡烛啼红焰未消。最是梦回听不得，风声和雨送春潮。杨花情思太无聊，漂泊浮踪趁远飙。似我春心收不住，随风飞度赤阑桥。"}