{"id":"1087324","title":"金陵纪游百韵","dynasty":"宋","author":"项安世","text":"舣棹秦淮日，中秋万客船。水门高夹岸，河道曲通廛。港对青林直，洲横皓鹭鲜。会怜桃渡楫，离惜柳亭鞭。木志婵娟墓，香埋睥睨颠。赏心飞观出，旌德旧题镌。沙白寒笼月，波清暝宿烟。酒家知是否，商妇唱依然。儿病留三月，身閒近半年。游山情亹亹，吊古笔翩翩。寺觅清凉邃，堂窥德庆悬。雉墉寻古址，虎踞出层巅。处峻生堪戮，袁刘死合甄。山腰舟万竹，峰顶上千川。楚甸前开辟，吴山后接连。似垣环泰一，如阵拥中权。江触崖根转，潮冲石角旋。莫愁迷系艇，王浚罢扬旃。离殿逃唐暑，精蓝变竺乾。虽知悲李主，未免佞金仙。兑野情方倦，春墟兴已遄。门经白下过，沟傍冶亭沿。旧驿分携处，新园欲饯边。路趋钟阜近，人畏谷灵专。轩冕吾无欲，文移汝勿儇。半山悲故相，晚岁悦空诠。零落逢诗板，荒寒见采椽。骑驴当独往，挟册想深研。僧刻前朝诏，农耕绕舍田。争堆犹在眼，说字已成筌。后嶂当胸阔，中峰覆顶圆。披山安万柱，聚衲演三元。突兀留髡塔，炜煌志老筵。齐梁陈继踵，刀尺拂随肩。木末幽轩缀，云间小径穿。定林庵莽苍，功德水潺湲。洗砚池涵月，栽松干拂天。摇摇支败屋，草草订遗篇。坛祀阳郊僣，岩居少海偏。未穷山背屐，已迫日西鞯。朔易需明旦，周遭了胜缘。鸡笼残兀兀，玄武断涓涓。阅士常于此，倾城每往焉。因高营玉帐，就下列金鋋。忆昨南朝盛，开湖后苑妍。汎舟崇宴席，应诏想英躔。牲酒丛祠渎，香灯佛屋虔。草堂钟呗肃，兰籍鼓箫阗。蒋尉官为帝，周儒宅化禅。神兵功易诳，俗驾耻难湔。南陌开朱阙，三桥跨碧涟。观台誇凤翥，讲席伟牛牵。李白愁难解，萧延蔽莫蠲。浮云迷帝所，花雨眩胡祆。朱雀波声小，乌衣草色蔫。讵询华屋础，谁见大航舷。郁郁长干迥，岧岧崒堵骞。芳峦青宛宛，香径绿芊芊。秀水横塘外，平池曲槛前。一春来士女，千两拥辎軿。郭内清溪好，州东旧迹传。名园花隐映，甲第锦蝉联。门巷喧车马，楼台沸管弦。若非江令出，即是褚公还。绮院摧荒圃，瑶池逗浅溅。空馀杨袅袅，时有芰娟娟。新阁虚堪爱，危桥净可怜。花残思战栅，神遇想灵渊。步月逢娇魄，弹霜引腻咽。金簪花恍惚，银碗意微绵。复有陈宫井，深依北垒堧。哀声啼断绠，辱色玷清泉。栏石文虽暗，亭碑义更宣。桐彫疑陨黛，花坠忆飘钿。狎客谣琼树，姀嫔踏宝莲。自矜鱼目比，宁悟鹊毛填。珠玉施窗带，沉檀制屋櫋。鬼工三阁就，神器一朝捐。證圣无存瓦，台城绝断砖。永为前鉴渴，长使后车悛。右转遵琳馆，西郛记冶埏。谁知黄土贵，下有玉人眠。事变明高节，时艰别巨贤。光华三卞死，磊落一门全。俗爱风流久，人无操行坚。忠肝甘虎口，孝骨委蛟涎。子岫王公竁，寅冈将相阡。麒麟纷杂遝，翁仲蔼蹁跹。独美斯邱石，堪同信史编。六朝多胜槩，孤冢孰争先。我有耽幽癖，家无买墅钱。随身凭拄杖，系脚赖行缠。此地闻畴素，陪京冠幅员。孙刘同相宅，王谢迭扶邅。今岁知何幸，兹来得所便。侵星赍糗饵，借力荷舆箯。吟笑髭频断，登临颈屡延。山川穷表里，善恶究芗膻。愧匪诗三百，空成字一千。更须无党注，还与郑玄笺。"}