{"id":"1070299","title":"次韵和颍昌叶翰林 目病废读书","dynasty":"宋","author":"程俱","text":"空华信无根，遗迹故非足。如公三万卷，碨磊贮心曲。中虚自昭旷，不必岩电目。纳芥本无难，胶弦端可续。亡书共推张，断简当问束。笑谈针左盲，指顾命骚仆。岂知穷巷士，眼暗发将秃。短檠黮无光，默坐守幽独。正当黜聪明，岂复分句读。便便了无庸，但有孝先腹。"}