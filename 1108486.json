{"id":"1108486","title":"哭黄直卿寺丞二首","dynasty":"宋","author":"刘克庄","text":"久在文公几杖旁，暮年所得最精详。贫甘香火辞符竹，病整衣冠坐箦床。壮士军中悲亮死，先师地下惜回亡。法云破寺三间屋，却有门人远赴丧。当年出塞共临戎，箭满行营戍火红。督府凯旋先请去，坚城筑就独无功。身谋彼此皆迂阔，国事中间偶异同。莫怪些词含哽噎，在时曾赏小诗工。"}