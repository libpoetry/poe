{"id":"345791","title":"一萼红·咏睡鞋","dynasty":"清代","author":"彭孙遹","text":"试缃钩。正薰笼初暖，百和惹氤氲。同梦相偎，合欢不解，天然无迹无尘。巧占尽、春宵乐事，间伊家、何处最撩人。销帐低垂，兰灯斜照，兜上些跟。好是轻盈娇小，只一弯香浸，半捻红分。新月勾云，纤荷舒夜，阿谁消受清芬。莫便道、魂消此际，向玉楼、合处更销魂。底事东阳憔悴，化却腰身。"}