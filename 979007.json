{"id":"979007","title":"鲜于大任自吴下来比与之饮大任自取毗陵惠山泉酌之色清而味胜蜀无有也喜赋诗","dynasty":"宋","author":"晁公溯","text":"君从毗陵来，载酒与偕行。酿以陆子泉，可使伧父惊。香味橄榄严，颜色蒲萄清。得非续玉浆，无乃挹金茎。固应压白堕，亦未数乌程。老夫家巴蜀，华发思南烹。饮此惟恐尽，酌之且徐倾。君如建吴樯，再见毗陵城。相烦送一车，救我枯肠鸣。"}