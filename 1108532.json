{"id":"1108532","title":"送叶士岩二首","dynasty":"宋","author":"刘克庄","text":"曾约还辕访爵罗，几回扫榻伫经过。待先生敬虽如此，与老人期柰后何。走马看花消许急，杀鸡为黍误侬多。吴中故旧还相问，一臂偏枯两鬓皤。向来参请遍诸方，恍惚如痴亦似狂。雪与膝平犹未退，斤从鼻过了无伤。拈花弟子知谁悟，撼树群儿不自量。极欲为君露消息，天寒日短话头长。"}