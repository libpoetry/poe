{"id":"554832","title":"和鬼仙诗五十韵","dynasty":"明","author":"郑文康","text":"忆昔初通贽，鸡盟订自天。姓名虽久识，邑里各相悬。倾盖衷肠合，分襟梦寐连。奇才骇神鬼，浮议谤迍邅。翠羽悲鹦鹉，红颜落杜鹃。瘦因粱肉减，忙为艺文缠。暑阁朝横膝，寒斋夜耸肩。扇摇倭国纸，被拥日南绵。宝玉深藏璞，骊珠暗在渊。未逢宣室召，甘向茂陵眠。经史心俱醉，王公眼尽怜。长庚重孕白，司马复生迁。踪迹多方到，风波几处全。反躬思寡悔，搔首动追愆。路口弹长铗，江心补漏船。自缘三岛谪，敢望九霄骞。雅操坚如石，生辰薄似砖。四时恒旸若，双眼独醒然。燕寝凝香处，清霜点鬓年。词章夸敏捷，篆籀擅穷研。梦绕江湖上，身依客旅边。韬光封镜匣，病缓佩弓弦。孤比悬崖竹，清同出水莲。放歌来树底，舒啸立山巅。命仆呼声煦，逢人礼貌虔。烟霞成痼疾，笔砚是良田。到处诗名播，谁家酒债牵。楼船妆雪洞，白马覆红毡。缨濯沧浪水，茶烹义井泉。土抔挥镪楮，木偶视豪权。哕哕丹山凤，行行陆地仙。蓬瀛三万里，锦绣几千篇。厌俗常居寺，谈空惯问禅。善书修殿记，不受卖文钱。误爱予多幸，相过意每专。时从鸡黍约，共话结交缘。畏饮杯浮毒，雄谈鼎沸煎。书筒疏未久，讣札报何遄。仙子形骸蜕，台郎道义坚。敛含依法制，冠履择新鲜。精爽还乡里，悲愁满市廛。贞妻浑欲死，令女半成颠。天泣霜华降，风号树影偏。仙班仍入籍，灵性了无眩。神逐鸾箱下，幡随鹤驾旋。药方真索隐，诗句愈钩玄。海鸟归华表，门生扫墓阡。沉沉寒食雨，澹澹夕阳烟。已说登佳境，无劳叹逝川。招魂今日赋，遗事后人传。正直聪明者，皇天不负贤。"}