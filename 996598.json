{"id":"996598","title":"次韵子瞻春菜","dynasty":"宋","author":"黄庭坚","text":"北方春蔬嚼冰雪，妍暖思采南山蕨。韭苗水饼姑置之，苦菜黄鸡羹糁滑。莼丝色紫菰首白，蒌蒿芽甜蔊头辣。生菹入汤翻手成，芼以姜橙誇缕抹。惊雷菌子出万钉，白鹅截掌鳖解甲。琅玕森深未飘箨，软炊香粳煨短茁。万钱自是宰相事，一饭且从吾党说。公如端为苦笋归，明日青衫诚可脱。"}