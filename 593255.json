{"id":"593255","title":"林考功归来亭","dynasty":"明","author":"欧大任","text":"祥麟不游鲁，威凤曾鸣岐。被褐怀其宝，我贵希所知。畴昔有作者，柴桑俨前师。薄仕见微志，贞遁亦勿疑。种秫非可待，采菊以当饥。宁因五斗故，束带见小儿。斯人今则鲜，千秋归来辞。莆中古介士，忤俗而见几。天曹岂不荣，所思木兰陂。鸒斯飞蒿下，岂为鲲鹏嗤。云庄奉遗矩，天韬解吾羁。荷杖白云巘，鼓枻沧洲湄。安身同尺蠖，食气珍灵龟。委顺期自然，妙善夫奚为。幽亭岿然在，终古存遐思。"}