{"id":"816372","title":"寄四弟","dynasty":"清","author":"黄遵宪","text":"雏雁毛羽成，各各南北飞。与君为兄弟，义兼友与师。师严或伤和，肝鬲君所知。阶前百尺桐，浓绿侵须眉。树根两坐石，一平一嵚崎。我坐拾落叶，君立攀高枝。此读彼吟哦，形影常相随。有时隔屋语，亦复穴壁窥。当时忘此乐，亦已乐不疲。人生欢聚时，何知苦别离。匏瓜系不食，壮夫是所羞。出门望长安，远在天尽头。贡士亲署名，行作万里游。念此当乘离，恩情日绸缪。今年槐花黄，挂帆来广州。亦谓此恨浅，待我过深秋。秋风亦已过，别恨终悠悠。欲归不得归，飘蓬迹沈浮。登高插茱萸，重阳风飕飕。以汝异乡思，知我游子忧。千里远相隔，已恨归滞留。何况万里别，益以十年愁。"}