{"id":"1128164","title":"癸巳岁除夜诵孟浩然归终南旧隐诗有感戏效沈休文八咏体作 北阙休上书","dynasty":"宋","author":"程俱","text":"说将且不暇，于时真自疏。深惭叔孙子，未办茂陵书。正自饥欲死，敢言忠有馀。平生畎亩志，本不羡严除。故庐今茂草，新构羡茅茨。久慕泉石约，空令猿鹤悲。一廛端可共，三径复谁期。会结忘年友，归云茹紫芝。沃壤有多稼，良工无废材。固知时不弃，正坐老无媒。病骥终难驾，寒花不易开。古来天下士，取次没蒿莱。雁足慵难寄，鸡栖出厌频。路长时有梦，人远遽如新。胶漆唯穷士，云泥隔要津。嚣嚣亦何病，懒放任天真。转眼过三纪，搔头见二毛。先秋同柳弱，早白误山高。种种从渠落，青青竟莫逃。形骸姑置此，痛饮读离骚。憔悴身仍健，峥嵘岁又穷。天寒春未应，腊尽雪初融。万化岂有极，一生常转蓬。谁知元不动，日月自西东。腷膞南枝鹊，铿宏半夜钟。寥寥数寒漏，唧唧类吟蛩。马革思强仕，牛衣慕老农。此身何处是，展转听朝舂。透隙风号屋，翻檐雪洒窗。遥知迷九泽，似欲卷三江。引睡翻书帙，浇愁泥酒缸。无因踏松月，痴坐对青釭。"}