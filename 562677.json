{"id":"562677","title":"赠陆君策畸墅诗","dynasty":"明","author":"董其昌","text":"积玉岂无圃，干将亦有村。青山贮文赋，秋水悬剑痕。中有独往者，卜此畸人园。高情狭五岳，所适聊川樊。一丘美吾土，群峰走其门。虚棂见霞起，卷幔知云屯。高楼巢燕子，筼谷长龙孙。每当秋叶彫，郁郁清阴繁。缅怀柴桑翁，多爱田水喧。况乃梧竹声，长与风雨吞。主人桂林枝，雅尚蓬蒿敦。疏渠引泉脉，驱石劖云根。濠梁期质友，池塘思哲昆。刈韭秋畦薄，钓鱼潭水浑。著论准乐志，赋骚称涤烦。名僧时驻锡，长者多停轩。与君虽接邻，室迩犹隔垣。未若此园居，旷然无篱藩。一从鸿避弋，笑彼虱处裈。因之奏山水，便欲忘朝昏。高枕乃吾庐，诚如杜陵言。尝闻达人轨，寄通随化元。我如还山云，君若扶桑暾。卷舒各有宜，何必鹤与猿。惟容肥遁者，终老桃花源。"}