{"id":"641088","title":"沧海云帆歌送张少府之京","dynasty":"明","author":"林鸿","text":"蜀锦为帆发光彩，挂向扶桑之碧海。海上仙山十二楼，仙人矫首遥相待。船头锦袍黄鹤仙，身朝玉皇游九天。长风吹帆向碧落，下视尘世浮青烟。我昔登云向仪曹，钧天广乐声嘈嘈。梦中折翼下人世，怅望云阙心烦劳。兹晨送君向云阙，春帆直拂涛山雪。解缆朝辞北海云，曳裾晓待金门月。渺渺云帆奈别何，珊珊紫陌听鸣珂。君从云路骑黄鹤，余亦远山卧碧萝。"}