{"id":"682648","title":"小洞观菊和白沙陈先生韵","dynasty":"明","author":"区元晋","text":"坐扫烟霞到几层，悠然句在和难成。不辞洞里秋联榻，共醉花前夜继灯。矮竹雪晴清并立，小阑风狎笑相凭。看花不堕棼华念，肯信渊明亦是僧。澹黄轻白紫还层，晚觉栽花一枝成。昼永荀炉薰馥麝，月明秦锦焰霜灯。英餐楚些词空慨，酒送江州醉易凭。满目秋光兴未了，杖黎还觅看云僧。"}