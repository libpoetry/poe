{"id":"822195","title":"雨中花慢 四月初二日阴雨，访彦通屯云馆，联句，用东坡韵","dynasty":"清末近现代初","author":"汪东","text":"开尽酴醾千架，柳阁阴浓，摇曳轻烟。顿喜隔年佳侣，点破苔钱。修径萦回，低阑掩映，不异家园。祗乐苑殢酒，沧江鼓枻，恨远情连。无边细雨，屯云书馆，对景记取从前。春渐晚，一番花事，过眼凄然。衰鬓休嗟潦倒，芳华得再暄妍。六朝烟水，朅来双燕，共我年年。"}