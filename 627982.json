{"id":"627982","title":"送胡云仲归豫章","dynasty":"明","author":"何绛","text":"忆君为新婚，我是执柯人。君年方二十，我乃仅三旬。义气干云霄，力断东海潮。冯邓小功名，郭李殊寥寥。可怜岁月去如驶，数茎白发鬓边起。君年亦强壮，居然抱三子。言念匡庐好，携家归故里。匡庐之瀑数千丈，空中日照虹霓似。羡君有兄能赋诗，亦能斗酒浇块垒。河梁此日送君行，我亦扁舟向旧京。人生豪气久当尽，谁知老骥槽中鸣。请君兄弟上匡庐，望我负剑东南征。"}