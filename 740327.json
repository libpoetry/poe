{"id":"740327","title":"游七星岩","dynasty":"清","author":"梁国治","text":"七星岩，石嵯峨，浮空一气青苍摩。上涵太古之风烟，下澄万顷之湖波。珠衡玉斗天心落，翠黛千寻照城郭。巨灵开凿始何年，朵朵芙蓉新秀削。昔闻群帝朝太清，天神娭笑玉女迎。来此宴集千觞行，前骑麒麟后长鲸。鸣钟交鼓吹竽笙，仙音缥缈隔天上，至今好鸟传其声。初向云关访灵笈，洞口惟容一人入。须臾庨豁圆庐高，石髓淋淋滴犹湿。灵景何窈冥，元精乍嘘吸。呀然窃穴潜阴风，金关玉籥嵌玲珑。山僧束炬照危壁，霅然电烛开双瞳。宛延翠气，逦迤青虹。飞梁跨接，风云交通。玉文石记镌岁月，谽谺坱圠迷西东。殊形诡状不可悉，僧言下有虬龙宫。虬龙含雾静蜎蜎，峥霄一线光明天。白云片片都轻举，石人如花琢龙女。颇黎宝树车渠叶，净界分明闻佛语。僧言此是璇玑台，火齐璎珞千玫瑰。清霄缟皓延素月，映空万里霜华皑。我听僧言意未足，直上天门散遥瞩。手招三辰引凤凰，银河开流溢户旁。乘凌清气临洋洋，仙风吹落天花香。三山五岭，郁何苍苍。游心冥漠，归云低昂。仙都佛国事难记，七星何乃传荒唐。人间莫辨支机石，天上回瞻白玉堂。"}