{"id":"653400","title":"谢杭医夏时彦","dynasty":"明","author":"张宁","text":"钱塘名医夏克和，我曾倒屣邀经过。当时橘井深几许，至今孙子扬馀波。乌金素服黄丝带，金匮青囊皂油盖。肩舆朝出暮归来，常有乡人候门待。友竹高人王瑞之，秋来遗我双鱼书。书言女弟膺剧疾，病缠弱女眠将徂。世芳太守怜弟妇，仓皇共访回生手。感君匕剂起沈痾，五月春阳转枯朽。白头有妺复有甥，太守兄弟家和平。伊谁大惠忽致此，何以上报琼瑶瑛。烦君为谢殷勤意，新章早托鳞鸿寄。赠金自古不如言，交义由来迥忘利。老我方洲笔砚荒，愧无佳句为传扬。惟应子益遗书在，不用当时玉局方。"}