{"id":"993868","title":"移家谢赵再可","dynasty":"宋","author":"章甫","text":"病眼不禁黄土眯，尘缨屡费沧浪水。晓窗笑语镜中人，但可置之岩穴里。县官有田容我耕，收身已是太迟生。醉眠牛背自安稳，山鸟惯听哦诗声。经营小筑幽深处，借车欢喜移家去。非公谁寄草堂赀，知我旧谙茆屋趣。此心此地俱宽閒，从渠旷野多风寒。灯前儿女话团栾，广厦期公千万间。"}