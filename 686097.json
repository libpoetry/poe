{"id":"686097","title":"孙封君双寿二首","dynasty":"明","author":"卢龙云","text":"几年骢马旧皇州，北望层关紫气浮。椿护白云称不老，萱沾湛露号忘忧。中朝尚许重班诰，东海应逢屡进筹。何用太行思狄相，尽教朱毂美南游。太丘门第庆偏长，喜见元方又季方。借问飞霜仍绣斧，何如起草近含香。两都誉并臣劳懋，一日恩兼帝赉光。况是南山纷献寿，最荣双白照高堂。"}