{"id":"843802","title":"赠漱六","dynasty":"清末民国初","author":"许南英","text":"古来知己本难逢，犹记榕江乙未冬。一见似曾相识久，订交更喜是同宗。疑是三年结夙因，香江江畔鹭江滨。秋风同醉申江酒，逆旅相依分外亲。覆雨翻云世态奇，红灯绿酒尽相知！论交君似云林画，澹远多情实可师。我亦难为入世情，爱君心迹是双清。新诗当作金兰谱，何必红笺署铁盟。"}