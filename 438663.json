{"id":"438663","title":"同裕之再过会善有怀希颜","dynasty":"金","author":"冯璧","text":"寺元魏离宫，十日来凡两。前与髯卿偕，斋奠少林往。其时巳薄暮，诸胜不暇访。今同魏诸孙，再到风烟上。寺僧导升殿，雄深肃瞻仰。柱础门限砧，追琢成大壮。不见磨琢痕，瑩滑明滉朗。摩挲三叹息，后世无此匠。晚登西南亭，碧玉对千丈。如王官天柱，如太华仙掌。留宿赞公房，秀色梦馀想。夜静耿不眠，泉溜琴筑响。惜髯今不来，联诗共清赏。"}