{"id":"702589","title":"浪淘沙令 四景乐道辞","dynasty":"明","author":"程敏政","text":"春雨夜如何。花靥红多。窗前黄鸟数声过。斜挂氅衣初睡起，日上庭柯。人世苦奔波。两鬓霜皤。争如溪上理渔蓑。笑问东风来几阵，酒满香螺。竹院好风凉。洗尽炎光。呼童閒试水沈香。数卷南华看未了，且困藤床。官道暗尘黄。四体流浆。可能知有翠寒堂。尽日茶瓜留客坐，一调沧浪。秋意到郊亭。水褪沙汀。金茎香泻瓮头青。柱杖西畴看稻了，细检丹经。蒲柳最先零。羲驭难停。旧时交友似晨星。惟有黄花开更好，多谢园丁。庭满冻苔斑。农事都閒。尖风不到水云间。曝背茅檐调鹤舞，一任疏顽。名利几人还。雪拥关山。金丹留我镜中颜。起索梅花同一笑，紧闭柴关。"}