{"id":"1240559","title":"白云楼歌四叠次文质韵 其二","dynasty":"元末明初","author":"顾瑛","text":"白云深，白云深，高楼结在云中心。楼中之人白云友，日日醉卧梨花阴。大笑白衣对户牖，肘后黄金大于斗。草间逐兔纵得之，九鼎热油烹走狗。争如高卧高楼里，未听催归听唤起。钓竿不钓北溟鱼，酒杯倒吸西江水。何须逐日怒挥戈，其若花开雪落何。空将朽索驭快马，籋云放辔追羲和。楼外晴云擘飞絮，手拍阑干目如注。青山排闼四海来，面面青山白云住。"}