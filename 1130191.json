{"id":"1130191","title":"二月大雨江涨晚晴作三首","dynasty":"宋","author":"释德洪","text":"春寒作意搅吟魂，欲出云涛已溅门。入画潇湘连雉堞，落梅烟雨暗江村。依蒲觅句壮心在，附火抄书老眼昏。一掬幽怀收拾得，谩题窗纸与谁论。我在湘西画牒中，时高时作送飞鸿。事治山翠经旬雨，印可春晴尽日风。引步幽探聊自适，满怀疏快与谁同。东君倾写无馀蕴，都放山茶称意红。投老归来楚水滨，水清聊可濯衣尘。拚心乐事都还汝，入手清闲不与人。尚有笑谈消白昼，更无情绪管青春。暗惊少日王城外，走马争先看宝津。"}