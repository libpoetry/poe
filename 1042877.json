{"id":"1042877","title":"次韵和杨叔恬赠郑秘丞","dynasty":"宋","author":"刘攽","text":"纬萧弃明珠，龟手安絣漂。浮生每殊涂，吹万亦异窍。传剑不成显，谈舌无与掉。圜冠岂误身，儒术真寡要。岁时不我与，壮年更稚少。白发绿鬓多，班班已盈照。安排慕无闷，推命独孤笑。趋愚甘就迂，遣累稍夷峭。嵯峨天门开，事业寄周召。登贤如弗及，得士故颇料。乃知古犹今，孰有贺随吊。寸善曾不遗，有功辄先调。骅骝自西极，翠羽出丹徼。黄钟陋巴歈，文鼎嗤畚筱。况闻丘园秀，得以虚名钓。唯忧有道卷，莫敢后时诮。食苹鹿相呼，在鹤鸡群叫。饭牛歌何哀，筑岩貌惟肖。顾予乃迷方，黥劓谁与疗。章甫期适越，风帆欲逾峤。敦敦乐瓢箪，耿耿甚荧耀。聊欢龟曳涂，犹畏牺入庙。同声邈难期，僻陋常耳剽。逢君独欣然，夙昔共明诏。屡闻诸侯辟，复见尚书召。奈何竟栖栖，尘土翳光曜。西山悲采薇，鼎食归洒削。飞将不得封，重侯付嫖姚。新篇一何工，大巧全众妙。上言道路勤，山海穷听眺。次述畴昔游，弁髦迨冠醮。下云厌屡空，藜藿甘咀嚼。英贤困奇蹇，为善谁复劭。譬如饮洪钟，伟量乃能釂。郑公亦全材，大厦方䆗窱。珉瑶谢尺璧，丝管让清啸。同当鹄翻云，肯为鱼在?。千里由咫尺，西城始春烧。吾闻天祐贤，柞棫民所燎。胡为沮溺俦，躬耕老蓬藋。"}