{"id":"921128","title":"戏作种松","dynasty":"宋","author":"苏轼","text":"我昔少年日，种松满东冈。初移一寸根，琐细如插秧。二年黄茅下，一一攒麦芒。三年出蓬艾，满山散牛羊。不见十馀年，想作龙蛇长。夜风波浪碎，朝露珠玑香。我欲食其膏，已伐百本桑。人事多乖迕，神药竟渺茫。朅来齐安野，夹路须髯苍。会开龟蛇窟，不惜斤斧疮。纵未得茯苓，且当拾流肪。釜盎百出入，皎然散飞霜。槁死三彭仇，澡换五谷肠。青骨凝绿髓，丹田发幽光。白发何足道，要使双瞳方。却后五百年，骑鹤还故乡。"}