{"id":"760407","title":"二高行赠剑父、奇峰兄弟","dynasty":"清","author":"丘逢甲","text":"岭南今日论画手，二高杰出高于时。渡海归来笔尤变，丹青著手生瑰奇。小高温温清而臞，大高短小雄有髭。我方主教罗以礼，翩然作我图画师。岭南二月三月时，杜鹃啼上红棉枝。小高写扇昨赠我，相看令我生古悲。杜鹃帝蜀昔亡蜀，从此化为亡国物。一啼津桥炎宋衰，再啼大都胡元没。何人复拜古帝魂，杜陵野老空自屈。凤凰麒麟今不来，羽虫毛虫胥可哀。昨闻大高忽画虎，群雄草泽争惊猜。画虎高于真虎价，千金一纸生风雷。我闻狮尤猛于虎，大高画狮勿画虎。中国睡狮今已醒，一吼当为五洲主。不然且画中国龙，龙方困卧无云从。东鳞西爪画何益，画龙须画其威容。中原岂是无麟凤，其奈潜龙方勿用。乞灵今日纷钻龟，七十二钻谋者众。安能遍写可怜虫，毛羽介鳞供戏弄。粉碎虚空一物无，上天下地存真吾。奇峰之峰剑父剑，乞为我写携剑昆崙看瀑图。"}