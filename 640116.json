{"id":"640116","title":"赠孙炎","dynasty":"明","author":"汪广洋","text":"拜命趋侯府，持书出省曹。宦游千里外，公论一时高。晓日鸣珂佩，晴天簇羽旄。暂为东楚别，且醉太平皋。祖席陈麟脯，宾筵集凤毛。清歌来窈窕，名酒挹葡萄。好奋云中鹄，须持海上鳌。赠言良在耳，极意对挥毫。野色薰青草，澜光滟碧桃。徘徊瞻鹊喜，彷佛及蚕缫。畴昔成戎服，陪行拥战艘。每同登虎帐，恒得进龙韬。况复膺新宠，休云任独劳。汉廷思贾谊，晋室望山涛。多事烦经济，群情慰郁陶。抚摩深见托，佐理未为叨。周道期回辙，强弓拟载櫜。豺狼终见化，蜂虿亦何逃。陋巷腾欢笑，交衢绝恸号。九华应远待，飞翠照恩袍。"}