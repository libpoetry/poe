{"id":"583449","title":"寿徐希曾给舍母","dynasty":"明","author":"王缜","text":"天高云悠悠，地阔川浩浩。甚哉母氏恩，难将寸草报。所以孝子心，兢兢一于道。白日有西驰，此心无穷到。况慈母也贤，柏舟誓所操。井水断波澜，凤雏劳伏抱。维时九月秋，寿酒篘新䤖。天垂宝婺光，菊带寒霜傲。宾客纷堂前，咸祝期与耄。独有儿司谏，地远无由造。霭霭白云飞，翩翩雏鸟噪。安得驾潘舆，禄食随所好。"}