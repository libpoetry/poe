{"id":"944025","title":"送羊侯因简崔帅一首","dynasty":"宋","author":"陈造","text":"游宦何许佳，解印还故乡。旧国仍旧都，别去未始忘。一旦吾眼中，怡然得徜徉。钓处它日梁，树是儿时桑。扶携拥道周，老倪皆壶浆。官簿有高下，此乐均未央。羊侯万金将，文武擅两长。棱威肃貔虎，谈兵厉冰霜。小作漳滨卧，斗饭方健强。胡为倚秋风，归思歌慨慷。似闻山阳郊，迓者立堵墙。湖蟹九月肥，社酒千室香。海舶来麋䴥，江户送鳟鲂。举白作鲸吸，罗幕同春阳。乐事有如此，夙志今始偿。我袖如椽笔，落纸烟云翔。自今小昼锦，为君记新堂。"}