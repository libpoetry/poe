{"id":"468387","title":"分题得合浦还珠送泽州李彦和知州朝觐三十韵","dynasty":"明","author":"宋讷","text":"孟尝临合浦，感应郡还珠。至宝骊龙吐，奇珍老蚌刳。卖绡归水底，解佩失江隅。瑞彻廉州岛，光连甓社湖。荧煌星彩乱，皎洁月华孤。一境浇风变，三年治化殊。朱轮开正路，宝剑出洪炉。得善如怀瑾，持廉若握瑜。宪台宜皂盖，清节莹冰壶。任重过唐牧，官高合汉符。诗书多士进，刑政庶民苏。禾产休嘉穗，桑刊种植图。悬鱼朝却馈，斋马夜空刍。驿馆雄三晋，谯楼壮九衢。祀坛知备礼，泮水见崇儒。机杼灯前妇，锄犁垄上夫。圣恩宣远近，民瘼绝锱铢。山圃春蔬卖，花村社酒沽。利人廉叔度，洁已范莱芜。雅趣南山号，孤忠北极扶。秋霜曾肃物，时雨每沾枯。仙李青千叶，甘棠绿几株。池头今睹凤，台上昔瞻乌。马喜儿童竹，鞭留长者蒲。汗青循吏传，头黑宰臣谟。画舫龙湾度，丹衷象魏趋。红云开玉陛，白日丽金铺。简牍书臣绩，江山拱帝都。钧衡看秉执，廊庙听都俞。盛代时雍洽，皋夔佐有虞。"}