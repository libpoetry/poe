{"id":"1228004","title":"与郑廷举及其伯氏廷瑞","dynasty":"元","author":"李孝光","text":"我行出天台，群山秀如舞。大江忽中开，金汤踞深阻。地势抱鳌颔，人家缀蜂户。东南有秀气，天地此融聚。眼中识郑君，精粹产兹土。元方亦俊拔，眉秀长鬣古。严君鹤发新，诸郎凤毛吐。郑君爱敬客，灯火听夜雨。剧谈隐民瘼，开口见肺腑。方今生民困，子亦念此否。努力树明德，非子不与语。"}