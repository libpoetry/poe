{"id":"635481","title":"挽邓母吴太君","dynasty":"明","author":"成鹫","text":"昔有高人吴仲书，笔花幻出真芙蕖。兴来赠我一大轴，画工如山逊不如。我时握手发大笑，多君厚意非区区。山僧本是种莲者，识得莲花真与假。真花非色亦非空，不用丹青更图画。西方圣人老画师，万法惟心心不知。虚空作纸须弥笔，香水之海为墨池。写作莲花花九品，五色五光空五蕴。有人直下便承当，垂手提携亲接引。先生领话无几何，翻身跳出莲花涡。一花一叶独留赠，连枝同气仙陀婆。仙婆去后谁堪似，阿姥逢僧发欢喜。古佛巍巍金色身，留与宝光受瞻礼。大兴佛事非偶然，檀那不取功德天。金银台上七宝地，一超直到燃灯前。燃灯含笑受记莂，清净流璃贮明月。刹那现作居士身，珍重重来为君说。君家有凤栖梧桐，九苞养就翔高风。阶前手植三珠树，众雏鸣和何嗈嗈。归时踏著来时路，佛光佛寿长如故。白莲池上笑相逢，万德庄严金色聚。殷勤寄语女丈夫，曾见而兄领话无。文殊不出女子定，待我罔明来更苏。"}