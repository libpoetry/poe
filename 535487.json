{"id":"535487","title":"题汪翁禄寿图","dynasty":"明","author":"王立道","text":"老翁紫霓裳，巾舄何太古。长耳双方瞳，炯然精英聚。玄鹿千岁放不骑，灵木九节手自拄。或时探箓向会稽，还见寻丹入岣嵝。丹成依旧住人间，羽盖芝旌往复还。白云暮去洛阳市，紫气朝来函谷关。我闻安期生，亦有老聃氏。飘飖千载人，此翁无乃是洗髓。俄惊海水浅，驻颜恰喜桃花似。洞天不解记春秋，世人犹共论甲子。小年大年谁得知，优游空负沧洲期。茫茫河清竟难俟，冥冥劫烬胡不窥。嗟余愿得斋心长跽此翁侧，受翁素书习服食，后天常存游八极。"}