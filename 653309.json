{"id":"653309","title":"送仲指挥南还","dynasty":"明","author":"张宁","text":"去年送君春已过，花落莺啼蓟门路。今年仍作远游人，风雪还家岁行暮。滦河半夜渡层冰，千里淮扬十日程。杨子江头沽酒宿，蓟门树里听鸡行。到家应近元宵节，细柳营边新草发。刀斗无声清夜长，旌旗有影蛮烟绝。去年携酒送君时，有约封侯来更迟。今年复送长安客，却忆从前送别诗。"}