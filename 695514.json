{"id":"695514","title":"留别平南四景 乌江濯清","dynasty":"明","author":"林淳","text":"流水桃花绕县城，玉琴弹彻韵偏清。旅魂已化南飞雁，谁复悠悠问濯缨。石燕何年俯水涯，绿萝深琐暮烟遮。乌衣门巷浑无恙，归去天南别有家。千古英雄识汉才，天书西下百蛮开。江湖满地波声恶，薏苢归途莫浪猜。程祠寂寂碧云欹，迁客长歌归去词。欲觅遗踪何处是，空馀清梦绕岩碑。"}