{"id":"1049860","title":"魏中舍家藏王摩诘海风图","dynasty":"宋","author":"郭祥正","text":"只闻王公画山水，未识王公沧海图。魏侯矜誇我家有，取出十幅堂中铺。谁知东海群龙力，神妙能以一笔驱。洪涛翻天雪成陇，黑分云雾藏空虚。高低数寸折万丈，势以意会无差铢。却嗟流传数百载，绢素何以当涵濡。王公之心壮莫比，其工欲出造化初。惜哉已死不复得，怅望尽日将何如。魏侯魏侯重藏秘，直恐变化成江湖，我歌不足徒呜呼。"}