{"id":"440456","title":"伯狐返乡过金陵又不能遇于归途长车上口号一首以寄","dynasty":"当代","author":"张文胜","text":"我愧水中凫，君真波外鸥。回翔在今夕，哀乐似前游。君至我方去，我来君不留。人生悭邂逅，平昔感绸缪。歌振玉兰树，觞飞铁鹤楼。君从去瀛海，谁为畔牢愁。长恨沧洲志，竟遭磨蝎雠。高明宜鬼瞰，金玉患人谋。薄俗猾中夏，群邪据上流。安能信毒螫，可以丧神虬。醉眼频瞻北，拳毛早动秋。归被新锦绣，箧闭旧貂裘。非爱鲜妍好，无贻父母忧。绨袍不堪赠，车辖竟何投。故土无多路，轻风豁两眸。来年足春雨，不用祝瓯窭。"}