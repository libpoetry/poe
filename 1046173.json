{"id":"1046173","title":"自金山泛舟至焦山饮吸江亭","dynasty":"宋","author":"赵文昌","text":"金山据上流，怒挟汀声东。焦山护海门，坐折千里冲。两山势欲合，盛气薄苍穹。解纷谁巨擘，赖有疏凿功。至今买馀勇，角立相长雄。两皋汗漫游，目击大块中。手持一杯酒，浇尔磊块胸。鱼龙出鼓舞，摩荡青莲宫。山灵自不凡，感激欣相从。因笑魏与吴，乾坤两鸡虫。悠然一带水，往事寻无踪。夜深何处笛，呜呜起西风。"}