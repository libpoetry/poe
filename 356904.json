{"id":"356904","title":"被花恼·题《愿作鸳鸯不羡仙》图","dynasty":"清代","author":"黄人","text":"琼宵一日抵千年，修夜沉沉难晓。积恨偏多计欢少。黄姑久别，素娥永寡，角枕长孤觉。槎不渡，镜空磨，总无比翼来相照。天上少良俦，惯向人间拾芳草。餐莲愿谪，写韵甘贫，不入相思到。叹青鸾白凤易飘零，只西蝶、东鹣免烦恼。绮梦稳，并蒂莲房偕子老。"}