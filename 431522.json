{"id":"431522","title":"挽黄克强先生二首","dynasty":"近现代","author":"冯振","text":"祸福由来不可期，黄公义勇古人稀。如何一夜霜风紧，长抱千秋壮士悲。沪海归魂山寂寂，洞庭木落冢累累。祇今四境犹多难，为吊英灵泪满衣。大难将来抱百忧，嗟公何事不淹留。生前空效长沙哭，此去应从屈子游。墓草萧萧春又绿，湘江滚滚咽难留。英雄盖世今安在，赢得青山土一抔。"}