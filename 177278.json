{"id":"177278","title":"风筝歌·白苹洲暖春风生","dynasty":"宋代","author":"田锡","text":"白苹洲暖春风生，画楼槛上争筝鸣。铿锵节奏急复慢，空中一部天乐声。三十六宫深窈窕，绣楣藻井光相照。十三弦上千般声，朝霭微吟暮烟啸。夜来亲向月中闻，繁音错节何纷纭。碎如鸾铃与珂佩，巫山队仗迎湘君。晚来金屋愁微雨，风细筝声不全举。依稀嫔妾怕人知，啾啾切切私相语。洪织断续何所拘，凤凰著对飞鸾孤。"}