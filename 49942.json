{"id":"49942","title":"正宾以日本刀见赠歌以答之","dynasty":"明代","author":"徐渭","text":"昨者吕君兄弟留余饮，旬日尽是陈遵解投辖。有如前日桐乡之围无吕君，却是睢阳少南人。吕君虎腰额虎额，万橹梯城双臂格。幕府厅前脚打人，夜报不周崩一壁。飞甓雨下完孤城，张巡不死南人生。五千步马随朱缨，手指东海鸣金钲。解刀赠我何来者，断倭之首取腰下。首积其如刀有余，为寿兄前人一把。是日别君霰飞子，佩刀骑马三十里。夜眠酒家枕刀醉，梦见白猿弄沟水。把鞘还惊未脱底，电母回身不敢视。黑夜横分芒砀蛇，清秋碎割咸阳玺。历个乃脱介俚，世间宝物稀有此。方蝉道人穷莫比，挂壁穿之蒯缑耳。人言宝刀投烈士，吕君何不持之向燕市。荆轲聂政猝难致，五陵七贵家家是。报恩结义从此始，却以投余据何理。雄心如君莫可拟，用以投余良有以。夜夜酣歌感知己。"}