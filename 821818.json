{"id":"821818","title":"齐天乐 访梅景书屋。湖帆属题所藏戴熙画册","dynasty":"清末近现代初","author":"汪东","text":"倪黄宗派谁能继，娄东自开佳景。运兴时迁，才难辈出，绝萟无人管领。虚堂睡醒。共商略芸笺，破除杯茗。照眼丹青，顿忘帘外暮寒凝。咸同之际画手，鹿床应自殿，一代名胜。细染轻匀，幽香澹墨，神合玉田词境。披图暗省。是故国风柔，小园春静。梦绕清溪，掠破双燕影。"}