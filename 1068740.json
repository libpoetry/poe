{"id":"1068740","title":"大观庚寅冬游资州北岩","dynasty":"宋","author":"宋京","text":"资州城郭云山里，北岩正在云山底。翠壁嵌空抱日明，飞阁横斜矗天起。游人祇解爱城郭，不知山底幽人乐。六月全无暑气生，三冬亦有林花落。苍楠卧月影如轮，乳泉溅瀑波生鳞。利名付与百忙者，早晚自由无事身。红莲幕下青城客，五斗留人归未得。衙回不用展山图，直到岩边看秋色。"}