{"id":"822056","title":"笛家弄 柳耆卿","dynasty":"清末近现代初","author":"汪东","text":"风掠圆波，雨侵斜铎，消除炎夏，破瓜沈李黄昏后。水窗醒睡，露槛招凉，垂杨弄影，芙蕖翻绣。想念伊人，彼时曾见，婉婉凝酥手。采新蓬，戏佳伴，一瞥流光，岁华已旧。日久。未应忘得，残编共索，碧砚盛朱，旧曲闲寻，玉觞持酒。但恨思短，空裁绮罗，句好莫追秦柳。此番良宵，独游池上，因甚孤欢偶。牵离绪，动悲心，积泪成斑，试看双袖。"}