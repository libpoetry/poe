{"id":"1105282","title":"山行","dynasty":"宋","author":"方岳","text":"亦爱卢仝屋数间，野猿皋鹤共跻攀。才登楼见一溪月，不出门行十里山。有兴自携残藁醉，无人得似老夫閒。樵青莫掩柴扉路，留与春风作往还。诗卷空留紫翠间，风花飞絮岂堪攀。埋云已笑梦中梦，敲月更烦山上山。长短百年谁是主，死生一概匹如閒。病馀勘破人间事，底用瞿昙说八还。寒食清明数日间，青青杨柳与谁攀。乾坤不尽云边眼，冰雪相堪屋上山。时序只将诗拨遣，穷愁聊以酒防閒。无心自是长生药，莫误丹炉觅大还。声名空自落人间，要是龙鳞不可攀。春水白鸥多载酒，夕阳黄犊饱看山。老吾于传懒成癖，之子有诗忙是閒。四海流传如见问，为言飞鸟倦知还。人情何翅抵黄间，鴥彼鸿冥杳莫攀。宠辱可惊浮世事，是非不到好溪山。怒鹏已较三千里，老马宁思十二閒。丘壑傥容诗入社，肯将宗派继还还。不肯诸贤季孟间，归来云月尽跻攀。谁憎命达昔工部，未必诗穷今巨山。两鬓雪霜多是病，一蓑烟雨可曾閒。花前得酒微成醉，欢颊春红觉顿还。住世间须出世间，世情何事苦牵攀。蟠胸自作三分国，觌面相悬两戒山。大好闭门赢得睡，不多识字煞妨閒。长须赤脚顽于我，未必淳风不再还。"}