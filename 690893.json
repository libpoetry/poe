{"id":"690893","title":"哭潘孟与","dynasty":"明","author":"李之世","text":"閒听阴虫绕砌鸣，悲来欲恸强吞声。伊人已作经旬别，泉路今知第几程。浪把前途伤幻梦，难将后会订缘生。骑鲸若向三山去，应踏金鏊顶上行。绝世才华出世姿，即论风雅忝吾师。酒缘涉趣沾唇浅，文写灵心落纸奇。兰化香留终自远，琴亡韵窅可谁知。冷肠消得些些泪，洒向君前偏海湄。鹤矫龙昂讵可驯，暂留爪甲也惊人。荣华木槿堪观世，坚脆芭蕉合喻身。冻石一枚分虿尾，澄笺数夹隐鱼鳞。缄题箧里时时吼，始信文章恰有神。尔汝形骸顿可捐，论心直到古人前。诗闻鲤也趋庭日，痛似回兮厄运年。南海有珠光坠地，北溟无翼上摩天。邮亭尚记篝灯话，一噱新编待子传。兰径微飔曳短裾，每因退院过精庐。几人白醉同看茗，雅有玄言不及书。社结莲花今已矣，名垂竹素竟何如。酒炉便尔河山隔，从此山堂草丈馀。宋代流泉今好在，井飘金粟古龙湫。当年载酒俱陈迹，此际凭谁续胜游。夜竹一痕深有露，渚莲数片不禁秋。空留醉笔题岩石，无复羊何共唱酬。疏柳为衙草结庵，门开荒径亦三三。诗催击钵飞毫和，辩送悬河捉麈谈。儗介名山凭两屐，从酣巧鸟唤双柑。风流转觉随波去，韵事于今遍海南。风轮阵马叹时光，转悟空华礼法王。勾漏漫传丹有井，维摩休道病留方。高秋鸿鹄先垂翅，半夜奎娄顿掩芒。细简帐前书万帙，有儿差得胜中郎。"}