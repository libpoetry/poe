{"id":"458975","title":"六月二十七夜视力大减，赋此消夜","dynasty":"当代","author":"卢青山","text":"始我在初中，二目一点八。眶睫虽不广，光利能突兀。向物烛龙开，直人泰阿刮。人或有警之：“坚挺易摧折。不见水与竹，为性异柔倔；刀挥不能断，大风卒訇裂”。一笑不之顾，嗤如鸦鴂舌。笃志好简书，昏明曾不别。垂首烈景下，弓脊如虾屈；禹步呼不应，路树来抢额。昧檠守更深，颈拗唇斜撇；朗吟含珠玑，梁檩簌尘跌；肺腑洞冰霜，既白未易绝。簸车随低昂，仰榻鼓腹凸。竟未减其辉，银海光摇曳。师范一暑假，助叔双抢月。骨散汗如浴，书卷未一瞥；忽忽瞻远山，如雾如云抹。姑父时营医，大惊急往测。右目零点五，左目一点五。不唯弱视力，甚且为鳏孑。云“右弱莫用，久之恐转瞎”。乃悟前人言，亢龙有悔节。虽非积而减，若蠹营柱闼。自初乃不觉，一旦坍而灭。然有夙心在，脑后峨反骨。岂能顺天命，不可弃读阅。五年古井波，故态相延接。时时自省视，私怀亦欣悦。今午起案纸，又觉生变突：丈五观人面，眼鼻浑混没。事既遇其一，再三心岂慑。当或一时朦，若云翳日颊；雨过天光开，荡荡耀虹霓。即真不可复，瞽如摸象客。我亦不能伏，乃志有素热。若蝜蝂之愚，溷缸之硬石。彼时隔外尘，心乃愈澄澈。天视析毫芒，万物莫能惑。"}