{"id":"813237","title":"番俗","dynasty":"清","author":"张湄","text":"包练衣衫最丽都，换年风景野花敷。金藤耀首新妆裹，答答偏宜宾也珠。重里筠笼寄海南，寺闻未减树头甘。年时最解相如渴，玉手搓香酒半酣。百果璘㻞菜市东，蘋㜑颜色似唇红。上方仙品三年别，今夜清芬入梦中。竞誇麻达好腰围，健足凌空捷似飞。萨鼓铿锵声近远，轻尘一道走差归。争迎使节共欢呼，骢马前头众妇趋。首顶糍盘陈野食，大官曾未识都都。鹅筒惯写红夷字，鴃舌能通先圣书。何物儿童真拔俗，琅琅音韵诵关雎。藤毬掷罢舞鞦韆，世外嬉怡别有天。月几回圆禾几熟，岁时频换不知年。傀儡山深恶木稠，穿林如虎攫人头。群凶社里谁雄长，茅宇新添金髑髅。"}