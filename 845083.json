{"id":"845083","title":"采莲词四首","dynasty":"清末民国初","author":"曹家达","text":"两桨桥头心事违，门前乌桕伯劳飞。西洲风月无人管，暮雨催归金缕衣。南塘秋色照人颜，香重和烟压鬓鬟。作意低头弄莲子，好将心苦寄人间。生小湖滨不解颦，淩波罗袜暗生尘。花深却被旁人妒，荡入湖心不见人。兜搭沿堤不自由，肯将杜若采芳洲。去时频作回眸盼，贪看鸳鸯浴渡头。"}