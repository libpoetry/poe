{"id":"471885","title":"豫戒诗寄儿祖念并诸亲友","dynasty":"明","author":"陈第","text":"梁鸿终会稽，尧夫老雒阳。生卒异厥处，达人何慨慷。我本游汗漫，野鹤共翱翔。今年六十九，鬓发同秋霜。久?厌世日，随地为坎藏。烟云开翣旐，星月悬灯光。形骸虽垒块，神气任徜徉。慎勿泥世俗，启土携归乡。生既耽五岳，死岂恋一方。携归失我意，泉下徒悲伤。此心常耿耿，鉴之有穹苍。作诗比遗令，小子永勿忘。"}