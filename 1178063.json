{"id":"1178063","title":"乱离","dynasty":"唐","author":"孟郊","text":"天下无义剑，中原多疮痍。哀哀陆大夫，正直神反欺。子路已成血，嵇康今尚嗤。为君每一恸，如剑在四肢。折羽不复飞，逝水不复归。直松摧高柯，弱蔓将何依。朝为春日欢，夕为秋日悲。泪下无尺寸，纷纷天雨丝。积怨成疾疹，积恨成狂痴。怨草岂有边，恨水岂有涯。怨恨驰我心，茫茫日何之。"}