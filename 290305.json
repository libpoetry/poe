{"id":"290305","title":"飞来峰·峰头欲刺天","dynasty":"清代","author":"殷峄","text":"峰头欲刺天，石脚不著地。怒同虎豹蹲，耸作干将利。一洞境一转，曲若穿珠蚁。何年灵鹫峰，来此作游戏。团团千菩萨，刻石徒好事。何补山川灵，已凿混沌意。山灵遭俗手，想尔亦短气。颇怪寺中僧，指客夸灵异。小坐冷泉亭，泉声四山沸。即此生道心，悠然得静契。好诗忽然成，飞来亦天外。"}