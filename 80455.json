{"id":"80455","title":"破屋叹·我年四十时","dynasty":"宋代","author":"陆游","text":"我年四十时，筑舍受一廛；岁月不贷人，殆将五十年。初非楩柟材，既久理岂全。惨淡窘风雨，亦复补破穿。竹椽与绳枢，岂敢求牢坚。今朝忽自顾，衰疾方沉绵，不知此残躯，与屋谁先颠？粥药幸粗给，儿稚满目前。歛藏虽甚薄，犹胜死道边。一笑推枕起，无酒亦陶然。"}