{"id":"829399","title":"书广雅诗集后","dynasty":"清末近现代初","author":"陈曾寿","text":"吾生犹及范希文，画牍忧时每夜分。晚节艰难诗愈好，遗音哀惋世宁闻。长沙久镇人谁替，元祐重来日已曛。辛苦与人家国事，调停术尽欲何云。永叔穷工语不刊，达官容易废雕镌。曲江感遇微言绝，绿野灰心五字传。老去恩深前席对，梦回愁绝帝京篇。忧伤小雅繁霜后，此卷千秋合让专。"}