{"id":"1117244","title":"襄阳古乐府二首 野鹰来","dynasty":"宋","author":"苏辙","text":"野鹰来，雄雉走。苍茫荒榛下，毰毸大如斗。鹰来萧萧风雨寒，壮士台中一挥肘。台高百尺临平川，山中放火秋草乾。雉肥兔饱走不去，野鹰飞下风萧然。嵯峨呼鹰台，人去台已圮。高台不可见，况复呼鹰子。长歌野鹰来，当年落谁耳。父生已不武，子立又不强。北兵果南下，扰扰如驱羊。鹰来野雉何暇走，束缚笼中安得翔。可怜野雉亦有爪，两手捽鹰犹可伤。谁言襄阳苦，歌者乐襄阳。太守刘公子，千年未可忘。刘公一去岁时改，惟有州南汉水长。汉水南流岘山碧，种稻耕田泥没尺。里人种麦满高原，长使越人耕大泽。泽中多水原上乾，越人为种楚人食。火耕水耨古常然，汉水鱼多去满船。长有行人知此乐，来买槎头缩项鳊。"}