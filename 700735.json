{"id":"700735","title":"兵宪刘公以游喜峰、柞子洞诸作见示，赋答","dynasty":"明","author":"戚继光","text":"车骑行边笔作筹，光摇五色度中流。斜阳有意杯仍剧，危堞无烽洞转幽。谁谓风沙通朔漠，共疑形胜是南州。关前不筑三城在，能使山灵识壮游？塞垣风色易凄凄，柞子城头乌夜啼。汉节蹉跎仍蓟北，文星错落复辽西。烽明飞阁三千迥，角起连营十万齐。眼底戎机君自见，逢人不必说羁栖。"}