{"id":"811657","title":"雉将雏","dynasty":"清","author":"弘历","text":"行行麦陇边，见一雉将雏。雏儿才长成，哑哑学母呼。翅软未解飞，嘴嫩未能食。饮啄与游翔，皆赖顾复力。儿兮依其母，母乎爱其儿。一朝羽翼全，那料南北飞。有童持长竿，捕雏何遽遽。老雉虽善飞，绕匝不忍去。雏儿颇有智，藏伏荆棘间。棘密难探取，儿童怅空还。须臾童去远，老雉还来视。母子得全活，鼓翼心倍喜。尔童一何忍，尔雉一何慈。孰谓天良心，人禽乃倒之。观物可会心，抚古常自镜。今朝忽见此，大愧中牟令。"}