{"id":"1253199","title":"用畿字韵谢汪处谦先生新诗之辱","dynasty":"元末明初","author":"唐桂芳","text":"古今争战一秤棋，试看长安总旧畿。天地无情吾辈老，江湖有恨故人稀。百年地僻惟耽酒，五月山寒未卸衣。咫尺城南亲舍在，白云稍稍傍檐飞。泰华山高滴翠肥，观光犹记上京畿。百王制作于今盛，万国来朝自古稀。人品合陪青琐闼，官阶已制芰荷衣。侯芭惭愧登门早，事业无成鹢退飞。"}