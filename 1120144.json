{"id":"1120144","title":"挽刘夫人词二首","dynasty":"宋","author":"陈舜俞","text":"籍籍家声起草莱，诜诜子舍奉兰陔。翩翻三凤皆英物，蹭蹬双驹亦骏才。忆昔綵衣环几舄，于今清血洒棬杯。何年盛事联簪组，别有丝纶荐夜台。卜邻早效三迁教，负米方休百里劳。乐事难留同逝水，孝思无尽入伊蒿。万家原上开新冢，旧馆人来奠浊醪。况有铭诗传不朽，长城千古白云高。"}