{"id":"417788","title":"满庭芳 辛巳孟冬宿开平在园","dynasty":"近现代","author":"朱帆","text":"垂老情怀，中年梦境，觉来身在斯园。三泓绿水，树影倒蓝天。小曲阑干长倚，晴空里、蛱蝶翩翩。清池畔，烟帏云榻，容我醉时眠。情牵、尘世外，人间风月，依旧无边。纵山林近市，也是桃源。了却平生恨事，到此地、可许狂颠。潭江上，扁舟轻荡，不是杜陵船。"}