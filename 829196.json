{"id":"829196","title":"癸丑江上春感","dynasty":"清末近现代初","author":"杨圻","text":"杜甫家何在，元龙气未平。长城千万里，春雪断人行。落日皆为客，中原独远征。桃花江岸发，未忍说无情。雪消樯燕语，汗漫涉江沱。芳草依天尽，春风入海多。疮痍殊未了，烟景欲如何。忽听龟兹曲，无心子夜歌。多念惊新岁，长贫畏远行。平生多感激，恩怨未分明。辛苦安眠少，饥寒得句清。甲兵满关陇，道路最堪惊。"}