{"id":"166145","title":"次韵文潜病中作时方求补外","dynasty":"宋代","author":"晁补之","text":"贫炉初着灰，浊酒寒不温。邻张病未来，独负南窗暄。昨日往过之，欢喜能两餐。酲醲淟然解，愧无枚乘言。祝君抱虚一，邪气袭无门。今晨有起色，迎笑眉宇轩。扶掖两男儿，总丱佳弟昆。遣诵寄我诗，妙可白玉刊。平生俱豪气，见酒渴骥奔。赐休常苦稀，晨谒良不闲。约君向南邦，勿厌敲扑諠。公余未忘饮，何必釂十分。时平但行乐，卧治安足论。琵琶五十面，雷雨出昆弦。"}