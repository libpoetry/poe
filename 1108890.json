{"id":"1108890","title":"湖南江西道中十首","dynasty":"宋","author":"刘克庄","text":"独醒公子去沉湘，未识人间有醉乡。酒与离骚难捏合，不如痛饮是单方。贾生废宅草芊芊，路出长沙一怅然。今日洛阳归不得，招魂合在楚江边。少陵阻水诗难继，子厚游山记绝工。断璧残圭零落尽，新碑无数满湘中。去年冬至投僧寺，今岁阳生宿店家。独夜无人堪晤语，青灯相对结寒花。蛮府参军鬓发苍，自调欸乃答渔郎。从今诗律应超脱，新吸潇湘入肺肠。丁男放犊草间嬉，少妇看蚕不画眉。岁暮家家禾绢熟，萍乡风物似豳诗。每嘲介甫行新法，常恨欧公不读书。浩叹诸刘今已矣，路傍乔木日凋疏。茫茫衰草与云平，斗气千年不复明。惟有多情篷上月，相随客子过丰城。派里人人有集开，竞师山谷友诚斋。只饶白下骑驴叟，不敢勾牵入社来。上封已失岳僧期，客问丹霞谢不知。懒到登山临水处，始惊筋力减来时。"}