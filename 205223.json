{"id":"205223","title":"春雨·青皇初布令","dynasty":"宋代","author":"卫宗武","text":"青皇初布令，大块已流湿。霏霏散冲融，一一成膏液。骎寻夜漏分，掀扬风箭疾。孤灯月明眼，渐觉檐花密。滴沥声毁洪，淋浪势方集。清响迸源泉，美泽遍原隰。甘腴滋田毛，浸灌融地脉。盖将兆稌黍，岂但秀荠麦。溪山鳞甲长，卉木攒新碧。化工悦万族，生意浩无极。苟惟本根在，孰不芽且坼。未春雨非土，见者自姜恻。既春雨非玉，闻者何悦怿。示能刘惨舒，吾亦为物役。英英梅粉露，点点桃红入。更喜酿芳菲，催花居第一。"}