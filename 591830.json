{"id":"591830","title":"春游曲","dynasty":"明","author":"欧大任","text":"长安大道纵春游，燕草萋萋满御沟。西山半似终南色，太液还如渭水头。太液流澌已三月，西山绝巘犹残雪。绿树遥连五凤楼，彤云深护双龙阙。秦川公子玉骢嘶，半醉章台日未低。挟弹呼鹰熊馆北，挥鞭飞鞚灞桥西。芊绵紫陌华茵细，窈窕青楼弦管沸。赏胜俱邀侠客来，骑回暂向倡家系。倡家少女艳神仙，红杏齐开花满天。郁金香袅芙容帐，琥珀杯行玳瑁筵。千回送酒银瓶满，一曲当楼明月转。莺笙鹤笛引宵长，绣簿锦屏障春暖。歌翻子夜更悠悠，舞罢霓裳乐未休。古调暂更新水令，新腔又过小梁州。为君酒涴春衫袂，为君笑解罗襦带。不惜侬家羞展眉，不怨个人太无赖。春花春月冶游多，相携相引屡经过。交疏影里频留盻，娇鸟窗前奈尔何。五陵走马徒能侠，西津交佩谁怜妾。燕岁莺年容易更，鸦黄蝶粉殷勤贴。十千买笑意何如，百万缠头日不虚。何事草玄甘寂寞，独怜杨子一床书。"}