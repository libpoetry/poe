{"id":"1209960","title":"琴道喻五十韵以勉忘忧进道","dynasty":"元","author":"耶律楚材","text":"昔我学鼓琴，豪气凌青天。轻笑此小技，何必师成连。宝架翻旧谱，对谱寻冰弦。自弹数十弄，以为无差肩。有客来劝予，因举庄生篇。时君方诵书，轮扁居其前。释椎而入请，何故读残编。上古已久矣，不得见圣贤。遗书糟粕馀，与道云泥悬。臣年七十秋，双鬓如垂绵。斲轮固小巧，巧性非方圆。心手两相应，不能语子焉。是知圣人道，安得形言诠。至今千载间，此论不可迁。琴书纸上语，妙趣焉能传？不学妄穿凿，是为谁之愆。今方谒弭君，服膺乃拳拳。相对授指诀，初请歌水仙。吟猱不踰矩，节奏能平平。起伏与神会，态状如云烟。朝夕从之游，琴事得大全。小艺尚如此，大道宁不然。当年嗜佛书，经论穷疏笺。公案助谈柄，卖弄猾头禅。一遇万松师，驽骀蒙策鞭。委身事洒扫，抠衣且三年。圆教摄万法，始觉担板偏。回视平昔学，尚未及埃涓。渐能入堂奥，稍稍穷高坚。疑团一旦碎，桶底七八穿。洪炉片雪飞，石上栽白莲。佛祖立下风，俯视威音先。忘忧西域时，师我求真筌。经今十五春，进退犹迁延。望涯自退缩，甘心嗟无缘。将求无价宝，未肯酬一钱。未启半篑土，欲酌九仞泉。美玉付良工，良工得雕镌。良金不受冶，徒费炉韝煽。闻君近好琴，停烛夜不眠。弹之未期月，曲调能相联。君初未弹时，曾不知勾蠲。学道亦如此，惟患无精专。谁无摩尼珠，谁无般若船。立志勿犹豫，叩参宜勉旃。他时大彻悟，沛然如决川。毛端吞巨海，芥子含大千。瞬息一世过，生死相萦缠。此生不得觉，旷劫徒悲煎。吾言真药石，疗子沈疴痊。"}