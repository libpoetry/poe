{"id":"647467","title":"惠山留别诸友","dynasty":"明","author":"王汝玉","text":"名山蕴真气，地脉显灵液。澄源古石深，乳窦寒泉滴。锵锵激清响，湛湛凝沈碧。中朝赐告还，杖策遂登历。因寻禅栖侣，复值亲知客。芳兰袭华裾，嘉羞荐瑶席。诸公属青年，愧我发垂白。同逢圣明代，欢乐殊未极。明晨将戒行，分袂欲成戚。后会良有期，别离何足惜。京华望东吴，云树才咫尺。"}