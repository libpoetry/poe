{"id":"1121093","title":"古诗","dynasty":"宋","author":"庞谦孺","text":"处身乾坤中，适意乃其常。贫贱亦天然，尤怨徒自伤。平生赋命薄，守己岂不良。量分稍过差，神理翻百殃。苟无济世具，希进未免狂。鄙哉绵上人，远迹空潜藏。市朝车马喧，不碍松菊芳。何妨著衣冠，用舍姑逢场。傥无侥倖心，世亦不见戕。十旬五旬病，三日两日饿。闭门本求安，岁月不可过。秋成尚百日，急迫如星火。西风吹楸林，木叶朝来堕。夕阳下城头，蟋蟀鸣户左。褰裳临溪水，照影非昔我。悲歌动邻里，惨惨风满座。怀深声愈凄，辞绝意难和。人生一世间，太半逢坎坷。为乐须及时，倏忽伤老大。西风正浩荡，出门无所寻。强起理菊花，聊以慰我心。傍篱见南山，经旬阻秋霖。岂不欲傲游，虑此泥泞深。凉飙带寒烟，暝色著高林。归鸟未遑栖，槭槭风叶吟。游子悲故乡，感叹岁月深。一室蔽蓬蒿，空壶绝孤斟。徘徊东墙下，仰视林端参。耿耿夜何长，白露湿衣襟。初日照池底，游鱼戏涟漪。落日延西林，蜻蜓弄斜晖。忘情体自适，不但禽鸟微。以兹慰心胸，富贵如何违。舍策看清溪，步屧临荆扉。青天委长流，孤云无所依。居然忘物我，身世忽若遗。凡人种园花，但取红紫丽。今我种园花，所乐在生意。侵晨草露湿，园林有清气。寝兴不裹首，散策绕花次。次第除繁枝，分明去浪蕊。客至旋结襟，舍柯惜馀味。新稍才过屋，弱干渐拂地。是中有深趣，欣然心自慰。送客出河门，返手闭篱关。归来悬午窗，坐看屋上山。众雏困未觉，捣药声已残。倦鸟止不飞，鸡犬亦在栏。高林静白日，时觉鸟声闲。寂寂穷巷中，翳翳桑柘间。不妨麻稻香，无时来鼻端。"}