{"id":"683863","title":"元驭学士于新观种花挑野菜前后戏呈得十二首","dynasty":"明","author":"王世贞","text":"白白红红几树斜，清溪一曲水如霞。不须牙版标名字，看着应呼学士花。一蕊须头一佛圆，供时长在梵王前。远公未晓西归意，亲凿方池种白莲。仲冬朔日仙蜕回，丛桂凌霜特地开。莫笑净名居士病，前身金粟老如来。墙阴马鬣秃于童，眼看桃花树树红。春色纵归犹未辨，与君相对试霜风。舞蝶双萦小玉团，殿他春事耐他残。道人香色元无住，偶尔闻呼绿牡丹。三月行尽春光微，欲觅飞花无可飞。高下川原诸草树，也能将绿染人衣。野菜经春百味新，长镵一柄便周身。首阳薇蕨元何限，始解夷齐未尽贫。一丛新竹迸龙鳞，微雨仍惊玉菌新。乞得维摩香积饭，午斋先供两闲人。五月五日坐东篱，忽有黄花抽数枝。呼杯恐失醒累意，不饮生教醉令嗤。昙阳庵东积水多，僧来商略种新荷。鸡头菱角亦堪可，奈此一碧玻璃何。六月十八阳侯狂，老树草偃蛙窥床。老夫拥被卧三夕，竟有红日翔扶桑。瀼瀼湛露柏间垂，色胜醍醐味胜饴。见说华池元自有，可烦天上借璚枝。"}