{"id":"528832","title":"开河待闸苦热","dynasty":"明","author":"陆深","text":"长江无六月，此语为谁传。筠簟纱厨里，何人不可怜。我家本在三江上，竹树成行更森爽。画阁含风蘸水开，仙槎到海随潮长。波摇云梦通具区，地接蓬莱与方丈。何似黄尘千尺高，脱巾群饮总称豪。银床玉井无由觅，赤脚层冰何处逃。徒闻东郡泉千派，不济南湖水一篙。临流欲渡还晞发，待看西岩吐新月。万贯谁缠鹤背轻，一蓬自笑鸠巢拙。人间合有清凉方，半捲湘帘坐超忽。君不见陶潜酿秫，两疏赐金。罹此毒热，听我吴吟。"}