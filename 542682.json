{"id":"542682","title":"李鸿胪仲白归自成都赋此慰怀","dynasty":"明","author":"谢榛","text":"每怜张俭一身多，妻子相将奈尔何。巫峡落帆灯外雨，岷江倚杖泪前波。官微谁识寸心赤，愁剧偏令双鬓皤。赖有松篁同岁暮，龙依冰雪待阳和。梦驰乡路书难达，酒尽郫筒市再过。时序频惊蜀风土，云霞常忆晋山河。索居自惜残年病，混俗宁为古调歌。万里全生还旧业，太行佳气郁嵯峨。"}