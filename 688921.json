{"id":"688921","title":"寄欧子建四首","dynasty":"明","author":"何吾驺","text":"怜汝多才不遇知，青山归著薜萝衣。只今芳草王孙日，遥忆狂歌醉舞时。梁园词赋旧登坛，不遣淮南作小山。雄剑远看君自挟，妒天风雨几时弹。新诗如练白云间，大雅沈沦剩未删。一夜梅花频入耳，广陵新得驻红颜。美人赠我玉琅玕，楮色常传翰墨香。偶把新诗歌月下，蒹葭一夜露为霜。"}