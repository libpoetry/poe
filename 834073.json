{"id":"834073","title":"贺新凉 立秋","dynasty":"清末民国初","author":"易顺鼎","text":"赋就梧宫未。镇销凝、刺桐庭院，嫩寒如水。中有悲秋湖海客，梦与碧云无际。把一段、湘魂唤起。回首西园芳宴杳，怪金尊、早换炎凉味。人正在，瘦蕉底。镜鸾昨夜微尘翳。算输他、珧窗旧扇，伴侬憔悴。知否江南歌白纻，落叶长干十里。写半幅吴笺悄寄。听遍霜钟初入定，道而今、不恨秋声矣。应冷尽，惜花意。"}