{"id":"433032","title":"乙卯六月十八日晨起雨晴暑退，陪许丈静山及仲蔚陶端翼、侯伯文泛水居、杨园，过大渲而还二首","dynasty":"近现代","author":"凌学攽","text":"晓开初旭断溪虹，枉渚澄潭处处通。菱叶凉生前夜雨，藕花香逗早时风。偶从答问皆师友，随野疏闲有叟童。小集高楼人五六，咏归可待夕阳红。水色山光晕碧丛，便逢胜处快推篷。荷陂废后通鱼桁，松径行时放鹤笼。军嶂眠云僧寺外，浦帆飞月钓船中。漫言归去来何晚，头白仙凫出世翁。"}