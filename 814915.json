{"id":"814915","title":"闻戒篇","dynasty":"清","author":"俞樾","text":"冲飙海外起，宿乌林中飞。吾家环堵室，无事不启扉。昨闻海氛恶，出门问是非。是时天戒寒，雨后日色微。传呼县官来，父老迎旌旗。官言寇甚急，一方如病痱。止可守乡里，去此将何依。尔曹各努力，学著短后衣。呜呼三镇兵，甲冑老生虮。一朝尽败没，火伴归者稀。吾民素恇怯，岂足张兵威。不闻舂尔粮，不见治尔装。老幼一船载，不知往何方。皆云寇且至，安问梓与桑。复有多田翁，欲去忧田荒。姑且营菟裘，一椽租山乡。那知山中地，狐狸而豺狼。有朝伏莽起，空尔橐与囊。客自杭州来，亦言如蜩螗。十室九则空，存者心傍徨。顿令数日内，价高黄头郎。噫嘻此何象，平日真羲黄。军门下一檄，尔民其偕来。遂令草莽臣，竞拜御史台。周生何晃晃，大吏曰尔才。畀尔银一流，聊治酒一杯。为我酌乡里，毋或生疑猜。人各自为守，寇来何有哉。长揖谢大吏，敢弗竭驽骀。退而谋之众，众皆癫如雷。小市铸剑戟，健儿集舆儓。聚柝夜数辈，磨盾日几回。一笑语诸公，公等皆将材。我家乌山下，尚有屋数间。此邦既喧鬨，不如归故山。舣舟柴门外，迎者双白鹇。室中旧木榻，门上新铜锾。奴樵山之麓，婢钓溪之湾。东家刈稻去，西家采菱还。是时新谷入，农务方就闲。家家招食新，村酒盛花蛮。颇怪避地客，日日来叩关。已闻命召虎，未见朝侯狦。太息勿复道，吾其田间跧。"}