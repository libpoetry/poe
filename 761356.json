{"id":"761356","title":"绮罗香  秋雨","dynasty":"清","author":"蒋春霖","text":"晚树沈烟，枯荷乱浦，一换一番秋信。渍水庭阴，凉逼画罗衣润。滴疏桐、此夜偏长，滞新菊、重阳刚近。最萧条、铁马檐声，纸窗棋响落灯烬。朝来芦絮似雪，望断濛濛影里，归飞鸿阵。带湿征帆，还共暮潮难准。剩空阶、蕉叶无多，恰添了、砌虫凄紧。怕遥山、洗褪微黄，倦妆眉黛损。"}