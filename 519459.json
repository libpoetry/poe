{"id":"519459","title":"琴书自乐","dynasty":"明","author":"朱诚泳","text":"我家肇造自皇祖，我祖分茅守西土。嗣予理国日兢兢，宁敢流连纵歌舞。宁王吹笛岐王醉，肉盘多少申王妓。猎车十乘走南山，浪说齐王多快意。前鉴斯人皆覆车，吾之二友惟琴书。五弦远慕有虞圣，六籍学为孔子徒。琴满锦囊书满库，游心太始何真素。百年三万六千日，日日追陪送乌兔。"}