{"id":"1142029","title":"古田女 其二","dynasty":"宋末元初","author":"陈普","text":"北人见飓风，掀簸嗟真差。君子逢不若，白昼成黑夜。日月同一天，宁复殊次舍。礼义无华夷，悦心悉如蔗。披沙欲出金，恶莠为害稼。朝歌与胜母，贤者同回驾。中为去偏倚，庸但无怪讶。安敢亢亢方，却无伈伈下。礼不虑咈违，义不恤怒骂。恭惟秦汉前，礼乐止河华。七闽底处所，目不睹韶夏。食才美马甲，衣仅知压柘。应无雁币聘，宁识枣脩嫁。历汉晋至唐，谈口无可藉。令孜与思勖，畏作貂珰霸。第从常衮来，始识不逆诈。珠玉满面前，犹或迷光价。一二百年来，骅骝渐知跨。述古与介夫，各有诗书暇。晦翁黄勉斋，遂以教天下。昔时蛮隶国，今作齐鲁化。沂风蔼莫春，弦诵殷长夏。蹡蹡多规行，穆穆亲衡迓。方知地无偏，又喜才不借。独馀男女俗，缺漏留微罅。未能秣驹汉，颇碍雪驴灞。有心即知礼，有口皆思炙。男女既冠笄，屋宇仍台榭。朝夕晓凊温，春秋能社蜡。溱洧秉蕳游，此日何可假。礼自标枝来，心无倾盖乍。风流与衣冠，犹当轶王谢。田渔非女事，诗以告里社。"}