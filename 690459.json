{"id":"690459","title":"七月九日五噫","dynasty":"明","author":"张萱","text":"客久缘何事，归迟真浪游。计期才两月，忆别似三秋。梦起月在枕，夜深人倚楼。前宵君见否，织女嫁牵牛。触热客行苦，惊心秋色新。友生那可仗，僮仆岂相亲。已说逢迎少，胡然道路频。侬非红粉辈，君是白头人。在家曾简出，作客不辞劳。为问孤帆远，何如一枕高。眉颦知懒画，背痒倩谁搔。迢递归心客，能无折大刀。为诵衾裯句，非关儿女情。君心原惜惜，我梦亦卿卿。见说鱼为服，谁怜鹳已鸣。提携频问讯，迟尔共含饧。欲语不得语，将归应未归。顷筐盈卷耳，在室有伊蝛。翠帱流苏冷，银河破镜飞。五侯鲭莫恋，须念有调饥。"}