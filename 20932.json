{"id":"20932","title":"和兵部郑侍郎省中四松诗","dynasty":"唐代","author":"唐扶","text":"幽抱应无语，贞松遂自栽。寄怀丞相业，因擢大夫材。日射苍鳞动，尘迎翠帚回。嫩茸含细粉，初叶泛新杯。偶圣为舟去，逢时与鹤来。寒声连晓竹，静气结阴苔。赫奕鸣驺至，荧煌洞户开。良辰一临眺，憩树几裴回。恨发风期阻，诗从绮思裁。还闻旧凋契，凡在此中培。"}