{"id":"433247","title":"怀人诗廿四首 岧阉","dynasty":"近现代","author":"寇梦碧","text":"梦窗四稿樊南集，与世聱牙苦费才。龙性难驯天械缚，欻然电笑笔端开。杯前久断行云路，十载相思感旧游。心影宛然南浦夜，绿波如酒月如钩。楚塞秦川足下看，天风万里蹑青鸾。词人豪兴空千古，梦里蓬舟笑易安。天籁竟同人籁合，内通骚辨外宫商。何时飞出蕤宾铁，为洗沉灰补乐亡。南云媚汝吐晴髻，遂令老笔生华姿。保此古春道不堕，山魂来写无声诗。灯痕柳影浑如旧，今夜还疑梦里来。相对缘何无一语，恐惊身后亥灵胎。天留一旅待诗亡，五夜吟蛩作道场。却向城南望城北，泪波冲雨自淋浪。负天鹏与处裈虱，一笑相看等子虚。我梦乘槎犯牛斗，九州稊米较何如。旧禊虹桥费梦寻，块然一老卧孤衾。雨灯昏处养花气，诗律细时磨道心。臣朔本来饥欲死，耽吟那得与消寒。如何猰貐磨腥吻，来啖先生苜蓿盘。张抡失足入莲社，巢父掉头乘海烟。君自粮街看侏饱，九经休诩腹便便。笔健曾倾三峡水，诗愁待刬六朝山。从知此理关风会，莫载齐梁夕照还。相如消渴程皋病，此是灵司福所钟。但得远山眉供养，不辞长作酒家佣。何当抱古学殷顽，奇字玄文尽可删。后世谁知子云者，不如治鬼罗酆山。惊飙卷土日昏昏，小住槐柯梦有痕。难得装春一宵雨，彼苍倘许赦诗魂。吴宫花草梦三生，才调香奁旧有名。收拾纤柔入苍劲，听君吹剑作秋声。掩关独梦忘春归，苦尽方知楝子肥。怪底不兴吾道叹，想应疗得凤凰饥。抱冰卧雪理残妆，比翼齐飞金凤凰。说与旁人浑不解，人天两界一彷徨。谁能写此世相图，绝丽奇哀迈往古。留取卷葹不死心，嚼血喷天散花雨。近得张生颇奇绝，瑳瑳羸骨道能攀。如何息壤在兰畹，一小鸿蒙著两顽。画理文心总不差，刚柔相济质而华。与君愿共春秋气，说剑何妨更看花。少耽绮语须妨道，一种痴狂万目瞋。我赠君诗杂忧喜，百凶肯赦两词人。笔底香红著意搜，好从南渡溯风流。白云留尔山中住，春水方生未许愁。望断盈盈一水间，风来蘋末总相关。万霞织出天孙锦，何事孤云独去闲。"}