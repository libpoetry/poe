{"id":"198383","title":"代贺苏盐生朝","dynasty":"宋代","author":"廖行之","text":"斗杓酒携井络墟，月蓂四荚随盈除。絪緼和气掬宇宙，葱郁瑞霭充门闾。门闾自是相家旧，许国勋阀今渠渠。公侯骨相奇表在，佛祖心谛群疑祛。长材不惮剸烦剧，入赞枢庭还题舆。声猷业履蔼中外，使节荣畀东南如。三湘来领阜通计，九郡咸企澄清车。民言此地公蘧蘧。当馈注想宁应徐。姓名行启金瓯书，公府入即潭潭居。方壶蓬岛有寿域，安用九转刀圭余。"}