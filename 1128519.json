{"id":"1128519","title":"懋南博士暂出回邑以盛藻见观谨依韵奉和二首","dynasty":"宋","author":"葛胜仲","text":"五十之年岁又开，劾归不勇尚徘徊。家徒四壁谢金埒，第乏一区惭玉杯。彊欲安心师达磨，懒谈真我类投灰。吾僚轻作经时别，犹喜民谣挽得回。公退萧閒闭息深，从来县谱用山阴。威棱少霁髯垂几，才韵频将笔捶琴。取急卧家聊小憩，捧符还郡却幽寻。风流若把名香拟，堪作盈斤百和沉。"}