{"id":"288642","title":"高阳台·雪后与易实丈游中央公园，社稷坛旧址也","dynasty":"现代","author":"袁思亮","text":"古柏簪花，晴檐卷絮，林端霁色微明。玉宇高寒，客怀重到须惊。蜃楼遮断金铺路，怕燕归、还误窥楹。黯销魂、梦里芜痕，阙下车声。么线莫奏迎神曲，但尘笼乌帽，钗袅红琼。一掬沧波，铜仙铅泪盈盈。寒鸦不管兴亡事，傍夕阳、犹恋觚棱。罢登临、灯火重楼，鼓角高城。"}