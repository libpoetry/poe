{"id":"731419","title":"有会漫书","dynasty":"清","author":"奕譞","text":"窗下青石盆，其方尺有咫。蓄以小游鱼，盛以清泠水。萧斋薄醉余，寂寂凭栏视。俄从竹篱根，斗出南柯蚁。始则互牴牾，继见一披靡。前者逃仓皇，后者追不止。攀援复争逐，共落石盆里。幸而阵风来，吹堕桃花蕊。二蚁附蕊上，浮沈如有恃。一勺碧纹轻，在蚁沧浪似。一瓣落英飘，在蚁舴艨拟。因思湖海间，从古争不已。才见降帆出，又闻战舰驶。南渡暂偏安，北征甘誓死。叱咤海风生，冲突银涛起。谅在天视之，亦犹此盆耳。"}