{"id":"810622","title":"怀藻姊书来询近况赋此代柬","dynasty":"清","author":"方芳佩","text":"河桥分手惜匆匆，数载悲欢事不同。至戚已从生死隔，故交惟有梦魂通。啖名漫学屠龙技，处世今如失马翁。问讯兰闺无恙否，莫教惆怅对飞鸿。含毫每欲写相思，一纸离愁不自持。连月江山频入梦，经旬镫火罢谈诗。浮云世态无今古，流水韶光感岁时。一语寄君应绝倒，此生竟为读书痴。"}