{"id":"682264","title":"寄张洪阳殿读豫章四首","dynasty":"明","author":"于慎行","text":"月出何皎皎，照我堂南端。愁人苦难夜，踯躅起长叹。长叹将何思，念我平生欢。江湖万馀里，道路阻且难。孤雁过我庭，悲鸣风正寒。愿传尺素书，报尔青琅玕。书成在怀袖，涕下不能看。昔我从良友，翩然游帝傍。有如双黄鹄，厉翮起高翔。风波一相失，天路何阻长。三秋为一日，噭噭遥相望。周周啸俦匹，衔羽正徬徨。麋鹿索其群，孤号在莽苍。咄咄久沉吟，为君心内伤。海上有浮云，郁郁双龙阙。何意回飙吹，翳此瑶台月。风雨忽冥冥，九关不可谒。直木忌为材，甘井常先竭。人生百年内，鼎鼎何超忽。日月跳两丸，谁鍊黄金骨。富贵亦何为，芳华有时歇。寄声问所钦，好食山中蕨。王阳方结绶，贡禹亦弹冠。虞卿为其友，解印去邯郸。千金重然诺，百折不辞艰。穷达相与俱，飞沈岂异端。末世逐荣宠，斯道亦已难。袅彼女萝枝，缠绵诚可叹。君为千尺松，我为一握兰。兰松不相结，惟以共岁寒。"}