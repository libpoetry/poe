{"id":"811744","title":"武安至涉县作","dynasty":"清","author":"申颋","text":"涉县倚出隅，群山相拱向。峰峦森??，环诡不可状。古木互纠纷，白云自逸宕。土人不知名，行旅谁眺望。我欲穷幽险，天晚妨游杖。因思北士雄，山川多奇状。妙理藏深寂，孤高默自况。吴越多雕锼，位置堪盆盎。标题分名目，反使山真丧。巃嵷此大观，自然任天放。斯世无真赏，多为词人诳。冥心契山灵，寥寥谁同尚。投宿隔深林，沽酒酬青嶂。高秋霜气轻，爱兹山日暖，攀援不辞劳，取路快迂缓。我仆犹深谷，我身已绝巘。往往数武间，相失隔回转。人声谷响传，云散岩姿展。平冈耀丹葩，乱石翳苍藓。细泉行履舄，肃籁鸣丝管。山深日易昏，投林鸟能返。吾亦寻所依，云际辨鸡犬。山家少茅茨，凿崖开客馆。供食无兼味，民淳风俗俭。饭罢呼主人，挑镫话款款。"}