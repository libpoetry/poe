{"id":"957276","title":"廛居久不见山或劝作小楼以助登览又力不能办今年益衰此兴亦阑矣","dynasty":"宋","author":"范成大","text":"结庐占城市，初岂卜云吉。谒医并治庖，二事便衰疾。乘除徐自笑，翻觉此计失。经年不见山，无异处暗室。平生痼烟霞，岁晚成俗物。安得百尺楼，屋上高突兀。列岫拥青来，爽气助佔毕。尝试与匠谋，工费猬毛出。俸馀强弩末，家事空囊涩。经营十年馀，高兴竟萧瑟。人生不如意，十事常六七。身今况迟暮，长算屈短日。纵成此段奇，发白何由漆。且学商山翁，弯跧蛰霜橘。"}