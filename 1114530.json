{"id":"1114530","title":"书怀","dynasty":"宋","author":"李流谦","text":"静阅胶胶扰扰身，细从物理究亏成。一人誉复一人毁，五鼎食仍五鼎烹。怪木莫题居士字，修篁合著此君名。西风又起尘千斛，望拜生憎白羽横。衫似荷枯嫌绊缚，屋如斗大费支撑。寒蔬日日同僧饭，拄杖时时伴鹤行。聊托莼鲈非厚味，漫言松菊本真情。山中亦有閒田地，可惜离家久不耕。"}