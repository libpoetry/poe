{"id":"518601","title":"九日谩兴","dynasty":"明","author":"张吉","text":"乌有先生著布袍，躯长八尺胆气豪。翩然骑鹤历九皋，笑谈霞表超蓬蒿。骖麟翳凤列仙曹，不徐不亟帝所褒。玉童婉娈鸾笙号，月瓢冷浴紫金膏。北斗杓星手所操，黄流倒泻沧海涛。安期巨枣金母桃，攫而食之侔啖芼。腰间珌琫金错刀，剸犀执象刲鲸鳌。下瞰八极了莫逃，秕糠扫荡轻于毛。悬车欹侧赤焰韬，先驱负弩旋旌旄，下来两腋风萧颾。君不闻龙井山头万株菊，寒香尽入高人腹。"}