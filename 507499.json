{"id":"507499","title":"送陶给事升闽宪佥事","dynasty":"明","author":"李昌祺","text":"江上草新绿，都城春雪晴。玉缸携酒共君饮，红亭醉醒空离情。问君此行何慷慨，揽辔超超渡闽海。青琐多年旧有声，赤心一片终难改。玉节观风八郡倾，人人同仰范滂名。陶潜解印身虽逸，桓典乘骢众所荣。判袂相望不知久，渺渺青山重回首。别后含情空忆君，谩对萧条白门柳。"}