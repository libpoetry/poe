{"id":"857252","title":"寄题韩丞相定州阅古堂","dynasty":"宋","author":"王令","text":"始闻定作阅古堂，又闻定有阅古诗。扬之远定五千里，思得两翅擘以飞。偶闻人来说堂事，初敝两壁无尘疵。间时公来命绘匠，亲以玉指交画挥。教令某载若某状，匠拜奉命唯不辞。左图守相父母吏，右状将帅熊罴姿。长冠峨峨伟笏佩，斗以玄白为裳衣。屹如丁宁立以议，逊若避让行而随。图成俨毅色可詟，过吏不敢窃目窥。仍令大笔署行事，写出黑胆朱肝脾。死者有灵如不泯，合有英气来附兹。故公之谋不知出，宜有神鬼阴助其。茫茫九泉谓巳朽，岂意一旦存形仪。请留中壁素莫绘，待千岁后公以归。当搜国匠第一手，状写公像存依稀。要知文完武绳备，遗与万世瞻思资。我知观者定堕泪，不复岘首羊公碑。又闻当世大手笔，磊砢诗句相撑支。手搏蛟龙拔解角，爪擘虎豹全脱皮。郓州溪堂遂寂寞，韩诗尘蔽人不吹。想应从此传万世，粹玉贯串珠萦累。小戎何为而缩伏，久滞公斧血不滋。何时功成事业就，两手一扫清三垂。归来天子喜以颔，泰阶辉焕平无欺。次招当世草茅士，各使呈露心腹披。缔裾联缨上廊庙，留与后世图为师。然后回谢阅古堂，彼合异代今一时。"}