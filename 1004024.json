{"id":"1004024","title":"先兄叔逢种花盆池秋初开一朵二侄感悼成韵作柏梁体答之","dynasty":"宋","author":"程公许","text":"怀昔三昆皆青春，挥毫翻水惊鬼神。我方丱角瞠后尘，有如奔林鹿甡甡。高堂寿朋鬓亸银，时节歌舞綵服新，二十年间存几人。叔氏终老一葛巾，盆池折花秋中旬。共房感我双瓜辛，无穷生意根陈陈。寸卉虽微均我身，壅培涵浸宜及辰。一气之运屈必伸，子如不信有苍旻。"}