{"id":"568681","title":"中丞行当雁门太守","dynasty":"明","author":"王世贞","text":"陆行疲车马，水行费舟航。壮男罢耕耒，小妇抛蚕筐。商贾为废市，担者弛其装。老父携弱儿，踉跄趋且僵。一州十七邑，倾都以彷徨。借问何所之，云送我郭公。郭公未下车，十室九尚空。郭公下车后，流徙即其宫。朝下赈粟书，夕上蠲租章。去彼蟊与螟，树我稻与桑。一檄饱我饥，再檄起痍伤。三檄潢池内，帖帖波不扬。连城千万家，家家有郭公。百吏当谳案，案案有郭公。原田锄春雨，公若亲劝农。横海出楼船，公若亲在行。弱者忘其弱，强者讳其强。日为郭公日，霜者郭公霜。初旭映东嵎，郭公坐堂皇。出则剖盈庭，入则理堆床。退食无三簋，解劳仅三觞。目不睹优施，耳不听清商。席客唯笾豆，实篚鲜玄黄。不发居间书，不畏黄门郎。谁妒我郭公，嗟嗟彼狡童。彼狡亦何知，畴能掩帝聪。臣某诚无状，臣斥分固当。贝锦亦有丝，薏苡亦有囊。浮尘翳明镜，磨之当益光。重袖襺都梁，发之当益芳。德星在女牛，一夜徙他方。甘霖正霢霂，改润隔塍秧。蹇驴困康庄，骐骥眼大荒。伯乐一相顾，天路遂腾骧。愿公健匕箸，愿公寿无疆。公以衮衣来，竹马满道傍。今日悲相别，别后莫相忘。"}