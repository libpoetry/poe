{"id":"826288","title":"水龙吟·时序相催，悲愉无定。我闻如是，言愁欲愁，卅四年十月作","dynasty":"清末近现代初","author":"叶恭绰","text":"几番风雨鸡鸣，到头只是天难晓。曙星无焰，繁霜匝地，惊涛萦绕。今古消沈，春灯梦冷，晨钟声悄。甚西园临赏，彩幡高矗，翻送尽，花多少。休说芳期俊约，滞车轮、满街流潦。钗分怅忆，珠还费泪，麝尘愁捣。罥径藤深，沾泥絮乱，余春易老。问蓬壶咫尺，家山何日，把寒烟扫。"}