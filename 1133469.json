{"id":"1133469","title":"赠张玉田","dynasty":"宋末元初","author":"仇远","text":"秦川公子谪仙人，布袍落魄馀一身。锦囊香歇玉箫断，庾郎白发徒伤春。金台掉头不肯住，欲把钓竿东海去。故乡入梦忽归来，井邑依依铁炉步。碧池槐叶玄都桃，眼空旧雨秋萧颾。太湖风月数万顷，扁舟乘兴寻三高。西北高楼一杯酒，与子长歌《折杨柳》。江山信美盍便留，莼菜鲈鱼随处有。"}