{"id":"1109824","title":"试院中闻初平别头预上舍选作诗二章以贻之","dynasty":"宋","author":"华镇","text":"拂晓文闱报捷音，传家始见胜籯金。不随门户炎凉异，须识胶庠德泽深。日月光华今际会，岁时风物莫侵寻。欲知报称君亲处，惟有忠嘉一片心。龙头本是我青毡，寂寞风流数百年。素业久惭吾未振，遗芳今喜汝能传。九光瑞日才披雾，千里修途要著鞭。竹素纪名男子事，莫令风味愧吾先。"}