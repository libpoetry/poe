{"id":"1119136","title":"奉题董端明渔父醉乡烧香图十六首 醉乡七首","dynasty":"宋","author":"陈克","text":"醉乡天地谁开辟，光景冲融古到今。明月清风一长啸，杯中时见昔人心。昔人爱酒复能诗，阮籍陶潜盖有之。共道尚书兼此兴，超然异代忽同时。斗酒百篇元祐初，当时流辈已萧疏。闭门日饮身强健，得见升平总不如。子房帷幄赞神谋，晚岁疏封自占留。代邸勋劳今绝口，上恩仍与醉乡侯。脱靴神气迥飘飘，平日千钟奉帝尧。老子浮沉人不识，酒垆争席奈渔樵。老瓦盆中旋泼醅，陶然乐圣且衔杯。只今痛饮谁能那，宝器恩从天上来。黄金细字勒杯巡，鱼水恩私晚更亲。但得赐田堪种秫，向来浮议不关身。"}