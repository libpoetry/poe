{"id":"266690","title":"被花恼·题吴湖帆所藏薛素素、马湘兰兰花合卷，用宋杨守斋韵","dynasty":"现代","author":"叶恭绰","text":"湘皋小劫冷骚魂，冷落楚江清晓。侠骨红妆并时少。畹芳霜黯，涛笺露浥，绮梦应新觉。尺素，写孤怀，镜花幻影成双照。唤起卷中人，空谷遐心动香草。听鹂逸韵，走马豪情，余事偏精到。甚萧条、异代不同时，尽一例、閒愁为公恼。顾笔底，满幅烟痕秋欲老。"}