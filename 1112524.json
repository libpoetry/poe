{"id":"1112524","title":"奉和朱新仲祠部六月晦日省宿用白乐天诗无波古井水有节秋竹竿十字为韵","dynasty":"宋","author":"张扩","text":"漫郎省中宿，展转良夜徂。过雨忽催诗，君诗不可无。夜阑风转高，秋声倒江湖。前对百尺井，梦中闻辘轳。六月忽已晦，馀月复几何。纨扇暂去手，簟纹欲生波。诘朝天门开，冠剑争巍峨。驽马策不入，狞劣如骑骡。街鼓肃市喧，炉薰起烟缕。掩关一绳床，坐稳得处所。风前数茎竹，偃蹇不受暑。初无儿女姿，气貌颇高古。我乃抱俗人，老蛙窥坎井。从君已再暑，造席谩三请。倒床辄雷鸣，便腹费嘲哂。君岂录我者，胸次涵万顷。玉壶贮层冰，怜子清彻底。对之三伏中，愧我汗如水。谬呼同舍郎，坐席更论齿。从今痛自戒，子出则我止。昨者东观游，岁月未觉久。对床屡忘形，持论相可否。君年虽减我，文字称祭酒。十篇亦奇伟，乞我未曾有。阴阳无停机，百物竞时节。燠寒更事尔，气至自融结。炎天勿怨嗟，岁晏见霜雪。此时衣褐单，但恨不得热。俎豆能折冲，儒冠或兜鍪。六月早奏功，岂待防高秋。俗士怀晏安，所至贾人留。襆被应自疏，未知几宜休。疾风扫蚊雷，势力如破竹。青奴冷侵肌，此乃我所欲。周旋蜗舍中，未用叹跧伏。亦莫问马曹，微文禁离局。祠曹秉史笔，翰墨窥金銮。灯火渐可亲，蠹藁字未漫。玉殿行奏书，秋晖上旌竿。君文永有托，九庙方如盘。"}