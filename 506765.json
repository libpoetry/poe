{"id":"506765","title":"瑞雪歌","dynasty":"明","author":"杨荣","text":"圣皇御统天眷隆，四方万国皆来同。祖宗敷佑灵贶锡，雨旸顺序民物丰。维时严冬气凛冽，同云布空阴霭结。天教三白应奇祥，一夕都城飘瑞雪。沈沈万籁寂无声，片片银河剪水成。凝华迥接琼楼近，积素恍与瑶阶平。乾坤万里纤尘息，四望冰壶同一色。沙鸥群泛黯藏辉，林鹤孤飞杳无迹。由来瑞雪兆丰年，况此呈祥当腊前。圣心夙夜念民瘼，自有精神格昊天。微臣浅薄遭明主，调燮无功愧何补。幸兹六出应期至，拜舞龙墀欣快睹。圣情谦抑恒戒盈，仰承天意惟兢兢。作诗惓惓饬臣下，赐以华宴当彤庭。群臣感恩咸稽首，际遇明时古无有。赓歌愿效有虞风，上祝齐天万岁寿。"}