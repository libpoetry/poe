{"id":"654464","title":"真氏女","dynasty":"明","author":"何乔新","text":"妾本相门女，少小颜如玉。阿爷负官钱，鬻妾以自赎。诗书不复理，学唱金缕衣。当筵歌一曲，赢得锦缠归。相君名世儒，闻歌忽惊讶。相问始知因，矜怜重悲诧。告官脱妓籍，礼送归名家。纱窗理旧业，肯复歌淫哇。昔为粪上英，今作闺中秀。长安游冶郎，讵敢窥窗牖。罗裾与象揥，淡然儒家妆。良人词苑吏，不数羽林郎。今宵复何宵，三星正当户。喜极忽成悲，潸然泪如雨。幽兰植粪壤，芳洁常猗猗。妾身犹处子，郎君当自知。"}