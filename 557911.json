{"id":"557911","title":"味梅歌","dynasty":"明","author":"张弼","text":"紫阳先生百世豪，作易本义穷丝毫。梦寐周文见康节，天地心髓难容逃。遗韵流风在闽建，后学探求如对面。建宁城中我老彭，心如朝阳眼如电。味易膏腴却味梅，梅花消息易中来。风霜摧改万物息，天地巳复生蓓蕾。葩含萼裹春都具，雪涧冰崖是何处。忽然绽破一两椒，总领杏桃千万树。乃知一画微阳新，三十六宫都是春。小无内兮大无外，孰能越此天地仁。老彭味梅乃如此，岂云甘苦酸辛耳。水曹何郎起山林，玩物适情在至理。沈吟紫阳和梅篇，清馨齿颊欲流涎。开门正与东风会，一轮皓月当青天。"}