{"id":"1194127","title":"顺宗至德大圣大安孝皇帝挽歌词三首","dynasty":"唐","author":"吕温","text":"遐视轻神宝，传归属圣猷。尧功终有待，文德本无忧。坐受朝汾水，行看告岱丘。那知鼎成后，龙驭弗淹留。监抚垂三纪，声徽洽万方。礼因驰道著，明自垦田彰。积渐承鸿业，从容守太康。更留园寝诏，恭听有馀芳。早秋同轨至，晨旆露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。"}