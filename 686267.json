{"id":"686267","title":"赠董明府迎侍四首","dynasty":"明","author":"卢楠","text":"皇阪多麟趾，天池必龙翔。明宰乘两凫，列宿动精光。闭阁鸣弦琴，沉思远高堂。嗷嗷林鸟悲，悠悠风木苍。抚枕夜五起，慕爱结衷肠。讵言何从事，白首餐黄粮。昊天列光景，清辉缅赤县。少微垂高云，婺彩明河甸。?眇寰宇间，习习祥风煽。兹匪巨孝蒸，孰能拨灵变。回头语中州，大养非珍馔。持此金石开，会膺紫泥眷。郁郁山上云，油油涧中薇。嘅彼寸草茎，宛映三春晖。仕汉信亮节，游楚伤方徽。物理尚可鉴，远迩相因依。陟岵扬哀音，白华播芳辉。藉以准时哲，千载将同归。昔闻荀太尉，白发能孝养。英风邈海隅，至今复清响。凤啸必椅梧，麟游非草莽。托迹岂不然，寄心且远仿。合符一术间，总辔万事长。所以不匮姿，垂声得淑傥。"}