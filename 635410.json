{"id":"635410","title":"烧畬歌","dynasty":"明","author":"成鹫","text":"野人赤脚走官道，踏上盐田看监灶。灶丁烧畬不煮海，万井寒烟风浩浩。道旁老翁知是谁，手拨畬灰归去迟。相逢举手相劳问，自言生长升平时。寒乡旧是煮盐户，出门咫尺无旷土。自从斥卤变桑田，丁男始识农与圃。盐场作田田有租，场中无盐仍追呼。一田二税互逼迫，十年两役纷支吾。荒年百室如悬磬，年丰谷贱为农病。县主场官交索租，孤儿寡妇罢奔命。今冬尽室输官仓，明年枵腹春耕忙。新丝卖尽又新谷，空拳无计完秋粮。城中富人巧生殖，九分出钱十取息。娇儿稚女相随来，薄暮得钱朝雇役。得钱未煖便纳官，归来入室摧心肝。人生恩爱岂不重，践土食毛良独难。田家耕田食贵米，盐户无盐啖清水。可怜半死白头翁，回首升平如梦里。烧畬煮灰灰作盐，持盐易米堪养廉。殷勤致语道旁客，蓼虫习苦不知甜。我闻老翁呜咽语，咄嗟涕泣零如雨。九重天高唤不闻，老翁老翁徒自苦。"}