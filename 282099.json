{"id":"282099","title":"八归·初暑无寐，披衣待曙","dynasty":"现代","author":"金兆蕃","text":"窗棂半白，灯檠全黑，愁味最耐咀嚼。新词略写缠绵意，还向晓钟声里，字字斟酌。可奈春蚕丝万缕，又幻作、庄严璎珞。解道是、去后韦郎，宛转念红萼。重理黄昏剩梦，频频惊断，那辨檐铃城柝。枕教侬倚，被教侬展，睡怎不教侬著。尽悯悯闷闷，纵有长桑更无药。试开户起看，星斗绕树，啼鸟知人情绪恶。"}