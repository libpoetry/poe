{"id":"56130","title":"铙歌鼓吹曲二十二首","dynasty":"明代","author":"黄佐","text":"正德十有五年秋，宗室以宁歼于九江，归于豫章，就俘，将告于甸人。皇帝犹自将讨之，以将军泰为副游击，将军彬、阍人忠前驱，所至无不电惊云骇者。七萃之士，靡不怀归臣佐。谨撰《铙歌》，冀有闻焉。朱鹭，姚以般，从以孔。盖车班班，北至榆林，南逾淮之水。驾之日千里，鹭飞得飞止。茄下游鱼?其尾。皇帝饮酒恺乐，寿无极。"}