{"id":"472744","title":"铁笛歌（有序）","dynasty":"明","author":"王叔承","text":"武昌老笛名铁龙，洪武之间来浙东。江湖万里忽相失，当时哭死陈家翁。流落人间二百秋，苍龙化去青天愁。子孙累世觅宗器，汉家宝剑周天球。或言槜李豪家得，夜夜龙光射南极。十年空费陈生心，购问惭无万金直。一朝海客持相换，生脱貂裘妇钗钏。合浦重归明月珠，精魂似识先人面。太古琅玕轻欲折，孔窍参差头尾裂。丹砂错落水银花，苔痕蚀尽并州铁。薄如藤纸枯如木，灯前三弄秋声蹙。万点梅花潇席寒，夜半空山扣哀玉。羌儿虎踞鸣塞鸿，怪蛟人立吹烟竹。忆昔汝祖浮洞庭，潇湘片月开黄陵。纯阳真人坐黄鹤，汉江绿酒倾瑶瓶。飘然将笛下东海，铁龙声断江风腥。汝今与笛竟何适，楚水吴山愁客星。汝祖从战鄱阳濆，佩刀曾佐高皇勋。叹汝飘零把孤笛，丹青竟作曹将军。半生我亦怀青蘋，袖来不用生龙鳞。不如黄鹤楼前换酒听吹笛，与君醉杀湘江春。"}