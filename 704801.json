{"id":"704801","title":"黔阳山中十首","dynasty":"明","author":"薛瑄","text":"景好宁知是异邦，竹篱茅舍枕沧江。吏情更有山林趣，绿树门前画戟双。星轺玉节万山深，到处溪流足茂林。雨过瘴烟清似洗，蛮荒不减壮游心。尽日江行路不迷，沟塍水满稻秧齐。参天绿树茅茨小，何处人家叫午鸡。山青云白楚天涯，驻节山中白昼迟。纵是无边清兴好，知音谁与和新诗。江村地僻草萋萋，小阁閒登日欲西。风景不殊云木秀，只嫌中有鹧鸪啼。清和时节似中州，江绕茅堂尽日幽。官况不羁情散诞，坐看云影自悠悠。宦情不改读书情，閒爱山林兴致清。随意时时写佳句，却嫌行处有虚名。竹椽茅屋江边静，永日惟应鸟雀飞。云白天青山万叠，霜台远客正思归。花木时光总不穷，青山叠叠水重重。欲寻真宰元无迹，祗见苍苍一气功。草阁南风分外凉，看山面水据胡床。宦情萧散知何益，身在江湖忆帝乡。"}