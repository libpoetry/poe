{"id":"700992","title":"官舍十咏","dynasty":"明","author":"梁维栋","text":"南人遥北仕，风景实堪怜。秋季已飞雪，春残尚拥棉。无鱼堪抚铗，有雁不传笺。麦饭何曾惯，加餐强度年。穷达由天定，卑高莫浪提。浮云千古事，巧宦一醯鸡。乡远盼鸿度，塞连惊马嘶。近闻蜀奏凯，聊得慰卑栖。讼稀忘剖折，俸薄亦虚餐。醉卧慵开眼，閒行懒戴冠。移花看蝶舞，买石得云团。且自从心乐，学黄又学韩。官微牛马走，何日不风烟。鸡肋贫随我，乌飞老趁年。著书费目力，贳酒引情颠。早作归欤计，高楼得稳眠。吏书怕免楫，高士许相过。董思天人析，马材纪传多。诗题同点笔，醉后各狂歌。客退无馀事，呼童种绿莎。庭闲便坐卧，袒裼获如如。出郭车为枕，回衙头任梳。发皤真觉老，骨劲漫长吁。三考千馀日，低腰未拟除。客至频相笑，借书充栋梁。问余何苦读，稽古得愁忘。初度思春酒，故人隔远乡。斯游真拘束，不似昔年狂。登临神欲往，物色目常撄。沙苑蒺藜美，草桥枸杞明。政闻便告假，路僻少逢迎。华岳莲花迥，凭谁引我行。展历看除日，终年损道心。戴难带雪访，杜鲜惊人吟。两度叨知篆，三季未买琴。白头犹逐逐，已觉错弥深。疏钟惊晓梦，底事颇关心。愁见鸦鸣树，怕闻杵击砧。临池常冻冷，镊鬓久霜侵。何日鳌山里，眠云抱膝吟。"}