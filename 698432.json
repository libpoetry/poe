{"id":"698432","title":"燕山八景 蓟门飞雨","dynasty":"明","author":"唐之淳","text":"出自蓟北门，试寻桑乾源。飞雨四面至，河山为之昏。高有营坞处，惊沙走颓垣。下有战死骨，白兼沙土痕。奔潨万雷喧，赤石孤电翻。讵知苍茫际，神明悼其冤。驱车过古城，暝拉翁投村。解衣燎新火，松亭已升暾。王城古帝都，宫阙宏且丽。中有千仞峰，岧峣压幽蓟。念昔椎凿初，本自人力致。烧蜃插文石，奇功夺天地。蛟鸾失其仪，涛岳逊其势。况当灵雨馀，葱郁蔼生意。深留云雾阴，润聚圭璧气。忽闻桑扈鸣，君王思秉耒。灵源道天潢，滉漾裂厚坤。迩兹日月辉，星宿江吐吞。其深产菱芡，其浅秀蘋蘩。蘋蘩以共采，菱芡以侑尊。事殊汉昆明，派匪华清温。时秋风露寂，玉浪芙蓉翻。行宫罢夕月，兰芳菊扬荪。愿同灵沼鱼，喣沫生成恩。侵星度舆梁，落月沟水上。月光金镜侧，梁影玉虹样。照人跬步间，光怪百千状。得非夸毗子，持此为谲诳。意欲铲雕琢，寸刃不可向。日出尘雾黄，驼马杂车辆。喧静犹昼夜，循环不须让。梁石有时泐，泉流无得丧。驻马居庸关，仰瞻军都山。山深关隘险，石角泉潺湲。昔之巡幸迹，今乃莓苔班。尚遗千丈岚，苍翠不可攀。朝随飞云出，晚逐归鸟閒。片阴雨三尺，一日四序环。北顾道阻长，风沙正漫漫。内华而外夷，慨然起深叹。羁束戎马间，佳胜每虚历。及兹临玉泉，垂策任所适。仰瞻飞窦泻，玉流粲琼液。俯目视修梁，县虹饮春泽。从龙意徒在，为雨功未毕。思昔未乱初，游赏隘泉石。浮华等烟电，歌管化荆棘。临流叹迟莫，暝树起秋色。房山秋气深，陵寝久芜没。羊马穴苍鼠，麒麟卧秋月。凄凉雄图尽，寂寞王气歇。空遗夕照明，遥瞻孤鸟没。有祠山之傍，圣代重先烈。雁鱼固无灵，蘋藻礼不缺。侧闻三史统，南北互驰突。董狐无其人，于此一惨怛。维西有崇山，其上太始雪。天风吹不消，海日照还结。疑是仙子居，璚楼夹银阙。白榆种成林，瑶草纷可悦。我游值岁晏，寒风为骚屑。斧冰涧底泉，敲火石上月。道逢猎归人，歌笑变凛冽。川长狐兔净，旗飐鼓声咽。"}