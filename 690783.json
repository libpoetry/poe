{"id":"690783","title":"甲辰九月感怀","dynasty":"明","author":"张煌言","text":"口碑载道是还非，谁识蹉跎心事违！既熟熊蹯宁复待，纵生马角竟安归。纶巾原当苏卿节，葛帔犹然晋代衣。得与墨胎相把臂，九原应不恨知希！羁縻斗室尚何为，慷慨从容我亦疑。岂是殷顽能革面，虽然汉阨肯低眉！鞲鹰踯躅堪谁语，铩凤踌躇只自知。莫道故人多玉碎，盖棺论定未嫌迟！棘林宛转尽针毡，便拟寒灰岂易然！空有沈湘魂黯黯，幸无入洛影翩翩。鸾刀欲下何须挽，雁帛当前不用传。惆怅寸阴真是岁，小楼争禁坐三年。一曲铜鞮自绕梁，主宾相对不寻常。莫言箫管空悲墨，岂信圄囹是福堂！唱罢秦青谁避席，悲深凝碧且停觞。请君休讶河清啸，司马于今正断肠（"}