{"id":"701881","title":"拟古十二首","dynasty":"明","author":"黄淮","text":"造化毓深仁，消息互来往。阴凝职敛藏，阳煦滋长养。终始相为根，于焉昭万象。神圣契天心，德刑遂宣朗。虞廷致钦恤，百世民所仰。宝剑埋丰城，斓斑土花碧。飞精上烛天，红光千万尺。森然丛棘中，一朝遇卓识。出匣解飞腾，神变良叵测。借问此何如，物理有恒则。荆璞蕴良质，瑕瑜不相掩。珠沈万仞渊，光华亦煇闪。淑人重名节，跬步恒自检。内顾苟不亏，悔厉复何慊。区区墨氏子，徒悲素丝染。寅宾启东作，品汇咸昭苏。寒谷有冰条，萌蘖何当敷。所处地自偏，造化功岂殊。回也陋巷士，傅说版筑徒。穷达安所遇，名与天壤俱。丱角粗有知，自谓名可期。出门道未远，车辖已载脂。力行亮多艰，圣训不我欺。浮云起天末，舒卷任所之。可望不可攀，伫立空嗟咨。钻木乃出火，火然木已焦。掘井须及泉，泉深力转劳。夙志固有违，敢云昧所操。眷彼园中葵，凉风何飘飖。终始倾太阳，匪伊蓬与蒿。群乌朝出林，薄暮复来归。游子在远方，徬徨竟何依。岂无家室念，况怀返哺私。俛首不敢视，泪下沾裳衣。人生驹过隙，扰扰将何为。凉飙振林薄，淅淅吹我裳。素颜日凋谢，缁鬓飒以霜。褰衣步前除，沉忧迫中肠。饥鹰翻臂鞲，老马悲道傍。迫矣支遁叟，怀哉田子方。冶铜铸明镜，弃置生埃尘。驱车陟远道，颠覆摧双轮。镜尘尚可拭，轮摧尚可易。逝水日东流，颓阳向西夕。怀哉起遐心，弹我床头琴。荣辱本枢机，圣谟仰尼父。贻玷甚白圭，抑诗歌卫武。谔谔良我徒，谝谝岂予伍。调剂靡成饴，运规难就矩。塞兑戒不虞，于焉绝外侮。耀灵有常度，既中必就昃。潢潦一勺多，易涸亦易溢。满损圣所戒，谦撝斯受益。人事纷多岐，失足易沦溺。回视七尺躯，凛焉抱兢惕。张良从赤松，英名照千古。汾阳誓许国，金章列茅土。身负间世才，进退皆得所。斥鴳拟鹍鹏，雷门持布鼓。且复安其生，无为重劳苦。"}