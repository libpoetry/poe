{"id":"1070112","title":"奉陪知府内翰至卞山有诗五首 其三 朱氏山居","dynasty":"宋","author":"程俱","text":"嵚崎宝山麓，乱石如斗兽。云根尽中空，嘘吸弄昏昼。兹山颇似之，无乃共灵构。如何在人境，有此泉石囿。深岩隐荟翳，竹树两森秀。坡陀接烟磴，足力恣所究。恍然天地开，远目千嶂骤。中营五亩宅，何必封石窌。桑麻无外求，茶果供日富。夭条列僮奴，花草更黼绣。生生所应有，取足谢奔走。嗟余四方志，老大无一就。对此寸心惊，无因托圭窦。"}