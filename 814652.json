{"id":"814652","title":"七十自寿八首","dynasty":"清","author":"郑用锡","text":"微躯七尺宰官身，弹指春华去日陈。家世巾箱多茹苦，生涯饘粥讳言贫。千章乔荫承先泽，一领寒毡作替人。缓带敢同羊太傅，金环了了忆前因。一卷琅琅读父书，趋庭曾记惜居诸。五经鼓吹依函几，十载篝灯课草庐。拜母相传能择里，生儿敢负望充闾。每思三命铭恭语，遗训循墙尚宛如。负笈才逾弱冠时，黉宫尺地许扬眉。待赓蘋野三番试，曾踏槐花两度迟。人羡开荒先得第，我惭摩垒独搴旗。高堂白发双亲在，赢得浮名慰所思。小驻东瀛又十春，更从北斗望星辰。分班枢部文兼武，画诺仪曹夜复晨。拳曲非才难报国，初衣欲遂为娱亲。南陔日月从今永，馐膳筵开酒再巡。解组归来鬓渐皤，问年已是六旬多。欲循子职悲亲逝，未答君恩奈老何！闾里多艰谁保障，涓埃无补悔蹉跎。磺溪一水清如许，独对秋风理钓蓑。迁流日月几寒暄，故我依然虱处裈。敢说有才堪用世，谬从无佛独称尊。艰难夸父羲轮逐，惭愧灵光鲁殿存。今日更增非分感，五花捧诰拜皇恩。朝簪久脱谢京华，击马阶前往事赊。自诩名山客著屐，欲将身世问乘槎。鬓丝垂老浑如雪，枯木逢春笑作花。回首大罗天上事，红绫早啖剩零牙。马齿才添七十辰，恰当斗柄指双春。古稀每叹同侪少，夏五争推置闰因。两度杯盘邀上客，百年风月几閒人！老夫今日成衰朽，蓬矢桑弧负此身。"}