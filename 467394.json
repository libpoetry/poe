{"id":"467394","title":"辞桐馆二首","dynasty":"当代","author":"金鉴才","text":"五年卜宅惜桐阴，黄叶空庭阻隔深。夜雨模糊迁客目，秋风摇落故人心。高枝剪伐自春色，枯木留将宿野禽。此去楼台应许我，新诗不厌百回吟。门外轻车日骤驰，纷纭往事一推移。窗延月色云开处，馆刻桐阴梦觉时。白眼向天谁肃客，青山当户许窥棋。明年更植春千树，要使东风细护持。"}