{"id":"458116","title":"同前出外得辣椒一碟，极烈者也，更复携酒返班，饮中随书 其二","dynasty":"当代","author":"卢青山","text":"王母蓬其发，戴胜昆仑山。穆王托八骏，遥遥来相参。视肉陈案桌，珠树风蹁翻。白云有轻姿，摇曳在空阑。我亦乘馀酲，叩彼仙之关。重扃不可启，惆怅倚琅玕。管弦声淡宕，出窗旋复还。下视人间世，倏忽谁能看。重楼卓以起，转瞬废已残。唯有山中墓，延展长漫漫。"}