{"id":"826624","title":"菩萨蛮·庚寅九月薄游衡湘，阻风洞庭之南津港。吴楚舟樯，云屯鳞集。翼晨登白马将军庙，北风骤转，千帆竞挂，衔尾翩联，一白直穷天际，洵江湖壮观也","dynasty":"清末近现代初","author":"俞陛云","text":"神祠白马丹青古。金支绣葆鱼龙舞。一雁大江风。苍然秋满空。长云连七泽。人语波声合。画角晓霜催。乱帆无数开。"}