{"id":"686257","title":"奉寄河东苟侍御小川三首","dynasty":"明","author":"卢楠","text":"金陵骢马发，旌麾绕石头。霜风摧鲸鲲，明月漾中流。轶荡六朝贤，簸扬崔李舟。佳兴满吴云，辉光耿千秋。我昔闻此时，交际增百忧。欲往一见之，天路穷阻修。瞻望邈不及，涕泗长河流。孤凤栖椅桐，应龙游重渊。神物固有托，变化胡能诠。为是讨幽客，解组归山田。石径扫行迹，萝衣拂紫烟。目送罗浮云，手挥龙门弦。道腴物固小，閒居心悠然。茫茫下世士，大笑奚足贤。屈原传宋玉，子云铸侯巴。哲人多启迪，讲道临河涯。至今江汉辉，炯炯凌朝霞。风期托深恩，千载著名家。愧非桃李姿，焉能敷青华。俄然柳生肘，物化终欹斜。何由重升堂，大造裁淫哇。"}