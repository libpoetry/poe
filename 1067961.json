{"id":"1067961","title":"蔡州颜鲁公祠","dynasty":"宋","author":"李彭","text":"孤云亦群游，劲柏受远托。烈士怀贞心，肯劳常情度。堂堂颜太师，立朝独庄谔。太宗柱石衰，中夜悬六博。朝廷冠剑人，孤君资元恶。公当蔡州锋，活国立然诺。头颅危一叶，舌本未渠弱。耻为苏属国，华颠图麟阁。想当凶焰时，直气森喷薄。庙貌存典刑，社鼓追冥漠。我生当昭代，何憾涕横落。浩歌招游魂，白眼瞪寥廓。"}