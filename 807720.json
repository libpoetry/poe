{"id":"807720","title":"一寸金  夜泊金沙城外有怀潘子南村兼示于吉人虞我武潘子逖诸子","dynasty":"清","author":"陈维崧","text":"樱笋江乡，小艇濛濛枕烟郭。正楝花风紧，远村寂寂，桃花浪决，斜塘漠漠。客睡何曾著。橹声歇、閒愁顿作。空潭上、水笛风灯，添取城头戍楼角。暗省当年，溪南诗老，曾经对床酌。更㡓斋一夕，红亭弦管，梵川十里，绿杨池阁。风景何尝换，叹满目、酒垆非昨。如今只、雨打船窗，彻夜长索索。"}