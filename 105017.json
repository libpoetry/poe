{"id":"105017","title":"清池·泠泠清水池","dynasty":"宋代","author":"梅尧臣","text":"泠泠清水池，藻荇何参差。美人留采掇，玉鲔自扬鬐。波澜日已浅，龟鳖日复滋。虾蟆纵跳梁，得以绿其涯。竞此长科斗，凌乱满澄漪。空有文字质，非无简策施。僊鲤勿苦羡，宁将蠯蛤卑。徒剖腹中书，悠悠谁尔知。聊保性命理，远潜江海湄。泚泚曷足道，任彼蛙黾为。"}