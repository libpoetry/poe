{"id":"903261","title":"夜宿龙井广福寺分韵得来字","dynasty":"宋","author":"张镃","text":"阳乌翅焦云崔嵬，避热马转南山隈。边湖兴熟厌频往，幽讨林落穿莓苔。涧声引步陟层岭，亭矗路侧双扉开。泓泉湛碧透坤轴，合有龙卧专风雷。抚栏立瞰眩奇閟，漱挹未敢持深杯。瘦筇趋寺更幽寂，苴补不到櫩楹摧。老僧肃揖选凉坐，借床过夜容裴回。神灵变异亦喜客，跂脉现状潜鳞鳃。从容瞻敬忽无睹，应悯堕世馀氛埃。堂中遗像成三老，英爽长在游天垓。认题扫壁说前辈，今昔玩视俱悠哉。出门因爱月正午，桂子秋到须重来。"}