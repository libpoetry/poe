{"id":"269361","title":"洞庭春色·卢忠烈十骥咏真迹，次陆放翁韵","dynasty":"现代","author":"吴湖帆","text":"无二为忠，不移云烈，亘古几人。正强敌当前，残师喋血，权奸扼后，良将完真。蒿水弹空横尸遍，认墨绖、沈佳弟伸。忠臣表，溯义驹裹革，乱箭经身。英雄自来爱马，便等似、秋水鲈莼。会边屯长啸，三军警燧，捷书飞奏，一骑红尘。塞上风沙杨柳岸，共紫电、青霜齐骏神。名骥咏，看十篇尽是，天厩龙麟。"}