{"id":"690954","title":"江上有怀舍弟文度","dynasty":"明","author":"李之世","text":"翔禽应候鸣，柔芳变时条。自予徂京邑，悠悠岁运交。离萍恋本根，羁兽求匹曹。如何连枝亲，形影滞江皋。江皋洵难越，烟涛复崩奔。宵行倦睇览，夜宿惊营魂。岂不同枝体，莽莽异寒温。幸果还山诺，为欢在晤言。晤言能几时，朱陆变玄阴。翳翳匿颓景，槭槭就衰林。牵世罗区累，怀古有遐心。引领翘芳讯，冥泪遗飞沈。飞沈杳无象，纷复搅余思。池草既漫披，园柳亦鬖垂。缅兹劳梦魂，玄赏惬心期。长怀强中咏，菲薄不可追。"}