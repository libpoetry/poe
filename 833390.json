{"id":"833390","title":"念奴娇 用前韵自题六十一岁小像二首 其二","dynasty":"清末民国初","author":"樊增祥","text":"此翁六一，是追陪洛下，耆英时节。少与浮荣多与健，马上飞腾休怯。如意天花，官袍芳草，全与人殊别。樊南遗事，西都士女能说。应笑老去韦郎，玉箫安在，长忆人如月。本领何关歌曲事，宛转渭城三叠。一范临关，百坡照颍，朝士都心折。清朝看镜，一痕霜在吴发。"}