{"id":"1030397","title":"九侯山神诗","dynasty":"宋","author":"蔡如松","text":"谁言少康真禹子，子孙九人流到此。谁言鬼侯遭纣虐，冤魄至今灵故垒。诞哉二说太荒唐，未识根原有初始。我曾南自五羊回，杖屦空山问遗址。数间古屋傍林峦，一簇偶人皆剑履。断碑仆地苍藓没，满庭落叶秋风起。岁时伏腊走村翁，醵钱买酒烹羊豕。粤巫击鼓细吹角，整日歌呼乞新祉。饥乌攫肉舞盘间，野蝶寻馨投盏里。愚民惊怪相骇诞，巧啭笙簧萦俗耳。那知三代去已远，鬼神岂肯歆非祀。漳川遐僻在穷闽，北去中州几万里。从来不及风马牛，庙食胡为而至是。滥觞曲士妄穿凿，湍激妖狐因倚恃。嘘烟吹雾作精变，历古冥冥无辨理。何当济会狄梁公，为我乘时皆斥毁。"}