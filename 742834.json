{"id":"742834","title":"蓬心太守乞休构心太平庵于鄂渚贻以洗桐之资兼诗为谢依韵奉酬蓬心为麓台先生侄孙太常烟客之后也能诗画善饮年七十余强健如少年","dynasty":"清","author":"祖之望","text":"知君避迹在墙东，自缚茅斋自洗桐。老兴尚能浮大白，新诗未许号三红。纵饶杞菊无余俸，赖有烟云养此翁。惆怅松陵乡路近，乐郊门地晚增荣。"}