{"id":"622535","title":"追和元诚拊髀思颇牧之作","dynasty":"明","author":"郭之奇","text":"汉主忧匈奴，每饭意钜鹿。冯郎垂白首，犹能语推毂。不知今魏尚，宁问古颇牧。文吏操法绳，而无宽大目。漫有拊髀思，谁削功首牍。千载听其言，壮士多颦蹙。当日共花砖，此语曾追录。何当阃外事，长寄书生腹。喜峰动胡尘，盈庭方肉朒。内虚邦政堂，外少登坛宿。忽见金与刘，慷慨螭阶伏。人目二痴儒，帝命无更仆。金子监内军，君实司戎轴。一军惊韩信，二快闻鲁肃。遂携忠愤麾，往当遵永镞。一朝酬主恩，四海环相哭。是时我山居，遥传罢朝粥。未获信陵车，空念蒲胥辐。岂忘开路心，永念金台筑。嗟君发轫初，矢志在沟渎。何必据鞍人，此意千秋独。男儿愧手中，安能死岩谷。"}