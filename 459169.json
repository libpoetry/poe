{"id":"459169","title":"无名花歌","dynasty":"当代","author":"卢青山","text":"我见此花已十日，日欲作诗怅掷笔。我笔力能推山走，写此岂非鹏搏蟋？因循不作非无因，每对花兮心欲泣。昨夜风雨吹屋溃，弱质葳蕤安能敌？辗转终宵不稍寐，平明趋看若火急。岚移雾掩飘柔裳，浑若无枝浮空立；素云数点飞瑶池，天女所散坠未及；纷纷雪态悬微飔，颤颤夜明珠辉熠。我意稍安缓步履，遥遥不忍近相觅：远看无恙近难知，怕见落瓣堆泥隙。旁人久审怪徘徊，衣服淋漓鬓发湿。我心纷惶岂敢答，归屋读书字莫识。坐久茫然心空荒，猛醒身已在花侧。迎人若女撑笑颜，颊上泪颗犹未拭。怨我薄凉不之顾，一任冷雨相摧逼。此语宛转难启齿，风中颔首寒瑟瑟。抚瓣遍绕亦无言，相对四目胶如漆。不知汝名不知龄，六年往返夫谁隔？今岁始见方觉春，年年是否待我屐？我一人中孤畸子，欲采踟躇不敢摘。采汝千片亦何为，折枝明日凋堪惜。踽踽将归毋相嗔，从今誓不来相恤：汝今未落明日落，明年汝来我非昔；两对何堪中心悲，与汝相隔天地辟。幸记今朝一面缘，天长地久无遗失。"}