{"id":"1122289","title":"和通判直阁立春闻莺","dynasty":"宋","author":"姚勉","text":"寂寂江城又立春，土牛何物竟无神。试倾官酒梅花畔，不似园丁菜把新。綵胜岂留良夜梦，纸窗静拂隔年尘。东风毕竟于人好，早有莺声入鬓唇。画角声中晓唤春，依城柳眼又精神。试呼腊蚁梅边酌，恰喜朝莺雪底新。幽谷暖融空翠湿，上林香动软红尘。燕楼暗想翻新曲，恼破朱樱一点唇。"}