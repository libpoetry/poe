{"id":"1087775","title":"社后一日作","dynasty":"宋","author":"朱熹","text":"圣作重品节，等杀古所详。里有秦社稷，僭差遂无章。王纲谅已隳，精意尚不亡。尚论千载前，简编有遗芳。侃侃陈孺子，恂恂万春乡。敬恭事耆老，祷赛谨田桑。悠悠我里居，岁事有故常。向来诸老翁，惇厖亦端庄。交神庶或享，与物同乐康。今我胡不乐，怅然下颓冈。古人不可见，今人自猖狂。"}