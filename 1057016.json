{"id":"1057016","title":"送王君仪北归","dynasty":"宋","author":"毕仲游","text":"不能送君行，强题送君诗。诗中有鄙语，不是离别辞。君长不五尺，气若千丈蜺。谈经掩众口，论道惊群儿。况君擅才华，文若老吏为。刚肠乏软语，面折不我随。人尝论君材，照坐珊瑚枝。畴能论君心，清静如摩尼。奈何三十六，未免州县卑。君装赴国门，仆瘦病马羸。太仓幸可籴，穷达慎所之。儒冠易感慨，华屋难伸眉。纷纷儿女曹，足令壮士悲。工部贪采药，汉老甘茹芝。不逢方外人，勿吐胸中奇。"}