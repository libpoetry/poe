{"id":"1144172","title":"春景 落花香满泥","dynasty":"宋末元初","author":"刘辰翁","text":"春去如流水，落花忙又忙。晴泥空满眼，陈迹尚馀香。无计留枝上，愁人香路旁。雨馀金谷土，风动马嵬囊。拾翠遗鸿爪，飞红入燕梁。遥怜妆堕马，寸步断人肠。花落秦虞兮，纷纷东复西。举头无霁日，满地是香泥。红雨愁如海，絮风飘上堤。和成文杏垒，软衬锦鞯蹄。妙舞惊飞燕，醉归扶竹鸡。谁家采桑女，陌上自相携。"}