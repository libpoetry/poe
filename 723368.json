{"id":"723368","title":"酬谢宣城朓诗","dynasty":"南北朝","author":"沈约","text":"王乔飞凫舄，东方金马门。从宦非宦侣，避世不避喧。揆予发皇鉴，短翮屡飞翻。晨趋朝建礼，晚沐卧郊园。宾至下尘榻，忧来命绿樽。昔贤侔时雨，今守馥兰荪。神交疲梦寐，路远隔思存。牵拙谬东汜，浮惰及西昆。顾循良菲薄，何以俪玙璠。将随渤澥去，刷羽泛清源。"}