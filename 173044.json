{"id":"173044","title":"七月八日小雨","dynasty":"宋代","author":"王洋","text":"万汇就槁死，一凉送生意。问谁犯炎威，用事得屏翳。始自长夏来，龙骨呕四裔。平原暴槁乾，生火自焚燧。藉令翻长河，不给野老泪。祝融固有逞，轩轩抱馀恚。商飚欲小展，不费一矢遗。人谋略殚穷，乃作鬼事计。此邦严百神，奉事罔失坠。恶衣不掩胫，致美尽一祭。有严者贯神，父老诵明记。适当牛女期，悬弧值嘉瑞。不知谁相传，轰然动天地。走书集房祀，刻日共高会。俄然驾云骈，各以伟像至。原野照旌旗，闾阎便鼓吹。鞠躬侦颜色，大房荐笾胾。恍惚动百灵，相传亦汪濊。今朝响云车，风马继飘驶。意挟大江神，倾输作滂沛。日影弄廉纤，檐马鸣细碎。涓涓乍伶俜，赫赫复昌炽。神乎享已丰，何乃靳小施。妇怒骂少年，汝定事游戏。汝牲汝自甘，汝酒汝既醉。我疑神吐之，祸汝不少贳。得免已可怜，尚敢望嘉惠。嗟我偶投身，枵腹俟丰岁。感此意悽然，中旦不成寐。纪见成小诗，岂谓非吾事。"}