{"id":"564137","title":"题大司空鹤山李公完名卷","dynasty":"明","author":"孙承恩","text":"造物靳全名，君子慎晚节。颠冥利欲途，出处多玷缺。我观鹤山翁，行志亦已决。当其直道时，奸党共媒孽。矫矫节乃见，知几保明哲。其于视爵禄，何啻吹一吷。皇心悯忠直，天语极谆切。完名两大字，星日共昭揭。云卧阅寒暑，甘心采薇蕨。徵书复来朝，八座扬茂烈。极知高世志，梦想故山月。我怀仲山父，兹义久断绝。俯仰千古情，临风且嚅嗫。"}