{"id":"1067300","title":"静寄斋观文忠公墨迹","dynasty":"宋","author":"谢薖","text":"董何呼我颠倒裳，杖藜阶西过王郎。郎君好事初举觞，平头奴子舁两囊。开视文书浩抢攘，其间糠秕烦播飏。忽惊墨妙筵有光，问谁所书曰欧阳。而我盥水方取将，览之三过神色扬。反嗟从来见未尝，字体遒媚笔意刚。公为文章轧子长，立朝义气凛秋霜。借如春蚓萦行行，亦当珍之十袭藏。况工字画乃如此，银钩金绳粲茧纸。公尝临池墨池水，尚言如船逆风使。后来谁评新丽体，出公一头子苏子。"}