{"id":"1003994","title":"工侍国史奉御香祷雪上竺前一夕雪瑞已应道间志喜成诗以示敬借韵同赋","dynasty":"宋","author":"程公许","text":"庚子岁维夏，亢阳一何骄。侵寻徂暑迫，恻怛圣虑焦。祈祷喧三农，雩祀奔百僚。商飙忽以厉，老魃意愈嚣。万井沸汤釜，四野烜赤熛。俄闻罪己诏，还下中兴朝。宝香款太一，嘉荐羞庙祧。移跸给孤园，熏心梵音潮。芝盖屏不御，鸾扇亦罢摇。还宫惨玉色，转烛翻天瓢。小臣忝侍祠，囊封叩层霄。帝念亦劳止，暵灾殊未消。良月始沾洽，封畿转萧条。白瑞弥渴望，冱阴那易料。测景展绣纹，飞霜困青要。麦芒郁不吐，蔬甲半已凋。足蹶丛祠趋，洁蠲沉水烧。忱念交肸蚃，同云散琼瑶。夜窗讶明皎，晓槛俄纷飘。天意竟作悭，瞬息倏已消。冬瘟幸稍压，蝗蛰故自饶。东皇趣命驾，北斗将旋杓。更须絮乱拨，间作珠碎跳。傥幸尺许积，庶几食可邀。民脉馀几何，邦储况复枵。但知骨髓沥，遑恤膏火焦。老我杂班缀，素丝飒飘萧。强令典纶綍，拙不工琢雕。炯兹方寸丹，敢以后福徼。世味本枯淡，癙思剧蒸敲。洒血书绿章，飞神羾清飂。玉食自不甘，黄竹宁复谣。扶持倚梁栋，咨询及刍荛。正途会四辟，贤旌欲旁招。上帝如悔祸，盗贼非难枭。敛尽战锋惨，重使农亩劭。玉烛调气机，黼扆宽旰宵。量才愧拥肿，赋分甘渔樵。经纶有管乐，议论付董鼌。故山归去来，岁晚乐逍遥。曝背茅檐日，击壤歌帝尧。"}