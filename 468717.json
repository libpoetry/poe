{"id":"468717","title":"白鹿洞别诸生","dynasty":"明","author":"李梦阳","text":"东南自有匡庐山，遂与天地增藩卫。山根插入彭蠡湖，峥嵘背杀三江势。地因人胜古有语，于乎万物随兴废。学馆林宫客不栖，千岩万壑堪流涕。文采昔贤今尚存，讲堂寂寞对松门。松门桂华秋月圆，拄杖高寻万古源。梅岭古色照石镜，扶桑丹霞迎我轩。绝顶坐歌霜月净，石潭洗足芝草繁。更有冠者五六人，峭崖穷嶂同攀搴。草行有时闻过虎，旦暮时复啼清猿。我今胡为公务牵，蟋蟀在户难久延。出山车马走相送，落日遂上鄱阳船。生徒绻恋集涯浒，孤帆月照仍留连。情深过厚亦其礼，谫薄窃愧劳诸贤。明朝伐鼓凌浩荡，五峰双剑生秋烟。"}