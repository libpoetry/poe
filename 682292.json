{"id":"682292","title":"秋闺梦戍诗","dynasty":"明","author":"马氏女（虎关","text":"夫重封侯妾爱轻，漫欹琥珀恋寒更。游魂自苦人何在，芳草无言路不明。仿佛玉关伤旧别，徘徊油幕订新盟。梦回檐马迎风处，犹是沙场剑戟声。屈尽纤纤销尽眉，广宁消息竟迟迟。十年笑语灯前事，千里关山枕上期。萱草既零堂北雨，梅花将发岭南枝。青春尽伴寒更老，再莫相逢日落时。秋雨丝丝秋夜凉，新愁还比旧愁长。落花落叶和灯落，荒陇荒云并岁荒。白昼想君歌《白苎》，黄昏愁妾梦黄梁。何时息马嘶归马，洗尽诗肠换酒肠。仰窥北斗认辽阳，一夕西风引梦长。罗袜路生难问信，石城烟绕怯停装。草青自判身为冢，塞黑俄惊骨似芒。正好相关商别恨，晓鸦啼散一天霜。商气萧森下紫虚，乱飘松叶覆茅庐。病怀不耐秋多感，习梦还来路已迂。记里怕闻厢上鼓，指南遥忆海边车。断魂查霭谁惊觉，叶落空山响木鱼。自昔良人爱远游，百怀堆积在眉头。一钩斜月临蒲榻，满枕离魂绕戍楼。陇右谷刚过子午，川南峡已度春秋。梦回每为多情惜，李广从来不拜侯。"}