{"id":"465994","title":"浣溪沙 暮光之城五首  暮色","dynasty":"当代","author":"添雪斋","text":"只得黄昏柳色霏。暮光倾洒缕金衣。人间万籁欲归时。何处流风生絮乱，一城胡蝶似花飞。初心隐在野蔷薇。新月旋光旷窅垂，淡然天色水晶灰。千家灯火各孤凄。古堡酴醾苍白夏，离人孤孑碧青篱。风声缓缓一时低。永夜飞花蜃气绯，魅虚遮却月如眉。堕之天使不曾归。沉睡人真孤独者，三千界尽槁凋梅。清眸暗处有馀辉。深墨即将深白时，光如流矢众神持，光如羽翼世披帷。悲喜大寒皆失矣，死生秾丽且由之。苔痕垣角绿微微。午夜荒城诞黑昙，叠风千瓣利如镰。时空剖裂释星炎。徂谢花随光褪色，敛眸时请梦封缄。深心尽处抱轻蓝。"}