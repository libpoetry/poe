{"id":"547117","title":"白将军歌为吉轩令君赋","dynasty":"明","author":"于慎行","text":"君不见关西故将五陵豪，束发从军受六韬。莲花玉剑浮云骑，横击阴山塞月高。又不见五云楼阁春窈窕，射策彤庭海日晓。碧衣行尽长安陌，玉勒银鞍弄騕袅。君家甲第陇云东，文武家声霄汉通。已看彩凤鸣秦苑，早见仙凫出汉宫。三年试政齐城宰，万树名花何罨蔼。函关却望紫气深，姑射山中春未改。将军矍铄状如何，七十犹能击缶歌。廉颇善饭英风在，马援凭鞍壮志多。封侯万户吾何有，庭种芳兰门种柳。结束还徵侠少游，十千一醉新丰酒。齐城东去是三山，弱水蓬莱路不艰。郎君跪乞长生药，为驻仙人千岁颜。吾闻黄河东来三万里，横亘榆关天际起。将军世泽亦如此，累累肘后何足比。"}