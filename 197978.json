{"id":"197978","title":"玉泉寺·道人东立海上山","dynasty":"宋代","author":"李复","text":"道人东立海上山，锡飞西落大江北。双屦还乘海去起，西过当阳驻山曲。倚岩引锡神泉涌，一道明虹出幽谷。兀然孤冥踞盘石，清夜鬼神礼白足。化城自化非人谋，七日焕然一何速。雄楼杰阁郁相望，拥路十里长松绿。鸣钟击鼓四百年，法席巍巍倾楚蜀。堂上提印云门孙，闻我足音下山麓。门衔大路久惯入，客馆萧萧荫寒竹。春茶自造始开尝，色味甘新气芬馥。更穷上方纵登览，峰嶂四环森万木。投老经过得少留，明发飞尘暗征毂。"}