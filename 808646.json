{"id":"808646","title":"靖南侯黄得功","dynasty":"清","author":"严遂成","text":"十二持刀斩贼首，白金奉母儿偿酒。转战生擒三鹞归，分镇卢州划疆守。土桥伏起兵未交，踣腾他骑驰风飙。反斗直前挟其槊，颓垣跃入虎怒哮。追者辟易乃脱兔，飞章曲直中朝诉。千金为赗何足多，度外置之以国故。师回铜陵驾小舟，葛衣络臂箭伤喉。白龙鱼眼一奇货，田雄挟作归命侯。事不可为剌吭死，手腕血溅长江水。风涛夜作鬼雄呼，酒气鞭声黄闯子。"}