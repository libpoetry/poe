{"id":"627393","title":"老人行","dynasty":"明","author":"廖衷赤","text":"霜鬓老人踏雪来，手持藜杖坐莓苔。单衣破絮苦风冷，抚膺痛哭颜如灰。我问老人何所哭，答言于今岁九六。少年不识兵火惊，日饱稻粱卧茅屋。一朝忽报军贴至，关北关南事暂异。顷闻乾坤亦崩坼，鼎湖无处攀龙驭。咸阳宫阙作尘飞，日暮空闻杜鹃悲。貔貅百万恣横嚼，九土行人尽啼饥。生男十五从戎戍，生女十五为军妻。老夫年大得二儿，县官抽点防关西。辞家一去十五载，又调关东射鲸鲵。我欲向邻问生死，吏卒叩门索丁糜。少儿南山刈马草，飞丹催促嫌行迟。烽烟不靖兵不止，二男万里无归期。生逢离乱不可说，垂老悲伤那得知。呜呼老人之言有如斯，吾身虽在亦可危，相与痛哭城南湄。"}