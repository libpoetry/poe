{"id":"491656","title":"题牛熙百猿图歌","dynasty":"明","author":"刘崧","text":"石崖盘空截飞岚，万木丛薄秋风酣。野猿呼群出山南，什什伍伍旁交参。黑毛黄毳长毵毵，白面碧眼很以耽。联拳踯躅睨且含，接足照影垂虚潭。去君相逐聚若谈，背侧俯仰意各贪。或行或据或引探，抱者六七悬者三。攀枝挟蔓缘松楠，危不畏险乃所湛。蜀门峡阴云水涵，啼霜叫月客不甘。三声已觉生忧惔，如此三百宁能堪。嗟哉牛熙笔如锬，苦心貌此何精覃。瑶池飘忽空八骖，君子所化乃不惭。"}