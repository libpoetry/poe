{"id":"1095790","title":"碧衔霞行","dynasty":"宋","author":"释居简","text":"双衔金勒明霞碧，暗花隐起云如刺。霜零燕涧草根甜，长鸣振鬣飞无迹。一朝群空十二闲，在图八骏亦腼颜。乡令生并人间世，踯躅吞声敢伸喙。真人开国宗承祖，犹有幽燕两抔土。要须马上驾群雄，九重跨出苍玉虹。短鞚长驱当峻坂，却后伸前如履坦。紫驼峰荐碧琳腴，馀沥娄分明玉瓒。圉人太仆不敢侮，爪剔爬搔谨程度。屹立亭亭时却顾，趯啮谁能犯其怒。乡闻天马曾作歌，大宛西极都蒐罗。凤膺龙脊非凡驷，马肝遂误文成死。遂使刘郎葬茂陵，不到昆台十二层。"}