{"id":"1110770","title":"次韵傅丈见寄","dynasty":"宋","author":"朱翌","text":"到处能行到处藏，饭馀挂钵解茶囊。不缘头上五分白，始与人间万事忘。一介远劳询近日，十年如此住南荒。只今已是交游绝，不问比邻不择乡。土瓜甘蔗窖深藏，青李来禽子在囊。胜日园林吾有分，暮年歌酒尔无忘。扫除金屑不到眼，尽力石田难救荒。每遇北风长引领，皖公山下是桐乡。"}