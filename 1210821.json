{"id":"1210821","title":"送张县令赴任符离","dynasty":"元","author":"杨弘道","text":"兴定纪年后，治道日修饬。县令选尤重，非人莫轻得。东陲控淮泗，隐见吴山碧。尝获白兔瑞，贺书出韩笔。百里今付君，阳关歌祖席。和风翻行裾，花光照长陌。十年宿重兵，涉春微雨泽。鲸鲵虽陆死，馀孽尚狼藉。二事俱可忧，军食与民力。君名在兰省，安能淹此职。勿谓不久留，而遗后人责。常思君子居，一日必加葺。"}