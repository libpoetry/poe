{"id":"708290","title":"摸鱼儿 其二 咏莼","dynasty":"明末清初","author":"尤侗","text":"问江姝、宝钗半股，又绕青丝一缕。洞庭渔父扁舟远，摘尽吴头楚尾。谁得似。似放诞文君、柔滑如脂体。佳人水沚。算不比浮萍，波漂露宿，何事名千里。东曹掾，为尔挂冠归去。西风昨夜还起。愁予老系京华梦，正恐欲归无计。归也未。便一棹家乡、偕隐无人矣。春前尚记。想素手调羹，和盐伴豉，饱识厨娘味。"}