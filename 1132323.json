{"id":"1132323","title":"次韵王茶马海棠四绝","dynasty":"宋","author":"魏了翁","text":"一春风雨乱书堆，挂口林閒未放开。浩荡和风褰客袂，来看大树簇池台。善识花人尽倚阑，不将荣悴等閒看。繁华夺目春如醉，独肯怀人问考槃。宅在道傍如宝坊，一奁明玉飏新妆。当年共赏人何在，万里相思梦寐香。二十四番花信风，川原无处著繁红。逢人谩说燕宫旧，废址荒营暝霭空。"}