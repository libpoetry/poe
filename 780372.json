{"id":"780372","title":"望海潮 送勋楣出守琼州","dynasty":"清","author":"周之琦","text":"银泷飞盖，油幢溅雪，春风乍到南天。闽峤句题，羊城路指，罗浮青入双鬟。烟霭护旌旃，看沧溟咫尺，催渡楼船。竹马人来，几声铜鼓唱喧闻。吟心卧阁清闲。正桄榔未老，蝴蝶犹仙。蜑雨弄晴，蛮花醉晓，珊瑚十万琼田。一酌试廉泉。想深沈合浦，早有珠还。扫尽楼台蜃气，吹笛海门山。"}