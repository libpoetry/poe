{"id":"697471","title":"秋日偕诸同志游金华二首","dynasty":"明","author":"胡应麟","text":"屈子歌远游，尚平有遐慕。顾谢青云人，言寻赤松路。历览穷幽深，冥探惬情素。涧壑扪嵚岑，林峦陟回互。崖倾黄叶积，谷转垂萝护。高峰散馀霭，峭壁屯寒雾。娟娟初月升，隐隐微阳暮。长谣钦昔踪，独往怀蹇步。虑由忘物超，道以遗荣悟。迹契容成公，神交子支父。徘徊北山文，恻怆淮南赋。眷彼丘中人，回镳对岩户。成羊閟昔踪，化鹤神遗迹。曰余蹇劣姿，缅企灵仙窟。时维仲秋暮，舂粮负瓢笠。落叶纷前林，凄霜被长隰。蹑履行翠微，扪萝上层壁。岩峦莽回互，云霞屡兴没。苍苍猿鼯啼，濯濯麇麚集。乍闻帝鸿鼎，今见初平石。芝田翳宿莽，玉灶埋金液。羽驾何飘遥，人寰信超忽。胡为七尺躯，甘此百年役。去去从吾初，城东有黄石。"}