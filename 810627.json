{"id":"810627","title":"和外见赠原韵","dynasty":"清","author":"方荫华","text":"春光烂漫去重回，斗转星移岁度催。楼上微闻吹玉笛，花间常愿共金罍。疏梅艳夺三冬雪，爆竹声喧一院雷。风景尊前差可乐，拈毫愧乏谢家才。亲操井臼未全知，不见高堂白发丝。护惜犹思依母日，梦魂尚忆作儿时。故山已过猫头笋，小院频挑鸭脚葵。剪烛听君谈往事，敢忘先德自吾师。轩车到处万民安，手种桑麻露未乾。吹面不惊风似雪，当头喜见月如盘。好花欲放还微雨，春色初来尚薄寒。莫道琴装萧瑟甚，帘芦纸阁有馀欢。无端风雨小窗前，料峭轻寒著半肩。远路分携惟有泪，深宵慢忆若为怜。晴芳古道无边绿，璧月中天一样圆。闽海路遥飞不到，承欢犹是忆前年。"}