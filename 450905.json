{"id":"450905","title":"贺新郎 秋兴","dynasty":"当代","author":"黄绮","text":"摇落悲秋叶。问西风、一寒至此，更因谁热。心逐孤鸿飞万里，南北东西哽咽。讵念念、故人长绝。老爱江山过儿女，把乌云、尽铸三军铁。今自愧，掉长舌。座中被酒颜如血。且拈来、英雄竖子，细论优劣。忽悟诗书无一用，哀乐人生休说。又何羡、清操冰雪。为我楚歌呼项羽，有江东、子弟多如发。千秋恨，一轮月。"}