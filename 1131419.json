{"id":"1131419","title":"冬至后五日夜雪复作再用韵","dynasty":"宋","author":"虞俦","text":"灯火黄昏渐渐收，乌薪已尽典轻裘。自篘浮蚁床头瓮，谁鲙新鲈江上舟。卧听玉霙惊淅沥，起看琼树怪联钩。多应武仲添诗兴，下笔翩翩更不休。绿野功名一战收，何如危坐拥狐裘。歌儿解咤销金帐，酒子能添药玉舟。莫为温柔寻伐斧，免劳服饵到悬钩。谁言柳絮浑相似，恼乱春风恐未休。银烛生花香雾收，中堂密坐促貂裘。羊羔儿酒浮琼斝，牛尾狸酥映玉舟。扶醉缓歌金缕曲，怕寒催下画帘钩。纷纷扰扰成何事，且斗尊前一笑休。"}