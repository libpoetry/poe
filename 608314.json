{"id":"608314","title":"自卫辉赴苏门途中书怀寄何太守兼柬辉县吕明府","dynasty":"明","author":"区大相","text":"旦发卫水阳，极意恣所往。名山谐夙慕，绝境发奇想。含情眷明牧，赍具资胜赏。方辞颍川守，遽识朝歌长。登车云尚晦，振辔天渐朗。目极桑枣林，耳属鸾凤响。撇见蓬池烟，已映苏门上。高台待啸歌，长林遂偃仰。岩峦吐气清，石竹閟幽幌。志意由自适，神理非外奖。卜筑蹑前踪，怀贤契今访。终期谢天刑，于焉税尘鞅。"}