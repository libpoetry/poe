{"id":"580389","title":"车遥遥","dynasty":"明","author":"江源","text":"晓鸡啼彻满屋霜，征夫促装何太忙。车儿载脂午驾轭，关山满目阻且长。出门即是天涯路，教妾那能不回顾。空闺未必伤别离，远道唯忧事辛苦。车轮声远渐不闻，东西去住从此分。妇人自古不出门，妾身安得随车尘。音书寂寞谁相问，两毂那知行远近。愿君一去早回车，莫使青铜泣霜鬓。"}