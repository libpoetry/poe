{"id":"581671","title":"行路难","dynasty":"明","author":"苏葵","text":"行路难，行路难，青山高高路盘盘。石牙如锥插道左，旁有棘剌兼黄菅。雨深泥滑马蹄寒，虽尽日力嗟媻跚。莫教跬步少不稳，齑粉立见须臾间。行路难，行路难，上无援引无飞翰。畏途涉历志颇励，指不敢咋心敢酸。平生履坦笑无分，隘道负重恒跻攀。止吾止也以义制，进吾往也人何干。行路难，行路难，鹧鸪啼处云漫漫。日已过午将投山，纤离欲困仆欲瘝。驭风之速已无术，穷途之哭吾羞颜。谁贻此阻天投艰，遁之九五占不刊。行路之难吾敢叹，行路之难吾敢叹。"}