{"id":"845130","title":"浣溪纱 三雅亭禊饮四阕","dynasty":"清末民国初","author":"程颂万","text":"六曲阑干一尺波。销魂无奈落花何。吴娘水阁记闻歌。惆怅柳边新燕子，掠波双尾剪春罗。斜阳信息可知么。旧梦红桥已十年。好花时节暮春天。断魂人倚画帘前。柳色眉弯双叶小，二分愁思一分烟。旗亭娇唱昵人怜。卧酒吞花恼阿侬。一年春恨雨声中。采兰时候太匆匆。倚遍雕阑三十六，碧波微蘸杏衫红。倩谁双髻唱东风。别酒芳襟半已阑。怕将消息问阑干。旧时朱户恁衣单。依约藏鸦杨柳径，软荑浓翠不胜攀。一春花月几曾闲。"}