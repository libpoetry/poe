{"id":"1131459","title":"同主簿过翠眉亭","dynasty":"宋","author":"虞俦","text":"墨绶低回叹陆沉，好山浑作翠眉颦。我聊尔耳宁违俗，仕有时乎亦为贫。老去催科非所学，向来凋瘵愧斯民。整襟再拜栾城像，幸剩残膏丐后人。宦情元薄且浮沉，抚字劳心祇效颦。白首论交嗟已晚，青衫捧檄祇缘贫。简书岂不怀朋友，德意安能及吏民。误矣折腰成底事，谁欤高枕有閒人。"}