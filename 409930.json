{"id":"409930","title":"行路难（十一首） 其十","dynasty":"近现代","author":"骆成骧","text":"家无苏秦负郭五亩田，幸有君平床头六百钱。有钱宜觅陶元亮，有酒宜呼老郑虔。君不见建章宫中秋风起，仙人清泪滴铅水。横汾楼船不再来，兰秀菊芳委蒿里。又不见铜雀台上春风来，穗帐无人常自开。对酒当歌难再得，明月空照黄金罍。生前相遇且为乐，何不痛饮三百杯。陇头一片孤云飞，千秋万岁去不归。江上一拳孤峰见，朝朝暮暮看不厌。孤峰高处自生云，吐纳絪缊日千变。磐石千年君莫辞，长风万里君休羡。风散云销又一时，磐石方固无穷期，日暮途远君应知。"}