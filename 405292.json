{"id":"405292","title":"减字木兰花","dynasty":"近现代末当代初","author":"赵尊岳","text":"征帆目送。从此一春无好梦。驻马谁家。刬地东风是处花。黄昏易过。吹彻玉笙愁入破。有恨难忘。那更楼高近夕阳。嘶骢曾住。花外系人心眼处。落尽红英。风雨声中昨夜情。归期未稳。数尽番风余别恨。一自春前。琴为嫞弹祇惯眠。红芳满路。最忆年事行乐处。不分东风。花信更番荏苒中。愁来欲遍。比似行春腰脚健。薄暖轻凉。天气浑如意短长。"}