{"id":"54488","title":"题李陵苏武泣别图","dynasty":"明代","author":"刘炳","text":"臣有千古哀，覆水一去难再回。臣有三寸舌，染丝一黑难再白。丈夫瓦裂声名亏，汉不我得将安为？吞声长哀送苏武，忠肝惟有青天知。烟沙萧条压冰雪，心事凄凉泪成血。谁怜冤魄老胡尘，空有丹心瞻汉阙。目断关河夕照迷，茂陵烟树草萋萋。将身不似云边雁，犹得年年故国归。"}