{"id":"1045850","title":"送范尧夫","dynasty":"宋","author":"吕陶","text":"欲赋旋归乐，翻成感遇篇。盛时惟道在，舆诵自民传。伊昔更张议，于今造化权。纲条笼宇宙，号令震山川。大略先农穑，馀波及货泉。俊豪争援世，忠亮欲回天。暮对青蒲侧，朝留赭案前。堪忧逐江海，犹许治蕃宣。此地劳飞挽，何人念瘠捐。壮心摧更激，高节困尤坚。晚岁松方茂，洪炉燄不燃。迂从邹叟得，勇在孟贲先。坦若王良辙，端如后羿弦。一毫无畏惜，千虑极哀怜。定论予张胆，游辞彼胁肩。尺寻难枉直，凿枘自方圆。止沸愁烘鼎，调音耻绝弦。汉缗宽酒榷，唐赋舍庸钱。睿智期开允，生灵惧削朘。弊端殊皎皎，物望甚拳拳。白日功名久，浮云富贵迁。万钟均廪禄，一品漫貂蝉。傥为升沈动，谁能事业全。寄言天下士，无愧属真贤。"}