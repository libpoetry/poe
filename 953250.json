{"id":"953250","title":"王德辅邀饮新醅予与陈用宾老辄先醉座上分韵得水字","dynasty":"宋","author":"林景熙","text":"朔风号枯林，吹寒入肌髓。江湖客影孤，况复怀万里。白战不持铁，何以破愁垒。惟有无功乡，岁暮足可恃。良朋邀我游，瓦盘列山卉。轧轧鸣珠泉，滟滟浮翠蚁。初疑变气候，渐觉忘我尔。一觞复一觞，颓然两衰齿。桓桓诸少年，互爵方未已。虽醉不敢哗，谐谈亦书史。所以柴桑翁，浊醪有妙理。我渴梦西泠，攀条嚼冰蕊。醒来步虚廊，天空月在水。"}