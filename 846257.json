{"id":"846257","title":"花心动 得于江西歌者，而不知名氏","dynasty":"宋","author":"无名氏","text":"粉堞云齐，度清笳、愁入暮烟林杪。素艳透春，玉骨凄凉，勾带月痕生早。江天苍莽黄昏后，依然是、粉寒香瘦。动追感、西园嫩约，夜深人悄。记得东风窈窕。曾夜踏横斜，醉携娇小。惆怅旧欢，回首俱非，忍看绿笺红豆。香销纸帐人孤寝，相思恨、花还知否。梦回处，霜飞翠楼已晓。"}