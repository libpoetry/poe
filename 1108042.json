{"id":"1108042","title":"胡枢密生辰","dynasty":"宋","author":"仲并","text":"秋山淡墨写千峰，辉映门阑气象中。瑞霭亦知人意喜，华觞宁惜醉颜红。庄椿此去几千岁，汉阁他时第一功。试问溪头閒草木，公来无日不春风。借箸从容汉子房，平生书奏几封囊。少辞天上风云会，便觉壶中岁月长。调鼎望公非一日，草玄与我见诸郎。云何整顿乾坤手，漫隔三年鹓鹭行。往岁声驰淮海滨，曾歌紫绶照青春。光华万里古无辈，献纳三朝国有人。剩约横山供胜事，细凭芳醑寿斯辰。百年黄閤身犹健，重看归来一幅巾。"}