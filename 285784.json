{"id":"285784","title":"贺新郎·笛里寻春起","dynasty":"清代","author":"李慈铭","text":"笛里寻春起。恁匆匆、江东客到，落花天气。水样年华尘样事，汗漫湖山能几。况蜡屐、渐难料理。十载苏堤杨柳约，问鬖鬖、今日撩人未。攀折处，可侬意。朝来几遍栏干倚。恼无端、烟孱雨困，和愁难寄。芳草西南湖寺路，应盼青丝游骑。谁与说、春归容易。把酒无聊寻燕子，诉东风、不解侬来意。还暗祝，明朝霁。"}