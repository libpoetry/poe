{"id":"684366","title":"袁州府宜春台四绝","dynasty":"明","author":"王守仁","text":"宜春台上还春望，山水南来眼未尝。却笑韩公亦多事，更从南浦羡滕王。台名何事只宜春，山色无时不可人。不用烟花费妆点，尽教刊落尽嶙峋。持修江藻拜祠前，正是春风欲暮天。童冠尽多归咏兴，城南兼说有温泉。古庙香灯几许年，增修还费大官钱。至今楚地多风雨，犹道山神驾铁船。"}