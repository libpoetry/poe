{"id":"1010536","title":"过贾似道葛岭旧居","dynasty":"宋","author":"释文珦","text":"顺逆人兽心，成败翻覆手。鬼神不相容，子孙岂能守。昔者过此门，歌钟会群丑。今者过此门，阗然已丰蔀。羞死满院花，颦残数株柳。空室走鼪鼯，荒池长蝌蚪。转眼即凄凉，况复百年后。积衅多自戕，盛德斯可久。富贵如浮埃，于身竟何有。为谢高明人，非义慎勿取。"}