{"id":"699432","title":"雁字","dynasty":"明","author":"袁宏道","text":"几回联络几回分，整整斜斜自作群。龙女波中呈样帖，天孙机上出回文。长戈偶散平沙月，春蚓时盘塞壮云。翔鹄惊鸿徒有语，家鸡那得健如君。长锋短折布空轮，笔势萧疏绝点尘。万转岂能无别意，千行何事只书人。青腰玉女霜前牍，大翮先生化后身。浙水巴江从此去，漫将老健敌清新。常时风卷复霞舒，万翥勾勾点点疏。云里岂烦苍颉氏，空中谁读典坟书。鹅溪展去绡千丈，榆塞回时载几车。毛颖秃来今在否，月天试问老蟾蜍。绢素无功法不传，几将封事达天边。青山早似含锋笔，碧雾浓如渗纸烟。体势已超鸾翥上，契书知在鸟官前。明霞淡月疏疏见，染取成都十样笺。瘦画娟娟半欲攲，分如钗服络如丝。千行写尽黄姑练，一字题成碧落碑。南浦逆风文破碎，西江披雨墨淋漓。斜骞蔓引黄沙去，谱出胡笳出塞诗。篆烟划月过潇湘，流丽森疏缀几行。禅客辨来知半满，儒生记去识边傍。回波影出双钩拓，暮雨催成急就章。凤鸟不来河洛隐，年年编录为谁忙。秋风漠漠散毫端，谩道迷烟逗浦难。细去云棱如界墨，密来星点似铅丹。才从梦笔驿前过，又向造书台上看。入夜几声嘹喨去，梧桐枝上一钩寒。轻飘乱洒入纤浓，挂角羚羊那有纵。鸦点纷纭呈恶札，鹰蟠险怒出狂锋。征图每暗蓬婆雪，退墨虚留石廪峰。我亦频年有蠹癖，扶摇犹可一相从。一行行起布青天，只在明沙远水边。孤点乍随如带墨，数群中断似残笺。莺簧借与填新曲，凤史烦为记往年。莫道书成借虐燄，江南洲渚有秦烟。儒生习气总难除，万转千番楮墨馀。入地也应为带草，化虫依旧作蟫鱼。江南塞北难移性，兄弟妻孥总解书。一扫云间狂迹去，研光千尺展空虚。"}