{"id":"844060","title":"挽绍兴秦烈妇二首","dynasty":"清末民国初","author":"陈毓瑞","text":"咏罢柏舟掩卷嗟，忽闻精卫出秦家。鸿惊塞北伤春柳，蝶梦江南带雪花。强笑为欢全父命，返魂归榇计天涯。料知无限不平恨，化作钱塘处处鸦。莫道闺帏饮恨长，争誇芳烈耀珂乡。三生伉俪缘俄顷，廿五韶华梦一场。生本昙花心已淡，死应同穴骨犹香。他年墓木成连理，两两文禽话夕阳。"}