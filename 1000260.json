{"id":"1000260","title":"题可久上人房素屏","dynasty":"宋","author":"强至","text":"雕轩画室吴僧居，花草禽鱼屏面集。岂如萧爽大士堂，雪山数尺平头立。满斋虚白已自生，隔坐纷华不容入。霜毫一扫都无痕，独有淋漓粉光湿。好丹世上空纭纭，趣与师同百无十。常时吟客惟我来，共爱此屏微静翕。目睛难驻手试扪，指下琉璃无寸涩。愿乘醉笔留几行，为写高僧白云什。"}