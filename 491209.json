{"id":"491209","title":"美彭泽王令尹建清忠书院","dynasty":"明","author":"刘崧","text":"陶令本遗世，三径亦已多。感慨起田园，从容理弦歌。一朝谢时人，去官如脱疴。至今门前柳，清照湖上波。狄公后来者，屏斥留山阿。维时改唐纪，翕翕张网罗。公也立高庙，拜之涕滂沱。至今林木幽，夜月闻佩珂。二贤去已久，兹事凛不磨。令尹建新亭，合祀理不颇。上以厉风节，下以育菁莪。悠悠百世下，兴感当如何。"}