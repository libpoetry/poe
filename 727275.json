{"id":"727275","title":"奉和永丰殿下言志诗十首","dynasty":"南北朝","author":"庾信","text":"立德齐今古，资仁一毁誉。无机抱瓮汲，有道带经锄。处下唯名惠，能言本姓蘧。未论惊宠辱，安知系惨舒。王子从边服，临邛惜第如。星桥拥冠盖，锦水照簪裾。论文报潘岳，咏史答应璩。帐幕参三顾，风流盛七舆。茫茫实宇宙，与善定冯虚。大夫伤鲁道，君子念殷墟。程卿既开国，安平遂徙居。讵能从小隐，终然游太初。直城风日美，平陵云雾除。来往金张馆，弦歌许史闾。凤台迎弄玉，河阳送婕妤。五马遥相问，双童来夹车。托情忻六学，游目爱三馀。覆局能悬记，看碑解暗疏。讵尝游魏冉，?时说范雎。池水朝含墨，流萤夜聚书。兴云榆荚晚，烧薙杏花初。滮池侵黍稷，谷水播菑畲。六月蝉鸣稻，千金龙骨渠。含风摇古度，防露动林于。自怜循短绠，方欲问长沮。茂陵体犹瘠，淮阳疾未祛。翻疑承毒水，忽似遇昌菹。汉阳嗟欲尽，咎繇惧忽诸。弱龄参顾问，畴昔滥吹嘘。绿槐垂学市，长杨映直庐。连盟翻灭郑，仁义反亡徐。还思建邺水，终忆武昌鱼。崩堤压故柳，衰社卧寒樗。野鹤能自猎，江鸥解独渔。汉阴逢荷筱，缁林见杖挐。阮籍长思酒，嵇康懒著书。披林求木实，拂雪就园蔬。浊醪非鹤髓，兰肴异蟹蛆。野情风月旷，山心人事疏。徒知守瓴甓，空欲报璠玙。"}