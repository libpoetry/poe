{"id":"1066606","title":"送庆善之江阴","dynasty":"宋","author":"葛胜仲","text":"南州地气真火维，午暑势若遭蒸炊。风亭水榭不救暍，如何泛役冲炎曦。四年遵路俱六月，叩门急义非君谁。小蓬暑行分不免，著书暂卷春秋帷。借船屡枉逸少字，质钱敢以班史辞。一麾尚与数人共，西江得水知何时。况复外事继婴扰，主孟频歌烹伏雌。天其或者降大任，必先空乏其储赀。老人索居寓泽国，蛙黾同处时迎医。麦曲芎藭两未效，政须健论扶衰疲。君今舍我那遽反，落寞何用伸吾眉。大恐尺一亟招选，径从儳道趋天墀。"}