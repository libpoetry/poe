{"id":"1126776","title":"近报","dynasty":"宋","author":"黄文雷","text":"入春风雨恶情怀，谈柄谁资近报来。比岁时闻通国信，新年又说建行台。难言铁冶飞灰烬，易见铜驼出草莱。羌筦夜吹梅落尽，倚墙缭乱野花开。青青塞草始知春，又见平林枣颊赪。蛇起天津流枉矢，鸟飞淮甸覆行尘。漆城按堵宁辞荫，石马沾沟会有神。千古睢阳无处觅，不知臧质是何人。"}