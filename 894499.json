{"id":"894499","title":"岁晏出沐感事内讼一首","dynasty":"宋","author":"宋庠","text":"山海有完士，希世无良筹。偶穿东郭履，遂别野人舟。不耻篆刻赋，来肩英俊游。私智甚凫短，尘容若鸱愁。备员太史氏，补属富民侯。姑学了官事，何尝分主忧。日贪斗食利，岁感星躔周。中都富才彦，方驾若龙虬。茂先善史汉，平津治春秋。高文用司马，格五宠虞丘。间阔路逢葛，缤纷人召邹。桑羊兴贾竖，安国出缧囚。汲郑贵交盛，徐陈英藻遒。况乃天下枢，雄雌来九州。衣冠径复道，鼓吹出长楸。席上万钱箸，桥边八列驺。雍容缓鲁玦，意气拂吴钩。咨予良不韪，瓴甓厕珠璆。吹竽昔已滥，在梁今可尤。台阁魏舒被，风霜苏季裘。有志谢轩鹤，无机防海鸥。恭俟杜陵课，诛茅归故畴。"}