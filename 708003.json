{"id":"708003","title":"庆春泽 观雪","dynasty":"明末清初","author":"梁清标","text":"晓幕飞花，同云做冷，开帘舞雪纷纷。手把残书，寒烟昼闭闲门。茅堂高士犹僵卧，有几人、驴背孤村。想朱楼、绿鬓相偎，笑引芳樽。当时气暖兰缸夜，尽温柔乡里，私语殷勤。憔悴今宵，旅灯伴我黄昏。雁鸿屡爽刀头约，问腰肢、又减三分。拥香衾、欲诉梅华，谁与温存。"}