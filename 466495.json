{"id":"466495","title":"琼居杂诗三首","dynasty":"当代","author":"刘斯奋","text":"势坼南陲外，经冬草不黄。当时收四海，此地称殊方。瘴气云犹湿，边烽夜可望。怀人独不见，日落意茫茫。八月炎天晓，捲帘山气苍。小星先去月，微露不成霜。且引壶清白，仍怜菊淡黄。飘流应日远，秋事付长安。鸣蛩静虚壁，复起于小窗。客梦因愁短，清滩放月长。自粘风絮入，不动野云凉。落叶何骚屑，萧萧未满廊。"}