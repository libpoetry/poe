{"id":"576427","title":"梅溪别业诗为王思谏赋","dynasty":"明","author":"孙蕡","text":"洛阳金谷车马喧，却月淩风绿苔积。天游物外有奇趣，令我抚卷一叹息。清溪一曲环诗家，上着千树寒梅花。苍龙浮香雪璀璨，碧玉倒影龙槎牙。徵君平生好奇古，坐敞幽轩对平楚。湘灵锦瑟云中来，滕六天花夜深舞。水田万顷风飕飕，此时可以穷清游。铁桥流水谢公屐，白舫青帘王子舟。闲情被花恼不彻，断角残钟寄愁绝，疏星半横翠羽歇。投簪岁晚许相逢，江上青蒲会堪结。"}