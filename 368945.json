{"id":"368945","title":"摸鱼儿·青李","dynasty":"清代","author":"杨芳灿","text":"忆江南、堆盘碧实，拈来露气犹湿。青房别是瑶池种，不数千株玉叶。寒水浥。恰好共、浮瓜颜色争蒲鸽。甘回齿颊。似青子红盐，分来风味，入口却微涩。招凉处，偶傍閒阶小立。儿童树底争拾。一痕细认嫣红凝，西子春纤曾捻。归思切。正独坐幽斋、写到来禽帖。欢游未惬。羡当日南皮，名流佳宴，挈尔伴蛮榼。"}