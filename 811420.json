{"id":"811420","title":"西湖吊朝云墓","dynasty":"清","author":"丘逢甲","text":"东坡到处有西湖，老尚湖堤遣姓苏。不是湖光胜杭颖，那教留冢葬名姝？心持一偈證人天，草歇无芳柳不绵。谁采蘋花荐遗冢，秋风渔唱满湖烟。我亦乖时不合宜，此生未受美人知。绿衣千古公言在，黄土青山唤可儿。何年云雨散巫阳，瘴雾沉埋玉骨凉？合种梅花三百树，六如亭畔护遗香。"}