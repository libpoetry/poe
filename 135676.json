{"id":"135676","title":"胡不归·客从暑中来","dynasty":"宋代","author":"高吉","text":"客从暑中来，清风入我户。佩带楚兰香，囊癯湘蓠句。一笑忘形骸，百年示肺腑。烹鲤唤麹生，劳苦竹学处。远游焉伥伥，归梦应栩栩。回首白云飞，下有白发母。白发不堪剪，儿去定何所。频频占鹊喜，嗷嗷待鸟哺。去时萱始华，执手泪如雨。萱华几飘风，月落啼杜宇。"}