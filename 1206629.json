{"id":"1206629","title":"东风第一枝","dynasty":"元","author":"姬翼","text":"远樊笼、虚舟不系，披览闲中真趣。未尝羡、珂里荣名，未尝羡、金闺矩步。乾坤俯仰，开扃牖、晃朗庭衢，会襟期、经入无何，脱巾奋然箕踞。也不羡、龙蟠凤举，也不问、文林武库。欲事为、无事无为，欲思虑、何思何虑。翛然平淡，步人世、居居于于，向故园、管领光风，归来似嫌迟暮。"}