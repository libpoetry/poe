{"id":"187001","title":"沁园春·章武中兴","dynasty":"宋代","author":"姚勉","text":"章武中兴，淮蔡欲平，晋公已生。信天生英杰，正为国计，擎天著柱，要自支撑。万里长江，古称天险，去岁里风涛忽震惊。公谈笑，把云腥霓翳，一日都清。归来奠枕于京。有辉焕明堂前一星。称衮衣廊庙，枫宸眷宠，彩衣公府，萱砌春荣。著片公心，辨双明眼，长与群贤扶太平。无它愿，植万年宗社，万古功名。"}