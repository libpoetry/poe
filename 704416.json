{"id":"704416","title":"自赣石舟行数百里山水多可游涉未能申独往之兴记以八绝","dynasty":"明","author":"黎民表","text":"玄潭漱孤石，青溪下双练。岁月屡经游，功名惭拟岘。曹溪传去后，白足老空山。若论心是佛，谁此置禅关。栋宇非长物，弦歌有妙思。畸人虽委蜕，幼妇独留碑。瓣香丞相祠，行舟时一驻。阴风起松籁，还作青螺雨。时来据鼎足，身后馀篇翰。不见泷冈碑，文章薄秦汉。羊裘无客星，桐江尚名里。下有清浅流，亦似新安水。心事俱已休，名山尚留踪。芳湖清且浅，曾照汉时容。感激龙门谊，凄凉下士风。鸿冥不可企，江水自流东。"}