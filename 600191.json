{"id":"600191","title":"中宿峡","dynasty":"明","author":"郭棐","text":"中宿之胜何雄哉，狮台屹向青天开。傍峙两山森列戟，中拖一水如奔雷。石林琪树纷交互，翠巘丹梯宛相顾。上有轩辕帝子宫，风月朝朝还暮暮。我欲攀萝游上方，雨花四散飘天香。璿题总列葳蕤杖，青鸟匀妆翡翠裳。传言仙迹多茫昧，犹有禺山至今在。梵王古殿尚依然，化乐高台遥相对。钓鱼石畔江水瀰，金鳞百尺人不知。天风浩浩吹波立，就中跃出双蛟螭。路转和光扪磴入，飞翠绕空沾袂湿。直穷绝顶望神州，船头箫鼓催程急。朅来倚杖憩全清，欲住不住仍含情。远闻云外松涛响，萧萧瑟瑟和鸾鸣。榴花五月铺红蕊，石乳千条流玉髓。往撷其秀啜其精，露华浥我凉如洗。嘻吁登眺何其劳，虹桥百丈丹霄高。令人到此涤尘虑，顿觉功利轻鸿毛。明月在天照清夜，斗酒篇诗自倾泻。洞猿水犀莫号呼，玉环金锁知有无。"}