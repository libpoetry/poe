{"id":"951836","title":"东宫生日六首 其四 乙未","dynasty":"宋","author":"林光朝","text":"应律随豳雅，旋杓建戌方。前星迎霁色，重日丽晨光。笙管青霞外，宫庭碧玉傍。本支周道盛，羽翼汉图昌。左右人皆正，刑名学未遑。编年听司马，说礼付高堂。天乐来三殿，人心系八荒。黄华秋更媚，皓月闰偏长。清赏新奎壁，承华旧典章。维熊千岁祝，英略似君王。"}