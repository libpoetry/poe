{"id":"1140308","title":"拟古四首 其一","dynasty":"宋末元初","author":"陈普","text":"秋声金气流，天空露瀼瀼。素波合流月，淫淫满庭霜。遥夜一美人，寒闺自徬徨。暗尘集淩波，轻飙感鸣珰。天性赋贞清，动止中矩方。世无夔夔子，窈窕空英皇。抱璞如临渊，日入不下堂。时操弄玉箫，空中来凤凰。岁月如流星，发变面欲黄。服玉固雪肤，绝意百两将。"}