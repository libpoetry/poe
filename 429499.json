{"id":"429499","title":"清明日用昌黎寒食出游韵柬奇觚时余足疾不出君亦卧病","dynasty":"近现代","author":"黄浚","text":"我方跰跹君示病，起视天容叹春盛。梦中小桃红欲坼，高柳弥天郁相映。此时西陌讨春人，蹀躞连钱与花竞。谁知是梦不关春，丈室埋头事篇咏。我诚蹇足不病心，能辨斯文色犹正。世风下如丸走坂，欲起兹衰恐难更。毁经反常生倖期，顾恺何因论定命。向来士气如太阿，孰纵狂童司其柄。逝当劝君歌五噫，穷岁攀寻敩禽庆。山泉甚泚石甚确，草木乘春解相敬。美哉丘壑有平秩，乱世经纶在荒夐。京西诸山虽培塿，杰起神皋倍能圣。离宫苍苍接琳宇，晚落贵游恣吞并。年时与君玩泉石，麋鹿匏瓜孰成性。平生正坐造化弄，下笔无端迫豪横。青山红袖定何预，不救衰时泪波迸。况今不乐闭房闼，抛撇春光怕临镜。广除回暖清明过，阑药莳花自为政。量腰莫诧带眼宽，扑面已消风力劲。会思彊起从君游，敷榻绿阴期夏令。"}