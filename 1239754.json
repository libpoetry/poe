{"id":"1239754","title":"晋冀纪行十四首 其三 河口山登高","dynasty":"元末明初","author":"徐贲","text":"秋日何凄其，严风变阳卉。嘉节叶重乾，时菊芬且蘼。临高一远望，俯见城郭里。三关为襟带，双溪流瀰瀰。浮云起天末，鸣鸿在中沚。虽非吾故土，但悦山川美。独游意尚适，况兹值多士。珍殽出丰厨，吴萸泛芳醴。人生虽长寿，良时亦有几。对此不为欢，忧思何由弭。鉴此登山悲，飘飖然已矣。"}