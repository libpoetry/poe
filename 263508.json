{"id":"263508","title":"重游南昌东湖水亭","dynasty":"现代","author":"王闿运","text":"湖亭衰柳对金堤，石桥霜色晓凄凄。青溪往事随云影，细路孤行信马蹄。孤行影照澄波碧，荒草覆烟寒寂寂。酒客乱离今半死，僧童长大犹相识。水阁阴连花岛弯，还从碧槛望红栏。月明古树无鸦宿，雪外西山见鹤还。半房初日门空锁，深殿微风明佛火。愁里难吟访旧诗，客中暂得焚香坐。阑干寸寸是前游，去时凄恻到时愁。红颜对镜初嫌老，碧藕无花早过秋。懒性从来甘寂寞，物论逍遥无住著。解道波澜起寸心，始信人间有哀乐。当时豪竹并哀弦，一罢清尊便五年。后夜相思梦渺渺，祇余孤月照湖烟。"}