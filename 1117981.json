{"id":"1117981","title":"夏夜四首","dynasty":"宋","author":"陆游","text":"夏夜谁知亦自长，幽居渺在水云乡。月侵竹簟清无暑，风度衣篝润有香。栖鹊自惊移别树，流萤相逐过横塘。放翁尚苦馀酲在，细绠铜瓶落井床。山崦风生鵩啸悲，柴门月上树阴移。熏衣汗雨初乾后，把卷蚊雷不动时。孤闷难禁终岁病，浮生易满百年期。钓竿只待清秋近，一棹烟波信所之。展转纱幮睡不成，一藤扶惫绕廊行。月升双鹊移枝宿，露下孤萤缀蔓明。汲井忽惊人已起，开门堪叹事还生。羽衣道帽从吾好，柏子烟中起磬声。龟息绵绵破五更，起扶藤杖并南荣。择栖孤鹊尚三匝，司旦老鸡俄一鸣。移坐徐看山月吐，脱巾聊受水风清。不知竟是真仙未，夜夜神游白玉京。"}