{"id":"799200","title":"寄郑三丙昌","dynasty":"清","author":"宋湘","text":"挂帆向风浪，进退交怦怦。终日坐车壁，轰轰如耳鸣。心口自相语，八九不得呈。浪定马解鞍，一梦来生平。欠伸复大噫，稍自闻其声。我与晓园子，文字为友生。久乃见肝胆，终而成弟兄。己酉与庚戌，两载同昏晨。山下丛书阁，风雨嘈嘈听。登堂拜寿母，啼笑杂孩婴。依依真家人，不闻鸡犬惊。衣食共柈椸，憧仆无斗争。我出车子车，我入灯子灯。并影检文史，交綦倾杯觥。有时并马出，赏花兼听莺。莺花亦有意，昵子还我亲。我贫累八口，子富非千塍。每当家书来，辄亦指一囷。我才愧比管，君义高同陈。人生非木石，安得无性情。尔后或小别，逐逐肥马尘。数月得相见，夜语恒无眠。相期共跋浪，大海飞鲲鲸。壬年七八月，夜夜秋风清。为我僦夏屋，踏月五羊城。岂意梁上材，不及爨下薪。敢喜珠出海，翻憾玉遗荆。子乃殊欣然，盛饯江之滨。长途沮行色，一一劳经营。辙迹一以北，百叠书殷勤。阔怀有岁月，笃契无关津。区区两蜗角，望我如望君。如此五六年，郁郁俱未伸。顾我须裹戟，知子眉含颦。我今尚留滞，非官縻帑银。骑驴北门出，风雪满其身。希冀捧一檄，为养非为名。笔砚焚且尽，酒债时交征。此心如槁木，宇内唯寓形。楼中红杏花，或留与子孙。初秋有人来，自言君比邻。闻子颇欲出，行行摇双旌。扫榻逾三月，倒屣虚一迎。想又不复来，或待明年春。如子二顷田，进止俱可凭。前书略己及，不复唇舌申。忆子送我时，索诗何丁宁。数载不一报，繄岂忘故人。亦欲得佳境，稍与句俱新。岂谓气蔬笋，摆脱全无因。积悃那可道，着手难为停。喁喁儿女语，拉杂交甘辛。寂寞首重回，诊缕情乃真。八千里顿首，珍重双红鳞。"}