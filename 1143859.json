{"id":"1143859","title":"次韵酬郝润甫二首","dynasty":"宋末元初","author":"方回","text":"与君山泽两臞仙，浪走尘埃汩市廛。老貌相逢今又别，馀生更觉不如前。孰追赤制春秋笔，稍悟黄庭内外篇。俯仰此心了无愧，冷看举世售栀鞭。幸君三复甫田诗，髀肉空消万里驰。直与群飞争勇往，可能小退入深思。古人未必成功易，智士宁无见事迟。海阔天长一翘想，抟鹏岂料竟低垂。"}