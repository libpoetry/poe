{"id":"501147","title":"水调歌头 九首  其三 送天门山长马玉相","dynasty":"明","author":"陶安","text":"江上两峰立，门户自天开。香芹翠绕精舍，畅望美人来。麟凤洲中仙骨，龙虎榜中文物，绛帐育英才。椽笔泚银浪，澎湃走风雷。锦盈机，冰作鉴，玉无埃。笑谈驰骋，今古况是旧经魁。培植三年盛业，脩举前时旷典，回首把离杯。老桂吐清馥，飞步上瑶台。"}