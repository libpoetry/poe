{"id":"1235279","title":"题玩芳亭五首","dynasty":"元","author":"王士熙","text":"每忆城南路，曾来好画亭。阑花经雨白，野竹入云青。波影浮春砌，山光扑昼扃。褰衣对萝薜，凉月照人醒。何处春来好，城南尺五天。地幽迷晓树，花重压春烟。上客抛罗袂，佳人舞画筵。晚来清兴熟，移坐曲池边。留客青春过，题诗碧雾寒。乱莺穿舞幛，轻蝶立回阑。白日閒斟酒，清时早挂冠。主人多雅兴，不觉玉卮乾。拂拭亭前石，东风屋角生。浅云浮水动，迟日傍花明。春去青林合，人来白鸟迎。暮尘回首处，此地可忘情。美酒朝朝熟，佳宾日日来。玉卮擎雨露，翠衲拂尘埃。预恐春城闭，先教晚骑回。只今行乐地，飞絮落莓苔。"}