{"id":"688134","title":"齐居杂兴","dynasty":"明","author":"朱诚泳","text":"地幽忘盥栉，心远觉逍遥。喜共高人话，宁从俗士招。雨晴花气湿，风细鸟声娇。最爱春泉活，时分灌药苗。深居谢尘鞅，萧散兴何长。帘捲薰风细，窗涵夜月凉。清谈挥麈尾，高卧据绳床。车马长安客，浮生为底忙。一面新开霁，悠然野趣真。露悬蛛网湿，花落燕泥新。皓月能随我，清风最可人。好怀无处著，觅句肯辞频。万事皆由命，行藏信所之。推窗閒看竹，把卷细敲诗。事少晨兴懒，吟多夜卧迟。拊心江汉远，无补圣明时。"}