{"id":"689927","title":"书二诗赠半墨生","dynasty":"明","author":"张元祯","text":"千张万张心印痕，寂中城市嚣中村。鹍鹏摩霄唾燕雀，泰华拔地多儿孙。一戈要回三舍日，寸胶莫澄千丈浑。试看潜鳞变霹雳，龙门咫尺登天门。别城千日如一日，别山半年如百年。金门玉堂果无分，丹崖翠壁真有缘。商歌昼吟声撼树，老剑夜拔光射天。二雄相过吐肝胆，豪气激发弥无边。"}