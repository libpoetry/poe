{"id":"708481","title":"贺新郎  其一 送谷梁三叠顾庵学士韵","dynasty":"明末清初","author":"龚鼎孳","text":"雨过窗蕉卷。更关河、早鸿嘹唳、被秋驱遣。多少客心难按捺，偏到临歧凄泫。讶来往、芒鞋重茧。愁是吾曹萍梗散，算名场、失意悲犹浅。纨扇在，懒频展。乌衣门第应清显。盼词人、沉香奏曲，禁林挥扁。却向辋川图画卧，华子冈头闻犬。羞献纳、吾冠须免。且共小胥谈博奥，尽奚囊、好句芸签典。烧尾宴，锦绫剪。"}