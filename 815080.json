{"id":"815080","title":"送魏环极先生予告还蔚州","dynasty":"清","author":"查慎行","text":"曳履星辰二十年，尚书补被故萧然。勇能自断天难夺，清畏人知世已传。白社竟成娱老地，黄金不贮买山钱。闲云一片秋寥廓，何限风光倚杖前。岳岳寒松表御书，新堂归到好悬车。身名似此真无愧，进退何人绰有余。报国文章传后起，立朝风骨想当初。不因祖帐东门道，太息方烦比二疏。"}