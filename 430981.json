{"id":"430981","title":"齐天乐","dynasty":"近现代","author":"刘鹏年","text":"十年三见桑田换。飞云更无留恋。海角听秋，湖心泛月，曾记山温水软。吟朋雅宴。唱远上黄河，酒狂词艳。万里归来，青山依旧壮怀减。繁华可怜过眼。怅天涯芳草，那许重见。误我功名，驱人忧患。不管韶光似箭。征鞭已倦。况雨片风丝，满天悽怨。写入新词，有余情宛转。"}