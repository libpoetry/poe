{"id":"764655","title":"贺新郎 萧山县署赘婿词","dynasty":"清","author":"毛奇龄","text":"正河阳花满。秋水芙蓉，艳红如剪。赘婿淳于千里至，早已题诗齐苑。喜今日、光生银管。古署催妆开锦席，看一堂、紫罽铺香软。双盏暮，酌来浅。万条红烛烧将短。更庭前、几行画扇，遮来宛转。洗马文章当日事，乐令风流不远。况种得、蓝田琼琬。最羡今宵乘凤处，听秦台、几曲箫声缓。乌鹊到，喜何限。"}