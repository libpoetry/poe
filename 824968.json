{"id":"824968","title":"七月二十日召对纪恩","dynasty":"清末近现代初","author":"郑孝胥","text":"皇帝破资格，不忽一士微。何来江南丞，是日登丹墀。晓色丽禁闼，流光度罘罳。内官肃前导，屏气当帘帷。大哉本朝法，独对无所疑。榻前咫尺地，君臣义在兹。天容何清耸，尧颡高嶷嶷。咨汝应尽言，愀然闻累欷。于时实忘身，长跽纷陈辞。臣闻立国本，有备乃不危。积弱非一朝，无兵绝难支。愿言示所急，举国知所归。以我亿兆人，溃此千万围。致死而后生，其端自毫釐。士夫躬为倡，事实不可迟。祸来侔丘山，甫去皆燕嬉。初无忧患情，何从振其衰？所陈第一义，舍是非臣知。忠愤见声色，封章出诸怀。上意为之动，引手受所赍。再拜奉身退，踟蹰独含悽。耿耿宫烛光，摇摇在心脾。"}