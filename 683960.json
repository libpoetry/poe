{"id":"683960","title":"游惠山酌泉次唐人韵","dynasty":"明","author":"王世贞","text":"穷溪回崇巘，午色正苍苍。上有千尺松，下有古时堂。幽籁相间作，止鸟顾我翔。乳窦溢清漪，杲日媚其光。眉宇澄秋色，齿颊散天香。念彼寻源人，慨然不能忘。落日饶远态，群象来趋人。酌此涧下泉，爽焉各怀新。暗壑穿文流，白石何磷磷。岂不念远达，行当委时尘。洗耳卧空山，抗志薄青旻。頫仰千古士，思与巢许邻。精若栖林端，芳泉伏萝樾。躧步信所之，渐与人径绝。顾见潭影空，恍然超生灭。叩斧斲涧云，负铛煮山月。朗咏三君篇，清商四垂发。千秋庶可要，与子偕首辙。"}