{"id":"280664","title":"醉蓬莱·八月十七夜，同家兄过周白门斋，徐序仔、钱寻千亦至","dynasty":"清代","author":"李符","text":"向柴门柳岸，晚系兰舟，客何为者。想到当年，爱清秋月好，杜老吟诗，不遣十七，我亦怜今夜。置酒茅堂，解人斯在，周郎是也。榻对徐生，曲终钱子，皂帽青衫，一何潇洒。与予兄弟，携手松风下。仰视明河，清辉可掬，此刻真无价。不计来朝，观潮海上，骋桃花马。"}