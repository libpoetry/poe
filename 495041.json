{"id":"495041","title":"石矶辞","dynasty":"明","author":"湛若水","text":"石矶辞者，甘泉子赠刑曹孙世其归华容也，世其有志于学，谢病而归，将筑石矶以卒业焉。石矶兮盘盘，秋风起兮沱水粼粼。白云横江兮雁南宾，王孙归兮春草又新。春草新兮王孙游，雁南翔兮白云满州，弃置三尺兮，归来乎高谢缧囚。控黄湖兮白鼎，攀衡桂兮淹留。日复日岁复岁兮，憺不知春秋。搴长竿兮云月为俦，采蘋芷兮中流。抚倾筐兮谁寄，怅渺渺兮予愁。"}