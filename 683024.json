{"id":"683024","title":"送冢宰朱玉峰之南京","dynasty":"明","author":"文徵明","text":"留司晚望重衡钧，三十年来侍从臣。远去独安恬退节，众中欣见老成人。两京规制遥相望，六代江山迹未陈。盛世宦游应自乐，有人东望惜音尘。晚通仕籍喜同朝，此去江东属望劳。留务从来须长者，雅怀自喜得閒曹。百年家世睢阳重，一代文章甲榜高。去去壮游知未已，秋霜才入鬓边毛。"}