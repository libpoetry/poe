{"id":"613465","title":"长歌寄赠苏汝载","dynasty":"明","author":"李之世","text":"苏郎意气落落谁与俦，自言欲托放浪游。出门东西南北无一可，而况六合与九州。嗟哉世途倾仄不自由，何必太行百折之峻阪，与夫瞿塘万叠之洪流。蓦然平地风涛起，雨覆云翻掌上收。弓蛇往往分杯影，谈笑之下藏戈矛。君今欲度而无楫，欲济又无舟。酌君酒，劝君留。胡不回车辍棹且夷犹，卧游八索并九丘。此地中藏十千界，延览大可豁心眸。一人知己无不足，万事杜门死即休。得句还应自唱酬，疑处须与古人谋。沈冥可以周八极，瞬息可以穷千秋。不然扁舟棹入水竹洞，与尔散发垂钓终日坐溪头。"}