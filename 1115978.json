{"id":"1115978","title":"自槜李至毗陵道中","dynasty":"宋","author":"杨冠卿","text":"风捲云归雨忽晴，月轮安稳上青冥。怪来枕底流泉急，去去短桅初不停。朱槿碧芦相间栽，蓬棚车水过塍来。茸茸秋色浓如染，已有陂塘似镜开。极目云天意已舒，迎人草树绿扶疏。望中孤塔松江近，便有小船来卖鱼。满目江山无限情，夫差城郭暮云平。当时不竞黄池长，一再何由致越兵。晋陵城东窣堵坡，两尖高并下临河。昔年曾醉邻墙酒，卧听扁舟唱踏歌。"}