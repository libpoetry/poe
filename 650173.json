{"id":"650173","title":"惠迪斋为临川刘纪赋","dynasty":"明","author":"金幼孜","text":"西江有佳士，文采何陆离。少小入庠序，所习书与诗。兢兢循轨则，抑抑谨威仪。顺理身逾泰，寡欲心自怡。匪兹卜休咎，实以严操持。天地有常运，寒暑不违时。生人有常道，所志在秉彝。内省苟无愧，安命复奚疑。愚者昩厥理，蹈险去坦夷。违天伐恒性，倒行兼逆施。一朝罹显罚，宁复救颠危。所以古贤圣，恳恳垂训辞。斋居托令名，进脩诚在斯。绩学匪空言，力行思有为。乃者辞乡邑，吐气凌虹霓。振衣游太学，揖让何委蛇。及兹被宠命，筮仕固有期。直道苟不回，志行宁有亏。努力慎朝夕，永保期弗隳。"}