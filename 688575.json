{"id":"688575","title":"杨隐者宅观菊","dynasty":"明","author":"许继","text":"谋拙生事微，安取沽酒钱。佳辰耻虚爵，黄花负秋妍。敛襟倚凉风，举首望远山。真意固有在，薄俗漫相怜。渊明虽一仕，苦节无与对。环堵何萧条，聊作归田计。高情自天游，纵浪尘物外。怀古意徒深，清风自千载。百卉竞春时，谁言有秋菊。凄然风霜候，荣耀惟尔独。思将慰孤芳，斗酒苦不足。盈盈抱冲襟，寒香满书屋。"}