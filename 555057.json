{"id":"555057","title":"雪后西郊即事","dynasty":"明","author":"黄仲昭","text":"玄云一望连平陆，朔风到处飘滕六。应疑天上有神工，开刀碎剪昆山玉。朝来旭日当天红，乾坤万象光玲珑。走马西郊纵吟目，如入琼瑶世界中。路东甲第连云起，金帐围春斟绿蚁。路西亦有豪华家，龙管凤笙喧聒耳。幽人独爱寻梅花，花底敲冰自煮茶。清白无端风味好，豪富纷纷何足誇。"}