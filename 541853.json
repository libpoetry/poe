{"id":"541853","title":"题扬子云草玄图","dynasty":"明","author":"谢榛","text":"蚕丛之国三秦西，千峰上与青天齐。栈道悬空历万险，巨竹脩藤当昼迷。瀑布砰訇响不绝，阴壑直下垂虹霓。班虎咆哮黑熊啼，飒沓风舞双鹍鸡。路出剑门沃野阔，锦江秋水明玻瓈。蜀中文物古来盛，两汉名士特标题。前有马卿后扬子，高才往往怀金闺。火德中衰世板荡，谁能皓首甘幽栖。枫树森森隐茅宇，荒凉门径无轮蹄。草玄拟易坐朝夕，冥心自得穷端倪。水有汀洲山有溪，居然此道在盐齑。龙蛇知时蛰深窟，男儿志气何乖睽。校书阁下独遗恨，首阳二子光蒿藜。"}