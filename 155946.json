{"id":"155946","title":"二月二十一日何司业集客于张园玉牒给事命予","dynasty":"宋代","author":"喻良能","text":"寒食初过天气佳，帝城名园绿藏鸦。白绵红雨互飘泊，莺啼燕哢纷交加。司成领客当暇日，不惜醉脸生红霞。坐中宾客皆贤豪，一一圭璧无纖瑕。夕郎风采照今古，封驳不贷奸与衺。紫微笔语妙天下，文锋凛凛森莫邪。左史声名动六合，岂特畴昔传三巴。一朝樱笋德星聚，离骚可奴玉可衙。兰亭觞咏仅堪比，金谷歌舞徒能奢。我有一匹好东绢，谁为作图千古夸。"}