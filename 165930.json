{"id":"165930","title":"同文潜送况之谏议十四丈守潞过成季作","dynasty":"宋代","author":"晁补之","text":"午投李同年，下马汗如洗。城南迫送客，虽懒聊尔耳。出门缭陂陼，白鸟起深苇。佛宫横晚霁，窈窕间一水。借问客何人，谏垣有直气。吾人浮丘伯，聊可与把袂。如此邂逅何，得酒亦佳事。官闲犹有守，旋折窘六辔。可怜千红蕖，的皪奼晚市。便当夙驾行，秋风如箭驶。"}