{"id":"1106274","title":"和赵簿题席麻林居士小隐四韵","dynasty":"宋","author":"王迈","text":"公子有奇节，岁寒心印松。千邱仍万壑，是中雅能容。晚来万事懒，独有诗不慵。诸郎富文采，笔端耸孤峰。绕园万竿竹，奇壑千丈松。此物匹高士，坐羞桃李容。客至谈世故，接之令人慵。相看两不厌，晴昊倚高峰。棋声响苍石，茶灶烧枯松。故人惠然来，风竹为先容。野性旷而适，机心疏更慵。生怜谢安石，携妓污名峰。笙簧岂不韵，雅景受风松。纨绮可为裳，灵均采芙蓉。古来旷达士，世腻亦太慵。可望不可押，人如云外峰。"}