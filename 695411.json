{"id":"695411","title":"林泉夏日遣兴","dynasty":"明","author":"林廷玉","text":"长松覆云盖，蒲叶青以舒。晴光浮帘栊，晓日涵窗虚。空中罕人迹，数鸟鸣庭除。轩冕岂不贵，耽此山野居。三十功名路，梦境多忧虞。偶得尘鞅脱，方寸乃裕如。山翁隔竹篱，酒熟招我胥。团团白玉盘，满贮菖蒲菹。一醉忘身世，宁复论其馀。云山隔嚣喧，野兴自孤远。林幽岁月閒，万物无拘管。猿鹤随往来，鹿饱卧町疃。蹲鸱受水肥，竹萌茁林短。野老共清谈，蟹眼入茗椀。松风晚生凉，皓月冰轮满。自比无怀民，一笑得仰俯。"}