{"id":"1053545","title":"赠宗室德强团练","dynasty":"宋","author":"释道潜","text":"造物赋象质，于余颇能名。琼瑶琢其骨，冲和擅其清。公生华屋贵，好学从妙龄。才高岂容遏，卓然以文鸣。厚德滋善养，雍容无暂矜。区区草茅人，未必真尔能。家藏三万轴，插架连屋楹。牙签示题目，探赜手不停。微言固澹泊，嗜好如饴饧。祖宗开鸿基，累圣致太平。诜诜既蕃衍，绰绰亦见称。裕陵喜人物，教率从典刑。联翩试文艺，议论参公卿。公材实杞梓，落落非杉柽。愿言勤著书，会当补朝廷。他时树勋业，彝鼎信可铭。"}