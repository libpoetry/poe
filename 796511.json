{"id":"796511","title":"金缕曲 题翁月如夫人《玉花阁焚馀草》","dynasty":"清","author":"宗婉","text":"读罢临妆句。宛相逢、一奁清影，两弯眉妩。机杼羹汤供妇职，还把东花录取。更静好、瑟琴同御。吟得新诗成卷贴，向东君、未肯轻流露。人静后、方倾吐。云飞树啸惊人语。最堪怜、零环碎佩，不能完聚。空际昙花才一现，月冷断魂何处。料已趁、天风归去。留得数行遗墨在，付多情、奉倩伤心补。才与德、超千古。"}