{"id":"690834","title":"新宁道中","dynasty":"明","author":"李之世","text":"荒城才斗大，比屋似星疏。夜市多蒲席，山猺半穴居。民贫惟种豆，地瘠不宜蔬。客况殊无味，悠悠念故庐。孤馆不遑寐，迢迢刻漏长。留灯共客话，催仆检行装。城角犹残月，河堤半晓霜。归心正悽恻，欲济又无航。行行踰峻坂，望望是那西。古道无人迹，荒原尽兽蹄。瓦窑依壑稳，茆屋傍林低。一阵冲寒过，长风送鸟啼。独行三十里，草树密冥濛。买食投荒店，迷途问小童。天遥山点翠，霜重叶垂红。怪石蹲崖立，疑穿虎豹丛。翻疑川路尽，回合见江滨。吹角牛归垄，鸣铎渡唤人。山光晴冉冉，潭照碧粼粼。且复随流去，征途休问津。维舟沙渚静，霜落见潮痕。雀噪寒枝聚，人争水渡喧。畏途藏姓字，混俗变乡言。今夜浔洋宿，计程近故园。"}