{"id":"220094","title":"题东坡枯木","dynasty":"宋代","author":"李处权","text":"先生万卷读，命世文之豪。矫矫鸾凤姿，仰止人物高。坐石翳白佛，古茧磨衲袍。玉堂押翰手，不数乘与褒。前身老画师，寓兴时抽毫。要在胸中奇，醉笔随秉操。柘原沙错错，独树风骚骚。天荒鸟不入，路绝人告劳。一旦辞世纷，御风归泬寥。遥知紫玉府，冠佩方游遨。不然跨汗漫，骑鲸弄云涛。夜中梦见之，酌公以蒲萄。觉来空把卷，我心增郁陶。"}