{"id":"721515","title":"题忆雪楼江山无尽图送紫诠王使君之官川南次留别原韵","dynasty":"明末清初","author":"陈恭尹","text":"东坡手书默化堂，不知堂后山泽藏。使君冷眼忽觑得，架楼收尽天苍苍。楼基正与城头敌，窗外远见风帆扬。我来舣舟此城下，楼花飞落船头香。宾朋共识庾亮兴，小民窃比燕公棠。前轩后户卷帘幕，良宵胜日传杯觞。云峰四起若邻并，蒸炎三伏来清凉。北窗企脚望不极，千叠万叠皆山光。象头白水古佛迹，朱明七洞仙人乡。虹蜺隐见占雨至，烟岚出入因风狂。聚如稠人互窥瞷，纷如舞袖相低卬。天池鹏翼击巨浪，斗间剑气明干将。云阴穿漏或显晦，松声断续流清商。不知汉晋是何代，陶铸尧舜其秕糠。常拟腰镰刈葵藿，每思寄梦炊黄粱。登临万象极富有，忘却四壁和雕墙。使君家在燕冀北，思亲恋阙皆同方。霞生想像斑斓彩，屏列如对黼扆张。归心欲蹑双飞燕，省稼时乘五色羊。擢巡西蜀忽留滞，万事险阻皆经尝。回思楼上昔坐啸，明月直入无猜防。欲舂灵药问顾兔，拟摘桂蕊呼吴刚。安知俗态工贝锦，遂使仕路成羊肠。赖君雅志在吟咏，南中久驻无嗟伤。溪山四远皆游陟，图书万轴增丹黄。集名忆雪三百首，隋珠卞玉森成行。气齐五岳争耸峭，才如海若奔汪洋。或于谐谑寓规讽，时同星日舒光铓。浣花老洁可企及，剑南平易应来降。此行所遇多古意，笔仗况复俱精良。图形尽归大禹鼎，切玉不啻昆吾钢。孤舟三峡上百丈，七年大郡宜轻装。西听猿啼易寂寞，北念鹤发增徊徨。连天别绪语不尽，数日解缆仍嫌忙。膝前侍列子若弟，特达不异圭与璋。移家暂寓虎踞石，门巷复见乌衣王。雏凤长鸣协钟吕，宏音亮节皆琅琅。东西各驾青雀舫，山水收以古锦囊。巫山之高不可极，长江之水难为量。悬帆今月已春暮，计程到日应秋阳。送君不妨屡水宿，几人同卧舟中床。问年我已逾耳顺，将髭君亦添新霜。九州宇宙本窄狭，后期未可云渺茫。将寻幽约指吴越，更揽宿莽过沅湘。待君旌节自蜀出，玺书惠下云天长。新篇不厌读数回，老脚尚可同趋跄。且题此卷作后验，恍如身复当楼窗。迷濛远近翠欲滴，不辨扬越并燕梁。高歌激昂以赠我，平生意兴因飞翔。安得如鸟有羽翼，从君唱和逾三泷。"}