{"id":"1233433","title":"送陈太祝","dynasty":"元","author":"黄溍","text":"夫君青云彦，早通金闺籍。弁服劳骏奔，执事谨朝夕。忽乘使者车，意气何辉赫。将指固有严，为务本非剧。经营礼文事，讵曰期会迫。定知多馀暇，时复肆游历。向来佳丽地，触目成陈迹。西山独偃蹇，不改太古色。相逢几遗老，慷慨语畴昔。芙蓉君子花，足以语使客。我方守一官，兀坐如龟息。当归更淹留，临别增感激。长风吹远尘，浩浩千里白。欲附南飞鸿，安能生羽翼。"}