{"id":"1108768","title":"送大渊宰安溪七言三首","dynasty":"宋","author":"刘克庄","text":"御阶人看放班回，谁记乾淳旧事哉。进卷已尝观所主，闻弦上欲老其才。割鸡必待民谣著，峨豸多由县谱来。莫道胜流俱不屑，艾轩做了到诚斋。昏昏默默嗟衰朽，白白红红忆盛强。自古人惟称单父，至今我尚爱桐乡。刈时留取葵根在，拔处无令薤本伤。邑有澹台辈流否，不妨迎致向琴堂。吾观明府毫端妙，传得尊公肘后方。番俗尚歌汉东柳，莆人不剪召南棠。威驱未若心怀惠，内荏徒然外抑强。想见江乡与闽峤，家家各炷一炉香。"}