{"id":"969276","title":"偶成","dynasty":"宋","author":"赵汝燧","text":"青云得志士，颐指快所欲。万事付杯酒，粉黛贮金屋。嗟我骨相穷，不受富贵逐。嗜欲人所同，有时未免俗。青奴颇专房，高卧擎老足。黄妳最如意，开卷醒困目。暖寒命脚婆，冻衾转旸谷。开樽唤汤妇，新醅温酃渌。始得此四人，明珠不计斛。呼之即来前，相娱不相触。时人皆笑之，画饼岂充腹。我亦翻自笑，竹窗听戛玉。"}