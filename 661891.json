{"id":"661891","title":"送徐山人还临川","dynasty":"明","author":"郑岳","text":"会川好，奇士游。迹半江湖所在索，图经访古阅名区。南过庾岭临广海，西上端溪吊苍梧。五羊仙人不易遇，担簦遥向闽中住。木兰水阔壶山高，竹杖芒鞋入烟雾。指点群峰海上来，蜿蜒真龙泊何处。莆中豪彦多与游，沿洄曲涧历高丘。流光荏苒客鬓改，归思飘飘竟莫留。念予洪都一日故，屡枉敝庐摅情愫。柳丝历乱杜鹃啼，相送城南白日暮。黄花白酒霜雁鸣，望君更踏来时路。"}