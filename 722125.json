{"id":"722125","title":"己巳元日作","dynasty":"明末清初","author":"屈大均","text":"六十年华又一新，莺花偏为白头春。齐归小玉焚香女，迭侍黄金鬻赋人。桂酒香清难学酿，鲚鱼子美易垂纶。休耽著述当红药，尽把韶光与四邻。水仙白白映桃红，总与仙人玉貌同。百万珠从王母掷，三千花向岁星丛。琴书膝下兰芝女，歌舞堂前翡翠童。一一瑶筐争宝胜，黄莺紫燕髻鬟中。莱衣宫锦汉蒲桃，髻侧芙蓉映二毛。亲在未应称老大，家贫那敢失清高。双双花影随龙杖，一一莺声动玉醪。堂上九旬看渐近，游仙且莫作卢敖。流年荏苒恨无闻，六十还嗟未策勋。好学只应师卫武，与龄安敢望周文。心同蕙草寒抽雪，梦似梅花暖作云。报答春光惟有醉，一杯先去劝东君。六十齐头鬓未华，枯杨日夕吐春芽。老须人作辟寒玉，愁待君为含笑花。乐府自矜三妇艳，离骚谁夺一人葩。马融经史慵亲讲，未许诸生拥绛纱。贺正兰已有馀馨，人胜同簪出画屏。左氏二娇初共织，刘殷七孺未分经。林中细草冰含绿，屋外寒山雪半青。沙路盘回疏竹里，何人知有子云亭。"}