{"id":"764767","title":"摸鱼儿  寿留仙","dynasty":"清","author":"严绳孙","text":"似仙源、桃花零乱，武陵一棹重驻。玉堂铃索花砖日，旧是先生游处。愁如絮。消受尽、五湖烟月三湘雨。君恩再许。教领袖词流，双椽烛底，洒翰继迁固。喜不改，张绪当年风度。柳弧依旧悬户。交疏月转传筹饮，坠遍玉河红露。支机浦。早看取、七香车上山眉妩。离情休诉。只此恨重偿，双纹簟展，肯放早朝去。"}