{"id":"1110131","title":"祭酒芮公既殁四年门人吕某始以十诗哭之","dynasty":"宋","author":"吕祖谦","text":"少年把笔便班扬，咳唾珠玑落四方。岁晚寒窗浑忘却，瓦炉香细雨声长。际野尘埃扑面来，万人蚁聚拨难开。手中杓柄长多少，蛰尽饥肠十月雷。小醉初醒日半昏，森森赤棒绕篱门。慨然投袂无难色，不识从来狱吏尊。交广归来里巷迎，破囊又比去时轻。何须更酌廉泉水，夫子胸中万斛清。殿前拜疏阅群公，献替从违各异同。陛楯诸郎自相语，白头祭酒最由衷。出祖津头六馆空，帽檐齐侧挂帆风。吴兴盛事人能数，直自胡公到芮公。闻人有善己伸眉，倒廪倾囷更不疑。菶菶萋萋竟何许，卷阿空老凤皇枝。胸怀北海与南溟，却要涓涓一勺清。相对蹴然如重客，无人信道是门生。璧水经年奉宴居，天和袭物自舒徐。凭谁寄谢朱公掞，才向春风坐月馀。先生墓木绿成围，弟子摧颓昼掩扉。大雪繁霜心已死，有时清梦尚抠衣。"}