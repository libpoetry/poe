{"id":"490397","title":"四十卖妇谣","dynasty":"明","author":"朱朴","text":"东家少妇价万钱，西家大妇五六千。痴儿肚肠铁石坚，妇人性命徒苟延。不关恩爱无因缘，又非两情相弃捐。灶前数日无火烟，腹中饿病何由痊。官家赈贷解倒悬，予夺已属豪民权。初来写券涕泗涟，放手恸哭声彻天。肢体割裂心连牵，恨不死别归黄泉。明朝捉落江南船，只有去日无归年。怀中弱息呱呱然，抛掷竟堕蛟螭涎。风吹落花江水边，蓬漂梗断不复联。妇人去家何足怜，风俗所系谁之愆。我今歌此卖妇篇，倩谁写入筝琶弦。官家早晚开玳筵，一弹一唱公堂前。"}