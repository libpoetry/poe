{"id":"843815","title":"南园感事，和邱仓海工部原题","dynasty":"清末民国初","author":"许南英","text":"校书广雅开新局，跨水通桥傍古祠。寻迹南园独惆怅，十先生在敢吟诗！火烬薪传尚未灰，幽光辉映越王台。宋明五百馀年后，又见邱迟吊古来。亦爱今人爱古人，榜门十字出伊陈。门前清水濠边路，点缀秋槐气不春。不听孙蕡作粤声，抗风轩外草丛生。李、黄、王、赵风流尽，一水环流绕越城。黄蕉丹荔已成阴，诸老风骚渺莫寻！不信池亭丘壑胜，可能阅历几升沈！"}