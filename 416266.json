{"id":"416266","title":"多丽 秦淮秋集","dynasty":"近现代","author":"吴梅","text":"水云乡，不知何事凄凉。看长川明灯子夜，依然旧日秋光。羽衣宽歌翻湘月，银屏护鬓惹天香。柔橹冲波，幽花媚客，几年湖海送清狂。问佳丽淡烟轻粉，蝶怨板桥霜。谁知得白头孤旅，犹近欢场。笑楼台西风换尽，故园莺燕谁忙？汜人归早捐汉佩，词仙老还办吴航。尘墨题襟，翠樽话雨，紫萸重对内家妆。荡客思古怀零乱，烟柳锁斜阳。愁无托，醉携鸥鹭，共听沧浪。"}