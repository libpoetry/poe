{"id":"1145460","title":"听鸣蝉篇","dynasty":"隋","author":"卢思道","text":"听鸣蝉。此听悲无极。群嘶玉树里。回噪金门侧。长风送晚声。清露供朝食。晚风朝露实多宜。秋日高鸣独见知。轻身蔽数叶。哀鸣抱一枝。流乱罢还续。酸伤合更离。暂听别人心即断。才闻客子泪先垂。故乡已超忽。空庭正芜没。一夕复一朝。坐见凉秋月。河流带地从来崄。峭路干天不可越。红尘早弊陆生衣。明镜空悲潘掾发。长安城里帝王州。鸣钟列鼎自相求。西望渐台临太液。东瞻甲观距龙楼。说客恒持小冠出。越使常怀宝剑游。学仙未成便尚主。寻源不见已封侯。富贵功名本多豫。繁华轻薄尽无忧。讵念嫖姚嗟木梗。谁忆田单倦土牛。归去来。青山下。秋菊离离日堪把。独焚枯鱼宴林野。终成独校子云书。何如还驱少游马。"}