{"id":"1219203","title":"送刘朝章同知赴任","dynasty":"元","author":"郑元祐","text":"尚书向任杭推官，宛丘赵公最交欢。子时方年二十许，身衣大布头南冠。二公相予忘齿爵，稽经抽史言盘盘。赵公骑箕尊府老，会合无由空嘅叹。尊翁后贰吴府政，吏畏民思闾井安。只今星霜十五易，北归悬车魏地宽。郎君翩翩蒙世泽，气貌润哲神仍端。同知黄岩行有日，部从南向千峰峦。徵诗于予感衰老，况复秋深霜露寒。客怀萧萧诗鬓白，江浦凄凄枫叶丹。自惭居贫无赆饯，鸿飞万里须脩翰。高天无云卿月皎，候吏侧足迎征鞍。民思善治甚饥渴，报政何以苏凋残？尊公在此徯佳信，声腾实著无留难。"}