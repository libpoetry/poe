{"id":"968660","title":"念奴娇 其二 暮春寿太守","dynasty":"宋","author":"赵师律","text":"楚天春晚，尽替了，残红点成层碧。蝴蝶蜂儿娇未足，舞破游丝千尺。一夜风高，满天清露，冷浸琼楼彻。遮鸾绕凤，使君不是凡骨。游荡偶尔人间，铃斋谈笑，好作龚黄匹。火急功成天上去，却问蓬莱消息。酒泻鹅儿，十分金盏，染就眉间色。满城争看，一封鹗荐飞入。"}