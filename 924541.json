{"id":"924541","title":"次韵子瞻渼陂鱼","dynasty":"宋","author":"苏辙","text":"渼陂霜落鱼可掩，枯芡破盘蒲折剑。巨斧敲冰已暗知，长叉刺浪那容闪。鲸孙蛟子谁复惜，朱鬣金鳞漫如染。邂逅相遭已失津，偶然一掉犹思堑。嗟君游宦久羊炙，有似远行安野店。得鱼未熟口流涎，岂有哀矜自欺僭。人生饱足百事已，美味那令一朝欠。少年勿笑贪匕箸，老病行看费针砭。羊生悬骨空自饥，伯夷食菜有不赡。清名惊世不益身，何异饮醯徒酷酽。"}