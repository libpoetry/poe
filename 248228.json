{"id":"248228","title":"一萼红·和莼鲈归客孤山白梅词","dynasty":"现代","author":"伯昏子","text":"伫寒粼。映冰姿绰约，素足曳霜根。莲步轻勾，琴心漫挑，幽节难乱灵芬。傍闲舸、蓬窗雪影，惊露鹊、坠月总无痕。缟鹤方来，数峰相倚，高士孤村。贞干负岑依郭，忆当年阅尽，浪蕊吴门。鸳瓦风残，凫梁沼静，伤逝烟雨灯昏。念堤上、如云游毂，教人间、清骨没湖尘。谁唤仙姝梦醒，共黯芳魂。"}