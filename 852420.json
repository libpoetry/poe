{"id":"852420","title":"季夏己亥大雨","dynasty":"宋","author":"文同","text":"黑云堆空天地昏，风势猛恶山岳掀。怪电烧爇嗔霆喧，鲸海起立星汉翻。玉竿银索倾瓶盆，豪威怒力凌乾坤。川陆浩渺同一源，泛滥直欲浮高原。涧谷汹涌龙蛇奔，沟渠溪壑相吐吞。土肉刮尽惟骨存，漂荡秋稼无一根。天生烝民主仁恩，覆露养育生理蕃。谁持害钥开祸门，绝灭黍豆灾元元。无路能去陈九阍，此事是非安可论。"}