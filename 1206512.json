{"id":"1206512","title":"水龙吟 题箫史图","dynasty":"元","author":"赵孟頫","text":"倚天百尺高台，雕檐画栋撑云表。夜静无尘，秋魂万里，月明如扫。谁凭栏干，玉箫声起，乘鸾人到。信情缘有自，何须更说，姮娥空老。我将醉眼摩挲，是谁人丹青图巧。为惜秦姬，堪怜箫史，写成烦恼。万古风流，传芳至此，交人倾倒。问双星有会，一年一度，那知清晓。"}