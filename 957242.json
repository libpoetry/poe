{"id":"957242","title":"游仰山谒小释迦塔访孚惠二王遗迹赠长老混融","dynasty":"宋","author":"范成大","text":"堵田溪渊清洄洄，梅洲问路寒云堆。连空磴道虬尾滑，竹舆直上无梯阶。苍官来迎夹道立，相逢无言心眼开。翠微中断雪涧吼，两耳不办供喧豗。林间静极成断相，政要万壑号风雷。山如莲盆绕金地，龙官避席馀苍崖。祖师抱膝坐古塔，大禅海浪翻天来。腾空狡狯我未暇，拄杖踏湿撞莓苔。问龙亦借一席地，解包听雨眠西斋。当年公案忌错举，神通佛法同坑埋。混融庵中的的意，笑我舌本空崔巍。兹事且置饱吃饭，稊田米贱如黄埃。"}