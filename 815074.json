{"id":"815074","title":"岁暮书怀","dynasty":"清","author":"查元鼎","text":"竞争得失笑鸡虫，溷迹东瀛岁又终。处世莫如穷耐久，浇愁除却酒无功。英雄识字犹馀事，妻子号寒尚古风。天与豪情天不薄，休将头脑学冬烘。明月清风不值钱，客中消受亦神仙。俗尘扑面祛千斛，老屋打头寄一椽。自有啸歌惊户外，漫愁车马冷门前。悠悠世事无凭准，屈子何须更问天。"}