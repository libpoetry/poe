{"id":"850301","title":"县圃有小城环之北面有邱阜耸出乔木蔽其上盖古战棚也到县之三月得荒径攀援而上视其形势可以为亭北望平野乃增筑之度为四楹公事之隙休息其间","dynasty":"宋","author":"孔武仲","text":"堆案盈庭势未休，灰心聊此作天游。剪除榛莽成幽径，支架茅篁接古丘。叶密风多能庇暑，云开山出更宜秋。西园日涉从今始，谁信民官得自由。"}