{"id":"111118","title":"花下饮·我向桃花下","dynasty":"宋代","author":"徐积","text":"我向桃花下，立饮一杯酒。杯酒先濡须，花香随入口。花为酒家媪，春作诗翁友。此时酒量开，酒量添一斗。君看陌上春，令人笑拍手。半青篱畔草，半绿畦中韭。闲乌下牛背，奔豕穿狗窦。潜身猫相雀，引喙禽呼偶。包麻邻乞火，穿桑儿饷糗。物类虽各殊，所乐亦同有。谁知花下情，犹能忆杨柳。中心卒无累，外物任相揉。余方寓之乐，自号闲人叟。"}