{"id":"1127608","title":"送郑尚书守建安十首","dynasty":"宋","author":"彭龟年","text":"自从秉节簉明廷，谠论忠言四海倾。何事不关天下念，此心无著世间名。亲奉王明御六龙，合登宰路冠诸公。未应天子青宫友，犹滞黄幡豹尾中。闻上金华劝讲班，启心长是片言间。一从元祐诸公后，得此渊源自玉山。春来苦雪夏来寒，南去愁霖北去乾。又报丰年无一事，乞身远去可能安。一贤去国四方嗔，却恐猜疑到玉宸。急把丐閒书报下，此行犹足律贪人。直节亭亭屹不流，冲然襟度更休休。世间多少难平事，可惜先生不少留。东西一节大江边，来往勤民亦有年。未必米盐劳试守，更从根本得深研。从此褰帷去帝乡，闾阎辛苦足平章。皂囊若有新丰奏，才过龙团第一纲。革履如今远帝庐，眼前忧念总区区。黄钟一气元来在，安得先生起亚夫。好风佳月满襟怀，尝到先生丈室来。今日忽为江海别，此心肯逐晚潮回。"}