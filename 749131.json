{"id":"749131","title":"杨忠悯公狱中遗砚图为艾至堂师题","dynasty":"清","author":"潭溥","text":"黑云压天天欲崩，奇气郁狱忠魂青。精灵千古托片石，碧血黯淡波痕腥。身后流传代能守，钱李递藏非一手。文人珍赏到吾师，出处相依得其偶。朅来呼朋拓作图，墨气冉冉飞襟裾。挑镫把玩不释手，阴霾惨淡沈精庐。夜残狐哭瓦镫死，月黑鬼啸荒坟孤。乾坤正气入激烈，屋瓦欲震冤风粗。想见圜扉闭寥寂，血泪模糊洒胸臆。荷校苔榜法何酷，恩重身轻甘一掷。此心难转同坚贞，尔石无言深惨戚。七十九字留遗铭，饥鹰饿虎长哀鸣。曹郎有胆蚺蛇屈，宰相无心铁石轻。我行濡毫重呜咽，泪珠红洗鸲晴血。题罢天风震窗纸，铿然如听石头裂。"}