{"id":"584681","title":"小山歌","dynasty":"明","author":"黄衷","text":"八公山上桂花飞，八公山下羽人归。朝蒸紫霞暮明月，道是神翁住翠微。淮南警慧超汉室，疏入明光争皎日。果然才大志自高，竟薄诸侯慕仙术。神仙非有亦非无，不踏人间富贵途。淮王邪计炽如火，安得幽秘求玄珠。数千方士旧文学，大山小山胜如角。黄金变化谁得知，才说百年犹晦朔。三篇道诀付炎?，桐柏流波咽旧朝。云中鸡犬弓刀血，仙骨未举凡骨销。"}