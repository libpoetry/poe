{"id":"704858","title":"小圃杂莳药草偶成四律","dynasty":"明","author":"薛蕙","text":"昔年汉殿含香客，此日谯城种药翁。已分长休辞宦达，只愁多病迫途穷。发因青烛仍回绿，眼为黄精一驻红。少缓营魂游岱岳，定攀仙驾访崆峒。脩道那能饭一麻，延年聊欲饵丹砂。青缯赍去寻三秀，玉盌盛来服九华。身寄人间长厌世，梦游天上已为家。会追姑射乘云气，不用羲和驻日车。百药畦边一草堂，荷锄抱瓮送年光。红垂枸杞枝枝满，绿袅菖蒲节节长。雨霁云芽偏动色，风来石蕊故添香。五符不识三天字，更乞仙人别寄将。老来服散护残年，检尽桐君第几篇。误信朝霞能却粒，空闻水玉解乘烟。更生命薄丹砂耗，叔夜材凡石髓坚。自有仙乡终不到，莫同鸡犬望升天。"}