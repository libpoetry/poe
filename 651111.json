{"id":"651111","title":"古松怪石歌","dynasty":"明","author":"薛瑄","text":"山东宪署两绝奇，古松怪石相蔽亏。耳畔或闻海涛作，眼中不见云根移。皮皴鳞蹙涩寒雨，霜雕雪刻莓苔聚。方惊白日起潜蛟，更讶幽阴踞虓虎。因怜二物争豪雄，壮颜毅色孰与同。阅世不今亦不古，回头几觉凡物空。岱宗千尺云昆崙，一勺水安得良工。为我写此松石图，坐携造化入袖里。"}