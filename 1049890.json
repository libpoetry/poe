{"id":"1049890","title":"送刘继邺秀才之岳阳访木尉","dynasty":"宋","author":"郭祥正","text":"群鸟栖霜羽毛缩，孤雁冥飞何处宿。芦花糁白天无声，灵妃鼓彻潇湘曲。此时归梦寻故乡，谁道行人鬓长绿。平生所得惟悲歌，时命未遇君如何。满怀策尽献不售，凤凰飘泊无嘉禾。困鳞不借一杯水，异时安用西江波。岳阳高楼挂星斗，楼中子真闻旧友。请舒和气邀阳春，便酿重湖作浓酒。山叶撩乱舞，山鸟纵横啼。古人交道贵终始，乐酣醉倒君莫疑。否极泰来不可测，岂有壮士长栖迟。岂有壮士长栖迟，青云歧路看横飞。"}