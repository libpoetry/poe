{"id":"1124886","title":"送游同年赴增城征官","dynasty":"宋","author":"徐鹿卿","text":"蹋雪南征靡惮劳，此公端不为锥刀。能行所学官无小，苟利于民誉自高。鞭算何须穷孔穴，荆班且共说风骚。吏奸民蠹浑闲事，临政先教立脚牢。君行岭海独贤劳，我念乡关折大刀。心事有如江水白，谊风端共庾山高。理财只合从周礼，饮酒何妨读楚骚。客至无毡相谅得，请将诗句当共牢。"}