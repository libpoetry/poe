{"id":"1105525","title":"哭何子应","dynasty":"宋","author":"王十朋","text":"籍甚何夫子，文章擅美名。金华传语宝，鄱水主诗盟。心印横渠学，相门无尽甥。人间一梦觉，卿月堕台城。肮脏宜三黜，飘零到九疑。忠膺黄屋眷，音遇紫岩知。共理符频绾，明刑节屡持。青天万里蜀，无复话归期。公作皇华使，予乘郡守轓。江湖吴芮国，襟抱杜陵尊。翰墨频挥染，诗文细讨论。新编刊未就，楚些已招魂。"}