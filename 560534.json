{"id":"560534","title":"清逸斋为卞秀深题","dynasty":"明","author":"徐庸","text":"赤栏桥跨清溪水，好雨频将紫苔洗。轮蹄不到小斋前，养高人在冰壶里。满庭芳草见生意，五色牙签尽经史。纬箫帘捲日初长，心契圣贤求妙理。金徽玉轸旧纹断，三尺短琴横绿绮。有时弹弄太古音，明月清风涤尘耳。读书鼓琴慕往昔，往昔虽远道则迩。许由巢父皆隐人，伯夷叔齐亦君子。况君家世出右族，逸驾不同流俗比。长歌几度望南山，数点峰峦落窗几。吾宗本出徐□王，家世自昔居南方。遥遥华冑几千载，至今水木多流芳。君家得派最蕃衍，宅第别搆神仙乡。青松翠竹冰雪操，紫芝瑶草烟霞香。闲门深掩坐清昼，肯待鬓发生秋霜。两京胜槩旧历览，治装又复之湖湘。阊门杨柳啼早鸦，吴姬压酒唤客尝。云帆高挂竟西上，万斛舟稳风扬扬。三江五湖一飞渡，醉倚舵楼歌慨慷。平生胆气一雄壮，手拔长剑享穹苍。虹光直贯牛斗畔，魍魉魑魅俱潜藏。方今天下正太平，讴歌击壤如虞唐。人生何幸遇斯世，千载一日无低昂。织鸟东西时易迈，一百五日来青阳。姑苏台下拟相候，倾倒珠玉开锦囊。纪行几首句清健，声调不减刘文房。"}