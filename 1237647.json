{"id":"1237647","title":"厦门杨石松","dynasty":"元","author":"元华","text":"家风无敌北而南，列戟门资六艺谙。元、白名高皆压倒，程、朱道广已同参。鸣琴和卜羊城治，作画奇从鹭屿探。结契愿如韩与孟，联吟何日共诗龛。当年卢、骆本齐名，华萼楼高播远声。才得十全真旷代，交无一见信多情。推袁雅谊殷勤甚，御李微忱企慕诚。行见炎州歌五裤，鳣堂世泽定公卿。"}