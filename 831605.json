{"id":"831605","title":"书怀赠松坞居士","dynasty":"清末民国初","author":"林朝崧","text":"男儿不富贵，鍊丹驻年貌。二者两无成，且从性所乐。海上有敝庐，藏书归自校。日与古人友，不为外物挠。怜君钻故纸，未收稽古效。开馆卖文字，逢人说忠孝。闻声久相思，一见如漆胶。群雄争山河，众才被笼罩。谋臣与猛将，分途各腾趠。吾党贵传道，穷通何足较。愿因汝南评，扶翼周孔教。赋诗叙鄙怀，险韵难推敲。"}