{"id":"698189","title":"送徐水部奉使荆关","dynasty":"明","author":"倪元璐","text":"笙歌齐展画旂开，一具乌纱两笑腮。不问已知为楚使，巫山云气逼人来。灼眼霞光映彩舸，一双仙去竟如何。樊夫人比刘纲妙，法力才差半黍多。商船如蚁客如鸶，今日开关较昨迟。底事郎官忙一晓，未曾完得远山眉。楚风雄得似惊沙，目送三湘贵客槎。便过武溪人不讶，使君舟上有桃花。占天太史上星台，楚分媭星逼上台。召去君王如有问，须言红叶是良媒。"}