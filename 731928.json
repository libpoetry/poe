{"id":"731928","title":"陵阳山水歌","dynasty":"清","author":"胡承诺","text":"前陵阳，后秋浦，此间诸山植如堵。丹霞委兮素霓敷，郁郁乎天阙地肺之名区。鼓蠡东迤走奇峰，直饮新安江水中。珠林翠崿影芙蓉，颇有乳泉石池流淙淙。或悬一发于碍风回日之高标，或藏一缕于停云隐雾之深松。猛兽斑而驯伏，翔鸾碧而裔容。黄山内外别有天，潜与匡庐句曲通云烟。昔人放鱼得放龙，龙去山空心悠然。报以素书盈一卷，教以服食蚤学仙。自是其身有仙骨，龙来迎上陵阳山。山下旧樵侣，遥从山半语。为问钓车今安在，依然昔时予共女。情昵起长叹，伫立久盘桓。欲及浮丘偕子晋，毛褐金策白云间。凡体尘心将不去，黄鹤千龄呼子安。岭头竦绝望八荒，心愉悦兮目苍茫。扪取斗牛接飞星，缥缈数峰横东溟。苔梁一别，石门幽绝。柏实岩古，松风响辍。俄顷髓凝，他年冶裂。涧花著雨焚，天香向晴爇。君行至此欲何为，何事春风祇骚屑。"}