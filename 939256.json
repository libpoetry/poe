{"id":"939256","title":"李西平画像赞","dynasty":"宋","author":"陈长方","text":"德宗贪功失君德，四海力欲干戈平。但喜马公窘田悦，滔俊角出飞秋鹰。绵绵延延到希烈，乘间索赋无时停。泾师门外一朝起，舟中敌国又朱泚。仓忙出走幸奉天，大器倾移翻手尔。西平忠武根于天，奋身一旅当无前。东猘西虺致首尾，屹立左右相周旋。马鸣萧萧向都鄙，师行引绳士如水。传呼齐道相公来，谈笑王城藏袖里。包戈卧鼓含元廷，青天洗出妖祲清。远坊穷巷鸡与犬，寂寂不惊刁斗声。德宗胸中暗如墨，怀光效忠终反侧。海内汹涌等沸羹，不有西平那复国。嗟乎西平诚功高，景钟太常书勋劳。为臣尔尔乃其职，慎勿满假矜贤豪。"}