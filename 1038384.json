{"id":"1038384","title":"游龙山访道士李仙师","dynasty":"宋","author":"释契嵩","text":"日出野旷明，肃然访道生。杳渺湖外去，散诞云边行。秋高天宇净，脱叶飞纵横。乘风度林岭，转觉衣屦轻。时闻缥缈间，微飙传鹤声。知与仙家近，逸思泠然清。须臾转幽谷，紫府芝田平。仙童走脚报，松子来门迎。接袂语且笑，所欢非欲情。丹脸人未老，道貌天已成。开筵罗玉粒，盘餐馐紫英。绸缪似交旧，洒落怀抱倾。薄暮忍云去，徘徊倚山楹。欲有重寻约，还忧变高名。"}