{"id":"1224883","title":"郭孝子诗","dynasty":"元","author":"陈旅","text":"金台有孝子，郭氏名寿瑛。寿瑛执亲丧，昼夜闻哭声。负土起崇冢，栽松翳玄扃。瘦骨寒岳立，苦泪春河倾。视容日梅梅，一朝废双睛。复扶大母柩，冥行出芜城。愿言毕序葬，身瘵心则宁。里人问孝子，过毁圣所惩。孝子哭且答：我非敢伤生。有泪不哭亲，恶乎用吾情？亲死我目在，徒能视无形。黄泉相见日，无用此目明。吾闻寿瑛语，悲剧不自胜。昔人曾有言，五色令目盲。长年悦纷华，眉斧戕心精。视彼郭孝子，愧色能无赪。而我嗜读书，昏花散秋灯。思亲不能哭，涕泗空填膺。"}