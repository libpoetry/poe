{"id":"1092881","title":"余子任访章泉","dynasty":"宋","author":"韩淲","text":"章泉天下翁，之子能幽寻。谋道不谋利，耿耿秉此心。薰风四月凉，苔竹芾而森。恨我不嗣往，空多华发侵。年来翁示疾，岂在药石针。众生烦恼尽，病苦当不深。慨焉绍兴初，上饶聚缨簪。东莱曾空青，至今朱弦琴。零落一丘垄，佳话转平沉。翁实独远绍，文献所酌斟。诗乃其绪馀，敛收日行吟。子归趣益胜，复逼我家林。清阴伫延赏，抵掌横素襟。渺渺兮予怀，慎旃宜重钦。"}