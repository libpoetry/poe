{"id":"1049797","title":"凌敲台呈同游张兵部朱太守","dynasty":"宋","author":"郭祥正","text":"江东使者武陵仙，姑孰太守南都贤。同时文采耀场屋，今日宠荣分使权。岁丰民乐官吏肃，登高望远开华筵。凌敲古台压城北，天门牛渚遥相连。六朝盛事竟何在，白云芳草空绵联。黄鸟声酸落花雨，青蒲风送西江船。鸟声缭乱帆影没，劝君莫负杯中物。百岁荣华如转轮，一半光阴已仓卒。宁须杂管弦，不必烦绮罗。紫莼煮豉肥鲈鲙，更听江南贱士歌。尧崩舜立天下治，庙室灵芝最为瑞。岩穴自此无遗民，请把长戈铸农器。功名来时如等闲，四皓去矣谁复还。一朝攘臂揖太子，社稷不动安如山。可笑屈夫子，憔悴长江滨。欲将独醒换众醉，竟葬江鱼愁杀人。古来得失既如此，今朝幸会青云士。功成早晚归桃源，回首尘寰脱双屣。"}