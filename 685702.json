{"id":"685702","title":"舟中无事戏拟古乐府杂体遗意十八首 相逢行","dynasty":"明","author":"邓云霄","text":"客从东北来，皮裘类燕朔。紫髯环碧眼，英风何磊落。笑出吴钩光照人，更怀七首欲投秦。相逢下马饮君酒，跪赠平生一片心。寒江一清深见底，壮士肝肠照秋水。隐隐风雷起铁锤，萧萧杀气横千里。感德轻将身命酬，抱关屠者更何求。一言不合辄投袂，说甚千金不掉头。长绳系日日渐移，大药不就朱颜非。问君何事常羁眉，丈夫堕地当雄飞。乌鸢嚇鼠浪自喜，众鸟羡之凤皇耻。蓬山元是巨鳌簪，我欲从之东海深。六载坭涂衣可浣，秋园松菊尚知心。磨刀呜咽水，肝肠如中刀。回头语徒侣，脉脉不得语。双眼迸泪同泉流，风悲鬼啸声啾啾。遥望秦川烟雾里，悔拚战骨觅封侯。城南荒地今耕破，遗镞半锈骨交卧。借问何年此溃兵，野老无声泪潜堕。怨气凄凄结黑云，城头吹角不堪闻。城南寥落无人迹，犹听城中新募军。游丝百丈袅春天，新机漠漠看如烟。织成霞锦天孙妒，剪破云衣玉女怜。纤飞蝶粉轻蝉翼，柳腰试著娇无力。出房垂手初入拍，洛水湘波隔罗袜。回节身随急管声，半空摇曳游龙惊。飘风飞雪浑无态，燕懒莺慵叵柰情。佳人者谁石城女，惯向上宾呈楚舞。举袖春生鸲鹆姿，敛眸汗湿阳台雨。绝缨豪客散兰堂，金鈪沉沉夜漏长。可叹倾城犹逐队，不随秦帝卷衣裳。交州剪刀裁匹练，掌上飞来如白燕。苔色秋深长信宫，歌声夜绕昭阳殿。珠错华灯列万星，玉床半醉倚娉婷。舞回似恨秋衿薄，侍寝琼房晓未醒。铜龙咽咽天河水，牛女佳期岁如此，席敝铅销勿轻弃。独独漉漉辘轳声，札札戛戛机杼鸣。咄咄恻恻离人情，惨惨淡淡天难明。蜀道鸟难飞，蜀中人未归。垆头花似女，江水锦为衣。潇潇急雨来巫峡，苦竹秋声怨行客。几回梦里听猿啼，不觉朝来头尽白。愁人苦病暍，炎峤只闻雷。渴想阴宫餐积雪，狂思散发临高台。南来有客抱琴至，泠泠色挟清商气。调轸林生少女风，扣弦指下奔丰隆。镗鎝砰駖声震野，疾可破山缓堕瓦。四座横飞赤电光，堂坳潦涨恨无梁。火龙抑首下西陆，风雨潇潇一榻凉。罢琴云气犹缠指，壮士闻之按剑起。直当叱咤驰千里，翻身暍病霍然已。邯郸才人善歌舞，门前车马纷如雨。城南年少游侠儿，赠锦缠头不知数。坐来意气自豪雄，剑文秋水湛芙蓉。珊瑚不避铁如意，腰䮍半啮金盘龙。酒酣拔剑起相视，报仇结客城南市。杀人十步不留行，居间椒房偏赦死。五侯七贵竞繁华，侠骨犹怜貌似花。归去香风吹满路，路傍掷果尚盈车。忆妾初归日，芳树齐蛾眉。如何三两岁，已长拂檐枝。春风初入洛阳道，芳树含花笑春早。夫婿朝回千骑喧，玳筵召客满西园。红衫半拭朱弦柱，青菜新传白玉盆。翩翩蜂蝶闲来往，投辖呼卢恣欢赏。共道筵前日未斜，谁知树底已飞花。花飞乱落清池里，明镜容华宛相似。寄言夫婿晚留春，转眼风光不待人。春树沐轻烟，芳菲倚琼阁。朝日照新彩，转觉花妍灼。美人谨护持，攀条入珠箔。墙阴有怨草，怅恨春风薄。愿回旭日光，一为到葵藿。边城健儿好身手，金铃掣马如雷吼。平原猎去疾于飞，快犬豪鹰皆向后。鼻尖出火耳生风，狐兔么么不入弓。却月回身翻射汉，旄头夜落塞垣空。何事城头树，惯栖来去乌。介楼二八女，邀客独当垆。乌啼渐缓歌声悄，锦帐春融不知晓。香风摇曳绣罗衣，笑杀□姑夜上机。乌哑哑，知返哺。子从军，母为虏。空房糠籺久饥妻，独对城乌夜夜啼。啼残玉箸双流血，飞乌惊去城崩裂。春蚕眠，春蝶举。紫燕飞来黄鹂语，春深堤上多游女。过曲桥，逐前侣，踏青拾翠知何许。大堤之水锦为波，倒映新妆写翠娥。欲解明前致赠，盈盈罗袜星河。襄阳儿，齐拍手。打鸳鸯，呼鹰狗。看看欲前翻向后。眼底迷离不为花，心中长醉非关酒。自遇临风汉掌轻，归来厌却齐宫丑。"}