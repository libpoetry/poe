{"id":"486252","title":"官军后还西涧草堂","dynasty":"明","author":"马治","text":"干戈一为用，十室九不完。东西南北人，坏屋敢求安。昨闻府兵下，徒跣入荆菅。一市人尽虚，衡门驻旌竿。还家动盈月，瓶粟久已殚。幸兹西涧西，草堂适平宽。竹林最无恙，秀色雨始干。石梁不可援，更造酾风湍。扫地山气润，开轩水声寒。留榻依故处，援琴较初弹。宾客稍稍来，畦蔬亦朝餐。坐中谈时事，废食各永叹。西峰数里外，草窃除岂难。盛夏兵既集，翱翔彼河干。乃知荆扬交，蝶血原野丹。频年劳人马，未得贼肺肝。憧憧往来地，供亿困百端。我生固其时，飘飖愧飞翰。"}