{"id":"816458","title":"沙市","dynasty":"清","author":"喻文鏊","text":"极目沙头市，人传故楚墟。帆樯连夏口，烟火接蒲胥。青嶂樊襄割，沧洲战伐余。三分雄霸业，遗恨竟何如。一线夔门险，千峰尽虎牙。大江吞汉水，落日涌平沙。杞梓材犹旧，沮漳望最夸。涔阳应不远，兰杜怅天涯。风俗由来靡，琵琶饭甑攒。几人骄叱拨，有客倚阑干。下碇投津吏，分符领橘官。竹枝声唱遍，遥遏峡云寒。巀嶪金城壮，沈沈戍角秋。陆游还入蜀，王粲暂依刘。细柳空萧瑟，轻凫信去留。玉窗岷雪里，滚滚望东流。"}