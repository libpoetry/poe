{"id":"527576","title":"送刘笔峰暨从子黄岩赴省应试","dynasty":"明","author":"何景明","text":"年少刘家郎，绿鬓颜色鲜。大者气孤卓，小者骨奇权。珊瑚碧玉树，照耀森我前。相看如二阮，俱为竹林贤。向人长揖别，白马垂只鞭。朝出长安门，夕至晋水边。晋水生秋风，桂叶吹香绵。迢迢月中楼，夜冷蟾兔眠。二子独先登，举头叩遥天。衣裳结綵雾，金粟枝联翩。众人望高躅，飘如云中仙。丈夫生有才，即使功业传。君看竹下人，落魄空自怜。春风杏园花，拟待双车还。"}