{"id":"518575","title":"寄别节斋王都宪抚治湖广地方","dynasty":"明","author":"张吉","text":"湖湘汉沔吾邻薮，万艇千艘岁时走。枯鳞秕粟动盈仓，儿女遮罗开笑口。公私仰给百馀年，子孙父祖代流传。比遭蝗旱痛连岁，田不耕收泽不鲜。遥怜饿殍僵中野，怒吼豺狼犹不舍。诛求移檄苦多门，骨髓已乾忧莫写。撒手归来对人说，舌犹未掉心先折。独劳圣主念遗黎，简在贞臣颁节钺。虎口婴儿念再生，峥嵘素抱今施设。"}