{"id":"1115230","title":"送林子方直阁秘书将漕闽部三首","dynasty":"宋","author":"杨万里","text":"才趁锋车入帝关，又持使节过家山。作仙茶囿芝田里，寓直蓬莱藏室间。握手清谈纱帽点，羡君白日绣衣还。来年贡了云龙璧，便缀金鸾玉笋班。梅花国里荔枝村，颇记张灯作上元。一别频蒙访生死，七年再见劣寒温。属当闵雨祈群望，不得临风共一尊。谁为君王留国士，吾衰犹拟叫天阍。亦闻小泊赞公房，清晓扶藜叩上方。君与一僧游别嶂，我行百匝绕长廊。风巾雾屦来云外，雪桧霜松满袖香。政是炎官张火伞，不应多取海山凉。"}