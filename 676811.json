{"id":"676811","title":"送吴东原还苏门","dynasty":"明","author":"卢楠","text":"少年负意气，客游长千里。八月秋风高，扬帆下江水。江水复悠悠，送君临清州。临清花月好，锦障带珠楼。谁家妖冶女，弹筝日歌舞。忘却湖南商，无复相思苦。相思能几时，还家定有期。庭前芳桂树，攀取最长枝。邻儿问野叟，椎牛劝美酒。夜深起相视，君须近长否。辗转东原游，思君不可求。魂梦一见之，多在石湖头。"}