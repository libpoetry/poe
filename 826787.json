{"id":"826787","title":"水调歌头·题瑞云峰图，用坡公韵。石颠末见姜绍书韵石斋笔谈。国朝入苏州南巡行宫，粤匪平后，织造使署典守之。宣统国变，改织署为巡警教练所，以石为试火枪之的，略残损矣。老友高远香摄影寄旧京，命三女元晖图之。为题此解","dynasty":"清末近现代初","author":"章钰","text":"辜负帝娲炼，流落在吴天。浪传昭代灵物，糺缦现尧年。一朵凝怀堂下，幻出玲珑万态，得地最高寒。冷笑佛狮吼，溷迹市廛閒。尘澒洞，花寂寞，草芊眠。此心不转，卷舒总戴绛云圆。世自仓皇反覆，我自英多磊落，大造或矜全。故老数双璧，寒碧等婵娟。"}