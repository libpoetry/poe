{"id":"745775","title":"钱南园通政画马","dynasty":"清","author":"姚椿","text":"古来画马工孰最，公麟后出曹韩低。钱侯骨格古君子，神骏意欲空四蹄。一缣挥霍气象出，万里叱咤风云齐。昂首定当负盐轭，汗血岂是来月氐。北风萧萧莽定阔，谁有万仞凌虚梯。我闻钱侯滇南杰，金马光采动碧鸡。权奇气概戒立仗，詄荡阊阖惊长嘶。平生志不恋刍秣，一蹶岂意湔涂泥。王良累唏伯乐叹，天厩再入庸工诋。枯萁浊水骄日炙，蹇仆敝裘寒雨凄。虽然此马有直干，余怒犹足决狻猊。今观此图挟雄特，断不屑屑从鸡栖。仁人志士各怀抱，高山大川终瞀迷。人间驽骀万万辈，骇汗却走横沙堤。"}