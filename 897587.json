{"id":"897587","title":"四月之初风雨凄冷如穷秋兀坐不夜堂二首 其二","dynasty":"宋","author":"张耒","text":"风雨四月初，正作穷秋寒。朱明方更候，阴沴时相干。阴阳天自便，寒暑无必然。玄冥与祝融，政事谁得专。江乡累岁饥，一饱望今年。不知谁不仁，探喉夺其餐。柯山穷老人，方暑愁衣单。似闻林笋立，矗矗戈戟攒。但知饮美酒，折取共朝盘。"}