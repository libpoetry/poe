{"id":"727330","title":"子夜四时歌十六首 春歌四首","dynasty":"南北朝","author":"萧衍","text":"阶上香入怀，庭中花照眼。春心一如此，情来不可限。兰叶始满地，梅花已落枝。持此可怜意，摘以寄心知。朱日光素冰，黄花映白雪。折梅待佳人，共迎阳春月。花坞蝶双飞，柳堤鸟百舌。不见佳人来，徒劳心断绝。江南莲花开，红光覆碧水。色同心复同，藕异心无异。闺中花如绣，帘上露如珠。欲知有所思，停织复歭?。玉盘著朱李，金杯盛白酒。虽欲持自亲，复恐不甘口。含桃落花日，黄鸟营飞时。君住马已疲，妾去蚕欲饥。绣带合欢结，锦衣连理文。怀情入夜月，含笑出朝云。七彩紫金柱，九华白玉梁。但歌云不去，含吐有馀香。吹漏未可停，弦断当更续。俱作双丝引，共奏同心曲。当信抱梁期，莫听回风音。镜中两入髻，分明无两心。寒闺动黻帐，密筵重锦席。卖眼拂长袖，含笑留上客。别时鸟啼户，今晨雪满墀。过此君不返，但恐绿鬓衰。果欲结金兰，但看松柏林。经霜不堕地，岁寒无异心。一年漏将尽，万里人未归。君志固有在，妾躯乃无依。"}