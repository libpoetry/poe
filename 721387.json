{"id":"721387","title":"春感十二首次王础尘","dynasty":"明末清初","author":"陈恭尹","text":"六十流光早识春，春风只恋鬓华新。乘时燕雁知来去，启蛰龙蛇自屈伸。学稼何年为得岁，种瓜无地可称秦。偶然把钓非期获，自照须眉向水滨。不知何处问阳回，但觉残年万物催。关外虎头无定远，世间人面有牛哀。颇疑孤竹移贪水，真信昆池是劫灰。赤地比来馀万里，青春不到白龙堆。春归长怯楝花风，人世宁堪号作翁。老去朱颜谁复少，西沉红日有时东。攀髯无药留轩帝，存种何方学窦融。一任浮云自舒卷，必无欺我是苍穹。此生如叶任风吹，高下随之不自私。积雪峰峦迎日早，后凋松柏应春迟。人间罔极恩难报，天道无言怨岂知。生我昂藏虚七尺，年年寒食一增悲。桑榆回首望朝晖，隙驷光阴迅若飞。一世有言同结舌，百年无日不开扉。每愁酒尽莺花满，预喜春生笋蕨肥。击壤自今歌帝力，杖藜还著住山衣。天池古昔是南隅，闻说鲲鹏有令图。水变蓬瀛今已浅，石填精卫合教枯。关封西汉曾黄屋，鼎峙东吴自赤乌。莫笑霸王非善计，荒陵人尚禁樵苏。昨日宣防尚筑堤，今朝函谷欲封泥。安攘举世俱无策，桃李公门别有蹊。老去情怀多作恶，春来朋酒直须携。扁舟不厌乘流去，洗耳先寻饮犊溪。只为平生志未灰，罗浮家近是蓬莱。曾窥抱朴书千首，易得安期枣一枚。峰顶三更时见日，村前十月早开梅。期君共隐谁宾主，浊酒相欢不厌陪。黄龙苍兕各成尘，云物犹依故国新。击楫临流虚往事，据鞍雄盻又何人。三灵此日应移卜，五岳何年复贡珍。记得斗牛曾伐岁，越王勾践合焦唇。世间何日不风云，从虎从龙各自分。且就小山名隐士，敢论大树号将军。诗书本是劳人事，綦缟聊堪乐我贫。莫笑南枝无北向，汉陵松柏气氤氲。潮长潮消不辨门，域中唯有水轮尊。乾坤万里通呼吸，日月双丸自吐吞。岛近仙人多大药，州从神禹贡瑶琨。百川依旧朝宗在，谁信天南正气存。斯世萧条不忍看，壮心磨尽况衰残。每从行迈歌离黍，曾受深恩愧伐檀。嬴氏首功终短祚，汉家王业不偏安。一□一□归何处，有□遗臣□是难。"}