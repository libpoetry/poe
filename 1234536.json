{"id":"1234536","title":"奉题陈参议溪山四雅图","dynasty":"元","author":"傅若金","text":"陈公退食一事无，开閤示我溪山图。晴林当昼发烟雾，顷刻松阴生座隅。恍闻鸣琴动疏竹，一亭宛在清溪曲。树下风声出舸船，石间水影摇棋局。隔溪高堂郁森爽，丈人避世嗟长往。嗜书无论终日读，读画时更临风赏。可怜九老幽致同，欲往从之不可通。我贫何时见此屋，怅望林壑生清风。"}