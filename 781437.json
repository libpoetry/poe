{"id":"781437","title":"虔州行","dynasty":"清","author":"钱澄之","text":"烟冥冥，雨啾啾，黄昏鬼火遍城头。行人白昼不敢过，问之乃是昔虔州。虔州地形控江、楚，关税兼通闽、越贾。船上珍珠不值钱，城中养女能歌舞。闾阎扑地楼插天，家家日暮喧笙鼓。渔阳白马动地来，中原十城九城开。吉安已破皂口失，孤城水上空崔嵬！铁骑连山风雨集，炮火塌天城不摧。城头壮士不畏死，夜半缒城砍敌垒。腰间夺得乌孙刀，背上插来白羽矢。紫髯将军不敢逼，立马西山时咋指。城悬粮绝无援兵，四面尽是吹笳声。初犹食马后食人，登楼击鼓鼓不鸣。朔风吹雪酒盏大，守陴人病三日饿。遥见营火渡河来，一半传更一半卧。兵声暗绝风雨声，五更未醒虔州破。闭城刈人人莫逃，马前血溅成波涛。朱颜宛转填眢井，白骨撑拄无空壕！自从司马誓城守，老弱登陴谁敢走！清江、龙泉居上游，突围入城今在否？诸君磊落忠义人，死去名节千秋新。可怜虔州十万户，日暮飞作沙与尘！"}