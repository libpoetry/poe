{"id":"432856","title":"虞美人","dynasty":"近现代","author":"俞律","text":"身如春梦还轻薄，开卷思量著。一番暮雨一番云，更惹一番红泪染余醺。相思一瓣知谁匿，憔悴无颜色。斜阳宿草燕低飞，飞过秦淮故里玉楼西。百年泥爪留痕少，最是形容槁。玉人何处忆芳春，叶叶花花依旧十分真。莺啼声里谁家巷，风月无边相。空教短梦肯长留，已负生生世世旧温柔。好花已谢当年紫，满地空余此。楼边故纸一堆空，身世何如零落乱泥中。多情长是东风误，诗在伤心处。徐娘泪冷断肠笺，回首江南暮雨葬花天。"}