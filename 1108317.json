{"id":"1108317","title":"上刘和州","dynasty":"宋","author":"刘过","text":"戟外梅花角有声，使君心与月华明。郡当采石今冲要，船在乌江罢战争。酒贱人家歌裤饮，地宽客子带刀耕。太平官府无公事，见说香凝燕寝兵。草树荒寒晚叶枯，又寻短棹泛焦湖。场经古战心欲折，客老诸侯饥更驱。去国寂寥从白眼，筹边谋画看洪儒。袖诗来谒公应记，曾说襄阳厕座隅。"}