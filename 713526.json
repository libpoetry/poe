{"id":"713526","title":"西台雨后行田","dynasty":"明末清初","author":"屈大均","text":"蒙茏黄木洲，汎滥扶胥汇。池台俯闾井，耕钓存风概。濒海多涂泥，芳沃罕灌溉。春雨上膏滋，冬潮咸气退。烧盐有馀秆，垦土无留块。曰我沮溺人，耕惭微禄代。宁须富粳稻，但欲除污莱。始晴命夫男，露田行不怠。汩汩引泉脉，苍苍悦山黛。虹生黄晕中，日出阴霞内。土坼百卉惊，基崩众流溃。殷勤语我农，旨否尝不逮。滂沱趣导渠，湍激宜安碓。在彼牛力偿，在此锄功贷。苗壮须附根，草肥或留菜。平生究水利，斥卤亦所爱。尽力志沟洫，开荒喜草昧。王道始力田，子职期秉耒。踟蹰盻有年，勤动终无悔。"}