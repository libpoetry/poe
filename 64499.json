{"id":"64499","title":"送钱受之宫詹北上","dynasty":"明代","author":"潘一桂","text":"垂拱开三极，除残正六符。衮衣光有赫，玉瓒德无渝。尺木阶天泽，锋车蹑斗枢。彤云明紫气，芝简粲黄图。礼乐文千古，刚柔望万夫。善宜居帝右，圣不废臣吁。动静天人合，明良殿陛孚。璇霄高太乙，玉烛丽金铺。岳牧存开济，江灵候步趋。此时仪善类，自昔仰真儒。"}