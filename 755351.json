{"id":"755351","title":"赠荃女","dynasty":"清","author":"张印","text":"昔贤故有言，四海皆弟兄。矧我与尔母，俨如娥与英。尔更育于我，宁无骨肉情。今尔年既长，加姘礼告成。相从逾十载，念此摧人肠。忆我初嫁时，尔年尚孩婴。发燥两肩披，身高才几平。祖母仅有尔，视同掌珠擎。乡音异南北，语意苦不明。我身方京尔，尔乃避道行。我手方招尔，尔乃秋波横。我心时寒栗，恨难达我诚。幸尔日长大，视我如故常。晨知就我栉，夜知就我床，饥知就我食，寒知就我裳。有时我入厨，未解作南烹。尔乃私谓我，斫鱼当为羹。亦或逢节庆，未办效闽妆。尔复私谓我，红绳缠髻梁。中间生尔妹，未克尔扶将。祖母唤尔去，依依仍我傍。妹啼尔抱持，妹饥尔料量。须臾不舍我，谁谓非我生。祖母与我家，同出南轩张。虽则闽与秦，谱牒渺难详。祖母恒顾我，无视我姑嫜。我生未有女，不如呼我娘。祖母诚爱我，亦由尔回翔。有时我外家，迎迓我归宁。携尔与尔妹，偕行登我堂。我母恒谓我，此女何娉婷。我兄亦爱尔，每来辄叮咛。谓当善抚此，此真为我甥。尔貌实静好，尔性实端贞。舅时课尔字，笔画晰以清。亦或教尔读，上口声琅琅。尔父曩客陕，尽室胥留京。我时方小极，茶炉伴药囊。尔能解我意，凡事为摒挡。去岁父书来，属我即首程。祖母既老迈，我复体羸尪。沿途端赖尔，使我忘长征。尔父尝谓我，择婿当择良。苟中乘龙选，何必拘故乡。我本远嫁女，感此增徬徨。忍以己不欲，乃使儿身当。昨父告我婿，安定安吴杭。祖为大中丞，父亦京曹郎。婿年方及冠，头角颇峥嵘。近在国子监，读书行成名。我愿业已足，何事复泪滂。昨闻有书来，纳采今秋凉。百年难共守，去去时吞声。虽然我闻之，舅姑今在堂。随时进甘旨，亲手调羹汤。蘋蘩乃妇职，春秋妥烝尝。下有二伯姊，贞明称里坊。亦有弱弟一，风雨恒对床。宜念秭归义，勿使荆树戕。伉俪必以敬，乃觉恩爱长。有无俱黾勉，学业毋嬉荒。即或忤我意，举案当益庄。间有小不适，亦当身退藏。人道贵谦抑，天道忌盛盈。毋自恃门第，毋自亏簪缨。勉矣曹大家，女诫实堤防。早晚为人妇，从此去家庭。毋为娇憨态，亦毋心悲伤。祖母今老矣，尔母身早亡。惟我与尔父，年亦非壮强。尤悔尔知免，诰诫我当详。晶晶秋菊芳，馥馥丹桂香。朴质为此语，且置尔巾箱。一字算一泪，点点生珠光。"}