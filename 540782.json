{"id":"540782","title":"代高时斋节推贺平渡李两山太守八帙有三二十韵","dynasty":"明","author":"赵完璧","text":"渺渺云龙裔，悠悠蓬岛春。精英集海岱，剑舄出风尘。襟抱乾坤外，风流泗水滨。淳还高邃古，玄养裕天真。芝采今来汉，桃花久避秦。朝廷须鹤发，俎豆渎鸿宾。晋楚声光迥，山川雨露均。功成从绝粒，冠挂学全身。幽谷虚千载，长林觏一人。云霞韬古洞，麋鹿老比邻。丹鼎追瑶兔，清波跨紫鳞。再周新甲子，七守旧庚申。耄协姜侯返，龄超篯老伦。沧洲娱蔗境，青鸟迓芳辰。道气通无极，家声演至仁。芳流丹桂远，秀吐玉兰新。秋锦誇三捷，春雷奋一伸。优閒一国老，模范四朝臣。窃幸紫关客，会依青海津。拟将冥造破，遥祝老人频。"}