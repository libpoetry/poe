{"id":"827244","title":"瑞鹤仙","dynasty":"清末近现代初","author":"傅熊湘","text":"四山沈绀碧。剩一带郊原，水田萦白。斜阳弄寒色，映髯龙葱茜，翠屏凝立。凌霜旧质，更新长、青条几尺。记曾听、万马归来，吹彻一枝风笛。堪忆。徂徕移种，岱亩敷荣，几成今昔，枝柯自惜。苍烟淡，袅晴日。料千年相待，云深鹤老，已是多时化珀。尽人间、万木凋零，岁寒未识。"}