{"id":"684718","title":"怀郑叔度二首","dynasty":"明","author":"王绅","text":"人生水上萍，往来无定根。会合既难常，有怀尝苦辛。高人美风裁，毓质孝义门。温温富文学，籍籍佳弟昆。摛辞撷春葩，抗志凌秋旻。忆忝籍湜好，切磋义弥惇。夜踏麟溪月，晓卧萝山云。年来事分携，欲见邈无因。长风荡天末，流水行远津。吴蜀隔万里，矫首嗟离群。尘事汨清兴，扰扰无己时。偶兹休沐日，畅焉起遐思。骨肉日以远，故旧日己稀。为学若望洋，年华去如驰。开岁倏四十，颇觉前事非。玄发己半改，芳颜亦就颓。叹此时序迈，青春不再来。日夕秉明烛，酌我杯中醨。呼儿具纸笔，细写停云诗。"}