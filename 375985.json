{"id":"375985","title":"沁园春·虫尔来前","dynasty":"清代","author":"蒋士铨","text":"虫尔来前，尔雅重笺，为伊释名。想公会夫人，汝为齐女，晋留重耳，谁是申生。孤竹餐薇，荆蛮采药，鸿雁关河弟唤兄。嗟子季、似乘舟卫寿，字字伤情。卑栖爱择田荆，应花萼、楼中第几声。比苦竹丛边，行兮不得，秋风原上，急也曾经。饼怨婆焦，妇称姑恶，蜂蚁网常友爱并。嘈嘈处、有阋于墙者，蓦地心惊。"}