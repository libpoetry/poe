{"id":"1091248","title":"九奋 其八 行吟","dynasty":"宋","author":"薛季宣","text":"行吟兮大泽，邈无人兮临水石。被发兮徙倚彷徨，遇隐沦兮嘉客。舣渔舟而前致恭兮，问余以名何。徒摇尔精兮，燋然尔形。曰原楚卿之贵戚兮，三闾次也。同王姓而氏惟屈兮，灵均先人之字也。世滔淫而混浊兮，我惟洁清。彼醉者之纷拿兮，同怒余之独醒。渔父愀然而教之兮，曰圣人之致一。不必动而营皇兮，卓时中之变物。贵莫贵于和光兮，太洁在情之甚嫉。混浊世兮胡不扬波而泥淈，众皆醉兮尚可餔糟而醨歠。不同人而求自异兮，宜一朝之见绌。指清流之灏灏兮，余将以逝。方浴茝而沐芳兮，振衣冠而卒岁。不自尘其皓皓兮，受汶汶而蒙世。父行歌而鼓枻兮，舟飘飘然无凝滞。歌沧浪之水兮时乎清浊，斯濯缨兮斯濯足。望斯人兮摇摇，欲从之兮无由。烟云邈兮不可见，嗟斯人兮已远。"}