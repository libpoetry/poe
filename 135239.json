{"id":"135239","title":"送林宗丞浙东议幕","dynasty":"宋代","author":"楼钥","text":"先生风骨天与清，孤松野鹤何瘦生。胸中落落笥五经，大篇短章笔纵横。壮年文场诸老惊，俯仰世故双鬓星。万事不理诗自鸣，笑视轩冕秋豪轻。市者争利朝争名，著脚往往遭讥评。先生四五官神京，又复归去鸿冥冥。台家急贤理不应，况复寮旧离觞倾。先生自喜得此行，禄粟可已啼号声。秦望之山高且平，卧龙横亘环州城。镜湖千顷波不兴，晋宋遗迹多豪英。议幕了无尘务萦，抚物吊古皆关情。我亦久矣怀沧溟，旦夕欲乘缇油屏。相望纵复三数程，诗筒尚得寻前盟。"}