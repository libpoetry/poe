{"id":"1066608","title":"依韵和子有教授侄寄雪诗","dynasty":"宋","author":"葛胜仲","text":"空中纷霏谁剪水，夜半天窗明蜡纸。天将奇宝借词客，使酒驱诗难但已。红炉活火然松明，閒施博局呼明琼。区中无此清绝境，疑是缩地来蓬瀛。从来闻说三吴道，飘瞥郊原看最好。且愿留为不夜城，挥戈却日还穹昊。讲郎才韵今可人，闻客欲至颜津津。急扫阶庭施木屑，跋马去作陶家宾。"}