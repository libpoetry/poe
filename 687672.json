{"id":"687672","title":"杂画十首","dynasty":"明","author":"孙蕡","text":"曾记东林信杖藜，远公门对石桥西。长松月落猿声歇，赢得青山似虎溪。罗浮山水沧江曲，水连清溪树连屋。旧雨仙翁乘兴去，荔枝应过杨梅熟。溪云漠漠树宛宛，不是三湘定辋川。花气晓迷桃叶渡，虹光夜贯米家船。小瓮松花已泼醅，缚柴门子夜长开。天寒动有王猷兴，应放清溪夜艇回。惊涛一叶海门关，秋浅吴风未着斑。千载宦游今有画，澹烟斜日小孤山。不见扁舟采芰荷，天风何处度清歌。芒鞋此日云门寺，应是鉴湖秋水多。望湖亭上倚清秋，水落吴城树色幽。何日松巢招五老，九江同泛钓鱼舟。爱此名山似蜀中，山如斑笋树如龙。瞿塘几日漩涡小，欲驾扁舟访赤松。沾恩几载入承明，云冷渔矶白鹤盟。忽见新图被山恼，欲辞簪组乞归耕。白鹭洲前野艇归，钓鱼矶上绿杨垂。人间野况都如画，奈此穷生薄禄为。"}