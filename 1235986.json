{"id":"1235986","title":"酬姜朝宗见寄韵三首","dynasty":"元","author":"张仲深","text":"山色迎人近，西风逐客来。隔林松子落，遍地菊花开。补衮惭无策，论诗属有才。江南多蟹稻，相遇且衔杯。霜枫围别院，烟草乱苍綦。久客怀三益，论心儗四知。浮生波上梗，世事橘中棋。坐叹知音少，凭谁觅子期。未赴龙门险，安知蜀道难。勋名怀魏阙，身世属槐安。乌帽西风侧，渔村夕照寒。黄尘三万丈，无计一弹冠。"}