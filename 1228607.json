{"id":"1228607","title":"夏初城西楼宴集","dynasty":"元","author":"刘诜","text":"轻阴翳高屋，夕阳在遥山。空濛乱紫翠，变化顷刻间。凭虚一以眺，众景何斑斑。甍栋散高下，冈峦如断环。孤樯出窗暧，飞鸟时去还。客佳饮逾多，感此良会艰。眷言名利徒，谁能同此閒。势集易傲俗，有求多俯颜。悦己嫉来式，违时伤废班。百年一丘墟，劳生共尘寰。愿与王子乔，骑凤相追攀。"}