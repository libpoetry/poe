{"id":"668113","title":"余画金焦落照图吴水部德徵先生寄诗二首题谢长句","dynasty":"明","author":"文徵明","text":"忆昨浮船下扬子，平翻渺渺波千里。何来双岛挟飞楼，璀璨彤煌截涛起。夕峰倒堕满江阴，霜树高浮半空紫。舟人指点落日处，凌乱烟光射金绮。平生快睹无此奇，却恨归帆北风驶。至今伟迹在胸中，回首登临心不已。偶然兴落尺纸间，便欲平吞大江水。固知心手不相能，涂抹聊当卧游尔。晴窗舒卷日数回，不敢示人聊自喜。水部先生诗有名，忽寄瑶篇重称美。漫云家法自湖州，自愧区区何足齿。由来题品系名声，何况先生是诗史。君不见当年画马曹将军，附名甫集犹不死。又不见阎公自谓起文儒，池上俄蒙画师耻。人生固有幸不幸，拙劣何堪古人拟。江山千载等陈迹，一笑宁须论非是。"}