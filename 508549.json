{"id":"508549","title":"张廷端画楚水推篷墨竹为郑簿贤题","dynasty":"明","author":"倪谦","text":"长竿半入空，短竿如卧龙。张氏之子笔意工，题作楚水推烟篷。篷窗所见仅如许，外此目力焉能穷。想当倚棹湘江渚，密叶翛翛翠含雨，中有钩辀鹧鸪语。隔岸何人吹紫箫，彩凤迎风欲飞举。郑虔之清如此君，岁寒高节夐出群。并刀入手为持赠，截取湘皋半亩云。"}