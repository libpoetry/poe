{"id":"1107547","title":"哭郑丈四首","dynasty":"宋","author":"叶适","text":"道义秦城重，声名冀马空。河汾谈圣制，邹鲁振儒风。有学堪经世，无官可效忠。浮云公岂计，吾道自怜穷。谁谓居今世，无由见古人。事亲曾闵上，游世葛怀民。德盛天为侣，慈薰物与春。清风如尚想，犹足洗嚣尘。插架轴三万，撑肠卷五千。京都通百郡，溟渤汇群川。深浅人随汲，东西意各便。后生无复见，媚学谩跹跹。忆在诸生列，曾窥太史书。泉蒙烦浚达，质槁费吹嘘。外宅宁成相，生刍早吊闾。临风两行泪，愁绝向輀车。"}