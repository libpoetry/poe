{"id":"813465","title":"池阳咏雪次东坡诗韵二首","dynasty":"清","author":"李寄","text":"漫天大雪催新句，可恼东坡下韵严。黄鹤诗佳应阁笔，葫芦样好也题盐。月明野水横孤艇，花满寒枝压矮檐。白玉合成兹世界，大观犹忆华峰尖。剡水自弹安道曲，东郊难驾邵雍车。白当三腊占为麦，飞向长筵看是花。落落不因人便热，飘飘一似我无家。严寒绝少炉中炭，又向樽前两手叉。"}