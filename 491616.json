{"id":"491616","title":"题云山图歌为武山胡炼师赋","dynasty":"明","author":"刘崧","text":"山中之人兮云为徒，飘摇太虚中其迹安可拘。朝溶溶兮山巅，夕泄泄兮山隅。长风吹度山海上，遥见楼阁青模糊。忆登武姥之高冈，遇仙人兮白霓裳。方瞳绿鬓颜雪色，自挟凤竽吹洞章。凌空欲度三石梁，中天北斗何苍苍。俯视六合惊尘黄，金华玉华相渺茫。浮云满地飞不起，但见白石磊磊如驱羊。永丰刘郎称画手，为写仙山传不朽。高堂白昼起烟雾，指点林峦辨窗牖。图中如此两古松，岁久乘云应化龙。弱水东浮会相见，长歌手把玉芙蓉。"}