{"id":"699818","title":"羁馆除夕读老庄合刻漫赋十章","dynasty":"明","author":"郭之奇","text":"霜鬓明朝又几年，春光入岁久相联。眼中得丧人徒尔，梦里乘除世偶然。吹万不同天可问，混三为一古堪诠。且从齐物园中意，徐探犹龙柱下篇。故乡今夜且遥思，羁馆何须叹远而。蝶梦春来应易入，牛刀岁久莫轻遗。天心犹籥容千古，物象为刍竞一时。此夕身依年共得，人间世与腊空移。千年玄卷薪传在，一夜青灯火续明。庄假寓言终有物，老惟常道自无名。帝王所化人心迹，天地之根我性情。众妙门归虚馆白，寄身于此复何惊。多言莫令守中焚，玄牝绵绵用不勤。残岁初收虚室景，新华已触暮山云。此身骨志均强弱，万物光尘失锐纷。前后相随惟是夕，推陈出旧古今分。刍狗何伤造化仁，云鹏曷避野埃尘。门中门在无应有，身外身存幻亦真。金玉满堂谁氏子，肌肤似雪藐始人。此年此物俱除尽，樗树匏樽世莫嗔。悲生于累累由心，累绝心灰外孰侵。蜩鸴方嗤云路远，菌蛄宁惜岁华沉。游无穷者随天地，行有待焉出古今。常有常无何处往，除年除夜细相寻。由有其身患始来，寄于人世尔毋猜。以今执古应知纪，就腊迎春岂用媒。天物芸芸依岁复，谷冰涣涣仰时开。愚心似我宜昏闷，南郭当年共稿灰。将除玄览对荧荧，恍惚之中那可形。自古及今成逆旅，惟星与象在空庭。岂因晦朔誇朝菌，不用春秋羡楚冥。尽辟天门从此夜，和光随地绕阳扃。拟将情累向时除，尽遣聪明绝羡馀。五夜青灯忠作伴，千言玄阃道归虚。秕尘尧舜终何似，寿夭彭殇亦自如。赢得春秋从上古，始知元运费居诸。惜吾不及古人俦，为是为非许熟酬。然也非然然自得，可乎是可可宜求。荣枯一指晨昏异，祸福千门岁月流。除夕尽除凶悔事，天长地久复何忧。"}