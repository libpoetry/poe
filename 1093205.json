{"id":"1093205","title":"成趣园","dynasty":"宋","author":"韩淲","text":"徐子笔端妙天下，成趣园成记如画。丹青写就未必工，装点铺模诚可诧。试问园中今几春，主人种花花正新。高帝子孙气象伟，等閒卜筑冰溪滨。道南推托借谁住，只为记中多好句。几回相与酒杯空，梅月柳风吹杏雨。渊明此趣非偶然，请君醉中知其天。我闲杖屦犹翩翩，莫教俗事来眼前。"}