{"id":"697443","title":"玉城十景为侍御泾邑叶公赋 石门锁翠","dynasty":"明","author":"胡应麟","text":"峭壁危崖暮霭屯，桃花开落自乾坤。中天积翠无人到，万岫飞霞锁石门。一柱凌空不记年，嵯峨秋色敬亭前。虚疑玉笋排云上，自是金茎浥露悬。千仞冈回倚石梁，扶桑霞色对苍茫。长鸣独向朝阳下，人识清时有凤凰。古岫飞霜日月寒，动摇山岳惠文弹。谁言绛阙仙人屩，恰是乌台柱史冠。种竹聊依宛水头，栽花仍记瀫川游。万家明月悬秋浦，千尺飞虹锁暮流。翠盖亭亭绣作衣，虬髯龙甲互相依。风棱恍惚台端见，霜色参差柱后飞。喷雪鸣环断世尘，胡床谁识洞中春。花浮片玉来青涧，树列三珠对紫宸。万堞嵯峨照水明，纷纷鸾鹤下瑶京。狂来欲趁罡风起，十二楼台望五城。晴峦一望紫烟重，玉洞桃花处处逢。蚤晚排云阊阖畔，天门遥插五芙蓉。鼎立苍峰峙翠苔，遥看银汉列三台。谁言拔地三千丈，斗色平连上帝台。"}