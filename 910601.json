{"id":"910601","title":"杨村四十韵","dynasty":"宋","author":"李新","text":"欻行西山隈，茄荻风飕飕。阴岩有积雪，竟日无行辀。滩声下层檐，写出千古愁。断墟灯火光，惨月神鬼讴。巇岑泣哀猿，短筱驱归牛。顽云笼远峤，退水拓新州。蟾肤累石拳，龙影卧松樛。顾惟衰病姿，畏作魑魅俦。若有负郭田，肯抱穷年羞。昔怀截犀坚，今成绕指柔。况复僻陋地，可是英俊游。山祠钟送夜，水国笛横秋。薄雾晨欺鬓，斜阳独倚楼。眸寒碧冥鸿，叶小沙际舟。渔师猎鱼去，数获惟芒鲰。射生持虎归，熟视俱老彪。时世贱两目，东家如寇雠。长沙卑湿国，洛阳年少留。太白窜夜郎，退之谪潮州。才大难为庸，不死即长囚。官职虽差池，志意相夷侔。自匪迁逐客，而有迁逐忧。田塍古丈人，来为寒士谋。胡不近长安，远土终悠悠。回语古丈人，两泪不能收。从古长安儿，侠气侵云浮。十九白如瓠，危帽钳轻褠。奚奴扶宝带，杂遝骖骅骝。饮彻金张家，醉留骕骦裘。又恐银瓶攲，指撝营糟丘。出阁讯花童，如何为麦麰。已不愿学孔，何时当梦周。杏鞯照金龟，粉叶誇银钩。缓急乘一障，夜亡狄山头。扫清玉门尘，澄澈黄河流。如彼行道人，颇有挟此筹。咀嚼兰蘅芳，芜蘼梗其喉。夜光有先容，白日无暗投。足钱便得已，谁卜公与侯。归来挥囊金，饱穷泉石幽。"}