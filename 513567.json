{"id":"513567","title":"分得知字送文公十世孙燉袭翰林五经博士归奉祀事","dynasty":"明","author":"程敏政","text":"长河发秋水，白日吹凉飔。冠盖集都门，把酒与客辞。缅怀紫阳翁，耿耿百代师。云礽袭簪组，乃在休明时。夫君抱奇服，承恩固其宜。考亭渺何许，孤绝天南涯。乔木上参天，下有先公祠。君归拜家庆，烨若阶庭芝。大贤本不死，冥邈谅有知。翘首北来鸿，车行勿迟迟。所愿崇正学，慰我长相思。"}