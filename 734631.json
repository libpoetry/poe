{"id":"734631","title":"饮恒素堂赠胡其章先生","dynasty":"清","author":"钱芳标","text":"娄东谏议绝代无，英姿落落虬龙须。大叫留宾劝宾饮，红梁美酒盈玉壶。此时正值三伏时，华堂豁达生凉飔。科头赤脚摇大扇，一饮一石安足辞。吾闻昔壶公，悬壶汝南肆。又闻韩伯休，妇女知姓字。君也高义真似之，不然何为思远志？采药已逐荆蛮人，停杯偶说前朝事。忆得前朝苦征战，烽火频年逼畿甸。同时通籍十六人，承恩入对文华殿。殿头痛哭议南迁，左右群惊至尊盼。绕朝之谋虽不成，仰视中天白虹变。须臾有诏擢黄门，意气云霄谁不羡。那知荆棘蔽铜驼，不惜余生隐薜萝。白发伤心成异代，青山回首一悲歌。陶潜栗里田园在，庾信《江南》感慨多。感慨欷歔复何益，种瓜且向长安陌。有时或与高阳侣，纵博当筵呼五白。剑气宵浮牛斗寒，钓竿日对沧江碧。愧我栖迟赋《子虚》，不逢狗监意何如。五月犹然被短褐，十年羞复曳长裾。相看不尽飞扬意，愿傍浮丘读异书。"}