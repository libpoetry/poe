{"id":"566525","title":"城东别墅","dynasty":"明","author":"谢一夔","text":"涿州城在何许远，帝乡西去百余里。一望云林入渺茫，甲第纷纭若鳞比。殷君别墅城之东，轩窗四面开玲珑。碧槛朱甍插晴昊，罗帏绣幕围春风。尘飞不到庭宇肃，花草四时香馥郁。千章乔木势凌空，万仞峰峦如削玉。溯君挟策对彤墀，屈指年华四十余。报国寸心知愈赤，忧时两鬓欲成丝。祗今进职地官亚，瑚琏圭璋耸声价。登庸深拟继伊周，辅治端期并虞夏。异时优诏许还乡，煌煌昼锦生辉光。眼看别墅多佳趣，何羡当年绿野堂。"}