{"id":"849469","title":"新亭 其三","dynasty":"宋","author":"马之纯","text":"忆昔诸贤扶晋室，冠盖多于此云集。坐中翻作儿女悲，世换人非但陈迹。我来正值三月春，花落鸟啼春寂寂。江河虽异事略同，风景不殊今视昔。磨灭英雄得丧多，山重水复无终极。安能郁郁老江左，尅复神州当勠力。未论重见管夷吾，祇今谁为楚囚泣。徙倚令人三叹息，徙倚令人泪横臆。狄夷相残春又春，时乎时乎难再得。"}