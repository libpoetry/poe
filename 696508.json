{"id":"696508","title":"寄徐景颜三首","dynasty":"明","author":"郑真","text":"秋榜名联进士科，轻舟同日溯淮河。举头天际云雷迅，挥手人间岁月过。大府祇今辞满牍，黉宫仍复听升歌。马融绛帐知何似，解榻还嫌礼数多。帝乡城郭楚天涯，倦客西风两鬓华。终许徐君归□□，岂容贾谊困长沙。晓窗独对青铜镜，夜榻虚烧绛烛花。淮颍相望云汉接，远游祇欲趁星槎。郑虔多病更多愁，却笑文章死不休。泰运重逢尧甲子，师传频纂鲁春秋。敢云阙下郎官老，谁识周南太史留。科甲向来叨第一，西风竟负广寒游。"}