{"id":"1111713","title":"大阅即事书怀","dynasty":"宋","author":"吴芾","text":"东郊雨后好风烟，大阅归来意豁然。十里旌旗明照日，九衢鼓吹闹喧天。酴醾开也浑如雪，杨柳飞来总是绵。景物眼前虽不恶，老来无奈忆林泉。懒散无堪合杜门，十连帅阃若为分。仁风尚可扬千里，勇气安能作六军。戈甲纷纷徒曜日，旌旗猎猎漫连云。归来夹道人争看，应笑苍颜老使君。"}