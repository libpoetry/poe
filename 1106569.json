{"id":"1106569","title":"上虞相行春口号十首","dynasty":"宋","author":"王质","text":"宾从行间锦作团，相公马上玉为山。今朝除却西湖好，天下无春似此间。驰上平冈小打围，相公自控紫丝鞿。一鞭挥出三千骑，惊动流红窣窣飞。蝶整莺齐不乱飞，好风吹雨上花啼。和宁门外沙如雪，且向江堤试马蹄。团红碎绿罥丝飞，不敢轻轻触衮衣。正欲辞春春未许，且教留待相公归。暖雾昏云养麦天，春风引绿去绵绵。种成百万军民饱，忠孝心头一寸田。浪縠高张碧四垂，游丝欲下不能低。斜阳却恐花成睡，只在天边未肯西。云空玉宇降重重，匣面双蟠小戏龙。夹路繁花香到骨，不如天上紫芝封。暗黄退柳绿厌厌，长与行人驻别筵。傅说归朝天下雨，不如休系相公船。娇风悄悄日晶晶，只见花光不见尘。行过津头旗转脚，万波吹动碧鳞鳞。遥指吴天背蜀云，峡波小绿作微皴。西州寒食清明了，犹见檀心上苑春。"}