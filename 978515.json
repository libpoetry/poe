{"id":"978515","title":"寄福清翅山舅陈梦寔","dynasty":"宋","author":"敖陶孙","text":"路岐引人不作长，野梅官柳禅风光。看山看水入诗眼，岁月不觉须眉苍。请从丈人开肺肠，身非石人忘故乡。五年江湖枕书睡，梦随南云落翁堂。亦知行坐歌白头，池南隐几浴凫双。鳏孤肯复有羁旅，石塘破寺魂悲凉。毛锥不补万事裂，存者各在天一方。善和里第知几易，辽东城郭空相望。平生何用酷似舅，政似嫫母颦施嫱。儿时拊头祝文章，祇今未入崔蔡行。三年一书愿见贳，骨肉满县愁难当。屋头荼蘼定过墙，满窗日色文书香。眼前欠甥颇念否，我亦口挂蚝山旁。烦将归意作泉下，小待锦衣漫俗妆。"}