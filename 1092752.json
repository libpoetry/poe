{"id":"1092752","title":"访南岩一滴泉","dynasty":"宋","author":"韩淲","text":"僧逃寺已摧，唯馀旧堂殿。颠倒但土木，彷佛昔所见。山寒少阳燄，崖冷尽冰线。曾无五六年，骤觉荒凉变。遗基尚可登，一滴泉自溅。忆昨淳熙秋，诸老所闲燕。晦庵持节归，行李自畿甸。来访吾翁庐，翁出成饮饯。因约徐衡仲，西风过游衍。辛师倏然至，载酒具殽膳。四人语笑处，识者知叹羡。摩挲题字在，苔藓忽侵遍。壬寅到庚申，风景过如箭。惊心半存没，历览步徐转。回思劝耕地，尝著郡侯宴。今亦不能来，草木漫葱茜。人间之废坏，物力费营缮。不如姑付之，猿鸟自啼啭。"}