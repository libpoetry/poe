{"id":"815209","title":"招隐六章","dynasty":"清","author":"洪繻","text":"古人轻荣华，脱组山中去。常恐世人知，白云最深处。我本谋世人，何慕猿鹤御。祇因天地非，不觉尘途淤。商山有紫芝，采之终朝茹。卧听寒泉鸣，起视霜天曙。入山一以深，遂生古薇蕨。采之无所贻，食之甘如鳜。孟春草木多，生机常泼泼。回首望乡闾，棘荆生庭闼。居者罹忧患，去者为蹙额。何为溷世人，盗泉以疗渴！章甫适越邦，衣裳居裸国。虽不相往来，未免相疑惑。南山有雾豹，非时长晦匿。知几有哲人，焉可被时识！时世日以非，浮光日以昃。故里等殊方，瀛海同荒僰。去去勿复迟，前山足登陟！"}