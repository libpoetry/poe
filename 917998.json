{"id":"917998","title":"初冬同晤贤二师登映发亭望会稽","dynasty":"宋","author":"杨蟠","text":"我有二林侣，相邀步寒日。超然人外游，下见众山出。木叶落已静，乾坤欠萧瑟。浮云当空翻，惨惨百鸟没。欲辨越中岸，青烟易为失。山川何寂寥，宫阙犹彷佛。谁是古来者，念之难再述。功名随尘埃，岂复有其骨。今我二三子，永为傲时物。篇章逢太平，窈窕坐天末。生理本无固，愿言从此毕。登临望前人，世事安敢忽。"}