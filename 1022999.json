{"id":"1022999","title":"偈六十九首 其二十八","dynasty":"宋","author":"释道宁","text":"丛林浩浩，谁是知音。马祖堂中，盘山回首。云门会里，明教翻身。彼此一时，孰分优劣。入廛不露迹，随处是家风。浅种与深耕，秋冬收颗粒。从他五湖衲子，端坐无疑。日高一钵和罗饭，禅道是非都不知。尘中辨主，闹里求人。两手扶犁，钁头边事。陋巷不骑金镫马，回来却著破襕衫。"}