{"id":"790942","title":"杂诗","dynasty":"清","author":"朱尔楷","text":"少年慕诗书，无力典衣买。有时借荆州，对之辄颐解。方今渐购致，身又随风摆。为人压线忙，日月岂潇洒。束阁置不观，望洋坐惊骇。乃知福所悭，不徒服豸獬。六经炳天地，煌煌有大文。惟其精气足，不受秦火焚。后世夸毗子，浅见亦寡闻。冀窃尘俗誉，巧借翰墨勋。立言勿知愧，辄欲张吾军。稍稍积篇帙，梨枣雕镌勤。群书日夜出，纷杂逾鹪蚊。无架可供插，有签难具分。哀哉一勺水，寄言谢诸君。即无秦火焚，灭亦如浮云。楚宫好细腰，国有饿死人。朝令暮即遍，风动疾若神。礼臣主文柄，万方拭目频。拔茅信贞吉，士气可使醇。昔者宋欧阳，怪僻黜不伸。场屋习遂变，嘉祐政聿新。如何安昌侯，号为经术纯。赏识乃赝鼎，驳马疑麒麟。相率矜狡猾，横流浩无垠。楚失齐未得，愿焉问先民。西邻挟弓矢，百步穿杨巧。东邻教管弦，一阕清歌绕。门前声隆隆，车马塞满道。投刺乍相见，寒暄话不了。洗盏邀宾朋，轰豗一阵搅。幽人冷淡姿，坐对形如槁。萧寥斗室中，可以避烦恼。雅咏或流连，古籍或探讨。时遇素心人，清言出尘表。物性固有殊，是非两不晓。"}