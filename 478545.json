{"id":"478545","title":"为郭总戎题长江万里图","dynasty":"明","author":"沈周","text":"元戎大开宝绘堂，紫锦荐几霞幅张。手披牛腰之甲卷，水墨迤?踪微茫。我从鱼凫吊往古，灌口玉垒烟苍凉。青城雪山蔽亏处，导江之岷不可望。三水合流锦官当，三娥九顶递接翠，楼观缥缈天中央。渝涪城高宛相峙，嘉陵跳江吹枕傍，阵迹齿齿石作行。风云惨澹开瞿唐，黄牛滟滪难舟航。青天仰漏一线光，峡穷江广见汉阳，黄鹤赤壁相低昂。庐山五老天下观，顺流渐见迎风樯。大姑小姑交妩媚，何年争嫁彭家郎。三山九华连建康，南都宫阙何煌煌。大明定鼎龙虎合，万古巩固皇图昌。真州润州列两厢，金焦嶪巀当喉吭。直吞天派纳海口，有若万邦来会王。座中指点皆历历，鲛绡数丈万里长。老夫困顿今白首，欲往游之无裹粮。徒然感嘅在牖下，捕影捉风消热肠。心摇摇兮怅徬徨，佩有兰兮袭瑶芳。江兮汉兮不可度，望美人兮天一方。少陵东坡二豪者，风流在在留文章。英雄割据未暇论，卧龙独数人中彊。元戎元戎将之良，此卷兼与韬钤藏。南征西伐或有事，按图索程犹取囊。非惟供玩托深旨，居安虑危心不忘，呜呼居安虑危心不忘。"}