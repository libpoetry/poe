{"id":"389433","title":"台城路·题随园图次陈实庵太史元鼎韵","dynasty":"清代","author":"薛时雨","text":"钟山云冷骚坛寂，亭台废兴谁主。地拓清凉，天开画稿，点缀夕阳蔬圃。啼猿学语。说往昔莺花，了无寻处。粉本重摹，个中幽径孰来去。秋风回首旧梦，雅游裙屐集，丝竹曾谱。茂苑花阑，秦淮水咽，太息芜城同赋。经年战鼓。间甚日陂塘，再盟鸥鹭。写入吟笺，望江南调苦。"}