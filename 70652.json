{"id":"70652","title":"沁园春·彼寿而康","dynasty":"元代","author":"许有壬","text":"彼寿而康，雁自能鸣，樗还不材。且光华老境，春风秋月、消磨旧梦，暮省朝台。倚伏相寻，穷通素定，轩冕于人果傥来。神仙远、有桃花流水，便到天台。云林都是亲栽。幸登览犹能矍铄哉。但携琴载酒，时时游戏，逢山见竹，处处安排。谏议无功，催科无政，烂醉何妨卧客怀。承平日，看英才用世，多少台莱。"}