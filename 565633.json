{"id":"565633","title":"与姑弟戴嵩戴岳秦安王教授子马景秀游会稽山禹庙一首","dynasty":"明","author":"黄省曾","text":"戴逵不易面，同舟五云门。了然明湖色，流水桃花浑。榜人棹清溪，纡回停会稽。孤翻天际鹤，独啭云中鸡。千岩隔白日，众壑升朝隮。掇兰步崒嶪，抚松坐崎岖。神禹封爵处，超然使我迷。白玉著山经，洞天标道书。攀登有肴酒，壮观生嘻吁。旒冕瞻禹像，峨殿纷穹碑。紫极命告祀，雄文比璚蕤。仰读嗟圣典，千载垂光辉。"}