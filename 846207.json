{"id":"846207","title":"折红梅 其二","dynasty":"宋","author":"无名氏","text":"倚花阑清晓，裴回探得，南枝初绽。通春意、漏巧斗奇，东君首先回暖。盈盈素面。刚强点、胭脂深浅。是他自有，标格清香，恣千种妖饶，万般闲雅。移时细看。算浓雪严霜，怎生拘管。也拟是、小桃未蕊，依约杏添清伴。笛声休怨。怕恐使、群芳零乱。待须把酒，守著花枝，愿期与花枝，久长相见。"}