{"id":"404473","title":"满庭芳·望江楼茗坐","dynasty":"近现代末当代初","author":"刘永平","text":"金井停云，幽篁凝碧，小园人语清圆。晚凉侵茗，天际冷含烟。犹记旗亭韵事，漫浅酌、闲话尊前。悲冷落，征衫词笔，都付锦江船。芊芊。芳草外，乱峰起伏，鸣镝飞喧。望中原何处，徒耸双肩。恨不驰骋铁马，闻鸡舞、早着先鞭。笑书剑，生涯未拙，吟啸夕阳天。"}