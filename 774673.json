{"id":"774673","title":"山亭行题鳌海施厚确遗照","dynasty":"清","author":"章甫","text":"山居超尘域，山城半离即。距城构山亭，亭在云山侧。亭外护花栏，栏势随迂直。桃竹柳芝兰，面面环亭植。借问谁主人，春花报消息。曰有儒者风，夙优才与德。德是好秉彝，才乃擅奇特。奇才处囊锥，文章应报国。昊才亦爱才，玉楼召记逼。因之降石麒，薪传火不熄。游学鲲沙东，来从鳌海北。学海家有源，还脩弟子职。了了读父书，一一罗记忆。持照索予题，其情正孔亟。神交赠以言，敢惜金如墨。信手而疾书，知心了无惑。昔慕荆州名，恨不荆州识。今晤荆州图，幸仗虎头力。点缀尽生机，古道存颜色。可知是淑人，其仪本不忒。偕童不偕冠，天真无粉饰。问讯亦何心，未可机械测。古来容膝安，毋乃太偪仄。今兹抱膝吟，悠悠意自得。消受一事无，坐忘年万亿。乾坤此山亭，浑然无终极。"}