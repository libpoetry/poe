{"id":"1113192","title":"安国置酒敬简堂分韵得柳暗六春字","dynasty":"宋","author":"张栻","text":"桴鼓息荒村，袯襫盛南亩。永日省文书，呼客共樽酒。主人出尘姿，宛是灵和柳。行归帝所游，此地岂淹久。公卧百尺楼，馀子可下瞰。我每奉谈麈，汲古得深探。身外皆为馀，此道要无憾。从渠梅雨天，阴晴递明暗。公憎孔壬面，怪石乃寓目。夜堂发深藏，林立惊满屋。我亦苦嗜此，一见下风伏。何当载而归，妙策三十六。堂下列丝竹，堂上娱佳宾。相看夜未艾，乐此笑语真。风流今属公，我辈但逡巡。文章千古意，翰墨四时春。"}