{"id":"524787","title":"楚歌二首 其二 洞庭君","dynasty":"明","author":"顾璘","text":"坎坎兮击鼓，望君山兮屡舞。陈烦辞兮仰空，渺夫君兮何所。波四漫兮汤汤，会百川兮同量。津无梁兮不可以涉，测地弥广兮度天愈长。驾兰桡兮扬桂旗，飘风起兮又汩之。浮余瓠兮水际，理余佩兮川湄。众纷纭兮磔肥牛，顾玄醴兮增余羞。陟虚坛兮伫立，徒终岁兮离忧。"}