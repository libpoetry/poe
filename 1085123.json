{"id":"1085123","title":"次韵程泰之酴醾","dynasty":"宋","author":"王十朋","text":"青春果作堂堂去，啼鸟唤春春不住。明珠万颗玉为钱，欲买风光嗟已莫。蓬山地冷花木稀，祗有寒梅已先雨。谁遣虬枝上高架，稍觉云阴覆行路。雨馀景物犹未佳，叶底精神不多露。鼻观疑闻班马香，姿比何郎更风度。平生惜春如惜别，老眼待花如待哺。幽亭相对止三人，草草杯盘为花具。"}