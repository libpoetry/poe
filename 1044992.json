{"id":"1044992","title":"高楼春","dynasty":"宋","author":"徐积","text":"山阳有客似相如，身著儒衣当酒垆。尘埃市井不到处，烟霞往往生衣裾。一竿横挂数幅帛，题云酒味如醍醐。三月高楼满春色，椒浆琼液盈金壶。盘罗江笋烹淮鱼，樱实赤玉梅绀肤。弹丝敲金半空里，醉挥玉爵撞珊瑚。凭阑直下是烟火，坐上清风凌太虚。夜深正然红蜡烛，罗幕遮风留客宿。是人俱爱何家楼，自是何君德如玉。"}