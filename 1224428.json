{"id":"1224428","title":"杭州送儿侄归里","dynasty":"元","author":"黄溍","text":"空江月满潮声怒，二儿勇踏潮头去。故园天末眇予怀，梦中识汝归时路。起向江楼遥望汝，江上青枫正霜露。凉风飒飒吹汝急，橹摇背指龙山渡。翩然一叶舞中流，嗟汝童心得无惧。自我西游历三纪，举目交朋半新故。下车相揖何纷纷，白头朝士犹徒步。玄都观里旧桃花，见我重来能几度。缅思畴昔仍念汝，徙倚阑干日将暮。前潮将断后潮续，层波复浪无重数。鱼龙出没相后先，疾雷槌山雨如注。隔岸峰峦空复多，沙际冥茫但烟雾。计程知汝已登陆，息肩弛担今何处？明朝过我三釜山，能勿徘徊起哀慕。近闻旱魃肆为虐，杀吾手植千株树。且须为我语比邻，莫遣牛羊上丘墓。"}