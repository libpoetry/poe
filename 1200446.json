{"id":"1200446","title":"天马歌","dynasty":"元","author":"宋无","text":"天马天上龙，驹生天汉间。两目夹明月，蹄削昆崙山。元气饮沆瀣，跃步超人寰。天上玉帝老不骑，饥食虎豹晓出关。灭没流彗姿，歘忽紫电颜。黄道三十六万里，日驰周天去复还。时乎降精渥洼中，龙性变化终难攀。天马来，瑞何朝。化为龙，应童谣。驺虞仁兽耻在坰，龙亦绝迹归赤霄。风沙岂无大宛种，虽有八极安能超。天马来，云雾开。天厩騕袅鸣龙媒，龙媒不鸣鸣驽骀。"}