{"id":"459228","title":"九月一日共肖饮馀雨中出坐。其地旧为山石，尝屡坐谈者，大半已夷平作楼矣","dynasty":"当代","author":"卢青山","text":"平生百事无一遂，唯秋天设为吾季。祛我膏肓清我心，薄凉亲臂针所刺。肖子家在野云间，窗鸟庭鹤清可攀。把臂来欢意不足，两杯鲸吸倒地天。自言甘作秋尘苦，和风飘泊随所处。安能袖手壁上观，要识天涯无限路。嗟我如叶堕污沟，虫蟋所托萤所游。仰看枝上青青者，真如网蛛对鹏羞。大风撼树摧柔草，酒入怆怀悲如捣。扶醉来坐衣欲飞，雨里万家灯影渺。六年旧迹雪中爪，楼夺山径市夺野。犹馀故石温难收，曾经听法殷殷者。此生如寄何所思，已来未来似已知。叹身已隐心未隐，两相交斗安能持。昔年自许云中翮，欲为世界磨躯灭。躯壳犹存世犹旧，情怀闲作二毛白。山中谁弄唢呐声，如风中絮百回萦。勿忘他年连云里，吹箫和雨要有人。"}