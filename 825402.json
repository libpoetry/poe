{"id":"825402","title":"四月二日曾刚父招集崇效寺","dynasty":"清末近现代初","author":"郑孝胥","text":"刚父今荼山，诗法有所受。五言最沈著，意度一何厚。读之每叹息，风味如中酒。春归诗社晚，惘惘三月后。驱车白纸坊，赏此楸株丑。丁香裁及檐，讵出王朱手。壁间摩唐石，马厩迫隘湫。风流一消歇，文字亦何有。劳生过白驹，危局化苍狗。且极一日乐，今日可无负。"}