{"id":"626200","title":"吊洪廉使","dynasty":"明","author":"黎景义","text":"欃枪吐妖摇南岭，海波飞扬亿万顷。白云越秀逼狼烟，奋揆戒严氓胆冷。公本湘沅一岁星，壶间扇缓解论兵。投袂穷岩探虎穴，掀髯黑浪馘长鲸。忍拚躯命济苍赤，一死鸿毛何足惜。闻当我军鏖集时，纵横戣钺甘如饴。阴霾杀气惨呜咽，碛草炎云愁不飞。见危授命诚稀得，敌忾乌能顾七尺。恨不须臾碎贼头，遥语貔貅函弩力。此日吁嗟匕首红，此时就难何从容。真卿仗义詈希烈，张步矫虔戕伏隆。亦有吴云与王祎，滇南死节谥双忠。彭殇草草今安在，祇见流丹露光彩。魄逐灵均共葬鱼，魂成精卫思填海。忆曩一麾来五羊，翱翔藩宪拥寒霜。万里提师卫京国，宣威禦侮勚勤王。班黔借寇旋东土，乐只十年讴召杜。九连之山多巨盗，暂试韬钤涖罴虎。倏奏廓清因建州，疮痍盈眼劳摩抚。千壑丛箐万苞蘖，尽化桑麻乐安堵。如公才略自峥嵘，姑衍燕然储盛名。可怜小丑偶相遘，断送勋庸罄厥生。虫肝鼠臂那堪说，恶飓腥泷凝碧血。河伯晨号碣石潮，山灵夜吊罗浮月。白蛇纪月青豕年，繇此光争两曜县。为厉献囚心已慰，有功民祀庙巍然。我生不洒人间泪，独向忠臣曾雪涕。漫赋悲歌续大招，瑶篇金管荣无际。"}