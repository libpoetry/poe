{"id":"888027","title":"持敬堂","dynasty":"宋","author":"吴龙翰","text":"大哉紫阳箴，诚为百世师。心法故能传，心印几能提。明明道统灯，於此接光辉。端居俨帝临，暗室疑神窥。立足千仞渊，生怕伤发肤。兢兢一寸心，烱烱冰雪壶。脱帽藐王公，无乃酒狂徒。蹀躞渔阳鼓，傲态逐刑诛。我则持以敬，譬如龙恋珠。断断猫捕鼠，绵绵鸡哺雏。守之戒勿闲，意马防驰驱。"}