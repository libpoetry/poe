{"id":"780017","title":"百字令 闰八月寿阮亭","dynasty":"清","author":"曹贞吉","text":"银蟾的皪，记何时此月，重启珠宫。羽葆虬幢纷去住，石麟飞下天中。四十七年，匆匆过却，回首忆生崧。仙家昼永，雕弧今日初逢。等到人历花砖，文登金镜，乃许醉颜红。李杜诗篇闻帝语，蓂筴才发铜龙。缥缈蓬山，从容赤舄，几见桂轮同。他年佳话，依然玊露秋风。"}