{"id":"805625","title":"一萼红五首 其三","dynasty":"清","author":"史承谦","text":"荡帘钩，又东风吹到，江国十年愁。梦冷吴云，魂消楚水，凭栏心事悠悠。何处春帆一叶，破轻烟、伊轧橹声柔。旧雨难忘，客怀无赖，往事都休。遥怜乡园此际，正灯繁城曲，梅压溪头。细簇蛾儿，慢抛骰子，飞扬几度欢游。谁为我、停杯无语，寄相思、云梦泽南州。盼煞缄题锦字，一诉绸缪。"}