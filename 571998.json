{"id":"571998","title":"戏赠死心和尚死心以秀才出家","dynasty":"明","author":"袁宏道","text":"铁城焰里热忙身，几人能掷头上巾。题将百八金刚子，辞却东家老圣人。少年意气非等閒，精悍之色在眉间。镕取鱼肠一匣水，铸作胡僧双耳环。往年湖上逢开士，藻月规烟说文炜。但知北海是大儿，谁识南宗印真子。海内学士闻行履，半说颠狂半惊死。东方先生代解嘲，秀字何妨竖却尾。瘦岩百尺突寒松，冰谷千年贮古水。落花红洗入溪澜，请看风吹起不起。"}