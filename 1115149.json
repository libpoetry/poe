{"id":"1115149","title":"贺皇太子九月四日生辰四首","dynasty":"宋","author":"杨万里","text":"地出雷初震，天升日更重。高飞千里鹄，潜跃九渊龙。隆准如高帝，虬须似太宗。八荒阴赐里，户户是华封。代邸躬仁俭，汤孙世圣贤。谁云无二日，今恰见三天。甲观初寒夕，神光似昼然。前星那解老，何但八千年。重九吹花节，千龄梦日时。东朝分菊水，南内赐萸枝。禹酒无多酌，尧樽更一卮。三宫千万寿，剩费若干诗。继照姿天纵，分阴学日勤。橘中招绮夏，瓜处屏伾文。老别鱼竿月，来依鹤禁云。还将古为鉴，聊当野人芹。"}