{"id":"694271","title":"汪海北讣至","dynasty":"明","author":"陈献章","text":"西所今亡矣，皇穹肯不仁。眼中还见此，天下岂无人。海阔书频至，神交梦亦真。人间秋半后，回首一沾巾。诚至通金石，乾坤正惜君。怀沙人不见，修古恨空闻。殁世能千载，还山但一坟。海山今夜月，空照水中云。望望白洋水，滔滔碧玉流。白头闻有是，倾盖忽相投。天柱峰常在，神龙云正浮。悲歌掩图画，泪落不能收。英雄满襟泪，不洒儿女胸。穷愁当尽夜，浩叹起秋风。几点星初落，千峰日未红。高楼慵引望，兴尽一宵中。"}