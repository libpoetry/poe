{"id":"862443","title":"哀倪孟容父词","dynasty":"宋","author":"王柏","text":"忆昔见公兮，季原之堂。兄弟怡怡兮，清约是将。蔼子姓之弦歌兮，头角昂昂。来者起敬兮，知德义之日昌。造化无情兮，慨有季之先亡。气象少异兮，灯火凄凉。幸二子之自奋兮，视前有光。何禄养之不久兮，遽惊风木之伤。痛日月之未改兮，已变故常。以公之刚介兮，岂北面于缁黄。我知公之心兮，萦不足以挽其恨之长。东风作恶兮雪絮正狂，黄垆晓启兮松楸苍苍。劳生兮永佚，世事兮茫茫。交之道兮日落，老有泪兮滂滂。"}