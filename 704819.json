{"id":"704819","title":"十二景为衍圣公孔彦缙赋二十四首 小亭花雨","dynasty":"明","author":"薛瑄","text":"小结茅亭垒石台，绕亭时雨百花开。一襟道气清如许，更挹幽香满座来。曾过君家饮小亭，醉看红雨湿春馨。别来生意应如昨，长对东风阅圣经。夹道槐根孔世家，两行飞盖影欹斜。要承浓渥千年荫，不爱秋黄八月花。数仞宫墙一路深，屯云交翠落青阴。红尘十丈知何处，秪引薰风养道心。零露瀼瀼带晓浓，绕阶晴霁转光风。云仍对此琴三弄，还与宣尼古调同。九畹移来遍孔家，芳丛时遣石阑遮。故应天意怜香洁，玉露年年润好花。千章嘉树古梧森，一窟寒泉碧甃深。静扫浓阴汲脩绠，清泠长是涤尘心。树环嘉木桐阴合，井冽寒泉地脉通。彩凤九霄应有待，道源千古自无穷。长笑时人爱海棠，芳姿何事近宫墙。自缘要识东风面，任遣花神缀锦妆。绿烟初散锦霞空，绰约仙人半醉中。莫怪海棠颜色丽，等閒红紫尽春风。绿带春深近北堂，更看红锦烂天香。国风千古遗诗在，对此应知百虑忘。自是春风造化机，织成锦翠烂相依。细看一种生生意，真宰无言识者稀。拂窗凉籁起秋声，绮席流光皓月明。却忆邹轲谈夜气，此时心迹已双清。画堂松月夜窗虚，宴坐澄心一卷书。莫道画前元有易，静中天理亦森如。半亩琅玕出短墉，煖烟轻雾碧阴重。开门净扫苍苔坐，细叶萧萧引好风。戴雨含烟一径幽，每从长夏数追游。浓阴深处不知暑，秪觉凉风似水流。山骨移来带藓痕，层峦叠巘势飞翻。杏花坛里三春雨，疑是岩间一片云。气通霄汉润通泉，融结还从太古年。数点青螺云起处，散为霖雨遍山川。煖云无力趁东风，小圃芳菲一径通。若问人间真太极，便应携手看春红。参天乔木圣公家，应爱春风满圃花。还似濂溪窗外草，一般生意浩无涯。曲阜城中夫子墙，墙头老柏正苍苍。托根终古同元气，未许抡材作栋梁。根蟠厚地干参天，还合宫墙不记年。遥想杏坛传道日，唯应此木见三千。珍重当年太极翁，曾将道笔写清通。孔门自是传心者，还向方池看夏红。玉井空传太华峰，何如方沼看新红。浇培更有如船藕，渣滓都归浑化中。"}