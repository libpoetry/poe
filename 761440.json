{"id":"761440","title":"霜叶飞  鬓梅","dynasty":"清","author":"蒋春霖","text":"翠禽啼紧空闺暮，残妆都怨朱粉。玉钗微堕一枝斜，篱角黄昏近。看月下、疏香暗引。春愁先上徐娘鬓。向纸阁芦帘，傍烛影、低迷夜来，无限丰韵。争奈绛缕凄凉，冷红吹罢，那时归又难准。髻鬟低处不胜寒，自倚东风问。怕竹外、腰支瘦损，琼奁珠琲飘零尽。待寄回、西州句，双挽刍雅，玉奴栖稳。"}