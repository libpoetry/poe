{"id":"350175","title":"摸鱼子·秋雨","dynasty":"清代","author":"程颂万","text":"恁芭蕉、枝枝叶叶，夜深都为伊剪。怕听水阁吴娘曲，子夜怨歌偷变。秋梦远。便隔个帘栊，也被他敲断。新凉尚浅。乍逗响鸳帏，消魂葳枕，一夕倍凄恋。声声悄，湿了芙蓉小院。愁心都逼团扇。无情却恨西风冷，吹入回阑一半。帘待卷。堕惨惨凄凄，几叶梧桐片。墙阴那畔。剩点点啼痕，丝丝鬓影，重印旧苔藓。"}