{"id":"707629","title":"梦梦","dynasty":"明末清初","author":"卢若腾","text":"酗狼郑伯有，彊死能为厉；况于忠义士，魂气孰能制！吾师建义旗，激烈兼恺悌；将士争用命，四海望攸系。乃触同舟忌，狂猘忽反噬；身首葬鱼腹，举家就歼殪。当时天地昏，一军皆流涕；谓宜排九关，疾呼诉上帝。顷刻伸显戮，用以警人世；夫何十馀载，皂白全奄翳。凶人蕃子孙，仍保首领毙；将无应运生，天实钟其戾。抑种罪业深，厥报在后裔。赫赫与梦梦，劳人长引睇。"}