{"id":"1123068","title":"挽端州黄大用大用喜读书有志行数过予讲讨虽未诣宗本要自佳士可尚也心为形役遂以病死作二诗哭之","dynasty":"宋","author":"胡寅","text":"每惜南冠懒读书，欣逢之子富三馀。文章户牖虽频闯，师友源流或未疏。底事个中纷侘傺，坐教淫末费驱除。昭昭奄作冥冥去，悼尔能无一束刍。锯屑霏谈涉往今，濡毫洒纸掞词林。听歌鹿野三章后，帐下龙门九曲深。十口西畴贫索莫，一官南选晚侵寻。早知大易无思虑，应悔生前未洗心。"}