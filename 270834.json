{"id":"270834","title":"沁园春·代髭问答","dynasty":"清代","author":"宋琬","text":"兀坐支颐，童子前来，再拜致词。告先生颊上，荒芜不治，非其种者，锄而去之。鼻垩须斤，眼翳须刮，兰茝当门亦见耔。先生曰，姑徐徐点染，化白为缁。须言君请无疑。念交绝何须口有疵。试数君素友，丹鸡白水，岁寒有几，能比松枝。我独怜卿，卿何弃我，患难周旋不暂离。吾知愧，谢叟诚长者，下榻于兹。"}