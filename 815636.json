{"id":"815636","title":"行役杂咏","dynasty":"清","author":"袁枚","text":"男儿年二十，渐衰珠玉颜。况乃远行役，风霜悴其间。饮酒未及醉，坐看白石还。所著一尺高，不供史家删。勉旃崇节业，银管长斑斑。否亦鍊玉液，金骨列仙寰。生人皆山水，且共耐清闲。看山有所得，日暮聊为文。厌听舟人子，村语徒纷纷。酝酿非素乐，典坟愤所忻。万谋窘一字，迫如临三军。无心推篷看，不意与月近。欣然卧以观，星尽惟斗柄。始之肌肤寒，久乃心肝映。白云如覆被，人面渐贴镜。万里湛清华，九天涵绿净。狂痴不能还，吾亦见吾性。南游过楚江，西征临越甸。当涂想分割，龙津忆征战。或营酸枣台，或起明光殿。平畛开歌舞，危巘收组练。亡何岁似流，悲哉日似电。白骨埋中原，朱扃罢华宴。史册尚流播，山川灭闻见。秦宫无遗瓦，汉苑少残箭。荒烟废冢倾，衰草流萤遍。黄云自南飞，白日但西暝。闲寂窘游志，衰飒穷遐眷。慨然至于今，叹者凡几遍。平生豪横心，虽悟不得遣。"}