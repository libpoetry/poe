{"id":"915187","title":"刘寺展绣亭上与尤延之久待京仲远不至再相待于灵芝寺","dynasty":"宋","author":"杨万里","text":"南山十日菊，秋酌有前诺。东省三同舍，山行何用约。也复相丁宁，彼此拨忙著。清晨到刘寺，寸步辄倚薄。望君久未来，细意拣岩壑。上到展绣亭，聊复休倦脚。回览西湖天，向我怀中落。山幽人转孤，境胜情反恶。昔贤愿独往，对影谁与乐。或者欣群游，避喧那可却。我随梁溪叟，觞次饶驩谑。坐无山浦翁，谈间顿萧索。斜阳更待渠，小向灵芝泊。"}