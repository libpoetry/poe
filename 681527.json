{"id":"681527","title":"进脩斋为彭进士题","dynasty":"明","author":"陈昌","text":"玄化无停机，四序迭交易。青春几何时，鬓发飒已白。有生穹壤间，满者孰能百。胡为劳其生，汨汨受形役。务学须及时，孳孳在晨夕。尺璧谅非宝，寸阴当是惜。彼哉蚩蚩氓，白首竟何益。擿埴类冥行，伥伥奚所适。周公古圣人，尚能戒无逸。进脩苟力勤，终造圣贤域。"}