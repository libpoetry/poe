{"id":"90959","title":"东园醉望暮山","dynasty":"宋代","author":"杨万里","text":"我住北山下，南山横我前。北山似怀抱，南山如髻鬟。怀抱冬独暖，髻鬟春最鲜。松鬈沐初净，山蘤插更妍。我来犹斜阳，我望忽夕烟。一望便应去，不合久凭栏。山意本日惜，如何许人看。急将白锦障，小隔青鬓颜。近翠成远淡，缥渺天外仙。谁知绝奇处，政在有无间。顷刻万恣熊，可玩不可传。"}