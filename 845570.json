{"id":"845570","title":"八宝妆 寿节推权教","dynasty":"宋","author":"无名氏","text":"是舍人才调，犹采茅、紫芝峰。有列宿心胸，清辞太白，雅趣元龙。从他暂、无毡官冷，怡然怀抱自从容。枫陛荐章吻合，金闺仙籍名通。暑馀凉送薰风。圆桂魄、丽遥空。庆初度垂弧，莲开十丈，酒满千钟。明年称寿何处，看玉犀、人在玉堂中。藻鉴正当莲省，诸生来到蟾宫。"}