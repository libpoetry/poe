{"id":"282543","title":"齐天乐·闻柝","dynasty":"现代","author":"俞陛云","text":"梨云万户沈酣际，凄然数声相引。古巷人稀，高门客散，月黑敲来渐紧。萧寥光景。想转过铜街，雾昏花暝。递入悲笳，一星幽火戍楼近。中宵愁绪互并。正露寒人远，孤倚珊枕。贺老哀弦，雍门变徵，半藉空中传恨。炊粱梦醒。杂残雨飘窗，泪珠酸迸。乱点虾蟆，故宫禾黍冷。"}