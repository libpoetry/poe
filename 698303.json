{"id":"698303","title":"赠济川杭上人还京","dynasty":"明","author":"倪谦","text":"残冬分手向郊坰，路入重山挹翠屏。上谷已游秦郡县，燕然曾访汉碑铭。朝来清供苍龙钵，雪后归装白马经。行触禅心总诗趣，吟成莫惜寄边亭。庭松偃翠月如银，一锡南飞邈莫亲。芒屩正侵边地雪，衲衣不染塞垣尘。道传乾竺机缘息，诗拟汤休句法新。回首居庸暮云隔，天涯谁念未归人。"}