{"id":"937205","title":"蜀酒歌","dynasty":"宋","author":"陆游","text":"汉州鹅黄鸾凤雏，不鸷不搏德有馀。眉州玻瓈天马驹，出门已无万里涂。病夫少年梦清都，曾赐虚皇碧琳腴。文德殿门晨奏书，归局黄封罗百壶。十年流落狂不除，遍走人间寻酒垆。青丝玉瓶到处酤，鹅黄玻瓈一滴无。安得豪士致连车，倒瓶不用杯与盂。琵琶如雷聒坐隅，不愁渴死老相如。"}