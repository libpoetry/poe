{"id":"764316","title":"水龙吟 其三 和坡公杨花韵","dynasty":"清","author":"王士禄","text":"玉阶画省全慵，任教细逐桃花坠。撩他燕胻，呢他莺啭，晓情暮思。天与颠狂，去来那管，重门深闭。看将低仍飏，依稀思妇，眠初妥，还惊起。才到墀心栏嘴。又轻黏、翠屏朱缀。似捎似趁，无拘无管，搅将春碎。解伴年年、多情春草，无情春水。更红帘揭处，几番偷入，伴人娇泪。"}