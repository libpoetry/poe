{"id":"1211368","title":"盆菊联句","dynasty":"元","author":"许有壬","text":"霜卉日已腓，寒轧层空澄。大明丽若木，忽自东海升。照我衡茅下，南金烂棱层。密叶肥晚翠，疏根瘦秋鹰。眷兹贞淑质，夙著隐逸称。佳名岂易得，高风邈难仍。心将东篱兴，迹遽华筵登。美人遂幽讨，晚岁欣得朋。谁令赪与紫，亦复相依冯。黄裳本元吉，间色讵能胜。颀然挺寻丈，欹倾待维绳。植以葛陂杖，资以剡溪藤。通谱品逾百，口说为尔滕。宗既别大小，祖亦殊高曾。浓如胭脂沁，润如酥膏凝。鲜如剪朝霞，清如裁春冰。肉色映蒙絺，体素动砑绫。百叠甃碎琼，千重蹙文缯。莺羽乍出鷇，鱼鳞骈有棱。亭亭矗巨杯，灼灼开华灯。长身不免弱，擎重嗟未能。摘剔留数花，花损气益增。出奇世岂眩，夺巧天应憎。人力固云胜，物性柰失恒。平生愧学诗，多识犹儚儚。不如坐对之，政似罗豆?。真趣渐渐得，香气浮浮蒸。微吟慰晚节，大滕哦松丞。有花思陶潜，无酒思王弘。南阳饮潭水，寿者如冈陵。所以遁世翁，有乐在曲肱。傲睨风露表，春花我方惩。况为养性药，服之可鶱腾。当年与花别，待漏常鸡兴。縻爵梦三径，归田薙荒艿。三径幸犹存，清兴聊复乘。庶几韦表微，千载骥附蝇。客来涉吾圃，老圃唤不应。灌溉瓶屡罄，咏歌笔已蹭。身虽老瓦托，气欲南山凌。野人富胜事，行有梅继承。此盟未歃血，此语已服膺。又恐远莫移，健步劳屩縢。孤根岂幡然，遂用玉帛徵。彼蕙树百亩，妄以多自矜。芳枝愧真坚，恐负骚人譝。真赏各有适，蜂蝶徒䎕䎕。诗坛战戈甲，齐晋压杞鄫。尚怜秋如海，?之以斗升。从公丐一勺，临渊剧兢兢。"}