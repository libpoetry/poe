{"id":"746838","title":"山西行送陈润珊并寄李榆村刺史","dynasty":"清","author":"黄爵滋","text":"山右古陶唐之遗，我歌唐风郁以思。近者乃有伏牛之里舞羊涧，若燎旋扑嗟既靡。千载李韩不可作，幵州万族将谁托，赖尔循良荀与郭。方今中外久一家，雁门日落无风沙。但使粟城谷山不告竭，何用秦壁赵垒相矜夸。陈生四载燕市客，论文与我共朝夕，秋风送尔春寒色。寒亦不足畏，热亦不足欣。此意孰相识，今有忻州李使君。若过尹铎祠前路，还讯薛云谷里春。"}