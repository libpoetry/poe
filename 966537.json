{"id":"966537","title":"霓裳中序第一 其一","dynasty":"宋","author":"胡翼龙","text":"江郊雨正歇。燕子飞来人忆别。未了残梅怨结。渺野色波光，春与天接。相思辽阔。怕柳风、吹老吟发。关情处，满汀芳草，遮莫是鶗鴂。时节。一饷愁绝。谩料理、新翻几阕。山尊堪共谁设。梦到断桥，飞絮仍雪。岁华休省阅。早霍地、小园花发。已办著、海棠开后，独立半廊月。"}