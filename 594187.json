{"id":"594187","title":"惊雷篇","dynasty":"明","author":"欧大任","text":"昊天时疾威，积风殆先兆。阴阳适相薄，蓊郁怒而剽。我舟次江介，迅雷击樯杪。丰隆破响来，列缺飞光剽。隐隐尚填填，霆奋更火燎。骇气久奔激，倏闪远罗曜。斯须匕箸失，顾盻篙师咷。世异景公台，变似夷伯庙。休咎我方省，善否天所照。震邻已切躬，察痾蚤求疗。在莒能无忘，居邹惧难肖。夕惕敕戒勤，励德永思劭。"}