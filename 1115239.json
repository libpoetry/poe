{"id":"1115239","title":"与长孺共读东坡诗前用唐律后用进退格","dynasty":"宋","author":"杨万里","text":"急性平生不少徐，读书不喜喜观书。十行俱下未心醒，两目顿昏还月馀。偶与儿曹翻故纸，共看诗句煮春蔬。问来却是东坡集，久别相逢味胜初。枉看平生多少书，分明便是蠹书鱼。万签过眼还休去，一字经心恰似无。急读何如徐读妙，共看更胜独看渠。曲生冷笑仍相劝，惜取残零觅句须。"}