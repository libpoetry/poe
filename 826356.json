{"id":"826356","title":"满江红·别金井飞卿，即用见赠原韵","dynasty":"清末近现代初","author":"潘飞声","text":"海上云萍，叹遇合、偏无多日。空姚冶、江东词赋，才名争识。马策风尘三载倦，龙标乐府双鬟索。照海天、椽笔吐长虹，吾难敌。青楼赋，黄衫客。王融扇，桓伊笛。洒欧洲半壁，数行狂墨。君自五陵夸任侠，我怀一刺艰谋食。约重逢、蓬岛醉樱云，听瑶瑟。"}