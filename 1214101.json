{"id":"1214101","title":"送惠南归","dynasty":"元","author":"尹廷高","text":"去年大儿别我归，钱唐江上秋云飞。今年小儿辞我去，离亭黄叶燕山路。人生百岁石火光，何堪别离苦断肠。蚁穴荣枯祗瞬息，蜗角胜名才毫芒。胡为天涯更海角，山鸟野猿俱笑错。清风明月归去来，白饭黄齑苦不恶。眼中太华与黄河，酒后耳热还高歌。一瓢一笠春雨里，笑倒道旁春梦婆。"}