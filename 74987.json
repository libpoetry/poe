{"id":"74987","title":"袁伯长侍讲伯生","dynasty":"元代","author":"柳贯","text":"杜诗诧蜀险，高有石柜阁。安知居庸口，可掠太白脚。马行已崇颠，鸟度尚层壑。林蹊旷迷辙，崖井荒留幕。俯疑日沈车，阒若风鼓橐。元云倏扬旟，朱霞粲涂鞹。数驿程匪赊，袭裘寒更薄。客魂逢酒消，鬼胆因诗愕。蟠木将为容，胡绳未宜索。严召戒晨趋，澄旻际秋廓。紫薇晶焕烂，瀚海气冥漠。腰无两鞬属，道有五丁凿。弭辔谁所援，还衡犹屡错。小息树吟旌，争先厉词锷。非开石道筵，似听郾城柝。巨敌无前勍，偏师当后却。"}