{"id":"1104670","title":"绍兴以后蜡祭四十二首 东方百神降神用《熙安》。","dynasty":"宋","author":"郊庙朝会歌辞","text":"玄冥凌厉，岁聿其周。天地闭藏，农且息休。古大蜡礼，伊耆肇修。爰荐飶馨，以迓飙游。惟大明尊，实首三辰。功赫庶物，光被广轮。岁方索飨，咸秩群神。灵斿来下，尸此明禋。三时不害，四方顺成。酬功报始，以我齐明。豳颂土鼓，乐此嘉平。降祥幅员，惠于函生。日昱乎昼，容光必照。肸蚃之交，惟人所召。有监在下，视兹升燎。肃若其承，云骈星曜。"}