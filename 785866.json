{"id":"785866","title":"放歌用前韵","dynasty":"清","author":"黄遵宪","text":"归来归来兮穷鬼舍我揶揄鬼不灵，我目无睹耳无聆。迷阳迷阳伤吾足，岂能绝漠渡碛远勒《燕然铭》。平生履海如户庭，风轮逐地驰不停。忽然凤皇受诒鸩告绝，百灵闭门门昼扃。行趋太行越井陉，莫緤马兮朝展軨。攀云观日俯视众山小，复走江南江北饱看青山青。不然痛饮读《骚经》，望衡九面浮湘舲。秋风袅袅一叶渡江去，金焦山下下探水窟蛟龙腥。噫吁乎，穷边瓯脱多王廷，尚有五岳留真形。我乡我土大有好山水，犹能令我颜丹鬓绿不复齿发嗟凋零。肩囊腰剑手钵瓶，归来归来兮左楼右阁中有旋马厅。二松五柳四围杂桃李，坐看风中飞絮波中萍。寒梅著花幽兰馨，《小山》《招隐》君其听。归来归来兮菜香饭熟茶馀睡觉独自语，京华北望恋恋北斗星。"}