{"id":"713581","title":"河鲀","dynasty":"明末清初","author":"屈大均","text":"今岁雨水伤，河鲀人不取。食之死者多，价贱如泥土。所因胡蔓子，乘潦落江渚。河鲀食而肥，其毒益在乳。乳甘且膏腴，滋味入肺腑。一脔能醉人，迷乱以无主。仓皇饮粪清，妻孥泪如雨。茭塘黄河鲀，产妇云有补。相戒勿鲜食，去肠用为脯。醋蒸胜雏鸡，姜桂十之五。风俗苦嗜之，臭腥遍闾户。亡命诸渔人，不用张网罟。河鲀触生钓，一钩辄无数。腹大似水泡，其性最暴怒。恶者更板牙，斑斑鳞且羽。河伯遣杀人，非惟作鱼虎。口腹人所贱，况乃饱腐鼠。养小以失大，君子宜审处。区区此鯸䱌，安足借刀俎。"}