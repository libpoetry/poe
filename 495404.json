{"id":"495404","title":"长鲸行","dynasty":"明","author":"张煌言","text":"南海长鲸何横绝，吞吐波涛喷日月；鼓鬣俄成赤羽旗，披鳞都变黄金穴。初依海市现楼台，旋上天关守宫阙。天狼忽从西北来，旌为蚩尤鞭为孛。长鲸稽首称波臣，玉皇香案皆膻羯；希恩岂望凤凰池，论功敢乞蛟螭窟。那识狼心最不仁，组系长鲸离溟渤；跳梁宁复昔睚眦，涸辙应怜旧饕餮。长鲸有子类龙种，起代灵鼍震列缺；银河朝犯织女机，珠浦夜泣鲛人血。天狼跋疐还叱吒，佥谓鲸鲵本遗孽；疏属山头贰负尸，钟离村内专车骨。残魂几处听蒲牢，遗醢何年化彭越！嗟嗟长鲸尔何愚，如彼异类终屈节；神龙不臣臣贪狼，抉自涂肠坐自灭。昨夜星躔弧矢明，欲喜欃枪影欲没；天狼、天狼莫漫骄！海宇会有真龙出。"}