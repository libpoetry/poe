{"id":"1113995","title":"梅花二首","dynasty":"宋","author":"李纲","text":"寒梅昨夜泄春光，标格依然压众芳。袅袅露枝团玉白，轻轻烟蕊簇金黄。瑶妃谪堕溪村寂，雪片飘残月径香。却笑汉宫争宠女，竞将娇额学新妆。数枝玉雪小溪滨，先得阳和一点春。冷艳幽姿难与并，暗香疏影孰为邻。广平不害心如铁，和靖须知句有神。亦对寒芳动诗兴，却嫌标格太清真。"}