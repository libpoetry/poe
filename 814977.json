{"id":"814977","title":"拜星月慢二首","dynasty":"清","author":"奕绘","text":"沈水香浓，隔花风细，步入琅嬛仙馆。杉架凉棚，阁春云一片。更劳动，霞帔夫人下拜，唤出斑采女郎相见。笔砚精良，费词人留眼。有越南、木尺乌丝伴，滇南石镜青山茜。一幅相国亲题，叠松云高远。喜两家、奴婢呼名惯。剪金粟、瀹茗香浮碗。君夫妇、大隐城南，拥图书万卷。细草笼烟，浓苔媚日，芳坂断无人扫。蝴蝶双双，趁此间清晓。惜仙侣，画上轻罗纨素，可画得出花情多少。香历心肠，被个侬知道。爱曲栏、廿四东风好。怕暖屏、十二西风到。祝取倾国相看，似开元天宝。拂霓裳、月殿偷新调。开宫扇、水殿追凉早。更祝取、明月常圆，与情天不老。"}