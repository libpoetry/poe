{"id":"560397","title":"四皓图","dynasty":"明","author":"徐庸","text":"嬴氏乖世道，四海焚诗书。生民履涂炭，有若沸鼎鱼。繄昔黄绮俦，避时能保躯。商岩遂隐遁，足迹辞郊墟。独夫既失鹿，炎精日光辉。山河百二间，帝德称无虚。云何蔽情欲，易子由爱姬。良臣岂无诛，回天力难施。而翁亦何人，足能安汉储。辅相成羽翼，去来从卷舒。乾坤几秋风，吹老山中芝。遗踪不可求，披图起遐思。"}