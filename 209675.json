{"id":"209675","title":"閒居·阿堵安用多","dynasty":"宋代","author":"吴则礼","text":"阿堵安用多，十年著一冠。且作楚州梦，从人憎鼻鼾。柴桑閒居诗，读罢始永叹。鶬鹒几时鸣，眷此春事阑。何以韵今日，朱丝发清弹。大部华严经，字字要饮观。鞭笋真肥白，媚我晨炊盘。小君孟德耀，老夫梁伯鸾。端须如庞公，妻儿坐团栾。好作竹漉篱，未忧终几餐。浓煎饭后茶，个中良可安。宿昔逸群句，慰渠举似看。"}