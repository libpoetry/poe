{"id":"807688","title":"秋霁  送江辰六之任益阳","dynasty":"清","author":"陈维崧","text":"绿染熊湘，正翼轸之旁，一点星小。鹿走晴岩，鹧啼斑竹，细雨黄陵古庙。江山未老。又逢仙令栽花到。官阁外、鄂渚昭邱，弥望总残照。去去定遇，新月巴船，夜阑橹声，触醒沙鸟。遍江乡、白蘋红杜，客愁应并楚天杳。此地西风知倍早。君更为我，试问陶侃当年，空滩战舰，尚馀多少。"}