{"id":"1121869","title":"安州张大卿挽词三首","dynasty":"宋","author":"范纯仁","text":"廉良汉循吏，清简晋名臣。五福归休日，三朝尽瘁身。潜心穷圣典，遗德化乡人。燕翼看贤嗣，才名服搢绅。瞻风从汉上，托庇在襄城。开豁心相照，推扬义不轻。俄嗟黄壤隔，莫展素车情。空望涓溪月，淋浪涕泗横。寒风咽笳鼓，晓月带旌幡。触目伤陈迹，书绅记绪言。应山藏石椁，梦泽对松门。逝水何由止，清名后世存。"}