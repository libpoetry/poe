{"id":"699315","title":"偶成","dynasty":"明","author":"袁宏道","text":"世事怜贪饵，同群怖独翔。摊书时引梦，临水或思乡。兄弟皆丘小，山林之日长。行藏细检点，多半是襄阳。佛大刚盈尺，山高也避尘。时时闻戒定，法法遇贪嗔。竹粉遗天女，松脂食道人。南能休借阅，即汝是前身。羁客胸怀少，天涯侣伴稀。未须愁独立，终是念归飞。云来吹水叶，潮去落沙衣。酷忆湘江上，梅花伴钓矶。"}