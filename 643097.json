{"id":"643097","title":"题金罍半峰白云图","dynasty":"明","author":"胡奎","text":"我酤酌金罍，遥望金罍山。半峰不可见，乃在白云间。它山岂无白云白，何言兹山有离色。儿在天西母在东，千里看云两相忆。吁嗟乎，金之罍兮不可以挹酒浆。安得持之登北堂，注以阿母流霞觞。醉呼仙人魏伯阳，授尔宝诀长生方。母子相看颜色好，不劳望云悲远道。"}