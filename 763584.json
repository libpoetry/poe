{"id":"763584","title":"满江红 其十 沈绎堂陆处实宋既庭御之同集尤悔庵看云草堂元韵次答","dynasty":"清","author":"曹尔堪","text":"雨压戎葵，摇菡萏、曲桥波涨。东城僻、松声竹籁，小亭无恙。虹影倒悬虚槛外，游蜂偶缀朱帘上。喜澄湖、网取白鱼鲜，花前饷。二十载，空飘漾。离骚谱，闻新唱。且开襟送抱，醉君醇酿。愁见督邮宁束带，共祈大耋争携杖。酒怀宽、矍铄若翁哉，将军状。"}