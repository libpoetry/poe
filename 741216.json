{"id":"741216","title":"送汪鱼亭还里","dynasty":"清","author":"蒋士铨","text":"来何栖栖去草草，送君再出长安道。柳条不似昔年青，秋气真随故人老。君将入仕游未倦，我欲著书心已槁。不忘沟壑守穷乏，耻向妻孥说温饱。年来自许黏壁枯，相对犹怜择枝绕。君身木彊气不屈，神鬼揶揄百端扰。高才易竭须善继，美誉难胜贵终保。千金屡散身枉劳，万卷重开归及早。孺人稚子入乡梦，泪洒镫檠客怀渺。陶潜醉语醒者恕，杜甫登床贵人恼。家无儋石岂得住，主客初心亦难晓。敝裘羸马天苍茫，投辖倾囊事缥缈。漫抛心力绣平原，谁出黄金铸贾岛。卅年故旧几人存，千里关山何处好。布帆安稳浩歌还，回首交游迹如扫。"}