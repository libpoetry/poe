{"id":"505204","title":"出京师述怀","dynasty":"明","author":"唐之淳","text":"辞亲戒行李，祗命出神京。念兹行役迟，遥遥睇前旌。皇仁固无外，所怒不来庭。授钺必卫霍，献谋必良平。旗旃耀日色，铙吹杂风声。饮马河流浑，磨刀山石腥。野有貔虎势，川无蛟鳄惊。况当青阳节，卉木竞敷荣。晴云布鱼丽，荑柳啭仓庚。士健衣有辉，牧肥草青青。狼居行可陟，祁连待勒铭。竖儒际斯盛，何以副从征。"}