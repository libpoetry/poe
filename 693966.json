{"id":"693966","title":"延祥寺题壁","dynasty":"明","author":"陈邦彦","text":"宝地何人旧布金，绕檐秪树已成林。千峰回合供禅悟，一水潺湲答梵音。结侣可嫌元亮醉，会心时有惠休吟。新州引望南宗近，欲向风旌證佛心。生涯老矣为谁容，岁晏离居事事慵。竹火佐厨分佛供，山云留榻怯晨钟。侵寻旅况年光似，咫尺乡关雾霭封。野性已拚林卧隐，题诗休倩碧纱笼。"}