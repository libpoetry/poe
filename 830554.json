{"id":"830554","title":"石遗社长斋中宴集即事赋诗","dynasty":"清末民国初","author":"俞明震","text":"石遗古君子，疏瘦如寒竹。闭门非此世，宁受时名牿。一饭每矜严，选客常不足。沧桑眼底人，屈指几名宿。不见亦不思，偶聚忘拘束。老味淡处真，春光閒可掬。窗外花始蕾，馀寒怯春服。若从新历推，已过樱桃熟。谑笑有今年，恢诡迷前躅。末座两少年，英姿并珠玉。定知哀乐深，不与世同俗。相对数甲子，人生如转烛。我病久无诗，逢君一击触。咄咄百忧间，醉饱但扪腹。短章聊报君，懒旷如逃塾。"}