{"id":"104096","title":"和元之述梦见寄","dynasty":"宋代","author":"梅尧臣","text":"高秋枕席凉，昼寝还清旷。不嘲君腹便，独梦予尔访。岂忘相规言，仍记群小访。始知端正心，寐语尚不诳。{左忄右敞}怳何谗人，告子亦孟浪。吾闻有尸虫，伺恶多相尚。耽睡受其惑，子心恐成恙。勉子守庾曹，勿使兹物王。魂交昧聪明，寤後成清唱。诵玩自省循，徒尔增怊怅。不能检细微，遂使言屡贶。虽然甚顽鄙，内顾无过当。仲尼称天厌，季路犹行行。何当谢勤诚，为子倾嘉酿。"}