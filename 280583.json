{"id":"280583","title":"绮罗香·春游","dynasty":"清代","author":"李符","text":"屏山翠远，镜槛红深，好在一旬无雨。结伴携筇，爱煞踏青柔路。正花底、梦蝶飞来，又溪上、盟鸥招去。隔垂杨、水曲桥横，晴丝引入断魂处。画楼谁弄凤竹，碍閒云一朵，欲飞还住。几树斜阳，啼过乱莺无数。最难禁、片霎欢游，重唤起、那回愁绪。待重寻、含笑桃门，冷烟迷断浦。"}