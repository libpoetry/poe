{"id":"433359","title":"遣兴四首","dynasty":"近现代","author":"黄侃","text":"阳藏龙勿用，所居宜在渊。奈何需于沙，翻受蝼蚁怜。强弱各有时，巨细何算焉。长松笑秾李，不吾身为椽。富贫与贵贱，其位有时更。世有真强梁，亦能保弱茕。伤哉众暴寡，此陷无由平。公平饮狂泉，始知醉胜醒。尾生空尔信，交甫亦见欺。万事堪伤心，不如生别离。民生固有乐，天命盖可疑。谷异死则同，皎日以为期。吾生倾倒者，独有一汪东。所异惟形骸，心同事复同。七年共昕昼，一别经春冬。再会恐未然，生死梦魂通。"}