{"id":"527705","title":"同李进士观铜雀砚歌","dynasty":"明","author":"何景明","text":"君不见邺中魏帝无宫殿，千秋遗瓦磨为砚。墨客骚人空叹嗟，朱薨绮构谁曾见。李君好古精鉴别，冬天拂拭开烟雪。虚堂叩之哀玉昔，泥沙洗出黄金屑。广州紫石鸲鹆眼，歙山龙尾何希罕。濡藻光回星汉垂，蟠花背刻龟螭断。共忆高台罗绮春，翠眉艳骨飞黄尘。提携故物悲年代，感慨新章泣鬼神。君不见临漳此物难复睹，河沉岸坼求者苦。县人相传为赝古，呜呼日掘西陵土。"}