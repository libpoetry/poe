{"id":"727681","title":"观芙蓉池","dynasty":"清","author":"柳是","text":"洪篽既恣意，丹锁乃联格。怅前事屡违，指后望恐饰。因之振冥冥，斯奇遂不匿。矧余无任志，观此嘉所识。动非烦自然，感迹亦不啬。回风病其薄，澹影究所实。鱼溅岂必设，久之果能得。缅此适凉会，渐近何可息。叶蔓顾已深，红涌尚思亟。虽非志所予，良为瞻景即。显象非一途，秋风恒足及。澹谈非世宁，迢迢终不抑。从此儆虚遐，觌取众逸色。"}