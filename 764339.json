{"id":"764339","title":"贺新凉","dynasty":"清","author":"王士禄","text":"兰幌灯前卷。便相如、愁盈四壁，一是齐遣。始信明眸真善睐，暗瞬秋波似泫。早打叠、鸾衾如茧。扣扣繁钦情乍定，道琴心、眉语都来浅。双影好，玉台展。三生石上精魂显。好摩挲、蓝桥赠盒，玉圆犀扁。得近佳人偏郑重，不惜乌龙字犬。纵病渴、谁能求免。从此比肩形影似，奉鸳鸯、绣谱同经典。红绶带，肯轻剪。"}