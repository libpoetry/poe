{"id":"1039142","title":"庆历甲申郊礼告成五言十韵","dynasty":"宋","author":"韩琦","text":"圣飨申精意，灵心察至虔。因知斋次雪，为显祭时天。清庙陈丰洁，中坛致吉蠲。乐和来瑞物，景霁见非烟。卜日灰飞管，通祠火举权。短茵新礼重，虚幄睟容专。盛美推穹昊，釐祥被幅员。庆成朝万玉，霈泽谨三钱。有幸瞻熙事，无才列奏篇。为民祈福应，亲记德音宣。"}