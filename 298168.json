{"id":"298168","title":"台城路·希翁邀赴湾仔市楼话旧，因忆往日朋俦如绍弼、巽甫、秀冥等皆先后谢世，不胜黄垆之感","dynasty":"现代","author":"傅子馀","text":"茗瓯重赏登楼句，龙团尽教尝遍。日炙繁城，尘淹瘴海，洛下诗名都贱。歌樽漫点。剩千种闲愁，暗销筝雁。逝水年涯，老来争得几回见。垆边旧人换了，隔江谁倚笛，相和凄怨。棉市倾杯，荷塘赌韵，付与来生排遣。珠厓浪卷。幸一唱于喁，永留青眼。梦断南园，弋鸿天外远。"}