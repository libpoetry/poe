{"id":"1107161","title":"和孙正甫二首","dynasty":"宋","author":"韦骧","text":"马头今日向西行，不比来时道路生。与子联镳下长阪，无人回首望高城。疏林积叶牛閒卧，衰草牵风兔自惊。诗思过于归思好，征鸿斜衬落霞明。马头今日向西行，仆驭欣欣脚力生。白雪波涛离海国，黄金宫阙想京城。墙间笑语群儿集，木末冲飞独鸟惊。从此归程宜倍道，解鞍须到众星明。"}