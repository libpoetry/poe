{"id":"700541","title":"柳山诸诗八首 静观寺","dynasty":"明","author":"顾璘","text":"独游秋山静，偃蹇群松苍。田家谷新熟，平郊散牛羊。野草摇众色，寒花净孤芳。悠然忽终日，尘鞅聊相忘。爱此群石秀，披襟就清风。羽觞泛回涧，不觉匏樽空。醉歌幽兰曲，行穿疏竹丛。浴沂有遗叟，俯仰将无同。渔父讥仲尼，孤凤遂辞楚。谁留坛树枝，摇花映江渚。明明虞夏谟，白首困行旅。临河歌猗兰，千载复谁语。亭下涧水清，亭上高云浮。鱼鸟各有托，遂此岩居幽。虑澹已忘遣，境空复何求。相期碧草色，共对苍山秋。古人不可作，高亭复谁俟。赭衣供井税，寂寞循良事。白日照闾阎，凭高堕清泪。春风杂花低，何因见驯雉。高台倚青嶂，下顾城郭间。茅居散花竹，雨馀春意閒。相将理农务，朝耕暮来还。寄言长民者，勿使惠爱悭。缘云陟盘磴，俯见飞鸟脊。侧身最高峰，去天不盈尺。星陈上皇宫，风举神仙舄。长啸落遗音，沈沈洞庭碧。倚杖绝壁上，烈风从空来。苍梧亘千里，万壑秋阴哀。思将谒虞舜，上历金银台。浮云暗南极，为我须臾开。"}