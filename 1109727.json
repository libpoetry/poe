{"id":"1109727","title":"挽大行太皇太后三首","dynasty":"宋","author":"刘摰","text":"四裔柔怀外，群生惠泽中。帘闱九年政，覆载一心公。马邓徒闻俭，姜任讵有功。风云黄道静，杲日上天东。典礼辞先后，恩私杜外门。虚心延众正，损上益群元。仙路山川近，徽音四谥尊。宾天去何恨，圣孝托神孙。夕月沈金殿，秋风冷玉衣。临当复明辟，忽自厌繁机。药使来何暮，嵩呼数已非。孤臣恩未报，泣望国西畿。"}