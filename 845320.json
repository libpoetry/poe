{"id":"845320","title":"望江梅 日习静功，蒲团寂坐，偶拈此解。四阕","dynasty":"清末民国初","author":"潘榕","text":"蒲团坐，养静习常功。火去无明三昧现，神归有定六根空。一气转鸿濛。蒲团坐，万虑息心头。迹溷尘中犹蚱蜢，身居物外悟蜉蝣。日月两琉球。蒲团坐，寂灭到枯禅。离象火虚填坎水，坤元地缺补乾天。玉液注丹田。蒲团坐，虎伏自龙潜。灵本有台心印镜，色原无相眼垂帘。妙谛借花拈。"}