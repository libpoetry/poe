{"id":"1111339","title":"敏叔除祠曹以诗二首寄之","dynasty":"宋","author":"许景衡","text":"掉却淮南好郡章，歘然驰驿对天光。有谁更草诗人诏，应数从前水部郎。霄汉岂惟收旧物，鬓毛每苦叹新霜。十年尚有南昌客，尘土昏昏只恁忙。赵子相逢关塞间，一闻消息破愁颜。也知念旧心犹在，颇怪题诗寄尚悭。已分低头从簿领，却因归梦见江山。俱依风月应长好，谁似先生耐得閒。"}