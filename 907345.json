{"id":"907345","title":"观入试者","dynasty":"宋","author":"李昴英","text":"钟撼鸡鸣万家起，月下纷纷白袍子。提壶挈榼春游闹，擎箱擐箧谁家徙。通衢隘塞行人绝，露坐欠伸奴跛倚。远闻雷噪轰应答，近亦汹汹殊聒耳。轧然棘户破晓色，阵脚忽移去如蚁。壮夫先入护几案，儒雅雍容行且止。垂髫趁鬨未知苦，戴白相持叹衰矣。自从明诏到郡国，士出深山集城市。但能操笔不曳白，秋榜人人都准拟。分明结社战所兵，投合主司谁得髓。昨科试人今或亡，三年场屋能消几。功名信分置勿言，身健频来已堪喜。槐黄早脱吾侥倖，因送儿曹得观视。傍人休笑李秀才，三十年前亦如此。"}