{"id":"1061085","title":"养志堂诗为襄阳吴传朋通判作","dynasty":"宋","author":"饶节","text":"我思古丈夫，出处各有意。上焉不作名，下亦岂为利。周旋进退间，万世作凡例。吁嗟古人远，中夜辄三起。老来得贤侯，气象无乃是。少年自挺立，学问造严秘。笔端挟风雨，麈尾揠根柢。问之为谁欤，盛德有苗裔。广陵之外孙，右司公之子。内师孟母贤，外交天下士。渐磨薰蒸到，成此不凡器。年来贰襄阳，岂为山水计。政以承母心，欲觐淮源隧。淮源日夜流，墓木已拱矣。母来拜墓门，满下平生泪。回头语儿孙，更酹坟前地。我怀三十年，一饭不忘此。惟诚通鬼神，志愿今乃遂。儿身勉直道，无贻墓中愧。宁为颍封人，勿作鱼梁吏。到官辟高堂，涓洁亦明丽。夜月进古几，春盘供早荠。炉薰事禅寂，简物薄滋味。起居饮食安，其乐固泄泄。母身自教子，子养母其志。要当并外家，十幅作图记。大曾信知言，名堂书是事。更哦诸人诗，千古激彫敝。"}