{"id":"144606","title":"山房假寐梦有一客抱琴奏曲而去既觉诗以记之","dynasty":"宋代","author":"释文珦","text":"山房夜坐无众喧，隐几而卧方澹然。忽梦有人来我前，从容为我挥五弦。琴声一一皆清圆，如听广乐於钧天。曲终倏尔升云軿，亦有笙鹤相后先。未知重会在何年，临风别恨空绵绵。觉来竟亦何有焉，唯闻漏鼓声咽咽。因识死生同寤寐，荣枯得失皆无意。"}