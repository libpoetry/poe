{"id":"1115855","title":"泪二首","dynasty":"宋","author":"杨亿","text":"锦字梭停掩夜机，白头吟苦怨新知。谁闻陇水回肠后，更听巴猿拭袂时。汉殿微凉金屋闭，魏宫清晚玉壶攲。多情不待悲秋气，祗是伤春鬓已丝。寒风易水已成悲，亡国何人见黍离。枉是荆王疑美璞，更令杨子怨多歧。胡笳暮应三挝鼓，楚舞春临百子池。未抵索居愁翠被，圆荷清晓露淋漓。"}