{"id":"806389","title":"齐天乐五十首 其二十九","dynasty":"清","author":"端木埰","text":"一鞭晴雪关山路，骊歌骤添愁绪。壮岁功名，岩疆保障，拭目看君此去。殷勤诉与，有涸辙赪鲂，共思苦雨。几辈纷纭，可怜民莫向谁诉。先朝长驾远抚，翠华临幸日，恩洽垓宇。地拱神京，天临大漠，中外屏藩要处。时巡待举。愿载道循声，奉迎銮辂。幸与穷黎，转将春气煦。"}