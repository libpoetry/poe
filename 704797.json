{"id":"704797","title":"出汉口五首","dynasty":"明","author":"薛瑄","text":"扁舟泛泛野湖平，岸转奔流近汉城。满目江山如画里，留题多少旧才名。万里长江滚滚来，楚山凝碧树如苔。扁舟横渡浪花急，一席好风何快哉。汉江南合楚江流，新涨兼天雪浪浮。黄鹤不来仙已去，舟人犹指旧时楼。万里沧江水自东，武昌烟树晚朦胧。独持宪节匆匆过，兴忆南楼夜月中。人家楼阁枕江烟，江上危樯泊万船。欲问当年无故老，青山依旧水连天。"}