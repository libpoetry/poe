{"id":"377245","title":"霓裳中叙第一·春事欲阑，故人江外，旅窗竟夕，索梦不得，书寄何梅屋","dynasty":"清代","author":"蒋春霖","text":"苍苔换旧迹。过却清明春是客。花外玉尊又侧。任庭树敛阴，风帘催夕。天涯倦翼。趁坠红、飞去无力。凄凉久、一灯梦觉，隐约夜窗白。檐隙。峭寒犹积。叹瘦骨、轻衾怎敌。相思偏在故国。竹槛欹琴，水榭题壁。断鸿归太急。便忘却、江南旧识。乡程远、何时孤棹，卧听倚楼笛。"}