{"id":"844940","title":"梅花十首","dynasty":"清末民国初","author":"曹家达","text":"山后山前雪未消，冒寒花发劲枝条。分明易代孤忠意，不媚时风独后凋。冰雪之交迥绝尘，苗条姿态不胜春。两峰写入生花管，从此冬心有替人。东风邓尉吹香雪，都向词人腕下飞。便拟花前留后语，春山扶影立斜晖。山寺疏钟醒薄醺，林梢花雨正缤纷。数声啼鸟唤残月，一夜相思霏冻云。南寻庾岭千年树，西上芳华百尺楼。但得耽吟如水部，人间何处不扬州。杳渺江天垂夜云，圮墙残腊见清芬。绿苔深院无人处，酒力消时正忆君。飒飒西风木叶乾，孤生根柢托巑岏。任他花气随阳转，自有芳心耐岁寒。分占吴山岁暮青，乱鸦木末散零星。几行疏影清如沐，袅袅微波落洞庭。历乱交横冒雪开，琼枝仿佛在瑶台。九疑仙子分明道，我到人间又一回。北风随我出寒郊，落日衔山鸟傍巢。只恐夜来霏冻雨，湿云和梦堕林梢。"}