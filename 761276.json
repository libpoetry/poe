{"id":"761276","title":"百字令 和张樵野观察题倪云劬花荫写梦图","dynasty":"清","author":"谭献","text":"云英为水，荡春魂，一片落花浮席。鹦鹉帘栊人在否，属付东风留客。雷送车尘，月裁扇影，容易双成只。美人香草，百年难忘今夕。见说坠梦迷离，游仙大小，乐府翻新拍。多少相思红豆树，未抵明珠三百。种柳光阴，牵萝身世，付与谁怜惜。千丝织尽，支机天上馀石。"}