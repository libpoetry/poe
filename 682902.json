{"id":"682902","title":"谷日观小园梅竹次彭秀才庠二首","dynasty":"明","author":"尹台","text":"试探园林春几许，酷怜梅蕊故先知。看临小阁遥思汝，折向寒篱欲寄谁。天远微吟聊独狎，雨残香梦亦多时。未忘水部扬州兴，苦忆仙郎回凤池。数竹经冬青不乱，高枝自可宿鸾凰。那无求仲同幽径，喜有王猷共野堂。翠袖天寒愁自倚，黄陵道远怅谁将。七贤六逸豪游地，矫首长云思杳茫。"}