{"id":"129899","title":"上鹤山作图书所扁","dynasty":"宋代","author":"方岳","text":"我本耕田夫，识字略可数。谁令半窗灯，夺此一犁雨。明经为青紫，无乃以书贾。晚知事大谬，於学竟何补。归来抱遗经，颇谷窥门户。忍饥堪丹铅，环坐书作堵。时或跻唐虞，身亲到邹鲁。吾方忘吾贫，三径蓬藋拄。独惭鹤山翁，健笔照衡宇。赤手盘蛟蛇，今已泉下土。连云甲第多，未必快此睹。乃知痴书人，差胜守钱虏。"}