{"id":"757713","title":"水龙吟 题廖裴舟茂才雨窗怀友图","dynasty":"清","author":"归懋仪","text":"分明梦到巴山，潇潇一片商声满。昏灯一穗，离愁万种，和谁同剪。瘦竹枝支，残荷叶碎，败蕉心颤。把锦笺擘了，新诗题就，商量觅、传书雁。休道山长水远。但凝思、侬人如见。芝兰臭味，云霞交谊，见犹嫌晚。一别三秋，抚今感旧，水流云散。问何年此夕，联床共听，诉离居愁。"}