{"id":"794019","title":"咏史三十一首 其二十六","dynasty":"清","author":"黄毓祺","text":"晋阳初起甲，适从犹未决。欲鼓行而西，仍恐进不克。屈突凭坚城，退则为所蹑。此策乃危道，腹背须受敌。莫若攻河东，主之自裴寂。公子曰不然，兵贵风雨疾。吾席累胜威，西人望风匿。智勇不及措，取同振槁叶。倘顿坚城下，安坐糜日月。众心既以离，大事去可惜。济河定关中，约法十二则。何哉隰城尉，一见如旧识。何哉马邑丞，一呼忘旧隙。壮士置幕府，参军置记室。羲声布遐迩，文武焕然集。而顾立幼君，盖其心欲得。自为大丞相，总揆加九锡。然后攘取焉，掩耳盗铃习。前恭与后恭，两帝寻一辙。神尧视世充，亦复何差别。盖于起兵初，声罪讨弑逆。吊民数淫虐，遍移四方檄。庶几踵汤武，不循魏晋述。尔时诸君子，惜哉见未及。泰山有道士，献书魏公密。当乘士马锐，直指江都邑。执取独夫广，号令天下一。斯谋奇而正，安往无俊物。或隐于屠贩，或寄于盗贼。优游黄冠中，乃见徐洪客。郑公发迹等，出处故殊绝。言可得而闻，招之不可得。翩翩失所往，岂蹈烟雾窟。不然縠城隅，全身化为石。"}