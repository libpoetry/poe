{"id":"684516","title":"送李佥宪","dynasty":"明","author":"王汝玉","text":"两朝染翰侍君王，新荷深恩秉宪纲。日射绣衣辞殿陛，潮催画鹢上湖襄。长风鹏翼初横汉，官驿梅花尽带霜。想见露车行部日，应从召伯问甘棠。拂曙纶音降紫微，凤池仙客绣为衣。先朝故旧如君少，四海交游似我稀。云散都城新雪霁，寒生江路早春归。悬知别后趋朝日，犹忆相从向琐闱。"}