{"id":"1143765","title":"次韵谢夏自然见寄四首","dynasty":"宋末元初","author":"方回","text":"与子俱逢掖，寒瓢共碧流。歙今全似鲁，睦亦盛于邹。竹屋南溪外，风帆古渡头。相寻欠相遇，遄复堕音邮。门人浮小艇，不比旧专城。自愧频来往，何烦数送迎。病身缘畏饮，去路似贪程。别后君诗进，他时定有名。通经闻大道，馀事始为诗。初或无人识，终须有己知。真能深造否，孰谓晚成迟。小袖朱弦手，何忧乏子期。士气兼文脉，湮微复几年。浅肤专徇俗，高亢类谈禅。春动霆声起，云开月体全。古人方册在，达者以心传。"}