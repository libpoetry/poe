{"id":"507479","title":"题感螺诗卷","dynasty":"明","author":"李昌祺","text":"叙州富顺县，孝孙有黄璿。弱龄方及纪，至性出自然。祖母久遘疾，伏枕嗟沈绵。绛宫鼎沸溢，荣卫热相煎。饮药如饮水，终剂弗少痊。颇思泥淖螺，煮食或可蠲。时当十月末，凛如冱寒天。陂泽各已冻，此物求无缘。孝孙默致祷，径走南塘边。南塘路迢递，心急足不前。匍匐至其处，解衣漉清涟。果获四十馀，绀若佛髻圆。持归更涤濯，爇火烹甘泉。调以醯与酱，芬香绝腥膻。病者见之喜，饮啜随下咽。燥烦遽脱体，阽危遂安全。乃知一念诚，可以格上玄。造化宰报施，锱铢宁使偏。孙今陟显位，实秉郡守权。兹事谅非妄，词林钜公传。矧伊职师帅，表率宜身先。永言锡尔类，咏歌继朝贤。"}