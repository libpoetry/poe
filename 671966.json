{"id":"671966","title":"送蒋蒲州","dynasty":"明","author":"吴宽","text":"郎吏纷纷填仕途，初试几人为大夫。如君本是青云器，有身岂合居江湖。山右大州称古蒲，手中新分太守符。昨闻州人告荒歉，众口待子歠且餔。进士中人不流俗，设施肯作科名辱。黍稌丰登鸡犬宁，聊以兹行遂民欲。宣武街头车已装，乘此十日秋风凉。青天眉宇太行秀，平野襟带黄河长。州中父老出郊迓，来日太守登公堂。"}