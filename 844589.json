{"id":"844589","title":"贺曹师母刘孺人五旬寿诞二首","dynasty":"清末民国初","author":"费墨娟","text":"愧无长物祝华年，素手惟持一幅笺。白首共夸齐举案，斑衣独羡舞当筵。斟来寿酒心多歉，和到阳春句亦妍。他日芳腾兰桂馥，上林花映锦袍鲜。从来种福在生前，玉树琼枝乐绮筵。课子断机惭我拙，延宾剪发慕君贤。杯传菊酒多添寿，膳奉萱帷善执权。一瓣心香遥拜祝，双双偕老万斯年。"}