{"id":"1196966","title":"大安二年夏四月大将军出祖王羊二公于城南堂皇被命作此诗","dynasty":"魏晋","author":"陆云","text":"时文唯晋，天祚有祥。圣宰作弼，受言既臧。有赫斯庸，勋格昊苍。景物台晖，栋隆玉堂。惟帝思庸，大兴光迪。圣敬远跻，神道玄邈。思媚三灵，诞膺天笃。嘉命既辱，王人言告。翼翼王人，言告惟慕。公舆驾言，乃眷斯顾。华旂飞藻，鸣鸾振路。騑騑驷牡，嘘天载步。我有高夏，如云斯荟。雕轩戾止，薄言嘉会。问谁在宴，惟俊惟乂。丰俎殷荐，献酬交泰。攸攸昊天，南正兴言。朱明有晔，万叶翠繁。昌云垂天，凯风熙颜。王臣在此，贻宴于欢。悬象西颓，虞渊纳景。嘉乐未晞，严驾已整。行矣征人，身乖路永。飞骖顾怀，华蝉引领。遗思北京，结辔台省。"}