{"id":"1065797","title":"讼风伯","dynasty":"宋","author":"苏过","text":"天胡久不雨，我欲讼之天。二麦槁欲死，骄阳犹炽然。重阴数布野，雨意来无边。未许一濡地，辄遇四风颠。摆摇涧谷响，宁复留云烟。雨师良已勤，风伯殆未悛。天公纵此为，忍使暴我田。默诉若有答，不待巫史传。昨者六七月，屋溜如绳悬。淋漓逮十日，奔突溃百川。行旅已断道，闾阎欲通船。不藉屏翳功，日星几变迁。我请酌民情，血诚通帝渊。风雨要有时，乃不为咎愆。赤子仰粒食，云何绝其烟。徒闵负贩劳，不忧稼穑先。怨讟满南亩，欢忻为市廛。谩说昏垫害，欲誇扫除贤。何曾补日月，空祇留饥年。区区讼风伯，聊赓退之篇。"}