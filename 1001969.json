{"id":"1001969","title":"寿富阳宰","dynasty":"宋","author":"曾丰","text":"秋途琴剑留东坰，午夜斋房发西棂。协气横流太白岭，祥光上属长庚星。诘朝廉访太丘长，三千珠履罗芝庭。诞弥厥月众所贺，止或尼之岂忘情。饮君以蜀州竹叶之酒，食君以郦县菊花之英。采英探酒非俗事，敢烦素素相卿卿。既多且旨奉以进，乃赓载歌坐而听。酒有香于以却君之宣发，英有味于以制君之颓龄。爬搔黑头戴大豸，磨切龆齿吞长鲸。二十四考相唐国，一百六岁侯罗城。貂蝉何加外望重，钟鼎不屑初心轻。拔脚归寻耕钓盟，割棕为笠藜为羹。一洗重盖兼珍腥，吾身吾口已中清。露顶洒风漱泠泠，更与赤松俱长生。"}