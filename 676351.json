{"id":"676351","title":"槦南行赠周子","dynasty":"明","author":"傅汝楫","text":"君不见槦哉南之植衣踰北，受性独异非自封。冰霜少到福地厚，蜒蜿始称根蛟龙。华叶碍风天不冬，远势干霄云避踪。身枝十抱肿而野，一回匠石一回舍。邓木相邀何有乡，商樗许结虚无社。周子屋角槦弗低，心日爱槦槦讵知。深苍窃比巢居子，散漫宁同木食儿。处世于人尽青眼，近能爱画烟云满。盐梅予后筑岩人，逢君尽日倾杯盌。君不闻三楚今输廊庙材，千山斤斧关风雷。架桥小木斫伐尽，大木翻从天上来。尚方律令急如火，同知缚住通判锁。何如散木之下与君饮美酒同醉倒。"}