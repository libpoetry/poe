{"id":"506906","title":"题竹石泉坡赠南京刘给事中","dynasty":"明","author":"杨荣","text":"天孙织锦机边石，粲若云霞成五色。乘槎仙人携之归，腾入沧溟深莫测。波涛蚀齧千载馀，上产百尺青珊瑚。冯夷捧来为我献，文彩照耀扶桑乌。君不见石家小儿肆行暴，竞巧誇奇真可笑。高枝大叶似此稀，不待搜罗能自到。尧舜在上来远人，贡献尽却奇与珍。我今有此不自惜，持以赠子何殷勤。岁寒别我金台下，春满南都到官舍。此行树业当何如，须与珊瑚比光价。"}