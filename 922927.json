{"id":"922927","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其九","dynasty":"宋","author":"苏颂","text":"秋杪拘留冬欲阑，一旬参对累旬閒。适逢御史俱釐务，更值中朝久绝班。壁观无言休问祖，坐忘遗照且晞颜。是非荣辱知难必，反覆须臾觉梦间。"}