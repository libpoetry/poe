{"id":"1119995","title":"山居避难六首","dynasty":"宋","author":"陈著","text":"三十六风轮，清磨万古人。军兴山胜市，岁歉富齐贫。破絮身饶垢，乾粮舌费津。吾生不足问，世事入长颦。并刀越砥磨，天奈北风何。到处闻流杵，何时报止戈。逃藏愁木栅，沦落泣毬窝。多少岩阿□，真成病伏波。宦游二十载，时异即东还。勇弃斗升给，本无分寸攀。家贫空妇巧，学废重时顽。平世已无况，况巢松竹关。患难合扶携，临危路各迷。传闻妻奔北，邂逅子随西。心悼惊雷燕，身寒立雨鸡。明朝问家事，空壁雪风凄。避地托山翁，归心亦欲东。西村明骑火，北渡撼兵风。抖擞尘衣黑，摩挲泪眼红。何如且深隐，苟活老光鸿。人生有如梦，世变亦浮沤。无有悟双遣，穷通归四休。终期风日美，不见雪霜愁。此意因相谂，聊宽无益忧。"}