{"id":"298829","title":"淮阴钓台·西风萧萧淮水流","dynasty":"清代","author":"华蘅芳","text":"西风萧萧淮水流，淮阴侯去今千秋。汉家事业久淹没，钓台古迹今犹留。忆昔王孙当未遇，英姿沦落淮阴渡。一饭难酬漂母恩，独抱鱼竿度朝暮。谁知天意将亡秦，孤鸣篝火群疑神。揭竿斩木争响应，大江南北皆风尘。豪杰由来天所养，振顿乾坤若反掌。平生自抱大将才，不见干戈尚技痒。忽闻鼙鼓来南方，八千子弟从项梁。慨然仗剑与偕去，钓台从此遂荒凉。坛荒人去无足惜，英雄岂锢烟霞癖。我嗟国士世无双，一生乃为他人役。男儿奋起草泽中，胡不自立尺寸功。喑哑叱咤岂成事，乃将寄策干重瞳。秦亡羽霸义帝辱，楚汉纷争相抵触。天时人事尚未知，应许高才骋捷足。此际胡为不早逃，一官碌碌羁连敖。雄心时或露锋颖，顿令丞相惊人豪。天生刘季老犹壮，立谈能识封侯相。貔貅十万出陈仓，不善将兵善将将。平秦走魏成奇勋，咸阳京索犹纷纭。燕降赵灭齐复下，天然形势堪三分。丈夫奋臂平区夏，即作真王胡用假。不然息影归田园，一竿重钓临淮源。乃竟快快与哙伍，就夷钟室终含冤。即今炎汉已非古，陵谷沧桑几易主。芒砀云气无真龙，何论长陵一抔土。惟有年年淮水流，钓坛尚属淮阴侯。"}