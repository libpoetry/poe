{"id":"1226826","title":"萑苇叹","dynasty":"元","author":"姚燧","text":"濒江不可禾，岁惟葭苇茁。青林无端倪，永与江水匹。由为薪蒸时，责以租赋出。园人诚贪夫，苞苴黄金镒。暮夜钻权倖，入牒妻子质。输课或未偿，投之良不恤。他家皆办为，得者皆富室。秋风霜露落，百谷时已实。处处佣千夫，豚酒健力铚。稛载向城市，官外私羡溢。遗笴狼藉陈，入者必见叱。或因取束缊，随以盗采律。春风将新萌，剪伐未十七。下策付一炬，炎火赤天日。坐视煨烬空，不丐民贫疾。因推是为心，可见无仁术。周官衡虞置，为法未尔密。亦已开利源，千年谁能窒。"}