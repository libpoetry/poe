{"id":"845651","title":"高宗祀大礼鼓吹歌曲五首 其二 六州","dynasty":"宋","author":"无名氏","text":"双凤落，佳气蔼龙山。澄江左，清湖右，日夜海潮翻。因吉地、卜筑圜坛。宏基隆陛级，神位周环。边陲静、挂起櫜鞬。奠枕海隅安。三年亲祀，一阳初动，虔修大报，高处紫烟燔。看鸣銮，钩陈肃，天仗转，朔风寒。孤竹管，云和瑟，乐奏彻天关。嘉笾荐、玉奠玙璠。奉神欢。九霄瑞气起祥烟。来如风马欻然。还留福，已滋繁。回龙驭，升丹阙，布皇泽，春色满人间。"}