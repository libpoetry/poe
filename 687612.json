{"id":"687612","title":"寄题赵明府十松轩二首","dynasty":"明","author":"孙绪","text":"小阁凭虚瞰远江，断岩呈秀映涛泷。檐前日对青松十，云外时来白鹤双。屈指默听声淅淅，累觞遥望影幢幢。庙堂梁栋须珍重，一榻清阴月满窗。南溪深处小山亭，石枕藤床任醉醒。四座烟霞双眼碧，一庭风露十松青。疏帘有月邀清影，惊鹤盘云自远汀。尽日推窗看未厌，杖藜夜夜独来听。"}