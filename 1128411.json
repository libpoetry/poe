{"id":"1128411","title":"蝶恋花 其二","dynasty":"宋","author":"葛长庚","text":"绿暗红稀春已暮。燕子衔泥，飞入谁家去。柳絮欲停风不住。杜鹃声里山无数。白马青衫无定据。好底林泉，信脚随缘寓。拼却此生心已许。一川风月聊为主。楼上风光都占断。楼下风光，还许诗人管。管领风光谁是伴。一堤杨柳开青眼。波面琉璃花影乱。玉笋持杯，画舸歌声颤。醉里寻春春不见。夕阳芳草连天远。"}