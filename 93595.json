{"id":"93595","title":"入陂子迳·下一岭","dynasty":"宋代","author":"杨万里","text":"下一岭，上一岭，上如登天下如井，人言个是陂子迳。猿藤迳里无居民，陂子迳里无行人。冷风萧萧日杲杲，露湿半青半黄草。前日猿藤犹有猿，今此一鸟亦不喧。树无红果草无蕊，縰有猿鸟将何餐。两山如壁岸如削，一迳缘空劣容脚。溪声千仞撼林岳，崖石欲崩人欲落。来日长峰迳更长，陂子迳荒未是荒。蒋家三迳未入手，岭南三迳先断肠。"}