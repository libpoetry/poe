{"id":"817266","title":"满庭芳 和东坡韵二首","dynasty":"清","author":"薛时雨","text":"归去来兮，朝衫脱却，那须带阔冠峨。尘中羁绊，辗转误人多。争似幕天席地，何处好、何处高歌。歌成了，自酬自唱，私淑老东坡。如何还艳羡，山中起蛰，泽畔飞梭。任风驱浪捲，井自无波。问我他年经济，关心在、园卉庭柯。逍遥乐，閒中布置，未雨剪青蓑。归去来兮，人皆逐逐，那堪我独峨峨。囊中鹤俸，支领本无多。还彀今朝买酒，拍铜斗、慷慨悲歌。渔樵友，相将把臂，同住白云坡。谁何偏爱道，功高虎幄，才艳龙梭。歏驹无留隙，水不停波。任尔文经武纬，收场事、一梦南柯。归来好，沧江醉卧，不脱钓鱼蓑。"}