{"id":"629097","title":"闻杨都督父子死播事甚烈诗以挽之","dynasty":"明","author":"李云龙","text":"红旗飐阵火云开，填填战鼓殷春雷。逆酋摩首不知处，壁垒如山一夕摧。将军此时轻骑入，气激乌江江水立。谁知五将尽失道，坐使骅骝受羁絷。紫宵山连战血红，援兵缩首畏闻风。白面监军不足道，骑猪南窜称元戎。黑云沉沉角声死，腰下玉龙呼不起。双携爱子向黄泉，臣死终当为厉鬼。战骨未朽贼垒空，莫将成败论英雄。异日卫青终有幸，当年李广竟无功。楚水萧萧连楚云，霸陵无复故将军。至今寂寞乌江道，风雨啼猿不可闻。"}