{"id":"673876","title":"夜宿蔡村忆邦应弟弟时公干通州八月十一夜作是日雨晴月皎","dynasty":"明","author":"谢廷柱","text":"听雨杨村湾，对月蔡村口。阴晴谁主张，蓐收权在手。乾坤蓄残暑，一扫不复有。爽气溢我舟，白露湿高柳。钩帘坐夜永，瓮倒江南酒。节物感殊乡，棣萼欣聚首。塞北鸿雁来，望兄知已久。潞水抱高城，圆月照恭友。吾曹联朝班，祖泽应未朽。但愧岁月淹，积薪岂辞后。鼎彝本何心，芹曝志难负。区区匡时策，傥可献神后。"}