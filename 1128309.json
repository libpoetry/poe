{"id":"1128309","title":"和许宰寓武邑赓杨丞靖安八咏","dynasty":"宋","author":"舒邦佐","text":"市人常是醉昏昏，买尽青铜酒已浑。健倒投床都不问，日高犹未启重门。君似春风自袭人，无情鸥鸟亦相亲。莫惊仕路风波恶，便忆家园自在身。我有渊明日涉园，桃蹊柳径渐清繁。却嫌市井喧嚣近，悔不诛茆住远村。风旗猎猎半攲斜，日日相传便到家。几度儿童骑竹马，斜阳影里簇汀沙。帅幕潭潭庇万间，已知流水与高山。定应不负刀头约，合浦明珠早早还。好语飞来散绮霞，清新俊逸属诗家。著人似醉菖蒲酒，有味如尝橄榄茶。家书写罢报平安，酒坐围红且醉观。别后双溪春色散，应无卖镜去寻官。里巷缲车日日忙，今年又喜熟蚕桑。公家无欠私家乐，细葛含风剪更长。"}