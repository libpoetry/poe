{"id":"1141685","title":"谢李仲宾墨竹","dynasty":"宋末元初","author":"戴表元","text":"君不见李侯笔端如渭川，顷刻匹纸生琅玕。霜柯雪干铁石色，忽作小山烟雨寒。问君何从得此本，湖州嫌浓眉州软。风轩月槛一相逢，妙处不与人意远。人言学画先学影，此君风骨青云并。林深有路鸟声真，日高无人山气静。平生见此我不疏，逢侯得画两有馀。从今洗眼空山底，更读人间潇洒书。"}