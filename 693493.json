{"id":"693493","title":"三荅文玉","dynasty":"明","author":"邵宝","text":"十载胸藏万古珍，挥毫应待殿前春。群龙变化知非幻，二鸟遭逢恐未真。独夜坐醒云鹤梦，长风歌动石鲸鳞。古人青眼如犹在，肥马宁教笑士贫。蕨芽未许殿山珍，孤竹根回地底春。歌菉千年风故好，闻韶三月味应真。沧江雷雨龙无种，深谷霞烟玉有鳞。漫咏杜诗还自笑，数株桃树济谁贫。"}