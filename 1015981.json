{"id":"1015981","title":"偈颂十四首 其四","dynasty":"宋","author":"释宗杲","text":"女流中有大丈夫，示现其身化其类。以戒定慧解脱法，摄彼贪欲瞋恚痴。虽处于中作佛事，如风行空无所依。过去未来及现在，尘沙诸佛及菩萨。异口同音发是言，善哉奇特世希有。心源清净无忧喜，不作无喜无忧想。逢场作戏随世缘，而于世缘无所著。六月火云烧碧空，雷声忽震三千界。销除热恼获清凉，是彼丈夫诞时节。我说此偈助光明，普施法界诸女人。"}