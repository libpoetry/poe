{"id":"903416","title":"贺新郎 李颐正见访留饮即席书赠","dynasty":"宋","author":"张镃","text":"看了梅花去。要东风、攀翻飞雪，与君同赋。海内从来天际眼，一笑平窥千古。待剪尽、烛花红吐。久矣南湖无此客，似乔松、万丈凌霄举。飞咳唾，扫尘土。承平气象森眉宇。想天家、骖鸾洞里，细烟冰雾。我亦秦关归未得，谁念干将醉抚。判良夜、欹横冠屦。莫叹潇湘居尚远，拥戎昭、万骑鸣笳鼓。云正锁，汴京路。"}