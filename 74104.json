{"id":"74104","title":"齐天乐·浦潮迎送朝还暮","dynasty":"元代","author":"朱唏颜","text":"浦潮迎送朝还暮。匆匆燕来鸿去。北牖分茶，西窗翦烛，离合人生由数。狂朋怪侣。记筹酒句吟，几回凝伫。絮影苹香，梦中犹是少年路。词华今度尚在，奈相如渐老，无计重赋。露底冰弦，梅边玉尘。留得风襟如故。情高万古。想脱剑呼尊，气吞寰宇。不管春山，子规啼夜苦。"}