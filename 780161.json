{"id":"780161","title":"金缕曲 夏闺 二十二叠前韵","dynasty":"清","author":"叶绍本","text":"凉沁荷筒酒。认冰肌、本来无汗，暑能侵否。八尺龙须云母幌，轮扇风生柱斗。看永晷、朱曦照九。小住匡床寻午梦，避人窥、深院鹦哥守。匀面了、玉搔首。芙蓉塘外轻雷走。防梅润、衣篝轻炷，香添银手。入夜桐阴调睡鹤，淡月疏棂却受。家可近、采莲泾口。绿水红跗丹脸似，较清标、早薄张郎丑。簪蕙草、倚新牖。"}