{"id":"1141860","title":"偕陆季道钱德钧陆友元叶彦思张仲容饮府庠荷花池上既而又自韩园至邓觉非家饮观莲分得色字韵","dynasty":"宋末元初","author":"龚璛","text":"清樽如有期，初凉意俱适。肯来寂寞滨，菡萏亦净植。陶然转乘兴，径度一圃碧。遥指城南家，临水更展席。酒狂易为仙，风便香堪食。空宇无能尘，物我皆醉色。谁言鬓已秋，始得痛饮力。愿将花上露，为洗坐中客。"}