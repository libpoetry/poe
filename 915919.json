{"id":"915919","title":"题李子立知县问月台","dynasty":"宋","author":"杨万里","text":"高台走上青天半，手弄银盘濯银汉。唤起谪仙同醉吟，一面问月一面斟。初头混沌鹘崙样，阿谁凿开一为两。是时燧人犹未胎，那得火铸银盘来。此盘能团复能缺，团是谁磨缺谁齧。中有桂枝起秋风，何处移来秧此中。谪仙似痴还似黠，把酒问月月无说。老夫代月一转语，月却问君君领否。君能饮酒更能诗，一夕无月君不嬉。月能伴君饮百斛，月能照君诗万玉。君但一斗百篇诗，莫问有月来几时。谪仙远孙證明著，笑脱乌纱看月落。"}