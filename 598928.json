{"id":"598928","title":"将进酒","dynasty":"明","author":"佘光裕","text":"春风瑶席珍羞罗，满堂宾客冠峨峨。酒满琼卮泛绿波，徘徊一笑衰颜酡。劝君进酒莫蹉跎，百代光阴转掷梭。对镜忽惊鬓发疏，朝如青丝暮已皤。君不见阿房插天高崖峨，金楼锦殿皆楚戈。又不见珠房绣户成烟萝，魏苑台空乌鹊歌。翠华一去愁经过，芙蓉泣雨泪滂沱。人生不乐逝如何，贤达托体同山阿。黄金换酒莫辞多，功名富贵亦消磨。拔剑起舞影婆娑，眼花耳热侧弁俄。繁丝急管奏阳和，醉来枕席泰华窝。酒星光照山之薖，举杯对月邀嫦娥。量如万斛沛江河，那知世路皆险坡。"}