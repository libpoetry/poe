{"id":"812722","title":"陈子言不告而去追呼莫及作诗简之","dynasty":"清","author":"吴保初","text":"寂寂柴门车马稀，闲扶鸠杖看斜晖。白云镇日浑无那，放却空山一鹤飞。春阴酿雨初放晴，疏柳残烟青一抹。诗人径去呼不应，满径牛羊山响答。姑射仙人去不还，碧螺翠黛落人间。西窗乍醒羲皇梦，一霎斜阳过远山。静坐焚香事扫除，独居一室意何如。会须陆贾成新语，莫惜残丛作短书。"}