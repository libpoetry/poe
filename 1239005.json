{"id":"1239005","title":"铙歌鼓吹曲二章 其二 旱既甚张君阐化也君积功累行有祷而天应之","dynasty":"元末明初","author":"陶宗仪","text":"旱既甚，金石流。苗恙槁，民烦忧。畴能祈天致天雨，曰惟张君验之屡。雩坛长跪恭进词，黑札泫文启雷祖。闭阳纵阴理则然，叱电鞭霆一何武。旸乌郁光祝融奔，渊龙起蛰商羊舞。甘泽及我私，里长驩娱击壤歌，至正厥功匪君谁。"}