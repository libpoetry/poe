{"id":"1207803","title":"溯漳水，有怀在京二三子","dynasty":"元","author":"范梈","text":"晨发宜姑渚，迤逦溯黄流。天清钲鼓和，樯橹随川浮。南征卜利涉，阳晷适三周。野花明远川，时鸟咏芳洲。麦苗已含秀，芦笋亦吐柔。一行被明命，岂不职思忧？时物已具变，未得吾行休。眷眷二三子，秉德聿宣犹。崇高谅能淑，大业非人谋。恶乎报终令，庶以答山丘。"}