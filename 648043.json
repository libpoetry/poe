{"id":"648043","title":"友松轩","dynasty":"明","author":"杨士奇","text":"苍楠翠柏连山丘，杨家绕屋青松稠。百年雨露涵深泽，六月凉爽如清秋。势凌千尺浮云外，黛色团团拱车盖。阴森昼晦起蛟虬，萧瑟天风振竽籁。若人好学怀奇姿，琼林秀出珊瑚枝。由来孤高秉异尚，爱此挺特同心期。结庐松下栖迟久，坐卧看松与松友。劲操何殊处士梅，閒情未说先生柳。才高何必老深林，清庙明堂会见寻。惟应晚岁冰霜节，永矢平生金石心。"}