{"id":"1211087","title":"答蒋弘父会稽莫春见寄","dynasty":"元","author":"吾丘衍","text":"我有谢公志，游山好名山。尝时把酒醉风景，此心遂与烟云閒。君游剡水春未还，东山石磴穷登攀。千花罗绮照春媚，百鸟喧哢娱心颜。盘桓岩幽访禹迹，竹阴树影莓苔色。灵书久秘不可窥，飞空馀编竟谁识。人间乐事风散烟，人生谁复能千年。黄金不铸子期寿，贤达每在希神仙。长江隔烟水，江流几千里。我吟李句怀谢公，东山蔷薇花始红。溪村酒熟琥珀味，诸君日日歌春风。王君东山士，襟期应可人。传来白璧未酬价，光彩照耀梁台珍。石扉掩苍润，閒径荫美竹。临风远寄江水音，可对春风为予读。"}