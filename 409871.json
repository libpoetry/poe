{"id":"409871","title":"巫峡行","dynasty":"近现代","author":"骆成骧","text":"蜀山不放江东注，蜀江不让山南渡。江山争雄不肯降，江忽龙蟠山虎踞。瞿唐两崖高插天，日月恐堕蛟龙渊。滟滪如马回万牛，独立江心江退流。阳濆阴洑左右漩，死生呼吸路一线。直来斜去如有神，万斛龙骧弦上箭。虎须东下七十滩，滩滩逆折寸寸难。石门横锁忽中断，千雷万马随奔湍。高唐一壁六十里，渴猿不下虚无底。崆岭摩霄浪击天，飞空隔断金鳞鲤。此非人境神所庭，是谁举手开天扃。春秋爻象破幽奥，梼杌饕餮通顽冥。雄风万里蛟涎腥，中有云雨藏飞霆。鼋鼍虎豹屹相向，爪牙拳曲心不宁。瑶姬下视如明星，诙诡谲怪争露形。山经禹鼎漏名字，乘险弄幻誇威灵。纵横八阵出无路，重重剑戟围青屏。三朝三暮挽不上，一跌千仞如建瓴。王阳不叱九折阪，韩愈亦哭华山陉。胡不自惜抱忠信，出没波涛身七经。四岳三涂游陟尽，归来尚畏极天峻。不见龙门斧凿人，空闻闭汉还开晋。天际飞车已自由，兴亡莫更怨金牛。楼船不作龙骧计，辜负长江万里流。"}