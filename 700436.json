{"id":"700436","title":"连陪诸公柳山春游","dynasty":"明","author":"顾璘","text":"湘州城北古堂幽，十日春晴两度游。山畔数亭俱可醉，林间孤涧亦销忧。岩峦气色迎车发，草树风光绕郭浮。况与群公陪胜践，岂输山简习池头。春雪初晴翔凤楼，春烟已飏赏花眸。江山面面因亭胜，物色年年赖酒酬。异代风流如昨日，几人迁放得沧洲。柳丝桃萼参差暖，堂上疏帘渐可钩。"}