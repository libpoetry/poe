{"id":"1075863","title":"次韵仲平十八日观潮","dynasty":"宋","author":"周紫芝","text":"吴儿轻生命如线，赤脚翻身踏江练。南人惯看心不惊，北客平生眼希见。海上潮来雪不如，中郎诗成锦初烂。句法岂但窥澄江，壮士何从挽天汉。飞流溅沫不足论，万壑千岩此为冠。解言越峤翠摩空，岁与浪花争隐见。我亦苍颜阅九州，始问江神得奇玩。六年东望西兴云，岁月崩奔一飞箭。拟将匹练作江图，归与故人誇伟观。倘从江海识波涛，分逐秋篷共流转。试令海若语冯夷，惭色自应须满面。谁当更草海潮篇，词采风流付王翰。"}