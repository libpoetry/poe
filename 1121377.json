{"id":"1121377","title":"宋宣献公挽词三首","dynasty":"宋","author":"欧阳修","text":"望系朝廷重，文推天下工。清名畏杨绾，故事问胡公。物议垂为相，风流顿已穷。仁言博哉利，献替有遗忠。识度推明哲，风猷蔼缙绅。何言止中寿，遂不秉洪钧。翰墨时争宝，词章晚愈新。哭哀文伯母，悲感路傍人。结发逢明主，驰声著两朝。奠楹先有梦，升屋岂能招。赠服三公衮，兼荣七叶貂。春风笳鼓咽，松柏助萧萧。"}