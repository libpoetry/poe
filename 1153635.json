{"id":"1153635","title":"哭玉碑子","dynasty":"唐","author":"卢仝","text":"山有洞左颊，拾得玉碑子。其长一周尺，其阔一药匕。颜色九秋天，棱角四面起。轻敲吐寒流，清悲动神鬼。稽首置手中，只似一片水。至文反无文，上帝应有以。予疑仙石灵，愿以仙人比。心期香汤洗，归送箓堂里。颇奈穷相驴，行动如跛鳖。十里五里行，百蹶复千蹶。颜子不少夭，玉碑中路折。横文寻龟兆，直理任瓦裂。劈竹不可合，破环永离别。向人如有情，似痛滴无血。勘斗平地上，罅坼多齧缺。百见百伤心，不堪再提挈。怪哉坚贞姿，忽脆不坚固。矧曰人间人，安能保常度。敢问生物成，败为有真素。为禀灵异气，不得受秽污。驴罪真不厚，驴生亦错误。更将前前行，复恐山神怒。白云蓊闭岭，高松吟古墓。置此忍其伤，驱驴下山路。"}