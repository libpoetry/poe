{"id":"1107742","title":"和聂之美鸡泽官舍诗七首 西斋","dynasty":"宋","author":"司马光","text":"明府学既优，所闻今得施。四境已澄清，还以书自怡。西斋几黄卷，治原俱在兹。百里有民社，古为子男国。苟有爱物心，稚老皆蒙德。为身不为人，鄙哉陶彭泽。孤楼虽不高，足以瞰四远。饷妇陌头归，田夫桑荫饭。策吏省追胥，勿令农事晚。索索夕风遒，瀼瀼朝露裛。啅雀袅寒枝，宿萤依败叶。眇然秋兴长，坐与江潮接。驿道苦车马，田庐悲斧斤。谁栽官舍前，老朽完天真。所愿明府心，庇树如庇人。村路烟欲暝，行人殊未稀。借问往来者，营营皆有为。乃知市朝客，趣务良可悲。高斋对秋山，平望殊不远。虽违独往心，苍苍长在眼。可嗟都邑游，终日红尘满。"}