{"id":"683989","title":"广五子篇 昆山俞允文","dynasty":"明","author":"王世贞","text":"俞生不偶世，削迹混屯夷。时冶避大质，天籁窍幽机。怀璧非所愆，含英竟焉辉。晨炊不逮暮，室人交谪讥。玄商吹衡宇，霜霰无停飞。悠然眉间色，忽映西山薇。娄水逝洋洋，偕子以乐饥。卢生富结撰，扬马有遗则。及乎为诗歌，雅好在李白。春风扬波澜，浩渺靡所极。仰见朝霞媚，俯见水五色。蛾眉一成妒，雄飞铩其翮。朝奏狱中书，夕为坐上客。妻子不殢人，长歌下震泽。伯承侠者雄，摛词何尔雅。芙蓉秀浊水，清芬自堪把。往知在倾盖，携手即中野。四顾邈无俦，幽怀浩倾写。行行愉江宰，悒悒谁与解。讼庭凉飔生，商歌和弥寡。有志迫未竟，强为时人下。峻伯青云姿，饰玉振鸣步。二十游京邑，兴文粲烟雾。一出时贵倾，匪在戚与故。此道行世间，识者如其素。岂不谐众欢，要睹中心慕。纾怀历下生，改辙遵广路。雅郑辨已勤，况乃垂韶濩。欧生最晚交，其识乃先曙。旁猎六代言，郁为西京路。五十而释褐，微官历扬豫。一为邑文学，再典州掌故。游宦岂必达，深衷托豪素。掩抑再三叹，少小为名误。宛宛照影姝，沾沾不虞妒。"}