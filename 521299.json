{"id":"521299","title":"徐子容祖母寿八十三","dynasty":"明","author":"顾清","text":"春湖映空光一碧，春日烘云成五色。金堂仙人燕王母，云影波光乱瑶席。麟洲别来几清浅，兰叶萱枝翠如剪。笑轮花甲问东风，八十三年供一莞。杨花扑帘春昼迟，鸾笙幻眇朱弦稀。瑶环涓秀瑜珥润，戏舞绕膝争含饴。就中一孙俊而奇，珊瑚玉树含春晖。担簦上国未能去，几日目断孤云飞。西风八月仙桂黄，手携鹗书还故乡。仙人一笑开北堂，重帘复幔皆天香。男儿悦亲宁碌碌，作诗献寿还拭目。"}