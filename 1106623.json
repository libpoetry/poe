{"id":"1106623","title":"和曾英发见访惠诗二首","dynasty":"宋","author":"王庭圭","text":"陋巷谁过马粪王，一经题品自芬芳。桃花流水春犹浅，茗椀薰炉话更长。千里夙期冲雨霁，十年闲事入篇章。明朝未免成离恨，莫苦吟诗作许忙。宴坐壶中日月闲，相逢无复话吴山。如君岂是哙等伍，置我当容平子间。喜遇故人持节钺，犹能跋马问荆菅。扁舟后会重寻处，更刺滩头转一湾。"}