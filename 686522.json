{"id":"686522","title":"和马侍读先生长至日习仪二首","dynasty":"明","author":"石宝","text":"十载鸣环从列仙，三回得侍御屏前。恩深自识龙颜喜，力薄能追骥足先。清世风云应有合，短檐春色亦堪怜。床头经史犹狼籍，冷砚寒炉又一年。蓬莱面面列神仙，伐鼓鸣鞘亦陛前。阳道且看明日长，太平何让古人先。清閒福自君王赐，疏拙材惟座主怜。荏苒不知时欲过，相逢还愧问青年。"}