{"id":"1055307","title":"六祖传付偈颂 其七 初祖","dynasty":"宋","author":"黄裳","text":"如意珠，舍利子，建立法身无二理。发明道果独为师，长养圣胎谁得旨。六物名同实非异，微妙如来出尘计。一念中含一点来，太无根种岂须猜。谁尸五运催神化，忽见天花五叶开。含万类，贯三界，无无无有非私解。法轮如我神气精，尘世通他来去在。九年转了大还丹，世间无价人难买。"}