{"id":"432657","title":"咏史三首壬子","dynasty":"近现代","author":"宗远崖","text":"燕闻赵破伏先声，捣背冲虚势已成。岂有倾师临济水，尚容凭轼下齐城。将军箭自随弦发，狂客身空就鼎烹。酒隐高阳曾不出，何因老至事纵横。冰炭金兰忽变更，偶思前事亦堪惊。东城竟筑亡王冢，长乐谁怜走狗烹。船过急滩阴自幸，车临衢路辄交争。古来鸟喙知多少，几见鸱夷渡海行。金台日暮起悲歌，坐运星枢可奈何。纵得补天娲氏石，难挥驻景鲁阳戈。幽灵早附形空在，长夜将临梦已多。闻向骊山遥酹酒，岂无文采振颓波。"}