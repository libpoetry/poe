{"id":"502651","title":"送别曾伯刚归青浦","dynasty":"明","author":"王恭","text":"太常峰南正雪飞，严公湖上梅初发。遥天片日下沧波，断鸿声里人将别。借问君家若个山，白云携得杖头还。碧罗旧业连青浦，高卧心閒梦亦閒。看君意气非常调，未肯逢时发西笑。萍梗长留沧海踪，诗书不作青云料。客里相逢情最亲，离居自愧家常贫。旧游冠盖今谁在，白首襟怀有几人。念君此行何草草，岐路吞声不能道。遥传掬泪到麟峰，伤心为吊方山皓。"}