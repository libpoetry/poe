{"id":"264363","title":"玉笛引·遗钗断发填宫井","dynasty":"清代","author":"方式济","text":"遗钗断发填宫井，擪笛魂归春苑影。墙外无人三两声，碧墀铺月梨花冷。记得西园侍宴时，君王爱度《凉州词》。长调穿风无气力，铜盘露赐传催急。白杨瑟瑟迷金碗，纤尘光掩昭华琯。歌台小妓惯偷吹，误渍残脂口香满。蜀山破梦漏丁丁，不敢床前自报名。回廊弓印惊鹦鹉，夜夜亲来续箫谱。"}