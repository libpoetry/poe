{"id":"213107","title":"水龙吟·赋张斗墅家古松五粒","dynasty":"宋代","author":"吴文英","text":"有人独立空山，翠髯未觉霜颜老。新香秀粒，浓光绿浸，千年春小。布影参旗，障空云盖，沈沈秋晓。驷苍虬万里，笙吹凤女，骖飞乘、天风袅。般巧。霜斤不到。汉游仙、相从最早。皴鳞细雨，层阴藏月，朱弦古调。问讯东桥，故人南岭，倚天长啸。待凌霄谢了，山深岁晚，素心才表。"}