{"id":"707597","title":"木兰花慢　　过济南  寿嘉定赵侍御","dynasty":"明末清初","author":"吴伟业","text":"仰头看皓魄，切莫放，酒杯空。记六诏飞书，百蛮驰传，万里乘骢。天南碧鸡金马，把枯棋、残局付儿童。鸡黍鹿门高隐，衣冠鹤发衰翁。叹干戈满地飘蓬。落日数归鸿。喜歇浦寒潮，练塘新霁，投老从容。菊花满头须插，向东篱、狂笑醉颜红。高馆青尊红烛，故园黄叶丹枫。"}