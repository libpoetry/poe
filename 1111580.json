{"id":"1111580","title":"用赵南塘赠黄希声韵呈南塘","dynasty":"宋","author":"利登","text":"长天漠漠升虬龙，龙光鳞鳞涵紫空。黑云忽起瀛海上，白日不照寒郊蓬。九野茫茫路如织，我自路绝非途穷。缓商同宫琴再抚，四顾欲驾班麟风。凤凰一翥千里论，营营燕蝠争朝昏。黄河波清纵可待，失计已落千年浑。蹇予生居百代后，上究笙典穷珠坟。绿图丹书竟杳寞，嗷嗷宋玉徒招魂。"}