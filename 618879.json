{"id":"618879","title":"朱明洞歌","dynasty":"明","author":"刘克治","text":"君不见罗浮三十六洞天，嶙峋直与沧洲连。万丈丹梯悬晓日，千年丹灶锁苍烟。丹灶丹梯长不改，天真抱朴今尚在。金银台中虹正飞，蕊珠峰上芝堪采。吾家兄弟颇好奇，振缨希古同襟期。一朝投袂事仙赏，结侣逍遥信杖藜。扪萝为搜仙人箓，烂柯閒看仙人棋。仙人拍手齐调笑，婆娑小按步虚词。为爱吾侪骨相好，凤臆燕膺堪入道。青鸟白鹤镇相随，玉券丹砂费寻讨。石耳灵苗叶暗抽，胡麻青精须一饱。长奉囊中餐玉法，笑杀世人空草草。"}