{"id":"691019","title":"何龙友太史招游西樵不果诗以寄之","dynasty":"明","author":"李云龙","text":"幽探曾扣白云扉，此日因君忆翠微。捣药尚馀啼鸟在，采苓应见羽人归。泉飘洞口珠千斛，花簇云端锦一围。珍重握中筇竹杖，恐惊风雨化龙飞。茗园秋后气萧然，几处疏林带紫烟。访道空逢偃月子，采真还赋白云篇。岩间空翠千重滴，树杪飞流百尺悬。呼吸定知通帝座，好携诗句问青天。"}