{"id":"807353","title":"凤凰台上忆吹箫  题宋楚鸿倚楼词卷","dynasty":"清","author":"陈维崧","text":"百万呼卢，十千买醉，世间何策驱愁。惹铜仙多事，铅泪长流。一片唐陵汉寝，遗基在、舞罢歌休。何况是，败荷衰柳，总不宜秋。凝眸。金荃一卷，问宋玉家乡，陆瑁湖头。怅频年踪迹，只客皇州。欲觅燕昭旧事，高台畔、野水悠悠。无聊甚，闲吟闲写，满幅银钩。"}