{"id":"760959","title":"木兰花慢 梁溪晚泊和黄竹斋","dynasty":"清","author":"郑文焯","text":"问绿汀杜若，谁解为、恨人栽。叹京袂游尘，吴霜归鬓，客闷难排。扁舟放愁纵远，好湖山何意乱离来。斜月还闻邻篴，落花休点吟杯。水香亭榭忆秦淮。歌棹晚频催。念绣额帘花，罗心烛烬，残梦徘徊。西风谢堂去燕，剩巢痕还占旧楼台。待把锦书寄与，柔波九曲肠回。"}