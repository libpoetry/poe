{"id":"522508","title":"甘露八章章四句","dynasty":"明","author":"李梦阳","text":"于辟是兴，皇用锡祉。苞有八业，侯茂侯采。填填墉壑，有严庙宫。湛彼露斯，既沾既降。湛彼露斯，于松于柏。是塈是掇，罔匪泽泽。菀彼陵树，有烂其华。盈盈蓁蓁，光于邦家。荡荡上帝，降监在兹。维辟时格，岂曰匪时。其时伊何，厥阳载升。爰液乃濡，惠我孔明。其昭伊何，曰帝攸绩。靡滥靡僣，甘澍斯穫。明明昊天，是歆是臧。臣作诵言，告于万方。"}