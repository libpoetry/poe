{"id":"1126541","title":"依韵奉和永叔感兴五首","dynasty":"宋","author":"梅尧臣","text":"泉上有君子，斋祠达主诚。向来霖雨暴，触处蛟鼍鸣。既祈致日出，杲杲纾民情。天子遣以报，固菲媚取名。因成感兴章，庶用语平生。蹈道久已熟，情田不须耕。既负天下望，必忧天下责。每闻谏诤辞，苦意多矫激。心存义勇赤，气与虹霓白。所论言必从，岂若水投石。阴邪日已销，事理颇已得。莫将经济术，抑郁向胸臆。勿惊年齿迟，勿叹时节晚。寒松翳林麓，射干生陇坂。野蓬随飘飘，秋实缀纂纂。万物更盛衰，有益必有损。损益皆自然，曷增凫胫短。人为智虑役，白发安得免。利泽欲及时，唯恐不行远。后世岂皆愚，计校徒勉勉。日出各驰趋，皆为利所迫。秋虫至微物，役役网自织。古来高世人，林下遗忧责。扛鼎绝膑者，乃自恃以力。积金苟如山，何异鱼贪食。唧唧复唧唧，长沙何太息。秋风入破衣，瘦妇思补刺。手中把长线，无帛缝不得。夜夜忧向寒，斗柄渐垂北。嫁夫欲夫富，欢乐要终极。欢乐既未能，鬓发霜花易。"}