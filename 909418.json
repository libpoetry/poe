{"id":"909418","title":"仲宣楼落成和吴深源制参韵 其一","dynasty":"宋","author":"李曾伯","text":"巍楼耸立千仞壁，熊楚奇观此其一。苍龙夭矫出一头，下瞰七泽乾坤浮。平远献状呈几席，气势弹压东西州。仲宣襟抱六合隘，生阅曹刘几成败。当时徙倚落日边，岂计嘉名镇长在。高谈犹想四座惊，好语意得由天成。景升逝矣建安往，岂浊斯足清斯缨。今朝我与群贤集，风景还能类前日。赋斯楼者天台公，扬厉其谁会椽笔。嗟今视昔后视今，君子思远而忧深。运方济泰月在临，有如此水舟同心。芳名起日炳若揭，老子婆娑众宾悦。斯城斯楼天下无，王赋吴诗成四绝。"}