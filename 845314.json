{"id":"845314","title":"望江南 春暮昼长，漫拈遣闷","dynasty":"清末民国初","author":"潘榕","text":"春三月，正是困人天。香梦沉沉迷粉蝶，离歌苦苦叫红鹃。好梦破难圆。春三月，花事去匆匆。红影已随人面杳，绿阴渐比客愁浓。无怪懒东风。春三月，美景奈难留。恨逐桃花随逝水，情如芍药茁离愁。往事付东流。春三月，遣闷度时光。兔颖帖临黄子久，胆瓶花插紫丁香。不耐昼偏长。"}