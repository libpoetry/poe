{"id":"1195156","title":"宛陵寓居上沈大夫二首","dynasty":"唐","author":"赵嘏","text":"满耳歌谣满眼山，宛陵城郭翠微间。人情已觉春长在，溪户仍将水共閒。晓色入楼红蔼蔼，夜声寻砌碧潺潺。幽云高鸟俱无事，晚伴西风醉客还。溪树参差绿可攀，谢家云水满东山。能忘天上他年贵，来结林中一日閒。醉叩玉盘歌袅袅，暖鸣幽涧鸟关关。觥筹不尽须归去，路在春风缥缈间。"}