{"id":"661371","title":"纪游歌别崔望宗丁公耀","dynasty":"明","author":"史鉴","text":"忆昔辞家同作客，千里遥遥事行役。姑苏台下榜人歌，万顷湖光浸空碧。慧山隐隐云欲连，山灵谢客心茫然。吁嗟鸿渐不可作，扣舷空赋招魂篇。延陵祠前春草绿，再拜陈词献?醁。九原焉得使重生，为振高风转衰俗。奔牛闸下多飞涛，打鼓发船奚惮劳。楼台晚映丹阳郭，卧闻笑语声嗷嘈。南徐山水钟奇秀，压酒吴姬远招袖。鹤林寺里杜鹃花，不见妖红更如旧。酒酣走上江边楼，楼名多景还多愁。古来豪杰竟何在，但见江海朝宗流。大江茫茫与天接，三老开头敢矜捷。长风浩浩自天来，吹落寰瀛秋一叶。金山屹立江之中，水天浮出青芙蓉。绝顶浮图绚金碧，两岸往往闻晨钟。中泠之泉冠今古，旋汲还归凤团煮。碧云零乱白花浮，倾入诗肠浣尘土。维扬自古称繁华，陵迁谷变重咨嗟。高骈楼废今生草，炀帝池荒但聚蛙。看花偶入蕃釐观，物态人情几移换。当年仙种已无存，尚有穹碑可寻按。二十四桥春水平，红亭圮毁赤阑倾。凤箫无声玉人去，惟见夜月依然明。海陵萧索人家少，城郭依微望中小。五更茅店鸡一声，露冷烟浓远山晓。崇川乃在海东涯，参差雉堞鸣悲笳。海山楼高切霄汉，故乡南望浮云遮。海上潮声信朝夕，四海无人事禾麦。远浦风多海味鯹，沙场雨少盐花白。狼山巍巍高插天，五点螺鬟凝紫烟。东风多情野芳发，胭脂满地游人眠。半山亭外春如酒，爱听啼莺坐来久。行行更上青嵯峨，白石无尘不须帚。马鞍之峰形与同，龟田幻出波涛中。沟塍秩秩宛如甲，乃知造化非人工。西上坭山几千丈，铁杖还敲洞门响。东看鞭迹剑山头，俯仰令人动遐想。海门水与天河通，乾坤上下涵空濛。楼船采药去不返，蓬莱应在虚无中。斯游随处得奇遇，记游可惜无佳句。林间子规催我回，解维更泛南来路。南来喜到莺湖西，湖亭小饮离思迷。越女含娇唱杨柳，罗巾泪湿蛾眉低。沙头酒乾玉壶侧，黄鹂其奈临风啼。"}