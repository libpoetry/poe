{"id":"264636","title":"金缕曲·寄怀袁琅轩沪上","dynasty":"现代","author":"王易","text":"别恨应难写。问袁生、起居饮食，近何如也。数载知交星共散，落落此身俦寡。试遥望、暮云高下。只道江南多好景，在晓风、残月凄凉夜。曾几日，又初夏。萧然客梦如飘瓦。算人间、穷通哀乐，尽多虚假。惟有愁根生缕缕，不肯便随烟化。念离合、悲欢都乍。燕市风尘吴市月，叹劳劳、谁是怜君者。思往事，泪盈把。"}