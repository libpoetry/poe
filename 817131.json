{"id":"817131","title":"春晨即事六首","dynasty":"清","author":"缪重熙","text":"晕绿裁红绚曲尘，清明甫过石泉新。江豚吹浪千层阔，山鸟鸣春一曲匀。秀野烟迷杨柳月，晴窗锦浣海棠春。绮罗风里增愁思，回首乡关隔水滨。年华弹指又东风，九十晴光点缀工。溪径停云拖浅碧，檐花醉日褪深红。情留燕乳鸠鸣里，春老莺啼蝶怨中。战伐未销金锁甲，群芳绮丽为谁同。绿杨如线草如茵，荏苒驹光岁月新。寄远未通江上信，思家怕览客中春。纸鸢风冷清明节，唳鹤时惊故里人。闻道西泠近乘胜，松关不复设遥巡。橐笔年来傍海霞，思乡心绪乱如麻。为珍遗泽垂黄卷，也学传经设绛纱。磨铁生涯非浅薄，式金风度要清华。虚怀只有娄师德，瑜瑾温和自古誇。几日花檐罨碧阴，蕉窗展卷薄寒侵。未妨坐定消春昼，真个书来抵馈金。贫贱只怜慈母老，平安聊慰旅人心。拟除烦恼如无事，妙悟当前仔细寻。茫茫天道竟无知，泡影生憎变幻奇。陷虏琼枝方折散，护庭慈竹复倾欹。剧怜懿范从兹杳，太息旋归未有期。积善门庭偏阨塞，心伤毕竟少良医。"}