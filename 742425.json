{"id":"742425","title":"僧庐古柏","dynasty":"清","author":"方薰","text":"遮檐黛色青濛濛，攫拿有物如乖龙。撑庭老柏枝干古，顽苔剥蚀洼其中。冰霜饱饫阅岁代，元气不伐烦神功。荒陬独立空群木，山僧因树为茅屋。历劫多看桃杏红，深阴长覆袈裟绿。日暮踏枝病鹤来，柏子细落青成堆。回飙起籁流梵呗，海月倒影横香台。高柯向人意偃蹇，颇似失地形低徊。讵知造物非厚尔，匠石拂拭孤根摧。我歌殷勤一相慰，莫如樗栎全尔材。"}