{"id":"924620","title":"次韵蒋夔寒夜见过","dynasty":"宋","author":"苏辙","text":"都城广大漫如天，旅人骚屑谁与欢。北风号怒屋无瓦，夜气凝冽冰生槃。雪声旋下白玉片，灯花暗结丹砂丸。叩门剥啄惊客至，吹火仓卒怜君寒。明时未省有遗弃，高论自笑终汗漫。识君太学嗟岁久，至今客舍犹泥蟠。正如憔悴入笼鹤，坐见摧落凌风翰。明朝尚肯过吾饮，有酒不尽行将酸。"}