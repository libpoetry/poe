{"id":"1236551","title":"题刘子翚横溪独钓图","dynasty":"元","author":"周巽","text":"天河垂练映寒流，坐俯清泠坠玉钩。源上桃花微雨过，孤吟惊起水中鸥。芳洲白鹭飞来两，日射金鳞波滉瀁。芰荷香送晚风凉，一声清唱云中响。紫鳞翻藻时冲岸，红线低垂月钩半。雁叫芦汀纶乍收，蟾流孤影来霄汉。儒林刘郎最清绝，手把丝缗歌未阕。忽见江梅数蕊开，一蓑立断寒江雪。"}