{"id":"690854","title":"次和林阳仲西郭感事","dynasty":"明","author":"李之世","text":"灼日炎方息，连云搆已残。行人多色惨，啼鸟亦声酸。燕乳辞巢去，鼯饥掠果餐。无情应有恨，长寝夕漫漫。还闻翁仲哭，空见石羊眠。万斧樵邱木，千犁踏垄田。梦魔人逐鹿，机网雀衔蝉。因悟阎浮界，谁为解脱仙。青山原递主，芳草若含情。百舌撩春梦，千林带杀声。荒村连市徙，官道绝人行。叹息西流水，谁与挽洗兵。"}