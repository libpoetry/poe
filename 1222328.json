{"id":"1222328","title":"清江引为僧永真赋","dynasty":"元","author":"王恽","text":"秋江水清深几竿，渔郎放舟烟渚间。中流举网紫鳞出，不祇博酒供盘飧。借问渔翁乐何主，泛宅浮家无定所。卖鱼生怕近城门，肯到红尘污人处。芦花两岸晚潮平，忆著莼鲈思径去。朝廷物色那可得，泽畔行吟何自苦。沧浪水清濯我缨，林婆酒熟容赊取。人间万事一醉休，睡煞江南烟与雨。觉来满眼是青山，独速绿蓑还自舞。渔父乐，真可与，细泻焦桐入新谱。朅来山城官事纷，簿书凫吏对斜曛。开图空会渔家趣，我恨不若江头人。"}