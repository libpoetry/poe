{"id":"689110","title":"余十年仅一过邑城兹来止宿毛氏武山别业倚县西堞最高处菁葱峭茜竹柏交响早夕登眺娱极视听感使君之风义喜故人之交亲意之所之辄复染翰","dynasty":"明","author":"何准道","text":"客居敢求广，初意假一廛。入门睇寒山，茂荫连飞轩。纡回分崱屴，缥缈淩苍烟。木叶作涛响，红蕉媚绿天。闭门自冥搜，席草手一编。分予小岭茶，煮以黄山泉。浮光作浅碧，顿使尘虑捐。令公风雅士，折柬相周旋。凿冰揖我醉，归来枕石眠。无复苦差徭，静缔山水缘。绝胜倪高士，苇中焚龙涎。孽烟登奇崖，飞步历危磴。不图城郭中，而能具幽胜。当轩绿万重，入户云气迸。罨画垂长萝，石瘦松不劲。木棉老作花，淩晨坠苔径。亲串时过从，屐齿时相应。远峰如佳人，靓服天为镜。明妆翠欲浮，轻黛遥堪赠。佳人与良朋，废一则两病。我来几何时，胜事乃能并。老僧世外情，深夜一声磬。"}