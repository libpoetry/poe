{"id":"436792","title":"论诗三十首","dynasty":"金末元初","author":"元好问","text":"汉谣魏什久纷纭，正体无人与细论。谁是诗中疏凿手，暂教泾渭各清浑。曹刘坐啸虎生风，四海无人角两雄。可惜并州刘越石，不教横槊建安中。邺下风流在晋多，壮怀犹见缺壶歌。风云若恨张华少，温李新声奈尔何。一语天然万古新，豪华落尽见真淳。南窗白日羲皇上，未害渊明是晋人。纵横诗笔见高情，何物能浇磈磊平。老阮不狂谁会得？出门一笑大江横。心画心声总失真，文章宁复见为人。高情千古《閒居赋》，争信安仁拜路尘。慷慨歌谣绝不传，穹庐一曲本天然。中州万古英雄气，也到阴山敕勒川。沈宋横驰翰墨场，风流初不废齐梁。论功若准平吴例，合著黄金铸子昂。斗靡誇多费览观，陆文犹恨冗于潘。心声只要传心了，布谷澜翻可是难。排比铺张特一途，藩篱如此亦区区。少陵自有连城璧，争奈微之识珷玞。眼处心生句自神，暗中摸索总非真。画图临出秦川景，亲到长安有几人？望帝春心托杜鹃，佳人锦瑟怨华年。诗家总爱西昆好，独恨无人作郑笺。万古文章有坦途，纵横谁似玉川卢。真书不入今人眼，儿辈从教鬼画符。出处殊涂听所安，山林何得贱衣冠。华歆一掷金随重，大是渠侬被眼谩。笔底银河落九天，何曾憔悴饭山前。世间东抹西涂手，枉著书生待鲁连。切切秋虫万古情，灯前山鬼泪纵横。鉴湖春好无人赋，夹岸桃花锦浪生。切响浮声发巧深，研磨虽苦果何心？浪翁水乐无宫徵，自是云山韶濩音。东野穷愁死不休，高天厚地一诗囚。江山万古潮阳笔，合在元龙百尺楼。万古幽人在涧阿，百年孤愤竟如何？无人说与天随子，春草输赢校几多。谢客风容映古今，发源谁似柳州深？朱弦一拂遗音在，却是当年寂寞心。窘步相仍死不前，唱酬无复见前贤。纵横正有凌云笔，俯仰随人亦可怜。奇外无奇更出奇，一波才动万波随。只知诗到苏黄尽，沧海横流却是谁？曲学虚荒小说欺，俳谐怒骂岂宜时。今人合笑古人拙，除却雅言都不知。有情芍药含春泪，无力蔷薇卧晚枝。拈出退之山石句，始知渠是女郎诗。乱后玄都失故基，看花诗在只堪悲。刘郎也是人间客，枉向春风怨兔葵。金入洪炉不厌频，精真那计受纤尘。苏门果有忠臣在，肯放坡诗百态新。百年才觉古风回，元祐诸人次第来。讳学金陵犹有说，竟将何罪废欧梅？古雅难将子美亲，精纯全失义山真。论诗宁下涪翁拜，未作江西社里人。池塘春草谢家春，万古千秋五字新。传语闭门陈正字，可怜无补费精神。撼树蚍蜉自觉狂，书生技痒爱论量。老来留得诗千首，却被何人较短长。"}