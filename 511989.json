{"id":"511989","title":"题西蜀江山图","dynasty":"明","author":"童轩","text":"画里蚕丛国，三川尽在眸。关城连远堡，形胜入边楼。落日乌蛮夕，西风白帝秋。断霞飞极浦，微雨暗芳洲。茅屋题工部，祠堂记武侯。柳垂泸上步，花发瀼西头。万里桥犹在，三巴水自流。数拳悬岸口，百丈上滩舟。滟滪高于马，岷峨列似虬。岭?啼灌木，杜宇叫荒丘。地僻琴台古，山深剑阁幽。野花供客况，江草唤人愁。使节曾经驻，仙槎拟再浮。白云浑似旧，锦树镇常留。仿佛登临处，依稀汗漫游。披图一长嘅，飞兴绕西陬。"}