{"id":"1124257","title":"送曾耆英持胡端殿书谒张袁州四首","dynasty":"宋","author":"赵蕃","text":"是家风节在峨岷，仍见诸孙文字贫。闻道江南有蜀士，不辞奔走犯萧晨。君知龙门不易陟，颇欲乞书南郡胡。一幅斜行半年得，费君趼足几工夫。袁州张侯吾所闻，政事不减大冯君。如云已召符节令，行矣君其无惮勤。我闻诸侯一朝享，可作寒士终年储。张家衣被及四海，不但一州歌裤襦。"}