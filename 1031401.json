{"id":"1031401","title":"崇德夜泊寄福建提刑章屯田思钱塘春月并游","dynasty":"宋","author":"蔡襄","text":"夙昔神都别，于今浙水遭。故情弥切到，佳月事追遨。太守才贤重，清明土俗豪。犀珠来戍削，征鼓去啾嘈。湖树涵天阔，船旗罥日高。醉中春渺渺，愁外夕陶陶。新曲寻声倚，名花逐种褒。吟亭披越岫，梦枕觉胥涛。论议刀矛快，心怀铁石牢。淹留趋海角，分散念霜毛。鲈鲙红随箸，泷波渌满篙。试思南北路，灯暗雨萧骚。"}