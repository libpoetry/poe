{"id":"688523","title":"岁试榜发名缀三等之末赋呈诸友","dynasty":"明","author":"纪坤","text":"鼍鼓三通放午衙，题名粉壁字如鸦。一番晓露滋兰草，最后春风到楝花。命数于今知倚伏，文章自古有瑜瑕。寸心得失吾能了，未要交游众口哗。儒生济济列青袍，次第匀排似六爻。毕竟有人居末席，岂应惟我占前茅。诸公指日莺迁树，秘阁他年凤占巢。玉尺量才亲手握，可能甲乙总无淆。"}