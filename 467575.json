{"id":"467575","title":"满庭芳 灵谷寺","dynasty":"当代","author":"赵文漪","text":"城倚斜阳，山连芳草，骤听仙寺孤钟。樱花谢了，燕子啄香红。祇有桃花含笑，笑我辈游兴方浓。频指点，当年王谢，影事尽朦胧。云霞成绮丽，伤时乔木，枉叹东风。纵怀古情深，裙屐匆匆。林外鹧鸪啼处，新坟遍，色界都空。归来也，娟娟素月，眉妩约遥峰。柳色笼烟，波光叠翠，画船随处相逢。莺歌催梦，人在碧虚中。几点白鸥浮动，长消受湖水湖风。凝眸处，诗情缥缈，回首惜芳踪。奚囊寻断句，斜阳吊古，往事留侬。正萧寺徘徊，飞絮濛濛。转眼春魂散尽，空余了，绿暗荫浓。重来日，雪裳雾縠，谁与赋芙蓉。"}