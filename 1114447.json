{"id":"1114447","title":"拟和御制郊祀诗","dynasty":"宋","author":"李洪","text":"郊禋飨帝就圜丘，诚格苍穹灵既留。夜陟紫坛飙驭下，天临黄道矞云浮。槐林双阙恩方涣，禾黍三登岁有秋。幸睹赓歌千载遇，惭无银笔赞洪猷。圣代弥文考九丘，寅威郊见故迟留。黄琮苍玉神娭燕，月璧星珠瑞应浮。礼洽汉山呼万岁，事殊唐鉴献千秋。侍臣谁荐扬雄赋，岂使甘泉播令猷。"}