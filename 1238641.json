{"id":"1238641","title":"太山高","dynasty":"元末明初","author":"杨维桢","text":"巍乎高哉，太山之山三万八千丈兮，五岳之伯，万山之宗。上有云官、霞伯、明星、玉女、金堂、石室高重重。三十六天第一洞，是为蓬玄太空之上穹。上帝赐以金箧之玉策，司命下土开群蒙。自从崇伯子，受命告厥功。至今七十二君，坛壝留遗踪。触石之云可以一朝雨，天下封突起，化作海岛十二金芙蓉。三神尚有刘郎记，五官不受秦皇封。东方有岩名日观，羊角而上千万盘屈，始窥大门小户之天聪。黄河西来如线走其下，齐州九点烟灭濛。秦观见长安，吴观见会稽，周观见洛嵩，圣人登之天下小似东龟蒙。夜闻巨灵荡蹋西华峰，流血下染洪河红。嵩高不生帝王佐，常山蛇怪两首而三瞳。天上金乌下倒景，大星僣晓芒角流妖锋。铁道人，手持一雌一雄双铁龙。骑龙天关叩天语，夜拜日驾五色披祥虹。天封地禅礼数绝，徵兵三度谣嵩童。博陆侯，狄梁公，虞渊取日扶桑东。太阳当天天下白，照见地下虮虱金头虫。金头虫，如蠛蠓。"}