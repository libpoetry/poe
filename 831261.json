{"id":"831261","title":"买陂塘 其二","dynasty":"清末民国初","author":"程颂万","text":"两三人、一般僝僽，春三二月风雨。檐花落尽春灯黯，犹照今宵欢聚。吾与汝。要世世生生，总向情天住。闲愁漫赋。料如此江山，英雄只合，相对数儿女。刘琨老，何必闻鸡起舞，祗堪鼾睡东部。不然便向南山下，笑看蓝田射虎。眉黛语。劝偕隐红楼，莫再封侯误。镜台堪据。又照见天涯，飘零客子，同作倦游侣。"}