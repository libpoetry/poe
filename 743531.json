{"id":"743531","title":"守风樊口","dynasty":"清","author":"张问安","text":"我昔行迈历幽蓟，太行一气连青葱。黄河落日照襟带，滹沱浊浪凌秋穹。渔阳草枯露沙碛，朔风大雪迷飞蓬。此时盘槊据鞍马，一逝千里无留踪。今来野岸趁估舶，波涛直下江之东。名流要作五湖长，烟云万里开心胸。石尤挞船忽作虐，怒潮簸荡蛟龙宫。冰夷击鼓巨鳌立，天吴惨淡骄青空。虎蛟水兕亦奔匿，金支翠羽光曈昽。西望蕲黄不百里，五日不到心忡忡。桓公捉尘对刘尹，纵有意气安得雄。鼻息闭置气不出，帷车新妇将无同。运租且学袁彦伯，贵人那是曹景宗。何当快意继宗悫，扬帆破浪乘长风。"}