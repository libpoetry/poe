{"id":"894486","title":"冬至观两宫盛礼奏御","dynasty":"宋","author":"宋庠","text":"帝运姚华协，天元汉历长。三正来复旦，万寿此称觞。洛宅均中景，涂山采旧章。礼文穷竹素，欢意动梯航。稷野茅联位，轩筠縠向阳。中天倚华阙，大火敞明堂。交铩髬髵队，填街隐辚装。九关凝协气，复道伫清光。子事蒸蒸极，宸仪穆穆扬。母慈尊莫二，君拜祉无疆。饰喜仙园奏，薰空佛土香。含饴先侑宴，袭衮始宾王。䆗窱宫门狄，谁何陛楯郎。长绅纷拱著，珍佩蔼森璋。树次天开帟，储恩斗具浆。风乌迎细转，霞燎俨相望。辨御辰承盖，呼鞭辇出房。云咸薄金石，星日上旂常。逸缀朱干动，多仪的马骧。麟题公有姓，鹭羽客分行。上宰陈瑶爵，黎贤抃绣裳。祈龄后天老，介福委山穰。翼翼心同竭，渠渠泽载霶。诗弦满坑谷，庖味益圆方。盛掩钧台旧，仪高鲁观祥。深仁跂喙逮，嘉唱股肱良。茨夏随天步，鱼龙屏戏场。晏温澄象纬，渗漉暨要荒。瑞典精销祲，涂歌圣择狂。樵苏无发哂，崖略蹈皇纲。"}