{"id":"367584","title":"八声甘州·秋夜怀人，上夏师北平","dynasty":"清代","author":"杨玉衔","text":"自西山、王气一消沈，幽人下重关。管园林春绣，燕莺晨闹，自铸词仙。万里麻鞋犹在，韩石枉磨刊。岭海听潮梦，帆影鸥边。绿野凄凉门馆，剩灵光屹立，鲁殿年年。算长安落叶，残月媚吟笺。听津沽、渔村烟语，到黍离、草蔓总悽然。山深处，望金台树，北斗依难。"}