{"id":"338811","title":"金缕曲·中秋见金黄仙蝶飞止窗前，即呼筱石出视，已隐去，深惜未见，填金缕曲记之","dynasty":"清代","author":"许禧身","text":"回首尘寰界。趁潇潇、满庭细雨，翩跹无碍。忆昔玉棺旋浙里，绕遍柳堤一带。看映日、衔云变态。佳节中秋来慰母，入兰阶、仍作莱衣拜。香过处，金光晒。孺情孝念终长在。记分明、髫龄侍膝，每承色爱。不道金梁风太恶，吹散彩霞能快。竟撇下、高堂年迈。敛笑微微归去速，料含真、台返情无奈。何日可，还亲债。"}