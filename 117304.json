{"id":"117304","title":"送程德孺赴江西","dynasty":"宋代","author":"张耒","text":"程侯治楚我独知，去时民作婴儿啼。归来明光见天子，还把一节来江西。年来屡下宽大诏，赤子未免寒与饥。恩如忧病政如药，知病无药何由治。朝廷法度寄吏手，付授得所乃合宜。事如黑白初易睹，敢以容悦相蒙欺。此行委寄意不浅，列城数十受指挥。任官轻外最弊法，省阁无补真何为。遥知敏手多暇日，不废樽俎环蛾眉。从君多乞歙州纸，岁晏天禄供吟诗。"}