{"id":"699041","title":"送陈仲徽之齐省兄","dynasty":"明","author":"徐熥","text":"都亭对酒起愁声，芳草萋萋感别情。一片飞帆扬子渡，五更归梦越王城。客途社早初逢燕，官舍春深好听莺。念我征鞍方暂息，不堪江上送君行。堤畔流莺不可闻，此行应念鹡鸰群。孤舟夜渡秦淮月，匹马朝冲泰岱云。故国烟花随梦断，天涯春色隔江分。欲知别后相思意，惟有登楼对夕曛。"}