{"id":"1120699","title":"伤春二首拟近体","dynasty":"宋","author":"周紫芝","text":"越罗初欲替茸裘，二月轻寒比麦秋。潘老凋疏空惜鬓，庾郎憔悴不禁愁。催归燕子春何限，落尽桃花雨未休。谁遣少年随梦去，不教人似柳风流。一幅轻纱老秃翁，半帘疏雨著东风。长条柳伴短条舞，深色桃欺浅色红。愁思但知嫌酒薄，客情终不似春浓。尽将黑海无名障，付与邯郸一梦中。"}