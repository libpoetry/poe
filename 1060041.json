{"id":"1060041","title":"赠沈彬老","dynasty":"宋","author":"周行己","text":"永嘉人物衰，斯文久零替。学徒寡道心，日与风俗敝。我生衰敝后，上思千载事。实欲闾里间，一一蹈仁义。敬重乡人情，翻遭俗眼忌。晚得沈夫子，学问有根柢。矫矫流辈中，颇识作者意。欢然慰吾心，归此同好嗜。吾子更我听，士也贵尚志。古道自足师，不必今人贵。荼苦不异亩，薰莸不同器。所忧义理愆，何恤流俗议。进道要勇决，取与慎为计。去恶如去沙，沙尽自见底。积善如积土，土多乃成岿。读书要知道，文章实小技。子试反覆思，鄙言有深味。自非心爱合，安能吐肝肺。行行慎取之，纾节思远大。岂但劝乡闾，永为斯民赖。"}