{"id":"1128633","title":"思隐二首","dynasty":"宋","author":"董嗣杲","text":"岌嶪愁城不可攻，三年心事入秋空。虚名已出诸公右，往事都归一笑中。植杖耘田思北墅，补炉煮药老西风。临归自照凉池影，不与初来面目同。梦落家村野屋矶，欲治生事与心违。偃禾雨久溪声改，采菊人归鬓色非。灌圃肯差陈仲子，登山莫逊谢元晖。从今举步防轻蹈，更演潜书急掩扉。"}