{"id":"1250969","title":"中秋张来仪宅赏月","dynasty":"元末明初","author":"王行","text":"隐君家住虹桥南，美景良辰性所耽。适当平分秋色夜，赏月邀朋同盍簪。座间文会总知己，胸襟洒落无留含。仰观太虚云雾卷，星宿敛迹山藏岚。穹穹窿窿天上下，万里一色垂青蓝。须臾白莲出东海，凌高直涌凭谁探。漫流金波澈银汞，光辉如昼明相涵。玉蟾吐彩耀孤镜，冰轮碾空脱两骖。只疑顾?捣灵药，因依桂影长毵毵。诸公乐玩豪兴发，浮觞觅句崇高谈。争奇衒巧各有味，如啖蜜蜡回香甘。商仙问歌词韵胜，阳春寡和吾当惭。却怜此月不易得，一别一载理所谙。商飙扇凉繁露泫，啼螀绕阶凄以韽。后期未审果何境，不如引满直抵酣。於焉就室相枕藉，邻鸡喔喔将鸣三。"}