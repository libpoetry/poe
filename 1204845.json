{"id":"1204845","title":"摸鱼儿","dynasty":"元","author":"许有壬","text":"买陂塘旋栽杨柳，散人不理他务。柳栽近水先应绿，底用等闲霖雨。遵北渚。看双桧盘空，倒影摇烟屿。千言万语。只今日投簪，经年闭户，便自得天趣。真男子，报国谁如张许。论交仍负嵇吕。我今但要闲陶写，幸免镂章雕句。村瓮醑。此真是，交梨火枣传家谱。庭空树古。有野鹤时来，衡门不锁，清彻地仙圃。"}