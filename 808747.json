{"id":"808747","title":"种山亭藏李阳冰篆为李刑部作","dynasty":"清","author":"严遂成","text":"秦相斯为玉筋篆，史籀省文苍颉变。历东西汉迄于隋，绝笔空无一人半。师承乃有唐阳冰，隔一千年与相见。俯仰流时穷元思，上出幡脚甘生之。直下不倒一缕墨，璎珞垂露金薤披。种山山人得古本，书易谦卦爻篆辞。不师其辞师其意，谦谦君子良我师。力猛格峻入篆室，号书中虎无愧色。悬之可作座右铭，义取贞吉中心得。惜哉琅琊邹峄之罘碑，斯乎斯乎侈颂秦功德。"}