{"id":"508445","title":"萱堂","dynasty":"明","author":"倪谦","text":"彼茁者萱，于堂之域。母氏戾止，心乎孔怿。其怿维何，锦帨告祥。邕邕双凤，斐然有章。名之达矣，以显以扬。彼茁者萱，于堂之背。母氏戾止，心乎孔慰。其慰维何，孙枝诜诜。元兮恺兮，洵美且仁。亦有克子，践乃后尘。彼茁者萱，于堂之阶。母氏戾止，心乎孔谐。其谐维何，齿聿云耄。淑德柔嘉，享有寿考。自天降康，永锡难老。岂无天禄，为养匪薄。岂无旨酒，式燕以乐。孙子若兮，母兮噱兮。寿考无期，等乔岳兮。"}