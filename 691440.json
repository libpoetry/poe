{"id":"691440","title":"题晚香堂二首","dynasty":"明","author":"李昌祺","text":"弱志弗苟尚，遂与世好殊。性本爱闲逸，种菊绕蓬庐。时当雪霜厉，群卉悴无馀。斯花独敷荣，为我莫景娱。掇英泛美酒，燕坐当前除。菊可制颓龄，酒能解饥劬。陶然有真乐，此外奚所需。俯仰天地间，百年复何如。寄语达生者，浮名岂能拘。靡靡秋日晏，凄凄霜露零。纷纷众卉悴，粲粲佳菊荣。我实幽居士，适此隐遁情。园林无来躅，窗户有馀清。床前一壶酒，满泛黄金英。长歌散襟颜，歌竟时自倾。颓然既就醉，此乐将不胜。微愿良易足，多技岂吾营。余生后彭泽，千载仰德馨。"}