{"id":"686288","title":"登楼晚眺次韵","dynasty":"明","author":"史谨","text":"并马登临望九畿，层楼高处与天齐。六朝胜槩遗江左，三峡云山接瀼西。纵饮绿醅寒力劲，醉歌金缕夕阳低。明朝何处重携手，黄四娘家花满蹊。层楼高处望京畿，异服殊音职贡齐。白象来经铜柱北，紫驼生系玉关西。花含露萼知春浅，云度风林觉树低。回首谢安歌舞地，空遗蔓草接荒蹊。"}