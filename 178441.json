{"id":"178441","title":"孔明·阿衡专美有商初","dynasty":"宋代","author":"陈长方","text":"阿衡专美有商初，谁氏仿佛前规橅。汉末诸君愤城孤，外召绍卓为韩卢。毒流三辅被京都，鈇锧至乃诛无须。纷纭少定郿坞诛，诸君自名谷与孤。海内各各援鼓桴，才如粟毛争驰驱。孔明高卧南阳庐，视之过前初若无。三顾幡然去枌榆，实类有莘彼丈夫。玄德没地存孤雏，昏暗仅比曹丕奴。扶之立国西南区，君臣内外靡咨吁。兹事可直桐宫居，孔明乃古阿衡徒。何人欲并齐夷吾，是将鱼目方璠璵。九原可作谁归与，呜呼斯人真起予。"}