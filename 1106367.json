{"id":"1106367","title":"次韵晁子与","dynasty":"宋","author":"王灼","text":"清溪西岸作鹑居，敢怨投闲百不如。喜得君家好兄弟，相逢如对古人书。长贫我欲为巴叟，高咏君能继洛生。自许一丘成小隐，仰瞻千载立脩名。大晁富丽比南金，令弟清新敌楚琳。死却庐陵老居士，二苏那得有知音。韩门今日有真传，兴起斯文四百年。可惜飞龙卧荒枥，闲看翠翮落虚弦。新诗字字救朝饥，仁义之言反类痴。谁办千金收骏骨，大胜列屋养蛾眉。"}