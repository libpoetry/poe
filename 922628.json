{"id":"922628","title":"和寄天选长官","dynasty":"宋","author":"苏轼","text":"寓形宇宙间，佚我方以老。流光安足恃，百岁同过鸟。顷予萦网罗，文采缘自表。自古山林人，何曾识机巧。但记寒岩翁，论心秋月皎。黄香十年旧，禅学参众妙。虚怀养天和，肯徇奔走闹。官居职事理，晨起何用早。桐阴满西斋，叱吏供洒扫。眷予东南来，野饭煮芹蓼。葆光既清高，令尹亦高蹈。相将古寺行，软语颓晚照。公家有畸人，虚缘能自保。卜筑嵩山阳，何当从结好。中山饶胜景，一览未易了。何时命巾车，共陟云外峤。翻思筋力疲，不复追踊跳。公诗拟《南山》，雄拔千丈峭。形容逼天真，邂逅识其要。藩篱吾未窥，敢议穷阃奥。"}