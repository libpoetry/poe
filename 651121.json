{"id":"651121","title":"题罗侍御仙舟出峡图","dynasty":"明","author":"薛瑄","text":"御史新图妙难比，画船秋泛瞿塘水。瞿塘水束三峡深，两岸削铁虚无里。虚无难辨峰顶高，白云林壑生虚涛。阳台何处笑荒幻，阵图回首思雄豪。雄豪一去几千载，壮志何须增感慨。自知豸角邪可触，不为猿声泪空洒。东行更饱湖海观，绣衣不日朝金銮。览君此画动清兴，扁舟便欲相追攀。"}