{"id":"903622","title":"过太平州拜李端叔遗像","dynasty":"宋","author":"折彦质","text":"东来已数月，弛担已渺茫。犹喜灾患身，获登先生堂。肃衣拜遗像，依然双颊光。宛若侍坐侧，妙语发天藏。厄穷出天意，人理难度量。所幸言不朽，与世为文章。赍此复何恨，私淑良不忘。小郎出见我，问知雏凤凰。他年起门户，尘滓濯秋阳。世事几变灭，人生真黄粱。置之不足道，感慨涕泪滂。我行方有程，坟山空相望。"}