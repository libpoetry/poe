{"id":"1245267","title":"松雪翁画马","dynasty":"元末明初","author":"李延兴","text":"西海之西，天地翕合敷灵氛，天产天骨超昆崙。月窟而东而北几万里，是马乃能籋星辰。踰渤澥，埽空冀北凡马群。曹将军是开元以来善画者，蚤以绝艺动紫宸。不问骊黄与牝牡，笔力到处春无垠。往时尝见一二本，世之画者徒纷纷。吴兴学士昔在词林馆，画人画马咄咄能逼真。玉堂朝日射碧瓦，琐窗晴雪吹青春。文章之暇奉诏写龙种，冰绡万幅清无尘。此图神采更飘逸，妙处不减曹将军。飞云满空散灵雨，五花凌乱晓湿苍龙文。人言此是明皇御爱者，天香滃郁飘满身。瑶池渴饮雪滉瀁，霜蹄迥踏云嶙峋。黄须圉官似是太仆张景顺，自幼调马马亦驯。想当牵来赤墀下，皎如飞龙下天门。山斋看画白昼静，丹粉如沐清心魂。龙媒一逝九霄隔，龙沙泱漭霜风昏。纵今有马无善画，谁与写之传世人。吴兴自有古作者，高风远韵不可闻。九原安得起公死，请公为我放笔电埽层空云。陈君爱画不弱南金与西玉，百回展玩当炉熏。南金西玉可力致，嗟此神物夐然独立而无邻。呜呼神物为物固有神，直恐变化为龙飞上清都紫薇之帝阍。"}