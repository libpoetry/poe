{"id":"1131378","title":"比收张伯子尚书书报诸公有相招意因赋拙句","dynasty":"宋","author":"虞俦","text":"入台羞结舌，去国坐婴鳞。东道今行李，南宫乃故人。寒温烦见问，书劄不辞频。向日区区意，还曾扣大钧。与物初无竞，何人苦见衔。冯唐虽白首，商皓岂空函。乌鹊新传喜，青蝇渐息谗。鸳鸿满台阁，祇合理归帆。天上张公子，殷勤忽枉书。几年怜潦倒，今日遂吹嘘。贡喜惭何暮，冯招恐不虚。吾生真有命，造物合何如。"}