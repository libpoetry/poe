{"id":"969302","title":"缠头曲","dynasty":"宋","author":"赵汝燧","text":"阿蛮妙舞翠袖长，臂韝珠络带宝装。春风按试清元殿，粉白黛绿立两傍。三郎老手打羯鼓，太真纤指弹龙香。箜篌野狐拍怀智，觱篥龟年笛宁王。中有八姨坐绮席，淡扫蛾眉压宫妆。醉看阿蛮小垂手，飞燕轻盈惊鸿翔。八姨指挥三郎听，颁赉岂惜倾篚箱。缠头一局三百万，莫遣傍人笑大唐。尾声方断地衣卷，忽闻鼙鼓喧渔阳。播迁才出望贤路，玉食未进日卓午。粝饭胡饼能几许，不饱皇孙及妃主。阿蛮知是何处去，但见猪龙胡旋舞。"}