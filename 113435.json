{"id":"113435","title":"次韵廖明略同吴明府白云亭宴集","dynasty":"宋代","author":"黄庭坚","text":"江静明花竹，山空响管弦。风生学士尘，云绕令君筵。百越余生聚，三吴远接连。庖霜刀落鱠，执玉酒明船。叶县飞来舄，壶公谪处天。酌时多暴谑，舞短更成妍。唯我孤登览，观诗未究宣。空余五字赏，文似两京然。医是肱三折，官当岁九迁。老夫看镜罢，衰白敢争先。"}