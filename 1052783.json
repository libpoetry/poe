{"id":"1052783","title":"再用前韵呈毅夫","dynasty":"宋","author":"陆佃","text":"洛阳曾识面，穰下竟论交。久若居兰室，初如食蔗梢。故非偷姓孔，谁敢僭名郊。作事常师古，当官肯代庖。匪躬期蹇蹇，夷行笑嘐嘐。稷也真尧力，参乎岂桀髇。金楼传宝构，杂俎当珍肴。讲舍推攸止，宾筵绝载呶。孙窗馀腊雪，徐榻卧寒茭。反舌宵鸣蝈，长踦暖挂蛸。即今除户墐，那得曝檐茅。远梦方随蝶，轻绡拟换鲛。历来双凤阙，律动半山坳。草色揉蓝染，花名篆字钞。膘肥熊自扑，香满麝争跑。乳雉翔仍集，鸣禽语渐剿。柳将金自比，楮与玉相淆。节应豳三日，阳添泰一爻。碧圆牵翠荇，红蕾破香苞。莺出求同志，鸿归学共胞。形容当舞籥，音韵中笙匏。丽苑闻亡是，熙台亚有巢。不材真是栎，何算信如筲。交淡非同醴，流清岂为胶。往来须倒载，生灭任浮泡。纵阻陈歌管，犹容听镯铙。北窗宁独卧，南岳谩相嘲。酒用陶巾漉，诗须贺锦包。尽教谈麈尽，仍取唾壶敲。不向花前醉，应惭薄荷猫。"}