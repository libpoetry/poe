{"id":"629170","title":"留别卢原父","dynasty":"明","author":"李云龙","text":"苍梧云影漓江碧，曾共浮舟探水石。一从分秧十经秋，又向苏堤理游屐。湖光峰翠日氤氲，笔底飞来三竺云。都将两眼故山泪，拭向佳人簇蝶裙。虽云丈夫志九域，九州未许誇言历。不知从此各分飞，还得几回十载别。绿惨红愁又一春，鹧鸪遥共子规论。莫道五湖虾菜好，天涯愁杀倚门人。"}