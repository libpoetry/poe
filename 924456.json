{"id":"924456","title":"次前韵答景仁","dynasty":"宋","author":"苏辙","text":"儒林谈道亦云旧，远自太史牛马走。区区分别竟何为，扰扰祇添心上垢。道大如天不可测，异出同归各穿窦。浩然一水散千沤，却观彼我曾无有。我丈中心冰玉洁，世上浮荣尽灰灭。终年行道自不知，笑指空门名异说。此心未信道不生，石上下种何由茁。道在起居饮食中，安问胡僧分五叶。"}