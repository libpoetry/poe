{"id":"1125702","title":"既为谊夫赋坟庐诗乃蒙和韵再成十首为谢兼简韶美以资一噱","dynasty":"宋","author":"郭印","text":"秋萤腐草化，芝菌出枯朽。形质但变迁，中有一物久。大道无关键，人人悉可窥。超然明日用，了不碍云为。伏羲画卦后，文字积丘山。谁知圣人意，要妙唯一言。仲尼作六经，中遭秦火厄。毕竟不可磨，尊道而贵德。黑白未分时，几人知此著。一著只这是，为子说崖略。忘机海上游，鸥鸟下为侣。入山莫怖畏，猛虎即是汝。法法本来空，无垢亦无净。直向异类行，何曾失正性。漏泄春光处，山寒已放梅。痴儿元不识，须待百花开。相逢无间隔，万里一天风。与子元同姓，何劳问祖翁。辩嗟孟轲劳，清笑伯夷隘。秋毫满六虚，须弥藏一芥。"}