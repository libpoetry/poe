{"id":"814992","title":"疏影二首","dynasty":"清","author":"奕绘","text":"清容怎写。似板桥十里，月明林下。醉眼迷离，瘦干横斜，梦回不辨真假。玲珑竹外传香澹，浑讶道、美人来也。破玉颜、缟袂临窗，莫是文君新寡。惆怅逋仙老去，动江南诗兴，形影牵惹。一树池边，一剪灯前，一样断肠深夜。哀丝不怨毛延寿，怨出格、风流难画。待春来、积雪消时，只恐和伊皱都化。河挢日暮。见枝枝柽柳，细含烟雾。缫不成丝，画不成眉，飘又不成飞絮。纤条漫系游人马，已弱到、可怜人处。耶更堪、小盎移来，谙尽疏窗霏雨。为着三春名字，想三眠三起，汉苑愁绪。各种凄迷、越样娇柔，遮断章台情路。今番才称观音号，伴清静、炉香一炷。缀芳璎、紫竹林边，琐碎珠花长吐。"}