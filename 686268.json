{"id":"686268","title":"重寄内二首","dynasty":"明","author":"卢楠","text":"青山横东郭，白水流城西。欲济微舟楫，缅眺少丹梯。唯当见明月，相思俱沉迷。此时遥相望，知汝流玉啼。浮尘暗芳鉴，蛛网生兰闺。一身在罿罻，八翼垂沙泥。汝非蔡琰人，长跪解羁栖。好为小儿女，倾心听天题。白日有返光，出云还旧溪。会面秋风前，勿作频酸嘶。天运无停机，阴阳多反复。起家藉儒术，愿汝伫金室。讵云罹罗网，鸾凤各离群。鹿门邈难嗣，举案徒空闻。罗帐歇春风，玉砌生芳草。睹此伤朱颜，谁云未成老。重关不相见，无柰别离心。精神非间隔，何啻结重衾。作书谢美人，泪湿瑶华字。青鸟一致之，为予问憔悴。"}