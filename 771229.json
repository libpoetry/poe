{"id":"771229","title":"湘江静•和梅溪","dynasty":"清","author":"陈匪石","text":"傍柳移舟风过浦。借新凉、片云留驻。丛荷半委，衰兰暗泣，称悲秋词句。客燕识归程，西风外、联翩飞去。明霞送晚，回波照人，依稀认，梦游处。酒意消，诗思苦。想当时、杂花生树。春寒未减，清歌乍起，动逢逢鼍鼓。执手上河梁，临岐泪、满襟如雨。天涯纵有，平生万感，登楼漫赋。"}