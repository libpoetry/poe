{"id":"974127","title":"奉思斯远兄成诗以寄","dynasty":"宋","author":"赵蕃","text":"丛丛庭前萱，叶叶檐外蕉。何曾百忧释，但觉中心焦。故人在何许，山川极吴楚。大江涌奔腾，重湖互吞吐。别来书不至，更望诗能寄。相从志若何，相去有如此。普天仰何大，一己俯何隘。胡为自罗网，无事忽投械。凭高政悠悠，思远忽不收。归来重有感，立壁成幽幽。萱丛暗已敛，蕉叶抽未展。百忧攻余心，舐笔空喁噞。"}