{"id":"536417","title":"拟古七十首 其三十二 支道人遁赞佛","dynasty":"明","author":"王世贞","text":"群象倡明茂，四气适清和。凌晨将投礼，首宿事奢摩。闪若太阳来，朗耀周九阿。诸天从帝释，旌拂纷婀娜。修罗戢怨刃，波旬解障魔。馥郁旃檀树，彪炳珊瑚柯。醍醐酿甘露，徐挟神飙过。千叶青芙蓉，一一凌紫波。流铃相间发，宝座郁嵯峨。上有慈悲父，金顶秀青螺。端严八十相，妙好一何多。微吐柔细音，雍如鸣凤歌。惠泽彻无间，哀响遍婆娑。密迹中踊跃，大士亦隗俄。独解舍利子，回心乾闼婆。灵花散优钵，智果结庵罗。法鼓撞震方，慧灯导恒河。方广距由旬，成违仅刹那。冥心归真谛，毋使叹蹉跎。"}