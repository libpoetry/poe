{"id":"515303","title":"过郑村访郑上舍万里观伊川晦庵南轩东莱四先生手帖","dynasty":"明","author":"程敏政","text":"冒雨出城郭，沿溪到林坰。窅然竹扉下，容我双屐停。侃侃郑公孙，老大横一经。笑言有宿约，鸡黍罗中庭。家藏古贤帖，往往飞晶荧。呼童拂净几，出示惊繁星。我家龙门翁，手泽馀丹青。乡先紫阳老，心画流风霆。广汉与金华，同然发天馨。错落数十言，俛仰三百龄。感兹道德师，羞彼月露形。与客再拜观，虹光薄岩扃。桑海几变更，幸不随飘零。无乃希世珍，保护烦六丁。我欲劝主人，勒石垂新铭。敛卷付锦囊，入坐开银瓶。霏谈杂今古，高咏惭和铃。好风自南来，吹我醉面醒。归心浩难遏，返照明皋亭。众宾起相送，旷目凌高冥。黟峰远矗矗，沙溪下泠泠。典刑未绵邈，题诗慰山灵。"}