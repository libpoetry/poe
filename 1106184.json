{"id":"1106184","title":"寓言九首","dynasty":"宋","author":"王安石","text":"诜诜古之士，出必见礼乐。群游与群饮，仁义待扬搉。心疲歌舞荒，耳聒米盐浊。所以后世贤，绝俗乃为学。不得君子居，而与小人游。疵瑕不相摩，况乃祸衅稠。高语不敢出，鄙辞强颜酬。始云避世患，自觉日已偷。如傅一齐人，以万楚人咻。云复学齐言，定复不可求。仁义多在野，欲从苦淹留。不悲道难行，所悲累身修。周公歌七月，耕稼乃王术。宣王追祖宗，考牧与宫室。甘棠能听讼，召伯圣人匹。后生论常高，于世复何实。婚丧孰不供，贷钱免尔萦。耕收孰不给，倾粟助之生。物赢我收之，物窘出使营。后世不务此，区区挫兼并。贞观业万世，经营岂非艰。其子一摇之，宗庙灵几殚。开元始聪明，一眚奔岷山。功高后毁易，德薄人存难。言失于须臾，百世不可除。行失几席间，恶名满八区。百年养不足，一日毁有馀。谅彼耻不仁，戒哉惟厥初。钟鼓非乐本，本末犹相因。仁声入人深，孟子言之醇。如何贞观君，从古同隋陈。风俗不粹美，惜哉世无臣。游鲸厌海浊，出戏清江湄。风涛助翻腾，网罟不敢窥。失身洲渚间，蝼蚁乘其机。物大苦易穷，一穷无所归。猛虎卧草间，群鸟从噪之。万物忌强梁，宁独以其私。虎终机械得，鸟亦弹丸随。山鸡不忤物，默与凤凰期。"}