{"id":"703504","title":"弼臣病阻白门两次寄书并诗因成二章兼次其韵","dynasty":"明","author":"释函可","text":"惊传一纸到辽阳，旧国楼台种白杨。我友尽亡惟汝在，而师更苦复余伤。孤舟卧老长干月，破衲披残大漠霜。共是异乡生死隔，西风吹泪不成行。两度书来僧正眠，石头仍系孝廉船。交情尚拟还乡曲，病骨先残出塞前。旧阁遗经难可问，覆巢馀卵复谁怜。幸留花雨沾新冢，始信雷峰别有天。"}