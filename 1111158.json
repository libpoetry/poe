{"id":"1111158","title":"积雨简百七丈郎中二首","dynasty":"宋","author":"许及之","text":"乡里从游不乏贤，薛侯令我自拳拳。笔端有力能扛鼎，饮量无涯可吸川。宁屈乘轺纡郡绂，岂容谢事引官年。皇天有眼难从欲，暂许祠庭作散仙。社中真率数追陪，合有閒缘带得来。十日顿疏新旧雨，百年犹负浅深杯。护持卢橘黄金实，准拟榴花绛雪醅。但有菖蒲皆是节，不须端午始欢咍。"}