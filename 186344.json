{"id":"186344","title":"缘识·大丈夫兮兼文武","dynasty":"宋代","author":"赵光义","text":"大丈夫兮兼文武。君子能仁潜喜怒。强明非是尽周旋，满眼真如不自取。三春花卉正芬芳，发作痴迷我也狂。道德修来长不断，云从龙变解舒张。海浪无涯百川水，厚重高深难比擬。今古犹来世界宽，忻闻为善恶为耻。舟车有利便通津，斟量难事日其新。勿笑我心孜孜化，贵为人主不尊身。共爱巅峰高岌岌，烦恼之中常急急。先王典教是吾师，可以相宗后法则，逍遥物外乐熙熙，松椿长养万年基。鹏翥引他鹪虻怒，凤皇争与燕雀期。心猨意马须自缚，斯言之理还不若。僻学邪闻似虚空，日月贞明闲销铄。"}