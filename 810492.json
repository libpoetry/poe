{"id":"810492","title":"舟中感怀叠前韵","dynasty":"清","author":"慧霖","text":"一叶蒲帆挂向东，旗亭西望忆诸公。新愁似水浮天外，旧梦如云到客中。太白才名因酒重，杜陵老病坐诗穷。夜来湖上才摇笔，便有鱼龙唤雨风。纤拽篙撑各自谋，舟师努力向滩头。江山对面迎残客，花鸟多情劝小留。上水太难下太易，顺风何喜逆何愁。此行堪把邮程计，卅六湾过到信州。"}