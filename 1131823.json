{"id":"1131823","title":"重九日陪诸公游花田","dynasty":"宋","author":"蔡戡","text":"天遣奇花择地生，为怜体素更轻盈。一天秋色风光好，十顷寒香露气清。不特炉熏资剩馥，最宜宝髻缀繁英。凭谁移向琼林去，乞与江梅作弟兄。此花亦是可怜生，刻玉融酥万数盈。素质更兼秋色静，幽香暗逐晓风清。不须篱菊浮纤蕊，好学官梅缀落英。来岁龙山高会在，又呼张丈唤殷兄。作意登临快此生，爱花莫惜酒杯盈。水沉风味香仍远，冰雪肌肤韵更清。名字不须联十友，品题犹赖有三英。定知茉莉真瓜葛，连璧谁家弟与兄。瑞叶嘉禾亦旅生，琼田十顷足丰盈。色侵粉面人争羡，香入奇熏心自清。宝盖缉成双缟带，筠笼采尽万琼英。若逢靖节为佳妃，肯让黄花作女兄。"}