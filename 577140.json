{"id":"577140","title":"题真率会图","dynasty":"明","author":"陈琏","text":"洛阳胜景天下稀，况值元丰全盛时。满城甲第列卿相，朱檐画栋生光辉。人间二月春光好，花枝冥冥照晴昊。且将诗酒慰良辰，何用轮蹄踏芳草。真率之会乐最真，为具务简宁嗤贫。五人七百有馀岁，同醉花前能几春。洛中此会应无比，闻自唐朝乐天始。由来叙齿不序官，要令风俗归淳美。先辈悠悠不可呼，谁写仪形归画图。甫申间气秀不绝，如此风流何代无。"}