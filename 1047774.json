{"id":"1047774","title":"走笔奉酬伯昌示潇湘烟竹图","dynasty":"宋","author":"沈辽","text":"三年潇湘客，不厌潇湘游。二水相会处，下有白蘋洲。洲上多美竹，出没清浅流。森森百顷青，玉簳长与修烟浮。岁久无人采，往往半折古岸头。坡陁上下不知际，直接九疑千古愁。当时古人相会处，至今作亭在林幽。最爱苦雨时，吾尝棹轻舟。乐与渔人相往返，其意岂在网与钩。由来古人能放达，何必傲王侯。洛阳公子有佳致，落笔直与造化侔。方拿抨图止数尺，写出潇湘千里秋。南山老夫谢世故，一榻静卧如浮沤。遣使持书远相示，欲与老夫醒病眸。老夫困瘁不知报，世上谁为王子猷。"}