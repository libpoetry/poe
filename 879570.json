{"id":"879570","title":"余少日不能持养志气所暴多矣迩来方喜问学之有益也近筑小楼藏书楼之下建堂名曰养浩七客落成以善养吾浩然之气分韵得气字","dynasty":"宋","author":"刘学箕","text":"吾非北宫黝，挫若挞诸市。吾非孟施舍，量虑三军畏。一堕刺客流，一入力战士。知一不知二，遂与圣贤异。周孔得其传，伟哉孟轲氏。讲明不动心，因问发奇秘。气壹则动志，志一则动气。浩然得所寄，知言有深味。嗟予笃学心，一暴十寒废。立志苦不早，少岂达兹义。所适昧善恶，几溺彼功利。事情更历多，晚乃能自砺。日用根本原，至大至刚意。馁然行有慊，何谓塞天地。服膺先格言，造次颠沛是。"}