{"id":"843634","title":"蝶恋花","dynasty":"清末民国初","author":"叶璧华","text":"六曲阑干愁独倚。一寸柔肠，绕遍伤心地。忆得玉骢曾此系。红鹦尚记当年事。无计留春春去矣。十万金铃，解护花魂未。枝上杜鹃啼不住。潇潇骤雨黄昏里。小院嫣红飘作雨。春色三分，已尽成尘土。一霎韶光成逝水。行踪又逐江头絮。睡醒海棠无意绪。病起恹恹，懒热金猊炷。欲写鸾笺断肠句。年也笔也憔悴。忆得当时游冶处。玉勒金鞍，芳草斜阳地。惆怅碧云天欲暮。蘼芜瘦损梨花坞。恼煞雕梁双燕语。只管呢喃，那解人愁绪。拟把闲愁凭柳絮。随风飞向天涯去。锦绣年华浑不驻。福慧三生，可有慈云护。生怕东风人面妒。花幡牢挂夭桃树。化蝶翩翩寻梦去。碧草迷离，隔断瑶台路。愁绪满腔谁共诉。夜来悄向嫦娥语。"}