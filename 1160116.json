{"id":"1160116","title":"秋萤引","dynasty":"唐","author":"刘禹锡","text":"汉陵秦苑遥苍苍，陈根腐叶秋萤光。夜空寥寂金气净，千门九陌飞悠扬。纷纶晖映互明灭，金炉星喷镫花发。露华洗濯清风吹，低昂不定招摇垂。高丽罘罳照蛛网，斜历璇题舞罗幌。曝衣楼上拂香裙，承露台前转仙掌。槐市诸生夜读书，北窗分明辨鲁鱼。行子东山起征思，中郎骑省悲秋气。铜雀人归自入帘，长门帐开来照泪。谁言向晦常自明，儿童走步娇女争。天生有光非自衒，远近低昂暗中见。撮蚊妖鸟亦夜起，翅如车轮而已矣。"}