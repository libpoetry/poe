{"id":"1071662","title":"游洞霄","dynasty":"宋","author":"左誉","text":"洞霄九锁本不扃，天柱一峰非浪名。上同天目映寥廓，下与大涤通沧溟。谁藏琼□在石室，真与福地齐金庭。远游飞升俨遗迹，玄同指向真典刑。当年楼台极缥缈，至今气象藏深冥。已知六月九万里，个中一念三千龄。金龙玉简天上降，琳宫绛阙逢相迎。紫霞黄云覆其室，青衣素锦分诸灵。虚皇台高步虚彻，宣科玉音神所听。自怜学道二十年，此心已与湖山盟。朅来奉祠北山下，恍若飞升朝帝庭。道人观妙清且秀，尚指乡关论赤城。何年吏隐奉香火，愧无妙句如丹青。木公金母吾未识，且看松根生茯苓。"}