{"id":"1114515","title":"抵简池呈元质进孺二首","dynasty":"宋","author":"李流谦","text":"持此迂愚漫浪身，忍惭一出竟何营。枕边客意兼寒意，门外溪声似雨声。易办蓬蒿三亩宅，可无藜苋一杯羹。青衫岂是官人样，白鸟私忧说败盟。竹生稚子鹤生雏，重到君家旧隐居。病后苦无多酌酒，别来唯有自钞书。身方逐食从飘荡，学久师心恐阔疏。惭愧故人相念意，欲行为我少踌躇。"}