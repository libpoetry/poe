{"id":"813479","title":"山外二里王氏白荷花池中心，忽开红荷一朵，入夏苦暑不出山时，往一观，因成八绝，以志其异","dynasty":"清","author":"李寄","text":"天香国色原无种，雪白轻盈朵朵同。昨夜片霞天上落，波心浴出一枝红。盈盈万朵与千枝，我是当年李药师。看尽杨家诸妓女，就中红拂独相思。众香国里正氤氲，独立风前自不群。一道宫娃齐拥出，国君头上有红云。缟装素态实天工，绰约如何独自红。万绕千围中一朵，分明宰相肉屏风。牡丹熣灿正宜时，白眼偏轻白玉枝。独尔灵心知此意，夜来私自上胭脂。翠茎绿叶碧漪中，雪色偏他点染工。曾取桃花春靧面，崔家女出嫁薰风。清香轻碧晓风时，立岸行人解道奇。千片白云霞一片，画诗曼妙待王维。一枝藤杖晓临池，品藻灵花句可□。愧杀夜来新雨后，山僧走报好题诗。"}