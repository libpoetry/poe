{"id":"1054737","title":"丰提刑理赴西蜀","dynasty":"宋","author":"黄裳","text":"气柔语音低，欲静神色明。扰扰劳生中，望道心如倾。烦苛患庶士，抵冒悲群氓。眷眷自中降，悠悠傃西征。晓霜毛袖重，卯酒面花轻。出关谁最旧，过栈子何平。施设快拘守，跋涉劳将迎。路难休咏蜀，梦远亦登瀛。胸中文艺光，域中监牧荣。以淡却私徇，以默静纷争。万累丧民德，一嚬生道情。行闻化无欲，圜扉芳草生。公馀废俗乐，反一天全精。源源踵中来，趋者已屡更。安知我所寓，山国望神京。"}