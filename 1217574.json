{"id":"1217574","title":"送都水大监托克托清卿使君奉命塞白茅决河","dynasty":"元","author":"乃贤","text":"黄河汹汹决中州，三策深烦贾让谋。圣主忧勤过舜禹，相君勋德并伊周。渠通故道鱼龙避，木斩空山虎豹愁。十七万人齐举锸，一千馀里总安流。皇天蚤出图书瑞，赤子行歌黍麦秋。白璧遣官祠岳渎，黄金当殿赐公侯。使君世重无双论，太史功书第一筹。绣衮从今登两府，更将忠孝辅皇猷。"}