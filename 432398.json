{"id":"432398","title":"拟苏诗《薄薄酒》二首","dynasty":"近现代","author":"汪石青","text":"薄薄酒，可忘忧。闲闲日，可优游。属铜秦玉张高秋，不如天籁松飕飗。鸾刀犀箸罗珍馐，不如至味黍与麰。莺簧蝶板温且柔，鹿娴猿熟清而幽。夕照有时罨图画，白云来去何悠悠。射雕射虎归来休，与君烟水狎凫鸥。男儿自有名山业，不用千金万户侯。千秋万岁浮生浮，及时行乐君何求。薄薄酒，倾几钟。尘尘劫，隔万重。桃源境界閟高风，羲皇人物将毋同。村姑小小春颜红，牵萝补屋何从容。溪童牧竖芳草中，或歌或笛皆融融。忘机丈人，佝偻邻翁。春秋佳日，三两相逢。溪南舍北，时相过从。清泉白石宜曲肱，听松听水宜支筇。举手劳劳谢诸公，人寰回首春朦胧。余衣食已振，余策良已封，余卜余筮无烦庸。丈夫失意日，大泽酣蛇龙。何屈何伸无悲恫，仰天一笑风云空。"}