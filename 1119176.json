{"id":"1119176","title":"次仙溪陈侍郎韵寄题刘尚书二首 秀野","dynasty":"宋","author":"陈宓","text":"迂叟相望百载间，遗风谁道久凋阑。欲期他日勋名盛，追作当年榜样看。汗漫西湖开望哀，崔嵬方巘献云端。功名肯擅一丘乐，突兀须教天下欢。利禄由来酒样醇，伊谁未醉解收身。须知泽畔独醒客，不顾墦间饱饫人。晋代风流多逸士，陶公名节号忠臣。筑堂景慕前贤行，饮水端能哜道真。"}