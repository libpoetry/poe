{"id":"1111180","title":"次韵卢康伯别家塾后示惠二诗","dynasty":"宋","author":"许及之","text":"投老投閒袖久通，何妨搔首鬓如蓬。故人索我形骸外，春事开予笑语中。别去未几情似阔，诗成倏至福何洪。倦从远役宁株守，人讶相从臭味同。如君摸索不难知，匡鼎来时解说诗。莫作瓜分甜后蒂，已拚樗散鬓成丝。闻閒岁月壶中永，取静光阴隙外驰。莫道广文心似铁，知心犹有赋梅诗。"}