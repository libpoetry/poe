{"id":"703120","title":"漫兴","dynasty":"明","author":"谢晋","text":"久客还家白发新，龙钟赢得是间身。今朝偶向溪边坐，惟有青山识旧人。天净波澄暑雨收，苍松影落钓鱼舟。青山本是闲边友，不独忘机有社鸥。解后寻诗作胜游，翠微深处山亭幽。鸟啼花落春将去，惟见寒泉石上流。碧树阴阴带翠湾，板桥南下草亭闲。谁知梅雨初晴后，便有人来坐看山。树林阴翳疑无日，泉石清寒不待风。露顶脱巾消散处，坐忘人世在炉中。青葱树隐赤阑桥，浦溆人家望望遥。开过桃花春浪暖，闲看翡翠戏兰苕。村村昏黑树阴浓，只尺湖塘路不通。夜半风来吹散雨，棹歌依旧月明中。"}