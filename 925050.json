{"id":"925050","title":"新作南门","dynasty":"宋","author":"苏辙","text":"于公决狱多阴功，自知有子当三公，高作里门车马通。定国精明有父风，饮酒一石耳目聪。汉家宰相仍侯封，左右中兴始且终。我家读书自我翁，耻言法律羞兵戎。中年出入黄门中，智巧不足称愚忠，虽云寡过亦无功。不忮不求心粗空，举世知我惟天工。恃此知不累儿童，作门不庳亦不隆。陋巷正与颜生同，势家笑唾傥见容。"}