{"id":"1205202","title":"百字令 赠弹一弦子张文秀","dynasty":"元","author":"张可久","text":"一行秋思，记孙登当日，山中琴趣。谁识吾宗，父老子、自制寸金皮鼓。筒截孤篁，丝抽独茧，替尽琵琶谱。轻拢慢捻，西湖何限怀古。堪笑锦瑟无端，繁弦五十，撩乱春云缕。得似嘈嘈么凤语，只手换宫移羽。绝艺无双，法门不二，喜遇知音侣。灯窗对影，为君挑尽寒雨。"}