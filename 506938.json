{"id":"506938","title":"送广东惠州陈太守还任","dynasty":"明","author":"杨荣","text":"京华三月春欲老，柳亸花明觉春好。故人五马促行装，清晨取别何草草。为言昨日朝明廷，三年考绩承宠荣。九重才睹蓬莱晓，万里复向龙川行。念昔先皇选民牧，爱子才华美如玉。一时被命同几人，五色龙章绚人目。平生力学颇自珍，试推岂弟怀斯民。罗浮山高丰水阔，草木尽得沾皇仁。兹行还领鱼符去，须信闾阎久延伫。桄榔叶暗荔枝红，竹马纷纷满行处。"}