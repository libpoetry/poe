{"id":"468260","title":"荪溪别墅梅花盛开","dynasty":"明","author":"谢肃","text":"白马湖东岁云晏，残雪茅居俯林涧。邂逅南枝一点春，歘忽䌓花千树粲。满地峥嵘明月阴，连空窈宨仙云深。银阙凝光何照耀，蕊宫爽气常萧森。悠悠物外清游别，淡淡琴中三弄歇。谩将觞酌冶天和，未怕笛声吹石裂。青苔坐吟无洒扫，风日清佳春正好。却念逢春欲白头，岂不令人思远道。广陵开时明海暾，天平折处横龙门。绝艳迎人西子湖，暗香随马八公村。冶亭山寒归梦短，城头欲曙霜角断。飞花有意送行车，倦客无聊经野馆。自落三齐又二年，不见玉面生暄妍。非无红紫纷作阵，转觉涕泪如奔川。花应笑我长漂荡，失脚真成落尘冈。那知万里得生还，仍向故园追胜赏。后时花落芳事阑，黄鸟阴成佳实䌓。年年看花足吾乐，不妨静寄东轩间。"}