{"id":"368878","title":"齐天乐·五湖烟水苍茫里","dynasty":"清代","author":"杨玉衔","text":"五湖烟水苍茫里，飞来楚云一片。澹处还浓，斜边陡正，几幅蒲葵余半。春波素练。值日落收蓬，墨痕描懒。讯息模糊，布帆无恙载来远。重水重山万里，尽侬情郎楫，形影相伴。南浦君归，东风潮涨，尽入怀人心眼。芦汀蓼岸。正次第经过，分阴都遍。雨黯渔村，寻踪惊梦幻。"}