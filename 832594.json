{"id":"832594","title":"西子妆 其一 叔问卜筑竹格桥南，水木明瑟，遂营五亩，證以吴郡图经，跨流而东，陂陀连蜷，为吴小城故墟，怀昔伤高，连情发藻，眷念昨年结邻之约，几时可遂，因次其韵","dynasty":"清末民国初","author":"朱祖谋","text":"池粉濯妆，市箫掣泪，半染吴根残土。挂谯凉月照啼乌，换当年、锦帆歌鼓。吴春旧赋。奈倾国、不消再顾。故宫颦、剩瘦杨眉样，斜阳愁处。鸥邻阻。竹粉连墙，未办双屐步。一尊还约看山来，敞书帘、淡蛾迎户。哀歌漫度。问开遍、棠梨谁主。咽荒壕、夜夜漂花最苦。"}