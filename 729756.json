{"id":"729756","title":"金缕曲  寿李木斋前辈即送其还京之作","dynasty":"清","author":"文廷式","text":"把酒为君寿。论世间、高名曼福，似君稀有。但使雍容平进取，黑发便跻台斗。况才力、渊涵地负。默数吾乡谁健者，定琼琚、玉佩追欧九。曾小试，掞天手。周南留滞今非久。却回头、天吴罔象，涛飞山走。指点齐州烟点外，朱鸟回吟霜咮。震大地、洪钟一吼。唤醒市朝红紫梦，看东方、耿耿苍龙宿。天莫醉，赐鹑首。"}