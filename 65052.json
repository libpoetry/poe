{"id":"65052","title":"后湖行·日中有琼池","dynasty":"明代","author":"文翔凤","text":"日中有琼池，月下有蕊渊。其精堕为朱雀玄武之二水，钟陵疑即须弥巅。遂就前湖作殿阙，五风摄处驻行天，沧溟操筑又桑田。自是水轮扶地轴，不比羲仲御虞泉。簪石岂仗神鳌戴，衔木非凭精卫填。琉璃推现天人界，香水捧浮帝释莲。独留后湖照婵娟，金银气已贮秋烟。中有群玉为策府，由来曲洛是书渊。灵沼未闻还宴镐，昆池何况本学滇。钟阜如龙下饮之，岛屿真横过海船。鸡笼龙舟碧相揖，对蛾对镜画春妍。君出太平门，试拂堤边柳。天丝树树堪垂手，锦水绣岭低回否。长生新馆立烟波，万顷明月万顷荷。荷柄发花香入带，风来湖上竟如何。"}