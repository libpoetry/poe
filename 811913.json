{"id":"811913","title":"游西山","dynasty":"清","author":"多敏","text":"徘徊向西崦，曲径非一曲。诸峰送寒青，远树拂轻縠。回望高崖云，无心远相逐。时有微风来，吹雨洒幽竹。久立石级寒，秋色益苍肃。树杪澈清梵，经堂见幽麓。稍自理蜡屐，行将悟金栗。萧然空尘思，四顾悄山绿。昔年虎阜游，秋叶闻幽蝉。今来宝珠洞，春渌流溪泉。灵碣龙象寂，绀壁蟏蛸悬。冈峦窅然深，竹树何便娟。揽衣造绝顶，凭吊怀豪贤。岩厓漱墨留，妙迹疑神仙。文字竟终古，黤黮兹山巅。铃铎自相语，松涛驱暮烟。岁月有代谢，古今徒慨然。"}