{"id":"1044919","title":"忘言","dynasty":"宋","author":"王安国","text":"宋国旌孝子，东门毁以毙。楚王好细腰，后宫馁而殪。物情信可怜，徇外易生死。身存宠可誇，亡矣安所恃。吾今思彼哉，未足语释利。扰扰智惊愚，卑卑学阿世。吹嘘出虹蜺，顿挫入尘滓。爱憎虽人为，荣辱乃天使。恩无斯须怀，怨已塞天地。百年呼吸中，毫发谁豫己。适者默然窥，阴阳驱意气。始终本何有，一息累万世。由来适人适，宿昔多如此。喟余聊自欲，安得忘言士。"}