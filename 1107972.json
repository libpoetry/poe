{"id":"1107972","title":"山居杂兴","dynasty":"宋","author":"艾可翁","text":"老夫晨沐罢，还卧看云行。发短便巾小，衰容怯镜明。空林存竹意，破屋带泉声。自喜诗棋外，无营梦亦清。青山意自足，扰扰复何之。见客从衣破，哦诗任饭迟。蔬畦耕犊草，匏架落蝉枝。逆境偷贫乐，休兵未可期。村落兵戈后，江湖几杖前。索居兼屏燕，幽梦反宜蝉。茅舍分炊火，苔砖出酿泉。家贫思辟谷，非是博长年。"}