{"id":"622526","title":"百山行五十韵繇浙江江山闽山以至潮山","dynasty":"明","author":"郭之奇","text":"山行尽一月，踰山历万乡。入山又出山，宛在山中央。山图所未及，山经或未详。夏山翠如滴，秋山净若妆。冬山深如睡，春山远更芳。不尽山四时，山情那可量。江山自严厉，溪山转幽凉。神山未获见，海山意中荒。我闻山异德，始知山各疆。朝陟东山巘，山日飞混茫。午憩南山侧，山风扑面飏。晚出西山岫，山云尽可囊。夜倚北山麓，山雨欲浮床。山岚时结瘴，山露乍凝霜。何木不山落，何草不山黄。落木悲山末，黄草敝山旁。山木犹有枝，山草孰堪纕。此尽山糟粕，岂见山英芒。山草非芝瑶，山木愧扶桑。山樵恣斤斧，山牧自徜徉。欲穷山变化，久为山低昂。穿穴看山鼠，扑树突山獐。伎俩凭山鬼，依倚任山狼。迁鸟出山谷，雌雄立山梁。求山仍求友，山集又云翔。颇怪山中物，未必与山忘。何人买山隐，何士构山堂。紫霞依山栋，碧霭吐山房。山葵供小摘，山竹表幽篁。山居虽暂许，山意岂堪偿。山不厌人閒，人莫厌山长。心能与山静，山亦与人商。久从山终始，姑使山颉颃。山朝复山暮，与山俱未遑。我仆叹山砠，我马鸣山冈。采山人不见，何处置山筐。山巅馀鸟道，山径仄羊肠。崔嵬极山致，屈曲探山藏。举头问山隐，山书秘何方。低颜语山客，山桂尔毋戕。山盘五十馀，惟有泰山当。山池二十八，或倍华山阳。彼山标千古，山以名益昌。此山阻遐僻，名晦山何妨。山之言产也，不产山无良。或曰山为宣，非宣山曷扬。我有家山在，俟我山始彰。东山与西山，咫尺共山光。近山情可悉，遥山意可望。聊以家山绪，先矢百山行。"}