{"id":"1118086","title":"春游二首","dynasty":"宋","author":"陆游","text":"杏花天气喜新晴，白首书生乐太平。小陌鞦韆虽隔世，名园祓禊尚关情。山林自古流觞地，弦管谁家送酒声。莼菜鲚鱼初满市，莫将羊酪敌南烹。穷愁终日竟胡为，老健人间自一奇。每驾柴车游古寺，间骑竹马伴群儿。登临兰渚流觞地，萧散狐泉冷饼时。綀布单衣白羽扇，路傍人总道相宜。"}