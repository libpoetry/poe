{"id":"355327","title":"摸鱼儿·寄卢文子","dynasty":"清代","author":"董俞","text":"见小园、黄花开遍，觱篥斜阳依旧。唾壶击碎正无聊，况值悲秋时候。檐雨骤。兼数声落叶、映壁灯光瘦。浮生大谬。算龟背刮毛，马头生角，何时成就。黄梁梦，早被卢生看透。宁待疏钟残漏。建牙吹角寻常事，只爱白云翠岫。君知否。叹多少、英雄末路空回首。花前邂逅。同作醉乡游，长吟短咏，莫使双眉皱。"}