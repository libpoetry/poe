{"id":"284564","title":"溯湘·昔下沅江今溯湘","dynasty":"现代","author":"洪存恕","text":"昔下沅江今溯湘，方舟不计水程长。栖身渐远豺狼窟，濯足能来鸥鹭乡。梗偶宁知鬼胜负，荆凡未定国存亡。逗留汉上敌师老，训练湖滨子弟强。破竹连番饶将略，获粳两季足军粮。强邻重有铠铤助，大局还多袍泽匡。指日齐收降虏械，班师分道凯歌扬。"}