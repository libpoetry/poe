{"id":"1228302","title":"郭忠恕夏山仙馆","dynasty":"元","author":"吴镇","text":"苍厓过雨流青玉，万朵芙蕖红间绿。松枝摇动碧帘风，兰舟徐度回塘曲。画阁朱楼设翠褕，银床冰簟上流苏。美人绣倦频来往，仙侣长吟聊自娱。羽扇不挥尘不到，博山麝脑香犹袅。新蝉惊破北窗眠，幽禽啼断林间巧。竹烟浮翠荐龙团，树影当庭映日圆。晚来两两寻幽客，应识溪声六月寒。图中景物非人世，如此丹青谁得似。屈指流传四百年，宣和赏识标忠恕。人间何处无炎歊，火云照耀未能消。高斋展对殊未已，一片凉飔落素绡。"}