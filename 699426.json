{"id":"699426","title":"甲辰初度","dynasty":"明","author":"袁宏道","text":"偶然临水见苍颜，且喜安身紫翠间。老去无心防白发，众中开口问青山。文书狼籍恣情看，宾客逢迎学语閒。三十七年恒河眼，试观那似旧潺湲。閒花閒石伴疏慵，镜扫湖光屋几重。劝我为官知未稳，便令遗世亦难从。乐天可学无杨柳，元亮差同有菊松。一盏春芽融雪水，坐听游衲数青峰。弟兄相对黑盈颠，便是逍遥地上仙。潇碧堂中云委地，柳浪湖上雪翻天。长绦古褶缁黄队，皓齿修眉水石边。不道为官无一可，为官无此日高眠。溪流叠叠远山扉，手植柽杨许大围。梦里不思龙尾道，閒中聊葺鹿皮衣。要图曲蘖千回醉，且作枪榆数步飞。濯足亭中人姓吕，呇花时过钓渔矶。"}