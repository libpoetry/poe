{"id":"1126533","title":"薛简肃夫人挽词四首","dynasty":"宋","author":"梅尧臣","text":"萧公当贵日，小吏引轻轩。四德有遗美，六亲无异言。立孤传世嗣，垂范在闺门。浍水终归柎，秋云逐去魂。尝闻求子婿，不似怒甘公。莫以昔人比，皆为当世雄。家声新庆续，国礼旧恩隆。必与齐姜墓，千秋垄树同。冠剑将朝去，常知好直言。戒辞犹可托，先见久应存。瑩白冰兼玉，清芬蕙与荪。堂涂从此闭，何日卜丘原。美合周诗播，魂先岱岳归。空堂迁旧榻，素月照灵衣。珠翠香沉匣，丹青影挂帏。百年亲戚泪，并作露霏霏。"}