{"id":"182143","title":"示上封长老洪辩","dynasty":"宋代","author":"胡寅","text":"濯足潇湘湄，瘦藤拄衡岳。寻山半吴楚，何意得雄邈。青冥几石级，屐齿响荦硞。低昂度翳郁，轩翥见披剥。下视千万山，碧海潮初落。无风浪自鼓，浮动汹岳岳。谁云地南倾，鳌足有踸踔。请看高几许，天近只一握。高寒变冲融，三伏谢焦灼。群松何人种，凛立傲冰雹。况彼凡草木，跂望难簉著。精庐凭佛力，云外聊自托。上方连兜率，下界指蜗角。道人洪河辩，万卷归领略。汤沐以诗鸣，澄观老禅缚。相从尘垢外，一语符啐啄。愁云结苍梧，来雁眇燕朔。邺侯有旧隐，此兴吾数数。不须理牙签，借问有三学。"}