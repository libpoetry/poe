{"id":"1118557","title":"泛舟过金家埂赠卖薪王翁四首","dynasty":"宋","author":"陆游","text":"水生浦溆多浮鸭，风急汀洲有断鸿。渺渺江天无限景，一时分付与樵翁。老人不复事农桑，点数鸡豚亦未忘。洗脚上床真一快，稚孙渐长解烧汤。卖薪自可了盐酪，治地何妨栽果蔬。我老钝顽请半俸，此渠只有不能如。软炊豆饭可支日，厚絮布襦聊过冬。闾巷家家歌圣泽，子孙世世业春农。"}