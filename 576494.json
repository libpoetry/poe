{"id":"576494","title":"临高台","dynasty":"明","author":"黄哲","text":"临高台，台高百仞淩云开。丹霞曙色明九垓，咸阳王气何佳哉。交疏结绮纷崔嵬，虹桥复道云中来。直到南山表双阙，遥连北极正三阶。宛转朱阑临渭水，飞帘观阁通天起。铜龙高拱日华鲜，青雀翻翻月明里。鸣珰摇佩溢层城，锦幄芙蓉翡翠屏。宝鼎香酥调玉食，金茎瑞露屑琼英。琼英玉食知难老，鸾镜青蛾为谁好。君王八骏上瑶池，日暮长门怨芳草。芳草年年换物华，瑶池歌管醉流霞。皆传阿母桃成实，又献安期枣似瓜。蟠桃硕枣真堪羡，方朔诙谐侍欢宴。题诗争拟柏梁新，求仙岂意桑田变。愿得层台更万重，昆仑西望接崆峒。能共赤松鞭彩凤，仍随轩后驾苍龙。下顾凄凄茂陵道，惟馀陇树生秋风。"}