{"id":"694148","title":"清乐轩四景诗为驸马沐公赋四首","dynasty":"明","author":"陈琏","text":"闲裁綵帖写宜春，柳拂雕阑翠未匀。坐褥先开金孔雀，赐衣初试绣麒麟。草抽书带烟容淡，兰吐琼葩露色新。时把丝桐弹一曲，悠然古意乐天真。湘帘高捲碧窗开，时听棋声座上来。凉度竹风清绮席，香凝荷露泻瑶杯。盆池旧凿馀青荇，文石新移带绿苔。习静自知多乐趣，尘埃原不到凉台。梧叶萧萧秋意凉，端居偏爱木樨香。韦编或玩归藏易，法帖闲临急就章。阶下葵开常向日，篱边菊绽未知霜。怡情何用誇醇酎，碧碗新调紫蔗浆。书轩总胜邺侯家，万轴牙签耀日华。香制龙涎焚宝篆，茶烹雀舌赛琼芽。拥炉岂羡倾云液，呵笔尤宜赋雪车。未暇开函看图画，巡檐索笑有梅花。"}