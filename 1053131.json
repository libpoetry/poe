{"id":"1053131","title":"春日即事呈定海尉葛叔忱","dynasty":"宋","author":"释道潜","text":"曾台宿霞披，滴沥朝露湿。有客独登临，含情空伫立。问君伫立何所为，报言远人尝有期。菊花黄日出山去，芳草绿时犹未归。万壑千岩望何极，愿托孤鸿寄消息。少年游衍易蹉跎，翻恐归来不相识。满目春晖花烂熳，花底幽禽自相唤。纷纷万类皆有从，独我参差邈云汉。劝君不用长相思，容颜消竭神空疲。无情况有西楼月，夜夜清光照不亏。"}