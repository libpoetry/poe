{"id":"702637","title":"次韵邹允达怀仙吟十首","dynasty":"明","author":"童轩","text":"松花酒熟泼银缸，邀得群仙醉石窗。十二阑干秋色静，笛声吹断落梅腔。雾閤云窗蘸碧虚，黄梁枕上梦蘧蘧。鹤翻松露无人到，近得麻姑一纸书。山拥芙蓉面面开，红尘元自隔丹台。洞箫一曲云间下，知是群仙跨鹤来。六铢衣上绣云轻，月下时时奏五英。回笑人间儿女梦，红尘一枕不分明。银浦流云夜气澄，蟾光碾出一轮冰。步虚坛上瞻星斗，翠壑丹崖几万层。星冠鹤氅自翩翩，名注玄都作散仙。不用金茎承沆瀣，黄精芝草满丹田。瑶玉山前奏凤箫，彩云飞佩下松乔。夜深惊起潜蛟听，石涧星河影动摇。西华峰头月影高，琼花香雾湿金袍。呼僮旋劈麒麟脯，一曲南飞醉碧桃。勾陈树底醉流霞，果列金樱饭熟麻。鸡犬数声春色暮，一溪流水汎桃花。蟠桃红熟紫芝香，共酌元洲九酝觞。醉后山窗秋寂寂，神游还到白云乡。"}