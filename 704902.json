{"id":"704902","title":"用韵奉答郭西桥","dynasty":"明","author":"霍与瑕","text":"元冬已改仲，黄菊尚檠秋。乱蕊霜浑薄，繁枝露欲浮。谁将楚水调，共续南山讴。插鬓兼盈把，悠然忘世忧。元冬已改仲，丹树故凝秋。暖日千林静，寒烟一抹浮。赤藤来旧伴，斑竹转新讴。细细清声度，孤栖消远忧。元冬已改仲，皇历又颁秋。天子万年圣，日华五彩浮。六旬回甲子，四海共歌讴。世世龙光普，文王何所忧。元冬已改仲，碧水旧涵秋。雁阵声何急，鱼书寂不浮。天涯穷短目，泽畔苦长讴。叹息美人远，寒山殷百忧。"}