{"id":"487478","title":"谢都护歌","dynasty":"明","author":"张元凯","text":"谢侯少岁学击剑，手绾飞虹腰掣电。术精乃去学兵法，战阵钲鼓靡不合。被命造舟永嘉山，长鲸道遇手自搏。几欲论功登将坛，落落不偶空据鞍。阅世荣名何足齿，闾巷沉浮聊尔耳。短衣射虎姑苏台，闭户铸剑干将里。买得桃花一疋驹，骑来沽酒金阊美。世人失意汩汩忧，羡君能自沾沾喜。为嫌偪促城之舍，新开别墅虎丘下。窗中乱扑青芙蓉，竹树萧萧绕台榭。侠游酒伴惯住船，斗鸡走狗都翩翩。春草射麛秋放鹯，相逢欲赋子之还。座客恒满能击鲜，人各取醉斗十千。虽无铜山擅铸权，囊中不乏子母钱。吁嗟燕颔头未白，黄须森森尚如戟。江南秉钺旬宣臣，旧是永嘉来往人。即今推毂易为力，功名转眼能自新。劝君努力报知己，匣中毋遣神龙死。君不见余也十载伤羽毛，身同鹪鹩困蓬蒿。提携拂拭竟谁是，哀鸣日夜徒嗷嗷。于戏男儿四十不能自附青云豪，尚尔坎坷肮脏沉下僚。赠君短歌还自嘲。"}