{"id":"123922","title":"怀三封墅·寡求愿易足","dynasty":"宋代","author":"宋祁","text":"寡求愿易足，久计还中林。君恩容有报，宿留未抽簪。浅谋乏经济，流景倏颓侵。企翰羡鸿翥，俯泳愧鱼沈。荣名非不勉，高坻良可歆。奈何贾生恸，又将庄舄吟。投沙乃闻古，怀春方在今。三封何所怀，怀我东南畝。方春原田秀，是时簦笠聚。杏花灿晴落，菖叶甲阴浦。泱泱云抱岑，眇眇林鸣扈。野老携晨饁，薄醪间炊黍。安知五熟滋，但慰四友苦。日作夕还家，烟火青林下，嗟我仕易稼，穷年宦三辅。誓毕尚生累，将从平子赋。自省非大人，请事学农圃。"}