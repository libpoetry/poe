{"id":"489800","title":"正己亥冬客杭有客持毛袜去久不见还因戏赋以自解","dynasty":"明","author":"袁华","text":"领军家有一屋鞋，东郭先生双破履。我家旧物值偷儿，赤脚端如玉川婢。革靴骨立寒无藉，风霜冻皴皮肉死。线材寸短无所长，浮世荣名轻弊屣。鹅毛缝罽将奚施，龟背刮毛徒尔为。系带难令释之结，啮雪可怜苏武饥。松窗朴渥久不至，褚衾暖瓶空自随。北来毡根如瓠肥，氄毛蒙茸光陆离。金刀细剪雪花落，成毡足可供驱驰。人生能著几两屐，畏涂巉岩半榛棘。何似山东李谪仙，酒酣云卧游八极。"}