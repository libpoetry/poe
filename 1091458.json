{"id":"1091458","title":"怀显上人时在江州次其旧所作诗韵寄之己卯夏予始识之于城西王氏坟庵","dynasty":"宋","author":"周孚","text":"长号西山云，见子单阏夏。孤生九死馀，相遇天所借。崎岖易寒暑，荏苒问田舍。流萍忽复散，皓月耿清夜。孤筇子何往，征马吾屡跨。空馀碧云诗，十袭閟兰麝。匡庐富清景，得子更增价。他年东林游，吾犹厕陶谢。"}