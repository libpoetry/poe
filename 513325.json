{"id":"513325","title":"盒子会辞","dynasty":"明","author":"沈周","text":"平乐灯宵闹如沸，灯火烘春笑声内。盒奁来往斗芳邻，手帕绸缪通姊妹。东家西家百络盛，妆殽钉核春满檠。豹胎间挟鳇冰脆，乌揽分搀椰玉生。不论多同较奇有，品里输无例陪酒。呈丝逞竹会心欢，褒钞裨金走情友。閧堂一月自春风，酒香人语百花中。一般桃李三千户，亦有愁人隔墙住。"}