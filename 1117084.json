{"id":"1117084","title":"奉使契丹二十八首 古北口道中呈同事二首","dynasty":"宋","author":"苏辙","text":"独卧绳床已七年，往来殊复少萦缠。心游幽阙乌飞处，身在中原山尽边。梁市朝回尘满马，蜀江春近水浮天。枉将眼界疑心界，不见中宵气浩然。笑语相从正四人，不须嗟叹久离群。及春煮菜过边郡，赐火煎茶约细君。日暖山蹊冬未雪，寒生胡月夜无云。明朝对饮思乡岭，夷汉封疆自此分。"}