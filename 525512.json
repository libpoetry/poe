{"id":"525512","title":"哀按察华容八厓周公","dynasty":"明","author":"顾璘","text":"海内诗家流，按察名不细。仰溯风雅源，俯拾文选例。词锋捷如神，学海荡无际。洒翰迅风雨，旁视惊巨丽。士衡允如流，正平岂停缀。居诸几何间，充栋积篇系。奇葩灿繁英，野鹤抗孤唳。众人恶其上，转面生怒恚。矧兹豪士怀，高论激当世。万乘犹可干，岂复避贵势。铄金每潜机，下石憎毒厉。青云竟塌翼，黄壤俄挥涕。楄心愤难平，几欲愬上帝。观风临德乡，感旧重悲逝。惨怛堂上容，酸悽草间祭。结念江汉灵，愁云暗松桂。"}