{"id":"980416","title":"和斯立夜校试卷呈同舍十二韵","dynasty":"宋","author":"晁说之","text":"校艺来从鲁，闻韶昔在齐。幸容葭倚树，驩会食甘藜。礼数延文士，雄豪动武奎。严凝池上雪，灿烂谷中霓。喜见双头锦，争求独角犀。化金思点灶，画酒愿分篦。气壮如观海，言危拟去梯。且思竭马力，焉敢效牛蹊。萧统闻香臭，刘郎善品题。铅黄方晏集，风雨惜分携。永遣愁城破，休教眉宇低。故乡吾自乐，归去逐群鸡。"}