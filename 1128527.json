{"id":"1128527","title":"菁山梅花盛开予独未之知十一月二十二日周元举察院饷数枝以诗三首为谢","dynasty":"宋","author":"葛胜仲","text":"香雪常开小雪天，孤芳今占六花前。欲从玉女互争秀，不分青腰誇擅权。见事自知秦相缓，著鞭甘被祖生先。左轓不要宜春郡，应恋南枝映水鲜。冬早寒轻测测天，疏枝明秀忽来前。土酥结色神仙种，冰麝分香造化权。三白共惊千树发，一年都占百花先。巡檐索与冰姿笑，准拟携壶更击鲜。山头云物冻吴天，几树寒英唤我前。老不禁愁聊索笑，病方止酒暂从权。松篁傲雪堪为伴，桃李酣春未敢先。习隐菁山真不恶，吟鞍十里看芳鲜。"}