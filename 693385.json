{"id":"693385","title":"挽陈白沙二首","dynasty":"明","author":"苏葵","text":"满江秋水蘸冰壶，白首行藏道已孚。孤洁世称徐孺子，风流人惜邵尧夫。江门大雅遗音在，伊洛春风旧迹芜。可恨著书嫌强聒，空教来学想规模。英灵谁昔夺山川，还却英灵是此年。江汉文章非偶尔，乾坤风致自巍然。千秋高士应稀见，一脉斯文亦正传。寄语后来描画者，莫将遗像失真传。"}