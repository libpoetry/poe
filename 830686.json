{"id":"830686","title":"还琴志楼山居赠陈大范二罗二","dynasty":"清末民国初","author":"易顺鼎","text":"昔行万里登峨眉，雪山挂眼穷坤维。神州积气不可辨，俯视下界心魂悲。周郎陆弟共携手，看云听瀑贪恢奇。一别名山迹如埽，梦飞不度天彭道。同游数子各风烟，此意苍茫令人老。前年投劾去大梁，尘土凝面须眉黄。不须物憎早自废，径欲往诣无何乡。尚怜匡庐在人境，手剪莱棘开山堂。昨依帅府客武昌，时复走入崔嵬藏。宗雷陶谢岂并世，令我望古神惨伤。自分山中侣麋鹿，岂期世外同衣裳。陈兄高奇范兄伟，罗弟思心偏斐亹。揽佩褰裾无旧新，顾我痴愚犹我韪。俱怀逸兴干烟霄，共走穷山触蛇虺。弥空际宙心期在，未觉乾坤委荒隘。万壑天风答笑声，千林海月窥襟带。怜余鬓发久苍浪，提挈雄肝聊一快。默数欢游已得双，休惊壮齿难成再。龙藏麟见圣无权，一壑悠悠自可专。我悟支离为道本，君知拥肿得身全。酒乾烛烬无言说，五老同忘旦暮年。"}