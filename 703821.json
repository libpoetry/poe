{"id":"703821","title":"送曾苍岩座师出都门","dynasty":"明","author":"韩上桂","text":"道大时难合，德高愿却违。情随湖雁远，兴逐海云飞。白雪和应寡，朱弦知者希。问奇惟弟子，寂寞正相依。不敢伤流俗，其如偃卧何。浮云天外绝，飞鸟目中过。宅剩扬雄草，门张翟氏罗。犹存恋阙意，忍作五噫歌。少贬是君泽，长归即圣恩。冥鸿惊慕弋，泽雉喜离樊。落日琴三弄，佳辰酒一尊。沧潭最幽处，庶可涤烦喧。紫气从何驻，仙牛早渡关。世人多白眼，吾道付青山。北海犹风懦，西铭可订顽。诗书今汗漫，得暇手重删。"}