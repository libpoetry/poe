{"id":"693994","title":"赣关接云淙老师手书兼闻大疏","dynasty":"明","author":"陈邦彦","text":"天造钟圣明，敷求极南海。先皇留旧德，苍生望槐宰。蹇蹇志匪他，忧国我心痗。闻变已趣装，主恩况踰倍。出处有大义，报称如靡逮。新衔例有辞，良亦臣丹在。小子庸何知，远咨及微猥。途次奉诲言，跂予望风采。叱驭正駪駪，云台方洒洒。宏赞愿蚤闻，旂常炤千载。驱车靡晨夕，川原不我与。行行度赣关，计旬已盈五。缅昔发珠江，闻者相枝拄。夫子未心许，乃亦不色拒。跃冶固所矜，譬之狂狷侣。道路阻且长，江皋日延伫。珍重书中理，进退慎所处。匪为一身谋，而以观干蛊。古人有大略，九九尚可举。言有重百朋，亦有轻一羽。孤怀惟自靖，遑知吐与茹。传闻多异辞，沉忧切中腑。勉旃卜此行，岂必吟梁父。"}