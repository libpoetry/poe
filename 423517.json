{"id":"423517","title":"南浦·倦游思返，还复淹留，忽忽又重九矣。沚老见示近词，怅然属和","dynasty":"近现代","author":"吴昌绶","text":"归计尽蹉跎，渐秋深、怕问东篱消息。暝色起江城，霜风紧、朔管数声吹入。载花双楫，昔游剩与船娘说。何处登高，空怅望云外，遥青一发。诗人老去相逢，尚陆沈黄绶，鬓斑盈雪。醉别不成欢，依稀似、枫荻浔阳萧瑟。予怀渺渺，几时同谱蘋洲笛。珍重寒香，知未晚、莫负赏心风月。"}