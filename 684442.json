{"id":"684442","title":"赠别皇甫百泉","dynasty":"明","author":"王廷陈","text":"怜君辱刀笔，爱客具琴书。奇字人堪问，能名孰可如。鸟因求友至，羊以败群除。饰吏须儒术，应知用不疏。一从辞上国，每恨寡论文。与子时相见，令予日有闻。偶来珠复去，暂合剑仍分。倘赋相思曲，因风报楚云。赤壁嗟流寓，金陵喜量移。迟回今日别，迢递夏云随。故国三吴接，王宫六代遗。之官兼过里，去住惬心期。江路指姑苏，兰桡入画图。客深谙楚语，家近听吴歈。亲爱唯贪聚，君恩实恐孤。过庭凡几日，复作省中趋。"}