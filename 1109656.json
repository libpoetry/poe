{"id":"1109656","title":"种花五首","dynasty":"宋","author":"刘敞","text":"粉萼朱华俱满丛，莺喧蝶舞乱春风。前年手种今年看，自觉淹留已老翁。弱柳海棠虽晚栽，翠眉红脸已齐开。蜀姬艳色巴姬舞，并送春愁入眼来。长爱武陵溪上人，种花无数碧溪滨。莫轻野客时情薄，看尽灵桃岁岁春。行绕新芳不拟回，春光二月已全催。江南寒食饶风雨，未落应须日日来。忆昔空园今作林，墙头枕上总成阴。废兴人事非天意，时暂纷华亦赏心。"}