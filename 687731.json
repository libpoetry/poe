{"id":"687731","title":"承马侍御过访","dynasty":"明","author":"庄昶","text":"清江大树老夫家，只许衡门管岁华。云谷有诗皆感寓，柴桑无酒不黄花。百年事业长镵老，万里风云醉眼赊。何处西台贤御史，也来垂眼钓鱼槎。江天万里一贫家，此老能来共物华。到处小滩横钓艇，我家明月照梅花。山中野鹿元相伴，江上清风不用赊。拾得支机遗石否，年年星汉望仙槎。"}