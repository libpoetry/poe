{"id":"1107710","title":"虞部刘员外约游金明光以贱事失期刘惠诗见嘲以诗四首谢之","dynasty":"宋","author":"司马光","text":"丝管嘈嘈耳不分，绮罗杂踏自成春。不唯汉帝昆明小，更觉唐家曲水贫。绛阙朝归散玉珂，不游不饮奈春何。皇仁听使欢娱极，白简从君冷峭多。碧柳红桃照眼春，绮肴芳醴集朝绅。自嫌林野疏顽迹，难预风流席上宾。上苑花繁高覆墙，曲堤风暖柳丝长。炉边应有步兵尉，瓮下难寻吏部郎。"}