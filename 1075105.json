{"id":"1075105","title":"何元静以诗索花次韵诗尾致剪花之约","dynasty":"宋","author":"周紫芝","text":"城南有客身倦游，饭无脱粟衣无裘。短墙雨湿花木晚，穷巷草深篱落秋。心常自许玉川辈，人言恐是原宪流。千奴安得封君禄，偶有一花聊可目。綵椽作架恐未暇，春到听花飞上屋。衡门无酒客不知，寒谷少春花更迟。慇勤未足供一笑，惭愧烦君作好诗。谁遣春风吹急雨，枝头会见花无数。夜窗月白得暗香，晓枕风微战轻素。已办并州快剪刀，为剪长条送春去。君当酿酒买肥羔，莫倚匆匆陈草具。"}