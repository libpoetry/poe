{"id":"1113691","title":"温其示梅诗用韵为谢兼简士特","dynasty":"宋","author":"李处权","text":"可喜刘郎鬓未霜，能容宋玉近东墙。自知老眼无春事，谁意穷途得夜光。前日桃园真有路，何时兰室可无香。便须一醉经千日，免作人间寸寸肠。潦倒谁怜五十霜，登门可愧及肩墙。银钩已作惊人势，玉唾何悭照眼光。春醉灯前犹纵博，夜阑帐底更添香。阮生正作穷途哭，漫道江南刺史肠。"}