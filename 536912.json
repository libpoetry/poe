{"id":"536912","title":"燕山雪后歌","dynasty":"明","author":"王世贞","text":"蓟门十月玄风起，吹尘夜合滹沱水。似猬还应缩马毛，先车竟复纷狐趾。岁暮天涯已足愁，何当雨雪重淹留。沾裘起粟声频禁，龟手垂鞭冻不收。慄慄危桥冰柱折，遥遥孤戍铜龙咽。江头已断河伯书，海上能凋使臣节。蓟门道旁烟火微，蓟门城中有光辉。流苏凤暖胡姬馆，韎韐貂轻公子衣。百盏深巡浑不醉，千场纵猎未言归。复有董仇持汉权，邀迎戚里罄交欢。解以重帏违昼夜，能将炙手变炎寒。此时谁惜空门卧，此际谁歌行路难。雨雪偏摧蓟门客，丈夫毋为厌偪侧。不见临河征戍儿，暮枕雕戈照霜色。"}