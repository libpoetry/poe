{"id":"1173839","title":"毒热寄简崔评事十六弟","dynasty":"唐","author":"杜甫","text":"大暑运金气，荆扬不知秋。林下有塌翼，水中无行舟。千室但埽地，闭关人事休。老夫转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。开襟仰内弟，执热露白头。束带负芒刺，接居成阻修。何当清霜飞，会子临江楼。载闻大易义，讽兴诗家流。蕴藉异时辈，检身非苟求。皇皇使臣体，信是德业优。楚材择杞梓，汉苑归骅骝。短章达我心，理为识者筹。"}