{"id":"1149516","title":"三月三十日程氏馆饯杜十四归京","dynasty":"唐","author":"元稹","text":"江春今日尽，程馆祖筵开。我正南冠絷，君寻北路回。谋身诚太拙，从宦苦无媒。处困方明命，遭时不在才。踰年长倚玉，连夜共衔杯。涸溜沾濡沫，馀光照死灰。行看鸿欲翥，敢惮酒相催。拍逐飞觥绝，香随舞袖来。消梨抛五遍，娑葛?三台。已许尊前倒，临风泪莫颓。"}