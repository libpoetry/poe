{"id":"790778","title":"魏忠贤","dynasty":"清","author":"张洵佳","text":"魏阉煽虐时，士夫太无耻。宰相为家奴，九卿作义子。生祠遍九州，举世从风靡。不特廉耻亡，直是人心死。幸而熹宗立，享国七年止。寿考跻神宗，其祸伊胡底。庄烈奋天诛，天下快无比。巍巍九千岁，填死沟壑里。何以迨末年，忽奉收葬旨。岂其反初心，当作忠良视。此事拗而奇，反翻难究拟。即云方寸乱，颠倒何至此。开门迎闯王，明祚竟亡矣。"}