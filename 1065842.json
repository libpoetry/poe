{"id":"1065842","title":"清源大夫吴人到官之数月凿池引泉植芙蕖大变晋俗遂忘江湖之想作诗寄题芙蓉亭","dynasty":"宋","author":"苏过","text":"先生腹有五车书，宜著天禄与石渠。一日不可食无鱼，何不置之于江湖。迩来得邑古塞隅，饮酪披毳如羌胡。汾水浊恶山童枯，不知先生何为娱。忽然寄诗遣长须，报我县圃开榛芜。昔为沮洳今可潴，下灌粳稻池之馀。清流映带红芙蕖，炯然不染先生如。簿书扰扰徒喧呼，不妨行吟学三闾。吏民已化愚溪愚，能和紫芝于蔿于。教条自简俗自纾，三尺不犯鞭与蒲。愿君越吟小踟蹰，晋楚未觉肝胆殊。长短莫较鹤与凫，弹铗且缓归来乎。"}