{"id":"698882","title":"书刘子梅谱","dynasty":"明","author":"徐渭","text":"曳裾才谢楚江兰，却写梅花赠岁寒。马上不殊新折寄，雪中又少旧年看。影从棘畔墙俱白，挂到宵阑月倍团。分付东风好将护，他年山馆障阑干。江南风物在新春，笔底生花幻水村。似月付将千片影，因风欲动一窗痕。逢人固是难攀折，入帐还应恼梦魂。笑杀朝来无粒米，呼童捲向市边门。"}