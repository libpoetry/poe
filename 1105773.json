{"id":"1105773","title":"雪晴三首","dynasty":"宋","author":"王之道","text":"雪压千山净，云披万里晴。木冰争霁色，檐雨碎寒声。静映吟窗冷，轻浮茗椀清。最宜今夜月，来借短檠明。湖山开宿霭，院落快新晴。滉漾溶银色，潺湲过雨声。味增茶品胜，光夺月华清。放出东墙角，梅花数点明。气暾寒日晓，光照远山晴。邹谷有春意，袁门闻履声。映书何自苦，炙背不妨清。邂逅逢诗将，高吟眼倍明。"}