{"id":"161656","title":"题童寿卿博雅堂","dynasty":"宋代","author":"王炎","text":"会道莫如约，要识胸中真。讲学亦贵博，不废纸上陈。王充与李邕，世岂无若人。中秘未许见，市肆何所闻。童君家多书，乃为我辈虑。安用蓬莱山，万卷皆聚此。又复附益之，秦碑及周鼓。剡溪来楮生，歙穴会石友。持此分雅俗，清渭映浊泾。不贿屋自润，无爵身亦荣。好事时相过，不惮倒屣迎。挥麈言有味，寂如无市声。孰如汉中郎，孰似楚左史。孰能诵亡书，孰解作奇字。是中犹渊海，随取即随有。或问贾几何，还可商度否。掀髯笑谢客，吾非鬻书叟。"}