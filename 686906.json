{"id":"686906","title":"即事用前韵","dynasty":"明","author":"刘宗周","text":"乞恩初得理方书，自谓良医肱折馀。试把风波看幻质，岂无舟楫济亨渠。一毛尽识周身痛，二竖皆乘正气虚。端的与君投胜剂，本来无妄莫教除。咄咄深源屡罢书，一腔心事棹歌馀。天涯对酒呼明月，泽畔行吟问古渠。小决行藏应得尔，只言老病亦非虚。清时饶有孤臣泪，百转江流意未除。老去空悲三上书，自言工瑟未工馀。天将斗柄回春旦，地与河流出旧渠。世道已看图凤杳，功名先辨鼎牛虚。十年一壑仍无用，辜负君恩自废除。古人不作见遗书，万事茫茫感慨馀。舂臼灌园空朽腐，鸱夷马革等沟渠。莫言狂狷非中道，肯信须眉是子虚。行矣归休吾自老，空山蛛网挂檐除。"}