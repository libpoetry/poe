{"id":"687893","title":"借园杂咏 寻幽","dynasty":"明","author":"成鹫","text":"偶来非久住，所得乃无穷。树浅频移鹤，天高任转蓬。自誇双足健，不觉一瓢空。又复寻幽去，春光处处同。白社曾游处，朱门今几重。云峰仍故态，水镜变衰容。地主闻虚席，山人许寄踪。鹿门知可托，垂老愿相从。小补成新筑，能閒拟乐邦。墙低山入榻，池浅月摇窗。开径惭非诩，居亭恰是庞。了无鹰兔见，随意守枯桩。九夏安居近，閒房得便宜。本来无破漏，何用更修治。雨细泉先入，风轻暑不知。叮咛语僮仆，从此息驱驰。举世为形役，吾生愿息机。相逢无半语，惟劝掩重扉。同病怜孤鹤，将閒博一饥。绳枢牢缚定，遑问是邪非。却防佳客至，先寄数行书。但愿存真契，无劳念索居。风埃盈几案，藤蔓碍轩车。要识东樵否，迎逢近不如。入门先学圃，隙地垦榛芜。一雨喧童稚，双畦逐老夫。充厨先野菜，虚架代新瓠。爱此同生意，何曾计有无。圣泉清且冽，乃在此峰西。久别频相念，重寻定不迷。杖藜聊独往，茗椀且教携。但得驱烦渴，何须入品题。小池荒已久，春藕种来佳。尘世能无染，真香静入怀。浅深随所托，清浊岂相垂。物理信如此，吾生未有涯。清明分善种，谷雨及时栽。即事堪怀古，长歌归去来。人无终岁力，花仅一秋开。莫怪东篱下，沉吟日几回。箐篁三亩宅，落箨四无邻。枝叶删将尽，萧条乃见真。去留惟便我，疏密不因人。恰好存孤干，风前倚病身。每怜橙荫好，端坐挹清芬。近树安茶灶，移根傍水云。八风深浩荡，一气自氤氲。莫漫伤憔悴，繁华不似君。古梅枝亚地，春老子偏繁。惜绿斜开径，怜黄镇掩门。虫饥防钻核，蚁语诫伤根。物我同生理，经年总避喧。地宽榛莽遍，天迥露珠漙。早出衣从湿，归来日已乾。长镵聊自托，被灶笑相看。识得新州老，刍荛未可瞒。清泉供濯足，休笑道人顽。等觉原平等，閒身岂有閒。鹤归云外步，僧踏水中山。两脚俱无著，相随且闭关。曾上飞云去，今来水石边。临风振衣袂，回首忆当年。千仞何为者，七斤殊不然。老人新浴罢，抖擞息诸缘。儒门洵澹薄，吾道不萧条。午食喧群雀，春蔬盈一瓢。闻钟炊玉粒，洗钵闭松寮。差胜陶彭泽，长饥为折腰。閒园过宿雨，野水浸堂坳。渐觉多忙事，商量葺破茅。远天收螮蝀，斜日织蟏蛸。最羡云中鹤，高飞不定巢。兀兀成吾是，悠悠笑尔曹。自从来此住，坐久不辞劳。一榻空诸有，双趺送二毛。偶然舒两足，窗外月轮高。闭门事行脚，当下息奔波。一日能千里，诸方如我何。跛牂誇迅疾，夸父逊蹉跎。三匝清池去，香风吹芰荷。本欲成高咏，低吟背落花。隔樯人久立，多恐是诗家。风细不关树，泉轻微漾沙。此情俱寂寞，馀响送流霞。偶然发清啸，飞出水云乡。天籁一时寂，山风万里长。苏门心自远，竹里老偏狂。谁是知音者，斯人未可忘。人间天所忌，久雨阻经行。不放终宵月，空馀半夜明。自来还自去，谁送复谁迎。顾影无相识，唯闻屐齿声。草屋近南亩，远风来渺冥。披襟纳凉驶，觌面识居亭。虚室静生白，孤灯长自青。封姨许相过，从此撤疏棂。所贵遮吾眼，方将理葛藤。谁知斲轮处，犹有读书僧。三冬无俗物，千古得良朋。翻笑东林老，逢人说上乘。年来惟善病，高枕水西楼。独宿同孤鹤，閒眠笑老牛。云阴山被薄，月满竹床幽。竟夜不成寐，无言自唱酬。频频相管带，处处惜光阴。此意无人会，唯君知我深。孤明虚一盼，静夜息三心。少小为形役，劳劳直至今。高视薄云汉，书空止自谙。眼边无怪事，指下有清谈。真易何须画，圆伊不待三。玄珠归罔象，持此报同参。有客频相劝，言师道过严。蝇屯偏择秽，蜂聚却因甜。苦节多成病，长饥为矫廉。殷勤谢来意，鱼掌岂能兼。昨夜梦行脚，茫然失圣凡。有人坐盘石，云是补陀岩。明月下沧海，长风吹布衫。觉来舒老眼，红日上松杉。"}