{"id":"1049768","title":"东林行","dynasty":"宋","author":"郭祥正","text":"龙蟠大地藏山腹，瑞气蒙笼紫金屋。香炉万丈擎碧霄，二涧斜飞落寒玉。晋朝遗事唐人辞，皴斮龟螭尚堪读。楼烦真人应梦来，夜斧丁丁神伐木。安帝亲留步辇迎，灵运开池素华馥。会随流转不成尘，灯焰明明自相续。游人未达此理元，安得清凉灭贪欲。我今弃官脱尘网，僧宝瞻依无不足。跨黄牛，骑白鹿，时时自唱无生曲。无生曲，君试听，五音六律和不得，为君写作东林行。"}