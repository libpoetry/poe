{"id":"1106719","title":"和遁泽喜雨韵二首","dynasty":"宋","author":"王柏","text":"久欲飞山试笋车，避炎情绪未能嘉。读书求道调心马，制药无方遣睡蛇。天地秋来催祭鸟，池塘雨过闹私蛙。病夫推枕幡然起，骨健神清眼不华。叶下亭皋半月秋，风飞雷厉起云头。一奁返照收林樾，万派飞泉响浍沟。放郑贤侯初下令，乞灵拙士未能瘳。吾侪且说维鱼梦，那问驱车相国愁。"}