{"id":"982299","title":"赠旴江张平仲","dynasty":"宋","author":"真德秀","text":"去圣既云远，至理日以冥。言道指虚玄，语性杂精灵。正传久芜没，异学得魁横。卓哉周程张，磊隗三代英。妙蕴发天地，微言昭日星。后来紫阳翁，抑又集大成。煌煌八书训，凛凛万世程。学者生此时，坦然有规绳。但患舍康庄，自趋柴与荆。张君江西来，颇尝得师承。敝衣虽悬鹑，猛志欲掣鲸。袖出文一编，其辞峻而清。此士不易有，归欤更研精。勿受俗学变，而为宠辱惊。贫者士之常，未合宁躬耕。高门谨勿谒，养此气峥嵘。不见商歌人，洋洋金石声。"}