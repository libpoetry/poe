{"id":"648816","title":"题康氏临清楼","dynasty":"明","author":"杨士奇","text":"文溪似秋浦，窈窕湛寒玉。天净波平一鉴开，倒影金华千仞绿。人家多住溪东西，飞栋辉煌接华屋。疏槐杨柳荫当门，翠荇红蕖悦心目。康氏楼居更萧爽，雕栏百尺凌云上。仙姥峰高望欲齐，状元洲近平如掌。词翁酒客屡招寻，吹竹弹丝共欢赏。风物清华入吟啸，阛阓喧嚣断轮鞅。忆昔总角初常游溪之涯，拆竿坐石堪垂钓，临水提筐逢浣纱。朅来忽复四十载，漂泊不归双鬓华。天涯往往闻逸兴，邂逅题诗徒自嗟。岂不闻宋朝曾孝子，三子科名相继起。连篇文采动公卿，文溪之名自兹始。今人何必非古人，珍重贻谋在经史。他年若绾银黄来，仰视高楼耀闾里。"}