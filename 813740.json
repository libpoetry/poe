{"id":"813740","title":"卖花声 韵仙别三月，以客中所制卖花声词邮寄，泪影离声，恍惚纸上，因用原韵倚声，以报来雁","dynasty":"清","author":"汪淑娟","text":"春信又今年。柳絮飞绵。去年曾记晚莺天。替检青梅头上戴，镜里移肩。别后感瑶笺。心地谁怜。红罗斗帐薄如烟。夜夜为伊长梦见，风雨河边。消息问而今。愁绝瑶琴。知君异地也难禁。千万花开三四月，休去登临。应是动乡心。灯晕昏沉。和衣睡醒蓦兜衾。不信凄惶侬一个，影也难寻。"}