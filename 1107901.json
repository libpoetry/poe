{"id":"1107901","title":"鹤谣","dynasty":"宋","author":"白玉蟾","text":"鹤者胎化之禽兮明明，后玄鹄兮前苍鹰，冲若舞兮太清。鹤者还丹之使兮洋洋，缟云衣兮玄绮裳，唳以下兮郴阳。鹤者冲虚之梯兮冥冥，朱霞弁兮翠锦熭，浩然归兮辽东。鹤者飞仙之御兮英英，十二裙兮六六领，翻而来兮华亭。鹤兮鹤兮芝田兮，遐征不可望兮，倏去忽来兮。鹤兮鹤兮瑶池兮，若有控以御兮，杳不可诘兮。鹤兮鹤兮玄圃兮，是必有以致兮，将为谁来兮。鹤兮鹤兮丹丘兮，下界尘土腥兮，何当致我归兮。"}