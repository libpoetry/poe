{"id":"1252490","title":"减字木兰花 秋思","dynasty":"元末明初","author":"邵亨贞","text":"锦屏香断。谁在朱楼吹玉管。唤起凄凄。不似河桥听得时。云阶月地。长忆青灯啼络纬。秋满闲门。断送潘郎瘦几分。红妆倾国。人在蒲东谁画得。玉骨成尘。往事流传恐未真。月明窗户。犹似隔墙花动处。夜冷西厢。一度魂归一断肠。江头日暮。客子移舟迷去路。望断天涯。灯火深村卖酒家。铜驼巷陌。荒草寒鸦烟树隔。往事无情。旧梦依然到五陵。"}