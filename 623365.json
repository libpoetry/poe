{"id":"623365","title":"古今人多作留春诗而莫有留夏者感而赋之","dynasty":"明","author":"郭之奇","text":"辞春多绪言，辞夏何默默。良由畏日威，难拟烟风德。岂不爱长时，歌薰旧弦熄。万象倚炎光，此身当蔽抑。瘴野复何如，荒祠困已亟。始闻天外吹，及彼西峰侧。微凉动落晖，遂有轻阴色。曾是凄远怀，能无泪洒臆。就之不可违，聊宽酷暑逼。我欲告司方，赵盾人谁忆。"}