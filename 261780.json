{"id":"261780","title":"宝鼎现·遣怀","dynasty":"清代","author":"丁澎","text":"壮夫长耻落魄，何事归来弊褐。乘下泽、饭牛大野，豪气樽前曾似昨。酒酣后、但摩挲一剑，直欲老兵景略。何况小儿赵括，此意不堪牢落。手中斜挽双繁弱。拥头上、如箕幧帓，见狡兔、草间突起，怒马山头方一跃。长空外、皂雕齐发，耳后西风飒飒。还挥手、金樽引满，寻取狗屠旧约。有客吹箫予和，以渔阳三拍，向秋风弹筑。羞整冲冠素发，念富贵、于我浮云耳，及早须行乐。纵行乐、牵犬东门，何若归耕负郭。"}