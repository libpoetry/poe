{"id":"693799","title":"鳌峰草堂歌十首","dynasty":"明","author":"陆深","text":"闽山南去是鳌峰，鳌峰草堂多卧龙。春随花路八千里，天锁烟霞十万重。谷口子真归计成，少陵老人歌北征。五月南风吹海雨，碧山无数荔枝明。御堤杨柳春日迟，折尽长条更短枝。天上初抛祠部禄，山中谁送草堂赀。平生最爱方思道，方外更交孙太初。作吏隐居非我意，南巡新上万言书。早年慕道世情疏，乞得青山背郭居。不为登楼赋王粲，文园真有病相如。北来京国住三年，南去青山得似前。试问孤猿与孤鹤，为谁消瘦为谁怜。新裁道服绿罗寒，别有乌霞制作冠。后夜相思长琐月，酒徒诗伴满长安。山公启事孰当前，宣室求才谁少年。一路桃花春水涨，皂旗唯送得归船。群策先皇一网收，虎头高选重龙头。相知赖有倪宽在，与汝一时成去留。莫倚高歌莫著书，秋风病骨夜窗虚。海门近傍鳌峰起，锦字封题侯鲤鱼。"}