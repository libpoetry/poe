{"id":"685576","title":"秋夜听雨旅思无聊戏作喜雨愁霖两章觉悲喜由人非关雨也因之有悟","dynasty":"明","author":"邓云霄","text":"剪烛虚堂玉漏清，西风吹雨过高城。土龙昔日愁枯立，垤鹳今宵喜共鸣。麦垄渐沾功德水，檐花翻作管弦声。征输近苦青苗急，好倩云雷洗甲兵。萧条梧叶雨中疏，有客悲秋感慨馀。流水百年看逝者，寒灯五夜叹归欤。飘摇雁帛沉乡信，警急狼烟报羽书。自笑无能同烛武，欲将勋业问樵渔。"}