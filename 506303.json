{"id":"506303","title":"画梅华","dynasty":"明","author":"刘璟","text":"幻住高僧在天目，赋得梅花鬼神服。至今诗句流人间，探幽讨赜无时閒。能画才人汤叔雅，又把花神重摹写。梅花本是无心物，刚被渠侬衒真假。画中之花无四时，壁间一见尤清奇。忽惊一月阴山雪，莫与西湖处士知。罗浮山中雪三尺，梅花倒垂龙尾枝。高人一见动清兴，精神入笔珠陆离。明窗展玩当晴曦，宛疑四壁生凉飔。羡君博雅好古谈，能使朽腐为神奇。"}