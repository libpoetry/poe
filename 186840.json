{"id":"186840","title":"送张深道·人言底柱险","dynasty":"宋代","author":"张栻","text":"人言底柱险，袖手不敢迩。孰知人心危，毫厘千万里。有来事物繁，酬酢无披靡。虽云应不难，要且辨真伪。良知本易直，天机验所起。涵濡自日新，日新乃无蔽。圣学非空言，要领故此。吾子端泼源，所进渺涯涘。我虽念不繁，讵敢忘所止。后会傥有时，深功同举似。"}