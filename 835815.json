{"id":"835815","title":"一萼红 悱庵书来，极言崇效牡丹之胜。予自人日后卧病，残春易过，长夏又更，转眼新秋，支离益甚，遥忆故人，京华盛赏，时移物换，感叹成篇","dynasty":"清末民国初","author":"吴重憙","text":"忆春城牡丹花谢了，红紫正相争。北胜方矜南强，又诩蜗角，各斗峥嵘。薰琴转莺蝉递嬗，倏昨宵凉树见流萤。如海花光，玉仙洪福，都付飘蘦。伤我残枝断梗。念沈香亭北，幻梦全醒。水皱池塘，阶堆梧叶，忍言何事干卿。转眼便黄花烂漫，竹帘卷人，瘦减风情。安得遥从坡仙，水调重赓。"}