{"id":"1112482","title":"绍兴丁已以大礼馆客恩奏族叔祖有诗见戏次韵和答二首","dynasty":"宋","author":"张守","text":"少室山中计已成，卧看朝市等蝇营。对门山雪惟诗思，过眼秋云即宦情。长恐搢绅嘲捷径，勿缘升斗诮虚名。翁看肉食颜如甲，何似村醪一笑赪。衣冠相望两卿家，列鼎当年办咄嗟。后裔不应犹短褐，除书未怕失丹砂。恩光漫欲沾宗族，品秩何劳问等差。莫笑青衫同画饼，也胜辛苦踏槐花。"}