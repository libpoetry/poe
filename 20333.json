{"id":"20333","title":"鸳鸯篇·化作鸳鸯鸟","dynasty":"唐代","author":"李德裕","text":"君不见昔时同心人，化作鸳鸯鸟。和鸣一夕不暂离，交颈千年尚为少。二月草菲菲，山樱花未稀。金塘风日好，何处不相依。既逢解佩游女，更值凌波宓妃。精光摇翠盖，丽色映珠玑。双影相伴，双心莫违。淹留碧沙上，荡漾洗红衣。春光兮宛转，嬉游兮未反。宿莫近天泉池，飞莫近长洲苑。尔愿欢爱不相忘，须去人间罗网远。南有潇湘洲，且为千里游。洞庭无苦寒，沅江多碧流。昔为薄命妾，无日不含愁。今为水中鸟，颉颃自相求。洛阳女儿在青阁，二月罗衣轻更薄。金泥文彩未足珍，画作鸳鸯始堪着。亦有少妇破瓜年，春闺无伴独婵娟。夜夜学织连枝锦，织作鸳鸯人共怜。悠悠湘水滨，清浅漾初苹。菖花发艳无人识，江柳逶迤空自春。唯怜独鹤依琴曲，更念孤鸾隐镜尘。愿作鸳鸯被，长覆有情人。"}