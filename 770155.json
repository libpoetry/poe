{"id":"770155","title":"闵月湖荷花同游为林昭通绍年","dynasty":"清","author":"林旭","text":"月湖六月南风吹，红裳翠盖浮涟漪。昔闻其语今见之，眼前反复人得知。壮夫腰镰方纵意，渔夫拿舟自垂泪。哀哉斩艾不自保，纷纷载去如束稿。风水之说讵有凭，邦人波靡诚可憎。花神伉爽诉炎帝，妖气天阍反见挤。苍苍岂必矜君子，我怼祸端由自取。中通外直得之性，蒲稗虽多何足竞。一朝谗口巧中伤，坐令丧气及群芳。藏山居士倘见此，为尔痛苦摧肝肠。"}