{"id":"404993","title":"沁园春·幼椿先生写示卅七年前养病青岛劳山新诗一首，嘱谱入乐府","dynasty":"近现代末当代初","author":"王韶生","text":"门外青松，枕畔涛声，客梦夕酣。看新阳杲杲，齐烟点点，朝来观海，日落还山。幽涧风生，寒波叶下，吹律谁温溪谷寒。晴阴改，叹丹崖灶冷，白袷衣单。閒眠。废了芸编。抬眼望亲交各一天。对林深暝色，云封片石，穷探造化，悬想推迁。物候非秋，英灵笑我，忘却烦忧且尽年。狂澜起，不平为平也，怒吼当前。"}