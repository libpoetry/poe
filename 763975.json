{"id":"763975","title":"看花回 咏落花，用周清真韵","dynasty":"清","author":"邹祗谟","text":"寒香散雾初暖，轻尘灵洁。又见蜂忙莺懒，将恨绮愁罗，游丝千结。绿窗人惜。小步和苔金缕滑。吹散处，丝障重重，一春如梦风流绝。何事与、勾云倚月。随清赏、莫孤佳节。旧日徐娘姿态，只半面残妆，轻蝉如发。赊晴买夜，一点春光休损折。五更风，三月雨，惯作伤心别。"}