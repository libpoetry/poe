{"id":"814124","title":"蝶恋花  六月词再用前韵八首","dynasty":"清","author":"陈维崧","text":"六月荆南村贴水。蒲苇成丛，屋傍渔庄尾。溘溘野风波面起，湖梢直灌桥门里。白发老翁无个事。掩罢柴扉，选块阴凉地。招手老妻牵稚子，团团听话隋唐戏。六月荆南天似醉。雨嫩如无，恰又吹来细。赢得遥山都欲睡，模糊失却青螺髻。檐溜渐删删不已。忽见中庭，一缕晴虹起。那禁群儿争笑指，碧翁也著斑斓戏。六月荆南蒸暑气。过了梅天，市上无兼味。白小黄鱼稀少至，老饕镇日涎垂地。红糯新炊淘苋滓。蚬酱葵羹，也自饶风致。鼓腹陶然吾足矣，瓜棚之下閒游戏。六月荆南闲也未。一月停忙，暂缓官粮比。闻道开徵今日始，新丝卖了来城市。不信何花名茉莉。却与侬家，白豆花相类。笑煞长桥桥上子，市儿惯取村儿戏。六月荆南多水市。鞋样凉船，柳树根头舣。茭白菱红排氿尾，渔翁又粜鸡头米。一望风荷兼雨芰。才见钱钱，又早田田矣。剥罢莲蓬何处使，挼来做个人儿戏。六月荆南蝉早沸。做暝连阴，夏已赊秋意。莫谓晚凉饶爽致，田禾最怕床头被。长日经营无好计。枕上诗成，记又无头尾。且拾厨中青鸭子，糊他一盏萤灯戏。六月荆南人早起。倚阁看云，云气朝朝异。夭矫轩腾兼蔚跂，火云烧却铜峰翠。蜃国那须誇海市。换狗更衣，反覆须臾耳。若问世间还胜此，天公聊学人情戏。六月荆南门屡闭。壁上乌巾，挂著多时矣。客到蕉窗时一启，不迎不送贪徒跣。问我新编今有几。叩首主臣，夜火烧残矣。消夏祇馀词一纸，君休哂我篇篇戏。"}