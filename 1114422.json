{"id":"1114422","title":"酌别张子元二首","dynasty":"宋","author":"李昴英","text":"去冬初去国，逆旅等顺境。祸机众危之，沙蜮伺人影。拂衣肯同归，荒驿灯夜永。幸脱妖蟆口，黑月重磨镜。勤君再行役，我愧心耿耿。陛下皇明穹，贤聚纤邪屏。石渠盛此士，岂复松厅冷。胸中贮奇策，可以靖边警。平生羞辕驹，看取囊露颖。堂堂曲江翁，芳躅在梅岭。南士如君几，妙处方寸境。撑肠五千卷，落笔擅三影。喜谈狂朱云，耻作谀谷永。忧时点髭雪，未肯疏镊镜。摩挲匣中龙，起视斗牛耿。每同画灰语，寒夜僮仆屏。吾侪期岁晏，世俗任炎冷。江亭挥别酒，谑笑斗机警。景文兄弟情，亩异禾同颖。日边多便驿，频书来越岭。"}