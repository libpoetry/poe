{"id":"786789","title":"饮酒篇","dynasty":"清","author":"牛焘","text":"饮酒非嗜酒，处世怕常醒。饮酒不期醉，玉山偶自倾。君看大块内，有生尽劳形。富贵难幸致，崎岖走玉京。天予我至性，忮求两无争。有俸不嫌薄，有毡不厌青。晚年唯好静，知足梦常清。曲生朝夕至，从事六到庭。相对拥图书，今古事闲评。有时斗石尽，有时杯自停。颓然天地庐，何者系我情。朗吟齐物论，渊渊金石鸣。松风常到耳，援琴月下横。哦诗拙雕镂，但求抒性灵。吁嗟乎，白伦既放狂，太白乃好名。柴桑颇知趣，耐贫躬自耕。古人不可学，慕之徒虚声。孰与我终古，泊然无拒迎。山花邀对酌，竟付乌有生。况求素心侣，惟共白鸥盟。"}