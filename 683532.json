{"id":"683532","title":"黎惟敬内翰沈嘉则张幼于诸君过弇州园分韵","dynasty":"明","author":"王世贞","text":"下马捋须无限情，微言入坐有余清。巉岩水落鼋鼍出，峭茜风过鸾凤鸣。宾主东南当代事，庙廊丘壑暂时盟。中朝若问王廷尉，一曲沧浪寄此生。青葱竹柏吐余姿，不似长年摇落时。已割溪云充野供，还调涧溜作清丝。客缘探隐难言结，心到论文偶自知。但许布衣欢十日，未应惆怅问归期。"}