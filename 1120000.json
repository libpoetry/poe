{"id":"1120000","title":"次韵邑宰徐何慊出示所作五首","dynasty":"宋","author":"陈著","text":"诗是天机不浪吟，自吟自正自规箴。参成凤诏经纶手，织得麟经笔削心。宇宙中閒皆分事，云霄高处是知音。从来老练公名大，两鬓何妨点雪侵。谁其知我独春秋，小试毫芒大用留。二万言书关社稷，八分地位傲公侯。儒家本色饶青眼，仕路焦心早白头。笑杀庸人漫多事，包荒襟量自休休。嵚崟一岭晓光寒，胸次乾坤本自宽。高处何妨吞里港，倦时浑欲隐中盘。攒眉旧市谁安宅，加额残民自拥鞍。慈父母来千载遇，手将平易扫艰难。锦制丈高底怕伤，手挥烦热坐清凉。豁开心上平明镜，看破人间戏散场。县里方将客醉白，台端只怕趣催黄。梅花本是酸寒物，终累他年铁石肠。笠战西风马喷沙，帆樯迎浪舞神鸦。调舟欲助江流柿，入海非求枣似瓜。归客迂寻桑社景，吟鞭香带木犀花。行边好语应听得，秋月春风六万家。"}