{"id":"409681","title":"长歌一首赠刘师亮","dynasty":"近现代","author":"黄洪冕","text":"倏忽好事沾沾喜，窍凿七日混沌死。谲云弧电相追随，万怪森森犹不止。海水荡荡摇苍波，妖雾喷蚩尤，毒焰张尸罗。疑是女娲一日七十变，豨韦绝迹人无何。从此狂儒諔诡倾康庄，大主破裂言荒唐。腐儒钳口不敢说，埋头缩颈随低昂。卯金之子卮言日出和天倪，谭言微中工滑稽。胸中燃犀照百怪，笔阔一尺锋如锥。才人词人顿首拜，言者无罪闻者戒。谈天衍，雕龙奭，炙毂过髡同沆瀣。昨日把臂双龙池，匡衡说诗解人颐。曼倩射覆覆悉中，蒙庄寓言言皆奇。尺席茫茫有万古，万古自得无人知。嗟予六十近老朽，自有此生无此友。示我恢谐史一篇，令人睢盱笑垂首。吁嗟乎，乌台诗案其前事，乱世危言宵小忌。惟善其辞无怨怼，君不见刘四骂人人不恚。"}