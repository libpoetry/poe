{"id":"565614","title":"贾生叹一首","dynasty":"明","author":"黄省曾","text":"贾生熊耳秀，洛阳诵诗书。一客吴门下，博士徵金除。慷慨论过秦，诸生咸不如。因遭虎臣毁，遂使龙颜疏。怀愁渡湘水，投言吊三闾。长沙见楚鵩，养空聊自舒。暂尔前席恩，终远天子居。徒然痛哭疏，听纳何趑趄。吴王死坠马，太傅伤有馀。竟岁亦沦没，海内皆欷歔。当时恭俭主，好贤名亦虚。"}