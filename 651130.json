{"id":"651130","title":"山水图歌为蒲守徐孚题","dynasty":"明","author":"薛瑄","text":"谁写云山与烟水，爽气清风盈幅起。想当解衣盘礴时，坐驱造化入笔底。须臾削出金芙蓉，奔湍骇浪争朝宗。元气直穿古石裂，悬流疑与银河通。青林远近不知数，林内山房启晴户。时清似有招隐歌，地偏不见采芝处。我昔持节天下游，东穷海岱西梁州。忽见斯图忆所历，江山清思何悠悠。河东之守好奇者，特送图来索题写。自知老大笔力微，挂一漏万语非假。强裁长句卷还时，坐中尚觉留清飔。仁知高怀在山水，贤守玩此应得之。"}