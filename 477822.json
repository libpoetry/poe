{"id":"477822","title":"西门行一首","dynasty":"明","author":"黄省曾","text":"出西门，望颓阳。飘景渐堕辞高苍。生年那复得久长。陈美酒，乐以康。弹丝理曲坐高堂。富贵何为旦夕煎心肠。人言蜉蝣莫不怆以悲。人言朝菌莫不怆以悲。倏然人生，倏然人死，与死同归。嬉戏为童儿，玉貌忽以摧。何用营营自苦早衰。明日下黄泉，今夕不可知。殒绝俄顷间，长往谁与期。妻子虽至亲，欲并不得随。当乐且为乐，不乐诚可嗤。东家有高爵，金玉凌高山。伏辜于蛮方，遐窜不得还。西家有豪侠，美女罗千□。放意穷娱乐，王侯气相干。宁知昊天道，恶盈而好谦。怡然守蓬素，没齿心无惭。盗蹠多黄金，伯夷饿青薇。烈士贵垂名，何惜死与饥。千秋百岁后，谁能蔽光辉。寄谢垂衣子，操行宜勿亏。"}