{"id":"813655","title":"木兰花慢 苏堤春晓","dynasty":"清","author":"杨玉衔","text":"恨东风料峭，残红扫，扑珠帘。正十里菰蒲，六桥杨柳，画出晴烟。窥园。董惟旧事，逗春心、破例罢芸签。招我黄鹂三请，薰人芳草堪眠。眉奁。黛点螺鲜。欣薄霁，惜暄妍。早预约邻娃，踏青斗草，谢却云轩。延缘。鞦韆罢戏，整钗环、又上里湖船。拾翠归歌缓缓，解酲病忘恹恹。乍鸣琴蕉石，定香度，韵愔愔。看欢喜岩高，净慈树古，翡翠开屏。穿云。金轮句就，未中秋、先有撞钟人。空谷迟迟暮响，游人落落晨星。西城。续报鼍更。鸥梦峭，马蹄轻。杂山容水态，扉烟染紫，桥浪翻银。飘灯。客船夜半，比寒山、得句几诗存。可是僧敲饭后，休疑路入山阴。煮羔羊美酒，销金帐，不知寒。忽晓色通帘，琼楼玉宇，妆点湖山。人閒。梅花消息，指西泠、香在有无间。重访段家故事，醉魂扶上雕鞍。琅玕。竹醉前湾。招鹢去，伴鸥还。看冰澌渐解，湖烟织半，峡水流三。凭阑。诗肩暗耸，怪吟髭、未老已先斑。沽酒人过断块，停鞭客叩禅关。荡全湖暮色，莽空阔，浸寒光。更吹老西风，山容减黛，桥迹微霜。微茫。白波无际，舞鱼龙、匝地泻银潢。孤鹤横江掠影，几人击桨招凉。鸣珰。西子初妆。桐叶响，彻东厢。有晶宫幻出，珠光火齐，剑气干将。鸳鸯。倩他鹊影，作蓝桥、渡我涌金塘。莫似琵琶浦口，浮梁来往参商。倒挥天外笔，巨灵手，写春晴。看定后枯僧，残萝衲影，怖鸽铃声。摇旌。乡心枨触，欲登临、无路认归程。夕照寻碑瓦砾，碧油车坠钿簪。林坰。逗我诗情。烟紫合，嶂青凝。纵湖山无恙，黄妃春梦，空付流莺。城闉。数声画角，待归鸦、虚掩侯潮门。南北高峰月对，何愁树暝烟昏。写空潭人影，有名曰，在中湫。看桥板横弓，塔轮对鼎，今古长浮。横舟。琉璃界里，小浮图、烛影闪星眸。卅六阑干曲曲，倚来偷看吴钩。中流。击汰吟秋。尊易泣，笛方愁。自东坡去后，琼楼恍惚，赤壁遨游。更收。孤山鹤梦，被西风、吹散落前洲。诈识莼丝真味，此中惟有潜虬。四围苍翠合，锦屏敞，列层岑。忽马耳高骞，撑天尺咫，拔地千寻。晴阴。一开一阖，锁连环、中有暮朝云。往返诸仙玉驭，不劳风伯清尘。妆临。镜俯湖明。鬟竞绿，黛争青。听高壑松涛，牙连海上，相向鸣琴。飞楹。行春桥侧，峙碑亭、南北路平分。游客叠携阮屐，清宵分听缑笙。一篙春水活，鸳鸯瘦，鳜鱼肥。正梁环半亩，花飘坠饵，柳钓垂丝。红稀。芹香藻腻，涨春痕、泉脉接西溪。今古濠梁此意，浮沈潮信相催。苏堤。天绘晴晖。波滟滟，鹭飞飞。有垂鳞逸叟，门藏桃坞，琴枕苔矶。禅机。夜寒不饵，笑鸬鹚、空自忍饥归。江水庄周漫借，莼羹张翰空思。"}