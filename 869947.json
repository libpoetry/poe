{"id":"869947","title":"天马歌","dynasty":"宋","author":"司马光","text":"大宛汗血古共知，青海龙种骨更奇。网丝旧画昔尝见，不意人间今见之。银鞍玉镫黄金辔，广路长鸣增意气。富平公子韩王孙，求买倾家不知贵。芙蓉高阙北向开，金印紫绶从天来。路人回首无所见，流风瞥过惊浮埃。如何弃置归皂栈，踠足垂头困羁绊。精神惨澹筋骨羸，举目双睛犹璀璨。伏波马式今已无，子阿肉腐骨久枯。举世无人相骐骥，憔悴不与驽骀殊。神兵淬砺精芒在，宝鉴游尘肯终晦。君今鬋剔被鸣鸾，尚能腾踏昆崙外。"}