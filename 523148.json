{"id":"523148","title":"钟钦礼山水障子歌","dynasty":"明","author":"李梦阳","text":"钟生始学戴文进，后来颇自出机轴。山林槎枒波漫靡，骨格虽传气不足。此幅树石差可意，缀得茅堂傍江麓。连山远势亦可取，转折颇似潇湘曲。竹屿陂陀九疑隔，苍梧桐庭湿云白。黄陵美人把瑶草，天寒日暮行空泽。鹧鸪双飞鸿雁宿，槲树飒飒江水碧。细看谷口花，又疑武陵源。孤舟欲往不可得，对此彷佛闻清猿。亭间更著四老翁，衣冠各异须眉同。紫芝山深石漠漠，怅望万里来悲风。人生有形贵自适，我今胡为尘埃中。观画感事面颜红，有画如此何必工，歌彻目送沧洲鸿。"}