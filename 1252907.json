{"id":"1252907","title":"侯村寺遣怀二首","dynasty":"元末明初","author":"王翰","text":"径寸明珠忍暗投，浮云富贵不须求。东山有识方高枕，渭水无心下直钩。随柳偶从前浦去，看花闲到上方游。何时婚嫁尘缘毕，烂醉秋风上钓舟。我为劳形损性灵，时来野寺伴山僧。拂开素壁留新句，剔落苍苔读旧铭。花雨远从天外至，磬声多向月中听。幽窗一夜浑无寐，洗尽尘根两耳清。"}