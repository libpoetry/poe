{"id":"708248","title":"念奴娇 其八 归兴","dynasty":"明末清初","author":"尤侗","text":"回车哭罢，忽仰天大笑、冠缨索绝。大抵长安局似弈，正打辘轳双劫。东阁除书，西台弹事，早暮分凉热。一言以蔽，无财不可为悦。君看游客纷纷，吹芋鼓瑟，槐柳森齐列。何异乞儿争向火，转眼灰飞烟灭。或问先生，何为至此，仆亦无言答。掉头归去，闭门独卧寒雪。"}