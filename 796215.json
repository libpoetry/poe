{"id":"796215","title":"沁园春 读镜清楼遗稿","dynasty":"清","author":"方珍","text":"滴粉搓酥，镂雪团香，新诗一编。想吟工谢絮，曾邀叔赏，赋成鲍茗，惯得夫怜。山映奁青，云迷桁白，绝代销魂句早传。鸳鸯侣，喜一般才调，一样华年。匆匆催返瑶天。怅月照青琴冷素弦。幸银钩细字，犹霏麝馥，金荃丽字，尚叠鸾笺。元相悲怀，潘郎愁结，触拨香痕意惘然。空惆怅，望碧城飘渺，难挽飞仙。"}