{"id":"1143599","title":"和费廷玉","dynasty":"宋末元初","author":"仇远","text":"我昔南徐讲席分，知君肥遁白云村。草深能使芝兰没，木落方推竹柏尊。试问上书投魏阙，何如解组守衡门。西风吹醒槐安梦，斜日悠悠半隐垣。笑人狗走鹿斯奔，父子瓜畦手自耘。不愿青黄施断木，且将苍白看浮云。山巾聊友华阳鹤，野饭时羹古涧芹。显宦何如廉贾好，茜卮千石鲚千斤。"}