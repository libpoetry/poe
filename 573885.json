{"id":"573885","title":"和陈玉溪得古刀歌","dynasty":"明","author":"邵宝","text":"玉溪老人鬓雪色，平生气薄秋空碧。严冬遗我古刀歌，白日无风寒慄慄。公从何处得此刀，而我未见难论直。向来沦落未逢人，有时隐跃光腾日。一朝白璧落公手，堪笑当时卞和泣。乾坤万物递升沈，今古千年超恍惚。也知刚德本天成，等閒未肯为人役。西戎北虏不足诛，豺狼在道那容息。由来神物不自用，义士兼资机与力。昔年我亦得一镜，篆刻摩挲汉遗迹。愿将此镜配公刀，共保刚明勿戕贼。"}