{"id":"684260","title":"采莲曲","dynasty":"明","author":"王立道","text":"采莲折却藕，藕折丝不绝。回船向中流，绾作同心结。斜睇向芙容，回身鼓兰楫。莫待暮潮生，宛转红妆湿。采莲莫采花，花尽乃成子。八月白露寒，怅望秋江水。采莲复采莲，莲叶青田田。舟轻风荡漾，抛失露珠圆。停桡采莲花，花开半花落。渌水日夜波，红芳讵如昨。去觉横塘近，来惊初路遥。因听竹枝曲，倒把木兰桡。荷叶不任裁，藕丝不任缝。相呼早出浦，游子怕窥侬。凫鹥满中流，试数双与匹。赌失碧玉篸，归家不敢说。"}