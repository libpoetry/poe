{"id":"1177291","title":"避世翁","dynasty":"唐","author":"陈陶","text":"海上一蓑笠，终年垂钓丝。沧洲有深意，冠尽何由知。直钩不营鱼，蜗室无妻儿。渴饮寒泉水，饥餐紫朮芝。鹤发披两肩，高怀如澄陂。曾闻仙老言，云是古鸱夷。石窦閟雷雨，金潭养蛟螭。乘槎上玉津，骑鹿游峨嵋。以人为语默，与世为雄雌。兹焉乃磻溪，豹变应须时。自古隐沦客，无非王者师。"}