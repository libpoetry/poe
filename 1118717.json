{"id":"1118717","title":"暇日弄笔戏书三首","dynasty":"宋","author":"陆游","text":"天地为我庐，江山为我客。北斗以酌酒，恨我饮量窄。人生但闭户，乌用分菽麦。赠君玉函方，愦愦无皂白。草书学张颠，行书学杨风。平生江湖心，聊寄笔砚中。龙蛇入我腕，疋素忽已穷。馀势尚隐辚，此兴嗟谁同。胸怀几云梦，形骸一槁木。虽客长安城，未始忘退缩。古来豪杰士，强半死空谷。耐事勿动心，贫贱岂汝独。"}