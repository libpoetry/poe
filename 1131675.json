{"id":"1131675","title":"雨中惜海棠花四首","dynasty":"宋","author":"廖行之","text":"东君何事妒花妍，不遣春风一笑嫣。邀动芳心愁万缕，盈盈含恨雨中天。点缀春容特地妍，艳妆金缕脸霞嫣。无端风雨妒颜色，半吐芳心向晚天。谁恨花枝苦未妍，故将雨熟醉颜嫣。禁寒来把芳丝吐，会向和风放暖天。费尽胭脂画不妍，春心一缕褪唇嫣。雨中似是花神意，犹作西来旧蜀天。"}