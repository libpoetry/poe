{"id":"856626","title":"满庭芳 其二 代人上高太尉，时在太学","dynasty":"宋","author":"王之道","text":"蔡水西来，于门南峙，天波拥入华楹。芝兰争秀，难弟遇难兄。欲说随龙雨露，庆千载、河海初清。良辰好，榴花照眼，绿柳隐啼莺。君恩，隆横赐，冰桃火枣，来自蓬瀛。正雾横玉篆，泉泻金鲸。四座香和酒泛，对妙舞、弦索铿鍧。椿难老，年年今日，论报祝长生。"}