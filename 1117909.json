{"id":"1117909","title":"延和殿退朝口号二首、","dynasty":"宋","author":"陆游","text":"雨馀未肯放朝暾，穿仗恭承圣主恩。清跸传声徐御殿，紫衣引拜许龙门。徘徊漫结尧阶恋，零落难招楚泽魂。归去犹堪誇里巷，桐江新赐两朱轓。十年短棹乐沧波，强著朝衫弃钓蓑。才薄何堪试冯翊，恩深犹许对延和。空墙烟柳遥迎马，辇路春泥欲溅靴。莫恨此身衰病去，同时朝士久无多。"}