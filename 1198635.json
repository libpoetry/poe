{"id":"1198635","title":"晋天地郊明堂歌六首 其五 地郊飨神歌","dynasty":"魏晋","author":"傅玄","text":"整泰折，俟皇只。众神感，群灵仪。阴祀设，吉礼施。夜将极，时未移。只之体，无形象。潜泰幽，洞忽荒。只之出，薆若有。灵无还，天下母。只之来，遗光景。昭若存，终冥冥。只之至，举欣欣。舞象德，歌成文。只之坐，同欢豫。泽雨施，化云布。乐八变，声教敷。物咸亨，只是娱。齐既洁，侍者肃。玉觞进，咸穆穆。飨嘉豢，歆德馨。祚有晋，暨群生。溢九壤，格天庭。保万寿，延亿龄。"}