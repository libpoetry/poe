{"id":"1128622","title":"舟宿湖口","dynasty":"宋","author":"董嗣杲","text":"汀沙如雪水无声，舟倚蒹葭雁不惊。霜气隔篷才数尺，斗杓插地已三更。抛书枕畔怜儿子，看剑镫前慨友生。尚有乘桴无限意，催人摇橹转江城。长年人海混潮声，水宿荒凉却夜惊。月照空巢乌绕树，风吹短草雁知更。要观此地秋涛壮，更待明年春水生。不比蜃楼多变见，綵云初日拥层城。"}