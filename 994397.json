{"id":"994397","title":"次袁尚书巫山十二峰二十五韵","dynasty":"宋","author":"黄人杰","text":"文昌老仙绝俗姿，爱山成癖非儿痴。胸中况自有丘壑，槛结瑰异常恐迟。坤维谋略出分阃，江山致助争出奇。寻幽选胜上巫峡，断崖怪石悬参差。十二峰前弭征楫，枝藤直上穷所之。云烟变态千万状，过眼神动惊天随。人疑跻攀欲力尽，公自乐此良不疲。瑶华真妃似夙驾，风马昼下扬幡旗。层峦好处起苍壁，丹霞望门开赤帷。登坛定可拾瑶翠，却老未应无玉枝。仰天一笑睨寥廓，俯视培塿丘陵低。颇疑游龙出飞跃，恍若栖凤犹娱嬉。乔松跨鹤远近集，云雨济人朝暮为。坛罗野翠有馀润，泉拖修帛无穷时。一经盼睐便改观，阳台价重当由兹。惜哉牙纛不久驻，鹢首未转樯乌驰。轻缣素练欲摹写，画师难著五色施。笔端机杼始潜运，悠然寄兴沧洲湄。章成密简绣衣使，绣衣翰墨今白眉。珠酬玉唱两相尚，三叹尽解骚人颐。好刊苍珉示千古，磨而不磷涅不缁。纷纷我辈小巫耳，健读数过徒噫嘻。待从两公奠西极，安南嶷，收关河百二之险，劖岷峨万仞之嵋。大书有宋中兴颂，东还更和巫山诗。"}