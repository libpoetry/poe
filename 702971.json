{"id":"702971","title":"閒居遣兴二首用雪湖韵","dynasty":"明","author":"谢迁","text":"园田归老幸逢年，邻曲相看每粲然。素食半生违夙志，黑甜一枕遂良缘。絪缊野马窗前日，嘹亮宾鸿雪后天。漫取南华经细读，閒居惟有养生便。百事无营学引年，虚窗生白思悠然。韦编课子供消日，竹院逢僧话结缘。山径半坡黄犊草，湖波千顷白鸥天。蓝舆画舫时乘兴，光景无边意总便。"}