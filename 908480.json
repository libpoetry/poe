{"id":"908480","title":"晚步江浒有得鼋大如箕赎放之邻叟言此家前数日已尝得一煮之通夕旦发盎视之鼋忽引首以水喷其面兹亦可惊异者作是诗以为好杀者之戒","dynasty":"宋","author":"李流谦","text":"卷帆江皋日西斜，散步聊纵腰脚麻。有鼋如箕谁所得，绳贯四足尚喘呀。偶然相值不忍去，倚杖却立空咨嗟。客囊虽云甚羞涩，数金何惜死可赊。破筐解缚置池上，初犹不动如磔蛙。舟人共观各呼舞，稍稍有力能爬沙。须臾一跃不复睹，去侣蛟鳄朋鱼虾。邻翁又传可愕事，宜志简牍惩凶邪。近尝得一付汤鼎，通夕烂煮劳薪葭。黎明发盎欲下箸，以水喷面摇其牙。此言听者惊自倒，小人不戒愚何加。我今赎放岂为德，逡巡得脱汝幸耶。不须叩门问长史，无用染指嗔子家。祝鼋好去勿浪出，水有网罟陆有罝。作诗快读不能寐，展转屡见灯生花。"}