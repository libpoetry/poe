{"id":"1063908","title":"郑南寿携诗见过次韵谢之","dynasty":"宋","author":"释德洪","text":"珷玞世既以为玉，芝兰那知不为莸。人间万事醉不理，携被来为林壑游。雪花成山过惊浪，五展暮天开橘洲。篙师绝叫风掠耳，萧萧两鬓空飕飗。松声盘空上烟翠，顾陟佳处每迟留。袖中出诗愕坐客，涔蹄乃尔容吞舟。东坡句法补造化，山谷笔力江倒流。两翁连联竟仙去，暮年见子忘百忧。念当明日江南路，幕阜倚天佳气浮。故人问我今何似，为道摧颓如慧球。"}