{"id":"1116163","title":"次零陵太守竞秀堂韵四首","dynasty":"宋","author":"汪藻","text":"层峦远近翠浮空，人道山川似剡中。正要潇湘含远色，莫教江上起樵风。柳子当年亦好奇，衡阳丛桂手亲移。何如此地栽桃李，春到千岩万壑知。从渠歌舞转头空，且索尊前一笑同。欲识使君真乐处，蒲团禅板是家风。桃花拈出自灵云，荐得伽陀独有君。无事时来观物化，妙高峰顶度朝曛。"}