{"id":"850025","title":"桐柏崇道观","dynasty":"宋","author":"太史章","text":"神仙隐居尚深渺，径迂不欲与世通。必求峭拔出林杪，俯视左右环群峰。飞泉不测源所自，瀑注一落千丈虹。步跻石磴旋盘折，翠荫蒙密多长松。唐闻马练师，晋传葛仙翁。丹灰已死不复炽，独有翰墨留遗踪。定知华表立归鹤，谁见灵湫藏蛰龙。白云子，信亦稀，藐视声利如尘泥。仕途捷径非我乐，不死之乡终欲归。玉霄峰前烟扑扑，金庭宫外云霏霏。哀猿啸断月不古，桃杏得春还满枝。风驭寥寥何处在，孤坟棺殓只空衣。"}