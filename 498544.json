{"id":"498544","title":"子荆复倒压前韵一首亦复和之即以奉赠并呈端己韬仲子山诸叔及孝仪兄","dynasty":"明","author":"王彦泓","text":"孙楚新裁得几篇，倚楼吟断夕阳天。游装书画春风棹，饮令诗歌夜月筵。庭卉客怜双树好，瓶花自选一枝妍。炉烟细穟穿芸帙，砚沼微澜堕柳绵。绮语难从开士戒，朋欢不受内人牵。羡君兄弟皆好同，愿就连床听雨眠。"}