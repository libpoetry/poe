{"id":"811619","title":"山海关","dynasty":"清","author":"叶矫然","text":"神州锁钥古雄关，铁骑云屯重此间。一自六龙兴朔漠，顿飞万马下燕山。楼船瀚海沧波壮，烽火边城白昼闲。多少征人罢远戍，深闺幼妇莫愁颜。碧山衔照映边墙，匹马临关道路长。中土哀鸿轻出塞，南冠罻雉泣投荒。一城砧杵当秋急，八月风云匝地黄。最是居人闲指点，红花十里几回肠。"}