{"id":"1128698","title":"恭谒灵康祠下二首","dynasty":"宋","author":"谢伋","text":"婺女光分邻土壤，赤城标建绝纷埃。丛祠祗事无终古，灵迹相传有自来。屋上飞烟梧鼎熟，水边迎棹度船回。大神如在匪徼福，但欲乞灵消祸灾。生求同志论心事，没耸邦人福祸间。吏奉敕书跻旧典，庙长血食配崇山。刲羊刺豕来村社，鼓瑟吹笙出市阛。报祭丰年更晴日，稻粳充羡老农閒。"}