{"id":"1208350","title":"送李溉之得请还济南","dynasty":"元","author":"宋褧","text":"髫龀客江汉，早闻高士名。君居玉沙县，我在渚宫城。弱小知慕君，不得觌君面。道路播词章，庸俗矜俊彦。骐骥厌庭户，鸾凤悲草莱。英标出世表，去去黄金台。风尘绮陌深，烟雾玉堂窅。浩歌香炉峰，巢云寄木杪。朝辞九华顶，暮宿黄鹤楼。纶巾紫凤褐，欲去仍或留。朅来重翱翔，五十霜鬓秋。瀛洲列群仙，蓬山撷兰芷。一登銮坡峻，再陟阿阁崇。牙符杂珂佩，通籍金闺中。谒帝兴圣宫，回车历城道。矫首凌天风，振衣下瑶岛。东望华不注，烟霞齐鲁郊。言归理松楸，啸傲依堂坳。缅想共君游，不得恒聚首。叩首屡投刺，尘鞅阻文酒。雨濯野山色，晴飞溪柳花。明发遂长往，怜君离思赊。云汉耀奎文，长庚丽其下。天书行召还，岂是栖栖者。"}