{"id":"118413","title":"送王震给事知蔡州","dynasty":"宋代","author":"苏辙","text":"朝廷入忘返，冠盖如云屯。贤哉贵公子，独以民社言。西台出命书，落笔波涛翻。东台典封驳，坐惜日月奔。试剧得上蔡，高卧强东藩。早岁独多麦，时雨如倾盆。铃轩省鞭潏，幕府多壶樽。逡巡文字乐，斥去簿领烦。赐环行当至，坐席恐未温。三槐日成阴，富贵属曾孙。"}