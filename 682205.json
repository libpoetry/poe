{"id":"682205","title":"里翁张虑斋八帙二首","dynasty":"明","author":"于慎行","text":"寰中信有地行仙，八十冰肌类小年。华萼曾联文苑盛，衣冠雅称素封贤。兰皋夜雨看耕耒，绮阁春灯醉舞筵。共庆清时多旧老，三朝遗俗口能传。常将沆瀣当朝餐，矍铄风神世所难。走马自轻飞鞚远，看花犹剧蹋歌欢。青葱日长堂前树，郁烈春芳泽畔兰。欲向仙台占寿纪，不知渤澥几时乾。"}