{"id":"422965","title":"游莫干山","dynasty":"近现代","author":"汪精卫","text":"初看山脚斜阳黄，渐闻凉风飒飒鸣高冈。炊烟渐上云渐合，顿使山无远近皆苍茫。夜上峰头天已黑，缺月疏星气萧瑟。寥天忽跳赪虬珠，斑驳林峦半苍赤。披衣起立明霞中，朝气扑面生冲融。群山起伏何止千万叠，修竹掩映何止千万丛。沈沈黝色黯云壑，瑟瑟清影明岚峰。泉流涧中鸣不断，其声欲与风叶同琤瑽。平生爱竹已成癖，三竿两竿青亦得。只今身已入山深，虽白云乡不此易。流长不洗孙楚耳，峰青不蜡阮孚屐。一角茅檐对远山，此心清似长天色。"}