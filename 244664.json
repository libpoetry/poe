{"id":"244664","title":"次韵郭梅边汤孤松见寄","dynasty":"宋代","author":"赵文","text":"杜门却扫冯敬通，何人载酒暖此翁。昼长书罢啼鸟寂，山水似我清而穷。山僧携来两诗卷，笔势迅疾如追锋。渔歌风断郭功父，碧云暮合汤休公。寒梅自照太古雪，孤松压倒妖春红。一时见此光怪物，丈室忽换化人宫。近者重游宝林寺，山行小辟炎毒攻。唱酬坐觉山鬼泣，谈笑不知酒海空。当时分韵十五客，冠童亦有童非童。惜哉梅松不在眼，自与修竹为吾宗。传闻净觉更殊胜，极欲往求三日聋。补天久已付昨梦，面壁更欲收奇功。百年金碧亦尘土，须有好语留山中。山中道人许我否，饱饭摩腹听松风。"}