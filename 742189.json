{"id":"742189","title":"城头看落日歌","dynasty":"清","author":"刘大绅","text":"百雉城头看落日，大如车轮去何疾。须臾倒影失空青，勃郁紫光迸飞出。东南云气奇为峰，嵯峨陆离几千重。西北晴霞散成绮，疑驾彩鸾驱赤龙。顷刻云收霞亦敛，半天红炉火闪闪。直教海水镕丹砂，倾向层霄未能染。城脚下视乌鸦归，只只背上金色飞。晚景如斯真可乐，岂必昆仑驰斜晖。造父停鞭听吾语，汝纵欲追何处去。银河浅浅朱楼深，又见疏星度牛女。"}