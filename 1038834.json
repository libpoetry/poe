{"id":"1038834","title":"升阳殿故址","dynasty":"宋","author":"苏舜钦","text":"昔在开元中，此名升阳殿。西通大明宫，夹道直如箭。至尊黄金舆，乘春日幸宴。翠嫔戛钟鼓，欢呼奏新遍。巧舞风燕翻，妖歌露莺啭。酒光射锦幄，上下花会炫。雕盘堆繁英，艳粉弱自战。天欢日无穷，臣谏莫敢献。乐极哀继之，在理亦可见。胡来塞宫阙，腥膻污香荐。纵火寝庙平，挥戈君臣迸。庸嗣忽前丑，泚巢更祸乱。冉冉竟覆亡，返为耕牧便。瓦砾虽费犁，土壤颇肥衍。盖由杀人多，膏血浸渍远。髑髅今成堆，皆昔燕赵面。每因锄耨时，数得宝玉片。今秋雨泽多，谷穗密如辫。农惟喜丰稔，吾独闵迁变。不有失德君，焉为穑夫佃。大国尚如此，小人易流转。道德可久长，作诗将自劝。"}