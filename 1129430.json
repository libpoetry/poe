{"id":"1129430","title":"奉川道中四绝","dynasty":"宋","author":"释宝昙","text":"千峰万峰云意动，十里五里溪声喧。人在昏沉黑甜里，屋山乌鹊两无言。弹指声中见弥勒，鼓琴安用识昭文。青山步障五百里，犹有赠行南北云。夜宿樟林海边寺，海风吹梦五更寒。此身不似天涯近，枉作并州老泪看。摘星黄汉在何许，浅水平山容易过。未必山灵惯看客，勒回俗驾奈渠何。"}