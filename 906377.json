{"id":"906377","title":"夏日邀客饮月下偶作","dynasty":"宋","author":"李弥逊","text":"晴空倒挂秋江平，仙人携盘上青冥。珊瑚无根倚霄汉，影落夜水鱼龙惊。流金焦土天六月，腹欲生茵头生蝇。恍然坐我风露下，濯以三峡吞层冰。稍收瓜李入饤饾，冻酎照盌玻璃明。吴歈始作蛙蝇闹，巴管一洗鸾凤清。孤光当天万象出，斥去不御悲长檠。人生动如参与商，短须数挽惊飞霜。但愿月明酒如江，与君急管催羽觞。酒酣拔剑起为寿，剑光棱棱入牛斗，不放浮云变苍狗。"}