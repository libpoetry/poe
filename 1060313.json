{"id":"1060313","title":"颂","dynasty":"宋","author":"释克勤","text":"使乎不辱命，临机贵专对。安禅捋虎须，著著超方外。不唯明窗下安排，掇向绳床拶崄崖。拈椎竖拂奋雄辩，金声玉振犹奔雷。九旬落落提纲宗，衲子济济长趋风。解粘去缚手段辣，驱耕夺食犹雍容。秋风忽作要归去，了却武陵一段事。勃窣理窟乃胸中，行行不患无知己。临行索我送行篇，要棘蓬与金刚圈。短歌须要十数丈，长句只消三两言。金毛狮子解翻身，个是丛林杰出人。不日孤峰大哮吼，五叶一花天地春。"}