{"id":"1095589","title":"揖山楼","dynasty":"宋","author":"释居简","text":"溪阴留云云不留，楼在五云之上游。青天一握净如洗，好山四面清涵秋。主人亦有大白浮，揖逊群峰相献酬。岩中野逸皆名流，农隙颇复登临不。何当天风吹袖寒飕飗，披衡跨霍迤逦昆崙丘。悠悠按辔双龙湫，泠然为君上上头。楼头风物须盟主，风骚之外吾无取。猛拍阑干抚寥泬，不问青天问华月。"}