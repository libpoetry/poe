{"id":"771938","title":"潜园主人歌","dynasty":"清","author":"林占梅","text":"试问潜园主，镇日何所为。开轩纳远岫，种竹沿水湄。清谈招乐广，大睡彷希夷。睡足启双眸，窗外日迟迟。息机常抱瓮，窥园不下帷。跏趺抚古琴，偃仰吟小诗。琴亦无定曲，心旷神自怡。诗亦不拘体，意到笔自随。龙涎爇一饼，雀舌歠一卮。诗清为茶甘，琴妙觉香奇。爱听竹窗雨，虚枕夜长欹。爱玩溪楼月，洞箫时独吹。冬爱暖阁卧，炉火温肌肢。夏爱凉亭息，岩泉沁心脾。偶动登山兴，谢屐凌嵚?。偶□垂纶兴，严竿钓涟漪。放鹤向北亭，观稼过东菑。种梅入西园，荡桨泛南池。曲折行三径，药圃连菊篱。徘徊度双桥，莲岛续杨陂。花舒当槛锦，柳扫缘岸丝。眼阔胸次旷，心摹手足追。谓我终日閒，韵事勤纷驰。谓我终日忙，幽情乐莫支。无事乃汲汲，有事竟嬉嬉。有事、无事间，乐此不知疲。为閒或为忙，问我我亦疑。素希晋陶潜，北窗傲皇羲。复拟唐李约，南山友鹿麋。瞰破名利场，变诈祗自欺。富得朱顿富，财聚名受訾。贵得金张贵，位高身心危。可知冥冥中，饮啄皆有司。弄巧反为拙，谋盈反成亏。古来知命者，乐道自恬熙。我非昔贤比，襟怀不外斯。嗟自弃养后，百念早灰之。久凭邓禹笑，长抱毛义悲。陈、张成仇怨，友道更难持。已作伤弓鸟，择交当再思。况系閒散人，性懒不受羁。不若长掩关，悠悠学叔痴。赀产永不营，荣辱总不知。但求常安饱，此外听天施。如问意云何，黄、老是吾师。"}