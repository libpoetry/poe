{"id":"604238","title":"杨州夜宴歌谢杨昆源太守","dynasty":"明","author":"张萱","text":"广陵十月寒生魄，西风吹雨潮头白。南归画舫绾枯杨，曾是当年弹铗客。问客来何方，抽簪出建章。因过旧游处，更忆少年场。荏苒风尘已十年，芜城依旧草芊芊。几度吹箫闻月下，几番骑鹤醉花前。花前月下杳难逢，却从官阁续游踪。照日彤幨来五马，干霄紫气合双龙。官阁梅华开未遍，官阁主人张夜宴。好客频移画隼旟，行杯不问铜虬箭。主人词赋擅瑶华，散作蕃釐玉树花。水壶映月三千尺，棠阴留春十万家。与君恩爱非畴昔，永夜深尊频促膝。传餐曾赠陆生装，授简还邀枚乘笔。尊前雨色正霏微，铜盘银烛照金卮。叠鼓鸣铙喧子夜，娇歌妙舞演传奇。传奇此夕有深意，云是破齐燕乐毅。黄金台上市骅骝，致士犹闻从隗始。金台昨日客初归，洒酒登台泪几挥。何处青山埋骏骨，空馀芳草怨斜晖。兴亡自古场中戏，当筵一曲君须记。破齐原是客齐人，尘世应怜按剑频。此日相逢青眼在，他年莫遣白头新。"}