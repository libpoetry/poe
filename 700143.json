{"id":"700143","title":"酒色财气四吟","dynasty":"明","author":"顾允成","text":"酒不迷人人自迷，一卮一卮复一卮。可怜曲糵消人志，病多休道药难医。色不迷人人自迷，朝云暮雨狐绥绥。形神暗逐蛾眉耗，病多休道药难医。财不迷人人自迷，锱铢计较遗阿谁。床头金肥貌日瘦，病多休道药难医。气不迷人人自迷，焚如炎火驷莫追。一朝之忿忘其身，病多休道药难医。"}