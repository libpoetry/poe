{"id":"161380","title":"用元韵寄周推萧法","dynasty":"宋代","author":"王炎","text":"隔岸好山罗数峰，绕檐修竹添深丛。云溪有此兔一窟，将雏德曜随梁鸿。一饥难忍出谋食，志郁不伸成怪松。彼美湓城二君子，昔未识面先闻风。一如龙媒气深稳，不鹜捷径行匆匆。管城之外别用志，懒哦五字吴江枫。动中养定自有道，须岂不白颜甚红。一如鵷雏出丹山，律吕节奏藏于胸。即之肃肃又盎盎，意在寥廓观鸿蒙。蹒跚勃窣我何者，亦许附在交游中。少时浪迹鹿在薮，垂老能言鹦入笼。心官鄙训如腻垢，见此水镜一洗空。霏霏伏雨湿杨柳，滴滴寒露凋芙蓉。日月逝矣足可惜，梦魂不入槐安宫。破觥暖浪侵浮蚁，小鼎生烟明宛虹。为公更作商声歌，朔风惨淡吹葭蓬。精金美玉有定价，叹息钜眼无坡翁。"}