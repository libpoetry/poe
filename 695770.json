{"id":"695770","title":"寄冢宰王公二首","dynasty":"明","author":"欧大任","text":"台衡星照赤麟袍，家是王祥有佩刀。霄汉双飞鸿雁字，风云并起凤凰毛。龙门史待抽金匮，江左才应让彩毫。从此衣冠传盛事，驷车争看里门高。青云射策重名儒，竞爽谁如二子殊。杞梓荆南千岁干，骅骝燕北五花驹。荀郎表里知家学，韦相传经在帝都。遥想曲江春醉后，应随革履阙庭趋。"}