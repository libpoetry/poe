{"id":"1224527","title":"赠别叶审言","dynasty":"元","author":"黄溍","text":"昔人称好士，乃有黄金台。黄金亦何物，顾用骄贤材。叶生被短褐，志力何雄哉。北走叫阊阖，红云指崔嵬。终焉无苟售，自保同婴孩。车服非吾荣，黄金直浮埃。十年今何官，茅屋歌苍苔。岂无琅玕树，凤飞故低佪。一朝脱身去，欻观云路开。叶君善自爱，往矣无嫌猜。迷邦古所诮，岂弟贵不回。愿言吐奇胸，落落排风雷。尚念穷贱者，衡门守蒿莱。"}