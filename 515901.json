{"id":"515901","title":"题毛水部所藏万竿烟雨图","dynasty":"明","author":"周瑛","text":"城南城北皆尘壤，马蹄何处踏苍莽。归来独坐草堂深，诗思飞落湘江上。湘江春水绿沉沉，芦洲荻渚鸣春禽。上有平坡亘千里，何人种竹皆成林。白日倏忽起雷电，咫尺江山看不见。一时芦苇尽销沉，老竹独与风雷战。风雷震荡云冥冥，化作蛟龙天外行。人间无处寻踪迹，劲风凛凛长江横。东风日出晓来霁，上下分明见天地。长身玉立好儿孙，满眼苍云浩无际。圣朝天子开明堂，大化四浃和风翔。奇才一入伶伦手，坐见制作追咸章。而今海宇干戈息，佳种烦君更培植。万丈清风扫俗尘，纷纷桃李无颜色。"}