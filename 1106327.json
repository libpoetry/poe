{"id":"1106327","title":"菩萨蛮 戏成六首","dynasty":"宋","author":"王齐愈","text":"玉肌香衬冰丝縠。縠丝冰衬香肌玉。纤指拂眉尖。尖眉拂指纤。巧裁罗袜小。小袜罗裁巧。移步看尘飞。飞尘看步移。吼雷催雨飞沙走。走沙飞雨催雷吼。波涨泻倾河。河倾泻涨波。幌纱凉气爽。爽气凉纱幌。幽梦觉仙游。游仙觉梦幽。兽喷香缕飞长昼。昼长飞缕香喷兽。迎日喜葵倾。倾葵喜日迎。卷帘双舞燕。燕舞双帘卷。清簟枕钗横。横钗枕簟清。远香风递莲湖满。满湖莲递风香远。光鉴试新妆。妆新试鉴光。棹穿花处好。好处花穿棹。明月咏歌清。清歌咏月明。酒中愁说人留久。久留人说愁中酒。归梦要迟迟。迟迟要梦归。旧衣香染袖。袖染香衣旧。封短托飞鸿。鸿飞托短封。老人愁叹惊年早。早年惊叹愁人老。霜点鬓苍苍。苍苍鬓点霜。酒杯停欲久。久欲停杯酒。杯酒唤眉开。开眉唤酒杯。"}