{"id":"767023","title":"风流子 其三","dynasty":"清","author":"俞士彪","text":"池边庭户敞，云軿下、羞脸嫩红微。叹一句胜常、未堪消受，几番回首，镇费猜疑。但无赖，绕筵寻粉泽，随路认香泥。画槛忒高，半遮莲袜，春风太软，不动罗衣。此时魂消也，花枝上、一任杜宇催归。自笑一生伶俐，半刻痴迷。想深闺夜语，无嫌两小，后宫春暖，便欲双飞。怕是灯明空局，究竟无期。"}