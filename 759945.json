{"id":"759945","title":"南岩均庆寺诗四首 其四","dynasty":"清","author":"丘逢甲","text":"吾祖昔入粤，五世乃始昌。当时佛抱送，坠地腾佛光。以寺名厥名，至今留馀庆。我从海上来，五载离闽疆。此行访佛迹，再见闽山苍。闽山连粤山，遥控东南洋。长蛟率悍类，毒雾遮日光。安得佛金钟，覆使毋披猖。欲读金字经，贝叶无遗藏。谁传神山笔，父老思先皇。入寺考故名，剔藓残碑旁。手携石墨归，满路昙花香。"}