{"id":"494232","title":"于何柏斋奉常宅修会得牛首秋云","dynasty":"明","author":"湛若水","text":"主人且莫言，听我歌秋云。逍遥望牛首，神爽已翛然。牛首夫何如，我尝造其区。坐小西南峰，蒸郁浮翠虚。人言秋云薄，我爱秋云淡。淡以明我心，薄以忘世念。白衣与苍狗，变态竟何有。此山长尊居，万化有形后。山高有大云，云大能施雨。若待春阳时，万物皆煦煦。"}