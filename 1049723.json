{"id":"1049723","title":"将之宣城留别吴门效白乐天体","dynasty":"宋","author":"林希","text":"被诏守东吴，夜渡扬子津。拭目迎家山，洗我京洛尘。此邦多贤豪，况复平生亲。初欲循故事，公宴月三旬。庶以叙契阔，岂徒乐吾身。临州未阅月，吏牍方纷纭。避嫌俄得请，主地翻为宾。樽酒未重持，行乐知何因。物理可胜叹，俯仰迹已陈。趣整震泽帆，遥挹敬亭春。五月而报政，速哉彼齐人。今我若置邮，何德于吴民。举手谢吴民，自笑行役频。使君不能诗，烦汝迎送勤。来惭白太守，去愧谢宣城。"}