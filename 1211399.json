{"id":"1211399","title":"蕊珠曲","dynasty":"元","author":"萨都剌","text":"芙蓉城里白玉楼，冰帘倒挂珊瑚钩。玉人晏坐太清室，蛾眉不锁人间愁。彩桥东畔杨花转，飞入三天紫清殿。仙裳日暖藕丝香，燕语莺啼动幽怨。天风泠泠吹佩环，霞冠不整偏云鬟。萧郎风骨何可得，紫箫赤凤游云间。瑶台午夜霜华瑩，罗袜生寒冰一寸。锦屏甲帐蕊珠新，云房火鼎丹芽嫩。天台仙子淡淡妆，桃花洞口逢刘郎。巫山神女弄云雨，人去楚台空断肠。步虚声断阑干外，春去秋来颜色改。东风吹老碧桃花，深院无人夜如海。"}