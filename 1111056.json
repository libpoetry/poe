{"id":"1111056","title":"山北纪行十二章章八句","dynasty":"宋","author":"朱熹","text":"祗役庐山阳，矫首庐山阴。云峰不可觌，碧涧何由寻。昨朝解印章，结友同窥临。尽彼岩壑胜，满兹仁知心。窥临事若何，请从圆通说。逶迤山门路，悄茜踪篁列。溪仍侯家名，屋是孱王设。何救黍离歌，喟焉伤覆辙。行逢石门雨，解骖寒涧东。朝隮锦绣谷，俯仰春冥濛。悬泉忽淙琤，杂树纷青红。屡憩小亭古，幽探思无穷。竦身长林端，策足层崖表。仰瞻空界阔，俯叹尘寰小。天池西嵌崟，佛手东窈窕。杖屦往复来，凭轩瞰归鸟。斯须暮云合，白日无馀晖。金波从地涌，宝燄穿林飞。僧言自雄誇，俗骇无因依。安知本地灵，发见随天机。深寻两林间，清波贯华屋。莲社有遗踪，草堂非旧筑。脩廊馀故刻，好丑杂珉玉。亦复记经行，深惭后人读。行轩复东骛，祠城当晚游。胡然冠盖集，不尽心期幽。夜厌百谷喧，旦失千峰稠。出门有遗恨，回首空绸缪。山水诚乃奇，云谁究终始。昙远亦何人，神君岂其鬼。东西妄采获，诬谄共恢诡。百世踵谬讹，彝伦日颓圮。以兹游览富，翻令怀抱伤。谁哉可告语，举俗昏且狂。乾坤有真心，日月垂休光。茫茫宇宙内，此柄孰主张。北度石塘桥，西访濂溪宅。乔木无遗株，虚堂唯四壁。竦瞻德容睟，跪荐寒流碧。幸矣有斯人，浑沦再开辟。平生劳仰止，今日登此堂。愿以图象意，质之巾几傍。先生寂无言，贱子涕泗滂。神听傥不遗，惠我思无疆。明晨江矶寺，尊酒聊对设。孰是十日游，遽成千里别。英僚树嘉政，素友厉孤节。努力莫相忘，清宵共明月。"}