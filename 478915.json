{"id":"478915","title":"杂诗二首 其一","dynasty":"明","author":"徐威","text":"颠倒梦魂中，无像成有像。无山见夔魖，无水见罔象。无火毕方横，无木枸杞藏。无涝商羊奔，无旱神马降。无病竖投盲，无过彭诉上。雄虺首岑岑，奇鸧头㟿㟿。二客鹤翩翻，五女石肮脏。墨精冉冉行，竹男喤喤向。不动讲堂钟，冥然千百状。周公不可询，觉来空惝恍。持烛照人间，熟眠无耆壮。怪事何足书，一尊乃清贶。"}