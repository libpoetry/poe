{"id":"404736","title":"安公子·送公渚丈归青岛。时新有河阳之感。从乐章八十字体，并用元韵","dynasty":"近现代末当代初","author":"袁荣法","text":"长天霞潋滟。片帆今夜何许，漠漠沧波万顷，秋色青于染。霜风凄孤剑。休唱渭城旧曲，漫折河桥官柳，离笛听还厌。怎奈别思愔愔，归心黯黯。明朝海角，定有客去沙头店。怕舣船时候，遮莫愁人，迎望烟鬟九点。"}