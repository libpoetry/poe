{"id":"692258","title":"姚山给事求山居六咏 山斋","dynasty":"明","author":"杨士奇","text":"春至还往稀，日照山窗静。时有石泉鸣，泠泠入孤听。常好古人言，玩索此轩中。谁言千载上，不与此心同。修竹荫南涧，翛翛净于洗。独往坐清阴，弹琴对流水。阳和二三月，绿柳垂满地。春风吹暂开，望见南山际。松间白石坡，复带莓苔碧。常有素心人，独行看鸟迹。秋日野亭上，四望尽青山。飞鸟去无极，白云相对閒。"}