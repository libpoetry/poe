{"id":"1109825","title":"寿潭帅李金部二首","dynasty":"宋","author":"华镇","text":"庆绪绵绵嗣伯阳，何时熊梦契嘉祥。月低蓂荚光犹满，风入林钟景正长。出去怀金参九列，归来画乃得三湘。遥知当日瞻佳气，还似兹辰赌寿香。汎汎薰风入舜弦，西楼晚月十分圆。悬弧门下占祥日，仗节湘南出师年。善诵咏歌盈玉叶，寿觞频举倒金莲。紫泥褒诏知非晚，行看双旌上日边。"}