{"id":"800967","title":"长平庄歌","dynasty":"清","author":"王锡","text":"怀宗御极临中夏，薄海纵横尽戎马。旰食宵衣理万几，励精志在安宗社。刑于化久洽彤闱，周后端庄擅母仪。《樛木》任教萦《葛藟》，《关雎》自合咏《螽斯》。龙飞三载生元主，帨设九重光绣户。吉梦虺蛇信有徵，盈盈蕙质含芳杜。当年胄子本同怀，总角随肩戏玉阶。扑蝶催开文绮扇，簪花学戴火珠钗。天生慧性耽书卷，早沐殊荣封大县。燕至高禖祀屡从，茧成副祎分亲见。琼筵酌醴水犀杯，玉几挥毫铜雀砚。春风秋月几推移，忽是蛾眉三五时。梅额偏能村雅韵，《桃夭》正好赋佳期。官家特敕大宗伯，更命司仪精选择。选得良家才地高，周郎真是乘龙客。金钱已卜凤凰鸡，银汉将填乌鹊行。未及洞房传蜡炬，可怜峰火照燕京。九门狐鼠方延敌，百万豺狼顿入城。天子仓皇鸾禁里，后妃相继君前死。藐孤暗遣出宫门，深望少康参雪耻。御剑亲将贵主挥，莫教玉叶污泥滓。已同小妹逝泉途，帝上煤山赴鼎湖。宝带珠襦遗道路，五侯七贵丧妻孥。长平气绝贼惊愕，戚里载归徐进药。臂血犹红宛转生，终悲骨肉俱零落。季芈原因人负全，孤身已分葬冰天。国亡不辱复不死，缺月何堪望又圆。边将乞师秦殿哭，六军南下共鸣弦。赤眉败死黄巾灭，忽睹兴朝定鼎年。明年上书愿祝发，罔极深思庶仰答。温纶不许奉空王，令与周郎重会合。金釭宝扇七香车，备物盈庭礼有加。馆筑平阳金作榜，园开沁水彩为花。不从鹤市埋芳草，更上凤楼誓偕老。帝女观刑屋社秋，罗裳无意熏龙脑。繁华虽与旧时同，岂若身居柘馆中。故国金人辞汉阙，来朝玉马祼周宫。秾李降嫔方一载，广寒深处应相待。鸳鸯分散不同池，只影高空归碧海。死后还邀湛露恩，赐钱营葬广宁门。石马悲鸣风惨淡，金蚕出没雨黄昏。韦氏里中香渐散，荀侯巾上泪多痕。名标彤史垂终古，身入黄泉觐至尊。空陇年年寒食节，白杨青草最销魂。"}