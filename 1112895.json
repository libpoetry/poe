{"id":"1112895","title":"某顷蒙信阳使君教以边字韵佳句伏读降叹病倦答谢甚缓复不能奇仰俟斲削","dynasty":"宋","author":"张孝祥","text":"风流追数建安年，谁遣朱轓并塞边。举国向来儒服少，是邦端有大夫贤。须公帷幄收长策，著我江湖刺钓船。池阁追凉肯临否，红妆翠盖拥三千。百适归来又一年，投身烽火戍楼边。私忧自笑愚无策，制胜悬知国有贤。北去燕然堪勒石，西来樊口看烧船。中州更有王夫子，笔阵犹能独扫千。"}