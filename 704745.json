{"id":"704745","title":"沅州杂诗十二首","dynasty":"明","author":"薛瑄","text":"积雨连朝喜晚晴，天开睥睨望边明。水添沅澧新涛急，山洗黔巫宿瘴清。奉使每期三尺正，观风快睹万方平。霜台永日多诗思，新笋儿孙次第生。驻节三年尚未归，黄梅庭院雨霏霏。池荷柄短青钱小，露竹梢长粉箨稀。大道久知千古在，远怀未信一生违。新晴眼界何空阔，万里青霄羡鸟飞。正是霜台弭节时，不堪风物动相思。庭前绿草飞蝴蝶，城外清江叫子规。北地关河频入望，南天雷雨自无私。预将归橐酬知己，万里观风剩有诗。远山重叠绕孤城，城下蛮江一曲清。溪峒人家犹异俗，市廛儿女带华声。户将乌鬼为生计，地产丹砂当岁征。自昔黔中风土恶，远游那得易为情。涓埃无补圣明朝，持节南荒岁月遥。几见阑干生薜荔，旋看烟雨绽芭蕉。山城每听钟声早，金阙常思扇影高。为报鹓行旧知己，耽书未解子云嘲。?道西连蜀道长，五溪风土古蛮乡。相传遗种多槃瓠，见说藏书即酉阳。梅雨来时诸水涨，野云飞处万山苍。铁冠自是心如铁，一任江如九曲肠。剪烛空堂欲二更，堂前新雨夏虫鸣。每因时物思劬育，未有秋毫答宠荣。岁月不催双鬓绿，诗书祗倚片心明。端居远想千年事，汉室还应召贾生。大化无边岁月长，几年寒暑历荆阳。衡巫望处天三尺，湖海流来水一觞。心地平时为福地，异乡好处似家乡。乌台一夜芭蕉雨，剩有新凉入画堂。圣化如天统四溟，黔中封界掩荆衡。壶头不复当时险，充道无如此日平。渺渺荒烟含远岫，悠悠流水带边城。武陵溪上袁生笛，吹尽关山几许情。双沼荷风飐画屏，一林梅雨洗幽庭。日长心绪思家国，地远衷情念鹡鸰。细草偏从行处绿，好山多在望中青。身兼吏隐今如此，扰扰尘劳不用争。侵城水色映飞楼，楼外晴天属望悠。万里山连百越远，五溪涨入九江流。黄州陈迹知何似，赤壁苍烟久未收。法像有庐真草草，令人俯仰意难休。辰沅风壤带三苗，一望乾坤吐纳遥。翼轸众星朝北极，岷嶓诸岭导南条。天邻巫峡常多雨，江过浔阳始有潮。近日诗怀殊浩渺，谩将新句写芭蕉。"}