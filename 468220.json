{"id":"468220","title":"发太原","dynasty":"明","author":"谢肃","text":"翩翩南国士，仗剑远行游。行游向何所，西北至并州。并州古帝都，贤达已荒丘。遗俗尚淳俭，蟋蟀歌未休。亲王歘戾止，建藩俯汾流。四封罗虎卫，飞宇若云浮。夹辅我帝室，轩盖咸才猷。岂无拔茅意，掌丝非所谋。请为脊令咏，薄宦成羁囚。赎刑虽有诏，千金谅难求。商飙振原树，毛褐不自周。欲随云中雁，飘飘返江洲。江洲命俦侣，庶用结绸缪。朋知从此别，怆矣登行舟。"}