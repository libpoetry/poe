{"id":"253356","title":"题南山友云亭","dynasty":"金朝","author":"王庭筠","text":"朝游南山南，暮游北山北。所以两山云，尽与师相识。师自出山去，云亦出山飞。两人渺何许，矫首送云归。云归人未归，小亭无恙否。向来有奇姿，无庸变苍狗。云兮淡而贞，载与寻宿盟。论交须耐久，持赠近无情。清风动亭侧，明月生空碧。嘉时为招呼，相与成三益。"}