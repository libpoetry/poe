{"id":"1252050","title":"笑云","dynasty":"元末明初","author":"梵琦","text":"山中人笑云来去，几度欲留留不住。一片西兮一片东，为谁挂在青松树。有时卷，不论高低并近远。有时舒，南北西东满太虚。本自无心休问迹，悠扬散漫随风力。白衣苍狗任纵横，返寂还空何处觅。却恐山中云笑人，区区未免走红尘。但能放下便安乐，所以长将云喻身。"}