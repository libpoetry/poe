{"id":"1055857","title":"得琏老庄僧书所报周悉且速东归既愧其勤因述书语为谢仍约官满就见","dynasty":"宋","author":"李之仪","text":"故人书报新种畦，东皋豆麦稻水西。更添庄屋成两脱，筑出涌路排沙泥。柳插千本竹万个，鸡豚母子群相携。又倚前冈辟场圃，更下南泊来凫鹥。两年课役已似此，数岁渐可如山溪。吾师报地适我与，胸中瑩彻真琉璃。一钱不敢力为尽，只得一饭仍鸡栖。我惭汩没落陷阱，眼前差路知几蹊。缅怀吾邦归未得，书来未读先酸悽。本无去来强絷缚，亦非颠倒随倾挤。万众过眼即他物，列鼎既饱均朝齑。明年定作一村老，非施委曲谁刀圭。"}