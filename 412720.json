{"id":"412720","title":"己卯三月舟发永泰赴永新石灰桥","dynasty":"近现代","author":"涂世恩","text":"江南寇益骄，贤者思避地。偷生非吾徒，弦歌宁可废？堂堂复兴业，以此孕元气。西山圉未固，坐闻南昌弃。安义传失守，奉靖复相继。含泪决再迁，校中顿如沸。师生黯然别，覆巢惨无异。明发携妇弱，聊作买舟计。江边接舳舻，一一来封示。破漏虽幸得，唇舌既云敝。南风久不竞，欸乃惜濡滞。回望文昌塔，依依有馀思。橘林云与平，千家隔苍翠。薄暮舣峡江，两岸山夹峙。盈盈一水通，天险疑可制。草木郁春城，中蕴荒凉意。昏灯刺眼明，狂鼾妒人睡。怅望月影斜，梦竟为我避。舀水煮江鱼，朝餐殊不费。佐以土产粉，大嚼有馀味。行近三曲滩，风雨压头至。涛山互推排，枕席为移位。老媪悲诵佛，小儿啼弃饵。而我展杜诗，甘吟了无畏。呼吸千帆定，南奔如渴骥。槃槃吉安城，倏已来眼际。登岸一徘徊，精华委凋瘵。敌机时肆虐，白日门多闭。居者侧耳听，行人翘首视。警笛一悲鸣，忽忽忘所自。林迷鸟乱投，予亦匿沟次。日影下青萝，风定自摇曳。静观意若忘，悠悠成妙契。偷眼瓦砾场，中有万人泪。死者骨已灰，青烟犹若燧。痛心念人言，昨日午前事。亚东久并立，同种一文字。相煎无乃愚，自伐尤不智。求生出孤注，匹夫不夺志。屠灭及后方，横暴古无例。月上万灯华，裙屐转都媚。乘夜各有营，憧憧俨狐魅。微闻丝竹声，悠扬出高第。从知生死关，中亦有人醉。惊定议易舟，未敢失交臂。仰天索价昂，出门诚不易。乱世视太平，千里在庭砌。逆水挽危樯，帆楫失其利。滞重去若牛，进钝退何锐。半日抵神冈，敌机见青霭。轧轧声在顶，一弹下平濑。望之不十寻，浪花涌澎湃。大鱼浮满江，价贱未须卖。虎口庆重生，安命复何赖。过此滩渐多，处处藏机械。一滩一滩高，一滩一滩隘。张吻如有伺，磨牙疑不耐。败舟散前流，飘蓬知何届？纤夫五六人，力疲神亦败。尻高出林表，首乃埋草内。啁哳劳者歌，时引村尨吠。两岸山连镳，两山树张盖。峰回水异流，路转鱼逐队。参差绿成围，高下红相对。花花香自升，叶叶光可爱。妆出晚春容，妖韶有馀态。遥指化骨滩，舟子色相戒。滩侧横鱼梁，银涛相击汰。白日奋雷霆，晴空弄阴晦。大石扼中流，孤航下其背。虎痒竟可揩，拍手真一快。步步度荆棘，过此意无碍。枪声忽撼篷，速舣谁敢懈。赳赳四五夫，封船肆狡狯。竟欲夺吾有，逍遥供彼载。宛转相与求，强辞杂诟谇。世乱理久亡，即此安足怪。不见老榜人，两腿饱皮带。有勇当杀故，卫民顾为害。传闻吾丰城，警队竟哗溃。从未见一敌，焚掠出阛阓。沿途鸡犬绝，流民更谁绘？嗟嗟保甲疏，豺狼成啸聚。训练复无方，吾事焉不坏？摇兀及兼旬，始入永新界。江山益雄秀，花竹何暗暧。交通辟新途，团圞荫松桧。不闻喊弟兄，但闻呼姊妹。跣足赤双颊，谁能施粉黛？勤非男子及，力堪男子赛。种作泥中者，粥粥皆此辈。乃知天生材，元不限流派。人力诚已充，物力自丰沛。抗敌同一心，胜不待蓍蔡。试展历史看，外侮非一代。忧患生之徒，古人有良诲。大痛忍眼前，此心应不昧。请听杀敌歌，四船何慷慨。江风浩荡吹，红日已西迈。民气茁已长，吾兴殊未艾。终当饮榑桑，一蹴樱花碎。泱泱起亚东，万国仰风拜！"}