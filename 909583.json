{"id":"909583","title":"沁园春 其二 庚寅为亲庭寿","dynasty":"宋","author":"李曾伯","text":"鸿禧主人，一闲半年，未尝厌闲。谓有溪可钓，有田可秣，有兰堪佩，有菊堪餐。羽檄秋风，胡笳夜月，多少勋名留汉关。如今且，效樽罍北海，歌舞东山。门前。咫尺长安。但只恐纶音催禁班。把鹭鬓数茎，更因民白，鸥心一片，犹为君丹。蓝绶儿痴，彩衣家庆，倦羽伶俜江汉还。春光小，看庭闱岁岁，一笑梅间。"}