{"id":"681971","title":"饮酒","dynasty":"明","author":"黄渊耀","text":"当空皎皎出素月，清辉乍圆还复缺。我生决无彭祖年，岂能郁郁空忧天。众人皆醉我亦醉，则予胸中浩浩焉。三闾大夫何为者，醒然独卧沧江下。我来汨罗唤不起，仰天长叹泪盈把。刘伶尽日眠酒中，醒时双眼常朦胧。陶潜攒眉不入白莲社，捧杯采菊坐篱东。古来达士惟有醉，求田问舍良可愧。丈夫负此七尺躯，岂能扰扰撄俗累。春日村游发杏花，冬风万里飞寒沙。此时颜色不饮酒，坐看两鬓堆霜华。开我怀，扬君眉。夷齐当年空饿死，陶猗亦皆龌龊儿。请君置此名利于身外，颓然终岁无醒时。"}