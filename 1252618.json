{"id":"1252618","title":"和虞学士春兴八首","dynasty":"元末明初","author":"郭钰","text":"官河春水涌轻涛，来往千艘不用篙。江浦女游遗玉佩，瑶池仙降献金桃。鞦韆拔地烟花暝，阊阖中天日月高。早岁功名看得意，扶摇风力送鸿毛。鸣佩天阶委碧莎，雪消太液涨晴波。玉盘露浥仙人掌，宫锦花添织女梭。王子问安回辇近，儒臣进讲赐金多。明朝引见狒狼使，乐府新传《天马歌》。沙苑烟晴苜蓿肥，朝回天马锦为鞿。词臣会送归青琐，进士传呼换白衣。云气晓依宫树近，春阴昼护苑花飞。君王又进长生药，万里楼船海上归。城上觚棱雾霭迷，角声吹彻鼓声齐。云生水殿龙常现，月满官松鹤并栖。风俗元存中国旧，天文并拱北辰低。倚楼欲问通霄路，谁借青云百尺梯。万里驱车入帝关，十年栖息一枝安。承恩数对麒麟殿，却老何资龙虎丹。金水涨波融雪尽，碧桃分蕊到春阑。江南却忆看红药，纨扇罗衣不识寒。清明烟散柳枝斜，宫树沈沈点白鸦。煖雾扑帘成细雨，朔风吹面射飞沙。江南最忆王孙草，天上催宣宰相麻。十载沧洲孤旧约，鹿车何日共还家？柳林笳鼓晓晴饶，王子春蒐出近郊。云锦宫袍攒万马，铁丝箭镞落双雕。蒲萄压酒开银瓮，野鹿充庖藉白茅。共说从官文采盛，不闻旧尹赋《祈招》。浩荡天风驾海航，忍从儿女问耕桑。珠联鱼目知谁识，剑吐龙光不自藏。司马倦游曾建节，买臣归去密怀章。只今岂是无词赋，材俊中朝少荐扬。"}