{"id":"1139134","title":"赋烧笋竹字韵","dynasty":"宋末元初","author":"陆文圭","text":"先生朝槃厌苜蓿，笋味得全差胜肉。苍头扫地犀角出，赤燄腾烟龙尾秃。土膏渐竭外欲枯，火候微温酒已熟。拨灰可惜衣残锦，解箨犹怜肤跃玉。青青无日长儿孙，草草为人供口腹。卢家丞相蒸葫芦，石家无人煮豆粥。去毛留顶有何好，捣韭作齑空自速。不如野人工食淡，自办行厨入修竹。句里曾参玉版禅，胸中会著筼筜谷。主人不问不须嗔，昨夜西风响林屋。"}