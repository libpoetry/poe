{"id":"967957","title":"满庭芳 十月念六日大雪，作此呈社人","dynasty":"宋","author":"赵长卿","text":"晚色沈沈，雨声寂莫，夜寒初冻云头。晓来阶砌，一捻冷光浮。目断江天霭霭，低迷映、绿竹修修。多才客，高吟柳絮，还更上层楼。烹茶，新试水，人间清楚，物外遨游。胜似他、销金暖帐情柔。细看流风回舞，终日价、浅酌轻讴。醺醺地，美人翻曲，消尽古今愁。"}