{"id":"607258","title":"初任粤西过里与诸亲旧宴集","dynasty":"明","author":"卢龙云","text":"几度瞻亲舍，兹晨返故庐。新恩叨组绶，旧业废樵渔。节序三春里，莺花二月初。高堂娱綵袖，四座洽华裾。往事悲欢外，人情得丧馀。十年嗟潦倒，万里惜居诸。重负资良干，兼收及散樗。壮心宁或改，幼学未全虚。窃惧膺民社，何知耀里闾。更怜分牧地，闻道半为墟。起废图难缓，嘘枯事岂徐。风尘初作吏，俯仰正愁予。道路遥相隔，音书复转疏。举杯聊暂乐，无待叹离居。"}