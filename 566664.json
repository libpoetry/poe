{"id":"566664","title":"菘台醋","dynasty":"明","author":"徐渭","text":"辣鼻作犀向月卬，便唧鼻涕天尺长。十卬九低头作鹭，才能一嚏噀作雾。积年糟蛊烂人肠，霎从毛孔走大荒，一战笑受糟酋降。伯伦无妇堪诒左，谁持五斗来贺我。战捷知真却病不，兴败少渠真不可。西国葡萄那得来，吾卿豆酝逐家堆。黄公握曲千年返，卓氏当垆百店开。新涡放水荷花白，旧栈溅珠黄琥珀。个个鼾闻忉利天，人人梦到华胥国。华胥国，餐?醁。生无欢，死无哭。孟公紫菘赛黄独，绿台大拇抽肥玉。一浇一段鲁微生，闭在春瓷饷醉人。一嚼一嚏醉辄醒，醒来却苦多烦恼，醒固不恶醉亦好。"}