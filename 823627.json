{"id":"823627","title":"水调歌头 次苏东坡韵，为露俨少题秋兴八景卷","dynasty":"清末近现代初","author":"吴湖帆","text":"大江八千里，水雨夜连天。杜陵何事牢落，秋兴感当年。渺渺巫峰十二，滚滚瞿塘三峡，风露觉生寒。记取今宵梦，长在画图间。家何处，舟一叶，怎安眠。人生几度辛苦，几度月轮圆。逞得浩然气概，彷佛凌云赋就，三绝美名全。顾盼一挥手，杯酒对婵娟。"}