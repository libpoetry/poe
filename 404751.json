{"id":"404751","title":"天香·鹤亭丈自罗浮归，以女儿香见贻，赋此却谢","dynasty":"近现代末当代初","author":"袁荣法","text":"梅岭仙根，榕乡瑞木，晴云暖护芳理。点点龙鳞，星星鸡舌，昨夜翠钿同委。檀枝柘屑，和雾裹、璅囊熏绮。红豆收来未晚，花阴重劳纤指。归槎载春万里。更谁猜、抱香心事。却问至今荀令，旧怀余几。惆怅年时翠被，剩一缕、温馨胜沉水。路渺蓬山，相思梦里。"}