{"id":"1252905","title":"和邓舍韵二首","dynasty":"元末明初","author":"王翰","text":"从来瑾玉不藏瑕，芹泮叨餐几岁华。佳句已承来甲第，好书还拟与东家。素丝种种浑如雪，银海昏昏眩有花。百事无成空潦倒，蓬门载酒敢停车。皎知白璧瑩无瑕，肝肺峥嵘吐皓华。新政喜闻廉叔度，义风孰效鲁朱家。挥毫早已吟风叶，听履应须扫落花。自愧清贫无一物，近来诗藁欲盈车。"}