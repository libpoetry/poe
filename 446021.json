{"id":"446021","title":"诗序《虚壹斋诗词》","dynasty":"当代","author":"熊东遨","text":"忆雪堂前思旧雨，鸥来雁去知谁主。惟余一事或堪夸：三百首诗由我序。二十年前识庆华，那时人尚隔天涯。难忘一曲西湖乐，先把清音送到家。癫狂何用闻鸡起？对此瑶华情不已。吟到呼朋卧酒亭，霎时如坐春风里。春风春雨两相宜，山色湖光处处奇。不待夭桃临水发，柳花如雪已披离。伴得樽前红袖舞，风流载入英雄谱。手持铁笛向空吹，燕赵男儿多自许。始信书生本色存，官场不改性情真。出门敢对长天说，家有娇妻是美人。莫问行程何处好，世尘都仗天风扫。笔沾清水坐衙门，画出江山诗样俏。禅钟敲动晚枫秋，不为寻诗也上楼。邀得二三知己至，举杯高唱岭云头。披襟共向风前立，弓月文裳堪与敌。竹雨松涛次第来，从此吟坛破寥寂。每对青山自折腰，蹄痕踏老赵州桥。有时独立苍茫下，闲看杨花上碧霄。开篇但觉清流近，别有情怀言不尽。一管先窥作导游，无边美景君应信。山郭晴晖向晓开，莫教孤负十分才。朵云红白连环出，天放奇花不用栽。"}