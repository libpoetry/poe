{"id":"779203","title":"二郎神 为李云田题周少君宝镫坐月浣花图","dynasty":"清","author":"陈世祥","text":"何来周昉，偷出深闺一罅。除绣帖针床儿女事，都阁起、莫侵笔架。月冷花慵春漏永，冷落煞、一枝低亚。雏婢狡、香泉夜灌，特地闺中消暇。兜荅。月尖露重，寒侵罗袜。便把酒酹花花不语，应叹息、有人佻达。荡子不归还独守，是谁道、春宵无价。画图上、人间多少伤心，作风流话。"}