{"id":"1127153","title":"和白云庵七首 白云庵","dynasty":"宋","author":"黄庶","text":"白云无种满地生，有时出山为雨露。老僧惆怅望云归，尽日庵前自来去。老僧拂榻人不知，独与清风事来去。朝昏宴坐向轩中，此身便是清风主。老僧坐见万物空，往往终日居此台。破衣兀坐若枯木，山鸟不怕行莓苔。老僧拂拭待游者，云骨一片莓苔青。尘埃万事心若醉，到此不觉令人醒。古乐破散郑卫起，走入万物不可名。山中惆怅莫能到，疑是舜时韶一声。老僧山中嫌月窄，夜夜独上高高台。四边不肯著闲树，故要满坐清光来。林间旋叠石为路，日日自汲涧底泉。老僧意趣似童子，洗手濯足听潺湲。"}