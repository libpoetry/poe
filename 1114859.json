{"id":"1114859","title":"赵玿赴成都府广都县尉以送君南浦伤如之何为韵送之作八首","dynasty":"宋","author":"李廌","text":"吾生常羁旅，送客情更重。嗟哉平生交，今复万里送。愁端寓心目，往感接魂梦。穷途独栖迟，直道竟何用。山河接巴徼，关塞断秦云。谁为万里侯，节制锦江濆。彊项毋徇指，曲钩难致君。勿因朝廷远，俯首俗吏群。昔余旅长洲，寄傲碧江潭。十年客风埃，留滞困周南。冉冉老将至，兀兀漫穷探。故人各变化，漂零空自惭。之子才如冰，不应常负弩。勿为为贫谋，一意在阿堵。广都绮縠地，当念珠还浦。惟廉可立身，勿使嗟供虏。翔风走尘沙，草树正玄黄。烟昏路漫漫，日冷云苍苍。杜公作诗处，武侯近战场。陈迹勿惊心，俯仰已堪伤。蜀都蕴奇气，古今生英儒。歌童选何武，狗监献相如。煌煌直金马，蔼蔼侍玉除。归入芸香阁，无废五车书。倾城爱劲竹，古士惟徽之。而我独爱君，不见即相思。今矧万里游，动为三岁期。索居念金兰，惘然伤别离。蜀山如鸟道，剑阁郁嵯峨。嗟君正朱颜，奈此艰险何。秋雨峨眉道，春风濯锦波。青山一羸马，古今应更多。"}