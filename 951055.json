{"id":"951055","title":"邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之","dynasty":"宋","author":"岳珂","text":"君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝契家青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必言，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。"}