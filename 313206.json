{"id":"313206","title":"绛都春·高姬眉子见过","dynasty":"现代","author":"潘飞声","text":"帘痕一线。度绣衫麝香，蝶儿随远。人住屧廊，名占苏台吴宫苑。为花为月前生怨。付身世、落红凌乱。画屏罗帐深深，稳护海棠庭院。曾见。眉楼讯病欹鸾枕，细诉枝栖柔茜。松柏誓心，红泪鲛绡愁相换。圆蟾重照湘娥面。正银汉、双星暗转。劳他软语，教成锦茵坐㬉。"}