{"id":"1143715","title":"春归杂兴三首","dynasty":"宋末元初","author":"方一夔","text":"白首青灯滞一乡，不将迟暮照韶光。经风魏紫埋倾国，破晓离黄殒折杨。老去功名随梦断，别来云水隔天长。此生聚散何时了，定计归锄五亩荒。双丸不肯驻颓光，宇宙悠悠万物长。寂寞饯春风雨里，笑歌赌命绮罗乡。破衾自卧三椽月，枯砚犹耕万卷庄。未脱书生穷口债，向人时复说文章。东皇歌阕祖青宫，借我?旗并送穷。茧栗润含萌竹露，枪旗香过焙茶风。花残来岁须重发，日却何时定再中。惆怅浮踪底处所，梦随飞絮故园东。"}