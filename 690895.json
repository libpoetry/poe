{"id":"690895","title":"归兴","dynasty":"明","author":"李之世","text":"命途休叹为诗穷，自笑年辰值蝎宫。海贝有文都是锦，山魈为祟不惊铜。生金铸就疑成错，劲角柔来半似弓。燕颔虎头非我相，祇应钻纸作枯虫。听来巧舌剧喽啰，伎俩山神几许多。老骥鸣长空伏枥，羁禽力倦欲移柯。机心尽附汉阴叟，世事浑如春梦婆。新水一痕镜一曲，谋将烟艇载渔蓑。世情见说不如云，晴雨暄寒顷刻分。海有大鱼非说怪，门多罗雀莫惊群。即看蜃气俄成市，更讶雷声半在蚊。万事且拚醉里过，瓣香惟祝杜康君。路遥乡国频来梦，客久江山亦厌人。北海有航如守冻，东风无力不争春。沈郎腰瘦带移孔，范令官贫甑积尘。自瞥家园三径去，天边垂柳五回新。"}