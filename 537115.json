{"id":"537115","title":"殷司马平广西寇歌","dynasty":"明","author":"王世贞","text":"殷公文武邦之桢，不学渊源空有名。一岁再迁中执法，兼提六管岭南兵。如云鹅鹳排千舰，五色神羊映百城。征南将军不穿札，渡泸相公单白帢。军声雷动细柳营，杀气霜凋大藤峡。任是蛮烟开羽扇，还留汉雨浇金甲。狼兵锦韝绣蝥弧，夺得生徭换酒沽。早知不杀称神武，悔自跳踉作后夫。处处春田催布谷，朝朝列肆唤提壶。千秋获嘉县重睹，伏波不得骄铜柱。漓水滩和铙吹声，郁林花满旌旗路。遥望苍梧云正苍，是公功成勒铭处。"}