{"id":"95662","title":"呈严造道主簿","dynasty":"宋代","author":"赵蕃","text":"漫刺不待投，数面自成亲。对言或无味，况乃诗筒新。佳处在阿堵，小异果此君。我行萧滩上，所食杨与陈。百药及寿玉，磊落俱可珍。今又见夫子，此邦何多人。一官二十年，须发颇费耘。得非坐诗故，造物主怒嗔。如我亦复然，此理又奚云。一见互兴叹，呴濡胡足仁。湖边雨新足，荷背白胜银。是中何以思，何当并车巾。"}