{"id":"1049888","title":"送姚太博","dynasty":"宋","author":"郭祥正","text":"春风动地吹春去，行人不肯江边住。片帆朝挂暮千里，烟雾苍茫宿何处。夫君少年日，射策明光宫。同时得意三百辈，上林曾醉桃花红。十馀年间事超忽，几在青云几白骨。君虽未甚荣，亦足有馀乐。存心不负圣与贤，何须画影凌烟阁。浔阳城头北楼壮，邂逅相逢观暝涨。鱼龙奔走势莫分，却忆当年兵火愁杀人。至今战场无绿草，冤魂夜哭寒蟾老。临风沥酒一吊之，而我浮生何足道。聊为君行歌数声，青山截断江流平。晴云相对似能舞，野鸟好语如吹笙。却送闲愁付沧海，身虽离异心无改。若到蓬莱王母家，为攀桃树遥相待。"}