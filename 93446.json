{"id":"93446","title":"送聂士友通判上印入朝","dynasty":"宋代","author":"杨万里","text":"君家枢相扶天极，气凌霜雪忠贯日。史家有笔叹无人，今有此人无此笔。君侯名家千里驹，拱璧盈尺径寸珠。合登清庙荐六瑚，合参豹尾随属车。胡为小缓云间翮，竭来螺浦分风月。开轩不与俗客谈，明月清风入牙颊。只今上印去朝天，春风玉笋催缀班。相门有相君勉旃，凌烟再写进贤冠。"}