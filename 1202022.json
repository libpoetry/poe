{"id":"1202022","title":"摸鱼儿","dynasty":"元","author":"马熙","text":"买陂塘旋栽杨柳，参知绿野机务。春花秋月冬宜雪，夏有芰风荷雨。亭北渚。更倚棹观鱼，时憩东西屿。掀髯自语。任黄阁丝纶，彤庭剑履，未换涉园趣。人间世，多少高眠巢许。勋庸终愧伊吕。得闲宰相方为贵，谁识山中诗句。觞玉醑。看老鹤翩跹，舞入南飞谱。清风万古。是旧隐晞韩，新堂醉白，香满菊花谱。"}