{"id":"1059124","title":"送察推贾时以通直郎致仕还荆南","dynasty":"宋","author":"邹浩","text":"秋声起庭端，索索故时语。几人清镜中，鬓发默自许。东邻坐长叹，曰此非吾所。平生困一官，湎若醉醪醑。幸今豁然醒，可以事高举。田园熟瓜芋，茅茨庇风雨。向来避席人，把臂相尔汝。年光虽云暮，犹足送寒暑。斯言不浪酬，即日去幕府。我惟尘世浮，贵贱等逆旅。宽为百年期，形骸一丘土。夫君脱身还，岂不知所处。行矣数珠功，青天走龙虎。"}