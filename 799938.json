{"id":"799938","title":"王麟友同宿客舍志感","dynasty":"清","author":"董道权","text":"广陵城中夜击柝，广陵城头啼乌鹊。尔我相逢语正繁，僮仆无情睡先著。微风忽起摇灯光，轻寒稍觉侵衣裳。鼓声坎坎下三四，解衣灭烛眠匡床。与君展转各无寐，细数年来不得志。为惜天涯此日身，转忆先人旧时事。君家曾祖大司空，清名文誉闻江东。神光两朝焚谏草，燕齐百郡铭河功。闻讣朝廷倍惆怅，特命春官予祭莽。卮酒分出天府浆，墓道筑就东园匠。此时万国来车书，至尊别殿梦华胥。潼关烽火起仓卒，延秋龙斗争欷歔。若翁司空冢孙子，自拜国恩心国耻。策马请监丞相军，守城遂同丞相死。此时君作怀中儿，何处寻来马革尸。今逾二十善词赋，《蓼莪》开卷徒伤悲。吾翁若翁交最好，吾翁贤书年独早。七篇屡下南宫第，一裘敝尽长安道。负囊簪笔越王台，角弓铁骑吴山来。白眼世上谁共语，散发江湖只自哀。闭门著《易》忘暮年，把酒读史呼苍天。嗟我三十尚失意，山高著述何时传？若翁游魂归未得，吾翁买土葬无力。相逢此地喜欲狂，相看今夜愁如织。披衣起坐闻荒鸡，欃枪在天明月低。"}