{"id":"835457","title":"瑞鹤仙 其一 吊开封倡女四菊","dynasty":"清末民国初","author":"王闿运","text":"汴宫流水咽。剩秋花，无人更与攀折。幽情自萦结。只繁霜吊雁，暗香藏蝶。轻怜重别。泪娟娟，罗衣皱褶。恨清尊易竭，关山一去，仇烟万叠。凄绝。微根地弱，残梦天寒，恁时消歇。人间一霎。生共死，为谁说。待看花人问，孤芳寻断，正是销魂时节。替西风、补入图中，伴他明月。"}