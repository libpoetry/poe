{"id":"1222657","title":"哀鲜于伯几","dynasty":"元","author":"赵孟頫","text":"生别有再逢，死别终古隔。君死巳五年，追痛犹一日。我生大江南，君长淮水北。忆昨闻令名，官舍始相识。我方二十馀，君发黑如漆。契合无间言，一见同宿昔。春游每拿舟，夜坐常促席。气豪声若钟，意愤髯屡戟。谈谐杂叫啸，议论造精覈。巍煌商鼎制，驵骏汉马式。奇文既同赏，疑义或共析。锦囊装玉轴，妙绝晋唐迹。粲然极炫曜，观者咸辟易。非君有精鉴，畴能萃奇物。最后得玉钩，雕琢螭盘屈。握手传玩馀，欢喜见颜色。刻意学古书，池水欲尽黑。书记往来间，彼此各有得。我时学钟法，写君先墓石。江南君所乐，地气苦下湿。安知从事衫，竟卒奉常职。至今屏障间，不忍睹遗墨。凄凉方井路，松竹荫真宅。乾坤清气少，人物世罕觌。绯袍俨画像，对之泪沾臆。宇宙一何悠，悲酸岂终极。"}