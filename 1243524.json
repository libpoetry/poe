{"id":"1243524","title":"苦雨叹","dynasty":"元末明初","author":"叶颙","text":"久雨未便晴，昏烟翳穹昊。出门泥泞步难行，十步九折忧绝倒。藓迹杂苔文，侵阶风不扫。由春至夏百馀朝，雨脚如麻几时了。乐事赏心何暇论，尺薪斗粟无从讨。纵有高车可出游，湿云遮断繁华道。杜陵野老数吞声，床床屋漏吟情恼。山翁放达不识愁，无端为尔伤怀抱。南山豆亦荒，北屿松亦老。东园欲语花，西径忘忧草。笑脸娇啼腻粉销，檀心懒吐芳香槁。绿怨红羞既寂寞，蜂慵蝶困庸围绕。千葩万卉总消磨，庭下决明颜色好。何当散阴霾，放出日皓皓。丽景秾鲜万国明，晴光浩荡千峰晓。"}