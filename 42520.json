{"id":"42520","title":"秦淮歌","dynasty":"清代","author":"乾隆","text":"祖龙东巡压王气，通淮凿断方山埭。痴心虑后五百年，讵知亡秦在二世。长源因此名秦淮，萦纡建业达水隈。时塞时疏异沿革，秣陵终免淮为灾。六朝往事难寻迹，王谢燕飞谁氏宅。风流江令倦游归，惟见秦淮依旧碧。杨吴窃据筑金陵，清波溶溶乃贯城。十六红桥夹两岸，蜀娇越艳扬新声。千金买笑轻一掷，缠头锦是寒女织。会称盒子斗新奇，薛鸭袁羊饤珍食。而今功令禁俳倡，歌楼舞馆都荒凉。烟花丽景纵逊昔，瘅邪敦朴诚良方。"}