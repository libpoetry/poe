{"id":"1125008","title":"次韵鲜于晋伯清明日过水南","dynasty":"宋","author":"晁公溯","text":"盈笺寄我送春诗，不减风流杜牧之。觅句已应儿辈觉，论书那得外人知。如闻此上三年最，相过能成一段奇。况及霜天宜把酒，四郊物色胜花时。又赋斜川五日诗，行将去此欲何之。一年春事仓庚报，万里乡心杜宇知。笔力早衰无痛快，词源渐老乏经奇。文章子骏惟君似，学到扬州刺史时。"}