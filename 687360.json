{"id":"687360","title":"抵家杂诗四首","dynasty":"明","author":"孙承恩","text":"解装谢长路，及门当晚春。风光浑自喜，花鸟似相亲。慰讯州司厚，过从父老真。山川多历览，时或诧乡人。跋涉巳云毕，低回不自禁。更因归日喜，还忆去时心。毫末真无补，高深实有临。老亲多慰藉，添得二毛侵。小圃多新思，苔阶觅旧踪。胸中富万壑，眼底失孤峰。兴动王孙草，诗哦处士松。更怜茅屋角，添得竹阴浓。徙倚当春晚，行唫步翠苔。犹思曩日别，不道隔年回。柳及时新插，桃经手旧栽。似怜主人出，迟得数枝开。"}