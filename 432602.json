{"id":"432602","title":"四月初一纪事二首","dynasty":"近现代","author":"陈梨梦","text":"波光衫影一时新，叔宝丰姿迥出群。郢士宁知高白雪，龙门竟许附青云。留春不住花应恼，扶醉归来日未曛。博得荀郎同坐席，衣襟时带麝兰芬。相逢携手话殷勤，小阁临流灯火繁。岂有绨袍怜范叔，偏劳一饭到王孙。少年慷慨矜风骨，旧事凄凉剩月痕。学剑学书浑弃却，西湖歌舞破黄昏。"}