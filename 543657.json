{"id":"543657","title":"逍遥篇为袁履善八秩赋","dynasty":"明","author":"胡应麟","text":"国初词人袁海叟，白燕篇章脍人口。风流文藻二百年，载睹当今沔阳守。沔阳刺史真人豪，弱冠雄心蟠巨鳌。射策曾同弇州榜，三山彩笔飞寒涛。白氎青衫走燕市，杜曲东风绾游骑。黄金台馆千尺强，击筑狂歌五侯避。长杨执戟甘沉冥，一麾出守辞神京。朱幡皂盖列先后，峨㞹大舳浮江城。江城八月天茫茫，九疑七泽连高唐。岳阳楼头唤杜甫，乾坤万古留诗狂。吏事纷纭苦拘束，回首家林梦松菊。拜迎官长折腰领，鞭挞黔黎碎肝腹。文人拙宦自古然，丈夫讵乞儿曹怜。区区五斗若毛发，肯将一饱酬如椽。步兵江东兴飞越，两屐秋光路明灭。为园半割三泖云，筑室全邀九峰月。九峰三泖长逍遥，飘然越海来轻桡。金银梵宇四百八，烟霞石屋攀岧峣。畴昔逢余大堤上，拂拭楸枰互神王。持杯恍缔竹林友，醉眼朦胧豁霄壤。四腮鲈熟归兴浓，河梁对拆双飞龙。重来握手瓦棺寺，烛花夜半流残红。闻道今年政八十，步履康庄捷蚊翼。家家拂席延林宗，处处携觞候安石。嗟余落魄雅好游，夙生药物攒眉头。看君耄耋若孺子，香山洛社同优游。玳瑁筵开虎丘畔，矍铄廉颇老能饭。芝兰玉树森庭阶，舞綵含饴剧堪羡。何来初度地藏符，孟秋晦日悬桑弧。今年七月月小尽，安期一夜来蓬壶。太白浮公为公寿，尘世浮华孰先后。灵光一柱海岱间，屈指君王问耆旧。冥灵琐琐未足誇，瑶池几见飞桃花。春秋载阅大椿历，青牛相逐还流沙。"}