{"id":"797296","title":"百字令 戊戌中秋","dynasty":"清","author":"吴尚憙","text":"碧空云敛，看团圆三五，古今同羡。秋满小筵花径里，恰是良宵庭院。桂魄浮光，兰心度馥，拜罢纤腰倦。倚阑遥望，星河天外微粲。且把玉斝频酬，绣帘全卷，举烛开家宴。只觉管弦声入破，何处宫商细按。愿祝椿堂，年年此夜，百岁长清健。最佳风月，几回洗盏重劝。"}