{"id":"1063784","title":"寄题彭思禹水明楼","dynasty":"宋","author":"释德洪","text":"议郎诗眼发天藏，咄嗟办楼临汝水。遥知残夜笙歌散，月出东南人独倚。纤云灭尽光下彻，微波不兴天著底。忽惊白昼在轩窗，试数游鱼见鳞尾。平生肮脏笑伊优，官冷对人言少味。但余清境得厌饫，天应用此相偿耳。我当兴发竟相觅，一棹西风健行李。登临尚能为君赋，要使江山增胜气。"}