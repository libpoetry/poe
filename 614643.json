{"id":"614643","title":"騄儿以己未小至日生壬戌举阿弟安肃署中亦逢小至口占偶成","dynasty":"明","author":"韩日缵","text":"騄儿昔初生，日方逢小至。乃兹诞弥月，儿生何恰值。时日偶不殊，行序亦相次。四鸟俱鷇音，而汝叔与季。骸貌颇依稀，啼声聊可试。尝闻月令中，小至芳兰莳。岂繄大国香，庭阶仍并蒂。阿爷不遑居，祇役从王事。汝生即四方，蓬弧从此始。"}