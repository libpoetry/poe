{"id":"554620","title":"送番禺赵御史并寄何太守","dynasty":"明","author":"郑文康","text":"疏星堕江波，鸡鸣曙光白。驱车下长阪，相送岭南客。客来一何迟，客去一何迫。来时雨雪交，去路花盈陌。为君折取河东柳，情多更买河西酒。人生倾盖贵相得，岂论结交新与久。我歌当暂停，君轮从此发。离别虽一朝，途程须两月。风流文采何荆州，吴山楚水曾同游。遥将十载相思梦，附寄行囊付与收。"}