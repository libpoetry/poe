{"id":"507185","title":"题南溟息上人听松轩","dynasty":"明","author":"夏原吉","text":"大雅久不作，钧天寂无音。繁声急响徒乱耳，凉风古意谁存心。南溟道人独尔得真趣，扫却哇淫拂尘虑。縳茅直向吴山巅，绕屋森森种松树。天风时自天际来，松声毕发真奇哉。清如寥寥老鹤唳碧落，惊如匆匆万马奔黄埃。又如瑶台三千仙子朝帝阙，环佩珊珊步明月。琼林十八学士登瀛洲，轩盖翩翩振金节。南溟此际谁与俱，钩帘宴坐心于于。声来在松听在我，我心还似松声虚。不抱焦尾琴，不弄柯亭竹，惟听髯龙吟。岁寒更奇独，愧予走俗走未休，耳边安得辞諠啾。南溟南溟为我留，半榻尚期后日重来游。"}