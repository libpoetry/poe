{"id":"713164","title":"送王立安归都门","dynasty":"明末清初","author":"陈恭尹","text":"细雨乍过春花燃，金台归客扬金鞭。停鞭下马入揖我，虬须飞动东风前。长身玉面年殊少，直上彤墀应新诏。丈夫出处合有时，看尔昂藏岂常调。田盘山下好林皋，贤人隐处德星高。八龙二方侍左右，文若长文即尔曹。自到炎州供子职，省觐频年南复北。尊君五马驻罗浮，近复双旌向梁益。川南路比岭南深，便拟轻装度翠岑。命儿将父劳臣事，中路留家久客心。天涯此别期难定，聊作枯吟为君赠。千秋志业尔自期，白首蹉跎吾善病。"}