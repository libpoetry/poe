{"id":"843632","title":"浣溪沙 新秋","dynasty":"清末民国初","author":"叶璧华","text":"梧院凉痕淡欲流。单衣乍换怯登楼。垂杨影瘦不禁秋。小步清溪欹略留，轻波片片逐闲鸥。蓼花红上钓鱼钩。鹤睡琴停夜气清。炉烟缭绕出花屏。流云如水澹疏星。独把冰纨罗晕薄，薇香和露滴钗轻。一痕凉月碧无情。几株乌桕醉霜浓。浅水鱼梁系钓筒。溪花憔悴可怜红。客馆孤灯萦短梦，琼箫凄咽五更风。满天疏雨趱飞鸿。"}