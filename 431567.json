{"id":"431567","title":"寿晓师七秩两律","dynasty":"近现代","author":"叶云峰","text":"游庠入泮早名驰，布暖菜香坚自持。忠孝家风严义理，诗书门第布仁慈。潮音夙悟空人我，世味深谙感岁时。小隐圣湖尘物外，齐眉白首祝期颐。著作从知重等身，词锋倜傥畅精神。绛纱弟子能传业，玉树儿孙克负薪。胜会耆英皆佛侣，赏心晚景属高人。天教老眼看沧海，红雨缤纷洗劫尘。"}