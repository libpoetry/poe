{"id":"704905","title":"盍簪楼杂咏十首","dynasty":"明","author":"霍与瑕","text":"小搆临幽僻，衡门昼亦关。朱帘垂绿水，华槛倚青山。粤秀屏长护，天香花自閒。高人时枉顾，清论散琅珊。草创荒芜甚，群仙每每过。短墙侵碧蔓，细路合青莎。笔落惊人赋，杯深放客歌。会须倾倒尽，岂得但微酡。春游芳沼阔，缓步大堤平。细雨滋园芷，微风荡野萍。逍遥来九老，笑语引诸生。更荷留雄藻，光辉藉盛名。三径足幽栖，高贤况有题。青霄榕翠合，朱夏荔丹齐。骤雨穿渠急，狂风压竹低。稍晴僮发笱，喜得满筐携。小坐青楼下，微凉次第添。池鱼纷咂藻，山鸟静窥檐。鹤节排阴密，龙须带润纤。谁云六月暑，风紧欲拖帘。真率风流在，存羊意可寻。约宾无速简，会长有严箴。茗煮他山嫩，花分别院阴。自然幽赏足，谁道剡溪深。上上盍簪楼，遥天一望收。日移南陆晷，风送海门秋。五岭紫霞幛，三山杜若洲。看看星河近，乘槎好溯流。山鬼催狂雨，雷师送骤凉。菊花新夹路，竹叶故盈觞。亲旧疏仪貌，笑谈杂谑浪。夜来临水酌，烟月淡微霜。有客来何暮，芳尊日欲斜。馔分青竹笋，茗泛绿葱花。方外参玄契，时中订作家。三更山月起，更与玩清华。鹤发朱颜老，何当驾屡过。秋衫绵葛杂，时果柿蕉多。携盒情何限，投壶酒每酡。别来空怅望，林麓故阿那。"}