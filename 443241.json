{"id":"443241","title":"貂裘换酒 李春宴女史读履错集后见赠因步韵奉和","dynasty":"当代","author":"秦鸿","text":"天命如斯矣。料瀴溟、海鸥都病，早乖盟契。闻说青山攀窗语，归问吾家乡里。曰山也、避秦无地。写遍浮云凭谁扫，被斜阳、片片焚黄纸。随叶下，逆风起。月华新吐芬陀利。夜黏空、清光溶漾，缀星能几。呵壁已知蜗涎满，一管凉蛩孤倚。待吹染、朝霞林际。顾影斯身真耶幻，共花枝、荷露犹羔跪。露簌簌，温如泪。"}