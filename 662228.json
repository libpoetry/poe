{"id":"662228","title":"题老子出关图","dynasty":"明","author":"石宝","text":"南山爽气开秋晴，紫蜺抱天西北横。关门令尹早闻道，周柱下史能研精。青牛脚健风雨急，彤芝作盖云峥嵘。乾坤合放双眼碧，河汉欲绕飙轮行。洼盈白黑万物理，浩荡广莫真人情。无为始知有至治，抱一可与言长生。崆峒山前逢广成，海上旧结安期盟。露桃神枣共春色，云际彷佛闻竽笙。江楼夜悄醉华月，文星燄属三台明。瑶宫银阙望缥缈，青骡谁识芙蓉城。大江东流秋水清，梧冈日上天鸡鸣。千金为寿未足贵，愿逐群仙歌太平。"}