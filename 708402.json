{"id":"708402","title":"高阳台  和秀公为张维则催妆","dynasty":"明末清初","author":"龚鼎孳","text":"桂粉弹床，银泥衬屧，芙蓉一笑偏亲。黛写遥山，多情京兆知名。花如百和星前语，便倚风、天上难闻。好妆成、夫婿前头，莫问傍人。当年鹊渡天孙。正九微画烛，双袖宫云。艳事谁家，重看宝珞装轮，曲江柳线章台月，锦步围、肯负青春。愿金闺，长记盟言，紧系罗裙。"}