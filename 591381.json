{"id":"591381","title":"夏日游黎惟敬山池","dynasty":"明","author":"欧大任","text":"名家开别墅，野客到閒堂。园籞朝光丽，山池夕吹凉。蘋疏浮弱筕，筱长夹重杨。砌药翻朱萼，渠莲结缥房。鱼摇鲸尾浪，燕拂桂枝梁。玉轸调风细，金尊对日长。心期招隐客，业似草玄郎。倚石闻金奏，临流荐羽觞。忻陪河朔会，恍在阆风旁。安得金鹅蕊，时同薜荔裳。"}