{"id":"514661","title":"故侍御安城钟公哀挽","dynasty":"明","author":"程敏政","text":"乌府初持宪，彤庭首抗章。重渊思取日，三伏遽飞霜。结舌人何挤，捐躯独可伤。凭谁司国是，空自沮台纲。北极枢旋正，前星色再扬。褒忠光隧室，诛佞榜朝堂。未觉英魂散，偏怜庆泽长。宸衷矜寡妇，恩典及诸郎。愧我生虽后，书公传最详。正观毛发耸，昌诵齿牙香。漫尔编芸帙，无由奠桂浆。青松碑石古，白草墓台荒。肖像千金在，怀人一鉴亡。感时歌楚些，清泪欲浪浪。"}