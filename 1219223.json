{"id":"1219223","title":"云山高隐图","dynasty":"元","author":"郑元祐","text":"大山巀嶪如张旗，小山偃蹇如牵衣。岩头千仞泻飞瀑，迸珠溅雪交横飞。林庐隐隐空中起，青红栋宇相轩委。中有幽人歌紫芝，自采药苗临涧洗。乔林露下青童童，交柯老干森虬龙。岂无明堂栋梁柱？还当采献明光宫。宁无谷底白驹客？考槃歌中风落日。画图难写西隐踪，一曲鸾笙度空碧。"}