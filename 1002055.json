{"id":"1002055","title":"游桃花台寺僧指似葛仙翁炼丹处","dynasty":"宋","author":"曾丰","text":"昔为仙翁宅，今作梵氏家。桃花太俗生，释老安取耶。物原出平等，人自分品差。我来与时违，有桃却无花。旧来花片红，散落为流霞。中有结实者，往往成丹砂。仙人食之馀，鸡犬辄争哗。翔鸾久霄汉，废灶空尘沙。殆欲从之游，龙髯不容拿。拟作武陵记，恐谓渔父夸。坐陪老上人，晚烟煮春芽。"}