{"id":"701738","title":"挽庄定山和见素子二首","dynasty":"明","author":"黄衷","text":"择君敷衽奉先皇，謇謇曾囊极谏章。众稚口中成市虎，九夫肱下有坟羊。虚车不见同人迹，古镜深含照魅光。磬室萧条唯四壁，伤心初服芰荷香。修篁袅袅锁旋岚，圣草犹悬燕子龛。世上宦情同柳下，山中诗体逼周南。独藏秘器松将拱，难制颓龄菊自甘。野客正惭归彀晚，素风空想二毛毵。"}