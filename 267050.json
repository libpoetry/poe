{"id":"267050","title":"贺新郎·本意赠宿慧","dynasty":"现代","author":"叶楚伧","text":"兵气销淮水。数将略、中原屈指，几人程李。历落河山供擘划，快扫群胡如蚁。算小试、韬钤而已。锦伞扶妆开宝扇，是英雄、得意当如此。纪缘遇，偶然事。鸳鸯三六神仙侣。尽晨夕、花前说剑，镜边问字。茜影飘云恋束影，一幅泥金笺纸。有新订、雄情侠意。双蜡烛前分画帐，笑郎君、脂粉干戈里。填一阕，香奁体。"}