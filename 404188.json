{"id":"404188","title":"惜红衣·庚寅，一九五○年。咏残荷拟白石体","dynasty":"近现代末当代初","author":"黄咏雩","text":"白社盟荒，金塘梦隔。绿云犹滴。唤醒惊鸯，脂痕尚狼藉。伊谁解语，应惜取、江南秋色。寂寂。三十六陂，又西风斜日。芳年暗忆。歌舞池台，红妆照澄碧。烟波荡晚，锦翼。渺消息。却怪玉人别后，翠袖支寒无力。奈江湖秋老，谁念青墩词客。"}