{"id":"103043","title":"饮刘原甫家原甫怀二古钱劝酒其一齐之大刀长","dynasty":"宋代","author":"梅尧臣","text":"主人劝客饮，劝客无夭妍。欲出古时物，先请射以年。我料孔子履，久化武库烟。固知陶氏梭，飞朱风雨天。世无轩辕镜，百怪争後先。复闻丰城剑，已入平津渊。聊雠二百载，傥有书画传。嗢呼才十一，便可倾觥船。探怀发二宝，太公新室钱。独行齐大刀，鎌形末环连。文存半辨齐，背有模法圆。次观金错刀，一刀平五千。精铜不蠹蚀，肉好钩婉全。为君举酒尽，跨马月娟娟。"}