{"id":"1041364","title":"挽叶翰林","dynasty":"宋","author":"刘敞","text":"翰林气英发，博学起徒步。初射东堂策，巳称济时具。出入三千岁，差池千一遇。青云得自致，白眼与俗迕。劲节凌秋旻，玄文匿深雾。尺璧可令毁，坚石难使铸。董生胶西相，贾子长沙傅。终疑希世才，良用制作误。衔悲去修门，觖望动行路。落落长松姿，岁晏悴霜露。平生慕高名，邂逅隔清晤。心许千金剑，无由挂君墓。"}