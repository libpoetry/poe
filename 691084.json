{"id":"691084","title":"次韵贺彭阁老先生二首","dynasty":"明","author":"李东阳","text":"吏部衔清带翰林，路随仙步转高深。人间别有登云地，天下空劳仰斗心。瀛海新波添夜雨，玉堂乔木长春阴。归来更觉门如水，不受车尘半点侵。半生名行重儒林，吏隐官曹岁月深。文靖旧无旋马地，敏中元有耐官心。川原暖入三春雨，殿阁凉分六月阴。欲效禹称书院壁，向来官序敢相侵。"}