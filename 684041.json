{"id":"684041","title":"偶成自戏二首","dynasty":"明","author":"王世贞","text":"愚公自笑昔日愚，日对黄卷声伊吾。那知愚公今更愚，问着胸中一字无。贫子自笑昔日贫，但有载籍无金银。那知贫子今更贫，一丝不挂悲田身。贫子之贫犹未误，更有愚公堪笑处。蹒跚两足钝于鸭，便欲高飞向天去。向来学痴儿，痴儿只了公家事。晚岁学愚公，愚公日作移山计。有官不作山不居，自言可免愚与痴。何当更有愚痴处，说与聪明人不知。"}