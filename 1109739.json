{"id":"1109739","title":"自衡岳至福严寺二首","dynasty":"宋","author":"刘摰","text":"晓指禅关入翠屏，烟岚金碧旋疏明。旁看阴壑溟濛失，斗上云梯伛偻行。漫兴独于元子惬，诗怀容与谢公评。区区出处劳分别，朝市山林各有情。俯仰岩溪万仞临，恨输飞鸟极高深。青云平地人难到，流水残花路可寻。稍觉衣裾侵小雨，渐闻钟磬下遥岑。丈人不厌频来往，欲作香山得二林。"}