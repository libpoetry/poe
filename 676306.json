{"id":"676306","title":"七夕忆山楼歌","dynasty":"明","author":"傅汝舟","text":"今夕正七夕，我船横傍云梦泽。旱火燋龙蛇，弦月热光赤。举酒望青天，茫然忽自嚇。洞庭木叶连山来，始知欺我久行客。前年系船云顶铺，是时辞家五日路。黄姑织女笑向人，笑曾赠以锦绣句。蛟湖去年好月色，主人敬客金罍逼。铁笛铿风银浪涌，船底如闻蛟叹息。黄鹄万里心，大鹏垂天翼。月落不可救，人生乐须极。别家巳九秋，心与天悠悠。闽海本天尾，楚山却天头。此中不见月，想挂古针楼。家人望月坐楼间，宛如待我缑氏山。年年白鹤不见影，遥怜气闷杯长閒。杯长閒，人未还。君不闻六安行火与天通，王乔实遇浮丘公。幸然踪迹二子同，更欲过览轩辕宫。归欤兮归欤，丁戊兮山之下。赤龙低头会有时，冷煖时人恶足谢。"}