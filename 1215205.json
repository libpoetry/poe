{"id":"1215205","title":"宝林丈室所藏子昂饮马图","dynasty":"元","author":"丁复","text":"奚官小臣职奚为，马饥则秣渴饮之。龙媒八尺千里姿，雪花披身云陆离。往往异种来天池，乘舆重惜闲驱驰。河清海晏无盘嬉，壮志老死不得骑。御柳春深白日迟，寒甃净汲水花漪。目光注电吻沫脂，振迅欲掣青络丝。奚官小臣谨厥司，犹恐若后诃谴施。不必前身作马通马语，人心物性在善推。呜呼奚官小臣身贱卑，马不如人愚亦知。奈何为人牧重爵，厚禄不恤民渴饥。剜刮膏血刻肉肥，坐令沟壑转老羸，今之龚黄卓鲁谁。云棷丛社时所师，为出马图陈马诗。"}