{"id":"580202","title":"夜会联句","dynasty":"明","author":"江源","text":"虚堂对酌酒如江，细语山妻破腊缸。盘出冰蔬兼海错，茶供冬笋忆溪淙。层城漏转添寒水，小榻花开满夜缸。寺近老僧禅已定，衙深逻吏柝频枞。更前待月仍移席，至后看云谩倚矼。松露乍零惊宿鸟，竹风初动吠眠厖。倦来执烛更新仆，欢极题诗换别腔。坐我春风心欲醉，看君霄汉气难降。清才不博黄金百，美誉犹惭白璧双。敢谓冯唐成潦倒，却输陶令避喧哤。十年台省徒纡绶，五道风霜叹拥幢。跨鹤朗吟过左蠡，乘骢周度下南泷。叠山景谢心如铁，庐阜怀欧笔似杠。一派剑江收浩瀚，千秋铁柱压鸿庞。斯文感慨鹅湖院，高兴登临快阁窗。独念吉州罹暑疫，更悲虔地没秋洚。恨无蓄积三年艾，幸有提防百丈桩。回禄几番伤白屋，潢池何日静金鏦。鴳飞远汉羞鸾凤，驽步康庄愧骏駹。心想旧游星落落，梦驰东观鼓逄逄。阁中元老天能补，阃外将军鼎独扛。俊伟更闻江表谢，清高休羡鹿门庞。赓歌且庆唐虞世，桑梓能忘父母邦。越楮数行看北雁，禹粮千斛想南艭。一宵清话情何限，不觉疏钟报晓撞。"}