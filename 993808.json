{"id":"993808","title":"放歌招孙祖训俞国宝饮","dynasty":"宋","author":"章甫","text":"儿时望春春不来，春衣隔年催剪裁。平明出游薄暮回，惟恐云气兴风雷。岂知乐极还悲哀，十年黄尘涴青鞋。管领莺花已无意，感时念旧时伤怀。去年寒食丹徒县，家寄毗陵不相见。今年寒食江陵府，妻子相看泪如雨。迂儒忧国更忧家，枉杀清明不见花。无端柳絮搅愁思，一径漫漫春日斜。主人知我坐憔悴，故遣斗酒来相慰。呼妻安稳置床头，个是贫家一祥瑞。床头三日未开尝，耿耿忧心自如醉。朝来忽觉体中佳，吻角流涎已难制。细君平日但濡唇，瓦盆对酌可无人。招朋一饮舒清兴，要须脱略任天真。高邮孙夫子，相逢不作鬲上语。临川俞先生，客里伤春作诗苦。二公问学该今古，胸吞云梦轻阿堵。我酒虽不多，酒行诗可歌。杖藜乘兴速来过，不来吟醉奈春何。"}