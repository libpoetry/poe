{"id":"1157499","title":"郡厅有树晚荣早凋人不识名因题其上","dynasty":"唐","author":"白居易","text":"浔阳郡厅后，有树不知名。秋先梧桐落，春后桃李荣。五月始萌动，八月已凋零。左右皆松桂，四时郁青青。岂量雨露恩，沾濡不均平。荣枯各有分，天地本无情。顾我亦相类，早衰向晚成。形骸少多病，三十不丰盈。毛鬓早改变，四十白髭生。谁教两萧索，相对此江城。"}