{"id":"677777","title":"古洞閒云歌为莆田笑庭欣上人赋","dynasty":"明","author":"王褒","text":"古洞深几许，閒云日来往。惟应空门居，相知惬幽赏。笑庭上人不出山，身比浮云閒更閒。松间石榻日应扫，花底岩扉时自关。纷纷郁郁古洞口，白衣倏忽成苍狗。细观色相了无踪，真空境界那能有。云来碧峰夕，云去沧江阴。上人笑傲自无心，知向白云深处寻。"}