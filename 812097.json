{"id":"812097","title":"梳头词","dynasty":"清","author":"孙原湘","text":"委地香云散不纷，何曾露盥与兰薰。风前自把轻纨扇，扇与檀郎仔细闻。炎曦不耐挽云堆，巧髻分梳蝶翅开。自出侬家新样子，要将名色试郎猜。懒梳云髻太峨峨，挽个家常髻似螺。一幅白描南海像，只差莲瓣瘦凌波。玉色琼梳两不分，镜奁都作月波纹。水晶帘子风微卷，一树梨花一朵云。"}