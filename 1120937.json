{"id":"1120937","title":"鹧鸪天","dynasty":"宋","author":"周紫芝","text":"荷气吹凉到枕边。薄纱如雾亦如烟。清泉浴后花垂雨，白酒倾时玉满船。钗欲溜，髻微偏。却寻霜粉扑香绵。冰肌近著浑无暑，小扇频摇最可怜。一点残红欲尽时。乍凉秋气满屏帏。梧桐叶上三更雨，叶叶声声是别离。调宝瑟，拨金猊。那时同唱鹧鸪词。如今风雨西楼夜，不听清歌也泪垂。终日看山不厌山。寻思百计不如闲。何时得到重阳日，醉把茱萸仔细看。敧醉帽，倚雕阑。偶然携酒却成欢。篱边黄菊关心事，触误愁人到酒边。彩鹢双飞雪浪翻。楚歌声转绿杨湾。一川红旆初衔日，两岸朱楼不下帘。阑倚处，玉垂纤。白团扇底藕丝衫。未成密约回秋水，看得羞时隔画檐。花褪残红绿满枝。嫩寒犹透薄罗衣。池塘雨细双鸳睡，杨柳风轻小燕飞。人别后，酒醒时。午窗残梦子规啼。尊前心事人谁问，花底闲愁春又归。"}