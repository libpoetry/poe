{"id":"834160","title":"贺新凉 中秋","dynasty":"清末民国初","author":"易顺鼎","text":"照破乾坤闷。算今宵、人间天上，平分秋恨。十二阑干凉似水，中有个侬闲凭。心上着秋痕一寸。万古西风吹不落，伴山河、留得蟾宫镜。兴废事，也难问。霜华劝染姮娥鬓。倘年年玉颜无恙，那禁孤另。忽地冷萤帘外绿，摇荡秋魂未定。又花影与人同困。空际似闻呼月子，料霓裳、旧谱须他正。我欲向，广寒听。"}