{"id":"910522","title":"飞练歌呈宋豳州宏父","dynasty":"宋","author":"李新","text":"玉娥入月云钩衣，素裙雪绡云畔垂。三山老仙不倦舞，霓裳半在秋江举。谢郎解取澄江拟，飞下高城化清泚。朝元环佩玉玲珑，天风吹落人间耳。六月夸父暍将死，一吸澜翻九河水。蟾乡换入石泉中，古柳阴前授琼几。清泉无苦多酌我，空洞麟肠已行舸。穷源直上翠微峰，小段参差绣岭宫。归来泉边却张席，女头残月投苍璧。"}