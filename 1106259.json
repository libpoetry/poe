{"id":"1106259","title":"挽邱制干二首","dynasty":"宋","author":"王迈","text":"功名入手太匆匆，匹马沙场气贯虹。诗好可能却敌骑，檄工不自愈头风。死须厉贼言犹在，生不封侯命果穷。四十九年蘧伯玉，是非往事转头空。曾见端平进士评，邱君磊落榜中英。忘形尔汝同年集，驰志伊吾即日行。举子能谈真将略，元戎誇得好门生。可怜书剑浑无用，才力如何与命争。"}