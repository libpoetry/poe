{"id":"692639","title":"读飞来寺志","dynasty":"明","author":"杨起元","text":"几傍禅关系去舟，当年卜筑曲江头。藤萝外接诸天近，气色遥连百粤浮。掬水旋供双鹤发，登台拟着一羊裘。自还魏阙惭无补，独揽图经忆旧游。百云呵护自虞黄，神峡嵯峨接大荒。南尽海门浮日月，北回天阙下鸾凰。祥光缭绕神仙窟，虹气曣㬈宝玉藏。何日登高还欲赋，金门将进乞归章。"}