{"id":"532337","title":"与笔峰赠别","dynasty":"明","author":"朱浙","text":"昨日迎君南山南，今日送君北山北。五日十日留使车，千山万山动行色。二十峨冠登汉朝，三十金带光横腰。四十煌煌将使节，柏台薇省扬清标。只今年华未五十，精神意气谁能及。挥鞭跃马苍梧来，万里咫尺风烟开。黄金台前拜天子，倾倒尽交天下士。文章器业时共珍，大夫特达有如此。我忝清朝法从臣，摧颓鲋辙一穷鳞。生还北阙谁将引，老去他山空复春。城市山林各所遇，坎止流行无定据。世途诘曲多波澜，丘壑宽閒足云树。新霁岚光路不分，欲别未别心氤氲。执手何由表情素，剖赠山中一片云。"}