{"id":"748161","title":"题唐宫歌舞图同方又韩克铣弟德远侄作","dynasty":"清","author":"许赓皞","text":"玉奴弦索花奴鼓，花萼楼前日初午。梨园子弟列成行，黄衣舞马登床舞。海棠恹恹春梦惊，新谱《霓裳》初按成。三更玉笛吹入破，花影下动宫墙明。乐极哀来足悲恸，突骑渔阳势狂纵。烽烟赤紧达神京，台省从容献歌颂。剑门万里秋萧瑟，夜雨霖铃听不得。归来南内草荒凉，一曲《凉州》头尽白。明光宫中啼杜鹃，金粟堆南狐兔眠。由来声色易倾国，叹息不独开元年。变乱几令唐社屋，金鉴遗篇付蟫腹。宋公宰相守正人，可怜亦进《羯鼓录》。"}