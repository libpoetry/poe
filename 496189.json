{"id":"496189","title":"齐天乐 夏日阁中","dynasty":"明","author":"夏言","text":"层城尽日宫云覆，高阁靓深无暑。埤竹阴清，垣梧影静，昨夜凤池新雨。香凝燕寝，喜愠解朱弦，凉生白苎。时拂锦笺，彩毫随意赋诗句。自念寒生一介，平步陟丹霄，遭逢英主。渭水纶竿，萃郊耒耜，何必当年伊吕。有怀自许。但勋业无成，光阴易去。揽镜婆娑，听梁间燕语。"}