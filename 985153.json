{"id":"985153","title":"和樊直夫兼简允南","dynasty":"宋","author":"郭印","text":"士而志于道，谁云不自量。山海虽崇深，行者尚梯航。况复我固有，本根先混茫。渺然一微尘，犹足铸虞唐。随遇得真乐，何适非道场。回首观世间，汩没诚可伤。余岂不知耶，驽马恋豆糠。春林听鸣鸟，秋壁闻啼螀。是心如死灰，妄念不复猖。持此欲求交，满目都伥伥。迩来得吾人，宿愿欣已偿。文字果超诣，圣门早升堂。视彼俗学流，一一痴与狂。所为杂霸下，未可语皇王。与君期戮力，起废针其肓。相将入山中，采薇以为粮。"}