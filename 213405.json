{"id":"213405","title":"烛影摇红·赋德清县圃古红梅","dynasty":"宋代","author":"吴文英","text":"莓锁虹梁，稽山祠下当时见。横斜无分照溪光，珠网空凝遍。姑射青春对面。驾飞虬、罗浮路远。千年春在，新月苔池，黄昏山馆。花满河阳，为君羞褪晨妆茜。云根直下是银河，客老秋槎变。雨外红铅洗断。又晴匣、惊飞暮管。倚阑祗怕，弄水鳞生，乘东风便。"}