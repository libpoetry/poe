{"id":"720749","title":"五彩结同心  答黄位北见饷姑苏酒浸杨梅","dynasty":"明末清初","author":"屈大均","text":"包山始熟，玄墓初垂，炙得太湖全赤。载向闾门去，把三白，一一和枝深渍。甜酸得酒皆成蜜，随十幅、蒲帆为客。玉颜好、尽生红晕，绝胜夏时鲜食。炎洲荔枝谁敌。且莫教郁水，织绡人识。更有萧然白。湘湖上，香共紫莼茎摘。烧春相伴方长命，看岁岁、丹砂容色。愧满盘，火珠滴滴。欲报琼瑶无力。"}