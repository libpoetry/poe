{"id":"708681","title":"比目鱼•偶见","dynasty":"明末清初","author":"沈谦","text":"春游东城陌。懊恨无端逢艳质。偏荷半倒，不动湘裙襞积。娇滴滴。掩映得、山花水柳俱无色。欢容笑靥。敢未解春愁，临波听鸟，故意调行客。当面红墙万尺。堪恨此身无双翼。怜春春不怜人，雨荒云黑。情漫切。真个是、多情枉把无情惜。不堪再忆。斜日野桥西，几番翘首，千里暮烟碧。"}