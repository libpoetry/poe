{"id":"849828","title":"寿方右史德顺大琮生朝","dynasty":"宋","author":"王迈","text":"大哉天地仁，生意无尽藏。芳春三月时，五阳正敷畅。在卦则为夬，泽下于天上。笃生万人英，出应苍生望。退然处乡闾，温恭加直谅。万顷波汪汪，一团和盎盎。凛然立朝廷，谠论动旒纩。张胆输荩忠，赪颜斥庸妄。宁为凤鸣阳，不作马立仗。玉皇笑点头，谏疏堪屏障。谗者何人斯，严科欲监谤。纲常尽斁沦，天日忍欺诳。白璧污苍蝇，鸣珂辞翠阆。膏屯施未光，干蛊遂高尚。郭外新结庐，野色耽虚旷。积书遗儿孙，开斝延辈行。及此绂麟旦，仙壶敞方丈。台宿焕祥辉，矞云宾景贶。有客前称觥，致词太豪放。海内今何时，四面波涛涨。督府册元戎，庙坐辕门帐。妖氛不能清，恻焉赖汝将。都堂留一老，手携灵寿杖。颠危不能扶，又焉用彼相。时流忌生语，相顾效哑瘴。回首忆端平，芳菲仅一饷。大号正扬庭，一阴敢阳抗。治少乱日多，古今同證状。公抱葵藿心，未忘太阳向。天运有推移，阴阳迭摩荡。夬进则为乾，群龙神气王。公主善类盟，任重在力量。周道当中兴，方叔犹必壮。松茂宜柏悦，吕鸣因律唱。唤起矍铄翁，吾军亦可张。壶山献宝熏，寿水足醇酿。一瓣虬吐烟，一吸鲸吞浪。寿公乃寿国，他语徒冗长。玉鼎愿精调，金瓯保无恙。"}