{"id":"812053","title":"病述","dynasty":"清","author":"孙原湘","text":"十二文窗扇扇关，清眠消受病中间。强将笑语酬夫婿，拚得摩挲累小鬟。蓬鬓簪花翻更好，丛笺堆草倦加删。别饶心事常温处，银叶甜香炷博山。不知嗔燕是嗔莺，病颊红潮一缕生。有甚薄言偏往愬，无端失手又翻羹。几曾喜怒轻颦笑，转为温柔郁性情。究竟深愁难料着，檀郎枉自负聪明。"}