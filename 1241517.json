{"id":"1241517","title":"大热遣怀","dynasty":"元末明初","author":"刘基","text":"盛夏火用事，长日不可堪。热汗发我肤，如泉溢穹嵁。清晨登楼望，四野皆红岚。坡坨会稽山，缥缈浮郁蓝。何由作雨泽，一洗暍与酣。须臾玻瓈盘，涌出琉璃潭。杂气若绛旂，飘飖散空㟏。朱光熭九幽，天色熇以䣻。树木首咸俯，鸟兽声尽韽。玄冥将禺彊，侧身入埪龛。渊蛇葺短鳞，山龟灼枯?。悍熊伏朝鼢，困龙缩秋蚕。蕉根裂埴断，毙鹬蚌脯含。水井为汤池，冶容成病颔。渡水翅帖帖，守门口舑舑。蜩螗轻绡翼，依阴萃枫楠。沸渭泊静寂，噪聒乱语谈。苍蝇丹砂头，群飞逐烹腤。拍之适污手，驱之死仍耽。对食惮下肮，引饮辄倾甔。抚几炎欲燎，披衣重犹函。慨彼征戍卒，荷戟忘寝?。弃绝骨肉爱，不得同苦甘。但闻盗贼炽，未见王师戡。郊原虏掠遍，馈饷那能覃。况乃隆暑节，蒸郁非所谙。用兵贵拙速，将帅当怀惭。沈冥及暮鼓，两目脂流泔。拂袖招远风，众星烂天南。河汉上昭回，烟霞远䰐鬖。且喜辰极明，愿睹戎马倓。云门连镜湖，林壑清且涵。岂惟隔埃壒，庶足憩负担。惜无五亩宅，偃蹇投吾簪。"}