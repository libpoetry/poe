{"id":"679947","title":"编脩陈果之话别","dynasty":"明","author":"吴实","text":"火云六月腾赤霄，人间大地皆炎歊。连峰飞鸟不容越，君行别我如旋飙。知君久作家林别，堂上双亲鬓成雪。九重诏许暂承欢，千里驰驱不知热。我家桑梓旧连阴，夙昔交情最独深。十载同吟泮池水，有时共醉东溪林。青霄高步君先着，愧我年来尚萧索。离别长怀夜月吟，故情不道秋云薄。君自长才意气豪，桂林先得一枝高。玉堂天上魁黄甲，金马门中赐锦袍。伊予蹇劣知何用，也学云霄逐鹓凤。积水长天恨远心，青山故国悬空梦。玉堂相见即成欢，却念人生会合难。更无儿女分离态，但作家林醉里看。"}