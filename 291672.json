{"id":"291672","title":"东风第一枝·题姜毅然白描花卉画册","dynasty":"现代","author":"寇梦碧","text":"笔底香苏，吟边梦醒，新妆又斗娇茜。粉衣几费云勾，素心更凭月浣。朝华夕秀，漫付与、等閒莺燕。倩画图、谱入群芳，从此绣幡须卷。休记省、露兰泪眼。应打叠、缃桃笑面。乍惊楚峡云飞，旋移镂屏梦软。神州香国，渐次第、东风吹遍。喜今朝、画本重描，好共万红春暖。"}