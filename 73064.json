{"id":"73064","title":"金缕曲·此博谁名汝","dynasty":"元代","author":"张之翰","text":"此博谁名汝。想当年、波罗塞戏，涅盘经语。天竺传来双采好，么六四三二五。要随喝、随呼随数。从得三郎绯衣了，再曾逢、潘彦知音侣。同入海，亦良苦。雄拿豪攫争鸣杵。正关河、疏星残月，几声秋雨。却是驱驰玄黄马，脚底蹈燕蹴楚。甚一涧一梁能阻。翻覆输赢须臾耳，算人间万事都如许。且一笑，看君赌。"}