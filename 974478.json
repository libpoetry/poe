{"id":"974478","title":"题郑氏北墅","dynasty":"宋","author":"赵蕃","text":"篮舆度浮梁，朝岚尚濛濛。十有九日雨，得晴类投空。游岩既愿适，访隐亦好从。道傍得野舍，一径幽且通。主人谁与者，其祖郑七松。流风被云仍，真有隐者风。问年七十馀，曳履不扶筇。我年仅其半，而已衰龙钟。岂其养生效，殆自起死功。若人种艺法，橐驼安取同。木老德亦熟，闻之苏长公。"}