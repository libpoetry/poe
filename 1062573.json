{"id":"1062573","title":"送李希颜","dynasty":"宋","author":"谢逸","text":"长安少年清似玉，腰垂黄金双鬓绿。吹嘘气焰高岑楼，胡不容公置一足。脑脂遮眼卧三年，满榻秋风对修竹。户内殷殷金石声，牙签插架三万轴。笺诗作传起凡例，断简残编纷在目。题舆粤国正秋风，石瘦水清山诘曲。先声霹雳挟仁气，父老欢呼胥吏肃。莫思莼菜赋归欤，天上要公调鼎餗。"}