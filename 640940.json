{"id":"640940","title":"门有车马客","dynasty":"明","author":"林鸿","text":"门有车马客，徒侣何辉煌。银鞍耀白雪，宝剑明秋霜。借问客从来，谢官归故乡。且言昔别君，君年正春芳。闻言谒天子，声价霭玉堂。龙颜霁霄汉，虎变鏖文场。宁知一失意，白日沉夜光。秋鬓非旧丝，映帽多星霜。区区附骥尾，薄宦岁月长。解组且归去，投君叙温凉。嗟我闻客言，惭愧独彷徨。大鹏反铩羽，燕雀终翱翔。扼腕勿复道，长歌临碧湘。"}