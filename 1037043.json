{"id":"1037043","title":"吴侍禁绿野亭","dynasty":"宋","author":"米芾","text":"楚江倒水天上来，吴山削玉青崔嵬。飞流欲截众峰险，挥手可擘烟云开。危亭据此揭佳丽，斲出榱桷超层台。凭空直喜纵高举，下瞰愈觉心悠哉。旷野万顷正入眼，清风四坐无纤埃。浅黛低泼弱柳色，红粉正抹秋莲腮。好音终日自多兴，美景变态谁能裁。主人与客穷新赏，罗榼更掷神仙杯。歌珠舞雪不知已，何妨邀月聊徘徊。时来孰肯趣真隐，寄语沮溺无嫌猜。"}