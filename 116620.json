{"id":"116620","title":"寄答参寥·萧萧江湖客","dynasty":"宋代","author":"张耒","text":"萧萧江湖客，疏瘦若秋竹。苦心为诗章，日夜挠心腹。清弦无浮声，促柱有哀曲。湔湔幽严泉，一一清可掬。人生于文章，初若力不作。及其成欲售，又困瞽者目，予从吴兴公，乃独获所欲。得意有知赏，幽怀免穷独。嗟予有所投，痛学自藏覆。子当慰我穷，时寄书数幅。"}