{"id":"1131905","title":"游西湖五首","dynasty":"宋","author":"滕岑","text":"白浪吹船投跨浦，黄尘扑帽走沙河。若无西湖一慰眼，奈此客中劳悴何。雪寒映湖湖水明，西子淡妆仍浅颦。不会吴儿底心性，冒寒湖上去寻春。林君庐不存已久，苏公堤比旧尤佳。绝怜夹堤柳渐暗，谁见傍庐梅正花。乍来乍去堤边鹭，似有似无烟里山。何人为展古画轴，尘暗缣绡浓淡间。丰乐楼头沸管弦，拍床唤酒记当年。而今寂寞空栏楯，楼下涟漪自宛然。"}