{"id":"237939","title":"赠画者·麒麟阁上十一人","dynasty":"宋代","author":"连文凤","text":"麒麟阁上十一人，斯人瑞世真麒麟。云台功臣二十八，中兴事业争嶙峋。或在生前或死后，藉藉声名自不朽。不知当时画者谁，似此画者当好手。古今何代无人材，翕霍变化俱尘埃。岂是画师好手不复遇，岂是世无麟阁与云台。虎头燕颔今已矣，婢膝奴颜当愧死。江湖人物何渺然，子当为我走访山林隐君子。"}