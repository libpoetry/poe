{"id":"519456","title":"女仙图","dynasty":"明","author":"朱诚泳","text":"碧桃花外飞青鸟，金母麟车踏瑶草。御书有约会麻姑，弱流遥望蓬莱岛。天风飒飒吹霓裳，九霄环佩声琅琅。双成手把玉如意，车前作伴呼阿香。尘埃难染圭璋质，名姓生来入仙籍。云窗雾阁隔人寰，陌上少年空自惜。燕罢瑶池拾翠翘，玉箫声断彩云飘。阳台总是荒唐梦，金屋何须贮阿娇。"}