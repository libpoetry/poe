{"id":"829076","title":"辛酉岁暮书怀（二十八首选四）","dynasty":"清末近现代初","author":"朱青长","text":"弦管分曹曼舞时，神仙年命远无期。春宵云雨蛟龙妾，内室干戈虎豹骑。大海已枯江更浊，少时无乐老尤悲。孤身哭国逃刑刖，遏怨鸣天凤鸟迟。追悼尧仁与舜华，巍巍声教及流沙。衣裳大会亡牛耳，剑腹新官署虎牙。潭水竭衷承碛树，春风时鬓附村花。蜉蝣朝暮冥灵觉，不敌闲斋两盏茶。卧醒还斋薄有闻，鸟夷虾族说瓜分。不因残世将尧舜，长拟分天造雨云。销铁劲馀双烈士，枕戈闲死六将军。东华灵气无时竭，会有祥麟统兽群。亡羊死鹿两难知，但恨宁馨少可儿。饮酒得仙余亦想，读书延世我何訾。于今真爱人无几，后此能传或是诗。泠砚窄笺数行字，人间休认托宫词。"}