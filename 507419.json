{"id":"507419","title":"题十八学士图","dynasty":"明","author":"李昌祺","text":"慨观瀛洲画，经济怀群公。唐宫委蔓草，寂寞昭陵空。天策旧多士，犹馀图卷中。乘时翊昌运，磊落皆豪雄。论思过丙夜，鱼水欣遭逢。辉光惊时人，文翰动九重。粉绘劳相臣，褒词烦褚翁。白云鹤笙远，即此真方蓬。勋业岂弗高，声华亦云崇。终然太平治，所愧乃国风。谋谟匪无材，王佐自不同。邈哉夔契辈，谁能写其容。"}