{"id":"452552","title":"水调歌头 癸巳中秋后一日渝州闻喜会馆雅集，主人以民乐助兴，适逢幻庐生日，步东坡韵为寿","dynasty":"当代","author":"吴金水","text":"丝竹趁明月，摇荡素秋天。谁将天上仙乐，来寿雪霜年。一自文星归去，不耐尘生玉宇，潇洒下高寒。旧侣未曾忘，相逐到人间。倾云液，挥象管，赋芊眠。琳琅满座，浮生何必计偏圆。但使烟霞契合，无意唾壶敲缺，心旷海天全。今夕是何夕，同此醉婵娟。"}