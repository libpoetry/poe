{"id":"1194162","title":"同陆太祝鸿渐崔法曹载华见萧侍御留后说得卫抚州报推事使张侍御却回前刺史戴员外无事喜而有作三首","dynasty":"唐","author":"权德舆","text":"专城书素至留台，忽报张纲揽辔回。共看昨日蝇飞处，并是今朝鹊喜来。鹤发州民拥使车，人人自说受恩初。如今天下无冤气，乞为邦君雪谤书。众人哺啜喜君醒，渭水由来不杂泾。遮莫雪霜撩乱下，松枝竹叶自青青。"}