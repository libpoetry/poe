{"id":"306518","title":"摸鱼子·甚西风","dynasty":"现代","author":"黄咏雩","text":"甚西风、做将新冷，红香啼损娇妩。燕支泪涴芙蓉面，滴碎半襟愁雨。村店暮。便悄立痴人，似共栖鸦语。丛祠古树。看败叶僵蝉，残柯聚蚁，零落竟如许。亭皋外，流水斜阳满坞。天涯芳草何处。烟花正作江山梦，梦也祗应无据。游子路。君试看、寒芜极目遮人住。荒城戍鼓。正菰米波漂，黑云催暝，容我几延伫。"}