{"id":"833178","title":"春从天上来 十月既望，游杜子祠，折黄梅花一枝，归遗细君。","dynasty":"清末民国初","author":"樊增祥","text":"郭外山斜，倚瘦藤来访，杜曲人家。冷径苔荒，古祠云暗，疏树乱点寒鸦。若比瀼西精舍，浑不似、门掩溪花。网虫遮，看诗墙一角，细绾秋蛇。霜笳又催冷蕊，早绽了檀心，掩映纹纱。数点蜂黄，一双翠羽，依然春在天涯。折得一枝归去，刚宜称、素手煎茶。斗风华、怕临风倚竹，翠袖寒些。"}