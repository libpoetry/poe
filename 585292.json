{"id":"585292","title":"胥门与方昆山思道 其一","dynasty":"明","author":"方献夫","text":"病思日忽忽，归舟不停桡。经途亦何远，所遇复寥寥。昨日许市头，郑谷有深邀。今日胥门下，俟我昆山轺。此会良几何，为子淹崇朝。一语终薄日，孤灯复连宵。愧此平生怀，落落应难调。对子若有合，由然慰无聊。嗟载未竟言，一别不可招。风尘日以满，关山日以遥。谁能御天风，觅我于西樵。"}