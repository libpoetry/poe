{"id":"1096223","title":"大雄寺陈朝桧","dynasty":"宋","author":"释居简","text":"托根陈土隋风烟，送尽鲤鱼蜚上天。六騑度江又如许，老彭社栎将齐年。彭自有商观五伯，区区社栎奚为者。君乎干老旧时天，刚中紫铁青铜坚。一年一年看妖妍，年年死在秋风前。轮囷孤顶鸾停翼，脱略霜皮蛟露脊。自古才难人弗惜，江东酒壶浇柱石。夜深风雨卷潭湫，霹雳一声天地秋。"}