{"id":"1239003","title":"永思堂诗为董仲资作","dynasty":"元末明初","author":"陶宗仪","text":"子之于亲，思无不至。生育恩深，与天地媲。一别千古，终养莫遂。永言孝思，思曷有既。爰陟我屺，爰陟我岵。瞻望莫及，心焉如燬。露雨降濡，秋春收履。悽怆怵惕，感时抚已。居处笑语，志意乐耆。书册杯棬，手口泽气。食而羹只，居而墙只。如将见之，爱悫并致。我身之存，亲为不死。岂敢一日，忘乃所自。思继其志，思述其事。思贻令名，作则锡类。奕奕高堂，奂乎百世。名堂者谁，繄仲资氏。子孙绳绳，衍休委祉。方来之思，有引勿替。"}