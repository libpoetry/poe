{"id":"688684","title":"正月七日翰林诸寮于敝寓山池为瀛洲之会阄韵得七言近体二章","dynasty":"明","author":"严嵩","text":"人日邀宾共草堂，壑云岩石动辉光。因攀梅蕊生诗兴，更藉椒花献寿觞。天近凤池通雨露，气催莺谷转春阳。高才尽是云霄望，薄劣惭随鹓鹭行。客邸长安水竹居，能堪八座拥朝裾。幔亭正启神仙宴，花径初停长者车。幽洞驻云迷紫翠，碧池消雪漾清虚。莫嫌菲薄无供给，留取新题石上书。"}