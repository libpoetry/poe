{"id":"522925","title":"镜光阁","dynasty":"明","author":"李梦阳","text":"我生走纷境，性意苦不适。朅来镜光游，不觉袛树夕。鸟藏丹阁暮，萧槭杮叶赤。杳如造岩壑，阒其寡人迹。其王戴金冠，天子之所客。迓我薝卜下，坐我红罽席。落日入虚牖，窈窕云光白。团团石莲灯，照耀锦绣壁。忽闻铃磬发，转怅俗务迫。静躁本殊科，利义各有癖。伊余竟何为，奔并阻行役。乞君摩尼珠，一照幸不惜。"}