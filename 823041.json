{"id":"823041","title":"瑶花 银耳，用草窗韵","dynasty":"清末近现代初","author":"赵熙","text":"苔枝断节。芳意丛丛，倩瑶姬分别。苍花千朵亲摘处，认取玉肌笼雪。浓浇米泔，化秋气、露盘清洁。生不逢四皓商山，负了采芝人杰。木鸡还玷佳名，想一种仙香，传自仙阙。冰瓯浸水花乳放，一一冰蚕成蝶。素娥咽否，好风味、银河边说。误镜中粉捻针窠，戏弄小珰明月。"}