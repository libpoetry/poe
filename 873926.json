{"id":"873926","title":"沁园春 庆彭司户","dynasty":"宋","author":"刘仙伦","text":"闻道参军，今日垂弧，胜如去年。正新颁蓝绶，天香芬馥，初开黄牒，御墨新鲜。鼻祖登科，已逾百载，衣钵于今喜再传。图南事，看抟风九万，击水三千。官曹小试民编。有奕世甘棠在道边。向樽前有兴，细斟清醥，琴中得趣，缓拂朱弦。东观酬书，西垣草制，此去掀腾好着鞭。应难老，信君家眉寿，自有篯山。"}