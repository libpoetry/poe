{"id":"332147","title":"解语花·咏美人花间影和凤于","dynasty":"清代","author":"曹贞吉","text":"伯劳偷唤，才理晨妆，小立东风径。绿阴深靓。苔痕湿、罗袜一钩清冷。迟回不定。喜蝶粉、花光相映。生憎他、倒晕明霞，漏泄惊鸿影。百裥绣裙厮称。似天风吹堕，露桃仙井。冶游暗省。销凝处、怕惹离魂难静。流辉耿耿。任扑簌、乱红飞暝。带满身、香气归来，向枕边犹剩。"}