{"id":"380307","title":"金缕曲·花朝为花介眉限寿字","dynasty":"清代","author":"赵芬","text":"暂辍拈针手。喜今朝、百花生日，牵笺称寿。姹紫嫣红春富贵，尽付东皇消受。正处处、寻芳携酒。蝶粉蜂黄浑未褪，恰娠梅、嫁杏佳时候。金钱会，休孤负。纱窗乍启香初透。最多情、娇憨儿女，花幡争绣。不许风欺兼雨虐，暗乞天公护佑。怕一霎、绿肥红瘦。更爇心香重默祷，愿年年、岁岁人如旧。舒化日，共长久。"}