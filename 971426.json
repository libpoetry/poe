{"id":"971426","title":"妙香院僧堂后路直临溪石台古松蟠其上松之下有足迹及石穴三十馀浅容杯水问僧云自昔葛洪鍊丹种桃于此穴乃丹灶其数三十有二适与龟峰相应亦谓足迹为仙人迹又有云日光照石壁隐若青红盖桃影云作两绝 其二","dynasty":"宋","author":"赵蕃","text":"壁间石色隐青红，指似夭夭即此中。金石著文犹叵信，况堪传者自渔翁。"}