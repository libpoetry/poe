{"id":"511712","title":"行路难","dynasty":"明","author":"童轩","text":"行路难，太行九折何盘盘。枯藤老树挂绝壁，揽衣欲上愁攀援。行路难，瞿塘三峡激流湍。舟行咫尺苦难进，宛如生度蛟龙关。山之高，水之险，不似人心千万变。人心危峻不可窥，眼前突兀峰九疑。人心险诈不可测，平地波澜起千尺。当年握手出肺肝，讵料相逢不相识。春风昨日五侯门，秋雨今朝廷尉宅。君不见春申舍人有李园，棘门之祸诚何冤。又不见田文车马三千客，五百姓名书怨牒。行路难，危于山，险于水。不独悠悠世上儿，骨肉相看亦如此，行路之难难莫比。"}