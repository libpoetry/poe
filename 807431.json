{"id":"807431","title":"金菊对芙蓉  次前韵酬别山蔚","dynasty":"清","author":"陈维崧","text":"郁郁中原，萧萧老鬓，不如归弄晴秋。计数间茅屋，罨画东头。每当月吐长溪口，水明夜、雪镜冰毬。几村风叶，半湾烟渚，牧唱樵讴。好趁淰淰寒流。去窈窕崎岖，历壑经邱。只离情还恋，梁苑朋游。他乡老辈如君少，新诗句、兀奡空幽。一樽尚暖，片帆聊卸，暂为君留。"}