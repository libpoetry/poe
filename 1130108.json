{"id":"1130108","title":"次韵李端叔题孔方平书斋壁","dynasty":"宋","author":"释道潜","text":"万事年来即罢休，心萦云水尚追求。草堂早晚投君宿，纸帐蒲团不用收。菊丛稍稍敷金蕊，荞麦芃芃放雪花。榆柳缭墙苍霭密，谁知中有隐人家。白头幕府尚崎岖，南亩归休盍早图。滍上山川要佳句，安排风月待相如。舍南舍北尽云山，此处躬耕有底难。社饮鸡豚好邻里，一杯相属百忧宽。马蹄逐逐走埃尘，官府宁容自在身。夜宿南溪孔居士，青灯相对话悲辛。爱君檐外萧萧竹，翠干扶疏一样齐。莫道此君无俯仰，惊风坠雪亦须低。端居终日少逢迎，佳客时来一座倾。不见诸郎事弦管，幽窗唯有读书声。肝胆未应分楚越，高曾元共水云乡。爱君善作离骚语，清警殊非俗肺肠。仲尼道德高千古，老子微言冠百家。馀泽风流俱擅美，那云玉树倚兼葭。吾党从来迹易亲，只缘同是个中人。滍川鱼鸟浑相识，来往沙头肯厌频。"}