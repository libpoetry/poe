{"id":"846226","title":"沁园春","dynasty":"宋","author":"无名氏","text":"道过江南，泥墙粉壁，石具在前。述某州某县，某乡某里，住何人地，佃何人田。气象萧条，生灵憔悴，经略从来未必然。惟何甚，为官为已，不把人怜。思量几许山川。况土地分张又百年。正西蜀巉岩，云迷鸟道，两淮清野，日警狼烟。宰相弄权，奸人罔上，谁念干戈未息肩。掌大地，何须经理，万取千焉。"}