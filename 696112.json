{"id":"696112","title":"燕邸漫兴五首","dynasty":"明","author":"罗万杰","text":"无才原不敢言狂，博得疏慵事事忘。面目可憎随众诮，腰肢作恶趁人忙。注来稗乘添谐史，简去肘经试睡方。旧业今缘都莫问，输他鸥鸟住寒塘。笑从马足问驰驱，拓落人间旧酒徒。万里雄心悲剑戟，几年混迹忆江湖。忧时漫许屠龙手，玩世真同捋虎须。莫道宦情三不可，风尘犹自恕狂夫。回首乡园意独违，那教着尽旧征衣。野花妖袅分千种，堤柳长成尽十围。白眼生涯贫与病，乌纱公案是耶非。閒身漫拟凫和鹤，拚与人间说瘦肥。书生陋习喜谈文，酒障诗魔两不分。甘与欢场作佐贰，敢邀词阵唤将军。颠名在我元从众，癖性于人岂入群。未息劳肩心早冷，却惊世法密纷纷。五年踪迹半奔波，偃蹇风尘容易过。眼见交游零落尽，心知世事覆翻多。谋身拙比居巢鸟，迕俗痴如扑火蛾。罄典春衫偿酒债，贪他醉貌几回酡。"}