{"id":"159800","title":"次韵和原甫游会灵观","dynasty":"宋代","author":"韩维","text":"松乔去我久，高驾不可攀。何意尘外游，近在王城间。先帝昔临御，忽冲启玄关。营宫奉岳镇，缥缈当人寰。疏泉抗台殿，拟迹三神山。想像列仙下，半空来佩环。云车倏容与，旄节俨成班。翩翾万玉女，红颊翠羽鬟。世人那得见，石坛空自闲。伊予厌羁跼，酷甚负病瘝。兹行适所愿，贴若贾在闤。春风吹园桃，几日朱霞殷。寒碧竹间见，新黄柳际还。主人非素朝，促具初无艰。抗侯角善手，持觞发欢颜。尚无形骸累，安问绂与纶。跋马兴不尽，东池水潺潺。"}