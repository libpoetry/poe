{"id":"416986","title":"徵招 澄江春仲，用白石自度曲挽蔡孑民先生","dynasty":"近现代","author":"詹安泰","text":"魂招碧凝江关外，年芳顿惊凄楚。坐阅海桑心，枉兰成哀赋。独弦吟未苦，苦摧折、戟天危柱。厉角吹春，百城潸泪，下泉知否。谁与挽狂澜，青冥路、应犹爱深神㝢。九辩总无灵，认巢痕甚处。铎铃如解诉，万千恨、京尘燕树。料人世，变入秋声，对乱红飞雨。"}