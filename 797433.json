{"id":"797433","title":"疏影 菊花","dynasty":"清","author":"唐蕴贞","text":"芳红尽歇。剩逸艳幽香，还更清绝。花瘦如人，情淡于春，阅尽几多炎热。蛾眉虽自伤迟暮，珍重得、此生晚节。对一樽、疏影横斜，酽得醉来颜色。人道秋光老也，纵霜严露冷，犹任催折。寂寂东篱，几度黄昏，剩有残枝待月。幽人不与怜憔悴，更何许、空山太息。尽断魂、风雨重阳，守我向时孤洁。"}