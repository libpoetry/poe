{"id":"431032","title":"高阳台 松园老人属题天香集","dynasty":"近现代","author":"刘鹏年","text":"绮阁笼寒，东风展翠，湖天初啭莺簧。琼蕊三枝，托根非比寻常。南朝金粉消沉久，看娟娟、领袖群芳。细猜详。昔日萝村，今日钱塘。舞衫歌扇银灯底，是梦中仙蝶，天半霓裳。弦外余音，丝丝牵惹柔肠。香车画舫西来候，照胭脂、月满潇湘。好回翔。乞取春阴，深护红妆。"}