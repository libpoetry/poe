{"id":"724816","title":"宋前后舞歌二首 其二 后舞歌","dynasty":"南北朝","author":"王韶之","text":"假乐圣后，寔天诞德。积美自中，玉猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞大豫，钦若天人。纯嘏孔休，万载弥新。"}