{"id":"974073","title":"辰阳待岳祠之命舟发武陵回寄从游诸公","dynasty":"宋","author":"赵蕃","text":"叔父风流元祐支，清贫远自相国时。旧闻河朔人伟奇，元衡笔力犹可窥。佳哉伯玉贤埙篪，小阮亦与竹林期。兆民虽云非旧知，知之正自梅花诗。伯寿憔悴儒冠衣，十年不调长苦饥。经明行修后所归，非吾光远其谁推。洪文学问方筑基，基成可保无倾攲。嗟我误落东南陲，疏者乃亲亲异宜。念我流转终年疲，去章已上归俟之。或持酒肴或赠辞，亦或眷眷江之湄。数面成亲还语离，前日之乐今日悲。秋风飒飒衣披披，山长水远属玉飞。高城望断日已西，望不可见令人思。"}