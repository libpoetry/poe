{"id":"683133","title":"宋五公 李文靖公","dynasty":"明","author":"方孝孺","text":"李公安平相，雅识极渊永。惓惓闵无告，扣陛日有请。格君古不易，虑国存要领。纷然土木兴，始悟先几炳。盛德每多容，平世喜迂怪。公操镇静量，不幸当其会。神书祀河岳，王府穷赏赉。昭昭知过心，宠禄有馀悔。寇公社稷臣，识远才亦果。张皇澶渊狩，佞幸惭计左。青衫老作吏，赤子泪交堕。宏谟虽不终，亦足振媮惰。布衣忧社稷，此义古亦然。桓桓高平志，致主二帝前。时屯道难合，谤息名愈全。继明有良胤，千载陋韦贤。倾否难永图，拯溺有遗巧。肫肫反正力，诚节动穹昊。群邪竞回遹，善政恣纷扰。废兴岂人谋，千秋仰元老。"}