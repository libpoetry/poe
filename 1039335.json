{"id":"1039335","title":"次韵酬滑州梅龙图惠诗","dynasty":"宋","author":"韩琦","text":"自昔能诗者，如公敏思稀。清风当世耸，大雅一时归。京辅方期治，天颜此暂违。召棠随有爱，庖刃不劳挥。吟笔闲邀战，邻邦动怯围。疲神支败北，对景失芳菲。无物酬明月，何心衒昼衣。惊弦常跕跕，突阵正騑騑。溪柳柔金幄，园花烂锦帏。嬉游成乐国，佳气俯端闱。郢曲高难和，荆栖近莫依。流年伤阻阔，好梦接容辉。不信降旗竖，犹胜走檄威。可惭貂莫续，安敌虎而飞。窘蹙图更郡，奔逃始见机。吾乡虽甚美，无计恋柴扉。"}