{"id":"711037","title":"苍头还山言故乡茶山离散之状感作","dynasty":"明末清初","author":"张穆","text":"神宗世号太平时，老稚春风共放眉。井里万家攒突兀，虹桥千柱筑涟漪。冶游锦瑟留江月，纵猎雕鞍出广陂。百年快事那堪保，昨见桃花人已老。三朝变态无几时，渐入萧条尚能好。连年戎马征粟刍，巨室金钱敛如扫。长官爱财白日寝，奸雄窃发何能禁。处堂谁及动殷忧，淫侈先为此时朕。偶有山童自里来，豹狼方逼市城摧。颓垣野妪啼青草，战垒遗骸知阿谁。遗骸不掩枯连镞，暮雨低原闻鬼哭。参差高阁成墟烟，永巷蓬蒿深蔟蔟。一朝故旧如秋风，零落天涯梦华屋。当知缘妄乘化来，生死劳劳苦如蓼。"}