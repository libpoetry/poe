{"id":"701634","title":"庚辰冬日读太平御览屡得蝴蝶乾翅座生云古人常采辟蠹因摇笔纪兴三首","dynasty":"明","author":"黄省曾","text":"色讶桃花片，香知蝶翅乾。但求仓简固，谁惜凤车残。细草飞难脱，轻枝集未安。如予任销蠹，留取点幽栏。何处求春蝶，芬芳著简编。竹枝无个个，花蕊少翩翩。毕命全文字，缘人久岁年。恐收庄子梦，清把意凄然。片片春风小，飘飘百草低。多疑朱网得，香莫美人携。春满游无奈，花繁意共迷。故令轻薄影，一一伴封题。"}