{"id":"703922","title":"十八滩","dynasty":"明","author":"韩日缵","text":"矶头怪石自嵯峨，飒飒微风晚更和。乍骇怒涛江水立，旋惊棙柁扁舟过。吟魂可敌滩声壮，野兴无如雪浪何。便欲乘流摧鼓棹，夕阳寒渚静无波。风恬才喜一滩过，更问前滩路若何。怒似长鲸频击浪，排如群雁自盘涡。寒汀红树经冬密，烟郭閒云向晚多。旋见安澜初出险，倚蓬聊听榜人歌。"}