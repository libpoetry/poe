{"id":"45639","title":"百字令巢南以词见示","dynasty":"现代","author":"柳亚子","text":"彩云飞下，有垂虹亭长，新词寄我。豪气元龙楼百尺，生怕飓风吹堕。旧院风流，新亭涕泪，寰抱空今古。才人未老，准备逃禅真个。劝君忍死须臾，千秋事业，我意怜才苦。绝域从军功未建，收拾名山缃素。弼教坊前，草桥门上，往事堪追溯。东南文献，好烦一一将护。"}