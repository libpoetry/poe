{"id":"496029","title":"沁园春 其三 拟送王司马北征","dynasty":"明","author":"夏言","text":"紫殿宣麻，彤墀赐宴，仗钺专征。看白日辞天，玄冬出塞，金戈寒映，宝剑雄鸣。雪满居庸，山横碣石，北去龙沙几日程。据鞍处，正旌旗蔽野，鼓角连营。丈夫有志功名。好戡乱、扶危定太平。况圣主恩深，清时望重，试凭全策，早下坚城。王浚平吴，裴公破蔡，勋业真堪带砺盟。登坛处，愿指麾诸将，一战功成。"}