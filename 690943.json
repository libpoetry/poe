{"id":"690943","title":"对庭柳","dynasty":"明","author":"李之世","text":"石室西边路稍纡，茆斋新搆古城隅。行人乍入迷初径，认得先生柳一株。昔我往矣柳依依，今来转觉柳芳菲。枝头黄鸟声声笑，似笑先生去又归。手折杨枝手自栽，枝枝今已出墙隈。自从雨塌墙无蔽，谁为先生守护来。尽日玄蝉咽露枝，午风庭畔柳丝丝。乍眠乍起何多事，争似先生睡足时。"}