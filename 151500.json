{"id":"151500","title":"灵岩寂庵辨才师有罗汉树","dynasty":"宋代","author":"谢伋","text":"台岳石为梁，苔滑水湍激。应真所游处，林杪飞杖锡。遂令山木閒，变现如所历。扶疏冠琪玉，不受霜雪滴。当其含蕊时，知状曾目击。端如尊者相，相呈咸可觌。掌合貌甚恭，头光不加幂。升高真蹑虚，集菀聊憩寂。枝栖过三宿，神通渺难测。不於下成蹊，俗眼何曾识。四皓共木奴，大槐荫土国。孰非梦幻閒，昧者徒自惑。况此方广徒，衲身岂人力，我有一瓣香，敬为千百亿。漂摇风雨中，此地何{副刂换左换亻}仄。向来专一丘，不受山庭勒。盘踞来药寮，使我亲封植。清泉堪晚漱，甘露充朝食。埽除有浮屠，高下宜降陟。稽首达声闻，应供毋难色。"}