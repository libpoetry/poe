{"id":"814616","title":"谒金门","dynasty":"清","author":"郑文焯","text":"烟浪恶。花满海山楼阁。辽鹤无书云漠漠。故宫春梦薄。莫惜舞人零落。长袖为君重著。堕地鸾钗成密约。捧觞千日乐。花窣地。红玉枕山云腻。良夜好天浓睡里。蜡盘空转泪。妾似杨花飘坠，郎是一江春水。容易东风无好计。少年须著意。钗凤坠。人意不如初会。圆月后逢歌舞地。断肠明镜里。早是君心难恃，恨不玉颜先悴。恩重娇多情易费。枕函花有泪。"}