{"id":"503330","title":"梦游天台","dynasty":"明","author":"王恭","text":"东海窥蓬莱弱水，浩荡隐映金银台。青山瞰吴越烟霞，明灭缥渺连天台。天台岧峣一万八千丈，荡摩日月青云上。西倾泰华出蛾眉，东拔嵩丘振雁荡。我昔传闻心亦惊，一夜飞梦游赤城。赤城孤月照我影，送我迢迢度华顶。华顶连天高百越，凭虚空兮见溟渤。云溟濛兮山欲雨，波汹涌兮石飞雪。深林层崖阴晦忽，熊咆龙吟悲风发。仙人其来兮纷纷，揭华盖兮烂垂云。绰约兮金母，杳霭兮元君。秘玄章兮绿字，挥宝剑兮星文。命广成洗髓，洪崖濯发。五粒松花，饱予肌骨。忽抱云璈飞上天，俄然一笑三千年。又作石桥别，遥遥见金仙。龙象何蹴踏，天花雨翩翩。遗予舍利子，铿然金石坚。逍遥上兜率，列坐谈空禅。须臾惊觉心亦碎，秪疑枕席烟霞里。四壁虫声夜正分，一帘月色寒如水。天明走马入红尘。忘却仙游梦时事。"}