{"id":"807847","title":"贺新郎  茶村寺寓逢庭柏上人有赠","dynasty":"清","author":"陈维崧","text":"急雨铜街没。喜瞥遇、一僧不俗，有愁都豁。半世不曾持梵呗，只唱晓风残月。让衮衮、群儿成佛。音节柔和兼妙好，鬘陀花、簌簌翻林樾。遗恨事、无毫发。鼕鼕画鼓春雷发。似临颍、十三娘舞，剑光奔突。赢得阇黎争匿笑，讵是灵山衣钵。长啸也、岑牟难脱。万事谁真谁算假，拍红牙、那便閒生活。持此意，问迦叶。"}