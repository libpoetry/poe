{"id":"699052","title":"送李廷晔令东莞兼柬邓香山","dynasty":"明","author":"徐熥","text":"初从北阙佩鸣珂，拥传遥从五岭过。官馔自今多海错，童谣强半是黎歌。广州旧甓寻陶侃，粤国荒台吊尉陀。只恐簿书能俗客，一封那肯问渔蓑。新悬墨绶赴炎方，道过家林束别装。海邑三秋椰子熟，公庭六月荔枝香。台中谒帝飞双舄，郡里寻仙问五羊。莫向天涯思故国，一时冠盖半同乡。"}