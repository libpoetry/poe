{"id":"1079712","title":"早至天宁寺即赵州受业院也","dynasty":"宋","author":"吕本中","text":"残月晓未落，疏星点寒林。严车城南路，先闻钟磬音。道人迎我入，共步重廊深。瀹盏施净供，冰味杂海沈。蒲团近宿火，不受尘埃侵。欲求半日息，簿领勤相寻。东堂老禅师，枯木尚龙吟。一转庭前柏，诸方疑至今。我生晚闻道，所向足崎嵚。谬传无字印，尝恐力不任。淮海罢行役，吾人多滞淫。于焉一枕梦，可见平生心。"}