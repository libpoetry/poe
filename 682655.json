{"id":"682655","title":"陈少厓咏庭葵并干和之","dynasty":"明","author":"区元晋","text":"寻杖休谈碧槛红，祇应培植探玄工。干从合并无凡态，蕊觉分舒有异容。叶叶共倾心并赤，枝枝交映月轻胧。对花每忆天孙锦，巧售机云杼轴同。芙蓉夸绿槿夸红，模写终遗造化工。合干岂殊倾日意，同心还作献时容。依墙九尺花全露，弄月双清影半胧。闻说牡丹徵胜事，品分姚魏也难同。"}