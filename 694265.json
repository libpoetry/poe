{"id":"694265","title":"赠李世卿","dynasty":"明","author":"陈献章","text":"楚客复归楚，青山此送君。往来十年破，精力半生分。著意当时见，留情异代闻。若非真有见，何处谢浮云。三尺短春蓑，山风吹薜萝。人材非管乐，吾道本丘轲。送老诸名岳，全生一病窝。相思凭寄语，路打祝融过。落日苍梧望，清风发棹讴。楚山正西上，江水自东流。作伴春携酒，谈诗月满舟。洞庭看未透，更上岳阳楼。"}