{"id":"974119","title":"咏蜡梅","dynasty":"宋","author":"赵蕃","text":"蜡梅初看十日前，黄深紫鲜香欲然。要充铜瓶顿棐几，欲折罢折还加怜。蜡梅重看十日后，黄淡紫蔫香欲覆。是当雪砌与霜檐，欲开未开咸未就。山叟山居山径荒，祇有竹树参天长。浮花不省著老眼，此物未免搜枯肠。雪消霜熟冬行莫，凛日凝天应有数。蜡梅引破春风路，红洁缃繁看树树。"}