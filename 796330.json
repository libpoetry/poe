{"id":"796330","title":"高阳台  见许乃谷《瑞芍轩诗钞 题词》","dynasty":"清","author":"沈允慎","text":"太岳风流，横河门巷，平章花月年年。跌宕豪情，新声谱入冰弦。清游尚忆巢居阁，折寒梅、曾谒词仙。羡幽闲，除了林逋，谁与齐肩。飘零久隔孤山梦，忽披吟珠玉，乡思缠绵。客有知音，天涯珍重金荃。才名自昔传人海，历沧桑、赵璧仍还。算因缘，翠墨银毫，写遍蛮笺。"}