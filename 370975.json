{"id":"370975","title":"凄凉犯·庚子十二月二十四日，宿济南敖阳店，寒甚，有怀故园节物，凄然作此解","dynasty":"清代","author":"厉鹗","text":"疏林宿鸟。柴门里、凝尘半榻谁扫。倦程繫马，风刀裂酒，雪花欺帽。何时古道。看长倚、敖山翠小。又灯昏、寒星照户，不使客愁少。攲枕寻思处，画句炉閒，印梅窗杳。岁残气味，叹诗人、在家贫好。底事飘蓬，竟输与、蛾儿夜闹。恐明朝、渐看鬓影似暗老。"}