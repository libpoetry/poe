{"id":"1016010","title":"魏侍郎净心阁","dynasty":"宋","author":"释宗杲","text":"伟哉广大寂灭心，譬如虚空不分别。拟心求净即染污，况复比伦诸佛土。又如梦中所见物，所见虽有不可取。如是通达无有疑，净心心义炳然现。是义现矣难测量，超诸色相离言说。过去未来现在世，佛及菩萨与声闻。一切含识有情类，平等于义如实了。善哉奇特过量人，只以此阁演是义。演已便息随所缘，亦与梦中无差别。我以父母所生口，说此无上妙伽陀。庄严广大寂灭心，为诸来者作饶益。"}