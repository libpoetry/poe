{"id":"693350","title":"双陆二首效元人体","dynasty":"明","author":"苏葵","text":"守者何如击者劳，疏星残月照成皋。阴阳有数行当勇，车马无声战自鏖。巧弄玄机翻是拙，早图归计便为高。人间胜负寻常事，看破曾无直一毫。寂寂方城半月寒，三三五五虎牙攒。势将犄角成功易，道阻纵横合伴难。一掷点筹争喝采，数行分马又更端。雌雄局面那能定，多算翻危少算安。"}