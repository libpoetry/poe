{"id":"1124606","title":"寓精道斋有感怀家山二首","dynasty":"宋","author":"唐庚","text":"论兵作赋两匆匆，人事光阴转首空。五夜梦飞山色里，一年秋在雨声中。扬州骑鹤非无意，上蔡牵黄信此穷。幸有林泉未归去，欲将清兴问征鸿。悠悠功业老堪怜，旧事凭谁可共论。直欲酒中赊快乐，尚能花里觅寒温。诗书误我成何事，岁月侵人不见痕。汾水年年秋雁到，庾郎何处不销魂。"}