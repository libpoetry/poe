{"id":"1218415","title":"吴南伯王子英李元善会于林湖资敬庵各有诗予遂叙和 其一","dynasty":"元","author":"岑安卿","text":"役役岁将暮，闲暇不易得。高贤会山阿，恨此云雾隔。敬亭新归人，金台旧游客。偕彼东皋翁，于焉话畴昔。心契金兰交，意探山水迹。我穷不出门，颇觉天地窄。君虽倦游归，有志终致泽。长歌楚狂词，痛哭贾生策。努力青云衢，毋使头遽白。"}