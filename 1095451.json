{"id":"1095451","title":"赠悟上人","dynasty":"宋","author":"释居简","text":"峨峨复汤汤，夭阏不可寻。哀丝一弹绝，不救焦尾瘖。遂使筝笛耳，喜厥郑卫淫。划然勇为赏音废，此道未必皆平沈。盍观薰弦育万汇，不育傲很顽嚚心。廪完未既使浚井，仅脱死地仍床琴。拳拳终慕不知老，放勋赏此不赏其声音。圣贤不与我殊类，出乎其类吾所钦。弹兮须弹古人意，学平当学有虞氏。赠颖师者韩退之，悟师鉴赏今其谁。"}