{"id":"1252494","title":"追和赵文敏公旧作十首 点绛唇","dynasty":"元末明初","author":"邵亨贞","text":"扰扰行藏，百年世事悲歌里。欢娱有几。不倦青鞋敝。昨夜东风，暖透鸳鸯被。春归未。故园山水。青眼何曾昧。萼绿仙人，孤山雪后相逢处。旧时村路。璨璨琅玕树。玉出蓝田，不受纤尘污。长怀古。罗浮风度。梦逐么禽去。客里访南枝，几番愁恼。石径苍苔倩谁扫。江畔人家，篱外一枝开早。雪中回首处，春犹好。如此清香，寒蜂应饱。醉帽斜簪任欹倒。而今相见，那似向时怀抱。旧游长入梦，孤山道。凌风翠袖兴飘然。步跹跹。憺忘言。净洗明妆不与世争妍。玉质金相清韵绝，端可拟，月中仙。天寒日暮水云边。忍相捐。意难传。回首珠宫贝阙不胜寒。环佩珊珊香冉冉，谁敢与，斗婵娟。燕子楼边春意早。楼上红妆，何似当时好。一自画眉人去了。梦魂暗逐天涯草。蹋蹋马蹄江路杳。数尽归期，屈指东风老。惆怅一春欢事少。几回月落纱窗晓。湖上双双新燕子。飞过垂杨，认得朱门里。回首向时歌舞地。几番惆怅寻邻里。触景愁多心似醉。倚遍阑干，目断春山翠。忽见呢喃华屋底。等闲牵动离人泪。天台洞口祧开了。无奈刘郎老。多情何苦叹途穷，人与花枝都在暗尘中。个人那日犹痴小。帘底秋波渺。别来几度见春风。应是门前花落水流东。天涯绿遍王孙草。魂梦长飞绕。长安无复丽人行。只有青山依旧向人明。平泉金谷俱陈迹。古路荒苔碧。金鞍去去不思归。不道绿窗深处故人非。佳丽古神州。画出营丘。龙飞凤舞小瀛洲。一自水流东去后，多少离愁。湖上泛龙舟。歌吹悠悠。翠华黄屋旧曾游。王气消沈遗恨在，烟水空流。蓬壶阆苑景飘萧。青玉案、紫鸾箫。五彩凤皇毛。记曾览、彤廷奏韶。夕阳回首，汉家陵阙，霜露满岧峣。说著旧游遨。便想起、风流二乔。"}