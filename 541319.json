{"id":"541319","title":"上大司马刘公二十八韵","dynasty":"明","author":"叶春及","text":"圣主今宵旰，明公属栋梁。黄金燕骏贵，皓首渭鹰扬。气孕衡山秀，名兼楚畹芳。文章驱屈宋，梦寐见虞唐。白简传三殿，彤弓出上方。疮痍苏谏草，蔽芾颂甘棠。牛女连闽海，江湖带豫章。伏波元矍铄，安石岂清狂。百粤连天险，诸蛮莫陆梁。皇威宣节钺，父老走壶浆。兵洗羊城雨，氛消象郡霜。奇勋班定远，殊锡汉明光。才本兼文武，铭终耀鼎常。腐儒怜偃蹇，作吏藉包荒。社树徒樗散，冥鸿耻稻粱。赋常思栗里，泽敢拟桐乡。幸不江鱼葬，宁论市虎伤。虚名惭荐剡，初服恋荷裳。官拙妻孥叹，囊空仆从亡。为农依石洞，晞发向扶桑。愚比生驹谷，人嗤处燕堂。自来甘尚白，谁复顾飞黄。幕府筹多暇，瑶椷喜不忘。登楼瞻庾亮，伏枥遇孙阳。望系三朝重，光悬紫极旁。风云趋凤阙，剑佩入鸳行。南纪恩波阔，中兴德业昌。济时公等在，吹笛任沧浪。"}