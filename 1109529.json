{"id":"1109529","title":"送许敏修使二浙二首","dynasty":"宋","author":"刘挚","text":"大夫才业帝都俞，清洁寒冰在玉壶。流马阜财求八使，铸龙班节重三吴。海门晓日迎飞鹢，笠泽秋风趁鲙鲈。亦欲东游闻米贱，行台还可庇疏愚。蒹葭曾愧倚瑶琼，京兆经年共左厅。屡喜足音临病几，独何才力致虚囹。闽山近部荣乡绣，越客何人识使星。随看锋车下江海，归来人物重朝廷。"}