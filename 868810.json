{"id":"868810","title":"宿石门","dynasty":"宋","author":"叶适","text":"好溪泻百壑，南北倾万峰。山凡堆阜俗，映岸羞为容。石门忽秀出，老干荫渟洪。舍舟从口入，便已离尘中。众芳拱窟宅，环岗献奇秾。藤萝异态度，尺寸疑施功。锦茵翠织成，照耀无春冬。水行千丈高，喷薄不可穷。更有洗头盆，云深雾常封。昔年谢康乐，筑居待其终。继作者丘裴，语言亦称雄。邈然百世后，未忝骚人风。栖栖三羽衣，日晏斋厨空。之子歇过桨，暂洗氛埃胸。自叹苦淹留，寂寞不易供。嗟我老无用，佞山久成翁。结庐会昌侧，势落鱼虾丛。种竹似束苇，栽松如断蓬。小儿饾盆盂，何时至周公。会当同此住，代输助之舂。"}