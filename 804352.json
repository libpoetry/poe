{"id":"804352","title":"松树塘万松歌","dynasty":"清","author":"韦佩金","text":"天山尾，万柳红，天山根，万本葱，天山之口万树松。元气不斫五丁手，古春蟠结山当中。中间凿空处，不见草与木。天秘苍精泄元由，奇到峰尖刺天腹。忽破天膜膏四流，神尧以前无此绿。松耶峰耶两不降，松身高与峰头昂。我来但有松挺立，积雪遍压无山光。雪意欺松不教起，松势当空绝依倚。气夺天山以上天，天俯接松意未已。塞水浅深伏沙窝，山底乱流成塞河。荒唐神物山之下，满山皱碧翻层波。松面峰头倏向背，马力松风相进退。万里南天树海人，直到天西泛松海。离奇藉撑西北倾，山石粗耳松其精。购者皮相松窃笑，卿相向我求长生。我抚松身得石理，结交结心有终始。雪消雪满自年年，凿尽天山松不死。"}