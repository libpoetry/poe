{"id":"692801","title":"转应曲","dynasty":"明","author":"杨慎","text":"双燕。双燕。金屋往来长见。珠帘半卷风斜。何处衔来落花。花落。花落。日莫长门寂寞。黄鸟。黄鸟。飞过花枝袅袅。绿阴青子初新。流水斜阳晚春。春晚。春晚。望断东城上苑。促织。促织。声近银床转急。熏残百合衣香。消尽兰膏夜长。长夜。长夜。露冷芙蓉花谢。青鸟。青鸟。来自十洲三岛。树头梅蕊春催。枕上残妆梦回。回梦。回梦。城角晓闻三弄。"}