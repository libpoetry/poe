{"id":"1240024","title":"观习礼神乐观归时有作","dynasty":"元末明初","author":"张羽","text":"维皇恭明祀，卜郊时再阳。指期戒先事，习吹诵故章。竹宫俨清閟，羽佩溢中堂。蕝阶罗舞钺，著位表官行。升歌出睿藻，妙奏发清商。胪音肃远响，华钟泛高张。虚罍待实醴，荐璧愿承筐。想兹天步临，穆若垂景光。骏奔贵有恪，报说永无疆。岂同交门享，恍惚事神方。揆余承人乏，具寮惭奉常。兹焉陪群彦，会此灵畤旁。执礼素寡术，敕躬何敢忘。愧无《安世歌》，徘徊望斋房。"}