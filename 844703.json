{"id":"844703","title":"寄陈婿礼庭四首","dynasty":"清末民国初","author":"夏孙桐","text":"汹汹海内未能平，却听南天暂洗兵。广厦新成真可喜，青山安稳对江城。归来万卷载书船，正是安仁奉母年。难得人生安乐境，閒居暂赋亦陶然。强项从知世所无，论才何可老菇蒲。西风消息微茫际，尚恋秋江尺半鲈。我忆双桥旧径荒，巷南巷北接青杨。望衡日日扶藜过，此愿今生岂易偿。"}