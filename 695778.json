{"id":"695778","title":"灵洲山寺送戚少保还东牟","dynasty":"明","author":"欧大任","text":"纳节东归兴自超，旂常勋业在三朝。黄金铸印频成鹊，白马鸣鞭惯射雕。去问精庐书带草，钓从沧海木兰桡。浣花我亦投簪客，独向江村老寂寥。楼船郁水路初分，鹅鹳春洲讵可闻。细柳旧逢周太尉，武陵今送马将军。江南鼓吹歌黄鹄，岭外旌旗袅白云。一代登坛谁得似，中原何日不思君。"}