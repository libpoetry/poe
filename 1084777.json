{"id":"1084777","title":"人日过电山随行有昌黎集因读城南登高诗遂次韵留别孙先觉","dynasty":"宋","author":"王十朋","text":"腊去梅已稀，阳浮柳初弄。北斗新转梢，东风渐消冻。为人节固佳，顾我身无用。命驾访亲交，肩舆劳仆从。门阑念久别，灯烛忻此共。兴来酒自斟，欢至攲频送。提壶劝衔杯，播谷催除葑。农耕方迫归，行乐未能纵。人生苦离别，俗状嗟倥偬。春风桃李花，把盏何时重。"}