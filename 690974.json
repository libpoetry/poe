{"id":"690974","title":"己酉秋归述怀","dynasty":"明","author":"李之标","text":"频频上策不见收，风雪萧然一敝裘。岐路却怜杨子泪，抱珍空笑楚人愁。百年天地剑还壮，半世行藏镜亦羞。赖得故园丛菊在，高秋吾且任夷犹。凌乱秋光点客衣，孤舟一棹薄言归。渔人解网亭亭立，倦鸟思巢飐飐飞。竟日青山过眼豁，趁风黄叶去帆微。乘槎莫问严平卜，胜事如今满钓矶。世态还看一局棋，输赢无定亦非奇。可怜满目伤心处，徒自逢人塞马悲。紫陌红尘俱客梦，沧江他日是吾私。閒来更悟浮生理，泛梗飘蓬任所之。泥涂岂为儒冠误，涉世真同行路难。孤剑未曾国士报，枯桐容易向人弹。飞鸿自觉青霄迥，失雁徒惊冲雨寒。芦苇萧萧秋已暮，卑栖吾愧一枝安。十年壮志竟成虚，落魄风烟返旧庐。可道相逢无狗监，应知赋就愧相如。常时丘壑故亡恙，昨日交游今与疏。罗雀人情何必问，蓬蒿三径且教锄。"}