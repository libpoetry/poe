{"id":"758028","title":"水龙吟 秋望别意","dynasty":"清","author":"周贻繁","text":"碧天雨过秋高，夕阳红处孤村远。卷帘凝睇，平林如画，飞云未返。露结蒹葭，花疏萍蓼，别怀难遣。怅征帆一叶，久悬心曲，偏不共、归鸦转。暮色苍茫莫辨。倚高楼、情长目短。带围风小，衣篝月淡，去时秋浅。尺素传辞，寸笺达意，几番迟卝。到今朝细划，蟾光十分，又盈盈满。"}