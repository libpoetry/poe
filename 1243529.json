{"id":"1243529","title":"题听香亭梅花卷","dynasty":"元末明初","author":"叶颙","text":"山空木落彫繁卉，政苦蛮烟愁瘴雨。南枝此际特清奇，独抱孤真岩谷里。水乡云路寡相知，惟友风姨交月姊。江南岁晏淡妆束，沙上无人薄梳洗。丰姿潇洒态度闲，修竹疏篱茅屋底。罗浮日冷水欲冰，冻霭昏霾江路阴。残雪消迟霜魄出，一梢寒彩明空林。人知鼻臭目善睹，岂知劫外春光淡荡春意深。平生不识宋广平，但识铁石肠肚珠玉之胸襟。平生不识桃与李，奇松劲柏屹立千仞之云岑。唯许孤鸾双凤见，岂容妒蝶狂蜂寻。幽香旖旎薰宇宙，芳流不尽古至今。暮龄作事愧颠倒，听不以耳唯以心。瑶琴三弄枯树下，摩挲老眼观妙音。西湖处士宁复道，东坡先生骨应槁。迩来八万四千载，只有梅花颜色好。笛声高，旧梦醒，玉楼人去东风杳。横斜浮动未要论，奇芬不在枝头老。"}