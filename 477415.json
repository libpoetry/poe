{"id":"477415","title":"善哉行","dynasty":"明","author":"薛蕙","text":"来日大难，痛心疾首。今日为乐，莫惩其后。大难如何，昊天不嘉。吉凶有时，人莫之知。鹿之游斯，在彼中野。庖人调和，将以为脯。翩翩白龙，好是鱼服。豫且射之，载中其目。少康出畋，不复其舍。戎王朝卧，乃缚尊下。式戒在始，式备在终。匪戒匪备，害于其躬。天命戾止，匪夙则莫。勉尔在位，无俾天怒。"}