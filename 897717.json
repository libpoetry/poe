{"id":"897717","title":"自离富池凡三祷顺济龙求便风皆获应又风日清霁舟行安稳委曲如所欲感而成诗","dynasty":"宋","author":"张耒","text":"旗尾指船头，篙工告风便。张帆弛双橹，去势如脱箭。船傍两高山，过目若流电。波平船稳驰，客寝兀未变。吾闻西江龙，神力回宇县。往来万夫祷，正直巧获愿。嗟予何所恃，诚确无所荐。神岂哀我穷，有赐不待献。乃知人穷我，本不坐神谴。人间事若异，未易以言辩。坐令千里远，近若在几研。惭非谢宣城，攫笔赋净练。"}