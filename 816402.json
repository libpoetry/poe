{"id":"816402","title":"浣溪沙 赠素秋。八阕","dynasty":"清","author":"黄燮清","text":"油壁轻车带夕阳。隔层帘子忒微茫。断桥前事费思量。归路渐随芳草远，画堤犹送暗尘香。情无头绪为谁长。小字真娘隐约猜。木樨门巷访金钗。一重花影绣苍苔。浅病倦调鸾尾瑟，清游新试凤头鞋。鹦哥传语未归来。艳绝西湖湖上楼。倚栏同看远山秋。水乡腻得似温柔。弹恨有声凭雪指，通词无间托星眸。琵琶一折一回头。潇洒丰姿瘦欲仙。云鬟宜整亦宜偏。便慵装束自天然。才得闻名先著意，未曾相见已生怜。见时难道不缠绵。安置疏帘淡月中。花香略透鬓云松。罗衣可耐四更风。媚语忽低知酒重，情颜微晕借灯红。来时草草去匆匆。浅浅银河画远秋。西风吹动小帘钩。冷萤照我独登楼。新月三分谁管领，一分凉思一分愁。一分闲在柳梢头。水样罗裙蛱蝶飞。萍痕絮迹认迷离。梦中犹是醒来非。拟倩镜儿摹艳影，暗抛骰子卜佳期。不因无益废相思。谁替黄姑借聘钱。探囊只有断肠笺。如今未是买花天。杜牧重来应践约，刘郎再到岂无缘。感乡许我待三年。"}