{"id":"283011","title":"念奴娇·玉台今古","dynasty":"现代","author":"冒广生","text":"玉台今古，问几人能似，绛仙才调。禁脔南朝虽未近，一点灵犀亲照。束竹攒肠，衔碑在口，世事真难料。鸳鸯六六，王昌消息偏杳。今日孔雀东南，高楼西北，何处逢青鸟。只是愁心和短梦，尽日为伊烦恼。背枕寻香，欹灯絮影，惹尽花枝笑。华年丝鬓，潘郎比我应少。"}