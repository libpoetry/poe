{"id":"1209352","title":"和李世荣见寄","dynasty":"元","author":"耶律楚材","text":"云横北海西，驲骑来天际。梅轩真可人，新诗远相惠。其声若良金，其臭如芳蕙。文艳理无华，词雄言不侈。笔力似黄山，惊浪云奔势。犀象牙角新，虿蜂铓尾细。遥想醉衔杯，梅坞清阴翳。閒散玉麒麟，可得羁而系。吾子卧东山，谁治今之世。好陈十渐书，毋用六奇计。万里入龙庭，何须叹迢递。时方涉大川，舟楫须君济。"}