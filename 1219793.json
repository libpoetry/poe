{"id":"1219793","title":"和杨廉夫买妾歌","dynasty":"元","author":"陈樵","text":"刘郎持玉笛，再入天台山。天台女儿不相见，采药直入桃花源。刘郎吹笛花能言，云离雨别三千年。青矑横波发鲜碧，蓝红染作夭桃色。刘郎今姓杨，相逢便相识。金条脱，龙缟衣。飙车木凤凰，飞下铁山西。茜桃拂面丹如雨，红蝶黄莺解歌舞。桃源无路入人间，一身金翠来何许？玉山子，莫将迎。方平会麻姑，参语无蔡经。飞仙不入风沙地，无端夜过昆山市。三涤肠，三洗髓，绛雪玄霜玉池水。"}