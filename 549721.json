{"id":"549721","title":"乙巳秋会青原有怀","dynasty":"明","author":"邹元标","text":"忆昔少年来问道，恭逢名硕聚一堂。空林歌声裂金石，德音孔昭奏宫商。转眼韶光三十载，可堪耆旧半消亡。岩头只见白云飞，巍巍古道成榛荒。今年天气倍清明，虚堂秋色来萧爽。赖有济济诸年少，閒将疑义共欣赏。一木岂能支大厦，愧我无端成独往。但使耳根声不断，不嫌孤峰独拍掌。君不见老僧凿石寄岩阿，朝朝苾刍念弥陀。吾侪空负缨冠志，竟将岁月苦蹉跎。夜来检点平生事，俯仰先贤愧已多。寄语同心齐努力，莫将古洞挂薜萝。"}