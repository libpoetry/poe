{"id":"676878","title":"酬华大馈饭","dynasty":"明","author":"卢楠","text":"班固大家能著作，陆机英妙负文雄。两都赋有凌云气，拟古诗高旷代风。骢马早延通籍誉，才华应见古人同。燕王台馆愁邹衍，晋室衣冠有阿戎。书岂万言天险峻，饭传一饱畏途穷。世经豺虎催头白，路难骅骝洒血红。西哭几湮秦帝阙，南冠虚忆楚江枫。投君剑气不得死，犹倚崆峒百丈虹。"}