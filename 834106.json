{"id":"834106","title":"金缕曲 其二","dynasty":"清末民国初","author":"易顺鼎","text":"一树初黄柳。到天涯、一番展卷，一番回首。纸上鸥波曾照影，绿鬓丝丝都丑。算不是江南载酒。错把晓风残月句，向旗亭、唱破双鬟口。侬自作，自承受。当年坐雨篷腰漏。费工夫结成愁伴，与镫相守。我辈狂踪无着处，两字才名依旧。要归享荒山敝帚。今日披图田怅惘，许多时、面为观河皱。只少个，画中友。"}