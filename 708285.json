{"id":"708285","title":"沁园春 其十四 司农招饮携五苗出揖客复次前调奉赠","dynasty":"明末清初","author":"尤侗","text":"今日华筵，珠帘深处，唤出苗哥。看头角硗硗，宛然玉粒，双眸炯炯，秀似琼禾。花帽荷衣，深躬浅喏，年少偏生礼数多。问其岁，是卯君诞降，月窟婆娑。岂惟字识之无。便好应朝廷童子科。算唐室校书，八龄刘晏，秦家相国，十二甘罗。第五之名，何如第九，笑问先生喜若何。先生笑，谓诸君醉矣，为我高歌。"}