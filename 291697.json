{"id":"291697","title":"齐天乐·两宋词人分赋得碧山","dynasty":"现代","author":"寇梦碧","text":"白翎天地红鹃泪，凄凉送春南浦。病叶辞蝉，幺花恋蝶，何计商量去住。朱幡护取。奈颠倒残英，几番风雨。夜剪龙髯，攀天犹隔梦中路。清吟争赏赋笔，黍离君国感，谁识幽素。秋绿怀芳，冬青吊梦，凄断旧游鸥侣。纫兰坠绪。听月底吹箫，馀音如缕。依约遥山，淡蛾留碧妩。"}