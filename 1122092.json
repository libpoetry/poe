{"id":"1122092","title":"谢徐德夫右司和御制赐诗","dynasty":"宋","author":"郑清之","text":"直道何曾较尺寻，昔贤垂范到斯今。皋谟勉勉歌元首，说诲言言沃朕心。幸遇千龄开圣治，顷尘三事愧宵箴。奎文衣被真难报，盥诵新诗爱助深。朅来林下破天悭，要使明诗见一闲。齿屐印苔春纵步，颈壶蒸粟晚加餐。梦魂飞到味书阁，世路牢封函谷关。翻笑醉翁犹未醉，黄金白鬓诧腰环。"}