{"id":"535476","title":"拟汉将行","dynasty":"明","author":"王立道","text":"单于近猎天山东，长城火接甘泉红。汉皇裂符徵武猛，羽林十万皆从戎。甲光晃晃迎朝日，吴钩楚练何辉赫。挥鞭直断黄河流，积鞍远蔽阴山雪。将军新受九重知，陇西雁门交出师。鱼丽昼结风云阵，燕尾晴翻龙虎旗。寒沙飒飒塞草白，苦雾苍苍迷远碛。帐下飨士日击牛，军中贾勇争投石。少年本出五陵豪，死生意气轻鸿毛。金鞍被就千金马，玳室横装七宝刀。誇马持刀时睥睨，一朝关塞烟尘起。鞍后手悬冒顿头，囊间尽馘天骄耳。转战那知瀚海穷，幕南已觉王庭空。捷书朝奏明光殿，卫霍谁论颇牧功。君不见冠军意气何扬扬，轻车刀笔徒自伤。军中流涕亦徒尔，祁连古垒犹相望。"}