{"id":"477185","title":"侠客行","dynasty":"明","author":"郑善夫","text":"万里金微道，防秋世不同。秦城时借寇，汉女岁和戎。落日吹《杨柳》，沙场恨未穷。莫收张掖北，复失酒泉东。天子遑推毂，将军誓挂弓。黄金装雁辔，白璧饰蛇?。霸气天山雪，边声瀚海风。死生惟义激，部曲总骁雄。羌笛回青草，燕歌感白虹。营开月晕破，战胜贺兰空。直捣阏氏北，横行沙塞中。始知魏绛怯，岂说贰师功。洗甲蒲昌海，扬兵苜蓿峰。驰归大宛马，一一渥洼龙。赐邑连京洛，图形列上公。男儿雪国耻，不在藁街封。"}