{"id":"702446","title":"游锦衣章千户彦广园亭","dynasty":"明","author":"程敏政","text":"雨后园亭秀逼人，偶来忘却宦游身。竹林气爽宁知暑，槐幄阴浓不受尘。酒发旧醅春滟滟，果尝新摘露津津。晚凉无限濠梁兴，独瞰芳塘数巨鳞。抗尘松柏翠为亭，夹路蔷薇锦作屏。盘谷人家兼绂冕，辋川风物中丹青。诗囊泻处真谁壮，屐齿归时亦自馨。地主分花频订约，尽开荒圃候园丁。"}