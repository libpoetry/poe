{"id":"699608","title":"初春和陆放翁韵","dynasty":"明","author":"袁宗道","text":"四十方强已厌官，催人头白是长安。新诗繁芜多随意，夜读昏花觉损肝。懒向时人争巧拙，久游畏路耐咸酸。春来转忆家园好，社鼓村醪日日欢。冷淡何须厌一官，乌钞丛里好偷安。厌将资级污牙颊，岂有风波入肺肝。客枕才春梦已乱，病肱将雪骨先酸。愧无丝竹堪陶写，未怕儿童觉损欢。"}