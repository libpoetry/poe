{"id":"826514","title":"风流子·和美成","dynasty":"清末近现代初","author":"张尔田","text":"亭皋催万叶，残阳挂、嘹亮雁初归。正楚江暝宿，夜烽明灭，蓟门秋猎，烟树参差。看陌上、落花蜂网蜜，微雨燕巢泥。南国再逢，渚兰飘恨，北山休赋，篱菊牵悲。西风双蓬鬓，京尘染、还认旧日缁衣。愁似御沟流水，流去难期。叹酒冷朱门，箫声空咽，梦回青琐，蜡泪先垂。多少别来情绪，生怕人知。"}