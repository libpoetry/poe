{"id":"1252521","title":"次韵蔡彦文寄谢省院诸公二首","dynasty":"元末明初","author":"陈基","text":"西山雪后色逾妍，拄笏相看每自怜。岂有异才参庙略，谩陪时俊列宾筵。玉笙锦瑟留人醉，翠叶银花压帽偏。却笑当年潘骑省，为谁双鬓早皤然。此日东湖接胜游，风流欲与古人俦。城南官酒春初熟，湖上渔罾晚未收。才愧机云遥入洛，功高绛灌重安刘。谋参帷幄输公辈，巢父归欤盍掉头。"}