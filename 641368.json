{"id":"641368","title":"陪祀长陵作","dynasty":"明","author":"殷奎","text":"黄蒿生野飙，渭水正呜咽。下马汉家陵，落日照残阙。佳气忽已无，隆准何代绝。雄剑飞上天，炎灵顿销歇。当年一抔土，经今几开掘。便房不复闭，殓玉亦巳竭。踞兽徒狰狞，卫士空森列。泪眼滴骨枯，碧渍苔痕血。乌乎千载下，谁者兴悲怛。圣泽渥泉壤，崇祀追前烈。旷古信有光，壮业遥相埒。回睇楚天云，飞扬向空阔。"}