{"id":"482273","title":"题梅花卷为顾御史赋","dynasty":"明","author":"王汝玉","text":"我家家在吴山住，路入梅花最深处。天空岁晚雪纷飞，绕屋寒香千万树。花时日日醉花边，酒醒长吟花下眠。听到翠禽啼欲断，任教明月照青天。自从游宦京华久，梦绕花前与花后。故山花发想依然，何逊才华已非旧。霜台御史绣衣人，藏得横斜水面真。一幅齐纨裁皎雪，笔端浑是玉精神。萧斋冻雨檐花落，纸帐夜寒灯影薄。恍然相对似还家，春信依稀生绿萼。绿萼春生日渐多，故山归计尚蹉跎。玉堂日赐宫壸酒，其耐梅花似雪何。何当便赴看花约，莫待江天吹晓角。诗成却向画中题，酒熟空思花下酌。"}