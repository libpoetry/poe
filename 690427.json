{"id":"690427","title":"送韩伯声令宣化","dynasty":"明","author":"张萱","text":"已翥云间舄，今乘海上桴。为儒称信史，作吏得名区。野色浮葭菼，秋声到蟪蛄。悬知下车日，紫气满苍梧。分野三湘北，专城百粤西。且驯蒲邑雉，莫哂武城鸡。事简官能傲，山名诗有题。亦闻饶桂树，莫惜寄幽栖。纬象占郎宿，清光切上台。问程一月至，候吏隔州来。柳迎银艾舞，花覆印床开。衙散无长事，琴鸣鹤上台。此亦趋庭地，因君感岁华。公衙对铜柱，官俸请丹砂。春雨椒多实，秋山桂易花。倘逢诸绛老，试问旧桑麻。怅别神仙令，深惭肺腑盟。河桥将进酒，津树远含情。好月临晴水，飞花拂去旌。应怜江上客，岁晏蹇无成。"}