{"id":"532868","title":"答欧桢伯长歌见怀之作","dynasty":"明","author":"黎民表","text":"天风木叶落，江南应早秋。故人何处住，梦想在沙洲。沙洲旷望弥芳渚，桂楫棠舟自容与。零露朝漙五色芝，轻霜秋熟千头树。怜君幽尚结精庐，抱膝躬耕读道书。龙额何年封李广，狗监犹未识相如。翻飞本谓云中鹄，垂耳今为辕下驹。忆我别君颜色久，去去天涯屡回首。玄朔风高豺虎骄，黄河日落蛟鼍吼。金门上书不得意，落魄风尘在人后。摧眉折翼还归来，寥落寒山对窗牖。结驷谁知环堵贫，金貂应笑牛衣丑。悠悠世事那复论，秪合狂歌饮醇酒。桃哀已死不复生，见尔交情不相负。琅玕赠我光陆离，始知风雅未全衰。垂名本是丈夫事，莫谓扬雄壮不为。"}