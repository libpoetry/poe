{"id":"1035131","title":"歌诗三十五韵送前知隆庆任侯赴召","dynasty":"宋","author":"魏了翁","text":"向来虎豹蹲天关，啄啖人命无敢干。任侯干时外小官，有笔如刀剚权奸。权奸未夷骨先寒，有开天诛乱旋刊。寘我宗社于山安，忽焉倚伏不可抟。天心克复理好还，是时增秩纶言颁。扶耸义烈增壮颜，迩来十载国步艰。思以吉士仪清班，侯今以选赐之环。进退语默人所瞯，侯以时考以事观。庆元视今奚易难，浮骖妄辙纷多端。大车槛槛长自閒，中原胡尘暗河山。行人载书墨未乾，深仁大信而敢奸。彼民玄黄走壶箪，我复剪刈如草菅。惟皇上帝悯人寰，呜呼言之鼻辛酸。侯兮去去心体胖，允矣直道非俗观。士所欠者非朝冠，要令反覆耐久看。前陈亟与摅肺肝，且使志士兴长叹。欢言此士尝讥韩，始终激烈心如丹，寘名大小任公间。"}