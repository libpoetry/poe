{"id":"279453","title":"安平乐慢·清明登雨花台。用万俟雅言韵","dynasty":"现代","author":"周岸登","text":"步出南郊，曲尘飏暖，阳春白日风香。湔裙是处，祭扫谁家，近路粉黛相望。柳发桃颦，衬弓弯云袂，竞斗时妆。戏语曲池旁。虫虫也爱韶光。问石子冈头，散花天女，沉醉知在何乡。僧俗同欢喜，志公帽朽只园场。絮舞花迷，胡觑得、唇乾眼忙。又争知、红尘紫陌，年来消减清狂。"}