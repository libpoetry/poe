{"id":"686992","title":"大赦恩诏和李子翀二首","dynasty":"明","author":"刘崧","text":"清朝祀事崇三礼，绝域衣冠走百蛮。卤簿晓移通紫禁，箾韶春奏下彤关。炉烟欲动螭头暗，旗影斜开豹尾閒。自是郊坛敦汉典，谁论玉检上秦山。紫泥朝下五云端，朝野欢呼动百官。养老已沾周德厚，赐租仍沐汉恩宽。边庭天远颁龙节，台阁风清肃豸冠。草野小臣何以报，远怀河颂愧艰难。"}