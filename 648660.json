{"id":"648660","title":"退思轩为淮阳刘千户赋","dynasty":"明","author":"杨士奇","text":"结发在军中，幸际熙明时。声教洽四海，不闻羽檄驰。家承厚禄贵，身有好爵縻。虽怀铅刀用，一割不及施。自顾草木微，芳泽振华滋。感激天地恩，胡能分寸禆。惟应笃忠贞，庶不忝恩私。庶事如猬毛，何以适攸宜。发已一失经，臣职隳自兹。岂但羞荣宠，安危诚系之。歉歉内自怀，兢兢恒自持。高轩敞弘丽，退食时在斯。先哲有明训，揭以为箴规。"}