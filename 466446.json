{"id":"466446","title":"蝶恋花　九月四日记梦中事三首","dynasty":"当代","author":"卢青山","text":"才梦相逢情恻恻，又梦相逢，兰子心如贼。十手交横门道窄，花躯颤慄花容白。谁为吾心生胆力，憔悴书生，欲效虬髯客。四十斤椎安可捏，怆然四顾眶眸裂。才梦相逢情寞寞，又梦相逢，雪夜春衣薄。小被为君笼玉膊，相看心有千炉烙。万里能来疑幻魄，挽共盘桓，莫更匆如昨。玉片寒飞天地漠，搴裳竟向谁家落。才梦相逢情兀兀，又梦相逢，悲喜情难说。唯有相留辞万叠，浑无一语通心楫。窗里孤灯窗外月，起握纤毫，惆怅笺如雪。能记梦中肝胆热，更能寄向谁家阅。"}