{"id":"879132","title":"转调二郎神/二郎神 其二 再和","dynasty":"宋","author":"刘克庄","text":"黄粱梦觉，忽跳出、北扉西省。今似得何人，老僧退院，秀才下省。罢草河西淮南诏，没一字、咨尚书省。已交侣樵渔，免教人道，弥封官省。多幸。条冰解去，新衔全省。笑杀太师光，赐灵寿杖，有诏扶他入省。死谥醉侯，生封诗伯，此事不关朝省。便茅屋、送老云边，也胜倚金华省。"}