{"id":"692870","title":"闲作四首","dynasty":"明","author":"杨爵","text":"斯道弥漫贯古今，幽窗正好整囚襟。毫厘乖谬天机远，一念虚明上帝临。礼用事时为复礼，心惩失处见真心。存亡操舍皆由我，默默须从方寸寻。参破乾坤古与今，一忧一乐见胸襟。鬼神不爽几微监，幽室常如师保临。君子固穷吾未得，哲人自静彼何心。包羲不尽当年意，此地还须细细寻。思古原来为挽今，国民恻恻此胸襟。致身臣子曰忠荩，为答天王之智临。霜剥风摧今日事，江湖廊庙往年心。天乎命也难穷极，一息还从真处寻。自古遭逢未有今，空茫宇宙见胸襟。狐乌走走声声叫，云雨朝朝暮暮临。输已应知郭泰虑，济时还识范滂心。感来感去真机在，此理才知不易寻。"}