{"id":"871869","title":"南霁云","dynasty":"宋","author":"石介","text":"禄山炽乱，火焚昆岗。炎炎二京，鞠为战场。百官奔走，万乘苍黄。孰城能守，孰地不亡。瞻彼濉水，其流汤汤。有城有民，在濉之阳。远位巡上，巡智我彊。以城授巡，巡亦克当。贼从西来，杀气堂堂。旌旗如林，对城而行。巡远登城，辞毅色康。城中之人，踊跃倍常。贼知城坚，坐甲裹粮。城中食尽，杀爱以尝。士无二志，持病扶疮。宁守城死，城不可降。霁云勇烈，跳城轶出。走泗投贺，求兵救乏。贺饮霁云，牢醴罗列。霁云避席，谓众云曰。濉阳之人，不食一月。义不独饱，食下辄咽。以刀断指，左右流泣。彼何人兮，忌忠嫉节。心不感兮，贼功害伐。不出一兵，坐观斧钺。霁云心折，寸寸如铁。霁云据鞍，怒发冲冠。一矢以志，复来不完。路人傍观，涕流汍澜。远近闻者，为之辛酸。力尽且穷，城孤无援。至死不屈，万戈来攒。精诚内发，颜色自安。身轻鸿毛，名重泰山。吾执唐刑，罔容于奸。未诛禄山，先诛贺兰。"}