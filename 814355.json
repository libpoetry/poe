{"id":"814355","title":"菩萨蛮 和韵","dynasty":"清","author":"屈蕙纕","text":"玉台晓启夫容镜。画楼遮断垂杨影。春在海棠红，濛濛细雨中。鹧鸪声不住。似怨啼鹃误。别梦绕飞花。茫茫天一涯。珊瑚枕畔钗欹凤。流莺啼破红窗梦。睡起倚妆楼。飞花点点愁。绿波江上水。流迸离人泪。脉脉背阑干。颦眉低远山。荻花枫叶秋萧瑟。水云迢递重山隔。凉思绕烟汀。渔灯一点青。蒲帆风未稳。又阻江潮信。凉月照波心。钩人离恨深。"}