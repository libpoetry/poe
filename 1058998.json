{"id":"1058998","title":"感年","dynasty":"宋","author":"邹浩","text":"一世三十年，我今二十九。昔人当此时，事业已不朽。颜渊语心斋，瞠若夫子后。著录盈三千，独居四科首。荀彧王佐才，智略子房偶。脱身作谋主，谈笑解纷纠。元宾与习之，二李相左右。复命索玄微，词章配韩柳。夙成更超伦，初不愧黄耇。项橐实可师，仲尼安敢友。孔融登龙门，元礼接弥厚。叔度千顷波，能使荀淑忸。陈蕃置一室，誓涤天下垢。贾谊入朝廷，号咷动明后。陆机文赋成，见者咸敛手。祢衡孰比俊，帝室宜见受。李贺锦囊中，佳句敌琼玖。相望编简上，灼灼列星斗。而我独何人，拟之一无有。追维故时事，浃背汗如浏。穷年坐井底，曾不辨齑臼。多岐既亡羊，画虎欲类狗。狂澜傥不回，何以刷兹丑。吁嗟岁律逝，易于屈伸肘。分阴所当惜，来者勿复苟。譬彼力田子，耘锄肯卤莽。所期嘉苗成，不使乱于莠。血气况方刚，龙钟未为叟。高名非我心，没齿庶无咎。"}