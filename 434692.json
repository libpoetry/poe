{"id":"434692","title":"丰山怀古","dynasty":"金末元初","author":"元好问","text":"丰山一何高，古屋苍烟重。开门望吴楚，鸟去天无穷。连山横巨鳌，白水亘长虹。川原郁佳气，自古南都雄。炎精昔季兴，卧龙起隆中。落落出奇策，言言揭孤忠。时事有可论，生晚恨不逢。汉贼不两立，大义皎日同。吴人操等耳，忍与分河潼。夺操而与权，何以示至公。一民汉遗黎，尺地汉故封。守民及守土，天地与相终。不能禦寇雠，顾以寇自功。既异鸿沟初，又非列国从。一券捐半产，二祖宁汝容。端本一已失，孤唱谁当从？至今有遗恨，庙柏号阴风。旧闻清泠渊，天籁如撞钟。山径野人语，诞幻欺孩童。开元有乱阶，鹿饮温泉宫。黄猿何为者，乃尔能啸凶。乾坤之大音，久郁理当通。清箱旦夕落，伫尔惊群聋。"}