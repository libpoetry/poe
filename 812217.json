{"id":"812217","title":"次韵陶宫保偕同人登东海云台山之作","dynasty":"清","author":"朱珔","text":"夙闻海上郁洲胜，呼吸真能通帝台。三岛有人同望去，九峰何日果飞来。嵯峨叠磴云中屩，澒洞回潮地底雷。一自岘山临叔子，横挥椽笔亦雄哉。历历星辰恍可扪，群峦拱侍作儿孙。循图古每侨青冀，揽景天难辨旦昏。骈顶之间谁立极，亶洲以外此为门。崎岖莫畏邛崃坂，报国心同叱驭尊。"}