{"id":"689385","title":"春日寄怀陆使君","dynasty":"明","author":"佘翔","text":"郡阁三年集凤凰，颍川经术汉循良。翩翩车骑趋朝日，共识司徒旧省郎。桑柘春生十万家，蓼萧赐燕日光华。闽南父老应相慰，行雨还来太守车。木兰陂上麦如云，露冕风流忆使君。一自单车俄入郡，讴歌何处不相闻。计吏从容下建章，紫衣春染御炉香。乘风若渡巴陵水，莫为江鱼恋武昌。白雪泠泠和者稀，郢中云树望依微。汉阳春水茫茫绿，何处仙帆一片飞。"}