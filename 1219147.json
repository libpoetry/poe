{"id":"1219147","title":"过沈仲说清樾轩","dynasty":"元","author":"郑元祐","text":"眷此龙伯国，湖江白漫漫。路出洲渚上，天垂葭苇端。林树茂清樾，浪花浮碧澜。烟消栋宇出，露下场圃宽。渔师自绳擉，农老仍衣冠。隐侯有令德，篯铿富清欢。跫音喜人至，戟手劝客餐。酒行鹤献舞，饮具鱼横盘。自称礼法野，所贵人情安。江山岁欲暮，风露日以寒。兰佩香久歇，蒯缑铗空弹。怀君不暂置，于世何所干？明发当复来，寿杯为子乾。"}