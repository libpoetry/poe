{"id":"446903","title":"水龙吟    悼竹村前辈，用盛元韵","dynasty":"当代","author":"蔡淑萍","text":"记游南郡归来，黯然忍忆竹村老。支离瘦骨，衰颜不是，梦中仪表。盈丈病房，隙窗难隔，市声喧噪。叹九旬人矣，怎禁至此，但长握、心如捣。闻道天阶已扫。报词人、凌霄初到。先贤胜友，凤吟鸾唱，大光普照。回首尘寰，旅踪一瞬，艰辛多少。共稼轩逸兴，胸中英气，向云端啸。"}