{"id":"849258","title":"满江红 其一 寓古杭和南塘咏欲雪词","dynasty":"宋","author":"卫宗武","text":"屑玉飞霙，正堪称、冯夷展布。空几度、痴云凝聚，狂风掀舞。点点抛扬珠作霰，纤纤断续丝垂雨。借银河、剪刻六花飘，天应许。水漠漠，斜桥渡。烟淡淡，长亭路。望寒莎衰草，总成愁绪。坡老新堤须好在，逋仙孤屿犹堪去。共寻梅、止欠雪双清，烦青女。"}