{"id":"667554","title":"侠客篇","dynasty":"明","author":"王廷陈","text":"千金饰宝剑，四牡耀朱缨。东驰突西骛，重诺复轻生。公子执辔请，诸侯拥彗迎。绐秦归质子，要楚出援兵。按剑复鲁地，凭轼下齐城。匿迹托狗屠，济难赖鸡鸣。报雠争结交，杀人恒借名。七国倚安危，三辅咸震惊。诡辞五岳移，侧足九鼎倾。少年附高义，千载流英声。安能效竖儒，睹事徒抚膺。"}