{"id":"350686","title":"喜迁莺·江口有感和章无恤","dynasty":"清代","author":"董以宁","text":"回肠九折。正我问青天，君歌白雪。吞吐江潮，低徊画艇，分写吟笺几叶。护说放怀依旧，不禁伤心畴昔。望处见，钟陵初造，将军孙策。悲咽。君不见，吊古留题，拓遍金山壁。点缀烟涛，横吹芦荻，唤到弓腰初月。还问千年寒照，曾见几朝兴灭。停舟处，有残山剩水，不堪评阅。"}