{"id":"772282","title":"乙丑除夕团圆歌","dynasty":"清","author":"林占梅","text":"去年除夕时，淡北羁栖日。只隔百里程，归难如有失。磨蠍坐身宫，二竖重遘疾。愁病复伶仃，苦况忍复述。今年除夕时，团圆慰胸臆。子侄随弟昆，长幼相领率。?马及乘舆，轧轧北城出。荐祖礼云周，酬神仪既毕。旁晚乍归来，欢哗闻内室。内室谒慈帏，致词颂安吉。慈帏双眼枯，阿谁不能悉。举家叩贺来，逐一名字叱。荆人复贺予，肃然见妇德。犹子女与儿，再拜立盈侧。分与压岁钱，并戒毋荡佚。阿期年差长，垂侍状笃实。牛儿襁褓中，啜乳无休息。以手鸣呜之，带笑睡甜黑。花儿学步趋，攀援绕我膝。赋性颇聪颖，青睛如点漆。见予著宫袍，掀玩呼唧唧。不独羡他人，兼且誇己饰。满堂百十人，一一咸能识。戏弟唤爷娘，喧腾不停刻。老牛舐犊怀，岂予独见惑。团饮坐围炉，宴酣弛酒律。羯鼓动摧花，觞政如鬼蜮。赌谜并猜枚，各炫所长力。上者给朱提，次者分笔墨。胜者足矜誇，负者亦悚恧。男爵背「少仪」，女使诵「内则」。啾嘈杂火爆，轰雷来莫测。耄者犹未闻，怯者两耳塞。大仆方逞能，小婢多逃匿。一堂哄笑声，四座欣悦色。和睦家之肥，何暇论饮食。人生重团圆，半世求不得。兹夜骨肉亲，其馀焉敢必。大笑视荆人，此乐可云极。"}