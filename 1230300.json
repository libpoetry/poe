{"id":"1230300","title":"题所藏赵仲穆画江山秋霁图","dynasty":"元","author":"柯九思","text":"国朝名画谁第一，只数吴兴赵翰林。高标雅韵化幽壤，断缣遗楮轻黄金。忆昔京华陪胜集，郎君妙年才二十。江南春雨又相逢，笔底秋山那可及。便欲追踪僧巨然，破墨烂熳还清妍。倚阑人待沧海月，悬崖树拂潇湘烟。老夫□爱扁舟趣，风静波深疑可渡。顾生痴绝忽大叫，指点前峰问归路。"}