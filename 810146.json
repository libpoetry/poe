{"id":"810146","title":"暗香  余昔和石帚暗香疏影二曲为感西湖之别也，今冷红阁子落成经年，不可无词以报春，再赋梅枝，切情惆怅。","dynasty":"清","author":"郑文焯","text":"画春一色。更绕阑唤起，东风双篴。漫下玉阶，不惜高枝为谁折。长记西楼别宴，题红处、都成愁笔。算此际、索笑重逢，花下月同席。南国。往事寂。叹梦老石湖，乱雪香积。翠禽暗泣。曾见盈盈正长忆。休倚横桥十四，低唱遍、烟波空碧。似旧曲、人好在，最难再得。"}