{"id":"1106078","title":"次韵酬朱昌叔五首","dynasty":"宋","author":"王安石","text":"点也自殊由与求，既成春服更何忧。拙于人合且天合，静与道谋非食谋。未爱京师传谷口，但知乡里胜壶头。嗟予老矣无一事，复得此君相与游。去年音问隔淮州，百谪难知亦我忧。前日杯盘共江渚，一欢相属岂人谋。山蟠直渎输淮口，水抱长干转石头。乘兴舟舆无不可，春风从此与公游。乌榜登临兴未休，共言何许更消忧。联裾萧寺寻真觉，方驾孙陵吊仲谋。语罢每开欢笑口，诗来仍掉苦吟头。已知轩冕真吾累，且可追随马少游。白下门东春水流，相看一噱散千忧。穿梅入柳曾莫逆，度堑缘冈初不谋。世事但如吹剑首，官身难即问刀头。长临锻灶真自苦，有兴复来从我游。乐世闲身岂易求，岩居川观更何忧。放怀自事如初服，买宅相招亦本谋。名誉子真矜谷口，事功新息困壶头。知君于此皆无累，长得追随圹埌游。"}