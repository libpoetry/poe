{"id":"1131082","title":"拟杜子美体赋夏日閒居三章","dynasty":"宋","author":"韩维","text":"阶前萱草开丹花，竹根乱笋生如麻。幽居无言感物华。衡门流乱车马绝，绕舍阁阁喧鸣蛙。何所为乐夏日閒，手把内篇卧且观。香气氤氲满帘间。圆荷贴水雨打乱，青蔓挂壁风吹寒。邻家芳树墙头垂，群鸦引儿日夜啼。驱之稍去还满枝。我初厌鸦挠吾静，听之既久理亦齐。"}