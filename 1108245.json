{"id":"1108245","title":"挽戴彦诚通判三首","dynasty":"宋","author":"刘才邵","text":"初辟桥门日，英髦喜汇征。奇文逢藻鉴，时辈仰高名。仕路因腾踏，声华久隐訇。方观终远业，埋玉恨难平。庠序亲馀论，京华获并游。艰危心有托，感激义无酬。岂谓音容隔，频惊岁月流。今来拜遗像，泪雨不能收。贾鵩由来忌，应曾为废书。始终归有数，善庆岂无馀。贤嗣真兰玉，令名惊里闾。他年定通显，跃马从金舆。"}