{"id":"701365","title":"壬寅十月再会同年陈戚畹宅","dynasty":"明","author":"黄廷用","text":"曾缀金闺籍，欣联玉露卮。杏花三月宴，蓂荚八年期。文采当朝彦，章缝此会奇。同心何所愿，随分答明时。四海逢知己，重过戚畹家。小春斟御酒，疏鬓忆宫花。逸兴凌寒色，芳心共岁华。人生犹聚梗，□骑夕阳斜。侯家金作埒，戚里锦成行。云汉齐鹓鹭，楼台集凤凰。上台连帝座，列宿动文昌。此别何年会，王臣事四方。星霜惊易序，鸿雁喜同声。结翠青松合，凝光紫雾生。分庭俱下拜，列座细通名。半为离人思，翻多欢会情。少别成经岁，重逢尚问年。登龙瀛海近，倚马汉宫连。日色临双掌，阳光动八埏。愿陪芳躅后，长立泰阶前。"}