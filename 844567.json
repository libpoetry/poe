{"id":"844567","title":"追和翁师志吾庚申旧作敬步原韵二首","dynasty":"清末民国初","author":"祝廷华","text":"廿载流光海水东，尚疑丹鼎九回中。本来明镜无尘翳，浪说唐花借火烘。扰扰都堂迷列鹄，盈盈河汉隔飞虹。苏才窃比吾何敢，门下今知属醉翁。锁院抡才久不行，异朝犹有未忘情。武陵源上逢前导，天竺岩前恍隔生。惭比连城终反赵，愿为立雪更依程。白头师弟新赓唱，从此诗坛得主盟。"}