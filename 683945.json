{"id":"683945","title":"杂诗","dynasty":"明","author":"王世贞","text":"东家有美人，日日理红颜。春风爱如花，玉立当门前。西家有美人，曲局不成鬋。觕衣蔽韶质，深闺闲茂年。荡子乐行游，共誇东家妍。愿君弃所知，愿君重所捐。庭前有丹桂，西风吹落花。贵者集裀幕，贱者泥与沙。泥沙安足悲，裀幕安可誇。既离本枝固，焉能念芬华。毋为计荣辱，恻恻长自嗟。吾闻上古世，纯默澹玄始。太和渐以散，皇纲荡无纪。皓皓白日内，昏风忽然起。生人无常遘，致福岂在已。马以一鸣斥，凫以不鸣死。生者岂必鸣，鸣者岂不生。所以贤达人，顺时复安贞。嗟彼倏与忽，无乃营神形。"}