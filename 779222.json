{"id":"779222","title":"哨遍 用东坡春情体。次董文友韵，送孙无言归黄山","dynasty":"清","author":"陈世祥","text":"洞里百花，洞外锦霞，采药真生计。便千年，高卧翠微中，再相传桃源天地。石方床蘧蘧睡足，松泉互引，不晓红尘世。任道述黄农，教通栖导，真人大笑不已。却俗缘未了复驱饥。况嫁娶都完更为谁。编草为裳，披发自覆，先生倦矣。自初向尘中着脚，曾与青松誓。困芒鞋也，怀猿忆鹤岂无泪。千里外家山，烟云飘渺，容成去后无碑记。六六奇峰，洞天三八，年来直西南视。已担头卷轴足堪清，憩笑竹里高人，总好名、仡然箕踞何庸避。从今翛脩径往，酌水餐松子。遥听半岭，悠然振响，异哉啸兮处士。霎时黄海涌波涛，但漫天、云蒸霞起。"}