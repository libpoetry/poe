{"id":"1235250","title":"钱唐怀古二首","dynasty":"元","author":"尹廷高","text":"黄旗紫盖竟悠悠，石镜尘昏王气休。江上怒涛空拍岸，海门孤嶂自横秋。琵琶晓月青娥泪，禾黍西风墨客愁。寄语湖山半闲老，当时肉食为渠羞。铁锁沈江事已非，枉将阳九咎天时。皇王运会无停息，南北山河几合离。吴越英雄春梦断，张韩勋业暮云悲。凄凉一掬兴亡泪，隐隐遥峰哭子规。"}