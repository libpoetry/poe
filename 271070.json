{"id":"271070","title":"参军行·檀州军败泲南陷","dynasty":"清代","author":"宋徵舆","text":"檀州军败泲南陷，铁骑西山逼云栈。九门辛苦坐公卿，按兵不动有高监。玉堂美人胡不平，上书北阙苦论兵。参军新命一朝下，单骑夜出长安城。是时主将卢司马，独将西兵兵力寡。不教国士死黄沙，别遣参军向城下。参军不行司马嗔，参军既行军伍陈。北向再拜谢至尊，曰臣象升死国恩。鼓声阗阗军出垒，司马一呼创者起。三万边兵夜合围，孤军虽胜终斗死。朝廷颇轻死事功，翻疑讼疏多雷同。司马几受斫棺惨，参军一官成转蓬。呜呼权臣报复有如此，疆埸谁肯摅孤忠。"}