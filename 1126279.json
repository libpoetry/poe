{"id":"1126279","title":"题人画扇十首 雁","dynasty":"宋","author":"曹勋","text":"雪馀蒲苇衬沙黄，野水寒清雁半翔。柳下摇风云漠漠，飞鸣应喜下潇湘。一川芳草接浓云，拂地垂杨带雨昏。蓑笠不堪牛背湿，迎风呼犊趁柴门。宽围绿野正华滋，放牧横溪草软时。跪乳从兹富原隰，尚羔先喜咏来思。槲叶声乾雪尚浮，驯和群出映寒流。啼猿不在关山冷，相顾应无羽猎忧。柳已如眉拂上林，细风吹动绿烟深。东君巧欲装春色，更引黄鹂啭好音。薰风栏槛送微凉，洁白南花玉蕊芳。倚径一枝殊楚楚，任教蜂蝶绕清香。长沙笔墨妙山林，植立如听啸月音。岸槲不妨俱遂性，一溪闲与照清深。烟苞绿叶拥祥云，一种芳菲秀色新。密蓓临风凝重露，横枝照眼觉浓春。野林物物适幽栖，春引风高裂石时。何处双禽飞不定，静宜翠竹亚寒枝。惨惨江天散六花，磷磷寒碧不藏砂。扁舟蓑笠撑何去，应向溪头问酒家。"}