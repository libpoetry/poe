{"id":"957192","title":"读白傅洛中老病后诗戏书","dynasty":"宋","author":"范成大","text":"乐天号达道，晚境犹作恶。陶写赖歌酒，意象颇沉著。谓言老将至，不饮何时乐。未能忘煖热，要是怕冷落。我老乃多戒，颇似僧律缚。閒心灰不然，壮气鼓难作。岂惟背声尘，亦自屏杯酌。日课数行书，生经一囊药。若使白公见，应讥太萧索。当否竟如何，我友试商略。"}