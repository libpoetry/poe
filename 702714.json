{"id":"702714","title":"杂诗四首","dynasty":"明","author":"童冀","text":"叔孙制朝仪，高论倾汉庭。绵蕞习野外，礼乐何由兴。东鲁致诸儒，两生独不行。岂不达时变，阿世非人情。周公昔制作，乃待治化成。用舍固有命，出处良不轻。昔有汉阴叟，抱瓮日灌畦。凿隧入古井，功寡力巳疲。桔槔暂俯仰，薄之乃不为。区区叔世事，有械皆危机。斯人不可作，吾将谁与归。翟公罢庭尉，宾客如晨星。一旦复拜官，夹道相逢迎。署门亦颇隘，外物何重轻。四序更代谢，日月有亏盈。天运且如此，况复时世情。原宪守环堵，穷巷席为门。赐也相卫归，结驷从华轩。迂辔偶见过，握手道殷勤。穷达各有命，贫病安足论。君子贵行道，毋为羞贱贫。"}