{"id":"918148","title":"酹江月/念奴娇 题乌江项羽庙","dynasty":"宋","author":"汪宗臣","text":"白蛇宵断，逐鹿人、交趁罾鱼群起。赤帜雄张军缟素，龙种天生大器。堪鄙猴冠，自为狼藉，楚帐多尘垒。胆寒垓下，一鞭东窜休矣。亭长空舣扁舟，范增群辈，尽涂脂流髓。望断秦关无限恨，羞面江东山水。购首千金，若为名利，黯黯斜阳里。石炉灰冷，美人魂落烟翠。"}