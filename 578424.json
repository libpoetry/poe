{"id":"578424","title":"题画","dynasty":"明","author":"罗亨信","text":"每怀冰壑翁，别后廿馀载。梦寐常见之，风标宛然在。天涯得遗墨，令我发深慨。缣素盈数尺，山势连渤澥。楼阁俯溪湾，林木起疏霭。飞瀑悬高崖，迥隔青天外。岩谷绝嚣諠，地位诚爽闿。想当盘礡时，神情极冥会。颇拟龙眠麟，超脱虎头恺。把玩重摩挲，宝之比琼瑰。仙翁不可见，睹此面如对。思昔寓南交，朋簪总文彩。惟翁管鲍俦，胶漆情不改。一朝忽分散，良晤那可再。题诗纪交游，云树杳淮海。"}