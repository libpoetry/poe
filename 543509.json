{"id":"543509","title":"题瞿令人册为茂才绍曾","dynasty":"明","author":"胡应麟","text":"妇惟丁生母，卓行超人寰。笄岁适名门，婉若蕙与兰。结缡讵云久，灾氛岌相缠。良人遘奇疾，百体纷摧残。心神忽眩瞑，手足时颠连。欢娱掷中道，畴不虞红颜。母也执高节，涕泗如流泉。呼天誓同穴，肯析双飞翰。一身委床笫，药物长周旋。肝肠绝怨怼，面目忘媸妍。仰事头白姑，頫鞠黄口男。家徒四壁立，辟纑夜灯前。拮据度荒馑，永昼怀饥寒。彼苍鉴明德，绕膝森鹓鸾。矫矫汗血驹，励志游天闲。劬劳念母氏，赋咏蒐名贤。我闻载叹息，踊跃操如椽。偷生信为易，蹈死亮非难。厄哉斯人遇，毕世罹忧患。贞心既不毁，淑问仍终完。夫存子亦树，晚节聊蝉联。宁知处困怀，荼毒穷当年。凛凛铁石肠，兴彼懦与顽。裁诗颂令哲，史笔千秋传。"}