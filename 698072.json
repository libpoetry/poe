{"id":"698072","title":"游牛首不果次图南韵","dynasty":"明","author":"钟芳","text":"天外禅房入望深，肩舆垂发值秋阴。林光偶负追陪约，云片元无去住心。境好神仙应独擅，事违风雨亦相侵。诘朝有伴还乘兴，策马霜阡听越吟。秋入园林问浅深，轻寒山色昼阴阴。幽寻未尽回龙势，独翥难禁野鹤心。望久寺僧疑有问，出迟行露敢相侵。漫漫枫荻凋零尽，长铗哀弹起暮吟。谢公山屐滞秋深，山木空闻百尺阴。江绕石头分地脉，寺当峰顶直天心。乘闲却恨舆徒窘，得侣翻嫌俗累侵。偶见落鸦归暝色，倚楼凄切动豪吟。"}