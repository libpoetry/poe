{"id":"103225","title":"正月二十二日江淮发运马察院督河事於国门之","dynasty":"宋代","author":"梅尧臣","text":"江南砚工巧无比，深洞镌斲黑蛟尾。当心隐隐骨节圆，暗淡又若帖寒朏。样传孔子留庙堂，用称右军书棐几。皇皇御史从东来，役徒四万如屯螘。春风摆撼桃杏醉，野亭置酒话亹亹。是时复有蔡中郎，笔法纵横字瑰玮。入门下马索纸书，虬腾虎攫惊神鬼。主人得书不惜砚，赠予觅句题花卉。醉携惟恐失手坠，包以弋绨藏以篚。明朝聊记一时事，驰骋文章诚不韪。"}