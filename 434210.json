{"id":"434210","title":"满江红 内乡半山亭浮休居士张芸叟洼尊石刻在焉","dynasty":"金末元初","author":"元好问","text":"江上洼尊，人道有、浮休遗迹。尊俎地、江山如画，百年岑寂。白鹤重来城郭在，山花山鸟浑相识。便与君、载酒半山亭，追畴昔。人易老，时难得。欢未减，悲还及。身前与身后，杳无终极。一笑何须留故事，千年复知今日。拌醉来、横卧陇头云，林间石。"}