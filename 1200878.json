{"id":"1200878","title":"沁园春","dynasty":"元","author":"无名氏","text":"古往今来，一刹那间，又早百年。任石崇富贵，陈平贫贱，颜回短命，盗蹠长年。南陌新阡，北邙旧冢，尽是许多愚共贤。全不见，金钗十二，珠履三千。只因不炼还丹。个个道凡夫无宿缘。庭前顽石，尚能听法，城南老树，犹解成仙。斗酒篇诗，张琴只剑，且结人间欢喜缘。人问我，如何是道，笑指青天。"}