{"id":"695834","title":"同家兄公毅泊舟青萝山下忆故从兄元龙四首","dynasty":"明","author":"欧大任","text":"蓑笠冲寒晚系舟，知君泉下亦离忧。不须浪泊他年路，已忆平生马少游。冒寒曾上抱旗山，逸步飘然不可攀。明日招魂向山上，江南摇落早知还。忆君同泊海西津，夜半围炉酒百巡。今夜扁舟惟有泪，满江风雪觅何人。死别千年无见期，平生幽恨独君知。萧萧松柏悲风起，犹记萝山恸哭时。"}