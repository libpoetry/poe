{"id":"880987","title":"代寿徐意一参政","dynasty":"宋","author":"刘黻","text":"东南仁气氲堪舆，武夷相望钟真儒。考亭西山接伊洛，户庭坦荡除榛芜。意一先生续正传，刚以直养轲其徒。端平御史凛风节，历历抗疏诛奸谀。爱君忧国根性天，实与名称名非沽。艺祖所谓社稷臣，四海欢呼登政途。津梁善类植泰道，柱石明堂开远模。丹心炳炳照白发，力扶国是消民瘉。共期圣祉登嵩华，长使廊庙闻都俞。黎元翘首望太平，愿斡圣化还唐虞。"}