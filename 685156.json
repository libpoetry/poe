{"id":"685156","title":"小亭杂咏三首","dynasty":"明","author":"王越","text":"草屋压云低，催诗雨满畦。傍墙缘土狗，隔水叫田鸡。山逼岚光重，门幽草色齐。东风吹不起，香浸落花泥。小园通曲径，野趣浩无涯。藜杖分开草，芒鞋印破沙。一声送春鸟，千片舞风花。坐久诗喉渴，呼童旋煮茶。心閒尘虑少，耳静市声稀。连日雨初霁，满天云正飞。树低行碍笠，苔厚坐沾衣。徙倚无穷思，斜阳倦鸟归。"}