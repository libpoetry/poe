{"id":"608368","title":"移寓圣安寺僧舍作","dynasty":"明","author":"区大相","text":"希世无高步，久游廛市间。夙昔东山意，归期亦屡愆。履道尚云错，行险岂得安。投足来净宇，精心窥妙门。高论支许接，逸驾禽尚攀。心静水晶域，耳聆甘露言。隘此方内游，驰彼域外观。归鳞纵壑逝，宿鸟投林还。岂惟耽寂灭，于焉寄游盘。终同无名子，灭迹去人寰。"}