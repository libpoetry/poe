{"id":"645074","title":"寄周吉士","dynasty":"明","author":"解缙","text":"青原白鹭城迢迢，下有文水明珠桥。闾阎扑地钟鼎食，多是先朝旧宦僚。周家双井名最久，华萼堂深介眉寿。天章奎画动星躔，大册高文垂宇宙。昔人作郡多仁恩，耄倪卧辙留攀辕。遂令奕世有家族，千百里内棠阴连。白沙翠竹槎溪上，别墅山泉恣幽赏。百年嘉庆毓英贤，二十青春登虎榜。凤凰池上忽相逢，却忆垂髫欢爱同。风波萍梗荡离合，日月梦寐随西东。禾川送别情何及，龙田立马看山色。对月高歌共扣舷，簸荡元潭老蛟窟。画船晓发清江湄，望望庭闱思欲飞。平原绿野有真趣，西洞溪桥劳梦思。前年重会箕山下，独鹤孤琴暂潇洒。当时霜雪遍郊原，但见青松与桐槚。愿君且保金石姿，岸芷汀兰堪佩携。与尔重寻旧时约，青山白首同游嬉。"}