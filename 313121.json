{"id":"313121","title":"满江红·桃花零乱，春事将阑，感触拈此","dynasty":"现代","author":"潘榕","text":"意绪恹恹，无可奈、昼长人困。镇日里、春阴黯澹，空庭悄静。嫩绿如茵铺鲜砌，落红成阵迷芳径。知连朝、细雨酿春寒。清明近。花易谢，春将尽。人易老，时偏迅。惹闲情万种，工愁善病。人面东风空结想，年华流水都成恨。古今来、薄命属红艳，真堪信。"}