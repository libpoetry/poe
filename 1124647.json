{"id":"1124647","title":"奉和御制读唐书","dynasty":"宋","author":"夏竦","text":"天祚文皇德，元成雅道施。纳忠裨阙政，偃革致昌期。宴喜刀方解，人亡鉴遽隳。数行遗奏在，犹可动神祗。哲辅延清问，元和致治平。从人成庶务，求瘼济群氓。务远能无怠，求材可倚成。乃知虞舜德，恭已固难名。贤哉段忠烈，振迹自邠宁。动必怀刚毅，何尝废典刑。英规方贯古，乐石谅难铭。密议初如用，艰危岂易形。"}