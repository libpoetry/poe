{"id":"1249269","title":"游吴山承天观","dynasty":"元末明初","author":"戴良","text":"石径趋巍宫，云甍倚层壁。昔闻帝子游，今见羽人宅。鳞居庭际拥，蜃阁窗外辟。复岭曲且盘，乔林隐复直。路萦赏心侣，谷馆咀芝客。既近已欣觏，抚远亦惊觌。离离越树青，渺渺海门白。乘风迟来潮，倚月候归汐。徘徊忆天险，俯仰誇地德。于时将指使，暂此荡尘臆。岂无犬马情，终负烟霞癖。何当解朝组，相从隐仙籍。"}