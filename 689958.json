{"id":"689958","title":"游霍山太乙岩次前韵","dynasty":"明","author":"张天赋","text":"独上崔嵬天际岩，茫茫海面望中纤。东头桃树西头李，今日张颠昔日蓝。乔木千寻巢老鹤，飞泉百尺落寒潭。他时拟向寰中立，俯仰乾坤共作三。飞上循州第一岩，飘飘忘却此身纤。心从此地堪行乐，桥在何方唤作蓝。野地野云迷野榻，秋霄秋月落秋潭。尊前倾倒浑无算，不必拘拘大道三。乾坤开辟此灵岩，垂露空中石掌纤。山霁云烟千丈带，峰西苔藓一堆蓝。月明洞口钟停杵，风捲桃花浪起潭。太乙一中天造化，一能生二二生三。"}