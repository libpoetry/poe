{"id":"160725","title":"枭羹·日转槐阴宫漏迟","dynasty":"宋代","author":"王炎","text":"日转槐阴宫漏迟，兰汤新浴生凉飕。四方清晏上燕衎，千官鸣玉趋丹墀。鸾刀象箸荐多品，岂无炙鹄兼蒸凫。射声弹弋不虚发，独取鸣枭供膳夫。卵翼深恩作奇祸，有此大罪家翦夷。臣工拜手谢君赐，惟忠与孝终无虞。高皇盛德号宽大，恶不可赦彭黥菹。惜哉云梦信先缚，功盖一世人所疑。赐之属镂前事失，淫刑以逞谁无辜。留侯辟谷以智免，酂侯缧绁几身危。"}