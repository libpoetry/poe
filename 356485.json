{"id":"356485","title":"台城路·冷吟渐入梅花梦","dynasty":"清代","author":"项鸿祚","text":"冷吟渐入梅花梦，悽悽雁声催晓。湿重帆迟，波凝岸寂，碎泻银河多少。天涯缥缈，正沙尾风回，柁牙云绕。剩得琼箫，艳词难付小红了。长桥旧游在否？两三株断柳，曾倚孤棹。病枕支愁，征衣浣泪，谁信如今怀抱。江湖岁杪，羡画里闲身，一蓑归早。隐约遥山，睡眉休更扫。"}