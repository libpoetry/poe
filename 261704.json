{"id":"261704","title":"贺新郎·丁酉送陈简庵赴泰西","dynasty":"清代","author":"丁惠康","text":"老骥难甘枥，叹人生，浮沉郎署，当几两屐。国耻匈奴犹未灭，持楫渡江谁击？莫相对咨嗟行役。惨淡鱼龙惊夜舞，更气吞万里飞书檄。看试手，补天裂。男儿到此心如铁。转征轮辚辚四角，故人长别。三日长安花似锦，应念京华倦客。知远望依然愁绝。宛转离怀无限恨，恐相逢梦里惊华发。将赠策，重呜咽。"}