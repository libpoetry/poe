{"id":"1204852","title":"摸鱼儿","dynasty":"元","author":"许有壬","text":"买陂塘旋栽杨柳，归农未免多务。一庭四序饶风景，且说夜来春雨。香湿渚。爱新树依稀，敷影连三屿。黄鹂不语。怕曲几圃蒲，坐忘方定，惊破静中趣。功名事，却笑平生自许。谁调阳律阴吕。而今且向东君问，旧句岂如新句。开腊醑。要醉唤石湖，重缉寒梅谱。荣枯自古。趁九十韶华，六旬余力，终日醉吾圃。"}