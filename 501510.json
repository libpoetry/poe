{"id":"501510","title":"喜王子充赴召翰林","dynasty":"明","author":"林弼","text":"圣皇启明运，日月丽中天。幽微靡不烛，草野无遗贤。夫君乐嘉遁，邈在金华川。一室坐虚白，十载穷太玄。翳翳舍西桑，涓涓屋头泉。君子思括囊，志士催著鞭。鹤书白日下，束帛何戋戋。光华喜云近，献纳知所先。江右暂借润，漳南重安边。三月已报政，千里如解悬。当宁深眷注，求旧资周旋。金闺昔通籍，石室今紬编。丝纶王言布，黼黻人文宣。真儒幸徵庸，疲民思惠鲜。而我惜远别，中心抱悁悁。士生贵大施，外职徒萦牵。及兹饰鸿业，百世当无前。玉堂有馀暇，早寄新诗篇。"}