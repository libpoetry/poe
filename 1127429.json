{"id":"1127429","title":"韩魏公生日","dynasty":"宋","author":"强至","text":"勋名一代俱称首，将相三朝愈饬躬。雅意自安台鼎外，群生长愿化钧中。破除白发留宾醉，收拾黄金济士穷。旧邺山川齐寿考，秀眉何独鲁龟蒙。天地开秋气兆凉，当年大昴降星芒。溢城鼓吹迎恩赐，倾府衣冠望宠光。马出上闲牵骏足，衣颁内府叠浓香。令孙今日方传诏，更待曾云捧寿觞。"}