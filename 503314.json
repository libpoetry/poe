{"id":"503314","title":"放歌行酬林逸人良箴","dynasty":"明","author":"王恭","text":"拂郁促刺三十秋，过眼光阴如水流。黄金白璧果何物，世人见我如云浮。蹇衣太行屹巉绝，瞿塘逆水无行舟。君山洞庭濯双足，石镜香炉时一游。苍梧隔云叫虞舜，湘灵无声风雨愁。遥望金陵道，葱葱郁佳气。锦袍白马竞时来，翠华阁道连天起。又向秦中登太华，黄河一发天边泻。三峰连绵不可攀，中有长生解飞者。结交广成子，招邀洪崖翁。口含明月驻精魄，身骑白鹿回飙风。笑誇蓬莱指绝顶，更历元始窥鸿濛。羽人如云集星宫，三十六帝俱雍容。帝前玉狗声唁唁，帝旁侍女宫衣红。小臣手擎绿字封，拜咨元父隳丹衷，愿为下土招扬雄。扬雄才大人稀识，穷巷苍苔少行迹。车驰马走长安城，扬雄与人无世情。明当携手天门归，青霓为裳紫霞衣。朝饮天池暮沆瀣，下视九土如尘微。"}