{"id":"792908","title":"题还读图，寿周叔平先生时年六十","dynasty":"清","author":"夏子重","text":"游不尽名山，真如膑两足。读不尽奇书，还如曤两目。书中有味食不厌，非若布帛乃有幅。金匮石室足私藏，深山古穴多遗牍。我闻西河首垂教，仕优而学资深效。又闻陶令性冲和，耕种之暇还高歌。此道今人复谁见，濂溪有裔卓嵯峨。先生之貌虽清癯，先生胸藏万卷书。博观约取精决择，青瞳炯炯双明珠。先时早入莲花幕，保障茧丝摅策略。即今年老赴军门，人识奇才皆齰愕。露布千言顷刻成，云章十幅纵横作。勋名虽则不归身，功利实已及斯民。出其馀力事吟咏，亦复俊逸兼清新。深山大泽富包孕，探之不尽观无垠。奔雷走云倏变化，奇峰怪石争嶙峋。峻望巍巍重山岳，先生自视犹虚名。不因耳顺废穷经，翻为心虚思秉烛。自从仓帝造文字，继起作者日相续。抽妍骋秘五十年，插架堆箱千万轴。先生寿比书轴多，年年岁岁书堪读。"}