{"id":"774704","title":"寿辛母许太君八秩","dynasty":"清","author":"章甫","text":"秋山秋水净无烟，玉露如珠累累圆。天酒酿成寿酒好，萱堂晋爵海中天。海天环屿奇六六，生长女宗岂偶然。陇西壸范高阳秀，甲子重翻二十年。有时数霞落天半，有时玩鹤戏海边。绕膝舞庭森玉树，兰馨桂馥相映妍。昨夜湖西浮瑞气，流光万顷到瀛壖。晓望五云三岛现，长生歌曲奏金仙。是日天书来介寿，岁星岁岁烂华筵。登堂拜母无量佛，笑说三万又六千。"}