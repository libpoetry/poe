{"id":"700185","title":"袁澄夫顾东曙寄诗各次其韵","dynasty":"明","author":"顾清","text":"夜归连得故人诗，二妙谁令聚一时。感旧不知吾慷慨，论才宁合子栖迟。花当春半方堪赏，杯到愁来只自持。只尺龙潭笑游地，扶摇今日望天池。生世端如雪上鸿，一尊犹记别时同。云山有梦寻常到，江水无情日夜东。未许文章真我辈，尚馀礼乐待诸公。他年只恐西亭鹤，哀怨西风穗帐空。"}