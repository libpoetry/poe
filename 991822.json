{"id":"991822","title":"公度以余尝语洛中花品而此邦之人多不敢言花于余今又风雨经时花期遂过作诗以见贻故次其韵","dynasty":"宋","author":"梅尧臣","text":"去年三月来吴中，欲拟看花无与从。今年二月花偏早，发作无节雨与风。前时晴明要寻赏，谓夸洛阳多不容。我心岂是限南北，美好未必须深红。姚黄魏品若尽有，春色定应天下空。因君见赠又及此，莫怪还思涧水东。"}