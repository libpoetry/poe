{"id":"1129375","title":"偈四首","dynasty":"宋","author":"释净端","text":"七处徵心心不遂，懵懂阿难不瞥地。直饶徵得见无心，也是泥中洗土块。八还之教垂来久，自古宗师各分剖。直饶还得不还时，也是虾逃不出斗。点铁成金易，忠孝两全难。子细思量著，不如个湖州长兴灵山孝感弹院老松树下无用野僧闲。南无观世音，说出种种法。众生业海深，所以难救拔。往往沉没者，声声怨菩萨。"}