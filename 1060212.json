{"id":"1060212","title":"妾薄命","dynasty":"宋","author":"司马棫","text":"二月春风初不恶，后园桃李先春落。高堂去妇对花愁，君恩非轻妾命薄。忆昔三星光在天，煌煌车马朱门前。结缡幸得事君子，愿托丝萝千万年。履痕才遍君家地，相看已觉君心异。门外新欢一破颜，室中旧爱双垂泪。妾心比玉自坚贞，君眼如星到处明。女子睽离太山重，丈夫弃置鸿毛轻。莫誇绿发红颜好，女色由来何可保。君不见灞上銮舆祓禊回，阿娇已向长门老。"}