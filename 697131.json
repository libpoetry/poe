{"id":"697131","title":"清源道中别裕卿二首","dynasty":"明","author":"胡应麟","text":"十日平原饮未阑，更携离色上征鞍。浮云万里幽期隔，明月千峰旅梦寒。片诺久知肝胆尽，深交那问鬓毛残。孤帆岁暮能相过，风雪桐江有钓竿。几夜风云入倡酬，一朝岐路揽吴钩。天悬大陆双龙语，雾拥寒山疋马愁。忆戴未阑王子兴，登仙犹滞李膺舟。秋期倘问垂纶客，散发同看大海流。"}