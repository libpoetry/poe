{"id":"693211","title":"游仙诗","dynasty":"明","author":"沈鍊","text":"旷世栖灵岳，希心蹑大罗。手中元气合，足下白云多。洞口留丹色，岩深隐薜萝。犹闻尘世上，金鼓杂铙歌。好生明帝德，兼济是丹心。辟恶悬轩镜，调风鼓舜琴。皇天憎白发，大地足黄金。圣智参玄化，精研万古深。玉液生真宰，金丹本缉熙。圣人悲独往，大化有真知。宝剑龙双合，瑶琴凤九仪。高台延绮烛，恒恐朔风吹。时哉圣所宝，气化错毫釐。真诀乾坤应，阴符日月随。壶中元化转，鼎上八风吹。惟有修真客，精诚永不移。采薇西山客，即是紫芝仙。观世心不忍，入山身自然。大还周八极，小隐亦千年。谁云饥饿死，本以薄闳颠。巍巍秋梁子，灵气在人间。混世安金鼎，和光驻玉颜。凤骖谁与并，龙驾讵能攀。拟落周唐际，真能炼九还。延生非宝鼎，济世是金仙。炼就壶中药，遨游物外天。一身通宇宙，万化合人烟。区区龟鹤算，何足羡长年。宝剑神仙制，寰中灏气多。双飞齐日月，一意斩妖魔。国纪乾坤正，军威将士和。从来太阿出，瀚海湛无波。领得真灵诀，刚风扫世氛。严威凌万仞，正气肃三军。有道威时凤，无心出岫云。中虚纯一德，渺渺似离群。明自虚无谷，光生笃实天。壶中悬大象，镜外丽长川。尧舜非无术，伊周即是仙。雍熙调玉烛，和气正芊妍。"}