{"id":"736693","title":"夜宿韬光山楼","dynasty":"清","author":"孙琮","text":"秋云飞尽秋山出，石梯百仞烟岚湿。几经攀蹑到山楼，山僧一见如相识。楼前澄泓水一洼，水中犹种金莲花。香山居士题诗处，楼阁依然夕照斜。佛火微微诸虑冷，风枝不动惟清磬。去年春夜宿灵岩，夜色幽清同此境。韬光泉，北峰巅，潺湲落枕畴能眠。苍苍寒气三更天。夜静山高人不到，一声月下闻虎啸。"}