{"id":"258","title":"寄赠齐公","dynasty":"唐代","author":"杜淹","text":"冠盖游梁日，诗书问志年。佩兰长坂上，攀桂小山前。结交澹若水，履道直如弦。此欢终未极，于兹独播迁。赭衣登蜀道，白首别秦川。泪随沟水逝，心逐晓旌悬。去去逾千里，悠悠隔九天。郊野间长薄，城阙隐凝烟。关门共月对，山路与云连。此时寸心里，难用尺书传。圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。"}