{"id":"1120484","title":"雨自四月至七月暑热不能堪作此寄德裕安民二首","dynasty":"宋","author":"周孚","text":"一牛鸣地无多远，褦襶经过恐不宜。风雨潇潇自蚕月，光阴忽忽又瓜时。缅怀胜践真成梦，尚喜穷居不废诗。肯赴凉秋通夕约，短瓶储粟为君炊。才晴便有蒸炊厄，未雨先怀重膇忧。岂为形骸悲莫景，政因风土忆中州。雷麋老木谁能赋，鸢堕空江始欲愁。解洗新亭迩来恨，清谈还待贾长头。"}