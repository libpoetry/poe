{"id":"686968","title":"寄旷知事伯逵四首","dynasty":"明","author":"刘崧","text":"昔别已千里，新愁复四年。风尘不可见，江海一凄然。才想群公荐，名因过客传。东南藩镇重，独觉省郎贤。抱檄诉邻饥，开关破贼围。近随兵帐出，远送米船归。吴水波涛恶，西山草树稀。艰危知共济，莫遣壮心违。闻说移居地，还依孺子亭。对门湖共白，一路柳长青。仕已沾恩露，庭应聚德星。谁能远车马，况不异郊坰。郡邑溪山在，风尘寇盗馀。长怀管宁去，未卜屈原居。计拙忧虞剧，閒多礼法疏。柴门春草满，惊捧故人书。"}