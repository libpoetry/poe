{"id":"194125","title":"送菊·卧病高秋留海浦","dynasty":"宋代","author":"胡铨","text":"卧病高秋留海浦，明日重阳更风雨。杜门不出长苍苔，令我天涯心独苦。篱角黄花亲手栽，近节如何独未开。含芳閟采亮有以，使君昨暮徵诗来。凌晨试遣霜根送，畚玉虽微甚珍重。极知无意竞秋光，往作横窗岁寒供。忆我初客天子都，西垣植此常千株，结花年年应吹帽，始信南邦事尽殊。愿得封培自今日，何间朱崖万家室。秋香端不负乾坤，但愿箫管乱畴匹。归去来兮虽得归，念归政自莫轻违。他日采英林下酌，谁向清霜望翠微。"}