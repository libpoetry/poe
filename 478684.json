{"id":"478684","title":"分题得含春亭送李惟诚大参之陜西","dynasty":"明","author":"罗钦顺","text":"终南不改色，清渭仍东流。春花几开落，亭址馀荒丘。城头北斗低，明月满高楼。金莲无消息，长夜风飕飕。忆昔贞观初，庙堂多俊游。从容奉清问，高步登瀛洲。王道何坦荡，致理侔殷周。嗟嗟令狐子，得君无与俦。云胡延英奏，背汗沾重裘。形迹一以拘，肝胆何由投。大夫中朝彦，揽辔澄西州。胜迹应遍览，兹亭无久留。永怀明艮会，夙夕弘嘉猷。休声谅自致，允矣垂千秋。"}