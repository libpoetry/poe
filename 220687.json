{"id":"220687","title":"依韵和延安庞龙图柳湖","dynasty":"宋代","author":"范仲淹","text":"种柳穿湖后，延安盛可游。远怀忘泽国，真赏即瀛洲。江景来秦塞，风情属庾楼。刘琨增坐啸，王粲斗销忧。秀发千丝堕，光摇匹练柔。双双翔乳燕，两两睡驯鸥。折翠赠归客，濯清招隐流。宴回银烛夜，吟度玉关秋。胜处千场醉，劳生万事浮。王公多雅故，思去共仙舟。"}