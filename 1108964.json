{"id":"1108964","title":"二月二十日再锁宿四绝","dynasty":"宋","author":"刘克庄","text":"角门闭了晓方开，坐撚霜髭尽雪灰。纵有浩然堪共直，法严不敢唤渠来。忆昔初寒已拂衣，当时曾悔出山非。而今老去都忘了，开尽荼梅尚未归。才薄何堪草两麻，封题进了鼓三挝。平明掣锁无公事，闲看金鱼咽落花。上水船须寸寸挨，摩挲空腹愧非才。热瞒舍下痴儿女，道是先生视草来。"}