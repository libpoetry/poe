{"id":"233261","title":"萧长公来访示以诸公诗卷谓与予游从之不久不","dynasty":"宋代","author":"刘学箕","text":"生平不愿为傭书，亦不愿作章句儒。酒酣诗成吐素霓，意气凛凛吞千夫。前年排云叫阊阖，出门一夜车四角。去年海峤席未温，一舸乘潮又催□。大江之西日本东，庐陵文物常称雄。决科岁古十八九，君当努力提词锋。才高不用长叹息，四海弥天岂无识。壮年怀居亦何有，著眼带砺开胸臆。岩岩柏府凌高寒，豪士倾盖宜交欢。我知屠龙不屠猪，食马政欲食马肝。吴姬压酒飘香絮，谪仙神游歌白紵。敬亭惟有孤云閒，欲雨人间亦飞去。"}