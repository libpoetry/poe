{"id":"179857","title":"用黎州梅字韵作诗送之","dynasty":"宋代","author":"李流谦","text":"西风举扇挥浮埃，十年水曲并山隈。一朝尺一天上来，台家择才搜伟瑰。豫樟连云谁手栽，梁千尺观峥嵘哉。收拾虹蜺小低徊，如取万海纳一杯。济时策略招讥诙，翳氛卷尽青天开。还如调鼎须盐梅，众星错落环杓魁。欲谈近事树颊颏，旗矛委尘枪卧苔。祸生冥冥戒其胎，如公气象天可回。高论疾如破山雷，毋使瓶罄空耻罍。笑渠佩玉救焚煨，往矣急挽波之颓。"}