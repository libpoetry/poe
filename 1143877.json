{"id":"1143877","title":"寄伯宣尚书士常吏侍二首","dynasty":"宋末元初","author":"方回","text":"林下休官已七年，新闻偶到白云边。一时人物归司命，二老儒臣筦吏铨。严子钓台跧旧隐，山公启事玷群贤。驱驰力尽心徒在，聊信归鸿寄短篇。贫与身仇病作魔，春来为况复如何。梅花未了桃花动，诗债犹稀酒债多。剩喜故人跻要路，稍令閒客藉馀波。吏廉岁稔兵氛寝，是处江湖可一蓑。"}