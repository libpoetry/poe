{"id":"814914","title":"病中呓语九首","dynasty":"清","author":"俞樾","text":"历观成败与兴衰，福有根由祸有基。不过六十花甲子，酿成天下尽疮痍。无端横议起平民，从此人间事事新。三五纲常收拾起，大家齐作自由人。才喜平权得自由，谁知从此又戈矛。弱者之肉强者食，膏血成河遍地流。发奋英雄喜自强，各自提封各连坊。道路不通商断绝，纷纷海客整归装。大邦齐晋小邦滕，各自提封各自争。郡县穷时封建起，秦皇已废又重兴。几家玉帛几家戎，又是春秋战国风。太息斯时无管仲，茫茫杀气几时终。触斗相争年复年，天心垂爱亦垂怜。六龙一出乾坤定，八百诸侯拜殿前。人间锦绣似华胥，偃武脩文乐有馀。璧水桥门修礼教，山严野壑访遗书。张弛由来道似弓，聊将数语示儿童。又有二百馀年事，都入衰翁一梦中。"}