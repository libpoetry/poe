{"id":"868805","title":"剡溪舟中","dynasty":"宋","author":"叶适","text":"浙江大浪如履空，镜湖挟天雨复风。我行独到勾践国，寒溪一溜蜿蜒通。蛰龙已卧潭谷底，湿萤不照蒲苇丛。山林卑陋无栝柏，霸气埋没惟蒿蓬。是时初冬未凝冱，天地苍莽日常暮。涉江芙蓉不复采，缘道野菊谁能顾。饥乌远雁长追随，夜闻悲鸣朝见飞。前村鸡犬护篱落，此复何苦号其栖。自伤憔悴少筋骨，半生逆旅长太息。王家少年未省事，扁舟往来何所自。百年有意存礼乐，一饱未足谋通塞。且能对酒长酣歌，圣贤有命可若何。"}