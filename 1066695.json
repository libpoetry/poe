{"id":"1066695","title":"次韵李倅安上喜雪","dynasty":"宋","author":"葛胜仲","text":"兔苑佳宾集，龙山上瑞臻。微飘方自弄，乱洒忽无垠。剪水层空堕，装春病蘖新。缤翻投隙巧，历乱点衣匀。急每随风阵，高将拥日轮。阶閒铺六出，檐重压千钧。片落梅初谢，毬飘柳未颦。赏清疑不夜，惊晚误司晨。朔漠寒沙起，湘吴美酎陈。地荒包委琐，木朽盖轮囷。舴艋寻幽客，蜗牛卧冷人。稍晴芳意动，散策共寻春。"}