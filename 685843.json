{"id":"685843","title":"留都元旦瞻天三首","dynasty":"明","author":"卢宁","text":"星换铜龙次，官严金马仪。玄躬同道泰，睿泽与时熙。陈瑞多笺奏，颁春荷宠私。视朝今正始，端笏待朝曦。春燎明阊阖，宵衣肃建章。玉衡占改陆，斧扆庆乘阳。委佩欹宫草，熏炉袭殿鸯。云官离照下，遥祝圣神皇。肃肃千门晓，融融万国春。台瞻云五色，乐奏月重轮。仙仗天蓂秀，王章岁事新。命龙咨岳牧，次第下丝纶。"}