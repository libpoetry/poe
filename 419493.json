{"id":"419493","title":"沁园春 金陵大雪中作","dynasty":"近现代","author":"龙榆生","text":"乱洒歌楼，旋点征衣，凝想絮飘。看大裘覆处，黄云惨惨，惊风卷罢，浊浪滔滔。庾岭春回，灞桥人杳，谁信寒梅格自高。昭君远，任胡沙扑面，一样妖娆。啼妆分外多娇。正双垂、玉箸倚墙腰。对天低旷野，长歌敕勒，冰开兰枻，待续离骚。孰与亡秦，相将入蔡，奏凯归来且射雕。银山涌，爱软红光里，霁色明朝。"}