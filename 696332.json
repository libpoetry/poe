{"id":"696332","title":"秋夜宿山中分题诗四首 分得纱帐","dynasty":"明","author":"郑文康","text":"禅床净如洗，纱厨亦清素。质比鲛绡轻，色与狐腋妒。聊尔蔽蚊蚋，谁言障风露。钩悬钟响朝，窗掩日夕暮。不用坠流苏，炉香自来度。木棉非茧丝，粗厚亦难坏。裁成七尺被，一幅三缝界。公孙富饰诈，老衲贫忍卖。垢汲涧泉浣，晴挂松树晒。时或礼如来，横铺共膜拜。良工斩泽蒲，编织同屦捆。外圆似多智，中充如有本。跏趺僧入定，狼藉客醉混。坐马恐奔逸，乘车防覆损。独有山中禅，长年占安稳。肌肤擅清凉，骨格负刚毅。上带刀斧痕，中多黑甜味。藉首睡至夘，摊饭枕过未。不沾脂粉香，颇有蔬笋气。嗤彼邯郸翁，荣华片时贵。"}