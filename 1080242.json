{"id":"1080242","title":"廖用中世綵堂","dynasty":"宋","author":"吕本中","text":"廖氏居七闽，土俗变齐鲁。子孙仁且寿，每继先父祖。作堂名世綵，此意天所予。近者得矜式，远者快先睹。今公怀直道，邪正有区处。还家上此堂，父祖当笑许。小人慕清风，想像濯烦暑。孰知少年场，有此毛发古。何时望世綵，得听公笑语。老松卧岁寒，亦以蔽风雨。人或不予知，亦莫予敢侮。"}