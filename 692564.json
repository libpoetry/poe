{"id":"692564","title":"元宫词六首 世祖","dynasty":"明","author":"杨子器","text":"那吒城内起楼台，万朵宫花次第开。见说南朝好儿女，远随帝玺渡江来。宝刹新妆法事修，五台新刹欲同游。六宫侍女知多少，太后床前早扣头。五花殿上锦筵收，换着春衣打步球。近日君王□□□，承恩多喜更多愁。请得西僧作帝师，君王拜跪不曾辞。宫娃亦有沙弥相，争得君王看片时。上都宫女貌如花，妆束分明学内家。闻说怀王来接驾，筵前重整旧琵琶。练槌{艹井}髻紫头绳，金绣云肩翠玉缨。学舞天魔才摆队，长安又领接番僧。"}