{"id":"813449","title":"书淮阴侯列传后","dynasty":"清","author":"李振钧","text":"登坛一对信奇才，钟室呼天剧可哀。爱好又将人断送，悔教丞相夜追回。少年犹拜楚中尉，雍齿封侯意岂同。若使真王成帝业，功臣断不叹藏弓。腐史微词托渺冥，冤含碧血化燐青。当时太息庭中语，曾有何人侧耳听。天遣孤儿寄海南，杵婴高义尉佗堪。土官争说存韦姓，如意酖亡戚氏瘖。"}