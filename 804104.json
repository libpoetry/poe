{"id":"804104","title":"送王耔山赴疏勒二首 其一","dynasty":"清","author":"施补华","text":"虚堂悬莫邪，六月血风冷。森然墙壁间，魑魅不留影。路人何栗栗，宁与魑魅等。平生有肝胆，爱尔寒芒炯。吾且藏吾刀，百怪已知警。春宵忽龙啸，离别在俄顷。临行期烂醉，无奈孤怀醒。庄生夸剑术，斯义推未尽。太刚诚易折，惜哉此锋颖。将为绕指柔，宛转意难忍。置君刚柔间，光敛神愈静。一试百踌躇，砉然中其肯。"}