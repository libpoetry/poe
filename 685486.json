{"id":"685486","title":"独游上方三首","dynasty":"明","author":"邓云霄","text":"上方兰若逼诸天，有客乘飙弄紫烟。悟入忘言遣玉麈，坐观无相得金仙。三花洞里浑金古，朝菌人间自岁年。谁道漆园非傲吏，逍遥吾拟远游篇。重来风日正宜人，山色湖光淡淡分。象外烟霞闲处得，仙家鸡犬静中闻。空虚法界依双树，流浪尘踪付片云。寄语山灵非逋客，相过何必更移文。长日风林坐玉壶，凭栏千里散平芜。扁舟湖上今能否，匹练吴门问有无。缥渺野心凫共远，凭陵侠骨剑同孤。休誇作赋登高者，元是高阳旧酒徒。"}