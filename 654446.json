{"id":"654446","title":"越王台怀古次南谷韵","dynasty":"明","author":"何乔新","text":"瓯闽古建国，钓龙有遗台。台空龙已逝，沕穆祠宇开。剑履掩虚幌，丹青杂荒苔。念兹勾践胄，桓桓亦奇才。援戈逐秦鹿，土宇日以恢。疏封受赤社，组练咸阳回。贡篚来百粤，威声振九埃。缅怀全盛日，意气亦雄哉。至今奠椒醑，犹有遗民来。鱼灯已黯黯，马鬣尚累累。故宫渺禾黍，落日潮声哀。感此发长喟，登临为低徊。"}