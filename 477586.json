{"id":"477586","title":"送彭仁卿","dynasty":"明","author":"戴冠","text":"海风万里吹丹崖，洪涛夜蹴天门开。大鸟翻飞九天外，天吴紫凤纷相回。送君行兮聊徘徊，我有短歌君莫催。翠龙之驾犹未回，紫宫玉殿生香埃。千官饱饭坐云台，万眼正望羲和来。我病南荒归不得，送君空洒心头血。袖中岂无谏猎书，几回北望云霄客。君过金陵见圣人，好将此意披龙鳞。何时下诏罢南巡，臣死南荒不敢嗔。"}