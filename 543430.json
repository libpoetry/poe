{"id":"543430","title":"仲夏至自京师作","dynasty":"明","author":"胡应麟","text":"人生如飞蓬，倏忽异乡县。仆夫趣我游，肃驾向畿甸。朝登太行岭，暮宿黄河岸。荏苒踰修途，迟回陟层巘。中林绝烟火，尘沙蔽颜面。浮云翳荒垒，咫尺行莫辨。遥遥至幽并，四顾见闾阎。中天帝王宅，飞甍翼楼殿。空怀稷契志，未遂夔龙愿。辞非上林侈，赋岂河东擅。长啸起拂衣，归来弄柔翰。寄言达生者，骄人有贫贱。"}