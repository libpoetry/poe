{"id":"402197","title":"月华清 戊寅1938闰七月之望，白露始降，避地沪堧，已逾半载，诵杜陵“露从今夜白，月是故乡明”之句，为之黯然","dynasty":"近现代末当代初","author":"徐震堮","text":"客枕迎凉，虫窗款夕，酒杯吟事都懒。租庑光阴，忽忽素秋将半。溯归心残梦河山，顿闲泪、暗蛩庭院。愁畔。有谁家怨笛，雁帘孤捲。今夜清光还满。奈露湿梧宫，草迷萤苑。菱唱江南，凄入倚楼心眼。倩笳声唤起城乌，问何处、旧巢堪恋。魂远。傍西风茅屋，绕枝千转。"}