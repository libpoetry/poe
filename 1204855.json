{"id":"1204855","title":"摸鱼儿","dynasty":"元","author":"许有壬","text":"买陂塘旋栽杨柳，闲官宜治闲务。老天助我攻清淡，两月不遭泥雨。规别渚。更累土为山，留土分为屿。乡人共语。叹百岁堙芜，一朝疏辟，此去日成趣。江湖愿，自是平生心许。元英谁羡陈吕。石渠细溜鸣琴筑，清似我家诗句。杯引醑。便收拾松风，写入丝桐谱。区区学古。愧窃禄无功，投闲有分，犹患不如圃。"}