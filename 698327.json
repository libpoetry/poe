{"id":"698327","title":"陪祀三陵倡和诗四首 出都城用晓字","dynasty":"明","author":"倪谦","text":"嗣皇谨时思，烝祀烈祖考。摄行遣贵戚，分陪及微眇。陛辞赴三陵，出郭天乍晓。员精升旸谷，晴晖散林杪。况当一阳生，便觉春意早。仰顾天寿山，巍巍倚天表。蜚廉西北来，长途肆狂愎。鞭驽渡清河，凛冽势转亟。扬沙眯双眸，举袂频自拭。岂容披襟当，正藉貂裘敌。行行抵山陵，薄暮殊未息。且须就村舍，把酒慰寒色。同寅二三友，联镳陟嵚崟。郁郁龙虎地，苍苍松桧林。爱日丽中天，宝殿光流金。三陵若鼎峙，永镇坤维深。圣灵仰在天，何以致居歆。虔恭相明祀，精白惟此心。閟宫阒清穆，三后奠此山。吉蠲致孝享，玉陛联清班。祠官献爵帛，秩秩仪度闲。高明以承祀，俨若临天颜。列炬烂有辉，高映河汉间。礼成夜逾半，策马行当还。"}