{"id":"400065","title":"渡江云","dynasty":"民国末当代初","author":"朱庸斋","text":"重来吟赏地，淡烟衰草，离恨满长汀。沧桑能几日，倦眼天涯，何处问归舲。南来北去，只尘襟、依旧青青。谁复怜、未秋纨扇，寂寞对流萤。堪惊。迷离歌管，兴废江山，早风残月剩。空留得、乱蝉疏柳，一片凄清。行云纵到京华路，怕怨笳、偏落银屏。明镜里，羞人短发星星。"}