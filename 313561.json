{"id":"313561","title":"念奴娇·喜姚镜涵司令过我，不相见已二十有三年，京畿游击屡建战功，索词赠别","dynasty":"现代","author":"卢前","text":"雨中一叶，指神京、来觅儿时游侣。保卫家乡凭只手，百战关山如故。白面书生，八年戎马，气概雄于虎。中华男子，姓名狂虏能举。絮语少小欢场，秾春不一再，掷成虚负。云水乍亲还易别，明日兄归江浦。寥泬青天，凄凉黄土，长望淮南路。旧时战垒，将军重建旗鼓。"}