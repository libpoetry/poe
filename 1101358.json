{"id":"1101358","title":"邀同寮饮钟学正第一枝","dynasty":"宋","author":"萧立之","text":"前溪后溪两玉虹，半村半郭地百弓。上有车盖青童童，下有一亩幽人宫。筑亭方方罗十客，八面玲珑受风日。楣间谁扁第一枝，雪里寒梅破孤寂。我如爱竹王子猷，不问主人携共游。衙声已送白鸟远，醉倒更为斜阳留。马嘶人散桥南道，灯火匆匆城闭早。一川风雨酒醒时，明月簿书尘压帽。"}