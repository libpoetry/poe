{"id":"821669","title":"月中桂 中秋醵饮，月色犹笼薄霭。夜半起视，乃澄洁如画","dynasty":"清末近现代初","author":"汪东","text":"桂影参差。看华灯上，初已漏云隙。连旬润雨，做一天凉意，同欢今夕。倚阑歌自适。但莫笑、杯宽量窄。重觌姮娥面，佳占似此，应许放怀得。朦胧澹烟如羃。恨清光未抵，鸾鉴新拭。吴娘善感，问几家离聚，谁人能识。醉中残梦醒，忍独赏、乾坤静碧。目断蓬山路，才知广寒非远隔。"}