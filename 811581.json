{"id":"811581","title":"凤凰台上忆吹箫四首","dynasty":"清","author":"史承谦","text":"两小曾逢，三生私订，当年早逗情芽。记玲珑窗户，宛转纹纱。有分琉璃匣畔，同心绾、斗叶拈花。何应便，轻孤鸾镜，却驾钿车。堪磋。意中人远，想天寒翠袖，金屋徒夸。叹依依别梦，知向谁家？休恨寻春较晚，伤心处、不在天涯。难忘是，春山眉抚，香若才华。钗影横金，眉痕却月，千年犹剩余春。宛洛波踪迹，星月前身。好是风流端正，停匀处、细认双文。曾经赚，诗篇纪事，狂杀元稹。情人。春风省识，想断红双脸，端合消魂。仗丹青妙手，勾出行云。只我凄凉江馆，花茵畔、默坐伤神。遗徽在，画图才展，便唤真真。莺唤清游，蝶萦新梦，秦淮春事堪怜。恰江东才子，初驻吟鞯。剩有南朝芳草，斜阳外、依旧芊芊。伤心处，临春结绮，都付荒烟。嫣然。搓酥滴粉，把双声叠犯，谱向尊前。算休推兰畹，那让屯田。只我年来憔悴，新词句、不上银笺。应输与、风流任昉，孤韵么弦。连理交枝，双鹣比翼，无端忽堕微霜。叹冰心玉映，名重帷房。第一人间模范，推柔令、欢奉尊嫜。还赢得，亭前琼树，茁秀含芳。明妆。自然俨雅，想旧时王谢，结佩鸣珰。只青天碧海，此恨茫茫。我亦年来憔悴，看遗挂、一样神伤。相怜处，春花秋月，共尔沾裳。"}