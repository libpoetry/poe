{"id":"829709","title":"杂诗","dynasty":"清末近现代初","author":"郑孝胥","text":"去年未见花，今年归非早。留花若相待，寒雨兼可恼。残妆偶映日，一顾殊草草。雨中已堪怜，放晴花又老。傍檐复临池，二株稍娟好。因寒却成瘦，含艳奈微缟。盛时嗟非盛，坠片忍遽扫。一月凡几日，默数我将去。缺月渐如钩，徘徊惜向曙。友朋见不易，简要择所语。家人话稍繁，欢喜若初聚。小别虽甚惯，世变良可惧。共誇吾未老，自省入迟暮。检书且拂案，莫动起坐处。秋风我复归，此景还成故。"}