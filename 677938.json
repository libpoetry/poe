{"id":"677938","title":"步虚词","dynasty":"明","author":"林敏","text":"杳杳紫金阙，飞甍集祥云。玉女拥龙旂，执节推朱轮。玄元降纶音，列坐诸天君。琼台雨宝花，仙众何缤纷。赤舄跨青牛，黄冠骖鹤群。冲虚奏铙吹，不许世人闻。臣愚但长跽，垂绅诉衷勤。秦皇欲不死，服食空多门。汉武铸金茎，未能沃心焚。敕赐太上符，真诠秘其文。假合作容貌，蝉蜕超埃氛。瑶池洗毛髓，彩翠仍氤氲。五内洞灵曜，三葩吐奇芬。芝草产玉田，呼龙自耕耘。忽而与天壤，心影无嶙峋。云霓为余驾，虎豹向我蹲。上见风雨迹，下见天地根。凌风逝不返，浩劫应长存。"}