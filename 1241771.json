{"id":"1241771","title":"送李孝廉至刚之京","dynasty":"元末明初","author":"陶宗仪","text":"鄜州同知我乡友，气谊不啻金兰如。异县交游四十载，汗血复见名家驹。雄姿逸态乃若是，濯濯春风一端绮。六籍诸史蟠心胸，自分身名巳千里。至尊在御日万几，宵衣旰食忧群黎。宣集耆农至阙下，能者受任否者归。归给尺简录谕语，方正贤良听推举。邑村争以名姓闻，生丁昌运天玉女。唳鹤滩头江水秋，鸡鸣起柁逐前俦。霄汉纵高从此上，林泉虽好莫能留。朝廷礼士迈古昔，除擢那能限资格。涓埃报效盍忠纯，慎勿贪欺倾厥职。廉能总称先府君，声华轨范有持循。补衮当师仲山甫，作霖期嗣商岩人。银河斜堕月欲入，晨光熹微候虫急。双瓶酒尽惜暌离，衫袖斑斓泪花湿。"}