{"id":"828357","title":"除夕同君适至旅顺行在所灯下检上海友人所赠诗词感赋","dynasty":"清末近现代初","author":"陈曾寿","text":"重溟鼓枻蹑年尾，风剺箭激开冰奁。落帆易车突百里，峰垤起伏随遪?。时濒荒滨掠浩渺，极目绝岛馀两三。蚊螭冻死飞鸟绝，吞天一色堆黯蓝。海隅苍生几遗孑，犹遵汉腊桃符黏。穿崖出穴豁重镇，楼台高下横烟岚。雄殇十万表一塔，斜阳如血衔孤尖。独寻故邸启扃钥，纪纲之仆司森严。相失深惭左右手，间关一面伤迟淹。君臣相对更何语，肺腑纵剖舌若钳。一名所系重山岳，有争触刃真饴甘。坚冰峨峨闭天地，迫塞生气无洪纤。故人诗篇出袖底，使我冻抱回温炎。但恐临济失只眼，范驱曰驭非愚担。宵深爆竹动年事，争忍回睇天东南。"}