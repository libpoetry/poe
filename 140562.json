{"id":"140562","title":"马贲以画花竹名政宣间其孙远得贲用笔意人物","dynasty":"宋代","author":"张镃","text":"世间有真画，诗人干其初。世间有真诗，画工掇其余。飞潜与动植，横写极太虚。造物恶泄机，艺成不可居。争如俗子通身俗，到处堆钱助痴福。断无神鬼泣篇章，岂识山川藏卷袖。我因耽诗鬓如丝，尔缘耽画病谷羸。投笔急须将绢裂，真画真诗未尝灭。"}