{"id":"1135937","title":"岁除夜过白土市不宿夜几失道田家地卧四十韵","dynasty":"宋末元初","author":"方回","text":"腊月廿九日，丁亥之岁除。朝发句容县，寒空晴色初。初晴信可喜，泥深犹尺馀。午憩白土市，暮指丹阳湖。未至四十里，落彩沉金乌。泥昼尚可涉，泥夜何可踰。况乃冈坂间，十步千盘纡。积雪五十日，冻块始半苏。雪中间以雨，野溜成沟渠。埂塍或断缺，下有不测淤。江南旧行役，两夫肩竹舆。与其一跌三，不若拾而徒。芒鞋既已著，岂复惜衣裾。黑者为水潦，白者为路途。暗中相摸索，前行后号呼。右手拄我杖，左手一仆扶。远村坎坎鼓，守岁以自娱。荆棘莽苍中，焉从造其庐。前导忽还迓，道远店亦无。求宿一农家，地卧用草铺。于此得偃息，岂敢过有图。暖汤濯倦足，浊酒斟浮蛆。意色默相贺，天其念无辜。幸无坑阱堕，险不狼虎屠。灯下见异物，非马非骡驴。藏牛于屋内，云以避穿窬。终夕噍草声，去枕才咫且。从者各僵仆，不异犬与猪。平生几今夕，亦尝分郡符。军府炽庭燎，丽谯侈门符。宾客候兵卫，儿童奉屠苏。焉知穷且老，狼狈逃村墟。疮痏腰膂破，痒痛皮肤枯。大风鼓天地，啸鬼号鼪狐。使其伏榛莽，岂不戕厥躯。遥遥乌聊山，有竹有琴书。我故念我家，儿女亦念予。目睫竟不交，炯然如鳏鱼。晓行付一笑，终夕空嗟吁。作诗纪此事，异时示吾雏。"}