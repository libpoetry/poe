{"id":"695213","title":"平湖病中思南归六首","dynasty":"明","author":"林光","text":"青铜闲拂试，照见白须髭。浮世催人老，空山灭迹迟。云林归倦翮，霜雪悴寒枝。欲问商山路，疗饥有紫芝。掩卷千年不，沈吟不作疑。几看空袖手，未了着残棋。始复存消息，乾坤有合离。金鎞时括眼，莫受翳瑕欺。冬卧愁襟薄，跏趺付一卢。难将衰病骨，更听夜啼乌。地暖思南海，情真有旧徒。飘然决归策，争只为莼鲈。萧然茅屋下，云水自因依。短履穿松去，前村摘豆归。竹风恬隐几，山月静披衣。胡事驱驰久，尘氛有是非。不识栽花地，花时解恼人。空留看花眼，闲却故园春。坡老门冬酒，林宗折角巾。逍遥天壤内，吾亦任吾真。乐土思南海，归休道未穷。木绵衣亦暖，延寿酒偏浓。细雨扶留绿，熏风荔子红。儿孙依老母，欢笑一堂中。"}