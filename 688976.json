{"id":"688976","title":"赠门人罗子开孝廉二首","dynasty":"明","author":"何吾驺","text":"昌气开鸿宝，瑶华挺异姿。高冈有奇树，凡鸟不敢仪。蔚彼五色羽，翱翔若有思。将为熙世瑞，奏声中祥徽。聿溯古羲轩，圣治方垂衣。愿言媲威鸟，令德灼来兹。古道惇伦懿，友谊贯中美。精气亘鸿濛，信心绝流倚。咨尔眷君臣，爱劳视犹子。玄纁誓久要，七尺何所矢。成言在密微，槃水鉴无滓。最哉无遐心，百川乃中砥。"}