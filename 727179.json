{"id":"727179","title":"赠任黄门诗二首","dynasty":"南北朝","author":"吴均","text":"相如体英彦，左右生容晖。已纡汉帝组，复解梁王衣。经过云母扇，出入千门扉。连洲茂芳杜，长山郁翠微。欲言终未敢，徒然独依依。纷吾少驰骋，自来乏名德。白玉镂衢鞍，黄金玛瑙勒。射雕灵丘下，驱马雁门北。殷勤尽日华，留连穷景黑。岁暮竟无成，快来坐默默。"}