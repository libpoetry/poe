{"id":"686342","title":"夜宿吴原博太史修竹馆时与陈玉汝别 其二","dynasty":"明","author":"史鉴","text":"晚过修竹园，主人故所知。知故义不薄，执手言相思。复有青云士，远行从此辞。相延入中林，呼童启双扉。北风何烈烈，万籁鸣参差。向夕继以烛，壶觞相为持。初月出云间，残雪拥寒阶。独鹤失其雌，中夜鸣声悲。会面不可常，况逢生别离。共言尽今夕，鸡鸣各东西。"}