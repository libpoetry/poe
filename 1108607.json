{"id":"1108607","title":"送林元质侍郎赴宣城二首","dynasty":"宋","author":"刘克庄","text":"江乡民力已凋疲，妙选名臣往拊绥。此去天家增保障，向来帝子拥旌麾。萧生补郡宁忘谏，谢守看山定有诗。相国若询周柱史，为言健似出关时。玉阶接武侍凝旒，岁晚同寻洛社游。骑竹小儿迎辄去，戴花老监挽难留。班春行李那容缓，亭午前茅盍少休。造物殷勤爱公处，傍无妙丽护衣篝。"}