{"id":"611061","title":"采莲曲","dynasty":"明","author":"邓云霄","text":"若耶溪畔几人家，处处清流漾落花。东流远接镜湖水，洗残西子旧时纱。春鸠昨日催春雨，水长门前三尺许。今朝鹊语报新睛，潮归水落溪湖平。红莲簇簇向人笑，花摇锦浪香风生。临溪女伴娇罗袜，兰舟桂楫乘潮发。绣带朝萦溪里烟，歌声夜泛江边月。细踏船头步步金，偏惊雁落更鱼沈。正怜翠叶如眉黛，又弄珠光荡妾心。两岸紫骝游冶子，缓辔随船不知止。谁识心中别有丝，水深没藕怨江妃。还看双双鸂?浴，复羡鸳鸯两两飞。日暮归来肠断尽，馀香在袖上残机。"}