{"id":"1056606","title":"有虫","dynasty":"宋","author":"吕南公","text":"堂阴阚曲沼，其浸可滥觞。有虫宅其间，游息能自将。名号乱龟鳖，形躯亚蜣螂。何知一生微，颇以气调张。秋风七八月，泓浸稍减常。低回尚飘然，未若谋穴藏。十月水泉竭，泥沙暴枯霜。迷迷旧坻堮，影迹类已藏。延绵盈昃多，天雨断霈霶。皆言此虫绝，躯壳应碎僵。咨嗟亦含气，所托异慨慷。迩来节令改，泰卦直春阳。甘霖一夕飞，灌注成濊汪。凌晨沼面涨，虫辈早奋扬。上下逞风操，同形喜相望。如知出处时，故以偪仄忘。余尝舍其侧，终始得瞻相。因思物理深，未易草草量。江海非不大，其鱼每屠伤。此沼固褊浅，其虫乃灵长。浮生短与修，有命不可襄。运数苟未尽，忧悲岂其戕。安危与时俱，穷达须预防。所以真至人，如往皆暇遑。"}