{"id":"705658","title":"席间观李素心孙七岁童子草书歌","dynasty":"明末清初","author":"钱谦益","text":"杜陵九龄书大字，李郎七龄笔阵强。身长未及等身案，负剑却立短凳傍。凝睇双瞳剪秋水，梯几拂拭神扬扬。须臾笔下龙蛇出，折钗倒薤纷旗枪。拳如茧栗不盈握，放笔直欲隳堵墙。力如蓝田射伏虎，饮羽穿石激雷光。势如卫公夜行雨，风鬃雾鬣不可当。书罢安闲妥衫袖，敛手拱揖归辈行。肩随兄弟舒雁立，怀铅画椠森琳琅。荀氏八龙见其四，一龙奋爪先开张。当筵观者皆老苍，捋须奋袂徒惊惶。老夫顿足自激昂，安得抱之贡玉堂。君不见昔年李长沙，天子加膝坐御床。"}