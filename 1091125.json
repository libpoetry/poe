{"id":"1091125","title":"假山次叶师文韵","dynasty":"宋","author":"薛季宣","text":"大隐城居无世喧，疑星尘外非人间。武都聊试五丁力，一笑天公为解颜。翠萝散作麻姑髻，枕漱从宜长饭毳。青山元自野人物，版筑徒然饰东第。无论千假须一真，坐对北山南起云。一丘一壑丈夫事，安在穷游探古文。平生乐处天其假，还视王公犹土苴。它时买山归敝庐，定须作屐随高下。"}