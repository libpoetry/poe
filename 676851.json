{"id":"676851","title":"修武行赠李主簿","dynasty":"明","author":"卢楠","text":"君不见修武城边日欲暮，西望岧峣汉京路。驿楼阁道迥连云，花巘叶潭车马驻。车马驻听修武歌，袅袅秋风度黄河。客怀衣上灞陵雨，乡思梦绕新丰萝。乘时小作修武尉，披襟霭霭流仙气。自言节操凌南山，直使风声排赵魏。使君税驾是何年，日饮醇醪高枕眠。山鸟隔帘下厅事，对客髣髴鸣寒弦。城头角声星满野，城门落花随去马。溪涧荒凉留使君，天风系马棠阴下。父老垂涕前致词，使君到来人不知。今年诏书蠲租税，须臾还见承平时。忆昔少年为君舞，共怜修武西山树。即今望树还忆君，怅叹云山歌修武。"}