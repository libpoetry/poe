{"id":"1132209","title":"感寓四首","dynasty":"宋","author":"戴复古","text":"采薇人固高，饮露蝉遂清。谋兹一粒粟，举世共营营。营营亦多涂，中有亏与盈。陋巷一箪食，朱门九鼎烹。穷达各有命，繄谁主权衡。吾生未可必，秋风白发生。蛛网羃虚檐，一饱罗群飞。寒蚕齧枯桑，一身终茧丝。物物巧生理，我生拙奚为。貂裘日以弊，石田岁长饥。一贫已到骨，一气傥未衰。举目送飞鸿，悠悠知我谁。夜雨挟西风，摵摵撼庭树。浮生堪几秋，青鬓忽已素。铅刀刲九牛，策蹇望长路。所操莽无奇，自好徒自误。改弦调新声，履道易故步。收功在桑榆，其敢怨迟莫。红紫委路尘，绿树有嘉色。刳心晚闻道，玩物若有得。青春坐销歇，方兹见真实。人生到中年，胡不保明德。秋风堕庭梧，栖凤去无迹。矫首碧云端，一语三叹息。"}