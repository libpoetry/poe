{"id":"691845","title":"遣兴二首","dynasty":"明","author":"李梦阳","text":"余陵固丽地，幽蓟亦名城。皇天作南邦，北斗开瑶京。万国梯航入，宫殿造泰清。大哉帝王居，海岳自环萦。禹功肇胼胝，汤也勤四征。煌煌肯构训，圣人垂其情。四海为我土，九夷尽来王。贡琛至北户，北至玄谷阳。我祖秉天钺，血战开其疆。当时受命佐，一一皆忠良。喷薄倚日月，万古瞻腾翔。乘运虽有时，盛业当自强。"}