{"id":"849834","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚 其七","dynasty":"宋","author":"王迈","text":"捣荠餐铁杵，此味知者鲜。乘车入鼠穴，闻者知其舛。打铁作门限，鬼笑定不免。点雪红炉中，达观理甚显。当局自然迷，正欠拨一转。上马奔前程，此著须自勉。"}