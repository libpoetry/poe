{"id":"205772","title":"石井·神龙傲幽蛰","dynasty":"宋代","author":"叶梦得","text":"神龙傲幽蛰，睡美得所安。宇宙岂不广，敛收寄深蟠。不知九地藏，何似海滨宽。谩作无镀窦，言依小巑屼。微流出绀地，碧玉储清寒。乱木共苍翠，佛宫荫檀栾。宁怀帝者家，示暇排云端。油云有时去，雾雨森蒙漫。聊从老农戏，旱魃不可干。客行度嵌岩，尘土疲跨鞍。原借壁间瓢，一饮凉肺肝。"}