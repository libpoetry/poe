{"id":"1194250","title":"池上双凫二首","dynasty":"唐","author":"吴融","text":"碧池悠漾小凫雏，两两依依秪自娱。钓艇忽移还散去，寒鸱有意即相呼。可怜翡翠归云髻，莫羡鸳鸯入画图。幸是羽毛无取处，一生安稳老菰蒲。双凫狎得傍池台，戏藻衔蒲远又回。敢为稻粱凌险去，幸无鹰隼触波来。万丝春雨眠时乱，一片浓萍浴处开。不在笼栏夜仍好，月汀星沼剩裴回。"}