{"id":"807933","title":"摸鱼儿  咏窝丝糖","dynasty":"清","author":"陈维崧","text":"袅春灯、赤瑛盘内，丝丝缕缕难理。平生说饼题糕兴，惯与群儿争嗜。铜驼市。曾趁遍、卖饧小担箫声底。何曾见此。总输与筵前，轻松纤软，弱雪不胜齿。摩挲罢，髣髴梦华小记。依稀南内遗制。当初赭帕低笼处，分赐龙孙凤子。今何似。似宋嫂鱼羹、又似杨妃荔。天家往事。也不信宫娥，晓寒呵手，搓得恁般细。"}