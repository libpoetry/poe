{"id":"707577","title":"满江红　　题画寿总宪龚芝麓  过虎邱申文定公祠","dynasty":"明末清初","author":"吴伟业","text":"相国祠堂，看古树、苍崖千尺。听断涧、辘轳声紧，阑干吹笛。士女嬉游灯火乱，君臣际会松杉直。任年年、急雨打荒碑，儿童识。今古恨，兴亡迹。白社饮，青门客。叹三公旧事，吾徒萧瑟。歌舞好随时世改，溪山到处还堪忆。尽浮生、风月倒金樽，千人石。"}