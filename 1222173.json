{"id":"1222173","title":"灵泉行二首 其二","dynasty":"元","author":"郝经","text":"萧萧弓剑秋山行，老玉破碎前相迎。石蛇绕径入烟树，一天忽在青山层。三岩鼎峙势欲坠，元气突兀彊拄撑。相君坐定从官列，游子乘兴穷其登。穿云石磴上方远，忽入洞窟行幽冥。黑风吹衣出大隧，泉源湛彻光泚清。翛然溅弄胸次豁，一匊流尽千年酲。凭高悠悠肆遐瞩，天宇旷阔秋毫明。泰山西来忽中断，翳翳桑土西南平。须臾挝鼓震虚谷，尊酒坐啸还同倾。醉歌扣碎一明月，欲入碧海骑长鲸。"}