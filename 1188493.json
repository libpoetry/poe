{"id":"1188493","title":"春日会韩武康章后亭联句","dynasty":"唐","author":"皎然","text":"后园堪寄赏，日日对春风。客位繁阴下，公墙细柳中。坐看青嶂远，心与白云同。林暗花烟入，池深远水通。井桃新长蕊，栏药未成丛。松竹宜禅客，山泉入谢公。砌香翻芍药，檐静倚梧桐。外虑宜帘卷，忘情与道空。楚僧招惠远，蜀客挹扬雄。便寄柴桑隐，何劳访剡东。"}