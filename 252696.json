{"id":"252696","title":"南浦·雪天怀人","dynasty":"现代","author":"林修竹","text":"炉火未全温，梦醒时、寒窗正乏情绪。雪意又酝酿，栏干外、到处飞花飘絮。白银世界，满装成、玉楼琼树。远峦遥浦。更粉染铅渲，一望无阻。追思往日豪情，记蹇策寒亭，冰踏河浒。冒雪路驰驱，奚囊里、多少坝桥诗句。寒江今日，问谁犹在垂纶处。缅怀旧雨。宜乘夜泛舟，去谈心素。"}