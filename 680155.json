{"id":"680155","title":"哀平南为司训郭君妻","dynasty":"明","author":"陈政","text":"平南古封邑，山水天下奇。谁知水山间，访故有馀悲。结发事君子，燕婉及兹时。君领平南训，妾当从所之。嘉合谅不偶，偕老获奚疑。讵意方盛年，世途生崄巇。胡蓝哄豺虎，咆哮薄城池。鸳鸯忽惊散，仓皇各东西。孩提在中怀，呱呱益凄其。锋刃转陵胁，死生从此辞。白璧苟以污，虽生亦奚为。厉声叱凶暴，溅血沾裳衣。秋霜让凛溧，烈日同光辉。哀哉若女英，展也烈士规。圣朝重化理，激薄良在斯。纶綍出中禁，龙光贲天涯。一死安足惜，千载芳名垂。"}