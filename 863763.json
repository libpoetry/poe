{"id":"863763","title":"送寇谏议赴青州","dynasty":"宋","author":"王禹称","text":"表海镇峥嵘，枢臣辍禁庭。两蕃申族帐，七县造图经。密勿君恩异，循良祖德馨。旌旗驱驿路，鼓角出郊坰。归梦寻温树，行尘动福星。上仪三道判，排设十间厅。风静衙门戟，霜寒郡阁铃。看山楼号白，封社土分青。花好诗难惜，梨甘酒易醒。徵还都几日，莫爱妓娉婷。"}