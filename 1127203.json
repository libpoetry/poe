{"id":"1127203","title":"方彦稽母安仁县太君黄氏挽辞 其三","dynasty":"宋","author":"黄裳","text":"来处缘应异，归时寿已稀。校雠孙继子，无限是春晖。数终还是福，道尽更何言。子到康民处，方知鞠育恩。文科名峻归宁日，卿部官高致养时。罔极是恩谁报得，更缘霜露有馀悲。八十三年妇德成，綵衣欢笑过浮生。含虚台上寻仙侣，濑口愁人月自明。"}