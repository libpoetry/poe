{"id":"1076337","title":"次韵李安州纪赠二十韵","dynasty":"宋","author":"周紫芝","text":"衣冠数人物，伯仲高人间。我于鸿雁行，畴昔奉往还。挂名华萼集，遂尔不复刊。暮齿慨晼晚，得州近荆蛮。恨公识面迟，又复容追攀。高风薄云汉，秀句横笔端。乃知同气中，文采真斑斑。谁将郧城水，换取蓬莱山。要公抚凋氓，天意岂等闲。玉阶有馀地，行归鸣佩环。上最不待久，唾手未苦难。念我老已熟，无鬓堪成班。江头忽三月，坐见春物残。相逢喜倾盖，往事论险艰。一饮未彻席，扁舟渡惊湍。情钟惜易别，易别成永叹。可怜堂下水，故作声潺湲。风流倏云散，人生岂长欢。愿公寄尺书，细行勿轻删。仍烦巧匠手，著意镌坚顽。"}