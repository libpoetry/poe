{"id":"662202","title":"东阁奉试梧桐夜雨","dynasty":"明","author":"石宝","text":"街前碧梧十丈长，下有鹳鹤上凤凰。凤凰西飞碧梧老，朝风暮雨能凋伤。乍闻啧啧如私语，忽疑四壁鸣蛩螀。黄金井边玉辘轳，银瓶汲水声琅琅。推枕启门望云色，檐溜滴我罗衣裳。倏忽云消星斗出，婆娑老干犹昂藏。道旁何人更太息，问之无乃蔡中郎。愿得孤枝折赠君，弦以朱丝发宫商。"}