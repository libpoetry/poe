{"id":"1228845","title":"扶桑行送铦仲刚东归","dynasty":"元","author":"丁复","text":"日出扶桑根，日上扶桑顶。海色秋茫茫，天光何万顷。扶桑日东出，若木日西落。日出天始明，扶桑人不恶。扶桑有国自鸿荒，有国有人天性良。亦复有君臣，栋宇垂衣裳。自古国有主，不知何姓氏，闻自周中王，世嗣相传宗揖让。至今惟一姓，不识有兴亡。君君臣臣，父父子子，至道之纲，何弛何张。且吾闻之扶桑之国人，宁杀不受辱，岂不谓死亦何短，生亦何长。身在义所耻，身死义不忘。皇元发仁被六合，海服远来贡，大泊凌广洋。陈辞极恳款，器物尽精致，黄金铸甲白日光。大珠径寸夜发芒，利刀截铁断两旁。水玉拾海底，湛澈团天浆。奇才妙识不及数，一一具献无诡藏。上者国有使，下者通贩商。年年以为常，奈何汉中叶，独用桑弘羊。内府无钱愧张武，大官小吏贪如狼。怀金辱明主，秽德腥外邦。彼岂侮大国，顾敢为猖狂。夜半海水赤，南风无回樯。十年不遣使东天，遂裂长鲸奋怒火炽扬。波涛汹生，海中不宁，上人何年来，瞳人正碧发未苍。词句所发，如众妙香，自言读书在扶桑。慕法五天竺，十七来钱唐。十八姑苏住，浩歌濯沧浪。问剑虎丘石，挂席枫桥霜。古台吟凤去，新寺访龙翔。振衣香炉颠，洗钵三石梁。天上归来虞阁老，留之廿日扫室置禅床。笑谓门生及儿子，海国有此圭与璋。一一作歌送，彷佛扶桑之故乡。珊瑚树底龙所宫，照之五色云锦章。龙儿护惜不得睡，中天夜掉紫玉幢，意用慰此遥相望。往年上人去，我在霅上不得见，前年上人归，我方僦宅园中央。日夕还往双桧下，列榻坐受南薰凉。写诗不记首，把酒无数觞。苧袍浮霜踏月色，夜未及鼓犹携将。双桧先生不及仕，抱瓮灌园而已矣。有家何曾隔海水，有路未即还乡里。园芎二亩差可拟，菜本作羹播其子。日日月月逝莫止，朝朝暮暮聊尔耳。此非天运固知此，扶桑之国邈东溟。子其怀归子所应，天之所在子无能。方今天子圣且明，子能有道玉帛徵。林泉之家从所营，子子孙孙无尽灯。子国君臣家父兄，一日闻之千载名。子毋扶桑归，听我歌此扶桑行。"}