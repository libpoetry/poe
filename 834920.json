{"id":"834920","title":"陌上花 乙亥重阳登北海挹翠轩","dynasty":"清末民国初","author":"何振岱","text":"茱萸聊插今年，还是客中重九。连日秋阴，压损檐前青柳。扶筇琼岛高去，一片繁芜翘秀。甚桥湾、流水为谁消碧，也和人瘦。望燕山、楼堞落照荒凉，已是霜风时候。悄绝阑干，著我新寒罗袖。暮愁千里连沧海，蜃气迷离依旧。摘黄花、挥泪长歌■■，劝斟杯酒。"}