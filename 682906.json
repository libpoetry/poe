{"id":"682906","title":"右山剑泉二台史邀集紫阳洞用前韵简呈二首","dynasty":"明","author":"尹台","text":"紫阳名洞传先宋，胜日招邀帝史同。瑞石秋阴长隐雾，真仙蜕化久乘风。心伤妙丽窥能遍，迹入幽奇访不穷。最是湖山称佳兴，烟萝斜日绕花骢。旧事千春灵境秘，中台乘暇骋游同。幽花自吐石林气，古木长回岩阁风。人世多忧苦相系，仙庭有路谁能穷。径须赤手排阊阖，乞君如龙八尺骢。"}