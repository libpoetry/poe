{"id":"1077499","title":"次韵和渊明形影神三首 其三 神释","dynasty":"宋","author":"李纲","text":"人生若大梦，积微以成著。少壮得老死，一念即非故。二子异金石，松萝暂依附。胡为羡久生，切切儿女语。有形会当灭，是影无实处。惟我谢客尘，妙湛乃常住。不入造化机，岂堕阴阳数。回光试反照，凡圣悉皆具。不减亦不增，谁毁复谁誉。超然外死生，卓尔无来去。周行万物表，独立初不惧。二子非吾徒，安用多忧虑。"}