{"id":"808366","title":"自元符宫上大茅峰憩晓霞阁","dynasty":"清","author":"洪亮吉","text":"申旦不复眠，视此崖上月。初阳尚未升，了了见仙阙。冥濛松树外，复见一星没。楼北客尚眠，楼西窗已豁。蓝舆顾不至，久待意郁勃。二里抵一泉，流清鉴毛发。延回积千转，磊磊出山骨。原野何郁迂，阴云气飘忽。层楼自孤迥，毁壁尚高揭。原田间山麓，百复不居一。岁歉民气怒，山行寡完褐。犁锄复群聚，草树经㔉掘。野雉不敢飞，穷搜入狐窟。疲踪愿登阁，幽想已入樾。曾言富仙酿，斟酌苦易竭。亦感生计微，年荒未收秫。"}