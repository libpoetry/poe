{"id":"830937","title":"百字令  晚菊","dynasty":"清末民国初","author":"陈宝琛","text":"褊哉韩子，恨霜中花好，胡为生晚。信自情芳何早暮，篱外西风从换。送酒人稀，餐英客去，独作南窗伴。夷然冰雪，一丛应胜千万。不念三径全荒，颓龄强制，祇就微阳暖。香色过时宁可采，要验天心梅点。畴昔朱门，渊明挤坏，此品谁曾见。署牌珍重，隔年留种休断。"}