{"id":"594330","title":"夏文甫周稚尊张康叔薛世和冯伯延吴允兆汪象初黄说仲张汝弦九子见过得长字","dynasty":"明","author":"欧大任","text":"群公敦夙好，携手问潜郎。落日青萍在，秋风白发长。马卿虽玩世，张翰已思乡。禅理閒差胜，词锋老渐藏。秫花犹未酿，菰米但堪粮。将客聊开径，呼儿稍进觞。苑连凉竹密，溪近野莼香。招隐还题馆，钟山傍草堂。"}