{"id":"747769","title":"正气阁诗","dynasty":"清","author":"朱琦","text":"十有三忠萃于越，燕台肇祀春二月。绰楔大书正气阁，敬恭桑梓事尤烈。自从甲申遘阳九，义士累累甘死守。东西两浙霾碧血，异代精灵孰先后。庙貌首列倪施周，蕺山寓山典型留。王余张严并迭起，磊磊名姓光九幽。迩来妖氛炽海国，舟山血战谁最力。同时杨尉死亦惨，嗟尔微官不负职。稽山镜水搜逸志，宗君此举有深意。莫辞得酒同酩酊，要使僝夫识忠义。九衢马足多黄埃，高楼徙倚生远哀。酒阑挥手各归去，南望苍凉隔烟树。"}