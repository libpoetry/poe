{"id":"640113","title":"野禽鸣","dynasty":"明","author":"汪广洋","text":"告天儿，何独悲，脊令原上春风吹。雄雌颉颃羽䙰褷，路旁行人愁见之。蓦然撅起数百丈，以声叩天将为谁。其音嘈嘈，其尾佳佳。喉乾口燥无了期，使人听之心胆摧。中原板荡十馀载，五兵血战三精亏。黄沙漫漫草离离，髑髅如霜骨如雪。彼苍高高知不知，匪风下泉感於斯。念汝微物知安危，告天儿，何独悲。"}