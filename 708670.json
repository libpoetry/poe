{"id":"708670","title":"山溪满路花•故鄣山中访妓","dynasty":"明末清初","author":"沈谦","text":"溪回罨画，漠漠寒烟锁。垂柳隔虹桥，新月起、乱莺啼破。草香沙暖，此路是天台，环绕峰千个。屡下雕鞍坐。抚景寻思，几时梦里来过。朱扉半启，小立双鬟舞。仙饭杂松云，低问取、阮郎曾饿。玉笙吹罢，万树碧桃开，人照红窗火。醉醒愁无那。春夜厌厌，参旗楼角斜簸。"}