{"id":"282837","title":"开封酒楼大醉作","dynasty":"现代","author":"俞律","text":"黄河之根上摩穹，一线九曲天地通。东来汹涌如兵讧，百劫废寺长杨风。我来寻古烟雨丛，万家日月消磨中。男儿书剑长在手，酒钱五角何曾有。酒楼帘捲浮云开，中原千里推窗来。周世宗，宋太祖，今日把酒试邀汝。白云黄沙千古埋，江山满目谁雄才。莫道达者坐吹台，诗成一饮三百杯。人或为鸡我为虫，鸡虫得失事未终。白衣苍狗人不识，豪杰持身但酒色。书生憔悴无才力，眼前山岳驱不得。"}