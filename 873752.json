{"id":"873752","title":"柳源观瀑戏明仲","dynasty":"宋","author":"刘子翚","text":"山横晓色中，线路穷崎岖。何年贯日虹，飘然堕秋虚。晴晖发灿烂，阴飙助倾输。淙深粉雪沸，注险龙蛇趋。平生浩荡胸，对此聊一舒。苍苍古澄潭，彷佛幽灵居。奇观付豪逸，馀润分膏腴。来游今七贤，贱迹欣与俱。扶筇却轩轾，坐石安氍毹。壁阴生小寒，赏澹乐有馀。诗魔久已降，幽事复起予。为言玉堂人，五字不可无。"}