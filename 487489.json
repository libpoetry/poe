{"id":"487489","title":"谢都护游山歌","dynasty":"明","author":"张元凯","text":"谢家雅有东山兴，朅来许我才情胜。少年有事弋与渔，垂老无心负且乘。春风满地吹接䍦，青山绿酒堪忘饥。双艇移来疾于骑，五湖便是高阳池。林中排调日酣畅，三春共蜡屐几两。自是狂奴去复来，至今痴叔犹无恙。吴王台馆久棘荆，山丘尚被吴王名。云兴雨散竟何托，雄飞雌伏徒营营。君能于此了无累，黄公垆下颓然醉。迩来喜怒谁得知，褰帷且问如花妓。"}