{"id":"407675","title":"贺新凉   适园观梅","dynasty":"近现代","author":"刘东父","text":"试问春何处。向小园、疏篱曲沼，欲迷香雾。点翠苔痕三径里，恻恻轻寒吹渡。犹疑是凌波微步。傅粉搓香情脉脉，倚红楼玉笛声凄楚。凭花月，将愁诉。一枝又作霓裳舞。拂雕阑冰姿绰约，爱他眉妩。姑射仙人今何在，梦断孤山前路。莫漫向芳丛延伫。憔悴江郎词笔尽，指花阴吊影伤琼树。倾酒盏，劝春住。"}