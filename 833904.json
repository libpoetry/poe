{"id":"833904","title":"凤凰台上忆吹箫 其一 初夏感怀，和函楼韵","dynasty":"清末民国初","author":"易顺鼎","text":"燕燕莺莺，风风雨雨，江南自古愁深。看馆娃林苑，吹尽红英。锦瑟年华虚度，肠断处、贺铸孤吟。横塘路，碧天如梦，总是春阴。轻轻。把春送了，千万缕垂杨，难系离情。指一天飞絮，我我卿卿。画舫游人似织，谁知道有客伤心。伤心泪，和他暮潮，暗打空城。"}