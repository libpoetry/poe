{"id":"815828","title":"早春纪事","dynasty":"清","author":"陶梁","text":"吹面微和换朔风，九天阊阖敞曈昽。阳回七日春占复，雪满群山岁兆丰。早卜黄图烽焰息，旋看碧宇曙光融。传来好语街衢遍，要祝升平四海同。狼莽豕突尚郊畿，道路传闻互是非。原野萧条邮骑少，庙堂镇静羽书稀。貔貅猛已吞铜马，冰雪寒应透铁衣。独自园林乐钟鼓，有人伴食在黄扉。形势金陵据上游，梓桑时抱杞人忧。空闻积甲屯瓜步，未见降幡出石头。谶应阿童楼艓下，功成杨仆槛车收。东南屡岁烦民力，杼柚应归善后筹。朱提费尽为黄巾，太息司农仰屋频。南服储粮原有额，西园谐价岂无人。量沙漫唱军心固，刻楮先筹国计贫。指日干戈歌载戢，好安耕凿答皇仁。"}