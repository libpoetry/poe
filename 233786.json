{"id":"233786","title":"皇佑五年三月乙巳齐大风海水暴上寿光千乘两","dynasty":"宋代","author":"黄庶","text":"盐民没利家海隅，奔走末业田园芜。天意似遣阳侯驱，卷水沃杀煎海炉。怒涛百尺不及逋，老幼十五其为鱼。耕夫蚕妇来蹰躇，百金不易箔与锄。我公偃息哀其愚，埋掩尸骼赒惸孤。吾党子仪驰赤驹，口赍公惠人人嘘。日走百里嫌昳晡，不饮不食颜色癯。去时万树如束枯，回首绿暗红紫疏。寄诗百言举其粗，我愧安饱心如苴。"}