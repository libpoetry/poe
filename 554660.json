{"id":"554660","title":"梦夏存良员外","dynasty":"明","author":"郑文康","text":"存良豪杰士，二十登巍科。功名与词翰，夙夜心靡他。朝士纷如云，入眼苦不多。谦谦义兴尹，誓言为蔺颇。南宫新陟阶，东广已违和。十年腹中书，埋没荒山阿。孤儿托世父，寡妻依病姑。颛臾未足忧，萧墙起风波。区区蜗角上，白石寻干戈。遂令萱荆诗，翻成长恨歌。质成遇匪人，哀哉泪滂沱。"}