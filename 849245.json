{"id":"849245","title":"赠白湛渊","dynasty":"宋","author":"卫宗武","text":"老穷蛰一室，独与圣贤对。祢刺倏在前，喜有佳士至。此客可曾有，良觌今乃遂。夫岂燥湿同，未易折柬致。乡邻道不谋，咫尺楚越异。张范志苟合，千里盟弗背。蟠木何假容，猗兰盖仝味。吟咏浩篇章，口诵卷压几。湛然珠在渊，晨夜光明媚。谱接唐人传，句与唐人俪。满贮风月襟，迥绝烟火气。笔下戏群鸿，尤跨虞薛辈。乐哉得新交，风期从此契。张鼓于越门，聊为岁月记。"}