{"id":"412495","title":"秋思寄友","dynasty":"近现代","author":"俞长源","text":"芜城落木天，倚竹寒生我。与君远别离，溯洄辄相左。引领夜徬徨，人衣凉月坠。无处写相思，秋心滋难荷。天上何所有，白榆散颗颗。含睇宜巧笑，有慕予燕媠。流云不可攀，绪风不可柁。黄昏为佳期，哀我行如跛。世涂原坦平，我遇何坎坷。结愁编心胸，欲语口如锁。河鼓伤独抱，匏瓜愁无夥。之子又如何，霏玉烦一簸。"}