{"id":"816050","title":"杜宇二首","dynasty":"清","author":"曹俊","text":"萋萋芳草遍天涯，杜宇声声感岁华。蜀帝有灵犹泣血，吴侬无梦不还家。空江夜静悲残月，故国春深怨落花。怪底哀啼常向北，长安终是暮云遮。金粉楼台百战场，诗魂唤起恨茫茫。春风春雨愁中夜，江北江南望故乡。便解倒悬终自苦，只催归去为谁忙。即今带甲神州满，莫更闻声到洛阳。"}