{"id":"722753","title":"如梦令 秋夜","dynasty":"明末清初","author":"梁清标","text":"露下秋宵方永。睡起残妆犹靓。携手步虚檐，人面月华相映。绝胜。绝胜。小立满身花影。一夜西风轻剪。小院幽花初绽。芳沼立蜻蜓，掠水飞来庭畔。闲盼。闲盼。秋到江南深浅。翡翠衾寒拖逗。恼煞鸡声偏骤。带得御香归，犹喜晓妆才就。生受。生受。正是画眉时候。蝴蝶东家交映。捉送蕉林三径。惊醒老庄周，来弄碧阴晴景。偏胜。偏胜。点缀竹篱秋影。清簟琅玕初展。残角数声风断。不寐检新诗，雨打芭蕉零乱。人倦。人倦。一夕荷花缸满。屋角银涛千顷。纤手携将修绠。素足傍清流，溅湿凌波不整。矶冷。矶冷。风动半江花影。"}