{"id":"611249","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十四 八功水","dynasty":"明","author":"邓云霄","text":"山门十里度松风，笑汲灵泉忆志公。流去可观心不住，照来还悟色皆空。烹茶客坐春云外，洗钵僧归夜月中。况接园陵佳气近，清波应与鼎湖通。"}