{"id":"1112789","title":"又三首","dynasty":"宋","author":"张耒","text":"亦知春归不可留，有情未忘宁免愁。平田茫茫芳草合，清洛不断波悠悠。伤心千里寄双泪，催老此身初白头。问舍求田未成计，青衫手板对人羞。山民为生最易足，一身生计资山木。负薪入市得百钱，归守妻儿烹斗粟。山林未尽终不忧，衣食自足他无欲。人生谁使爱功名，万虑千思挠心腹。骑马出门暮复归，出无所诣归对谁。妻儿具酒劝我饮，儿稚笑语傍嬉嬉。人生如此亦可乐，安用轩冕生光辉。九原可作欲谁与，鹿门庞叟真吾师。"}