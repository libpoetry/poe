{"id":"844091","title":"端阳","dynasty":"清末民国初","author":"陈肇兴","text":"寂寞山斋一事无，偶逢佳节倍清娱。榴花照眼霞千树，葛叶延龄酒百壶。放学儿童分纸扇，求书村女送桃符。离骚读罢天难问，肠断怀沙屈大夫。几家桃李荐新鲜，艾叶榕枝处处悬。黄茧裹绵装小虎，青蒲粘粽掇鸣蝉。山翁趁午锄灵叶，野客题诗擘綵笺。记得水仙宫畔里，龙船花外放龙船。"}