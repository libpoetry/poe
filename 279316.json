{"id":"279316","title":"石州慢·雪晴风定，晓泊丰城，追忆会理旧事，借庆湖韵却寄简盦、云史","dynasty":"现代","author":"周岸登","text":"日影筛篷，风背卸帆，云敛天阔。沙头步屧禁寒，柳色雏黄愁折。何年剑气，动我壮岁游悰，征袍曾渍炎荒雪。神笔定边筹，记文园持节。催发。牡丹围坐，蛮舞蛮熏，使君临别。赋就南枝，曲里声情都绝。江关一卧，转首八载飘零，尘襟未浣心如结。望故国青天，负春江花月。"}