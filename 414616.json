{"id":"414616","title":"破角诗一首效梅宛陵体","dynasty":"近现代","author":"程千帆","text":"自我来沙洋，牧牛几五年。所牧六十馀，驯劣互争妍。中有老黄牯，特出居群先。技巧颇精能，德性尤纯全。耕驾夙娴习，勤渠不须鞭。进退合指挥，妇孺从驱牵。素不践蔬圃，亦不犯稻田。虽纵鼻绳头，罔或肆腾骞。慈爱逮儿孙，牴戏任流连。骎骎岁月驶，角裂垂衰颜。因得破角号，服劳尚怡然。似怀尽瘁心，未遑卸仔肩。今年雪降早，北风掀寒天。一病莫能兴，泪下如流泉。斤斧何曾赦，卒葬人腹焉。贡献罄其有，身后继生前。所与者何厚，所取者何谦。爵赏所不及，书史所弗传。迅翁咏甘牛，名言著遗篇。破角诚可师，吾曹当勉旃。"}