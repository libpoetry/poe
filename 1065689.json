{"id":"1065689","title":"将至五羊先寄伯达仲豫二兄","dynasty":"宋","author":"苏过","text":"人皆有离别，我别不忍道。惟应付梦幻，事已共一笑。忆昔与仲别，秦淮汇秋潦。相望一叶舟，目断飞鸿杳。伯兄阳羡来，万里踰烟峤。未温白鹤席，已饯罗浮晓。江边空忍泪，我亦肝肠绕。崎岖七年中，云海用浩渺。岂知羌村晚，惊拜杜陵老。干戈虽事异，欢喜动夷獠。山川旧悽惨，云物今清好。不似玄都桃，秋风不堪扫。"}