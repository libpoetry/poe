{"id":"1122692","title":"刘后溪和雁湖即事诗十绝见示次韵","dynasty":"宋","author":"洪咨夔","text":"谁家柳系夜郎舟，半月风颠估客愁。起候五更风脚定，安排篙楫放中流。断烟落日护林丘，三数人家屋打头。见说春来寒更甚，补窗塞户胜防秋。巴山深处一江流，好着藏书百尺楼。椳?栌栌浑易得，杏梁桂柱若为求。去年灶妇饱而腴，今岁啼饥眼欲枯。麦饭熟时犹远在，不多元气急须扶。夔人壁栅未曾修，好事痴儿只浪游。草树低迷风淅沥，于菟又在屋山头。金谷人家大谬悠，春江自理送穷舟。渔人拍手从旁笑，淡饭粗衣过即休。桔柏津头访昔游，夕阳衰草几番秋。人心谁向忙中觉，天理须从定处求。雪花白尽沔山头，咽咽冰澌沔水流。不见将军阚如虎，行人犹指定功楼。槿花朝发夕而萎，得失兴亡总一机。古往今来磨不尽，人间公是与公非。中原离合数由天，百战关河血满川。日月赤云占胜气，挂弓何处是祁连。"}