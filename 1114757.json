{"id":"1114757","title":"寿城围解制参向君玉贶以凯歌和韵","dynasty":"宋","author":"李曾伯","text":"谁知匕箸落轰雷，三月新城两月围。吉语虽传淮鹤捷，惊心几动海鸥机。公毋誇伐称全璧，我为忧疑已佩韦。何处无鱼堪荐饭，不须跕跕看鸢飞。中流岌岌此舟同，对越皇天只寸衷。今夜千艘趋险进，明朝万马举群空。将军争上平戎捷，老子惭无守塞功。局面莫贪边用利，共思稳著待西风。"}