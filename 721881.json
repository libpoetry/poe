{"id":"721881","title":"攀枝花","dynasty":"明末清初","author":"屈大均","text":"朵朵天边发，烧云是木棉。丹楼开十二，玉女笑三千。瓣里巢红翠，须间吐紫烟。越王烽火树，多在祝融前。朵朵争红日，枝枝作烛龙。炙天光尽煖，映水色还浓。不叶珊瑚似，全花彩翠封。年年春二月，先发海边峰。枝枝将海日，吐纳在朝霞。自是炎天德，全钟大绛花。香薰南海帝，红映越人家。么凤纷无数，须边立不斜。"}