{"id":"225387","title":"寄兴国福圣二老","dynasty":"宋代","author":"邓肃","text":"我本穷山采薇蕨，偶上丹霄骑日月。云端不着痴仙人，天公虽笑雷公斥。今我在陈粮殆绝，不梦杏浆浇细肋。詹成炊饭似抟沙，牛革荐甘真嚼铁。惭愧忘形二禅客，倒屣相迎作禅悦。竹萌瀹水莹琼瑶，土芝借糟凝琥珀。余不供僧僧供余，是事颠倒古所无。要知人我两无有，此饱便当均太虚。昨日龙兴飞尺书，挽我登山有篮舆。试问二师肯俱否，一饱还君欲借渠。"}