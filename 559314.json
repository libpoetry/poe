{"id":"559314","title":"海汤尉黄君清吏也未二载有王门之行舆论惜之为赋排律用系去思","dynasty":"明","author":"林熙春","text":"有美瀛州尉，同归叔度并。官卑怀白璧，行苦重青萍。讯盗无冤狱，临民有颂声。一年随赤县，万里觐彤庭。归矣席还冷，到兮幕更清。正期增秩往，翻作曳裾行。只马图书系，孤舟岭月明。何事娥眉妒，顿令骥足停。堂前堪戏綵，阶下可传经。世事君无负，何劳叹独醒。"}