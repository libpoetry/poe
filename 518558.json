{"id":"518558","title":"萍实桥","dynasty":"明","author":"张吉","text":"缊哉春秋时，万事俱错忤。血国哀二十，僣横腼荆楚。称尊偪周室，馀制无复数。圣轨倏南辕，天覆嗟何溥。昭王苟领会，变革宁小补。蹇蹇东周心，或在江汉浒。霸功梗王业，贱斥等厮虏。大义垂遗经，雅哇正千古。胡能捐素抱，回斡随世主。设有萍实祥，兆伊霸中土。阳舒复阴惨，焉测天肺腑。升木教阿猱，厚诬我尼父。脂流万人口，孰与味甘苦。溪水媚晓晖，江云逗秋浦。矢诗破浮伪，云水相尔汝。"}