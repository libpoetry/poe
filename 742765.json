{"id":"742765","title":"落星石十六韵","dynasty":"清","author":"张太复","text":"何代星精落，拳然此一方。卧苔仍磥砢，悬象本辉光。沦谪千秋感，坚贞历劫忘。坠来犹射斗，叱去岂成羊。陨宋知奚似，支机未可量。怪疑蹲虎豹，变不共沧桑。却想九天外，流辉万丈长。台阶邻辅弼，奎壁接文昌。照合通南极，高原近太阳。几年沈下士，閟彩向平冈。砺角曾经否，埋尘转可伤。波凌忆河汉，榆白感风霜。已隔三霄路，还依数仞墙。梦应迷太白，奇或拜元章。迥异昆明岸，难归帝座旁。秋风怀五丈，化石亦光芒。"}