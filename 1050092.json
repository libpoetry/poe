{"id":"1050092","title":"题泗州龟山寺","dynasty":"宋","author":"郭祥正","text":"苍山如巨龟，长淮就吞吐。石林含霜明，爻卦俨可数。相传有神物，在昔遭圣禹。絷铁送潭中，作镇亘万古。乾坤未云息，魑魅那得侮。至今崖下潭，不敢设网罟。迩来建佛庙，金碧烂庭户。长廊肖深洞，夜香郁浓雾。一读碑上文，飒尔精神聚。悯旱截臂翁，开山即初祖。借僧百万人，下坛三尺雨。至尊亲赐诗，高名动寰宇。楼阁疑化成，何年运斤斧。洄流涨平沙，舟楫永无阻。尤怜瞻仰地，曾是攲倾所。王者唯好仁，佛力岂无补。我来解征鞍，赫日正卓午。凉风如冰霜，洒我襟上土。仰惭云衲禅，未尝倦行旅。还思治水功，冥寞今何许。"}