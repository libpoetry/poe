{"id":"404754","title":"塞垣春·客中和清真，并依其四声","dynasty":"近现代末当代初","author":"袁荣法","text":"丽日暄芳野。恣暖意，春衫卸。垂杨拂槛，乱菭侵户，愁景难画。正碧波、细细东流也。况落絮，漫天洒。万千言，伤春句，一江清泪能写。回念曩游欢，花阴外、无限妍雅。画壁赌新诗，惯沉醉良夜。怅星移、往事成雾，那堪问、踏青秋千下。月色镇如旧，翠觞慵独把。"}