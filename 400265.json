{"id":"400265","title":"三姝媚 瑞京词长有台北之行，赋此话别，并希正和","dynasty":"民国末当代初","author":"朱庸斋","text":"尊前新旧泪，对西风行人，几多愁悴。照眼红桑，数去程偏在，剩山残水。百折寒潮，空涴尽、蓬莱珠翠。故国离情，分付年年，短樯吟倚。次第婪杯沈醉，叹消息天涯，顿成悽异。流转经时，想梦华销与，旧家罗绮。海气冥冥，料今夜、鱼龙应睡。目断颓波东注，秋阴又起。"}