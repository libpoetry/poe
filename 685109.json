{"id":"685109","title":"赠别王肖溪户曹郎","dynasty":"明","author":"王渐逵","text":"人生不相得，兄弟如寇仇。忽焉契谊孚，倾盖自欣投。神交在千里，旷世或与求。而况形迹亲，然诺时交酬。游衍越山台，三载为千秋。遗我双玉佩，因之结绸缪。聚乐有天幸，重来岂人谋。人谋此云逐，相见动欢剧。星堂深燕歌，慰我好颜色。值此三春候，天气亦朗适。遥堤缀缃枝，密叶栖绿翼。为乐曾几何，离别复在即。骊驹鸣远道，使我心转恻。转恻复何为，别取不可止。征人向江津，游子归故里。怀贤弗能忘，伫立洲之沚。明时策殊勋，褒宠日伊迩。令德崇以昭，芳馨冒神喜。眷恋儿女间，岂以望君子。"}