{"id":"1062732","title":"余少时尝种竹于所居之南号竹隐今二十年矣而隐之志盖未遂也孙志康善篆尝欲得竹隐二字题其上因叙所以为诗以乞之且呈好事诸君子各乞一诗以为旧隐光华","dynasty":"宋","author":"赵鼎臣","text":"先君昔谢事，勇退不待年。区中五亩宅，郭外二顷田。归装无一金，买书费万钱。余时老莱衣，方冠绝可怜。赐第殿东厢，弃官天北边。耕耘具甘旨，采掇求兰荃。积竹南墙下，清阴颇萧然。谓此可隐矣，曰余其老焉。人事喜龃龉，壮志诚迁延。身遭患难馀，仕为饥冻牵。浮舟客江湖，仗剑临幽燕。儿女道路长，岁月鞍马捐。一与故隐别，逮此成华颠。传闻箨龙儿，一一长刺天。出处令人悲，太息夜不眠。同舍有孙楚，笔势何翩翩。未甘丞相后，不许中郎前。何以慰此君，丐子翰墨妍。持归榜吾隐，不翅青玉镌。异时傥过我，物色扬雄廛。贫家何所有，满林玉碧鲜。渭川已太广，淇澳空自贤。君看青琅玕，知我非臞仙。"}