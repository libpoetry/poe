{"id":"758221","title":"百字令 秋雨怀表妹","dynasty":"清","author":"顾贞立","text":"恼离重叠，被天孙、织就丝丝细雨。刚值恹恹新病起，有得几多心绪。惨淡幽花，凄凉纨扇，尽伴清秋泪。忆高望远，烟寰隔著秋水。犹记双桨兰舟，催人灯火，携手并肩处。万点星球看未足，忍送秦娥归去。香冷闲窗，词成新调，应也愁无寐。怎生消遣，黯然魂断此际。"}