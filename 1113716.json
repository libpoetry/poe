{"id":"1113716","title":"次韵邦求少监","dynasty":"宋","author":"李正民","text":"投老穷途乃叫阍，再栖琳馆奉高真。自怜奇蹇生华发，岂有声名继昔人。梨枣栽培功未半，林泉卜筑兴方新。看公稳步星辰去，何必乘槎更问津。历落嵚崎寓海滨，放怀林壑任吾真。恩垂雨露沾枯蘖，义重金兰有故人。玉笋班联年尚少，筠筒诗律意尤新。三阳交泰逢亨运，策足须登要路津。"}