{"id":"603878","title":"与王道坚醉忆往事戏联懊恼歌","dynasty":"明","author":"谢与思","text":"筵当玳瑁堕片月，■拍回旋昼飞雪。朱樱半绽莺涎销，文犀高绾鸦翎绝。金壶桑落灰香波，鹤燄铜龙漏水多。渴虹瞰川一长吸，彩云乱落秋山阿。搴斿代桴总溃敌，火然羊脂脂为赤。雕栏凭遍骭交矬，隔窗欹枕琅玕席。楚岫微茫梦不分，倩谁陟搅屏西群。练裙徒破羊欣墨，窄靴空蹑力士筋。疏棂冉冉度花景，惜苍却走金莲秉。胡蝶惊翻隙月光，鸳鸯暖向轻沙醒。兽键重关猛欲开，蛇光闪烁天汉来。坐深檐漏响不彻，河流悬倒谁当猜。梅魂馥结依浮峤，薄雾笼空透初曜。蜀绮双缠春色融，飘然一道寒芳绕。"}