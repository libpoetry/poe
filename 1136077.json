{"id":"1136077","title":"呈吕使君留卿","dynasty":"宋末元初","author":"方回","text":"大门昔有谣，吕氏一千中。华胄所自出，恭惟齐太公。君伯先郡王，张韩刘岳同。百战护诸将，易名称武忠。武忠棣华众，皆有远祖风。分阃仗斧钺，威望真非熊。子姓几百人，人人俱英雄。人人俱智慧，人人俱疏通。三衢今使君，尤其明且聪。剑光夜冲斗，玉气日贯虹。好士出天性，坐满樽不空。民怀吏胆落，于物大有功。驿马走中原，蹇蹇臣匪躬。北上夏云赤，南还春花红。割牲饤鲊脯，邂逅孤山东。念此门下士，陋巷甘固穷。昨者诸彦集，长裾织青葱。岂谓龙虎阁，著此垂翅鸿。高怀极恋恋，莫景殊匆匆。愿言一转手，西江挂飞蓬。"}