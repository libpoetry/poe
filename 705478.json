{"id":"705478","title":"喜迁莺•寄俞生士彪","dynasty":"明末清初","author":"沈谦","text":"水鸠鸣屋。见春阴不散，渐飞霢霂。小燕初来，閒花又落，故把馀香频蹴。烟迷半林深翠，风剪一池轻縠。忆旧岁，正此时相见，掌杯盈绿。幽独。衰更甚，云拥乱山，咫尺欢难续。王粲情多，江淹才尽，晚节真成碌碌。途穷笑吾增恸，雅奏须君终曲。春难待，怕南城握手，樱桃将熟。"}