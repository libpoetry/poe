{"id":"773073","title":"送文枢先生回国","dynasty":"清","author":"郑登瀛","text":"沧海横流到处狂，栽培桃李自春风。还乡不化身为鹤，踏雪难寻爪印鸿。浮世人原多聚散，文筵吟罢倏西东。呈诗敢比河梁别，惆怅苔岑有异同。故人说项闻名久，名士休云北鲫鱼。愿见忽惊过半世，重论应胜读奇书。亭传点易真能继，谷隐谈玄愧不如。知有遗民伤故国，神州鼎沸十年馀。管宁皂帽隐辽东，鹭屿鸡津一苇航。春去飞花感茵溷，人分异地比参商。我怀旧雨逢今雨，君认他乡作故乡。归去亲朋如借问，谈瀛休怪话偏长。"}