{"id":"693935","title":"杂兴三首","dynasty":"明","author":"陈汝言","text":"皎皎秋夜月，流光鉴薄帷。忧思不能寐，况此蛩声悲。揽衣起徘徊，四顾安所之？故乡渺何许，身在天一涯。秋风起兰皋，萧萧坠霜叶。空庭坐无眠，清漏何时彻。美人胡不来，慰我经年别。相思复相思，中肠九回折。黄鹄四海志，良马千里心。丈夫誓努力，奚可终陆沉。感此秋节至，砌下蟋蟀吟。愁来不能写，且复皪吾琴。"}