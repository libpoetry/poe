{"id":"1130124","title":"次韵闻复西湖夏日六言","dynasty":"宋","author":"释道潜","text":"山水初无今古，人间自有沈浮。试问行歌野老，桑麻用事何忧。老葑年来席卷，吴侬旧恨弥申。昨夜冯夷鼓吹，遨嬉抵彻诸邻。夜深一碧万顷，彷佛明河接天。岸曲风篁成韵，绝胜细管危弦。西湖清浅可泛，湍险岂类瞿塘。随处菰蒲莲芡，栉风沐雨尤香。南窗寄傲一榻，午帐风来卷舒。懒蹑子云陈迹，解嘲更续成书。烧空火云万丈，气焰信可流金。嗟尔龟鱼得计，适然游泳滋深。栎杜侵阶美荫，鸣蝉托质初凉。薰风正被草木，莫作秋声感伤。柱础争流馀润，油云忽改山容。定有盲风怪雨，晓来已听鼍龙。湖光宛同玉镜，堤柳閟若房栊。六月行人过此，未输仙客壶中。河汉斗杓横七，重城漏鼓传三。露鹤一声何许，嘎然震响空岩。"}