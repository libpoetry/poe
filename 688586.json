{"id":"688586","title":"休归咏怀","dynasty":"明","author":"邢宥","text":"脱却樊笼得自繇，家园万里望琼州。花看晚节添幽兴，人忆同时觅旧游。一枕黑甜山舍午，半樽白泼水亭秋。归来已定栖身计，独愧君恩未尽酬。枉尺何劳计直寻，一官尝抱旧儒巾。时当岁晏芳心歇，风入高秋病骨侵。圣主独怜章累上，列卿同赆酒频斟。投簪莫讶归来早，倦鸟惟应恋故林。"}