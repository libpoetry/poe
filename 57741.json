{"id":"57741","title":"登西岗望龙池诸峰赠周履道","dynasty":"明代","author":"马治","text":"远游虞风波，托好常在迩。朝来遇君出，兴与西冈起。日薄川野阴，徐行杳然喜。登身坡陀上，瞻望入百里。浮云忽避眼，十嶂来填委。巉岩龙池头，宛转鹅山趾。铜官大居正，顾盼雄彼此。夏绿纷以劳，林峦粲成绮。回头指明镜，近见?练水。一州信峥嵘，东北才演迤。自多岩洞胜，衡庐可肩比。危危松间石，跪立驯虎兕。前瞻忽长啸，幽响久乃已。桃源果何以，兹景清且美。穷探非予乐，所乐有偶尔。周子宜数来，逍遥自今始。"}