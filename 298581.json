{"id":"298581","title":"梦亡儿巡·冰镜映回廊","dynasty":"清代","author":"庄德芬","text":"冰镜映回廊，逶迤属洞房。凉波衣欲湿，四壁含清光。碧纱开六扇，不记谁家院。侍者卷缃帏，爱子生相见。惊喜前抱持，容颜似旧时，相呼频不语，婉转惜娇痴。悲怀三四载，不分相逢再。合浦珠重来，平生愿堪慰。蝴蝶逐晓风，苍茫西复东。罗巾近角枕，一片杜鹃红。"}