{"id":"458141","title":"皇犬行","dynasty":"当代","author":"卢青山","text":"西方有马态煊赫，东方有国犬之国。侧闻皇马辱将临，一时举国动颜色。凝神耸耳双竹批，抖毛爪虱预修饰。皇马初动鼻已知，万里之外识气息。奔相走告如颠狂，无贤不肖倾巢出。高尾举举以备摇，前肢悬悬作人立。踢踏踢踏马真来，万犬齐吠声贯日。犬之官者何施施，越众趋迎屈双膝。娇向马足蹭皮毛，爰奉民脂供饮食。犬之民者何哆嗦，逡巡欲语舌先慄。差能围拥侍进退，为皇之奴乞皇役。孰谓吾皇自有犬，獒中异种虎狮力。自皇之后哮而飞，淩空扑攫齿一尺。毛血缤纷散天花，零鼻碎尾如箭激。嗟吾国犬四溃逃，此嗥彼泣声悽恻。渐久嗅鼻聚相怜，喘息初定心始释：左手右手互搏争，同为皇驱竟如敌；此犬之不明也，岂荃之不揆予中臆。况我礼义古无双，入吾门者即为客。归来掘尽燕支山，杀尽中山兔为笔。描尽国中犬上伤，使此伤疤光熠熠。此我曾奉吾皇證，传之子孙永不失。"}