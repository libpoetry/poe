{"id":"1116317","title":"满庭芳 其二","dynasty":"宋","author":"沈瀛","text":"春锁琼台，花藏瑶圃，彩云片片来归。任城仙子，玉笈镇长移。时会三元金母，云璈奏、天上佳期。嬉游处，飘然侍女，玉佩紫霞衣。芙蓉帔欲去，鸾音鹤驭，洞府应迷。向人间挥手，留语人知。此去何须怅望，蓬莱水、弹指依稀。还知否，刘安未老，仙籍有津涯。裘带功名，裤襦歌颂，世间谁似公贤。去年江上，谈笑息狼烟。多少宜民事了，芹宫内、华屋修椽。邦人爱，频频借寇，飞诏下甘泉。开筵。春昼永，朱颜相对，三凤齐肩。正鸾鸣丹桂，凤映红莲。人道名驹千里，他年事、能继青毡。休辞醉，三槐影里，岁岁捧金船。柳外山光，林间塔影，一溪横泻清流。四围洲渚，绿叶泼如油。荷盖亭亭照水，红蓼岸、芦荻萧飕。乘闲兴，溪云亭畔，终日看莲游。修篁栽欲遍，青松相映，两径成丘。种桃杏，随时亦弄春柔。此是先生活计，高卧处、无喜无忧。门前事，人来问我，回首但摇头。"}