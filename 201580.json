{"id":"201580","title":"奉同黄檗慧公秀峰昌公丁巳上元日访鼓山珪公","dynasty":"宋代","author":"张元干","text":"孤云乘天风，飞入海上山。松声发鼓吹，导我登层峦。平生烟霞想，政在岩壑间。及茲百事懒，作意三日闲。聊将烧灯夜，付与儿辈看。来陪老禅伯，杖履同跻攀。曲折几藓磴，竹引春斓斑。窦口咽细泉，崖腹鸣飞澜。足疲眼界远，语乐心地安。倒景射西崦，晃荡云海宽。十年戎马后，集此兰若难。未必支许游，能尽宾主欢。暝色到峰顶，月光散林端。摩挲忘归石，告以幽遐观。"}