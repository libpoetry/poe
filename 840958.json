{"id":"840958","title":"秦淮灯船歌","dynasty":"清末民国初","author":"金武祥","text":"秦淮风月真无价，灯火笙箫常彻夜。古来桑海有迁移，此地繁华无代谢。夕阳欲下钟山青，相携载酒登吴舲。红棚四面棐几净，碧波掩映多丽人。碧波十里横塘路，打桨先来桃叶渡。东船西舫各争妍，宛转沿流屡回顾。万点明灯暮色苍，尽烧高烛照红妆。水上琵琶独清澈，两头歌管联成行。姐妹邻舟互相唤，赌酒酣歌夜将半。娇喉微度口脂香，鬓边花气交淩乱。是时皓月方正中，水天一色金银宫。夜游达旦不知倦，珠围翠绕迷西东。回首当年流战血，烽燧连天照城阙。至今两岸瓦砾场，鬼火高低馀白骨。浩劫红羊历岁年，遗黎多少断炊烟。似闻遥指中流说，一夕应须百万钱。"}