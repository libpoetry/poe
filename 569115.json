{"id":"569115","title":"题毗山精舍是潘中丞读书处","dynasty":"明","author":"王世贞","text":"清远吴兴古山水，毗山去郡不十里。一塔飞英到峰堕，万井炊烟并云起。梁国才人柳侍中，构亭争胜白苹风。棠阴欲尽兔葵出，千载风流指顾空。彷佛山灵诉天帝，遣作中丞读书地。洗砚池含星斗文，题诗壁吐云霞气。修廊复阁冠坡陀，美筱苍藤衣涧阿。花如怀县斋前密，果比闲居赋里多。我歌一赠毗山长，为是浮家易来往。糟丘好酿三百斛，莫遣王猷信仍爽。"}