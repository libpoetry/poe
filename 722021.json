{"id":"722021","title":"病中奉柬王南区使君兼送之任川南","dynasty":"明末清初","author":"屈大均","text":"一卧百馀日，相关惟使君。药钱能苦致，餐物每甘分。羽恐蝉将蜕，声愁鹤不闻。明朝挂帆去，谁复念孤云。日来思复食，杯箸久生尘。感尔金无橐，遗予味有珍。畲田香秫美，浙海鲞鱼真。稍损瓯中物，肝肠即古人。松老思为石，桐焦待作琴。但存辞世念，并绝学仙心。暖喜茶烟入，香嫌药气侵。君来忧绝粒，又与白山蔘。一室沈冥日，全家惨淡秋。无生曾亦学，不死欲何求。香烬烟犹袅，灯残焰未收。念君行有日，相诀且淹留。此别最凄然，当予衰疾年。泪同春雨水，流满大江烟。赋望将归日，魂招未死前。休令巴峡里，添得一啼鹃。流泪到潇湘，君看必断肠。时无骚子姓，定少楚辞章。哀怨一家善，风流终古长。投诗赠先子，招我共琼浆。"}