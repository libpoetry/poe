{"id":"231413","title":"楚宫春慢·香迎晓白","dynasty":"宋代","author":"周密","text":"香迎晓白。看烟佩霞绡，弄妆金谷。倦倚画阑，无语情深娇足。云拥瑶房翠暖，绣帐卷、东风倾国。半捻愁红，念旧游、凝伫兰翘，瑞鸾低舞庭绿。犹想沈香亭北。人醉里，芳笔曾题新曲。自翦露痕，移取春归华屋。丝障银屏静掩，悄未许、莺窥蝶宿。绛蜡良宵，酒半阑、重绕鸳机，醉靥争妍红玉。"}