{"id":"765598","title":"满江红 其四 送潘原白令溆浦，用辛稼轩平湖南寇韵","dynasty":"清","author":"董元恺","text":"坚壁罗洋，踞胜算、何须诸葛。恰此日、义陵制锦，捷书飞入。渺渺烟寒木叶下，滔滔溪冷潜蛟泣。坐琴堂、高啸海天秋，沅流急。渔父畔，沧浪客。官中水，寥平力。任健儿跃马，羌童鸣镝。明月洞开青嶂合，罗公峰隐苍生出。拥孤城、大小西山阳，藏书石。"}