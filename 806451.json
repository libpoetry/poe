{"id":"806451","title":"念奴娇二十六首 其二十五","dynasty":"清","author":"蒋士铨","text":"子虚乌有，问前生、后世我身何在。谁是主人，谁是客、空处向谁相贷。意蕊心香，云车风马，都是难酬债。偶然住脚，可知庵在身外。一切庄列言诠，但增饶舌，转见胸中隘。画取团瓢，归梦里、梦醒思之无奈。知觉因缘，虚无起灭，甚矣诗人惫。还他一卷，先生无挂无碍。"}