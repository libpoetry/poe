{"id":"741973","title":"核桃店早行","dynasty":"清","author":"谢震","text":"秋风客子忙何太，孤馆残镫悄无赖。疲驴龁草吻有声，饥鼠拱镫眼全眯。京华年少多冠盖，中原匏落空尘壒。寒霜照影束衣带，残星坠水踏清濑。月黑深林鬼语悲，泥蟠石磴虎迹大。时惊短褐树丫挂，偏留余寐马头磕。运舛惟愁尘世隘，途穷早视死生泰。茅柴村店试浇春，初阳一线寒山外。"}