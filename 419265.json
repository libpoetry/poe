{"id":"419265","title":"水调歌头 送徐悲鸿之巴黎主持中国美术展览会，并索画卷，用贺方回体","dynasty":"近现代","author":"龙榆生","text":"丘壑足挥洒，肝肺自杈枒。幽怀能写，笔端仍更挟风沙。不见临崖立马，万古江山如画，回首只长嗟。何日亲风雅，千里暮云遮。理轻装，倾玉斝，快浮槎。斗牛光射，扬帆安稳到天涯。坐看方瞳骇诧，艺术争夸东亚，声教被荒遐。倘许馀光借，珠璧惠些些。"}