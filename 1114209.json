{"id":"1114209","title":"龙眠居士画十六大阿罗汉赞","dynasty":"宋","author":"李纲","text":"佛所印可，大阿阇黎。隐几合爪，泊然无为。恳请何人，投地作礼。不起于坐，应供千里。倚杖于肩，屈指近喙。废经不读，思第一义。大狮子吼，真狮子儿。转秘密藏，其谁能知。叉指膝间，目视霄汉。意象轩举，邈无畔岸。刚大之气，塞于天渊。俯仰无怍，纵心浩然。华林扰虎，手举数珠。驯彼郁屈，亦用兹乎。巨颡脩鳞，能怖童子。慈眼视之，毒心自弭。藕花满缶，莲房自拆。神通妙用，在于举拂。童子何知，跪观戏龟。六用不藏，使之者谁。老矣衰疲，背依禅板。读经可为，聊用遮眼。植膝垂足，狮子衔花。杜其德机，岂有斯耶。宝珠腾空，光焰璀璨。谛玩无斁，有见皆幻。堂堂风仪，龙象之姿。灵杵宝铎，往将加持。本无戒持，何尝有破。方便为说，三世因果。服饰炜然，王者之妃。前跪谛听，善思念之。龙鱼秘怪，各有佛性。散花投经，出没游泳。具大悲心，平等施之。往因妙力，人天之资。长松森然，虬枝拂天。支颐据木，仰睇玄猿。竹树之间，方虚禅座。我欲摄衣，往补其处。宴坐便安，支颐握拳。一念不波，灵台湛然。婉彼胎禽，就掌取食。了无惊猜，驯承恩力。敷座亲密，便于笑语。怀抱之适，怡然相顾。沥彼瓶液，注于掌中。普润四大，一滴之功。俯身说法，未能忘言。无量妙义，见于指端。童子茗供，竹间治具。涤烦消渴，惟此之故。麌麌群鹿，出于岩端。植杖倚松，寓目纵观。风度凝然，万法皆了。去发留髭，岂无所表。适从何来，游历于此。大空斓斑，负经以侍。有伟衣冠，山川之神。旌麾戈甲，其从如云。岩谷窈窕，林芿扶疏。瀑布淙射，蛇虫之居。衲帔蒙头，安然入定。孰能出之，其独也正。"}