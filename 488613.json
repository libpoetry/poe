{"id":"488613","title":"豫章歌为豫章蔡伯华作","dynasty":"明","author":"佘翔","text":"君不见豫章之材轮菌离奇阴百亩，不知开辟以来盘踞几千古。羊角长栖万里风，龙鳞惯作四时雨。鬼神呵护谁敢伤，公输离娄遇之失其斧。徂徕长松差可伦，区区拱把桐梓何足数。此物胡为播海崖，合宫清庙工无取。大材难用古云然，偃蹇于今若㟝嵝。君不见蔡泽相印捐一朝，轻肥何劳问唐举。又不见咸阳徬徨就五刑，李斯空羡仓中鼠。世事多如蒲柳姿，望秋先零归无所。我已自分老蓬蒿，汝博一官复龃龉。三山山下笑相逢，若为楚歌吾楚舞。五月闽南荔子丹，剥来其肉白如乳。把酒狂呼天地间，谁为夔龙谁为巢许，落落风尘吾与汝。吁嗟乎豫章大材樗不材，岂终与寻常草木同朽腐？"}