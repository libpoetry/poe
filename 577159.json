{"id":"577159","title":"峄山","dynasty":"明","author":"陈琏","text":"亭亭绎凫山，秀色钟乾坤。峰峦拔地几千丈，雄势直欲排苍旻。传闻秦始皇，昔日曾东巡。銮舆驻其下，禋祀昭礼文。山巅立石纪功德，李斯小篆时所珍。人间阅历几千载，字画剥落谁能分。不惟秦碑久寂寞，琳宫梵刹迹亦陈。丹崖翠壁宛然在，春花秋月年年新。复闻其阳产孤桐，枝叶团团生紫云。其材之良世所重，制为宝琴音独淳。我愿持之献天子，坐令四海歌南薰。"}