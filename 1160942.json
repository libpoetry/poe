{"id":"1160942","title":"同舍弟恭岁暮寄晋州李六协律三十韵","dynasty":"唐","author":"吕温","text":"古人犹悲秋，况复岁暮时。急景迫流念，穷阴结长悲。阳乌下西岭，月鹊惊南枝。揽衣步霜砌，倚杖临冰池。恍恍若有失，悄悄良不怡。忽闻晨起吟，宛是同所思。有美壮感激，无何远栖迟。摧藏变化用，掩抑扶摇姿。时杰岂虚出，天道信可欺。巨川望汔济，寒谷待潜吹。剑匣益精利，玉韬宁磷缁。戒哉轻沽诸，行矣自宠之。伊我抱微尚，仲氏即心期。讨论自少小，形影相差池。比来胸中气，欲耀天下奇。云雨沛萧艾，烟阁双萎蕤。几年困方枘，一旦迷多岐。道因穷理悟，命以尽性知。事去类绝弦，时来如转规。伊吕偶然得，孔墨徒尔为。早行多露悔，强进触藩羸。功名岂身利，仁义非吾私。万物自身化，一失何驱驰。不如任行止，委命安所宜。劝君休感叹，与予陶希夷。明年郊天后，庆泽岁华滋。曲水杏花雪，香街青柳丝。良时且暂欢，樽酒聊共持。闲过漆园叟，醉看五陵儿。寄言思隐处，不久来相追。"}