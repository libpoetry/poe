{"id":"693439","title":"彰义关送驾南巡","dynasty":"明","author":"邱云霄","text":"晓树葱茏月渐低，龙舆光转凤城西。鹓行露肃衣冠集，雉尾风高甲仗齐。缭绕紫云行处合，徘徊清跸望中迷。太平天子初巡守，式听明庭咏醉鹥。东南佳气郁崔嵬，直北红尘玉辇来。随处春花行殿出，两行新柳御堤回。云连车骑千官从，日照旌旂五色开。圣主远巡应阜物，山禽野鸟莫惊猜。南狩天书出上阳，遐荒云马贡糇粮。千门警跸晴烟绿，一道新堤晓雾黄。瑞气夜分浮翼轸，衮衣春色照衡湘。谁从齐晏游观对，不数韩休有谏章。玉剑金戈拂晓霜，初程应计到良乡。霓旌夜卷星辰动，雾辇春行草木香。麋鹿乍惊陈虎贲，风云长为护龙骧。敝袍愿作归朝舞，早听欢呼委佩长。"}