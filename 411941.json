{"id":"411941","title":"甲成戊冬大雾亘六七日大木细枝一白如披絮即所谓雾凇也县署有古柏数十株郁硉夭矫尤为奇绝王大令济若拍照见示题为一诗","dynasty":"近现代","author":"郭风惠","text":"冻云坠地雪压庐，寒晶射眸冰凝鬓。元气淋漓纷著迹，繁霜挂树枝柯粗。古衙老柏蟠铁石，一变瘦劲为华腴。雕粉琢玉饰麟甲，细叶亦嵌白珊瑚。缨络低垂华鬘亸，白衣大士跣霜趺。雪肤凝脂寒出浴，银屏珠箔交遮扶。白圭易玷琉璃脆，优昙一谢难追摹。使君好事足风雅，为驻好景图成图。展对犹觉清澈骨，森森玉树无凡株。霜雪能奇松柏古，岁寒有友吾不孤。"}