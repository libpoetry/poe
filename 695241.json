{"id":"695241","title":"留别庄木斋四首","dynasty":"明","author":"林光","text":"忽忽江南春信近，野夫高兴傍梅关。欲吟不了山随在，去住无心云共闲。岭峤霞烟堪我老，罗浮花鸟不人间。东西南北无拘碍，敢向先生便作难。草铺和暖村醪熟，欲别踟蹰话更投。白日长江能万里，深冬行子且孤舟。琅琊岂吝青藜杖，采石宁无旧酒流。白首爱君知未了，鄱阳五老久凝眸。江雨霏霏白不收，阻双行脚出无由。北风肯为吹成雪，明日还须更倚楼。四壁一灯深此念，千年双鬓总嫌秋。江涛满眼成深阻，霁景和风得个舟。眼底风花入短章，老怀终不为诗狂。江村迟暮逢今雨，天地精神看点阳。永日空山丝发短，孤灯残漏世几忘。卧林三月春光满，万紫千红乞寄将。"}