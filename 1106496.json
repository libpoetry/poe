{"id":"1106496","title":"子大有游东山之约以诗相趣因次其韵","dynasty":"宋","author":"王炎","text":"家如锦里先生甫，诗似钱塘处士逋。若解山中安稳住，定胜软饱卧流苏。今昔东山约略同，但无红袖肯相从。不妨小试游山屐，因访骙骙陆士龙。万杉深处一轩开，秀色参天费壅培。我为不知林壑趣，黄粱梦觉却归来。猛省香山及辋川，句中摹写共流传。烦公检点遗编看，二老元曾赋几篇。"}