{"id":"702578","title":"题鲍栗之通判所藏四景牛","dynasty":"明","author":"程敏政","text":"远桃舒浅红，独柳荫馀绿。乌犍何从来，骈首度川曲。春波浩沄沄，好雨夜初足。怜此耕力疲，田翁能羁束。山檞叶如斗，负此大石傍。牸兮喘何急，徙倚南风凉。子牛卧弗起，似恋青草长。安得伴樵牧，留连至斜阳。农事早登场，散牧清溪浒。迎风或长鸣，已忘力田苦。出门认红树，对岸饶青莽。日晚欲收栏，横吹隔深坞。晏岁风霜多，朔气动墟落。畏寒老觳觫，引犊屡前却。霭霭向阳坡，梅花点放萼。养力待春来，郊原事东作。"}