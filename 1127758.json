{"id":"1127758","title":"假守晋康出郊劝农","dynasty":"宋","author":"曾丰","text":"笑下篮舆上画船，百千诗具已遮前。川通诸海滔滔是，鱼跃于渊圉圉然。云出山头犹阁雨，风行水面不停烟。囊中随意乱收拾，容了劝农归细编。小队近郊初省春，杯盘绵蕝意殷勤。叮咛通国老和少，黾勉及时耕且耘。卖剑尔行移尔俗，买山吾退了吾文。试于农圃相寻认，果是康州旧使君。"}