{"id":"1060189","title":"次韵林千之秋夜见怀","dynasty":"宋","author":"周行己","text":"清夜炯不寐，虚窗入圆璧。鸿雁正南飞，庭柯已改色。四运无停景，欻见节序隔。百物自穰穰，吾心自寂寂。秋物本何悲，君悲当自适。楚玉非达士，泪苦为秋滴。不如陶渊明，浊醪度晨夕。以兹俟君子，须要生理得。一饮置君忧，再饮□君□。我感知己分，为子豁丹臆。"}