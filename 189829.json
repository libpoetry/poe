{"id":"189829","title":"自作挽词·婴衅徙穷荒","dynasty":"宋代","author":"秦观","text":"婴衅徙穷荒，茹哀与世辞。官来录我橐，吏来验我尸。藤束木皮棺，槁葬路傍陂。家乡在万里，妻子天一涯。孤魂不敢归，惴惴犹在兹。昔忝柱下史，通籍黄金闺。奇祸一朝作，飘零至於斯。弱孤未堪事，返骨定何时。修途缭山海，岂免从闍维。荼毒复荼毒，彼苍那得知。岁冕瘴江急，鸟兽鸣声悲。空蒙寒雨零，惨淡阴风吹。殡宫生苍藓，纸钱挂空枝。无人设薄奠，谁与饭黄缁。亦无挽歌者，空有挽歌辞。"}