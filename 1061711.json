{"id":"1061711","title":"许冲元生日","dynasty":"宋","author":"慕容彦逢","text":"良月当初吉，昌时叶半千。气钟奎壁粹，寿禀角亢全。殖学优前哲，香名自妙年。文章魁桂籍，风采冠樱筵。要路谐先据，清班阅屡迁。芸书雠甲乙，黼坐谒温宣。丹陛趋文石，彤庭咏绮钱。云梯滋稳步，风翮正孤骞。清切陪华跸，雍容进迩联。夜归惊宝烛，晓直候花砖。馀力兼京辅，能声映简编。寇清桴鼓绝，讼息缿筒捐。入谢虽言迈，徂齐遽式遄。词林俄再入，政辖遂详延。鲠议违时去，丹心许国坚。赐环朝帝所，曳履上星躔。枢宪仍图旧，岩廊庆得贤。珥珰鸾渚上，鸣佩凤池边。默识通伦类，先几炳眇绵。龙辀迎舜日，鳌柱拱尧天。夹毂占轓鹿，飞冠兆冕蝉。鹤龄偕集木，龟算等巢莲。丙魏君臣契，韦平父子传。功成五福具，永作地行仙。"}