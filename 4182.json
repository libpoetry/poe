{"id":"4182","title":"奉送从兄罢官之淮南","dynasty":"唐代","author":"刘长卿","text":"何事浮溟渤，元戎弃莫邪。渔竿吾道在，鸥鸟世情赊。玄发他乡换，沧洲此路遐。溯沿随桂楫，醒醉任松华。离别谁堪道，艰危更可嗟。兵锋摇海内，王命隔天涯。钟漏移长乐，衣冠接永嘉。还当拂氛祲，那复卧云霞。溪路漫冈转，夕阳归鸟斜。万艘江县郭，一树海人家。挥袂看朱绂，扬帆指白沙。春风独回首，愁思极如麻。"}