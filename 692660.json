{"id":"692660","title":"湘中杂言四首","dynasty":"明","author":"杨基","text":"鄂渚云归后，巴山雨过时。鹃啼湘女庙，花落楚王祠。家远身如梦，愁多鬓易丝。聊将身暂泊，沙嘴看鸬鹚。飘袅一湖香，青青杜若长。花迎冲浪楫，燕逐使风樯。欲采兰为佩，仍褰荔作裳。何如山阁上，屏里看潇湘。城近江临郭，沙虚月在川。柳宜春雪后，花怯晚风前。野爨三家市，乡音几处船。坐听矶下水，嘈杂响湘弦。指点鸥飞处，人间是岳州。湘潭山乱出，江汉水兼流。深竹新祠宇，飞花旧酒楼。平生巴楚梦，明日洞庭游。"}