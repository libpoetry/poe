{"id":"1216596","title":"题赵仲穆怪石奇木","dynasty":"元","author":"张翥","text":"君不见岳阳城南老树能化人，又不见草中巨石如卧虎。树逢仙客授还丹，石误将军箭飞雨。海宁太守提健笔，与丹通灵箭角力。山精木魅寒睒䁑，千年丑怪匿不得。衔瘤半裂雷大出，隐入云绡露奇迹。猝然一见心胆惊，气尽画工俱辟易。挂之高堂风动摇，古色一片秋萧萧。待候砚池卷东海，归写扶桑与沃焦。"}