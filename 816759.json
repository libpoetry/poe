{"id":"816759","title":"西山纪游","dynasty":"清","author":"董文涣","text":"晨光结晴霞，林旭遥相著。荒桥阻车辙，谷转每前却。中峰忽屹立，攒空利如削。稍登乍眩旋，回睇更辉㸌。岩留太古树，涧蓄长生药。却穿阴磴苔，楼阁倚天豁。木末辨觚棱，云端识赭垩。欻临清净宇，万想皆摆落。万松争到门，千年不可计。九枝苍龙蟠，动卧非一势。山气午方合，谷鸣万窍闭。泠泠青飙来，僧梵远相替。花雨散香界，风涛隔人世。璇楹既㛹娟，绀宇亦澄霁。庭翠秋更殷，岩红日初丽。回视来途穷，千盘石级细。九峰势回合，灵境依此选。竹藏溪路深，松覆山殿满。仙坛富芝菌，师塔饱菭藓。鼎气丹雘混，香烟龙虎篆。曲沼觞流羽，蔬厨水通笕。风清鸟声悦，日霁天容善。双趺迹犹存，二青蜕未远。卢师几时去，枯柘经年断。访古足流连，探奇愈纷衍。黄金布初地，大树斜阳晚。古殿耿佛镫，更深还独往。一气失楼台，观空远无象。经梵出云中，寻声不知向。四山合混茫，迥立霄汉上。万缘此时静，下界闻鸡唱。夜气方返初，机怀倏萌曩。豫惜遄晨驾，暂许谢尘鞅。曙色收孤烟，东峰一星朗。"}