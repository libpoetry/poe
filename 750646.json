{"id":"750646","title":"野人送菜感赋","dynasty":"清","author":"谢维藩","text":"僦室迩菜圃，寒绿侵书楼。岁除馈盈把，野人意绸缪。苦言今冬冷，地冻菜不稠。强能饱妻子，天赐固已优。城外兵过地，千家但空畴。搜括及筐篚，何能问秋收。盗贼所未屠，饿死骨满沟。主兵匪不严，耳目诚难周。连营压汉水，笙歌进珍羞。朝廷方用兵，小民何敢尤。述罢叹息去，辍食泪雨流。"}