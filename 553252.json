{"id":"553252","title":"过五丁峡","dynasty":"明","author":"程本立","text":"涉水复涉水，登山复登山。行行不计程，日日山水间。及兹五丁峡，蜀道方险艰。水多洪涛恶，山有乱石顽。梁摧乃能渡，梯绝无由攀。我马毛已焦，我仆力已孱。岂因筋骨劳，而使涕泪潸。幽林好鸟鸣，听之心自闲。西南六诏地，此去何时还。斯须敢忘君，咫尺不违颜。愿承风八翼，直上天九关。"}