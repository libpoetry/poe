{"id":"1111671","title":"挽汤丞相三首","dynasty":"宋","author":"吴芾","text":"平步青云上，逢辰亦盛哉。十年登两地，四见入中台。独擅调元手，咸推济世才。如何天不慭，一夕泰山颓。游刃有馀地，孤忠不愧天。两朝资弼亮，四海赖陶甄。身后浮言汹，生前素履全。他时公论定，史笔看流传。吴郡为僚日，如公最妙龄。众寻归鬼录，独出佐王庭。道丧思人物，公存尚典刑。伤哉今亦逝，唯我老零丁。"}