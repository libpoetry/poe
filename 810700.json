{"id":"810700","title":"小重山","dynasty":"清","author":"毛奇龄","text":"麦垄青青菜垄黄。野棠花满路、日初长。谁家女伴斗新妆。蜂来往，刺得口脂香。三五映垂杨。见人还却步、背方塘。小姑不解断人肠。看花落，又看浴鸳鸯。绣柱红绳曳彩云。双双悬画板、对斜曛。风吹袜子小鸦分。重扶下，低系水罗裙。天际映虹纹。抛来香带薄、绕氤氲。空园人散欲黄昏。惊鸿堕，花落自纷纷。花里重寻赵璧弹。流黄朝日映、织初残。停机暗下理双鬟。调弦请，莫是喜幽兰。弦涩苦难安。机丝曾裂指、沁心寒。思繁错记写离鸾。弹多误，频脱指环看。青鸟衔来双锦鳞。背人佯撇下、小重茵。口脂红浅浥香津。缄题处，印得指螺新。素字小泥银。簪花新样巧、卫夫人。鸳鸯格子剪江蘋。波纹细，恍见泪粼粼。一过东湖深又深。石桥啼不断、午时禽。柳黄曾压绞儿金。双朱户，流水昼沉沉。有女暗相寻。红衣羞泪湿、洗前襟。东风吹放小桃心。吹难住，吹落满庭阴。"}