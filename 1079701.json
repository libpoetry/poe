{"id":"1079701","title":"清都行","dynasty":"宋","author":"吕本中","text":"我昔谒帝白玉墀，独驾翠虬骖赤螭。御风而行过日围，遂登清都游太微。广殿上建明月旗，缀以列宿悬双蜺。帝顾而叹怜其痴，寸田不治来何迟。我拜稽首心自疑，世俗逼隘臣所知。黜慢之故还无期，后有美人云雾衣。玉坐交映生光辉，不必翠被缘珠玑。秘文玉简手自持，见我而笑扬蛾眉。问我此去来何时，握手赠吾蓝田芝。汝生甚良学则宜，无自轻厌令神驰。一来人间今几时，恍如梦觉不可追。骨肉腥秽颜忸怩，北风吹寒霜露微。想视倒景凌空飞，却从帝居寻玉妃，为汝更赋无言诗。"}