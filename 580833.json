{"id":"580833","title":"次张仲堤送舍弟考绩韵","dynasty":"明","author":"梁储","text":"有弟有弟居留京，三年老梦虚南征。兹来始慰契阔意，语次便及诸年兄。诸兄德业方修进，泾公巨眼文高明。会须归作大川楫，胡为独哦沧浪缨。寅君事竣今回首，聊寄一樽秋露酒。请君开酌当长春，不识长春能许否。故园亦自有仙台，隔断红尘不受埃。早晚乞身吾决去，却烦公为写归来。"}