{"id":"721583","title":"过泷","dynasty":"明末清初","author":"屈大均","text":"水出五禽岭，飞腾作六泷。蹴天过万嶂，驱石落三江。舟楫惊相战，蛟龙怒不降。汉时周太守，疏凿奠吾邦。险绝过泷水，舟飞沸鼎中。死生随白浪，出没信狂风。沉璧祈河伯，开山叹鬼工。单船如一叶，片片落秋空。性命悬三老，舟行若转蓬。心安过一石，身小束千峰。猿啸梅花里，人栖竹叶中。年年白头浪，送客欲成翁。舟从九渊出，势挟蛟龙强。巨崖皆辟易，白浪共飞扬。忠信豚鱼格，高深孝子伤。生还天地意，从此戒垂堂。"}