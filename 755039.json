{"id":"755039","title":"岁暮寄仲兄用东坡和子由苦寒见寄韵","dynasty":"清","author":"顾太清","text":"雪后北风起，岁暮临新年。言念客中人，何日方当还。旅食恐不周，多病凋丰颜。一月两寄书，一书五六篇。告我客中事，略有好因缘。县令与之游，我闻心喜欢。吾兄本书生，所馀惟青毡。明哲贵保身，思退慎进前。出处各有时，请看墀与壖。乐道毋忧贫，仰不愧于天。且待春风至，万物同新鲜。寄以敝狐裘，副以苍玉镮。翘首望南云，新雁将北旋。"}