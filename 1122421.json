{"id":"1122421","title":"和潘倅新溪七首","dynasty":"宋","author":"姜特立","text":"山色湖光相接连，千章古木老云烟。晚来曲港回舟处，如在孤山柳屿边。平湖潋滟带垂杨，绿暗长堤五月凉。綵女移舟莲浦去，棹歌声里水风香。浓淡燕脂千树开，崇光香雾袭人来。如今不共梅花笑，步绕行吟日几回。钓月亭边三两家，月明无处认芦花。忽闻鹎鵊相惊起，知有溪禽在浅沙。溪头风月四时新，机尽还欣乌鸟亲。沮溺相逢如借问，报言老子自知津。如君方此富春秋，未可追寻三径游。且放子真归谷口，不应马援困壶头。我来久矣了穷通，出处谁能与众同。此去便须专一壑，人生何必作三公。"}