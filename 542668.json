{"id":"542668","title":"寄怀王鉴川少司马总制","dynasty":"明","author":"谢榛","text":"贺兰山下阵云横，岂学终军漫请缨。壮士气豪凭虎略，材官谋定取龙城。旌麾北转无征战，节制西连有重轻。狐岭摩空秋尽色，兔河荡月古来声。风吹凄断胡笳曲，天与恩威汉塞兵。百将传中谁并驾，两朝功后自完名。鼎彝入勒当昭代，韦布论交在雅情。尚忆都门共杯酒，也曾义气许狂生。"}