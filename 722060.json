{"id":"722060","title":"招黄山汪子扶晨","dynasty":"明末清初","author":"屈大均","text":"紫霞春片寄来新，慰我高堂八十人。山水不知为道苦，莺花亦笑著书贫。月明天外元非物，云落人间即是尘。魂梦正牵梅旅客，几时来访石门津。桃花潭水似情人，流出霞山万古春。金粟至今为太白，青莲自昔爱汪伦。诗于黄海辞多怪，酒是潜溪味更真。渺渺烟波愁不见，珊瑚千尺待垂纶。"}