{"id":"1107885","title":"曲肱诗","dynasty":"宋","author":"白玉蟾","text":"昔在青华第一宫，祇缘醉后怒骑龙。倾翻半滴金瓶水，不觉人间雨发洪。玉皇有敕问神霄，谁去骑龙乱作妖。自别雷城一回首，人间天上已相辽。谪君尘世意徘徊，炼尽金丹待鹤来。归去神霄朝玉帝，依前命我掌风雷。五雷深锁玉清宫，白鹤呼风唳碧空。说著这般辛苦处，三千玉女蹙眉峰。太乙天皇谒紫清，翠娥百万拥云軿。当时不合抬头看，忽见天丁叱火铃。我不生嗔怨玉皇，翠娥无复舞霓裳。如何天上神仙女，染污清都一散郎。梦断南柯觉昨非，因缘尽处两分飞。寒松空锁翠娥梦，我独于今未得归。玉府官僚无甚人，上皇怜我最辛勤。忽然诏下催归去，猿叫万山空白云。瑶池王母宴群仙，两部笙歌簇绮筵。误取一枚仙李吃，又来人世不知年。我到人间未百年，恰如顷刻在三天。向来我本雷霆吏，今更休疑作甚仙。往昔逍遥在太华，朝餐玉乳看琼花。当年身著六铢服，不识人间有苧麻。做到天仙地位时，三遭天谴落天墀。却嫌天上多官府，且就人间洞府嬉。白云随我见天台，又趁金华路上回。栖凤亭中留不去，武夷山下野猿哀。说与清风明月知，扬州有鹤未能骑。夜来五凤楼前看，天上白云空自飞。跣足蓬头破衲衣，闷来饮酒醉吟诗。廛中走遍无人识，我是东华大帝儿。这回空过二十年，肉重不能飞上天。抖擞衲头还自笑，囊中也没一文钱。我有随身一颗珠，见时似有觅时无。金鸡叫罢无人见，月射寒光满太虚。不识看经不坐禅，饥来吃饭困来眠。玉皇若不开青眼，却是凡夫骨未仙。不把双眸看俗人，五湖四海一空身。洞天深处无人到，溪上桃花几度春。桑田变海海成田，这话教人信也难。只有一般输我处，君王未有此清闲。"}