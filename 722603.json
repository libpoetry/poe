{"id":"722603","title":"调笑令　四首","dynasty":"明末清初","author":"屈大均","text":"花片。花片。化作蜂蝶谁见。黄黄白白争飞。飞逐春山暮归。归暮。归暮。月向枝头半吐。芳草。芳草。生向江南太蚤。连天一片春愁。不管王孙泪流。流泪。流泪。点点桃花又坠。边柳。边柳。生在云西不久。清明才见依依。八月枝条尽飞。飞尽。飞尽。未报闺人霜信。边月。边月。何用光争积雪。征人见尔生情。为似闺中镜明。明镜。明镜。不得长含双影。"}