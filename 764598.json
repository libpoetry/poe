{"id":"764598","title":"花心动 寄大敬","dynasty":"清","author":"毛奇龄","text":"蝶里花襕，微雨后、深苑荆桃如菽。红粉堆边，露琯冰筝，并起是谁华屋。楝华风发前村暮，空岩畔、有人如玉。牵萝罢、天寒倚遍，一庭修竹。私唱开元旧曲。见林外春红，暗翻秋绿。昨夜惊乌，梦里还啼，向日对筵蕉烛。玉猧盘地银丝绕，吹松粉、坠来金粟。那须听、黄公鸟声断续。"}