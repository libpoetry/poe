{"id":"136412","title":"咏雪于清虚堂火阁","dynasty":"宋代","author":"白玉蟾","text":"长空惨惨昼如夜，严风刮得雪片下。寒猿傍树不敢声，江梅羞开恐易谢。万山无限落叶愁，处处凝烟缠草舍。枯槎冻僵不复活，飞廉截住阳春赦。馁虎呼雏入岩卧，过鸟如梭钻树罅。园林萧索无一物，几夜霜威煞无藉。欲雨不雨数点霰，雪意沉吟天似诈。满空飞起杨花架，三日两日冻不化。眼前幻出白玉楼，谁敢登陟空嗟讶。肌肤生粟鼻流水，前村新醅复增价。渔翁溪畔笑收网，鱼亦不知钩有麝。洗铛簇火煎雪茶，垂帘叠足说清话。呼童凿碎砚中冰，呵手团栾结诗社。诗成此景尚自尔，安得王维收入画。"}