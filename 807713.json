{"id":"807713","title":"望海潮  胥门城楼即伍相国祠春日同云臣展谒有作","dynasty":"清","author":"陈维崧","text":"鼍呿鲸吼，龙腾犀踏，胥江万叠惊涛。沿水败墙，临风坏驿，千秋尚祀人豪。英爽未全凋。正绿昏画幔，红黦霞旓。太息承尘，我来还为拂蟏蛸。城楼径矗层霄。怅苏台碧藓，相望岧峣。西子笑时，包胥哭后，霸吴入郢徒劳。飒沓响弓刀。算稽山越榭，今也蓬蒿。社鼓神弦，依稀疑和市中箫。"}