{"id":"810777","title":"焦山","dynasty":"清","author":"王又旦","text":"乘春历江皋，访古浮玉山。江风正荡潏，短棹欲进难。千里滞水国，岂不增忧患。隔岸见石屏，忽使怀抱宽。曲径渐分明，丛篁亦檀栾。幽事供怡悦，指点轻狂澜。胜游难再得，我役何时闲。羖䍽逐牂羊，相倾无朝夕。旌旆明江涯，楼船何络绎。高士卧空山，闭门但自适。至今三诏岩，古木森千尺。斥堠尚在眼，客子苦行役。常怀岁时迁，念此饥寒迫。赪颜再稽首，不敢乞白石。"}