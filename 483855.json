{"id":"483855","title":"遐想亭诗为刘元善赋","dynasty":"明","author":"刘崧","text":"登高望神州，邈矣何渺绵。西穷弱水涯，东极扶桑巅。剑阁连蜀栈，幽都涉水天。巀嶪带衡岳，逶迤注秦川。驾车安得驰，汎河苦无船。君子畅玄览，构亭向林泉。眷言寄遐想，临眺豁以宣。高深亦何穷，古今浩无边。岂但四海外，亦在千载前。抚剑怀壮游，揽辔思高贤。对酒不能饮，丘尘正骈阗。下士伤局促，高人乃超然。神情苟弗旷，跬步先尤愆。窅窅天际云，悠悠海中仙。茫茫安可极，耿耿徒自怜。"}