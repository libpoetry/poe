{"id":"116619","title":"寄答参寥·我生为文章","dynasty":"宋代","author":"张耒","text":"我生为文章，与众常不偶。出其所为诗，不笑即嘲诟。少年勇自辩，盛气争可否。年来知所避，不敢出诸口。时时未免作，包以千袭厚。低心让儿曹，默默众人后。见君不能已，颇亦陈所有。君岂少取之，时以佳句授。幽弦喜有听，清唱慰孤奏。如何瞥然去，使我不得友。"}