{"id":"834079","title":"高阳台 剪秋巢分咏秋声，得雁声","dynasty":"清末民国初","author":"易顺鼎","text":"暝夜敲窗，凉波戛橹，嫩寒先到无舲。几度筝篷，如何绿鬓都星。晓风残月添唫伴，问者边、多少长亭。又催成、江北江南，烟雨冥冥。游踪悔被霜期误，向关河唤梦，冷颤镫青。水叠云重，苍茫写上诗屏。天涯无欠秋声处，最可怜、偏是湘棂。酒初醒、一带妆楼，有个人听。"}