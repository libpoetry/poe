{"id":"1109305","title":"与宋次道舍人同在殿中覆考进士次道子侄同就御试赠次道二首","dynasty":"宋","author":"刘攽","text":"池上君今得凤毛，阶庭兰玉见儿曹。横参气象开衡石，丹桂芬香近赭袍。冀北群空经相马，海滨人去复连鳌。西亳里第乌衣巷，贺客无辞应接劳。不恨郎潜有二毛，喜从仙禁接官曹。重吟紫殿森珠网，纵观诸郎夺锦袍。汗血来时皆骥子，神仙不动倚灵鳌。明堂梁栋抡材尽，世上那知伐斫劳。"}