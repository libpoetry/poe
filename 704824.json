{"id":"704824","title":"四景为李通政赋四首","dynasty":"明","author":"薛瑄","text":"石桥流水自东西，绿树连云翠嶂低。却忆当年持宪节，扁舟曾泛武陵溪。红尘飞不到青山，宛转桥东水閤寒。立尽夕阳桥上客，看山看水不知还。木落霜青水不波，野人茅屋带岩阿。幽林采得怜香洁，坐对南山兴最多。竹林茅屋枕江皋，叠玉峰峦夹岸高。似是剡溪清兴发，独冲风雪泛轻舠。"}