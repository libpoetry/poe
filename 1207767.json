{"id":"1207767","title":"昨夜书怀将行，且书且赋，因成十二韵","dynasty":"元","author":"范梈","text":"钜海截上国，危星转清旻。去来抵二极，俯仰适周晨。往鹘无遗影，潜鱼有纵鳞。劲风山叶碎，浓露草根匀。卓彼赵李辈，郁为唐宋臣。忤恩非弃置，知命有高屯。妙句铿金石，荒台蔓蒸薪。凭高重回首，怀古独伤神。记别玉堂夜，来寻丹灶春。常恐学仙侣，亦犹辟世民。蓬莱虽异坞，即此是通津。"}