{"id":"369433","title":"沁园春·和王亦帆学博韵","dynasty":"清代","author":"杨葆光","text":"浩浩尘风，骤聚萍踪，似此远哉。讶金戈铁马，频年带甲，颓垣断井，遍地飞埃。剑倚长空，衣穿短后，热血淋漓付酒杯。无聊甚，且招邀俊侣，醉舞千回。天涯。巧与安排。许香火灵山握手来。愿江乡依旧，重携游屐，田家小住，脱略形骸。散髻斜簪，浇花种竹，偎倚东风一剪梅。情奢处，但鸳鸯睡稳，晓梦休催。"}