{"id":"873748","title":"临池歌","dynasty":"宋","author":"刘子翚","text":"君不见钟繇学书夜不眠，以指画字衣皆穿。当时尺牍来邺下，锦标玉轴争流传。又不见鲁公得法屋漏雨，意象咄咄凌千古。断碑零落翠苔封，直气英风犹可睹。元常独步黄初际，清臣后出今无继。风神迥处本天资，巧力亦自精勤至。羡君好尚何高奇，寒窗弄笔手生胝。向来失计堕尘网，锐气直欲摩云飞。男儿舌在心何怍，却拟临池寻旧学。要须笔外见钟颜，会自蛟龙生掌握。银钩石刻余何爱，劝以短歌君勿怠。他时八体妙有馀，此歌傥可君绅书。"}