{"id":"739374","title":"晓出茂州北门历双溪口陟土地岭","dynasty":"清","author":"查礼","text":"晓出茂郡城，乱山峙屏障，沙径多转折，东指复北向。山脚汇双流，石漱桃花浪。缘溪策马行，登陟穷怪状。迢迢岭路遥，竹青遍山放。寒翠吐晴烟，渺似春阴酿。盘旋到岭头，孤云低可傍。回首见九峰，雪朗神气王。地僻少人过，振衣独俯仰。啸声落虚空，兴逸心愈旷。"}