{"id":"433539","title":"次韵胡雪抱感事二首","dynasty":"近现代","author":"黄锡朋","text":"倚汉如天亦太愚，长鲸卷海倩谁屠。侧身东望悲何极，残影西颓淡欲无。钟虡销沉同一泪，楼台歌舞漫相娱。骊龙睡去伤心久，竟失千金颔下珠。旭日扬旗到国门，三韩风物未堪论。哀涛咽石知鸣恨，大字摩崖愧纪恩。梦里山河馀想断，画中城郭旧痕存。烟波浩渺秋风冷，何处重招故国魂。"}