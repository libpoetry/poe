{"id":"786710","title":"德源城","dynasty":"清","author":"牛焘","text":"妇德自生成，讵假蒙渠旌。蒙渠今无土，慈善独有城。孤城落日荒烟屯，坏堞颓垣不复存。空山杜宇啼残血，西风寡鹤唳秋原。此城自昔涸无水，物换星移屡迁徙。谁知德慧有真源，旧城新城同不死。狡哉蒙渠善悔后，明识妃名传不朽。德源肇锡虽自仇，德源之称盈人口。我闻李毅有女名云秀，父死保城殄夷寇。至今人称天女城，德源无乃辉先后。成败讵足论英雄，忘仇负义真遗臭。更有阿南夫死身自焚，名先宁北青史闻。星回六月燃松炬，南与北与说纷纷。不列寒食禁烟火，义取光焰烛滇云。我来邓赕考前志，父老犹能谈遗事。四诏同冤松明楼，铁钏约臂何其智。舁归窀穸妃之仁，守城誓死勇且义。四德既具四维张，焉用城头树灵帜。夫人城今安在哉？德源名桥为妃识。德源桥下沵苴江，千载源流永不匮。"}