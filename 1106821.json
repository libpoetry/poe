{"id":"1106821","title":"和朱秘校惠诗二首","dynasty":"宋","author":"王洋","text":"了了臞儒说旧章，三钟初试楚金良。当年尚老君方壮，此道催人意已忘。懒逐肥尘规冷炙，甘同贫女借馀光。谁家春草能终惠，惆怅还同病乘黄。短檠灯火几经秋，古远人疏道不侔。可惜诗书架三万，不如奴婢橘千头。颜回赋禄唯箪食，林类当春亦破裘。见说老人怀旧事，梦中吹笛更能不。"}