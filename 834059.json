{"id":"834059","title":"瑞鹤仙 杏花时节，人在江南，春雨乍晴，暮寒犹峭。制此词，向湖桥酒楼歌之","dynasty":"清末民国初","author":"易顺鼎","text":"卖花声过否。掩屏山、峭寒初逗。笙囊嫩菭绣。倩琼箫吹彻，小梅春透。旗亭坐彀。更慵向江南问酒。又怎知、昨夜东风，有个倚楼人瘦。前度调鹦院窄，斗鸭塘宽，几番携手。芳期漫数，相逢在、燕归后。判残红飘泪，暗黄侵鬓，愁似绿杨依旧。约甚时同剪春镫，雨窗荐韭。"}