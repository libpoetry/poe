{"id":"727438","title":"月下笛·春游武林寄别诸子","dynasty":"清","author":"过春山","text":"野馆寒轻，春衫乍减，倦闻鹃语。斜阳外、无限离愁乱飞絮。寻芳尚记西园路，问燕子、春还几许。正津亭潮满，苍烟一碧，峭孤帆去。回顾。蘋花渡。叹送尽流红，旧情难诉。渔村蟹舍，伴人惟是鸥鹭。一舸长日依烟水，那更识、飘零小杜。漫伫立，数归心，肠断孤山细雨。"}