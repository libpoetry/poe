{"id":"1049976","title":"广言归","dynasty":"宋","author":"郭祥正","text":"予将归兮而有言，德眇薄兮言弗见信。孝乎为孝兮友于弟昆，奚为为政兮予之所存。慨日月兮往而不返，吾亲八十兮事之云晚。朝廷清明兮予忠曷施，道弗行于家兮何以教吾民之为哉。呜呼，耕吾土兮足以食，条吾桑兮足以衣。予奉亲兮孰不可乐，予治身兮尤以为宜。蹇何忧兮何思，恬无闷兮无知。休欤归乎，以退为进乎，予发诸诚乎，言谁弗信乎。"}