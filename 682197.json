{"id":"682197","title":"九月十三夜扈从功德寺陪李渐庵大司寇王忠铭徐检庵二学士登金山对月二首","dynasty":"明","author":"于慎行","text":"长杨别苑碧山头，扈跸登临暮霭收。正惜岩花过九日，却怜湖月似中秋。楼台近映沧波出，灯火深回翠辇游。连夕尚方传赐酒，飞觞何幸藉林丘。属车飒遝倚湖滨，湖畔青山夜色新。为侍宸游分象纬，因随仙履上星辰。勾陈影静千峰月，法界烟销万骑尘。莫道秋光寒不耐，温泉云树暖如春。"}