{"id":"818513","title":"庸庵尚书于沪上主逸社第二集适值三月十九日爰命题为万寿山怀古余忝与会归而补作","dynasty":"清末近现代初","author":"陈三立","text":"巨蠹圮天纲，势成土崩疾。思陵号恭俭，坐因流贼出。罪归亡国臣，茹恨殉社稷。至今万寿山，指点过者泣。杳杳歌太阳，峨峨瞰凝碧。尚书再集社，灵感到胸臆。分泪溢吟毫，三月十九日。兴亡一垤影，影中验得失。毋劳费天问，终卜立人极。"}