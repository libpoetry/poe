{"id":"700728","title":"秋日","dynasty":"明","author":"戚继光","text":"经时谢客掩柴关，秋入江皋草色斑。玉露凄清天宇迥，金风萧瑟洞云闲。苍苍晚木群猿集，历历睛沙一鸟还。偶上高楼意疏豁，山河极目转愁颜。清溪谁与濯尘缨，水气常昏海上城。北塞晓烟嘶戍马，西风寒浪吸长鲸。旗翻紫电皇威远，剑跃青虹阃令明。骄子莫询周鼎重，郁葱佳气满神京。"}