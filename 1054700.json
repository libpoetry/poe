{"id":"1054700","title":"酬罗正之提刑城东赏花之什","dynasty":"宋","author":"黄裳","text":"一气适来颜色明，一气适去颜色衰。花缘根蒂岂所托，颜色亦非花可为。花约一时枯且荣，人约百岁行复归。一时百岁孰多寡，花发乃知人盛时。一回花发一度醉，已无百与花为期。韩子空寻院中长，走马归来谩惆怅。昔日城西未同醉，今日城东还独赏。万事著意令人悲，邂逅多欢人愿随。破腊中来春渐渐，閒见芳梢青数点。韶华九十犹更长，未尝一朝游醉乡。中含万巧欲倾泻，将与才思争光芒。天台近得醉吟老，寄我新篇颂花好。扬鞭直指都城中，已踏东风杨柳道。上苑初开芳意浓，急走长须为余报。竞香论色如梦中，蝴蝶翩翩绕芳草。朱颜未愧雕栏红，莫向忙中放春过。"}