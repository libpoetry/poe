{"id":"697453","title":"李本宁廉访以武侯庙八律见贻倚赋排律四首","dynasty":"明","author":"胡应麟","text":"陇上耕耘日，隆中啸傲时。分荆存霸迹，入蜀定皇基。建业元将命，成都迄受遗。交邻吴壤服，讨贼魏廷知。旧鼎三垂叶，新图八阵移。七擒降孟获，十倍胜曹丕。大将嗤巾帼，追兵怯鼓旗。伏龙人羡艳，如虎敌纷披。绝栈巴山曲，丛祠汉水湄。炎精垂烬夕，泪尽杜陵诗。时务真谁识，崎岖见武侯。勤劳同稷契，正大协伊周。鹿任奸雄逐，龙占俊杰留。相才元独擅，将略定谁优。治世休从惠，交邻或用柔。南荒穷绝域，少陆荡神州。取善规忠益，开诚布远猷。仇家偕饮泣，敌国竞含羞。纪法森鹅鹳，机神运马牛。巍巍三代下，王佐嗣先忧。抱膝南阳下，乾坤入啸吟。犁锄莘野重，畚插傅岩深。大泽皇图创，中原帝胄临。万年扶汉谊，五月渡泸心。羽扇驱风电，蒲轮挟雨霖。遗书穹峡外，藏甲故崖阴。部伍归宁辑，酋豪入纵擒。南人惭数叛，北孽戒重侵。六出先声壮，三言后虑谌。锦官祠柏在，黛色尚森森。吞吴情拂郁，灭魏思飞骞。管乐宁同座，萧曹定隔藩。南征韬剑戟，北伐誓旌幡。万事三分策，千秋二表言。庸禅知尽瘁，桀懿询加餐。日惨祁山戍，天昏渭水原。金牛炎社促，铁马夜台喧。古柏笼祠砌，枯桑抱屋垣。江空残月堕，峡迥断云翻。白帝留营阵，伤心乱石繁。"}