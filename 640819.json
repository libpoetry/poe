{"id":"640819","title":"题商集贤画","dynasty":"明","author":"童冀","text":"天下几人学董元，近代复数商集贤。集贤画山唯画意，不将点画分清妍。乾坤元气尚浑沌，百年此意无人传。我生髫龀爱公画，乱离不见三十年。大明开天四海一，江山在处还依然。欲求公画不可得，梦中往往看云烟。昔年为客上湘水，云山好处长留连。九华秀色开菡萏，匡庐瀑布晴虹悬。洞庭雪浪渺无际，华盖晓峰青可怜。今年又上燕山道，凭高四望惟青天。舟行一月少山色，北风吹沙尘昼昏。朅来燕市厌阛阓，旦暮车马争骈阗。蓬莱真境偶一到，拭眼复见公山川。当时旧物无一在，嗟我与公良无缘。公家子孙今白发，十年湖海相周旋。客乡邂逅重相遇，趣装又上通州船。我家金华山色里，云间白石如羊眠。柴门小桥枕流水，溪声久不听潺湲。昨宵又作故人梦，耳边忽似闻清猿。松根茯苓如斗大，便欲归去求神仙。安得壶公缩地法，南归道里犹五千。官船利涉急于箭，一月可到家山前。白头傥获遂此愿，耕云自种南山田。"}