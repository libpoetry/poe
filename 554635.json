{"id":"554635","title":"陈孝子","dynasty":"明","author":"郑文康","text":"侨寓京城陈孝子，昏夜击人误伤死。雠家擒父入秋台，锻炼狱成将弃市。孝子冤声如怒雷，杀人者我亲手为。陈情伏阙献天子，勿刑臣父当刑儿。天子临轩观奏札，念此误伤非故杀。况能求死代亲身，特命充军饶重法。古来孝行能动天，开平之行无一年。重逢恩宥还乡里，不是皇天谁使然。天意君恩须记取，刻骨铭心宜自许。知君今日不忘亲，他日临危肯忘主。"}