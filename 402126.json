{"id":"402126","title":"再赋风雨龙吟楼诗 其二","dynasty":"近现代末当代初","author":"徐震堮","text":"松回溪上云，入我窗间岫。坐久日影移，饥鼠喧晴昼。岩居薇蕨荒，三年矧多又。一卷郊岛诗，旁人笑寒瘦。盍簪得石交，闻道吾已后。相忘寂寞滨，所安固无陋。幽寻蜡屐同，险韵尖叉斗。抱柱终不移，缨冠宁忘救。虚檐鳞甲飞，合眼风雨骤。百蛰会有苏，惊雷已其候。"}