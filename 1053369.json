{"id":"1053369","title":"送俞伯谟宣德赴辟成都","dynasty":"宋","author":"释道潜","text":"我生落拓如虚舟，万里江湖随演漾。君今禄仕亦我同，南北悠悠无定向。故乡回首海东头，兄弟十年官塞上。才高质美众所奇，杞梓豫章非冗长。辟书交飞上庙堂，肯使须臾事闲旷。秦山峥嵘堑戎虏，自古征人愁怅望。剑门栈阁天下危，去马来车魂欲丧。羡君年少勇攀跻，足蹑青冥身益壮。旧游陈迹想依然，感物怀亲情独怆。"}