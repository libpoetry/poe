{"id":"59832","title":"过半江庵观铁崖乐府花游曲次韵","dynasty":"明代","author":"王弼","text":"花气作阴春昼蒙，蜻蜓斗影兰苕风。铁笛老仙石湖里，雪色长髯映湖水。美人搴芳度水门，朱红藕丝新染裙。蹋歌采采不成步，歌声下彻吴王墓。蛱蝶随香花底来，白莲掌上真珠杯。清音震落碧瑶碗，乱泉卷入银星板。老仙起舞山日西，彩云落笔留春题。酒醒不见玉堂使，檐竹敲风僧壁西。松香湿透小银笺，风流尽付琼瑛篇。"}