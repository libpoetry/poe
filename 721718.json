{"id":"721718","title":"罗浮杂咏","dynasty":"明末清初","author":"屈大均","text":"松风无大小，吹得石楼飞。一片水帘影，纷纷落翠微。月为玉女镜，花是麻姑衣。寄语大蝴蝶，相迎羽客归。空外日氤氲，茫茫四百君。雨将双岳合，晴以一泉分。石柱支青壁，香炉吐白云。穿林深浅去，惊起碧鸡群。玉女老人边，窥人出紫烟。镜台一瑶石，裙带两飞泉。明月白成水，梅花香在天。枫林萧瑟甚，夜半尚闻蝉。峰路时时断，翻嫌瀑布多。水浮苍树去，山逐白云过。饷客惟朱草，牵人是绿萝。踟蹰石梁畔，心奈欲归何。"}