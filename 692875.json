{"id":"692875","title":"赠人二首","dynasty":"明","author":"杨爵","text":"乐老襟怀孰与同，逍遥远志鹿裘翁。百年佳趣庭前训，一曲秋箫眼底空。共惜幽累何日解，还伤吾道有时穷。犴圜读罢江湖咏，若在春风和气中。共羡君家庭桂荣，岂知世路一难行。倚门鸠杖燕山迥，乘夜孤帆江水清。骨肉转关心上重，浮云自觉眼前轻。新诗远为贤郎切，多是君臣父子情。"}