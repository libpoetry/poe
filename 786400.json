{"id":"786400","title":"诗函报林十，适又渡海，歌以寄之","dynasty":"清","author":"洪繻","text":"去年烽火起，君去罩雾里。雾山一一高，君视等鸿毛。航海一去寻乐土，温陵旧是晋时浦。晋人携家江畔居，当时亦避羯奴苦。文物衣冠犹俨然，城郭襟海带云烟。忆昔伧荒已千载，得君羁旅又三年。今年台地烽偶熄，君潜渡海问田宅。山川虽是景物非，疑忌之邦君遁迹。得君诗函报君书，君已不滞回风裾。一帆波起随急棹，四山月出空精庐。望君在何处，天长迷海曙。一纸搁山中，无由追日驭。我向此邦依，何殊荆棘据。闻君挈眷欲重来，叹息故巢难去去！作短歌，小名署是「弃生」，甘执御。从今富贵功名非吾知，惟望文辞诗卷人间著！作诗与子且自吟，泪滴青山犹昔心。"}