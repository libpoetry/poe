{"id":"781158","title":"书常理斋观察爱吟草","dynasty":"清","author":"百龄","text":"周道吟翩鵻，出车颂雨雪。怀哉三百篇，忠孝意已揭。傥仅工文词，何以励臣节。常君东海英，巨手长鲸掣。蚕丛辟吟草，作尹兴无辍。当其倒词源，浩浩江河决。崚嶒笔锋迅，慷慨唾壶缺。政拙心自劳，道全身可灭。不比从军诗，苦乐因人说。风雅有正声，庶以绍前哲。"}