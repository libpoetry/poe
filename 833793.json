{"id":"833793","title":"沁园春 其十 蛛","dynasty":"清末民国初","author":"樊增祥","text":"楚国龚生，顾见网丝，飘然念归。看南檐布阵，坐擒蜂蝶，东山惜别，长伴蛜蝛。缒镜生怜，罥衣有喜，昨夜罗裙缓带围。天然巧，把牡丹钿盒，乞与环妃。不如苇箔蚕肥。纵呕尽柔丝不上机。笑终朝组织，难成锦段，多年长养，也孕珠玑。小类榆钱，大逾茶鼎，苦战双龙事已非。儿童语，怕蠮螉寇汝，牢守门扉。"}