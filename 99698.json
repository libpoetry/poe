{"id":"99698","title":"将至广州用过韵寄迈迨二子","dynasty":"宋代","author":"苏轼","text":"皇天遣出家，临老乃学道。北归为儿子，破戒堪一笑。披云见天眼，回首失海潦。蛮唱与黎歌，余音犹杳杳。大儿牧众稚，四岁守孤峤。次子病学医，三折乃粗晓。小儿耕且养，得暇为书绕。我亦困诗酒，去道愈茫渺。纷纷何时定，所至皆可老。莫学柳仪曹，诗书教氓獠。亦莫事登陟，溪山有何好。安居与我游，闭户净洒扫。"}