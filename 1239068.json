{"id":"1239068","title":"贺新郎","dynasty":"元末明初","author":"舒頔","text":"绣隐芙蓉褥。更屏间、双双孔雀，间金盘绿。鹤别鸾离深闺悄，帐冷梅花夜独。空梦绕、巫山千矗。雨意云情，红颜霜鬓，合欢再把鸾胶续。事谐矣，意方足。洞房春暖人如玉。怕的是、鸡声递晓，无情催促。笑拂菱花相依照，取次画成眉曲。伊也道、临邛何辱。吉叶熊罴应入梦，看这番、桂子纷追逐。为君喜，醉红烛。"}