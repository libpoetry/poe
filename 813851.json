{"id":"813851","title":"答友","dynasty":"清","author":"邵希曾","text":"悔读司空城旦书，廿年中土卜行居。栽花瘠壤知无色，采药空山意有余。鸿雪因缘原偶尔，鸡虫得失究何如。打包辍讲都前定，一任浮云过太虚。勿谓因依入世深，瓶城尝守昔贤箴。素无炙毂雕龙舌，兼少恩牛怨李心。无事更悲于厌事，翔林行复自归林。吴侬生长湖山曲，肯忘吞光饮绿吟。"}