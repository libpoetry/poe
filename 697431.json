{"id":"697431","title":"赠霓裳十二首","dynasty":"明","author":"胡应麟","text":"响遏行云未足多，阳春流水定如何。夜来小玉飞银汉，传得开元第一歌。一枝明艳照窗纱，曾事仙人萼绿华。唱彻山香蓬岛上，瑶池千树尽飞花。玉面朱唇陌上逢，香车油壁乍从容。莫教行雨峰头去，寻遍巫山十二重。睡足纱窗昼漏迟，白樱桃下画蛾眉。珠帘百尺重门闭，沉水香销月上时。金屋何曾盼阿娇，临春歌吹总寥寥。遥空一片飞云驻，人倚危阑弄玉箫。月底朱丝竞管弦，风前红袖趁鞦韆。争誇静婉腰围细，不解湖头唱采莲。紫燕双飞掠画楼，黄莺百啭和箜篌。妖姬十五颜如玉，底事长干唤莫愁。女伴相携斗晚妆，风鬟云鬓若耶傍。乍宵湖上归来晚，阿姊同游字蕙芳。振袂飞霜袭彩毫，新声频奏郁轮袍。十千长恨真堪买，三百灵光漫诧豪。瘦妻羸女各伤神，紫凤天吴拆洗频。笑杀杜陵溪水畔，云鬟香雾是何人。七香霞佩午珊珊，骏马金羁照玉颜。跋扈飞扬湖海上，前身莫是李东山。园桃巷柳色纷纷，素口蛮腰并出群。不信寒酸饶下驷，西京谁并卓文君。"}