{"id":"773721","title":"送颂臣之台湾","dynasty":"清","author":"丘逢甲","text":"涕泪看离棹，河山息战尘。故乡成异域，归客作行人。鲲海三更梦，鸥天万里春。分明来路近，未信遽迷津。小别宁须惜，天涯叹此行。家书沉远道，兵火脱馀生。东渡龙无气，南飞鹊有声。送君惟梦寐，同到刺桐城。此去仍乡里，家山拥画鞍。未颁新政令，犹见旧衣冠。落日鸥盟改，寒云雁影单。相逢翻一笑，已作汉人看。漫作居夷想，何妨海且浮。冠裳虾建国，金碧蜃嘘楼。沦落怜交旧，迟回问钓游。都将留恋意，扶泪上归舟。残垒过南嵌，孤城枕北江。鬼雄多死别，人士半生降。战气花间堞，夷歌柳外艭。伤痍犹满目，愁煞倚篷窗。亲友如相问，吾庐榜念台。全输非定局，已溺有燃灰。弃地原非策，呼天傥见哀。十年如未死，捲土定重来。王气中原在，英雄识所归。为言乡父老，须记汉官仪。故国空禾黍，残山少蕨薇。渡江论俊物，终属旧乌衣。预计君来路，榴花照眼中。山光仍故国，海气满征篷。鳌背看红日，鲲身静黑风。洗尘樽酒在，收泪话瀛东。"}