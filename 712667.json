{"id":"712667","title":"以香瘿杯为魏和公寿系之以歌","dynasty":"明末清初","author":"陈恭尹","text":"南州炎德多芳草，丹桂玉兰皆合抱。珠厓有树更绝伦，独发清芬自枯槁。松枝成珀待千年，朽木为芝质屡迁。此香凝结乃异是，皮肤脱落馀贞坚。寄君瘿杯大如斗，为君满引无疆寿。箕瓢可挂不闻声，惠瓠能容宁用掊。翠微腊月梅花浓，散作琼瑶落酒钟。万里知交各南北，几人同上金精峰。君不见南极老人旁，客星每夜生光芒。其占为世多寿者，斗牛之野斯其昌。更闻月出天街北，天下从兹皆喜色。犯座应须太史陈，此星或是严滩客。举杯邀月月何言，饮罢看杯意独存。既用馨香比明德，还因错节念同根。"}