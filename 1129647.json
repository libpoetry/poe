{"id":"1129647","title":"偈十三首","dynasty":"宋","author":"释法泰","text":"客从远方来，遗我一张琴。中含太古意，举世无知音。子期徒侧耳，师旷谩追寻。今朝呈似君，试请弹一曲。达得人空法空，未称祖师家风。体得全用全照，亦非衲僧要妙。直须打破牢关，识取向上一窍。开口错，合口丧，明眼衲僧无伎俩。春风吹落桃李花，淡烟疏雨笼青嶂。一叶落，天下秋，看看空际火云收。万里长江净如练，谢家人不在渔舟。一雁度长空，影落寒江水。水无沉影心，雁无遗踪意。踪影两相忘，凭何为的旨。篱边金菊黄，江上芙蓉翠。三角牯牛独脚舞，两轮石磨绕空飞。新生孩子擎铁棒，直上须弥打一槌。开口有时非，开口有时是。粗言及细语，皆归第一义。释迦老子碗鸣声，达磨西来屎臭气。惟有山前水牯牛，身放毫光照天地。推真真无有相，穷妄妄无有形。真妄两无所有，廓然露出眼睛。眼睛既露，见个什么。晓日烁开岩畔雪，朔风吹绽腊梅花。咄咄，何似生，穿云俊鹘摩青天。抬眸一顾十万里，林间钝羽空忙然。求解会，著言诠，还同日午打三更。争如一句声前荐，独向毗卢顶上行。久雨不晴，有理难伸。云雾长埋大野，檐声不断前旬。阿喇喇，闻不闻。补陀岩上客，应笑未归人。幽鸟语如篁，柳垂金线长。少林传底事，对面不囊藏。有佛处不增，无佛处不减。人人一段光明，历劫何曾欠少。咄，释迦谩自化西乾，达磨无端来此土。勿思惟，休造作，展手开拳咄咄咄。随意说，任天真，镇州萝卜重三所。堪笑老胡不知有，九年面壁太劳神。"}