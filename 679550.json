{"id":"679550","title":"题万松图谢客惠双柏树","dynasty":"明","author":"杨巍","text":"感君惠我二柏树，为君试写万松图。醉中落笔无远近，醒后看之亦扶疏。梦入天台第几峰，千岩万壑尽苍松。晴宵白昼作风雨，屈枝老干蟠虬龙。闻道此中堪避世，服松餐柏固元气。祗因轩冕误长生，佳树移来想高致。野人家在沧海浔，顿令蓬户罗清阴。病来已弃大夫职，老去能参般若心。吁嗟乎得此二柏树，何啻双南金。"}