{"id":"1235813","title":"拟李长吉十二月乐辞 正月","dynasty":"元","author":"吴景奎","text":"曲尘丝拂晴波暖，霁霭空濛烧痕浅。含章宫中万玉妃，粉花点额芳霏霏。条风东来初解冻，蝴蝶吹醒花底梦。翠鬟梳罢玉纤寒，綵燕衔春上金凤。青皇宫中花鸟使，沓翠霏红教莺语。移春槛小度芳华，金犊车轻载歌舞。曲房梦断章台月，东风不解丁香结。钥鱼夜守仓琅根，海棠飞落胭脂雪。紫箫吹月梨花老，碧云冉冉迷芳草。药栏茧栗怯春寒，翠帐流苏护莺晓。丽人一去音尘杳，泪洒红绡怨青鸟。新蒲细柳自年年，曲江流恨波声小。轻红流烟香雨足，新槐影转构栏曲。水晶帘箔度薰风，簧吻乌衣语华屋。凉簪坠发初破睡，粉痕浅护修蛾绿。并禽不受雕笼宿，背人飞向荷阴浴。网轩绿艾悬飞虎，菖蒲花青海榴吐。江娥倚竹弄湘弦，调笑怀沙怨兰杜。南薰生凉纨扇薄，雕俎瑶觞劝郎酌。綵索光浮系臂纱，守宫红映黄金约。冰山珑璁间瑶席，水拍银盘漱寒碧。象床湘簟含风漪，腻香粉汗沾凝脂。赤帝啾啾火龙老，琪树西风转昏晓。凤凰枝头一叶飞，碧疏朱缀生凉飔。素纨团团恩爱衰，含宫嚼羽吹参差。瑶阶露华沾履綦，星桥月帐愁别离，粉筵欢笑占蛛丝。蘋风夕起凉思多，新愁旧恨生浓蛾。云兜鷾鸸返故国，瑶阶络纬鸣寒莎。铜仙泓泓泣零露，银湾漾漾吹凉波。素娥徘徊白鸾舞，广庭老树今如何。黄金花开香满把，烟草荒台谁戏马。楚云栉栉雁西流，秋色悽人正潇洒。泪花蔌蔌啼新愁，缠弦五色弹箜篌。宝香不暖茱萸帐，明月空过翡翠楼。小春一花西月黄，缟衣美人吹暗香。锦衾罗荐晓寒薄，梦中持赠双明珰。霜花莫洒相思树，愁杀孤栖金凤凰。八姨手持榑桑枝，海天冻合青玻瓈。琼楼仙人唤滕六，夜入银潢剪瑛琭。沈香火暖锦承尘，叵罗羔酒生春粼。宫沟不寄题红怨，日映五纹添弱线。琼芳销歇年华改，青鸟无音隔瑶海。绿绡窗户弄晴曦，柳条迎腊含烟彩。上苑花须连夜开，枝头休剪杨家綵。若华煌煌萦日驭，气朔盈虚积馀数。低鬟敛黛拜孀娥，孤负团圆十三度。生物趋功得岁长，山中独厄黄杨树。"}