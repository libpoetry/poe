{"id":"524880","title":"初至山中","dynasty":"明","author":"顾璘","text":"杨子疲执戟，庞公息岩阿。所志既匪同，仕隐乃殊科。蹇余究坟素，弱冠挂贤罗。一往四十年，功鲜忧患多。朅来返初服，城郭困经过。眷兹空山曲，阒寂患微痾。乔松周四厓，嘉谷被前坡。鸣禽戏丛筱，游鱼泳清波。尘氛一以远，形神稍相和。况有旧田庐，偃仰可婆娑。疏食苟无恙，永言憩烟萝。"}