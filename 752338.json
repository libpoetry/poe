{"id":"752338","title":"过天津肯堂留饮用山谷次晁补之廖正一韵见赠依韵和之","dynasty":"清","author":"贺涛","text":"筝弦在耳酒在口，老范为诗胆如斗。謇博意兴何超然，日以诗歌相往还。既得薛君与鼎立，何又援我厕其间。我自受形尘世上，孤怀那肯邀人赏。茫然四顾吾何从，自投所向归桐城。桐城大儒世与齵，岂屑稽古如桓荣。不事公卿乐处士，知音四海惟吾子。大匠门下多瑰材，散栎见收殊可喜。群贤会合古所难，伯牙琴为钟期弹。得与良朋日欢饮，云路悠远何须攀。吾师罢官我何望，将从子言归故山。"}