{"id":"528835","title":"悠然亭","dynasty":"明","author":"陆深","text":"濠梁有鱼水，庄惠无尔我。吾犹恨多事，忘言岂不可。俯仰天地同悠然，鱼忘于水水忘渊。澄鲜一色月转汉，泼刺数声风起船。封君本是方叔后，老气盘空薄牛斗。长啸江湖范蠡书，逃名松菊王弘酒。庭中潴泉泉上亭，亭外万叠青山青。有时出云作细雨，此际游小开南溟。坐来一日当千日，未论他年百四十。海棠花发春气浓，一片胭脂镜中湿。"}