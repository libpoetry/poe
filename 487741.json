{"id":"487741","title":"夏日集东山同方员外黄山人黄给谏郑观察作","dynasty":"明","author":"佘翔","text":"火云蒸四野，局促将焉如。折简劳相命，高会城东隅。磊磊山中石，郁郁路傍榆。悬崖暑气薄，况与同心俱。竹下罗丰膳，万籁间吹竽。长啸若凤鸾，馀音彻九衢。翩翩二三子，旨酒足欢娱。凉风吹我发，烦襟藉以舒。鸣蝉集深林，倦鸟下前除。今日不乐饮，含情欲谁须。人生天地间，贤愚同一区。笑彼车马客，磬折竟焉趋。登高能赋者，临眺且踌躇。"}