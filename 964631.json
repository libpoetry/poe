{"id":"964631","title":"游真阳石室","dynasty":"宋","author":"祖无择","text":"昔读到难篇，乃闻真阳室。亦尝惟斯人，称道或浮实。邈在数千里，莫觌烟霞质。青山有独往，吾志久已必。如何骖俗驾，尚此纡朝绂。谬分南顾忧，惟刑在钦恤。孤宦虽云远，胜践其敢失。行行访云岩，草树披蒙密。呀然一穴开，势欲吞朝日。岚光屏障展，乳溜龙蛇屈。溪流自清泚，松韵何萧瑟。酌酒饮游客，谓言此可述。周生诚不诬，所纪穷纤悉。惜哉非吾土，无由寄蓬荜。平生丘壑心，与道共湮郁。难进而易退，终当守儒术。"}