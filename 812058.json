{"id":"812058","title":"懊侬","dynasty":"清","author":"孙原湘","text":"花下明妆嘱写真，转于调笑致娇嗔。济尼失口称闺秀，伯玉无心诵洛神。似畏窗光旋頫首，乍拈镜影欲回身。画师解道愁尤好，却倚蛾眉更一颦。谁将消息报画帘，偷写崔徽入素缣。未是描摹嫌仲朗，秪因唐突怪无盐。鸩媒已恨胡香泄，鹤钥从添屈戍严。可记镜中欢笑语，要图双影学鹣鹣。冷眼斜睼尔许时，临行却又教迟迟。呼鬟别进先春茗，掠紒重删过午枝。薄怒始知深似笑，娇憨尤爱近于痴。比肩半晌嫌都释，那用烧灯密咒辞。"}