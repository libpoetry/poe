{"id":"573881","title":"梦希翁","dynasty":"明","author":"邵宝","text":"云顶仙人入我梦，玉台之冠杖青藜。不知此地是何所，山水满坐风披披。仙人命予歌古诗，把酒向天天听之。平生意气重韩孟，壮大何以酬相知。仙人仙人今茹芝，清时吏隐非予谁。春秋经世二三策，化作水上沧浪词。沧浪清浊两言足，仙人一笑天无涯。笑声到耳惊梦破，惟见寒月悬松枝。"}