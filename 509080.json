{"id":"509080","title":"桂山诗","dynasty":"明","author":"韩雍","text":"桂山何奇哉，峰峦起平地。星罗数百里，像物非一类。列柱擎空高，围屏障天翠。尖分笔格巧，棱削剑锋利。海螺争献新，玉笋并呈瑞。重岩垂万象，深洞容百骑。河变梁犹存，关徙门未閟。还多怪异状，物类无可譬。石罅泻寒泉，清响更幽致。丹青笔虽妙，图画良不易。想当开辟时，清浊各奠位。精华妙凝结，旁礴隐深粹。洪水滔天流，壅土日消坠。岿然不可动，参杂如布置。儒先历览多，载籍有题识。仙都雁荡景，角胜须在次。始知寰中山，奇绝更无二。所惜在荒远，世人少瞻视。我惭本书生，承乏当阃寄。提兵靖百越，黾勉幸成事。性爱山水游，羁绊弗能遂。故兹佳胜境，六载始一至。骇目惊心神，欲去还默记。岂徒玩物理，亦欲长仁智。况逢休明时，德化广渐被。九州安耕凿，四海息烽燧。乘閒此游观，冠盖总贤使。相与片时乐，感激知所自。走笔题新诗，磨厓刻深字。非追浯溪颂，聊补桂林志。"}