{"id":"1113590","title":"若禔告行再寄二诗","dynasty":"宋","author":"李之仪","text":"前日报君明日行，强凭诗句写离情。悬知北海经旬别，须滞韶山半日程。环席已甘搀上首，馀罍应不负同倾。预期一笑东门外，剩记樽前醉里声。醉里新声解记无，祗应琴意似相如。近来公道偏难得，从此佳期敢妄图。玉室金堂有阻隔，兔葵燕麦恨扶疏。冥鸿不比寻常雁，试觅萧娘一纸书。"}