{"id":"55130","title":"赋得讲经台送石田禅师之虎丘","dynasty":"明代","author":"梦观","text":"讲经台，台何高。关中圣者说法处，琪园白日天花飘。千年化迹精灵聚，碧草不侵台下土。听法游仙去复回，诗魂夜夜啼秋雨。青山削壁势欲冘，剑花照水芙蓉开。霸业如烟去无迹，象龙还绕香云堆。君登讲经台，我折白门柳。吴歌江上来，不必阳关酒。月明钟鼓响空山，白石累累齐点首。"}