{"id":"677860","title":"为张文初题画赠洽公","dynasty":"明","author":"林伯璟","text":"禅翁安禅不出山，画史为画山中閒。寒月高悬碧萝幌，晓云深护青松关。宝地乐声闻涧底，梵天香气识林端。定回幽壑猿叫断，食边绝巘马飞还。盖头把茆亦自好，栖身十笏何其烦。贯休能诗誇宇内，文畅得序传人间。新图摩挲重叹息，旧径髣髴穷跻攀。听师拂尘说善果，使我拂袖辞尘寰。"}