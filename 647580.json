{"id":"647580","title":"题画","dynasty":"明","author":"王汝玉","text":"春林一雨花成泥，万丝深处残莺啼。舍南舍北水涨溪，出门有马不可骑。千岩万壑烟雾迷，近山一带横峨嵋。须臾开霁朝日晞，青嶂突出临溪湄。宛如故旧久别离，邂逅忽见皆忘机。长松脩竹交凝晖，空翠蔼蔼湿不飞。萝窗寥寥春昼迟，蕙帐梦熟眠多时。北山有文宁用移，买山岂假襄阳赀。客来莫怪衡门低，并讶花径深逶迤。芊芊芳草剪碧齐，自是辙迹长年稀。画中人物知为谁，高尚当出晋义熙。抱琴载酒将安之，飘然不受尘鞅縻。我辞渔钓游京师，秋风卷空旧茅茨。五湖买艇复奚疑，行须早听关门鸡。返怀荣沾雨露私，青鞋徒忆寻山蹊。林泉故人倘念我，它年别订瑶华期。"}