{"id":"122488","title":"子夏山·山因先师成令名","dynasty":"宋代","author":"赵瞻","text":"山因先师成令名，人心仰止悬青冥。文侯北面款山扃，石室至今犹南倾。直松万林天籁声，长材大东资连甍。溪泉四出照骨清，润物功溥民冈争。朝兮新云泽根茎，暮兮和风发勾萌。山种气稟天地英，民何知为夫子灵。魏最称治由师经，晋俗自是多诸生。时尚辞华取未精，皓首学行徒修明。非无神降弼王庭，国朝当议平广衡。斯文未丧吾道亨，商之传授今可行。"}