{"id":"824868","title":"哀东七三首 其一","dynasty":"清末近现代初","author":"郑孝胥","text":"中年念儿女，刚性殊曩昔。眼中第三儿，抱玩辄不释。咿哑才学语，见爷已解索。吾怀虽抑郁，为汝长暂适。亲党共誇慧，比似珠的皪。何时大疏忽，不节使伤食。投药若小瘳，日日看愈瘠。出愁入亦愁，弥月疾随革。冬至幸脱命，小寒过不得。父怜母复爱，抚汝两脚直。"}