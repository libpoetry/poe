{"id":"93097","title":"宿潭石步·三更无月天正黑","dynasty":"宋代","author":"杨万里","text":"三更无月天正黑，电光一掣随霹雳。雨穿天心落蓬脊，急风横吹斜更直。疏篷穿漏湿床席，波声打枕一纸隔。梦中惊起眠不得，揽衣危坐三叹息。行路艰难非不历，平生不曾似今夕。天公吓客恶作剧，不相关白出不测。收风拾雨猝无策，如何乞得东方白。垂头缩脚正偪仄，忽然头上复一滴。"}