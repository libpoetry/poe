{"id":"69610","title":"望洞庭·琼田三万六千顷","dynasty":"元代","author":"杨维桢","text":"琼田三万六千顷，七十二朵青莲开。道人铁精持在手，啸引紫凤朝蓬莱。龙子卧抱明月胎，须臾化作桃花腮。嗟尔云槎子，何处忽飞来？蓬莱之浅今几尺？黄河之清今几回？云槎子，云是江上来。但知东方生，卖药五湖上，不知张使者，北犯七斗魁。云槎子，吾与尔何哉，任公钓竿在东海，潮压桐江江上台。"}