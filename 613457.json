{"id":"613457","title":"徐济伯画白鹰歌","dynasty":"明","author":"李之世","text":"徐郎写白鹰，肃肃毛欲动。铁爪盘挐大石间，其下冲波万丈涌。素波霓裳一色明，照见愁眉双目睛。长天远浦云飞断，老树一枝纵复横。徐郎真好手，胸中别作禽兽囿。摩挲落笔分翅翎，烂熳临池开花柳。曾扫上林春曙图，骨相形神色色殊。信手招云雾，决眦入毫铢。扶桑半映万林西，孤凤初鸣百鸟啼。菰蒲菡萏汎汎出，荆棘橐梨隐隐栖。此鹰一出众禽避，半空袅袅流云气。垂头一叫众鸟号，奔涛破山风动地。顿觉四壁间，滴沥水花起。阳侯入户鲛人笑，松窗漂入风湍里。水声嘈嘈下碧滩，回看却在几席间。莫是天河决，将无地轴翻。吾闻鹰是搏击鸟，此鹰此画得其妙。当日临风刷羽翰，一举万里绝云峤。即今孤崖栖，侧目江天渺。吁嗟夫威鸟文鹓世所稀，鸱鸮乱啅稻梁肥。深山大泽吾能到，尽斩蓬麻任尔飞。"}