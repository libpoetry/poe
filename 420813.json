{"id":"420813","title":"沁园春 新美人足","dynasty":"近现代","author":"顾宪融","text":"仙子凌波，爱好天然，娉婷画中。爱压衾斜矗，莹莹六寸，傍帘浅露，楚楚双弓。罗袜宜宽，霞裾不碍，束缚何尝到个侬。银灯灿，怪香钩情眼，刻拟偏工。花前量取春风。道比并檀郎总不同。只月台联步，一般轻健，云氍点拍，直恁舂容。屏角怜娘，炉唇让姊，驰上金梯带乍松。凝思处，问幽阶昨夜，底事苔封。"}