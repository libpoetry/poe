{"id":"741466","title":"元祐党籍碑在桂林者今尚存沈鲁堂太守拓一本见示援笔作歌","dynasty":"清","author":"赵翼","text":"崇宁四年二月吉，臣京奉敕书党籍。首编元祐终元符，所在郡司咸勒石。大书深刻何煌煌，执政待制分班行。聿从章相初定案，七十三人已滥觞。子瞻儋州子由雷，分地各就名偏旁。兹更增列三百九，直空人国无留良。殁者追夺生者窜，并禁子孙仕朝堂。兼有曾持绍述议，亦得附骥分余光。问胡作此一网计，众正登朝我将弃。遂甘铸铁错竟成，肯令死灰焰重炽。剪除异己期必尽，威福横行乃无忌。太师原是一魔君，谬托左元仙伯位，龙脑烟浮别院香，鹑羹命贱行厨味。比邻侍女知避名，天子姻家亲赐醉。回礼南迁诸党人，瘴雨蛮烟葬无地。穷荒僦屋方坐愁，相府歌钟正得意。岂知公道昭日星，锢之愈力名愈馨。朝端枉矜九州鼎，天下已诵千佛经，磨砻贞石妙镌刻，翻似为作功德铭。呜呼权奸所争亦细故，祇此目前富贵具。庸知数十年荣华，不过蜉蝣一旦暮。何苦抵死仇正人，徒供千载嬉笑怒。冰山他日况崩摧，白头也赴长沙路。桃花三树诏勒回，东明佛镫黑如雾。一样投荒作逐臣，乘比诸贤多臭腐。相传星变已毁碑，此碑何以完无亏。想因桂管地僻左，深岩无人施斧椎。碑阴不镌刻工某，毋乃亦是安民为。沈侯好古拓一纸，铁画银钩坛绝技。一点金锋虽兆乱，临池功深物秀美。惜哉若亦作清流，故自不减苏黄米。"}