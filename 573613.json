{"id":"573613","title":"题归隐图","dynasty":"明","author":"朱升","text":"冲陶先生名如山，何得画在云山间。布袍鬓丝晚风满，应缘归自江之湾。画师当时偶相值，岁暮相思走珍寄。横茅老涧树参差，毫端似得山人意。山人家乃无一金，是中所有千古心。豪杰闻风失匕箸，学子问道罗冠襟。芙蓉山腰石头路，钓名射利人如骛。匆匆不省认江湾，宁识冲陶最深处。"}