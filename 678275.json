{"id":"678275","title":"题虢国夫人早朝图","dynasty":"明","author":"詹同","text":"青丝络头白鼻騧，杨家有女颜如花。金门半开天欲曙，蛾眉淡扫朝官家。官家鼾睡起未早，阿姨一来即倾倒。中使传宣出紫宸，信是人家生女好。合欢花瘁沉香亭，玉环宿酒浑未醒。春风暗送年华老，绿衣飞报畴能听。金钱赐浴恩泽新，温泉不洗马嵬尘。底事画工心独苦，图中偏写虢夫人。"}