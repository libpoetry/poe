{"id":"887017","title":"题师子岩","dynasty":"宋","author":"何麒","text":"旦为阳华游，轩豁谐素志。那知此嵌岩，近在回翔地。石如狻猊状，蹲伏呀可畏。虽无嚬呻威，尚使百兽避。漫郎嗜泉石，足迹靡不至。是岩端见遗，定自求其备。澹岩冠湘中，瑰玮传万耳。此郎靳一言，亦以山无水。骨多欠膋血，草木咸枯悴。其谁喜冥搜，韵语发天秘。石门何晃荡，坐久三叹喟。径欲挽银潢，淙淙满人意。"}