{"id":"1127223","title":"泛舟钱塘西湖","dynasty":"宋","author":"黄裳","text":"去留南北须看景，聚散朝昏莫问时。但取紫玄翁兴尽，一身明月是归期。归鹭悠悠一带长，白蘋红蓼是家乡。夕阳临水閒窥处，此意安知世累忙。望湖楼上与云齐，下视银河一道低。好是水边歌舞后，绮罗人在画栏时。芡出波间千颗软，蟹从秋后两螯肥。且呼玉友来相伴，等候蟾光与夕晖。俄起谷风斜撼竹，骤来时雨碎敲篷。回头已见烟云合，点检天边失数峰。"}