{"id":"827956","title":"和渭渔三兄咏草木诗","dynasty":"清末近现代初","author":"陈曾寿","text":"杜老所居地，必有数竿竹。我生如泛梗，遗同此心曲。新居种百竿，日夜鸣寒玉。耸雪虽便娟，战风终损蹙。过春叶犹黄，深夏丛始绿。悬知苍碧时，已值凉风复。晚出及萧晨，得时惭众目。瘦节终不展，来序若相逐。雪霜复何辞，俯仰随转轴。前过古冥阨，野人赠修兰。孤怀冰雪中，忽化青琅玕。新采带山气，美箭方丛攒。自携京国来，渐觉青痕乾。因访种兰人，得知护养难。中虚防湿根，馀地容舒蟠。多丛喜并植，如结君子欢。一一顺其性，稍稍回初观。终然异山谷，半开旋凋残。心香或时歛，蒂露不常漙。不知气候迕，但责人工完。生意兹可知，何不求所安。"}