{"id":"431866","title":"删定丁酉冬后诸作为刻楮集寄梅隐弟因题长句于后","dynasty":"近现代","author":"许宝蘅","text":"十年磨墨老红丝，离合悲欢又几时。风雨高楼空复感，江湖残酒不禁持。徒劳彩笔书花片，难托青琴谱竹枝。心字香薰灰一寸，此中消息让君知。凄凉锦瑟数华年，如叶青衫只自怜。悟彻死生知去住，强从哀乐任因缘。春蚕作茧非无谓，山麝留香亦太颠。灯火虚斋形赠影，看他脉望化神仙。自从君行访碧鸡，七年别绪草萋萋。滇南天远络荒徼，汉上襟陈寻旧题。诗画通灵追瑞芍，因缘有份赠交梨。何时化作香尘影，好逐夫君锦障泥。"}