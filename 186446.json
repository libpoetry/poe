{"id":"186446","title":"风雩亭词","dynasty":"宋代","author":"张栻","text":"眷麓山之面隩有弦诵之一宫。郁青林兮对起，背绝壁之穹隆。独樵牧之往来，委榛莽其蒙茸。试芟夷而却视，翕众景之来宗。擢连娟之修竹，森偃骞之乔松。山靡靡以旁转，谷窈窈而潜通。翩两翼兮前张，拥千麾兮后从。带湘江之浮渌，矗远岫兮横空。何地灵之久閟，昉经始乎今公。怳栋宇之宏开，列阑楯之周重。抚胜概以独出，信兹山之有逢。予揆名而诹义，爰远取於舞雩之风。昔洙泗之诸子，侍函丈以从容。因圣师之有问，各跽陈其所衷。独点也之操志，与二三子兮不同。方舍瑟而铿然，谅其乐之素充。味所陈之纡余，夫何有於事功。盖不忘而不助，示何始而何终。于鸢飞而鱼跃，实天理之中庸。觉唐虞之遗烈，俨洋洋乎目中。惟夫子所与，岂虚言之是崇。嗟学子兮念此，遡千载以希踪。希踪兮奈何，盍务勉乎敬恭。审操舍兮斯须，凛戒惧兮冥蒙。防物变之外诱，遏气羽之内讧。浸私意之脱落，自本心之昭融。斯昔人之妙旨，可实得於予躬。循点也之所造，极颜氏之深工。登斯亭而有感，期用力於无穷。"}