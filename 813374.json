{"id":"813374","title":"杂感","dynasty":"清","author":"李针","text":"烂漫年华烂漫愁，春光春水两悠悠。卷施有叶心先断，杜宇无声血已流。叹逝陆机同阅世，思家王粲独登楼。此乡信美非吾土，冷落胥江一钓舟。生别吞声已不禁，频为列别更摧心。围棋寂寞虚山墅，清宴依稀忆竹林。季子远携留墓剑，女媭空冷捣衣砧。三年伏枕双垂泪，肠断清辕向晓吟。"}