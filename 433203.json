{"id":"433203","title":"南乡子二首 岁暮自青岛赴济南，欲归无计，小住为佳","dynasty":"近现代","author":"顾随","text":"记得海中央。万里烟波泛碧光。底事西来重作客，昏黄。日落青山那壁厢。常自恨颠狂。错认他乡作故乡。昨日鹊华桥畔过，苍茫。不见芦芽一箸长。我亦有家园。归去真成蜀道难。年去岁来还故我，依然。羞见城南一带山。锦字寄平安。眼看残冬岁又阑。夜晚街头人独自，无言。一任雪花打帽檐。"}