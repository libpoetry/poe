{"id":"778545","title":"贺新郎二首 其二","dynasty":"清","author":"宋琬","text":"白雪诗盈卷，笑微躯、未堪众嫭，几从严谴。公也缨冠骖欲解，知己感恩双泫。身已似、三眠残茧。洛下重来刘梦得，问种桃、道士花深浅。陪剑履，两肩展。丹心皎皎风雷显。佐天家、醴资麴蘖，医需和扁。社稷臣元推汲黯，过眼白衣苍犬。清礼数今宵都免。龙马精神方健在，补宗彝、藻火垂虞典。歌进酒，烛频剪。"}