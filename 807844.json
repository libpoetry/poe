{"id":"807844","title":"贺新郎  暮秋卧病澄江客舍，承刘震修沛元秦其天贺天士椒峰弟诸君枉顾，因感亡友邹程村董文友，漫赋一首并示梅园主人韩尔铉","dynasty":"清","author":"陈维崧","text":"一病惊秋暮。暗澹煞、五更青鬓，万山红树。煎药真长高谊在，结驷连镳相顾。仆惫矣、诸君无苦。纵惫此心犹炯炯，试扶吾、一上秋城去。沙雁落，细如雨。韩园旧日曾歌舞。有多少、缕金裙子，酒和墨污。那数三千珠履客，高会春申极浦。当日事、何人记取。黔董颀邹今不见，只十围、梅似青铜古。花尚好，人非故。"}