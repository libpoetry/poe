{"id":"815342","title":"绝命诗","dynasty":"清","author":"赵景贤","text":"岂待孤城破，方嗟力莫支。从来畺守义，敢以死生辞。乱刃交挥处，危冠独坐时。相持不相杀，鼠辈尔何知。裂眦呼狂寇，奚烦讲说多。断头身自分，抗手意云何。厚貌徒为尔，孤臣矢靡他。空劳樽酒献，骂坐更高歌。猝为群盗困，遑敢学文山。且尽从容义，聊惊丑类顽。单辞明顺逆，正气慑神奸。反覆谁家子，相看祇厚颜。是岂天良见，环观涕泗挥。但期能悔祸，岂必与生归。伏剑余何憾，投戈汝莫违。漫收吾骨葬，暴露益光辉。"}