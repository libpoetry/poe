{"id":"1101314","title":"题左尉死节本末","dynasty":"宋","author":"萧立之","text":"江头铁骑飞腥尘，孤城釜沸游游鳞。景陵少府赤心胆，直与海岳争轮囷。食穷矢尽空弮起，生为南臣死南鬼。百三十指闭门中，血剪膻刀如践蚁。巴陵城下丹青明，孤儿襁褓今簪缨。虽然惜不援汉制，尉印有子侯于鉼。有生必死理之常，以义处死君之刚。雪窗细字灯前卷，发竖毛寒双泪溅。愧无李瀚笔如椽，传看人间配巡远。"}