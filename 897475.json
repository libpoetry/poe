{"id":"897475","title":"飞萤词","dynasty":"宋","author":"张耒","text":"碧梧含风夏夜清，林塘五月初飞萤。翠屏玉簟起凉思，一点秋心从此生。方池水深溪雨积，上下辉辉乱凝碧。幸因帘捲到华堂，不畏人惊照瑶席。汉宫千门连万户，夜夜荧煌暗中度。光流太液池上波，影落金盘月中露。银阙苍苍玉漏迟，年年为尔足愁思。长门怨妾不成寐，团扇美人还赋诗。避暑风廊人语笑，栏下扑来罗扇小。已投幽室自分明，更伴残星碧天晓。君不见连昌宫殿洛阳西，破瓦颓垣今古悲。荒榛腐草无人迹，只有秋来熠耀飞。"}