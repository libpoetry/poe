{"id":"832853","title":"陌上花 用蜕岩韵","dynasty":"清末民国初","author":"朱祖谋","text":"笼莺唤起，屏山残睡，眼前春晚。点絮年光，销与谢娘池馆。惜芳笺管成何用，花外东风悽断。占新阴未稳，泪铅无数，梦云飘散。苦相思瘦损，宫腰几许，宽却罗衣一半。未必天涯，省识忖寒量暖。经年袖损调筝手，尘满十三金雁。劝愁弦漫傍，绿窗残日，旧情真懒。"}