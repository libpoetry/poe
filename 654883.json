{"id":"654883","title":"题九马图","dynasty":"明","author":"倪岳","text":"穆王八骏名天下，此马雄瑰岂其亚。渥洼夜堕房星精，神物应随牝龙化。纤离騄駬少为贵，三十六蹄更堪诧。想当阊阖辟清晓，霓旌队引銮和驾。朝回初遣脱金羁，呈了曾看覆黄帕。天厩深严日正长，奚官出牧乘閒暇。晴堤水满柳阴森，芳草蒙茸犹可藉。长嘶深浴各有适，俊骨奇姿本无价。祇今承平息边燧，戎垒征鞍不须跨。长嗟健步何由骋，骐骥驽骀等衰谢。王良伯乐会有合，足下风云生叱咤。追电终轻万里程，直历蓬瀛蹴嵩华。"}