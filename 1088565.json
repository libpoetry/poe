{"id":"1088565","title":"孝宗皇帝挽歌词","dynasty":"宋","author":"朱熹","text":"精一传心妙，文明抚运昌。乾坤归独御，日月要重光。不值亡胡岁，何由复汉疆。遽移丹极仗，便上白云乡。九有哀同切，孤臣泪特滂。讵因逢舜日，曾得厕周行。但忆彤墀引，频趋黼坐旁。衮华叨假宠，缟素识通丧。似有盐梅契，还嗟贝锦伤。戴盆惊委照，增秩待行香。手疏摅丹悃，衡程发皂囊。神心应斗转，巽令亟风扬。未答隆儒厚，俄闻脱蹝忙。此生知永已，没世恨空长。内难开新主，遄归立右厢。因山方惨澹，去国又怆惶。疾病今如许，形骸可自量。报恩宁复日，忍死续残章。"}