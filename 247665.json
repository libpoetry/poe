{"id":"247665","title":"烛影摇红·丁酉上巳修禊市楼赋答同席诸公","dynasty":"现代","author":"朱庸斋","text":"昼雨才收，倚楼消领春如洗。百花从此各争妍，装点东风地。话到湔裙旧事。喜江山、如今信美。逢迎赓唱，报答升平，休悭文字。壮采奇思，出新原自推陈始。百年岭表号多才，应省深期意。莫负佳辰上巳。更相携、清尊共试。传杯隔座，未羡山阴，流觞曲水。"}