{"id":"626449","title":"彭伯时画山水歌","dynasty":"明","author":"薛始亨","text":"昔日羊城彭伯时，孤高不与俗人宜。心慕龙眠李居士，下笔独能追似之。细从尺幅具毫发，千里烟岚生几榻。忽然苍莽作寒林，古劲森森间疏密。高岸嶭巀侵云汉，飞瀑临溪若倾勃。自疑天趣有神助，却是精思得古法。解衣盘礴意殊闲，惨澹经营数刻间。床头一尊使长满，户外万事愁不关。当路贵人索不得，乐与故旧开心颜。酒酣舒啸调墨汁，往往好为平远山。国初宋元临摹遍，唐朝五代相追攀。平生淡泊寡人事，说著时名恒掩耳。富室豪门避若仇，时向僧房留片纸。怜予少年好文翰，与予故居幸同里。过门辄唤春共酌，忘年之交但汝尔。间世家珍肆欣赏，不逆于心笑相视。秋舫为予效李唐，又效王蒙秋山寺。别为人物皆奇绝，即写鸭鸡尤尽致。才高行峻世无双，气和貌古堪心醉。一从离乱各纷飞，便向深山咏采薇。身藏名亦俱欲泯，颇闻病眚掩双扉。燕子不归裘马巷，鲤鱼曾到钓鱼矶。春晴曝画山窗下，看题岁月偏惊诧。十载离思转盼间，旧游追忆多彫谢。君如松柏长青青，何日重逢倒玉瓶。任永冯信曾洗盥，世平目清应改观。此意悠悠谁可论，卷藏日昃空长叹。"}