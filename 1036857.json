{"id":"1036857","title":"黄世永哀辞","dynasty":"宋","author":"杨万里","text":"圣门际天而不可径兮，子聚粮以疾趋。古文熄而哇郑兮，子独追而雅诸。众皆赏其襮而遗其里兮，知全者不在予。仕者谓赣民之嚚兮，不啻沬邦之夫。何子之仁以莅兮，若膝下之乳雏。予惟子之观兮，则未知封屋之迂。沐猴豸而罔腼兮，子发上而衡盱。舍己躁进而谓子躁进兮，宜不曰沽名之非愚。世切齿于彼之晚霣兮，流涕于子之不晚殂。庸知天之不子祉兮，不厚彼之辜。惟师友之恩纪兮，一饭而九其吁。天不予棐而夺予朋兮，半其济而亡舻。决汝汉而东之兮，曾足为予泪之馀。若子之死而不死兮，不亦名星日而骨幽墟。"}