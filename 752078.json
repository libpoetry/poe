{"id":"752078","title":"读明史卢象升传","dynasty":"清","author":"李慈铭","text":"有明季年党祸亟，朝廷甚于河北贼。国有贤者孙与卢，权奸所忌陷之敌。忠定勤劳擅边事，忠烈桓桓众尤恃。书生三十临元戎，文武七州得专制。雷公白骑一蹶僵，掎隅逸贼贼复张。骁将横刀跃马返，头颅一颗高迎祥。彼哉亨九亦持钺，公伟常为义真屈。指踪狝薙清中原，边吹神兵蹋墙入。十烽连报阴山破，急移韦虎当关卧。宣云屹屹长城孤，东南群盗酌酒贺。黄麾下瞰甘泉宫，墨绖仓皇对殿中。九重不怿要人怨，尽收貔虎归军容。五千见卒奋弮出，大评决战贾庄驿。铁骠四蹙烟尘昏，槊折尸僵满袍血。缞麻衬甲靴藏刀，舐面风前恸故僚。一死君亲名义尽，两河人鬼哭声高。百计诬降结中竖，部曲伤残责对簿。戴就烧鋘狱不移，马严连索君犹怒。枢臣亦是功名流，争功乃与公为仇。上方赐剑不汝齿，明年送汝襄王头。呜呼高阳继死漳州虏，城社凄凉散狐鼠。谁遣中流自坏船，至今泪湿思陵土。"}