{"id":"701424","title":"秋夜同沈省斋玉河看月口占赠之入济","dynasty":"明","author":"黄廷用","text":"步月河梁喜及秋，相看月色照东流。无情最是城头月，流水何心管别愁。我客燕城君入济，与君一别即三秋。不知太液池中水，犹绕河东醉月楼。宫漏沉沉城阁清，九霄云净万方明。不堪静听楼前曲，一夕离情白发生。月色低临龙凤阙，水流迥出蝀鳌桥。明朝相送成千里，背向西风白马骄。"}