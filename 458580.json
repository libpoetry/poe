{"id":"458580","title":"人笑皮鞋破歌。盖底脱如张饿口","dynasty":"当代","author":"卢青山","text":"常来旧地觅旧人，诸君笑我皮鞋饿。我道先生中怀疾，此情更甚衣衫破。君不见瞠眼张爪尘中客，熙熙攘攘如不及。或者层颠高自危，或者涧松寒簌簌。或者钻名尖削脑，或者铜薰满天毒。我知淩烟阁高不易到，长安米贵不易处。盟鸥无觅带湖路，五湖西子空烟雨。我知王门不能容我曳长裾，冯谖弹铗无门悲难诉，不如长向空壁住。面壁不为图破壁，欲效崂山嗟无术；庄生解牛知过隙，于此惶惶计亦失。空壁自守长自足，衣冠煌赫又何必。"}