{"id":"807969","title":"六州歌头  春霁寄兴","dynasty":"清","author":"陈维崧","text":"连朝阴雨，愁煞嫩寒馀。今晨起，惊霁色，晃阶除。上人裾。盥罢抽书读，哦骚易，翻庄老，才散帙，旋掩卷，撚吟须。试听春禽碎语，低头想、有个僧庐。翠畦恰半亩，旁用竹阑扶。树影萧疏。著花初。又前村外，斜桥畔，烟幂䍥，径纡徐。挑酒旆，摇歌扇，唤提壶。小花奴。正接天裙幄，沿绿水，匝平芜。念此乐，真忘死，掷吾书。叔子固云佳耳，较雀台、诸伎何如。一生几两屐，彼歌者谁欤。且往观乎。"}