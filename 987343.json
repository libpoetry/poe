{"id":"987343","title":"迓杜丞相舣舟白鹤山下有感","dynasty":"宋","author":"高斯得","text":"维舟候新铉，薄言憩兹山。丛祠倚层阜，回阡俯澄湾。伫立心目瞿，白鹤悬榜颜。嘉名契旧隐，身疑堕其间。沓嶂森古木，荒涂翳枯菅。田空少鸿雁，谷腥富豺獌。更怀山中人，骑鹤去不还。平生抱炯介，辀张困群奸。徂谢易永久，十年閟松关。纷吾信虚薄，宿昔蒙砭顽。及兹落海峤，初心汩忧患。朅来因见召，感涕凄其潸。亦欲荫青茆，赏心谅难攀。孤愤竟何及，颠毛自令䰉。"}