{"id":"703907","title":"鉴止榭之前有古榕焉枝干半枯余滋溉一年所复尔荣茂偶读杜工部老树空庭得之句欣然有会遂分为韵各赋一章","dynasty":"明","author":"韩日缵","text":"乔木当前干，枝柯已半槁。胡然偃蹇姿，倏尔容华好。根蚀露仍滋，叶危风自扫。对之欲问年，何似主人老。前峰来小榭，老树杂芳丛。地迫盘莎径，阴浓引竹风。哀荣固有候，滋溉岂为功。最喜临清沼，枝摇水际空。居然槁木质，忽见晚条青。露叶惊林鹤，风枝破沼蘋。依山宜皎月，照水映疏星。相对不成寐，清阴满户庭。纵尔芳华鲜，囷轮不易识。腹穿鸟可过，皮剥虫还蚀。节拟赤芝形，根凝绿藓色。盈盈一水间，信是空庭得。"}