{"id":"308921","title":"渡江云·于铁华所作安书","dynasty":"现代","author":"赵熙","text":"玉闺人健否。井干半月，孤客未还家。酒阑松所夜，人似春明，门外即天涯。蛛丝药裹，镜奁边，知断铅华。无限思、兰缸一点，书不到秦嘉。窗纱。银尊注处，锦水归来，笑当年初嫁。谁料得、秋水瘦燕，病比寒鸦。朝飞蟢子松裙带，送暗香、明月疑它。幽梦醒，窗前一树梅花。"}