{"id":"1127402","title":"弼承索近诗复贶佳句辄次元韵奉和诗以语志不必更及乎诗也伏惟一览而已","dynasty":"宋","author":"富弼","text":"出入高车耀缙绅，从来天幸喜逢辰。道孤常恐难逃悔，性拙徒能不失真。风雨坐生无妄疾，林泉归作自由身。岁寒未必输松柏，已见人间七十春。赋分萧条只自如，生平常向官情疏。亡功每叹孤明主，得谢何妨作老夫。官品尚叨三事贵，世缘应信一毫无。病来髀肉消几尽，尤觉阴阳系惨舒。"}