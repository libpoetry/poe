{"id":"815028","title":"留别台中人士","dynasty":"清","author":"姚瑩","text":"谊阗祖帐满城闉，挂席中流一怆神。绝海万人争召父，全家终日托波臣。天回暗岛舟长夜，地尽穷荒古不宾。得失微官何足问，圣朝宵盰在生民。昔贤清节恐人知，后世徒工作茧丝。百姓可真无疾苦，一身何必计盈亏。醵金父老偿官急，馈米胥徒感旧悲。输与百钱相送别，高风吾已愧当时。乌山赤嵌两苍苍，鹿耳涛声接混茫。雀鼠未平庭下草，蚕丝难树宅边桑。绝怜海外弹丸地，独运天南数郡粮。户口日增民利尽，不知藏富几千仓。华夷中界浪掀豗，万古鸿蒙一旦开。自昔鲸鲵收海澨，至今烽火罢军台。凄凉画角三更戍，尊重牙旗百战材。犹有昭忠祠宇在，居人堕泪埽煤炱。城狐社鼠屡惊骚，庙算频烦圣主劳。百尺丰碑铭上将，万家新鬼哭寒潮。书生殄贼皆能武，草泽从公岂待招！几辈白头今日在，天教忠义翊清朝。"}