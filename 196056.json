{"id":"196056","title":"食雪·君不见苏子卿","dynasty":"宋代","author":"赵孟坚","text":"君不见苏子卿，十有九年留朔廷。牧羝未乳归未得，吞毡莫救饥肠鸣。又不见陶学士，家居三冬足文史。玉堂退直清兴生，谩把烹茶夸婢子。我生徒饱太仓粟，慨怀伊人常缩恧。我才又无挥翰手，食此岂不颜增存。浪游枉自在江湖，几年见雪一语无。只同儿童跳梁喜，欲吟自觉肠乾枯，朔风打头夜来泊，拥篷晓见银模糊。银盘收拾和蔗浆，银匙搅碎红珊瑚。一抄入品清风生，再抄乍觉心眼明。连抄疾啜盘已竟，肌肤起粟神魂轻。食罢拱手谢苍天，小儒不学食露盘，无补多慾妄求仙。愿言片片皆诗料，吐吞造化归毫端。亦不吟河桥送别凄凉句，亦不吟依本胡芦取天怒。但愿冰棱雪块在心胸，飘飘解做梅花赋。"}