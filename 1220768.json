{"id":"1220768","title":"题奔子温南城抱关遗藁并序","dynasty":"元","author":"周霆震","text":"黑风吹角孤城里，万灶尘生烟不起。白头祖母骨相随，天入荒山夜如水。惜哉奔子脩程促，泪堕人间抱关录。游魂归省父何之，旅殡孤村春草绿。当年煮字嗟无术，商声写入山阳笛。馀音似和祁孔宾，又似饭牛歌宁戚。萧萧霜叶吟边落，有弟零丁此漂泊。秋风无地赋招魂，明日城东问归鹤。"}