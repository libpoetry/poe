{"id":"1123039","title":"过疏山题一览亭梁溪公所书也二首","dynasty":"宋","author":"胡寅","text":"手遮西日到疏山，忽得昏鸦敛翅间。未暇拈香参佛祖，且须襆被扣禅关。月林散影参差静，风磬传音窈渺閒。拟买一廛通水竹，杖藜他日寄疏顽。林梢斜月堕金盆，接影苍茫白雾翻。欲倚小栏收遁景，试凭长啸卷遐昏。寒山濯濯空堆皱，野水瀰瀰不待源。莫道此亭观览富，未如宾日上天门。"}