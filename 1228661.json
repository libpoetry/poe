{"id":"1228661","title":"陈所翁子雷岩画龙","dynasty":"元","author":"刘诜","text":"所翁画龙妙天下，墨水千江醉倾泻。天地变色草木寒，霆电交作昼为夜。阴风萧萧出空庭，天落黄金壁间挂。前身是龙身不知，龙来与语相娱嬉。岁饥乖龙不肯起，画龙夜出行雨归。不知雨到几千里，但见绡素濡淋漓。所翁丹成驾龙去，雷岩传家有奇趣。蜿蜒半幅浩欲动，鳞鬣槎牙攫云雾。轩窗怒涛声汹歘，箧笥夜光亚春吐。嗟哉雷岩今亦仙，此龙神妙不再睹。谁能久藏系金柅，雷公绕柱窥囊楮。只今春风急雨日夜多，便恐一日飞去骧天河。"}