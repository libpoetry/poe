{"id":"1113616","title":"次韵李方叔宋镇立秋五绝","dynasty":"宋","author":"李之仪","text":"渡口人归月上钩，萧萧风叶荻花秋。因君指出诗人语，便向庭前欲买舟。雨闇烟昏蔚不开，时时白鸟去还来。相逢都是江湖上，莫为人声却自猜。秋热春寒花不老，云浓日薄雨频收。共言今岁鱼偏熟，旧网须教展一筹。捞虾摸蚬几回来，斗笠蓑衣安在哉。将谓此生缘已断，登临不觉眼重开。南北区区浪自催，不妨随遇且徘徊。鲈鱼白酒何须得，一醉端从好句来。"}