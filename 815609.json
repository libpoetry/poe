{"id":"815609","title":"咏史","dynasty":"清","author":"翁照","text":"周衰政不纲，征伐强侯擅。霸业复凌夷，私门势强悍。三桓七穆兴，鲁卫势衰愞。六卿专晋权，《扬水》为之先。争强互相吞，三晋六国半。俱酒为家人，倒置履与弁。如何周威烈，封侯遂其愿。坏法自天朝，史笔昭独断。司马续《春秋》，岂独重辞翰。秦赵会渑池，相如称勇智。秦人诈不行，赵亦严兵备。瑟缶互相击，计实同儿戏。何不讲战守，乃以人国试。沛公赴鸿门，累卵危不啻。项庄剑已拔，亚父玦屡示。如厕间道归，偶值猛虎睡。轻兵蹑其后，釜鱼那能避。不见楚怀王，留秦死秦地。嬴秦失其鹿，群雄互吞啮。沛公能任人，左右有三杰。炎威既赩张，西楚遂灰灭。一朝飞鸟尽，良弓自摧折。功人既囚絷，功狗焉望活。而胡丰沛游，歌风起激越。韩彭并菹醢，猛士惧流血。谁愿守四方，保身自明哲。武皇重经术，发策策贤良。广川抱硕学，天人语周详。贾茂董更醇，治道通阴阳。而胡命世材，出俾相骄王。守正端轨则，推诚化披猖。留滞终外藩，稍异投沅湘。曲学阿世人，升之在庙廊。汉业不复兴，格心谁周防。叶公空好龙，见龙乃张皇。文成五利封，尚主亦不惜。谓世无神仙，佺乔在咫尺。文成五利诛，骈首如羊豕。谓世有神仙，所言皆妄耳！金银宫阙间，可望不可到。清心守环中，无为领众妙。而况至人徒，修短非可校。不朽超形骸，千秋光远耀。孔光谮王嘉，浸润致之死。马融排李固，承顺权臣指。两人擅声华，素推经术士。忽焉好恶乖，交口肆诋毁。失己违本心，媚人求贵仕。平生读何书，适佐贪且鄙。一念入奇邪，百世人不齿。愿尔顾修名，慎勿污青史。"}