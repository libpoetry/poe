{"id":"1147855","title":"寄卢俨员外秋衣词","dynasty":"唐","author":"于鹄","text":"寄远空以心，心诚亦难知。箧中有秋帛，裁作远客衣。缝制虽女功，尺度手自持。容貌常目中，长短不复疑。斜缝密且坚，游客多尘缁。意欲都无言，浣濯耐岁时。殷勤托行人，传语慎勿遗。别来年已老，亦闻鬓成丝。纵然更相逢，握手唯是悲。所寄莫复弃，愿见长相思。"}