{"id":"992539","title":"和谢舍人荐震","dynasty":"宋","author":"梅尧臣","text":"盛夏万物当长养，骄阳不雨谁为忧。天无纤云野赪色，草木焦卷如经秋。南阳太守自引咎，不以天时为怨尤。斋精洁虑祠望内，僚属奔从无停辀。谩取诗言占离毕，徒依风俗验鸣鸠。忽闻郡北直百里，岑岑岐笠藏灵湫。持牲遣吏诣其下，俎豆未彻升阴虬。电光划划绕岩壁，雷声隐隐生山陬。拥云驰雨自东上，西风斗猛云还收。神龙蓄志未发泄，明日更与顽阳雠。黤霭阴黑若卷海，联绵霹雳能破仇。沃然原隰洗妖气，浩尔沟渎扬平流。九谷有登百姓喜，蜿蜒歆祀神何羞。"}