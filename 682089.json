{"id":"682089","title":"别后歌丽制不觉引满大醉醉中成四绝句奉纳","dynasty":"明","author":"梦苏道人","text":"人言元白再来身，我道奎中降下神。谁遣玲珑唱新曲，江南添得十分春。红绡春堕彩云中，蜀锦吴绫一日空。应是天孙擎好手，特教凡世扫群工。的烁梅花嫩柳枝，午妆人倚翠楼时。苏州更比扬州好，况有才郎胜牧之。假节何年使蜀川，宿期空老霅溪边。寻春走马阊门去，几处银筝误拂弦。"}