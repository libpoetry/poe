{"id":"120986","title":"再次韵谢王仲衡尚书荐章","dynasty":"宋代","author":"陈造","text":"襧生布衣儿，始未客黄祖。一鹗轻百鸷，名已腾荐语。跌宕噤不施，众笑此何取。一赋出绪余，已可光近古。先生传正学，抱负几文举。名世昔退之，好善今卫武。汲引略权近，论荐及农圃。高义表一时，恶氛可消楚。俗方急梯媒，中表羊而虎。低颜下气地，百请几一与。代舍著衰翁，秋芹荐侯俎。泉甘困深汲，袖短妨妍舞。荐士不待求，昔联乃今睹。傅毛可飞肉，矮屋俄广宇。平生气轮囷，非公向谁吐。小当工抚字，大或效遗补。长风初借便，振迅顾双羽。未妨著书缘，人有讥自苦。朝来诗兴动，毫端鸣急雨。夸似鱣堂生，颇见此宾主。"}