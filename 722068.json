{"id":"722068","title":"明妃庙","dynasty":"明末清初","author":"屈大均","text":"明妃祠枕楚江沙，万壑群山夹道斜。明月尚悬香水镜，芙蓉早堕玉门笳。羞同公主随胡俗，幸似阏氏在汉家。终古秭归哀怨地，杜鹃声里有琵琶。香火凄凉带夕曛，明妃村口大江分。紫台环佩依神女，黄鹄精魂逐细君。易托春心惟碧草，难消杀气是黄云。家邻屈宋风流似，怨曲遗音满水濆。红颜亦可映中华，诏赐单于出内家。为汉自应高俎豆，宁胡岂敢惜风沙。香溪夜夜长无月，紫塞年年始有花。多少落梅悲粪土，无情最是大胡笳。野庙空林宿鹭群，山花和泪落纷纷。无穷翁主成青草，有恨瑶姬化彩云。清似苧萝溪荡漾，香连巫峡雨氤氲。只今流落龙荒客，未嫁呼韩已似君。"}