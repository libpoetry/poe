{"id":"993788","title":"戏简乐长卿","dynasty":"宋","author":"章甫","text":"长卿谈兵气飘扬，半生漫趁槐花忙。尘埃绿绮谁拂拭，鸡群野鹤空昂藏。何必明经取青紫，请君囊书献天子。中原犹未息兵戈，万里横行丈夫事。愞夫株守衡门里，初无长须给薪水。故旧经年绝尺书，乌鹊玩人频送喜。欲行万里囊无钱，移床且对薰风眠。儿啼妻怒了不问，诵诗过午声琅然。"}