{"id":"1194850","title":"新秋月夕客有自远相寻者作吴体二首以赠","dynasty":"唐","author":"陆龟蒙","text":"风初寥寥月乍满，杉篁左右供馀清。因君一话故山事，忆鹤互应深溪声。云门老森定未起，白阁道士遥相迎。日闻羽檄日夜急，掉臂欲归岩下行。惊闻远客访良夜，扶病起坐纶巾欹。清谈白纻思悄悄，玉绳银汉光离离。三吴烟雾且如此，百越琛赆来何时。林端片月落未落，强慰别情言后期。"}