{"id":"1112168","title":"寄令狐揆二首","dynasty":"宋","author":"宋祁","text":"楚山千叠隐南辕，汉渚风樯箭浪翻。流水东西俱怨别，离亭长短共销魂。歌翻白雪知难和，注怯黄金故易昏。玉骨更羸诗笔苦，客裾犹欲曳何门。紫汉参横宿雾收，烟江南渡怅夷犹。梦中未省能知路，天上何缘许寄愁。岂有文鳞凭远客，枉缘香杜怨芳洲。遥知花艳惊郎目，几曲新诗播郢楼。"}