{"id":"359043","title":"绮罗香·送燕","dynasty":"清代","author":"黄永","text":"春去无踪，秋来有信，一霎光阴如雨。燕燕于飞，软语商量欲去。忆曾过、王谢高门，又忽见、金张新第。尽人间，茒屋华堂，惆怅淹留无几。临岐多少叮咛，料前路相逢，雁行迢递。我去君来，黯绝魂销此际。任空梁、落剩香泥，怜故垒、拖残花蒂。怕废兴，南北相同，见旧巢安未。"}