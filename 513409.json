{"id":"513409","title":"六月五日雨后早朝偶然作","dynasty":"明","author":"程敏政","text":"夜来一尺雨，汨没西家墙。不知早已霁，但觉天苍凉。独行御沟畔，流水声泱泱。仰视河汉间，星斗烂辉光。好风吹苧衣，毛发森秋霜。渺然鸱夷子，扁舟泛江乡。又若万里鸿，凌厉青云翔。人生贵适意，此境安可常。遥遥禁中鼓，隐隐夜未央。下马一憩息，旭日升东方。"}