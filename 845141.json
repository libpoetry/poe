{"id":"845141","title":"江南好 篷窗晨起，展诗孙舍人潇湘清晓册子，爰拟其意，广为十阕。兼述土风，亦竹枝遗讽也","dynasty":"清末民国初","author":"程颂万","text":"湘江好，城郭带江斜。官柳渡头朝系马，估帆堤畔晚归鸦。水上有人家。湘江好，楼阁隐高层。白入空江三里雾，红摇半夜一痕灯。独客画阑凭。湘江好，洲渚暮潮中。打桨又添三尺浪，归帆时送一声钟。烟雨太溟蒙。湘江好，山水最清明。晓起渔家贪晒网，夜凉歌舫学弹筝。人去远峰青。湘江好，浮黛是君山。种偏灵妃新泪竹，画成湘女小眉弯。空翠有无间。湘江好，竞渡有龙舟。远见旌旗摇隔岸，近闻箫鼓沸中流。淘尽暮江愁。湘江好，帆树岸边齐。鸥影白迷天外路，鹃魂红过夕阳西。春涨乍平堤。湘江好，士女踏青期。宫样鞋帮还却步，苏州风景学裁衣。娇胜若耶溪。湘江好，风景最宜春。鱼买江村低论价，酒沽山店薄能醺。处处子规啼。湘江好，风景最宜秋。潮落千帆争树出，江清双鸟向人愁。沉醉洞庭舟。"}