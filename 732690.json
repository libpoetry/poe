{"id":"732690","title":"济上行","dynasty":"清","author":"刘正宗","text":"百鸟皆有巢，群动各有匹。艰虞生不辰，满目一凄恻。有客济上来，为我述荡析。势累鬻道旁，云是捷功得。初但贵红颜，后乃空原隰。红颜供余欢，老稚获赎直。百年生聚地，千里瀰荆棘。朝廷望拊循，吁嗟谁失职。同是血气伦，不许恋蓬筚。苌楚古有谣，相对付啾唧。非无东陵资，安堵正深壁。每读《舂陵行》，泪落沾胸臆。眼前旌旗红，又向春明出。所愿念疮痍，无使生相失。"}