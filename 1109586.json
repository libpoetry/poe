{"id":"1109586","title":"秋夜次四侄韵五首","dynasty":"宋","author":"刘跂","text":"凉飔起天末，倏已扫庭户。光鲜向时柳，惨淡非其故。铅华不足恃，美人抱幽素。穷吾分当尔，不为读书误。行乐北山路，绵力涉逶迤。诸郎骋逸足，掩冉去莫羁。归坐独兀兀，糜粥聊自资。狂澜成止水，吾病真吾师。颢气日且肃，鸣弦此其时。泠泠矢古音，慷慨不胜悲。翔飙媚百卉，苦雨何纷披。曲罢自澄寂，霜气皎冰姿。千古柴桑翁，于酒颇能全。绝知閒居乐，雅乏从事贤。倾心祷王母，更欲丐长年。缅思东篱下，想望故悠然。穷檐讵云陋，霜月粲孤明。空山值饥虚，秋菊餐落英。吾衰抱沈瘵，玩物得我生。循分各有适，天公一何平。"}