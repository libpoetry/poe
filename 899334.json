{"id":"899334","title":"悯农","dynasty":"宋","author":"张咏","text":"悠悠世事称无穷，千灵万象生虚空。活人性命由百谷，还须着意在耕农。自有奸民逃禁律，农夫倍费耕田力。青巾短褐皮肤乾，不避霜风与毒日。暮即耕兮朝即耘，东坻南垄无闲人。春秋生成一百倍，天下三分二分贫。天意昭昭怜下土，英贤比迹生寰宇。惩奸济美号长材，来救黎元暗中苦。我闻悯农之要简而平，先销坐食防兼并。更禁贪官与豪吏，悯农之道方始行。"}