{"id":"287904","title":"跳歌行罗城苗俗，每岁仲春，男女上山跳歌","dynasty":"现代","author":"席子研","text":"苗家女儿殊可悦，垂发被面素丝洁。野花插头随手撇，银环系颈皎如雪。缁布裁衣裙百折，罗带摇风腰半缀。踏青时逢挑菜节，三五约伴壶觞挈。胜筵竞上山头设，踏歌逐队笑语彻。回旋跳舞芦笙裂。谁家小儿亦俊晢，履屦交错漫无别。此唱彼和两情媟，同年先结同心结。投赠巾钗私爱切，冷酒溲牛盘地啜。红潮上脸心头热，话长晷短难为说。夕阳坠影鸟声咽，分手归家心惙惙。父母欢笑儿不拙，昨夜灯花红似缬。"}