{"id":"521196","title":"上苑闻鸠","dynasty":"明","author":"顾清","text":"春波溶溶宫柳低，春云漠漠斑鸠啼。柳阴渐深看不见，时复数声金殿西。青绳辇路无尘土，鸣鞘不来日亭午。高树低枝相应呼，似惜田农望时雨。农人望雨心如渴，鸠啼日暮声不歇。乾明门前春气深，太液池头烟水阔。烟水微茫连别殿，忽去还啼画楼畔。柳密花深不再闻，时复宫壶坠银箭。忆昨至尊亲劝农，青旂黛耜临春风。一声此日彻天耳，碧霄几见回重瞳。八年海宇歌太平，春田处处斑鸠声。绿秧刺波桑椹青，却忆江南村落行。"}