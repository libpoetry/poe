{"id":"687426","title":"和亭溪宫詹院中赏莲之什二首","dynasty":"明","author":"孙承恩","text":"若耶溪上赏心违，玉署金塘喜共依。碧锦帐中簇西子，翠云堆里拥真妃。亭亭白日风翻盖，冉冉青冥露湿衣。最是张衡多妙思，清词健笔一时挥。玉堂高宴群公集，为爱名花镇日从。浪说若耶云万叠，平分太液锦千重。莫教池上停歌板，已判归途听暮钟。清景情欢良不易，赏心须为惜从容。"}