{"id":"685142","title":"京华秋兴（三首）","dynasty":"明","author":"王鸿儒","text":"沄鹊高寒紫殿阴，金壶银箭夜沉沉。洞箫赋美当谁听，纨扇词工谩独吟。暂狩长杨沿汉制，终思茂草戒虞箴。属櫜猛士应多从，倾耳西风玉辇音。病怜归计苦难成，形影萧然在帝京。中世功名殊不易，残年去就自须轻。宝符临代胡应遁，玉马朝周客已盈。未睹金根还紫禁，菊花何意向人明。漭漭黄云覆白沙，铁衣万骑迫中牙。毡裘逾漠烽才息，虎帐传餐士不哗。金矢射糜寒碛远，玉鞭盘马夕阳斜。凯歌入塞期非远，鹄望应怜百万家。"}