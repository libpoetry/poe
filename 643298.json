{"id":"643298","title":"题东山清隐图","dynasty":"明","author":"胡奎","text":"南山莫采菊，北山莫移文。西山食薇终不饱，听我且歌东山之白云。白云宛在山之下，卜得陂坑葬郎罢。三年返哺学慈乌，千里按图求骏马。关山漫漫霜露多，谷口秋风吹女萝。侧身南望不归去，白发倚门愁奈何。东山之图不盈尺，时见山头白云白。山有荔枝江有鱼，儿在天涯重相忆。只今冠佩登鹓行，谁种忘忧当此堂。安得仙人缩地诀，日日称觞慈母傍。"}