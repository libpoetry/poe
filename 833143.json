{"id":"833143","title":"一萼红 东邻桃花一树横枝侧出，映入小窗，红萼窥人，嫣然欲笑。爱玩既久，倚此赋之","dynasty":"清末民国初","author":"樊增祥","text":"粉墙遮，有绯桃似火，隔屋绽新花。秀靥低窥，轻脂淡拂，晓妆初试铅华。忆前度、清明相见，是小帘、朱户那人家。一信东风，几回寒食，如许夭斜。宋玉而今渐老，赋东邻颜色，才思都差。斗草阑干，弄花襟袖，年年轻负流霞。蓦一片、芳阴送雨，怕玉沟、流水到天涯。还倩夕阳片影，写上窗纱。"}