{"id":"802914","title":"琵琶仙 陶凫芗先生嘱题《客舫填词图》","dynasty":"清","author":"杨夔生","text":"流水涓涓，正极目、一片暮愁空阔。轻约小艇如凫，呼云度环碧。知多少、吟莺心事，奈过了、翠阴时节。枫外题红，莼边采绿，浑是秋色。更转眼、树老江潭，叹客里、匆匆记游历。惆怅满襟幽恨，付蘋洲渔笛。人自远、汀芦做暝，渐凉光、移上苔石。想见清夜推篷，暗灯明雪。"}