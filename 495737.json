{"id":"495737","title":"念奴娇 其一 和宋人中秋月韵","dynasty":"明","author":"陈霆","text":"冰轮碾上，望山河影里，桂枝横绿。零露侵人秋气重，渐觉玉楼生粟。万里无云，碧天如水，冷浸黄金屋。水晶高卷，簟波微映湘竹。须信此景无多，樽前拚醉，注流霞如瀑。我爱清光光照我，洗荡尘埃千斛。良夜何如，酒酣兴起，豪气凌云鹄。浩歌催版，唾壶击碎圆玉。"}