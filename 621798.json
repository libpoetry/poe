{"id":"621798","title":"酒讼用尔孚韵有序","dynasty":"明","author":"郭之奇","text":"饮醇不谢翻成讼，酒律新添逃主案。问伴何事必归杨，逃诗姑引逃墨断。我词未就谁泄伊，伊伴隐情容易看。不记伴也前作东，狂呼亭尉奔浪漫。必求金赎十千邀，何须杂署五花判。北斗擎来挹酒浆，南山可移春水涣。曩既愁月作归灯，曷不闭月尊中玩。古人投辖未非师，谁更迫人驱款段。此言今出谋我深，重来酒债应难散。准备伶锸入乡园，安能置辩复诋谰。假饶醉骨未销镕，我愿为金卿为锻。锻而为器愿为卮，时博酒泉诸公粲。不然生入复投诗，卿吏何辜空脱腕。"}