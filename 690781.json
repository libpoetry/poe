{"id":"690781","title":"山中七夕，限韵得「廉」字","dynasty":"明","author":"张煌言","text":"青山诗思入秋添，愁对双星韵漫拈。纨扇自来惊少昊，云軿何处御飞廉？七襄枉乞天孙巧，五纬虚传汉使占。要识太清尘秽净，莫将河鼓拟香奁！清秋一晕挂凉蟾，渺渺银潢天汉淹。乌鹊桥成谁问渡？嫦娥宫近倘生嫌。冰机争似云情薄，金掌依然露气廉。却笑儿童偏解事，排瓜掷果向钩帘。"}