{"id":"807665","title":"绮罗香  春日咏兰","dynasty":"清","author":"陈维崧","text":"离墨山前，善权洞口，一径红兰堪藉。露眼如啼，掩冉溪庄水榭。趁雨摘、螺黛青分，带烟采、蝶裙碧化。妒归樵、满担清芬，日斜纤手刚盈把。紫茎暗数漫剪，还取春泥垒，粉红墙罅。午困妆馀，惯是向人沾惹。被玉轸、弹上银蝉，向犀奁、和些冰麝。待閒里、焙入龙团，小窗供夜话。"}