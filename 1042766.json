{"id":"1042766","title":"望九华山","dynasty":"宋","author":"刘攽","text":"初行江南道，山水皆可爱。忽见九华峰，瑰奇又堪怪。去之百馀里，青翠若无类。群山特微茫，屹起视其背。初疑楚人剑，真能倚天外。快意入浮云，耻令白日晦。又如群游龙，垂胡饮江濑。俯仰令人惊，顷刻千万态。未知灊与霍，何能配嵩岱。得无失其真，吾为古人悔。山中多良田，泉源得灌溉。颇思藏其间，将家事耕耒。尘氛未决往，暂若观画绘。日暮飞鸟还，临风久儓儗。"}