{"id":"684486","title":"夏日林居","dynasty":"明","author":"王廷相","text":"林卧真吾惬，芳菲况夏园。种桃临甃碧，架蓏缀门繁。野雀驱虫下，山蜂抱叶翻。相关幽事足，谁复梦乘轩。衡宇侵云白，乔林蔽野青。真堪泽豹变，不碍学鸿冥。一壑予将老，三闾尔独醒。行藏漫回首，天地总浮萍。向夕云霞映，苍茫川渚幽。未辞鹑火月，巳近草虫秋。徵士黄花径，骚人白芷洲。奈林归卧稳，吾道尔同仇。柴门青对野，吟眺澹忘归。树晚明霞缀，沙晴翠羽飞。山林吾志在，天地此生微。扰扰人间世，风尘今息机。"}