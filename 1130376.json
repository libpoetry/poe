{"id":"1130376","title":"偈颂一百零二首","dynasty":"宋","author":"释慧远","text":"千尺身中丈六衣，斩新拈出恰相宜。长针短线君看取，节角请讹我自知。龙幡胜槩落群峰，水石清奇叠万重。燕坐不辞提祖令，微躯那更继前踪。虾蟆跳上梵天，蚯蚓蓦过东海。洞庭湖顶门著地，龙蟠山脑后见腮。陇麦青青春色过，岭云散尽楚天高。翻思欢喜园中事，八万魔军争奈何。如来不说无馀说，迦叶无闻无异闻。体得无闻无说说，玉石难分亦自分。国恩佛恩总报，人王法王道存。仰祝圣明逾日月，更祈睿算等乾坤。黄面瞿昙，虽则分疏应口。车不横推，文殊仗剑逼佛。佛祖由来总是冤，电机旋处直如弦。金毛若解和声拶，月里麒麟笑揭天。扫尽衲僧踪，裂破祖师印。蹋翻香水海，透出威音前。生断主人公，不落第二见。今朝九月初一，败叶凋零满室。钵盂高挂悬崖，拄杖依前靠壁。几许斸山风月，且无遮个消息。诸祖不解提掷，久参那辨端的。云黯黯兮胡汉何分，风萧萧兮鼻孔突出。自是捕盗无功，只管抱赃叫屈。捉得也，捉得也，在什么处，晚风吹动小楼春，归来一径花狼藉。醉翁亭畔寒梅折，庶子泉边瑞雪铺。不二法门从此入，更于何处觅文殊。今朝四月八，邪师坏正法。累及释迦文，死水里淹杀。先师□住独龙山，四十馀程自买船。今日琅琊归普济，借婆裙子拜婆年。直下犹难会，寻言转更赊。若论佛与祖，特地隔天涯。看看，普济拄杖子，化作天龙夜叉。南山匼匝云遮日，西坞逡巡水满塘。三日不来成话霸，叶公若在□郎当。白枫坞荆棘塞路，清潭山草莽缠身。牛栏头鳢鱼?跳，朱岭榨出油三斤。掬水月在手，弄花香满衣。若作佛法会，永劝堕泥犁。元正启祚旧时事，万物咸新今日春。自是天机超妙化，何须更捋鬼头巾。攀北斗，倚南辰，唱拍相随特地新。引得水轮风轮火轮金轮相磨俱不动，执持世界等空手，面皮厚三寸，眉毛重八斤。有时无事倚门立，十字街头等个人。五四三二一，日向东畔出。照见洞庭湖，乌龟眼睛赤。天无门，地无壁。一阵任风倒射回，吹起两须无孔笛。竹杖轻携离婺女，云衣高捲上仙霞。五湖四海休云别，南北东西六一家。愧我金鳞困守株，误佗禅寂远招呼。中途再领贤使命，定业难逃住子湖。年年正月一，鼻孔长三尺。个个贺新春，眉毛重八斤。但□平正事，天道自分明。昨夜三更风起，吹皱一池春水。鱼龙头角峥嵘，露柱振腮摆尾。虾蟆㪍跳上天，鸭儿惊得匾觜。迦叶不闻闻，如来无说说。父子不相传，神仙无秘诀。君不见谢豹花开雨后春，杜鹃啼破梢头月。老胡诞生四月八，韶阳乱棒打不杀。如今纵得十分全，顶门正眼依前瞎。大道忘情绝去留，天伦何处觅踪由。七星利剑当锋按，八臂那吒辊绣毬。如是如是，脑门著地。不是不是，叉手长跪。是与不是，转无巴鼻。北人运至南方，货易获其厚利。新罗国里打斋钟，稳泛灵槎到月宫。仙侣不知何处去，秋声依旧著梧桐。一尘入正受，诸尘三昧起。诸尘入正受，一尘三昧起。三昧与正受，门檈作碓觜。起灭无定时，恰如眼见鬼。正受非正受，云何作道理。一去寥寥七百年，下载清风今未已。十月今朝又初一，丛林正值开炉日。打斋卖饭也寻常，残杯冷炙谁能吃。天无门，地无壁。葫芦棚上种冬瓜，两手扶犁水过膝。跳金圈，吞栗棘，毡拍板对无孔笛。屈屈，独脚山魈解双踢。去年冬里无炭烧，今年定是无火炙。饥时饥到眼睛黄，穷时穷至赤骨力。人天道大梅阳老，佛祖功恢临济宗。赤手擘开无字印，冤家何处不相逢。梅阳老嘱付此衣，遮护得山僧一半。借问搭来何所宜，恰似当年卖柴汉。酱里堕，雪中炭，留与丛林斫额看。君不见睦州严陵滩畔兜率寺里有个陈蒲鞋，解道秦时?轹钻。一二三，四五六，萨达麻绳难辨的。翻身掷地向人前，鼻孔眼睛俱突出。咄咄牯牛儿，森森头角露。恣贪肥腻草，胀杀娘生肚。忆昔未离群，已作牛王步。今既离群去，触讳没回互。没回互病最堪忧，灌澉依前是好牛。有时喜，未跨门栏先撒?。有时瞋，掉尾昂头不顾人。有时好，舌端揽尽千峰草。有时恶，掣断鼻头双服索。而今风和日暖，江南江北去何之，伫看深耕浅种拖犁拽杷正当时。稍乖角，觅便宜。老夫不惜操刀手，生捉归来活剥皮。弯弯初生如櫜弓，团团次第漾悬镜。人间起舞争清辉，影落秋江验邪正。圆也缺也乌足论，体也用也谁能分。潦倒南泉没碑记，夜随流水绕孤村。老婆二八少年时，羞向人前舞柘枝。而今要嫁便改嫁，谁管傍人说是非。良宵正月一，日从东畔出。照见耆阇峰，回环指□中。坐断石桥路，凡圣无回互。佛祖生冤家，相逢若稻麻。雪消春雨过，碓觜也生花。一心不生，万法无咎。木匠带枷，自作自受。有心无法，受报好丑。有法无心，天长地久。心生法生，乌飞兔走。心灭法灭，倒翻筋斗。口似鼓椎，眉如扫帚。一粒红稻饭，几滴牛领血。凭君子细看，我亦难分雪。耕者耕未已，种者种不歇。目望九霄云，谁顾三伏热。秋收政其时，全在要精洁。升合等平分，彼我言词绝。暗室不可欺，吃水也防噎。上人饱法味，道眼能昭彻。归来满钵香，坐断水云舌。金毛恣翻踯，异兽潜深穴。栗棘金刚圈，略不通水泄。百草头边著眼看，七星用处当风截。新岁有来由，烹茶上酒楼。一双无两脚，半个有三头。突出神难辨，相逢鬼见愁。倒吹无孔笛，促拍舞梁州。瞎堂也有三个诀，靠倒云门乾屎橛。一双白大吃泥鳅，两个鹭鸶吞石蠮。堂前开饭店，屋里贩扬州。南泉翻盐落酱钢，赵州老鼠入牛角。久雨不晴，务在丙丁。修罗合掌，菩萨生瞋。佛也不会，波斯转经。拗直作曲，弄假像真。好是明明说与，从教鸭听雷声。陕府铁牛口门窄，嘉州石佛耳轮长。惊起暮天沙上雁，海门斜去两三行。初二十六，齑羹豆粥。日午夜行，投明暗宿。我闻禅师，荣领天竺。山色湖光，争辉夺日。佛法禅道，日月灯烛。眼放电光，机逾臂竹。说云门禅，如珠走盘。唱无生曲，铿金戛玉。千眼洞明，万机攒簇。佛祖并驱，水云叠足。掣颠掣狂，可记可录。诳嚇闾阎，鼓荡流俗。眉毛厮结，形影相逐。把手共行，孤峰独宿。彼上人者，难继高躅。因甚如此，为佗牵犁入市，骑牛上屋。七九从来八十三，六六何曾三十六。阿呵呵，也大奇，折臂脩罗舞柘枝。急如闪电，疾如飞毛，■翣眼迷痴，得便宜是落便宜。腐韝架壁本无情，致雨兴雷自有因。倾倒十年放火口，高谭一夜动公卿。林长老，久相亲，楚语吴歌曲调新。羚羊已挂悬崖角，猛虎难藏露地身。万机彻处若为酬，千圣头边合自由。佛国乍归金作界，仙宫回首玉为楼。大哉释迦文，生下便作怪。南北东西行，点胸也忒杀。弃舍轮王位，反受父母拜。六载向雪山，精进修净戒。明星才出现，證道果能快。分别说三乘，惹得一身债。最后向灵山，拈花索买卖。十万众人前，就中无一介。独有迦叶波，和赃与捉败。二千年前且放过，直至而今被佗坏。坏不坏，主元在。主既在，休厮赖。平生学弄蛇，是蛇皆可弄。唯有遮一条，咬人不可动。轻轻动便觉，和身入草蓬。草蓬深，无处寻，不用寻。好水好山留不住，千岩万壑听龙吟。寒山扫松径，拾得拂苍苔。凭仗东君些子力，一时吹入我门来。古圣伽蓝，一切成见。未跨三门，先见佛殿。毗耶离瞎人撞彩，摩竭陀哑子吃瓜。新长老到遮里，棒头开正眼，拳下作生涯。良宵三月十五，依旧神歌鬼舞。未须三四吐吞，且看七八吞吐。临济瞎驴倒跨，云门正法眼普。三人證鳖成龟，一任衲僧气鼓。休气鼓，甜者甜兮苦者苦。偃月长蛇不用呈，发机自有千钧弩。山僧有个不是，丧尽衲僧巴鼻。惊回陕府铁牛，吞却山河大地。四月上夏渐热，善疗也须调摄。文殊眼里抽筋，金刚脑后拔楔。须弥㪍跳上天，海底昆崙吐舌。几度长歌几度愁，一回饮水一回噎。徐六担板，我则不然。初三十一，不用择日。鼻孔剔穿，眼睛突出。撞著露柱，参学事毕。金地岭胸中丘壑，赤城山皮里阳秋。华顶峰脑门著地，桐柏观稽首叩头。云外千峰秀，目前双涧清。若作如是会，永劫受沉沦。今朝七月初一，丛林法岁将周。便请解开布袋，相从触处□游。解与不解总得，而今要休便休。凡圣本无忌讳，佛魔总是冤雠。静悄悄没干涉，闹浩浩莫能收。东行不见西行利，一叶落知天下秋。锦江巨浪连三峡，九陇峰高接五天。中有导师口生角，眉毛落尽脚跟穿。击得嘉州石佛眼中火出，惊回陕府铁牛鼻孔生烟。阿呵呵，莫怨天。有利无利，不离行市。伸手缩手，无党无偏。酽茶三五碗，意在钁头边。容路如天远，情忘道义深。虚空无向背，何处觅家音。道大兮功不立，隅无兮方莫存。跨鳌头兮归巨海，挟月角兮出天门。大地毗岚起，人天觉树摧。白云归大壑，惨雾结成堆。淼淼江天门，声声唤不回。长连床上，北俱卢洲。吃粥吃饭，遍界冤雠。一是二，二是三，咬定牙关彻底参。闹浩浩时双手掷，赤条条处两肩担。文殊老，强指南，□门三顿实难甘。五峰山下翻筋斗，八达衢头转放憨。大地山河不现，虚空冷汗通身。拄杖头边路绝，髑髅眼里抽筋。虎穴魔宫阔步挨，犁耕拔舌待君来。摩云鼻孔须胡口，闹里相逢鬼擘开。不离刀山居马腹，便从炉炭入驴胎。一句子，不须猜，延宾岂在预安排。换手搥胸何处去，虾蟆头上戴青苔。今朝六月初五，明眼衲僧难睹。惊回座□□龟，咬杀街头石虎。磨镇旗，挝铁鼓，破口半治闲佛祖。起坐相随独自行，夜漏声沈日卓午。今朝腊月二十，依旧眼横鼻直。从头收拾将来，恰似一棚杂剧。便是抹土涂灰，我也阿谁相识。九百木大小进，处分全由节级。忽然出至棚前，也解打躬相揖。驼起要打便打，放下要泣便泣。蓦然冷笑一声，笑倒判官五十。梦魂飞锡下天台，疑是佗方应供来。石室乍归于雾冷，海山风月满楼台。曾到未到俱吃茶，不在沾唇眼便花。若是谢家船上客，肯来平地摝鱼虾。一雨洗郊原，千山锁寒色。底事不须论，元胡口门窄。仲冬十一月半，冷地急著眼看。春来草木还青，冬去冰霜自泮。谁知两个五百，元来合成一贯。纵饶百炼真金，也入红炉再煅。衡门突出古菱花，由胜秦时?轹钻。神仙秘诀妙难传，秃头修罗打左拳。夜半归来无觅处，忍饥高卧饭箩边。钵盂盛世界，拄杖搅沧溟。鱼龙俱削迹，佛祖也逃形。日午全机现，乌沉未出轮。秋高山月白，春至烧痕青。春日迟迟，春风浩浩。绿水绕腰，青山戴帽。柳绿花红，鸦鸣鹊噪。大施门开，何处著到。两阵交锋笑似嗔，双眉倒卓眼生筋。溪山云月谁为侣，南北东西绝近邻。建山徐廷干，三请谭般若。未跨浮山门，一时说了也。更开破天口，塞破太虚空。潭南湘之北，赵州西院东。掷下金刚圈，更饶栗棘蓬。百千万亿个，吞跳无有穷。幸有当阳险崖句，山僧不敢重下注。月里麒麟笑揭天，泥牛拔断珊瑚树。而来与一杓咸盐酸醋，北来与一杓苦菜淡齑。吃则因邪打正，不吃则自东自西。红霞穿碧落，白鹭点苍苔。不得颜良首，谁能叹善哉。根向梢头出，子从花里开。只遮是，不须猜，青山绿水鬓边腮。有时寻不见，依旧却还来。当年四月初八，老胡旧病再发。云门遇水脱鞋，且莫随佗孟八。九龙吐水沐金躯，七步周行总不如。稽首归依乾屎橛，胡须更撞赤须胡。水满花肥春正长，东君作意脑愁肠。同风未必如吾蜀，鼻观先闻荔子香。文殊尽力一问，维摩结舌无言。布袋长时落魄，饮光论劫坐禅。鼻孔只在面上，口皮不离唇边。四个合成两个，三钱置得一钱。而今除本算利，且喜本利俱全。会得浮山两错，佛祖从头架阁。若还依旧宁馨，若极黄病白鹤。若能离诸相，即入法王家。法王无二法，无法即是家。是故法王法，当甚苦瓠瓜。云笼岳顶，月印波心。私道车马，官不容针。著底一任著，不著底一任不著。虎□龙驹，兔头生角。春光夜雨昼晴，不怕和根烂却。门外春将半，岩花带雨开。信从天外至，人自日边来。虎啸风生谷，龙吟雾满腮。相逢眉盖眼，平地舞三台。庵内不知庵外事，铁额铜头不相似。定花板上打鞦韆，猛虎舌头书卐字。天书下十诏，云恩飞九重。万邦归正化，千载一遭逢。电卷星驰作者知，倒施逆用猛提撕。霜华宝剑当风按，忿怒那吒斫额窥。圆机互唱脱名模，妙应还同转辘轳。北济渊源连海峤，西岐枝叶茂江湖。一句子，彻天衢。草木虫鱼随物化，山川海岳亦欢呼。大千世界归明主，万国梯航贡帝都。风捲云天小艇斜，烟波深处作生涯。丝纶掣断双关手，抉出骊龙眼里沙。托迹但知忘世故，栖芦何事不容闲。已能蹑足龙门过，试把轮钩飏碧湾。青苍山色挼蓝翠，潋滟湖光照眼新。珍重导师居此地，颓纲振举是其人。言无展事，语不投机。顶门著眼，颔下安眉。圣凡路绝，事理俱非。刀截春风，锯解称锤。刀锯俱妙，明暗可追。刀锯不尔，二破一亏。阿呵呵，也大奇。风卷怒涛天际阔，莫教断送老头皮。年年腊月三十日，家家门首钉桃符。苦菜澹齑随分有，残杯冷炙阿谁无。大丈夫，德不孤，醋酸不用挂葫芦。收白牯，放狸奴。地碓舂粳光似玉，沙瓶煮豆软如酥。穷鬼子嘴，卢都一饱，但知忘百念，更有何人得似渠。从此华山图籍上，更添潘阆倒骑驴。浓云泼墨无回互，疾燄过风不可窥。赖有金华慈悯力，火坑化作白莲池。三世诸佛转法轮，一大藏教说不尽。象骨当机正令行，玄沙见机行正令。或说或听闻不闻，电卷星飞谁与论。拨转那边关捩子，眉毛留得数茎有。来日书云节，新阳岁月更。泥牛光影乱，石女肚膨脝。迤逦蛇吞瓮，相将虎眼横。春风一阵至，敢与百花争。两阵交锋出战时，旗鎗倒卓鼓无槌。丝毫不犯将军令，独脚机关各自提。正如穷汉破衫袖，也不与万法为侣。捺著头，掀尾举，西江吸尽铁船浮，活捉泥牛和角煮。泼天大，些子许，君不见二月三月寒食天，桃花杏花落如雨。一口吸尽西江水，栗棘金圈饶得底。解道心空及第归，此去西天十万里。学道如学射，久久自中的。一句透天关，万机俱丧迹。参透西来鼻祖禅，乘时东去广流传。镬汤炉炭随缘入，剑树刀山自在攀。教海义天休更问，龙宫宝藏岂能诠。翻身师子通涂妙，活捉魔王鼻孔穿。"}