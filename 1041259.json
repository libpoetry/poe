{"id":"1041259","title":"邻几过门不留戏作","dynasty":"宋","author":"刘敞","text":"陈平少负郭，亦回长者车。贫贱虽足羞，犹问道何如。此风固宜少，未谓今便无。所望台阁贤，尚能念古初。左轓涂朱漆，长绶要银鱼。化我不少留，始知心见疏。弥年寄禄仕，竟日劳簿书。相与同笑言，俱幸逃空虚。春秋期知我，雅颂诲起予。兹意未可忘，君宜诵权舆。"}