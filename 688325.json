{"id":"688325","title":"次李商隐无题韵四首","dynasty":"明","author":"江源","text":"曾向骊山访旧踪，朝元芜没不闻钟。请看学道人何在，始信刀圭味不浓。玉宇春风回病草，丹台秋月照芙蓉。从今悟此长生术，休上蓬莱第一重。太史遗编细读来，纷纷群议动如雷。谩讥阳子上书晚，更叹陈汤斩馘回。此日降戎真上策，清时鸣凤仗多才。坐看今古成何事，袖拂青萍念未灰。三十深闺欲嫁难，镜中不为色催残。忧悬漆室心如醉，目断苍梧泪未乾。有约尽教金步暖，无媒宁忍翠衾寒。摽梅风致周南里，抚卷灯前子细看。忆昔江南泛綵舟，太平风月漫夷犹。严陵台上留连赋，武穆祠前感慨留。北固放歌山月晓，西湖濯足藕花秋。如今再拟经行处，只恐风波易白头。"}