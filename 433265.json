{"id":"433265","title":"六州歌头　居庸关二首","dynasty":"近现代","author":"寇梦碧","text":"凿开元气，铁峡建藩屏。称九塞，誇三险，控幽并，厄神京。一线关门窄，悬檐溜，排云蹬，夹隰水，连盘岭，势峥嵘。锁钥当年，战迹依然在，霸业难凭。但千山落日，劫墨压空城。碧血犹腥，野棠生。尽走辽后，飞闯将，松亭败，柳沟迎。虫沙劫，沧桑事，几棋枰，问谁赢。百战山河冷，空枨触，古今情。海氛急，鲸牙祸，又称兵。谁道千秋设险，只消与，驼影铃声。剩残碑十二，风雨卧荒陵，一慨无名。怒崖对峙，古塞扼咽喉。撑天骨，残地脉，锁燕幽，限中州。莽莽河山在，群峦拥，长城走，三千里，蜿蜒势，望中收。大漠萧寥，胡马窥边堠，谁扫旄头。看雄关当道，万灶宿貔貅。故垒空留，触繁忧。叹兴亡事，争战地，纷割据，甚仇雠。建牙旆，飞羽檄，起烽楼，为谁谋。异代雄图渺，算古今，几蜉蝣。弃繻志，封侯事，等閒休。唤醒麒麟前梦，漫赢得，狐貉同丘。剩秦时明月，犹照蓟门秋，画角吹愁。"}