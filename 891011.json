{"id":"891011","title":"永嘉水","dynasty":"宋","author":"员兴宗","text":"郑侯兴言水于温，厥灾茫昧数莫源。于时顽秋后中元，淫虹曳曳妖晕喷。夜星不呈墨微垣，郁律撼怒排天根。摆磨杂岳涛飞轩，豁惊瞥悚势荡浑。凶飓埽宽震虚垠，瀿倾渎裂轴转坤。腷膊万马来声喧，众鼓骇骇阗篪埙。湠漫沏送无回沄，阴旄威纛空飞骞。婴鲐漂沛趋冥门，带不不属隳巾裈。啾呶直上声天冤，元驱鬼绁俱奔奔。肉不拥掩张髀臀，母识子死翁号孙。凌耶厉耶千山髡，而况下数鸡鼠豚。泞淖飞溅疑翻盆，岸津水溽沸雕猿。目材耳井其能存，我知其端义可援。无乃水伯真少恩，翘翘抉抉凶凌屯。手擘三山巨灵翻，大沤幕岛丛旗㠾。天吴不仁闪双湲，主张龙孽龟鱼鼋。牙眼怖鳄翼厉鲲，唅呀摆掉齿腭反。禹手不胼息两跟，四载难乘驻厥轓。汉家循河昔垫昏，侧身以蔽太守尊。浙东之东孰于藩，赤子鱼头浸莫言。帝阶修修辟重阍，媕娿欺天树幽怨。沉家十万忍不论，谁欤广骚些其魂。幸哉皇明煦朝暾，罗金走帛恩丘园。我咨温人为周爰，河魁之应颠昆崙。嗟嗟奚自理不烦，常盘喜鲜口吐吞。剜元剔鬣命蜿蜿，毫发不备唏空飧。以是眩客诏后昆，帝敕海若浇愁痕。自今起仁略炮燔，纵彼川泳鳞鳍掀。物不暴殄帝所敦，永嘉于于福以蕃。呜呼愈也惟戒焚，我则解摘哀穷樊，其亦灭愧心可扪。"}