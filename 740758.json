{"id":"740758","title":"始游南山宝峰寺","dynasty":"清","author":"朱休度","text":"一坞如兜向北东，中有如毳千万松。兜作佛坐坐衔月，毳作山衣衣满风。塞山诚比体顽劣，不蕃草木山山童。谁料碅磳磈硊里，居然小窟藏玲珑。从山左臂盘盘入，忽入大痴图画中。岚浮翠暖丽如许，银海光刮金篦功。若移宝地置通邑，早夸胜概题名公。乃今埋没久无问，非尔县官谁则从。吁嗟乎，县官之俗俗难医，县境之陋陋于夷。饿隶如鬼鞭之叫，逋粮如山责之疲。惟习虚文画尾诺，了无实政苏边黎。居如笼系城如斗，閒行寂坐愁容痴。今朝跨马得来此，无小无大生欢喜。相与俗吏湔厥肠，更教陋邦洒其耻。不闻坐上龙眠客，有言我今恍惚还家矣。"}