{"id":"130867","title":"真珠帘·青云玉树南薰扇","dynasty":"宋代","author":"陈著","text":"青云玉树南薰扇。京华地、别是潇湘图展。茉莉芰荷香，拍满笙箫院。雪藕盈盈歌袅处，早已带、秋声凄怨。堪叹。把时光轻靠，冰山一片。从古幻境如轮，问铜驼、应是多番曾见。谁把笛吹凉，总是腔新换。水枕风船空入梦，但极目、波流云远。消黯。更华林蝉咽，系人肠断。"}