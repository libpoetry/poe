{"id":"1228585","title":"霰雪和彭经历琦初","dynasty":"元","author":"刘诜","text":"岁饥瓜地荒，老病卧玄晏。闭门三日雪，飞霰相杂乱。飘空乍鸣屋，穿隙已在案。载涂积愈高，集水凝不泮。山寒消久暄，土润苏亢旱。颇疑湘鲛泣，珠玑夜分散。又如洛仓破，白粲接原岸。柔条压既低，高木擎欲断。体圆工簸弄，地远迷界限。我生事嘲吟，寒饿不可逭。坐悯民瘼深，谁与觅医缓。救荒既不预，应卒自无算。古称兆丰年，至此可三叹！别岁夜卧迟，怯冷朝起晏。黄云低不动，白霰下愈乱。鸣檐锵若佩，积地厚成案。遇坚势屡跃，得煖湿先泮。严冱阻春生，萧条助人旱。纷如撞斗破，疾若抟沙散。朽株发英华，深谷变陵岸。先生懒斫路，门外人迹断。作诗无雕锼，白战安可限。空山斸黄精，微此命难逭。少年喜映书，老大悔儒缓。豪门方饮羔，觞急不可算。安知负薪者，道旁拊膺叹。"}