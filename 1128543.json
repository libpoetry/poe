{"id":"1128543","title":"即事","dynasty":"宋","author":"葛胜仲","text":"五载投閒隐薜萝，眼看时事只悲歌。家贫不畏鬼来笑，世变难教佛柰何。髀肉生缘痴坐久，带围减为客愁多。他年莫忘菁山寺，百口啼饥两鬓皤。青云那肯羡雄飞，前料山边习遁肥。名教固应多乐地，贱贫聊幸脱危机。齑无萍韭何妨醉，羹有菰莼自合归。格外一官垂欲满，便从神武挂冠衣。诸公衮衮上岩廊，济世无能分退藏。所止先名大隐洞，平生本望秘书郎。画成顾失一卮酒，箭蹶空穿百步杨。幻界光阴凛无几，养生从此学长桑。"}