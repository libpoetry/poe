{"id":"826900","title":"摸鱼儿·咏梅香，寄召南。时庚午春，召南正八十","dynasty":"清末近现代初","author":"金兆蕃","text":"讯平安、逋仙无恙，岁寒谁共迟暮。江回岭隔寻消息，赢得早春几度。疏影妩。纵历尽冰霜，不减横斜趣。夜深几许。更举酒相邀，旧时明月，来照旧时树。江楼笛，吹动邮亭离绪。朝来无限风雨。小窗横幅留余迹，犹忆年时尊俎。双翠羽。问别后师雄，还许重逢否。一枝漫取。盼早晚南飞，守花使者，附与好诗句。"}