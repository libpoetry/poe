{"id":"816856","title":"长亭怨四首","dynasty":"清","author":"蒋敦复","text":"看门外、绿阴浓遍。冷雨幽苔，小庭孤院。酒盏全疏，病怀消受恨何限。坠欢休拾，空惆怅、莺花苑。画壁唱黄河，谁想便、旗亭人散。天远。问远天何处，教我梦魂飞远。芳洲杜若，可唤取、鹭鸥同伴。但别后、怕去登楼，更怕见、垂杨春晚。记往日相思，不似而今凄惋。看何处、最销魂地。一片斜阳，二分荒土。壤色罗裙，峭风吹送北邙雨。画衫扶醉，能几日、踏青去。瘦影冷蘼芜，恨减尽、好山眉妩。愁绪。剩红心脉脉，目断送君南浦。高楼望远，奈千里、沅湘迟暮。祗今日、蕉萃青袍，问谁采、天涯芳杜。把怨瑟重弹，中有离骚廿五。又吹尽、西风璱璱。悄倚危阑，怕临流水。散了萍花，隔江烟霭渺离思。马嘶病驿，听四面、角声起。鬓已不成丝，怎禁得、飘零如此。弹指。望高楼不见，只见暮雅归矣。哀蝉落叶，问谁慰、那人憔悴。怨玉笛、瘦减蛾颦，定不似、旧时眉翠。记絮冷关河，万点齐销鹃泪。尽销黯、西风梧院。别绪如丝，乱愁成片。锦瑟尘侵，瘦铜花照冷秋幔。怕黄昏也，早又是、心凄惋。圆月满空床，忍诉与、姮娥当面。休怨。算红鸳小病，袅袅药炉烟断。江湖载酒，便握手、几多相见。怎怪得、夫婿工愁，更谁慰、夕阳山远。莫今夕思量，窗外啼螀声劝。"}