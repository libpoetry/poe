{"id":"815293","title":"金缕曲 药阶桂舟叔客醴陵书后附寄","dynasty":"清","author":"赵庆熹","text":"又近中秋矣。向青天，可怜负却，团团月子。丛桂小山花已发，眼底人俱千里。引无数、别离滋味。燕子飞来飞又去，认条条、古巷红灯谜。去年事，我犹记。故园无恙西风里。总负他、六桥烟柳，花天酒地。愁煞阿咸空四壁，难把家常话起。只报道、平安而已。弹铗不堪重乞食，走天涯、又乏江湖技。诗酒耳，问何济。欲向秋风哭。叹人生、胸填块垒，酒浇不落。棋子从头成错著，不合苦将书读。把多少、心肠束缚。一树紫藤花馆里，十年前、同剪西窗烛。思往事，两眉蹙。当时曾谱离骚曲。有几篇、红兰碧杜，何堪三复。楚北楚南同作客，一样风尘鱼鹿。况此去、两人重复。真个竹林传雅号，算黄岗、竹又湘潭竹。新旧句，大家续。楚地皆奇妙。数行程、某山某水，想曾游到。水驿篷窗山驿店，受尽星霜多少。闲指点、黄陵之庙。可有鹧鸪啼庙里，说声声、不若归来好。飘泊意，感同调。苍茫落日青天小。望城头、咿咿画角，一丝红照。客路加餐须稳健，且吃黄粱饭饱。切莫向、西风懊恼。记取春江三月浪，把桃花、归买湘波棹。人聚散，似飞鸟。"}