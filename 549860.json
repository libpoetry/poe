{"id":"549860","title":"皇祖九章　念祖以砥修也","dynasty":"明","author":"刘宗周","text":"惨惨菅屦，可以履霜。累累鸡骨，可以支床。靡爱匪生，靡忧匪死丧。心之忧矣，沦胥以亡。有怆几筵，祖考皇皇。皇祖曰咨，咨我孺子。如孑如遗，如惄如饥。藐躬不阅，遑恤我私。夙兴夜寐，靖共是祇。子慎无疚，无一人贻疵。皇祖曰咨，咨我孺子。汝杜门以作慝，峻用惂德。譬彼曀阴，当日而蚀。譬彼飘风，忽自南北。动曰予智，鲜不为僻。皇祖曰咨，咨我孺子。子心匪石，曾是不可矶。维渊维岳，维德之基。毋失寻丈，而矜毫釐。毋耘人之田，而忘其饥。皇祖曰咨，咨我孺子。子有粱肉，不可以扶羸。子有药石，不可以起死灰。非药石是谬，子方徘徊。取道不远，有觉者谁。先民有言，惟果确是资。皇祖曰咨，咨我孺子。敬之敬之，克念作圣。不显尔神，及尔视听。神以知几，几泯神定。于戏不显，立天之命。皇祖曰咨，咨我孺子。维子有神，俨而密，豫而贞，厥德日新。神之往矣，何有何存。我闻尔声，不见其人。皇祖曰咨，咨我孺子。尔心之疚，惟幽惟潜。帝临孔威，及兹毫纤。载兴载寝，将尔影是监。人知尔一，不知尔百千。皇祖曰哀哉，肆皇天不禄，降尔荼毒。大命近止，先祀陨殰。惕用忧惧，黾勉令淑。弗恤其孚，于食有福。孝子慈孙，俾尔弥尔性，如线斯续。"}