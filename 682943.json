{"id":"682943","title":"登泰岳二首","dynasty":"明","author":"尹台","text":"峻岳高攒海甸标，霞光千里荡扶摇。为寻古帝登封迹，来赴真仙汗漫招。缥缈孤阴生大野，虚无灵气变丛霄。金绳玉检从谁问，独立高丘记往朝。夙忆名山北岸冠，天风海日振穹峦。金庭景倒三千界，玉栈云飞十八盘。九节自携青竹杖，三花谁扫碧霞坛。翛然下览众山小，矫首苍茫六合宽。"}