{"id":"443596","title":"念奴娇  辛卯岁大苏泛赤壁之夕宴集孤飞云馆","dynasty":"当代","author":"魏新河","text":"世何生我，为春秋挥泪，等闲存没。九百年来都不出，一苇横江人物。披发长歌，仰身大笑，喝退千秋月。坡翁如在，也应豪兴重发。解释修短悲欢，满襟风露，便与当时接。欲掘青天埋白日，消灭始终生卒。今古苍茫，星河灿烂，容此清狂骨。者番高会，岂应来者评说。"}