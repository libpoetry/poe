{"id":"805360","title":"贺新郎 忆梅","dynasty":"清","author":"万锦雯","text":"梦到孤山下。正依稀、清臞标格，逋仙流亚。纸帐素屏无觅处，辜负广平骚雅。空怅望、荒台寒榭。岂是春风欺北地，想缁尘、难枉高人驾。甘寂寞，在茅舍。如今腊尽应开也。逞精神、珠离玉缀，霜天雪夜。驿使不将消息寄，纵有幽怀莫写。几时得、重携杯斝。只恐梅花还似旧，待归来、白发堪盈把。谁为我，语同社。"}