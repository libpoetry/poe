{"id":"676231","title":"广武行","dynasty":"明","author":"汤珍","text":"噫嘻广平古战场，据敖仓而倚荥阳。负山阻塞扼险要，楚汉相持壁垒当。是时龙虎方交斗，结阵连军昏白昼。重瞳取霸实暴兴，丰沛真人乃天授。平沙落雁下高城，戍草屯云夕照明。蚀泥断镞犹封血，夷灶馀基尚有茔。山川好在殊今昔，往事销磨但陈迹。鸿沟即使遂中分，儿戏舆图轻一掷。慷慨何人阮嗣宗，醉眸傲睨乾坤中。览古黄河气填臆，长啸茫茫徐泗空。凭高指画争衡地，怅惜英雄生不世。彼竖子者岂数名，鼠窃翻能盗神器。神器虽可盗，天意宁可欺，太阿不久柄倒持。弱人孤寡还自敝，覆辙循环空尔为。"}