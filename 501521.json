{"id":"501521","title":"和熙阳太史庐陵道中作","dynasty":"明","author":"林弼","text":"我本山林人，偶作江海客。及兹指南征，颇苦炎暑剧。溽雨暗江浦，潦水日已积。飞流出高树，栖苴在绝壁。舟小畏湍驶，石乱惊峡窄。仰观冰雪屋，俯瞰鼋鼍宅。涉险豁壮心，吊古悲陈迹。江干彼何神，缥缈留庙脊。岁时走巫祝，牲酒纷狼籍。我行不暇祷，风至即挂席。但令饮量宽，何恤吟骨瘠。苍莽江云秋，霏微山日夕。候吏致慇勤，慰我远行役。吾生当有营，匡时可无策。天王今圣明，万里如咫尺。外服广怀柔，内治深综覈。幸复际雍熙，焉能守迂僻。山豹隐雾文，溟鹍振风翮。纳纳乾坤大，皦皦日月白。愿成越裳书，庶以裨丘索。"}