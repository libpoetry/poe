{"id":"1052753","title":"予十一月甲申以使来武冈坐茅茨之室逼闾阎之陋无故人往来之乐怀羁旅不足之情于是有游古山之寺在县西十五里而山水俊拔深秀亦有可爱者因留置酒抵暮还驿而作是诗","dynasty":"宋","author":"彭汝砺","text":"淡日沙村晚，霜晴溪路遥。蛮人瞻虎节，田父看星轺。使指勤咨问，君恩费养调。畏途谙跋涉，遗策问刍荛。腊近云长暝，春迟雪未消。远空低幕帟，叠嶂露琼瑶。板屋谁家舍，茅檐何处桥。梅香浮远水，藤古上重霄。细草眠黄犊，巅崖落皂雕。儿童晴出牧，妇女晚归樵。樵髻骑吹笛，斑衣行踏谣。封疆连五岭，习俗带三苗。狐鼠藏溪老，豺狼脱洞骄。今当蒙润泽，久已静氛妖。歌舞随乡地，耕桑托圣朝。威仪欣用夏，姓氏耻称猺。僧至不千里，寺名非一朝。小亭浮草莽，高阁出苕荛。泉细能沾润，峰危欲动摇。会观禅味足，还见讲花飘。茶汎波无迹，香深篆未消。远游贪物象，久客厌尘嚣。子美诗千首，渊明醉一瓢。倘来淹白昼，轻去恨连宵。野色随行李，滩声逐画桡。舄归烟漠漠，旌旋雨萧萧。淡月生昭旷，青灯照寂寥。岁时惟箭激，江海祇萍漂。洪井连庐阜，蒲山近斗杓。且从周梦去，莫作楚辞招。"}