{"id":"682919","title":"谒唐太史应德陈桥庄二首","dynasty":"明","author":"尹台","text":"一入陈桥棹即迷，深源何异武陵溪。支离未厌壶丘病，寂寞仍耽颍水栖。旧剑床头长缑蒯，新书案侧欲嘘藜。微言更及玄筌理，不记参横晚日西。几岁风尘海甸昏，如公那得独衡门。焚鱼学士迹空秘，衣白山人礼自尊。桂树攀援聊赋隐，桃花开落竟忘言。英雄出处元无定，不见南阳与渭村。"}