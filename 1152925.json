{"id":"1152925","title":"张彭州前与缑氏冯少府各惠寄一篇多故未答张已云没因追哀叙事兼远简冯生","dynasty":"唐","author":"韦应物","text":"君昔掌文翰，西垣复石渠。朱衣乘白马，辉光照里闾。余时忝南省，接宴愧空虚。一别守兹郡，蹉跎岁再除。长怀关河表，永日简牍馀。郡中有方塘，凉阁对红蕖。金玉蒙远贶，篇咏见吹嘘。未答平生意，已没九原居。秋风吹寝门，长恸涕涟如。覆视缄中字，奄为昔人书。发鬓已云白，交友日彫疏。冯生远同恨，憔悴在田庐。"}