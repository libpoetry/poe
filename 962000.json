{"id":"962000","title":"晨起信笔","dynasty":"宋","author":"姜特立","text":"老翁夜不寐，最爱晨起早。既欣邻鸡鸣，更喜林乌噪。红日忽上窗，亟呼具衣袄。下床一炉火，便觉春浩浩。须臾盥洗罢，觉我神气好。须眉白如银，大似商山皓。因思履道贤，六十未为老。本朝六君子，二张同一赵。陈杜与郑公，富贵俱寿考。嗟我亦何人，八十明年到。不敢儗前贤，后来何足道。粪丸誇隋珠，但可付一笑。耳目幸聪明，时时吟续藁。金钗虽零落，杯酒不草草。"}