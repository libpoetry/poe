{"id":"1200724","title":"续丽人行","dynasty":"元","author":"胡天游","text":"春江水绿春草长，暖风晴麦摇翠光。江头女儿踏春阳，宫鞋蹀?双鸳鸯。浓蛾扫翠誇时妆，青梅如豆悬钗梁。含羞避客依垂杨，绿条花貌相掩映。罗裙飒飒风逞香，我欲临流揽其裳。赠君江南充耳之明珰，愿君回贮流波双饯君。东风南浦之离章，微辞谑浪空彷徨。彤霞无影散巫峡，飘然竟学孤鸾翔。亦知佳人礼自防，岂比濮上桑间行。行云一去杳莫睹，痴心空断相思肠。"}