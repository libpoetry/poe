{"id":"693074","title":"秋送吴景先归休阳","dynasty":"明","author":"沈守正","text":"桐庐秋色老，水浅石棱寒。无复江陵快，应如瞿峡难。缆人惊鸟起，客子倚樯看。廓落何须叹，还家菊未残。落叶如相逐，江行不记湾。帆开迎昃日，雁度失青山。往事烟云外，新诗指点间。邻舟喧土语，知己近乡关。三载涧西水，孤舟梦若何。恐辞红叶去，终恋白云多。北海盈樽酒，南山叩角歌。淡交原有分，迟子此烟萝。"}