{"id":"682830","title":"诞日和曾鹤林","dynasty":"明","author":"区越","text":"南山秀拔与天苍，晓日熹微荡壁光。幸不龙钟多错爱，每为真率或乖方。强吟自觉诗无料，少饮方知酒有觞。岭北溪南春又到，闭门休管草先芳。有客有客径相过，梅边赋诗如逊何。却誇老鬓期霜黑，不悟苍颜带酒酡。留诗岂谓云山远，僻地仍嫌恶少多。闻说鹤林来枉顾，酒船诗担重摩挲。"}