{"id":"1063454","title":"食笋行","dynasty":"宋","author":"唐庚","text":"半夜春山试雷雨，惊起蛰龙初出土。野人不惜苍苔古，掘得嘉餐自烧煮。满盘明玉远飘风，一箸鲈鱼味差苦。竹斋食罢竹阴午，竹里行吟傲簪组。君誇食肉君固卑，我誇食笋我亦痴。阿蛮丰腻飞燕瘦，意态虽异要皆奇。君不见天随先生贫食杞，又不见关中客卿肥刺齿。丰俭不齐皆有理，彼此相忘聊尔耳。"}