{"id":"815192","title":"大墩公园杂咏十二首","dynasty":"清","author":"洪繻","text":"行行去市阛，苍苍花木环。东来最佳处，墙外有青山。前池浮荇藻，后槛倚芙蕖。临水知鱼乐，无人可比鱼。透漏澎湖石，婑媠江户花。园角旗亭近，东洋卖酒家。朝见东洋娘，暮见东洋娘。看花高髻集，掠水翠裙飏。催敲来种花，千株万株列。白是千人脂，红是万家血。海山榷酤多，游兴何须惜！金钱不翼飞，祇此留微迹。缺堵衔山月，危樯出电星。街衢连苑里，一线电光青。"}