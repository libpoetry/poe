{"id":"708684","title":"丹凤吟•答洪昉思梦访之作","dynasty":"明末清初","author":"沈谦","text":"别后相思一样，目断城云，魂销江树。玉帘深锁，愁似乱莺狂絮。沉沉落照，半明还暗，野烧回春，寒山催暮。梦里何曾怕险，滚雾翻风，为我连夜飞度。也有镇常相见，见时不免含嫉妒。道我眉儿翠，又身轻过汉，腰细如楚。那知憔悴，不复再行多露。关黑枫青君自爱，更休将愁诉。但须纵酒，看石榴半吐。"}