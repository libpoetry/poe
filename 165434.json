{"id":"165434","title":"送吕承奉至山从吕龙图晋伯辟秦州机宜","dynasty":"宋代","author":"晁补之","text":"去日剧奔骥，新交非曩图。怜君事业长，蔚若颐生须。表东海者谁，君世有显儒。端委论百揆，鞭弭雄千夫。二陈诗礼伯，八荀纨绮雏。尝闻达大家，可以济八区。功名望圣世，忠孝自吾徒。我昔拜秦州，词林炳于菟。见谓可与言，锄荒而破觚。刳中不宿秽，味道因有腴。斯文望若人，颠沛一手扶。白头远绥边，狐兔安足驱。汲黯在朝廷，永绝淮南觎。平叔不斗羌，事正今日须。今君撰杖屦，还向府中趍。问讯不弃捐，寄声亦疏迂。何当质疑义，卖剑老樵苏。"}