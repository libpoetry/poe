{"id":"1104774","title":"和丹岩述志","dynasty":"宋","author":"卫宗武","text":"蠹简钻研眼欲穿，读书何似夏侯玄。文传可使纸增价，酒尽何妨尊屡眠。唾落成珠皆至宝，笔耕有粟胜良田。席珍尽足需时聘，经史何劳手更编。室罄囊空气不衰，朵颐宁肯舍灵龟。多金未羡陶朱富，淅玉姑为杜老炊。暖客情难到貂鼠，惠人智不及蒲葵。春风可笑随流俗，不长桃枝长棘枝。"}