{"id":"1119144","title":"浣溪沙 其二","dynasty":"宋","author":"陈克","text":"香雾空濛堕彩蟾。倾城催映出重帘。□□银烛夜厌厌。何物与侬供醉眼，半黄梅子带红盐。粉融香润玉纤纤。淡墨花枝掩薄罗。嫩蓝裙子窣湘波。水晶新样碾风荷。问著似羞还似恶，恼来成笑不成歌。芙蓉帐里奈君何。短烛荧荧照碧窗。重重帘幕护梨霜。幽欢不怕夜偏长。罗袜钿钗红粉醉，曲屏深幔绿橙香。征鸿离远断人肠。小院春来百草青。拂墙桃李已飘零。绝知春意总无凭。卢女嫁时终薄命，徐娘身老谩多情。洗香吹粉转娉婷。窗纸幽幽不肯明。寒更忍作断肠声。背人残烛却多情。合下心期唯有梦，如今魂梦也无凭。几行闲泪莫纵横。"}