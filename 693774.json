{"id":"693774","title":"戊戌冬至南郊礼成庆成宴乐章四十九首 万岁乐","dynasty":"明","author":"陆深","text":"五百昌期嘉庆会。启圣皇龙飞天位。九州四海重华日，大明朝，万万世。满前瑞烟，香绕蓬莱殿。风回韶律鼓渊渊，列陛旌旗绚。日至朱躔，阳生赤殿。气融和，彻上玄，历年万千，长庆天宫宴。宝殿金炉瑞霭浮。陈玉案，列珍羞。天花炫彩，照耀翠云裘。鸾歌凤舞，虞廷乐奏。万岁君王寿。圣主垂衣裳。兴礼乐，迈虞唐。箫韶九成仪凤凰。日月中天照八荒。民安物阜，时和岁康。上奉万年觞。胤祚无疆。天启嘉祥。圣主中兴正纪纲。颂洋洋，功荡荡。国运隆昌，万载皇图壮。维皇上天佑圣明，景命宣。五云辉，三台润，七纬光悬。协气生，嘉祥见，正万民，用群贤。垂衮御经筵。宵衣勤，政殿礼，圜丘大祀精虔。明水洁，苍璧圆。秉周文，承殷荐。眷皇家，亿万斯年。皇穹启圣神。钦乾运，祗郊禋。一阳初动霭先春。万福来，同仰至仁。祥开日月，瑞见星辰。礼乐协神人，宇宙咸新。春满雕盘献玉桃。葭管动，日轮高。熹微霁色，遥映衮龙袍。千官舞蹈，钧韶迭奏。曲度升平调。紫禁琼筵煖应冬。骖八螭，乘六龙。玉卮琼斝，黻座献重瞳。尧天广运，舜云飞动。喜听赓歌颂。长至日，开黄道。喜乾坤佳气，阳长阴消。奏钧韶音调。凤轸律协鸾箫。仰龙颜天日，表如舜如尧。金炉烟煖御香飘，玉墀晴霁祥光绕。宫梅苑柳迎春好，燕乐蓬莱岛。云捧宸居，五星光映三台丽。仰日月层霄霁。日月层霄霁，中兴重见唐虞际。太和元气自阳回，兆姓欢愉。九重霄。日转皇州绕。燕天家，共歌鱼藻。龙鳞雉尾彩云高。祝圣寿，庆清朝。雅奏乐升平。瞻绛阙，集瑶京。黄童白叟喜气盈。讴歌鼓舞四海宁。金芝结秀，玉树含英。听康衢，击壤声。帝力难名。华夷一统，万国来同。献方物，修庭贡。远慕皇风。自南自北自西自东。望天宫。佳气郁重重。四灵毕至，麟凤龟龙。瑞云晴霭浮宫殿。一脉阳和转。礼成交泰开周宴。凤笙调，龙幄展。天心感格人欢忭。四海讴歌遍。赖皇天，锡丰年。勤禹稼，力舜田。喜慰三农，愿嘉禾秀瑞麦鲜。赋九州，贡八埏。神仓御廪咸充满，养民以养贤。圣德精禋格昊穹。一大统，四夷来贡。玉帛捧，文轨同。世际昌隆。共听舆人颂。诞明禋天监元后。光四表，惠泽周流。来四裔，趋前拥后。献万宝，充庭盈囿。稽首顿首。天高地厚。祝圣人，多男福寿。昊德运光明。一阳动，万物生。升中大报苍璧陈，礼崇乐畅歆太清。星悬紫极，日丽璇庭。乾坤瑞气盈。海宇安宁。五云深护九重城。感洪恩，一人有庆。阳初长，礼方行。帝德文明。表率家邦正。万方安堵乐康宁。九域同仁荷圣明。千年抚运承天命。露垂甘，河献清。见双岐秀麦连茎。喜雪随冬应。睹祥云拂曙生。神与化，并运同行。大报礼初成。象乾德，运皇诚。神州赤县永清宁。灵雨和风乐太平。阴阳交畅，品物咸亨。元化自流行。允殖群生。五色祥云捧玉皇。开阊阖，坐明光。钧天乐奏，冬日御筵张。文恬武熙，太平气象。人在唐虞上。玉律阳回景运新。燕镐京，蔼皇仁。光昭云汉，一气沸韶英。锦瑟和声，瑶琴清韵。瞻仰天颜近。万方民，乐时雍。鼓舞荷天工。雷行风动喜今逢。南蛮北貊东夷西戎。来朝贡，大明宫。星罗斗拱，九重天上六飞龙。五色云间双彩凤，普天率土效华封。允协河清颂。惟天眷我圣明。礼圜丘，至德精诚。乾元永，清洪膺。景命休徵。应泰阶平。圣主乘龙御万邦。庆云翔，化日重光。群臣拜舞称寿觞。载歌天保章。五云车，度九重。利见飞龙。耀衮章，火藻华虫。击虎敔考，凫钟鼍鼓逄逄。八珍列，九鼎丰隆。尧眉扬彩舜重瞳。万国咸熙四海雍。齐歌颂，圣德神功。万年礼乐中兴，日大化，睹重熙。河清海晏臻祥瑞。五行顺，七政齐。超三迈，五贞元会。既醉颂凫鹥。万灵朝拱接清都。享南郊，钦天法祖。愿圣人，承乾纳祜。中和位育，龟范马陈图。醉乐万年规。讴歌四海熙。衣冠蹈舞九龙墀。丽正仰南离。紫云高捧唐虞帝。垂衣天下文明治。镐乌岐凤呈嘉瑞。真个是，人在成周世。双阙五星光。霓旌树，紫盖张。璇台玉历转新阳。钧天广乐谐宫商。恩深露湛，喜溢霞觞。日月焕龙章。地久天长。圣主懋承乾。绥万邦，屡丰年。神仓御廪登大田。明粢郁鬯祀孔虔。舆情咸豫，协气用宣。万古帝图传。璧合珠联。天保泰阶平。宝露降，浑河清。嘉禾秀麦集休祯。遐陬绝域喜气盈。一人有庆，百度惟贞。万国颂咸宁。丽正重明。镐燕集天京。颂鱼藻，歌鹿鸣。边邮安堵万邦宁。重译来庭四海清。咸池日曙，昧谷云征。帝座仰前星。豫大丰亨。皇极永登祥。乾符启，泰运昌。玉管回春动一阳。金銮锡宴歌九章。虞廷兽舞，岐山凤翔。日丽衮龙裳。主圣臣良。香雾氤氲紫阁重。仰天德，瞻帝容。星辉海润，甘雨间和风。乐比鸢鱼，瑞呈麟凤。永献卷阿颂。万户千门启建章。台阶峻，帝座张。三垣九道，北斗玉衡光。元气调和，雅韵铿锵。昭代庆明良。万方国，尽来庭。稽首歌帝仁，仰荷生成。振乾纲，阴阳顺序，民物乐生。逢明圣，万年春，永膺休命。华夷蛮獠咸归正。苍生至老不知兵。鼓腹含哺诵太平。九有享清宁。太平天子兴隆日。履初长阳回元吉。醴泉芝草休徵集。曾闻道五星聚室。一人元良，百度惟新。握赤符，凝玄应。享太清。大礼方行。祀事孔明。感天心，亿载恒承庆。明王慎德，四夷咸宾。星华紫殿高。云气彤楼绕。九夷重译梯航到。皇图光八表，玉宇无尘明月皎。银河自转扶桑晓。平平荡荡归王道。百兽舞凤鸣箫韶。普天下，都赖吾皇至圣。看玉关频款，天山已定。四夷效顺归王命。天保歌，群黎百姓。九重乐奏万化开。望龙楼，云蒸雾蔼。仰天工，雍熙帝载。臣民欢戴。溥仁恩，遍九垓。黄钟既奏阳和长。德感天心贶。人文日月明。国势山河壮。衢室民谣频击壤。钧天毕奏日方中。既醉欢声动。云章傍衮龙。飙势翔威凤。万方安乐兴嘉颂。上下交欢燕礼成。一阳奋，万汇咸亨。风云会合开明。运紫极，转璇衡。文班武班。欢动承明殿。礼成乐备颂声喧。真咫尺，仰天颜。日照龙鳞，风回雉扇。翠蕤旋，奉仙銮。云间斗间。五色奎章灿。天回北极云成瑞。望层霄，重华日丽。九垓八极乐雍熙。祝圣寿，万万岁。"}