{"id":"811967","title":"哭安其大兄四首","dynasty":"清","author":"孙元衡","text":"姜被莱衣埙共篪，哲兄友道实兼师。九霄有露真鸿鹄，三代为珍属鼎彝。清兴尽令风月耗，奇怀端遣鬼神疑。梦回呜咽分襟地，犹是青门卧病时！肃雍家塾拟陈荀，与子连枝共一身。静念师中无长子，汎观海内失文人！构巢反哺双留恨，痛染悲岐两逼真。江左清流应气短，生刍一束泪沾巾！大抵百年争一瞬，髯翁留得好仪形。德柔似惠堪为诔，言慎如金可勒铭。书鬼昔徒闻李贺，酒星今不认刘伶。反真须信为人苦，那向篇章咏鹡鸰！望洋老泪痛人琴，万里悲风一寸心。堂上芳樽虚大雅，天边珠树断修林。卑官绝域原无恋，乡国泉台不可寻。拟作大招赓楚些，魂来海月已西沉。"}