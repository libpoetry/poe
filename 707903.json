{"id":"707903","title":"瑶台第一层 江亭宴集","dynasty":"明末清初","author":"梁清标","text":"万里羊城今咫尺，飞帆幕府留。舣舟三水，帘开珠箔，幢拥清油。海天烟暖，瘴岭客来，一洗羁愁。喜春早，正红生亭榭，绿满汀洲。朋俦。主人情重，凤笙龙笛夜啁啾。尉佗台畔，田横岛外，半醉江楼。对蛮方节钺，把手处，头鬓霜稠。转歌喉，问谁占星使，到自神州。"}