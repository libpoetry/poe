{"id":"924793","title":"奉使契丹二十八首 渡桑乾","dynasty":"宋","author":"苏辙","text":"北渡桑乾冰欲结，心畏穹庐三尺雪。南渡桑乾风始和，冰开易水应生波。穹庐雪落我未到，到时坚白如磐陀。会同出入凡十日，腥膻酸薄不可食。羊脩乳粥差便人，风隧沙场不宜客。相携走马渡桑乾，旌旆一返无由还。胡人送客不忍去，久安和好依中原。年年相送桑乾上，欲话白沟一惆怅。"}