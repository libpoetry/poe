{"id":"733715","title":"望是故乡行次韵送毛子霞隐君归郢","dynasty":"清","author":"陈肇昌","text":"八尺昂藏一老子，短棹苍江弄烟水。占尽风流卖尽痴，手挽颓波追正始。倚马曾飞羽檄文，英雄原上悲残垒。千载遭逢吏隐间，转瞬浮云皆敝屣。兰芷由来楚泽多，朝朝采撷行还止。海内声华久识君，相逢却在武昌市。晴川黄鹤几招邀，载月传笺兴无比。相如善病复多情，白头红粉同欢倚。四壁萧然不厌贫，千金散去浑闲事。朝来束书忽告归，吴头楚尾知何处。笑指郢中是故乡，十幅蒲帆去若咫。听雪楼中景物清，锦瑟湘帘如画里。只今赤日拂江长，芳草王孙行未已。劝君缓棹待秋风，一片青山何彼此。"}