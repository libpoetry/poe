{"id":"1112853","title":"九月末风雨初寒","dynasty":"宋","author":"张耒","text":"栗冽已戒候，阴淡达朝昏。出门无所诣，幽斋谁与言。尘埃群书积，兴至时一翻。呼儿具枣栗，时亦赖芳樽。老肌畏寒苦，幸此手足温。窗间有旧笔，得句时复援。爱此庭下菊，萧萧何及时。郊原一秋暵，麦种待荣滋。今年真有秋，禾菽实累累。老农笑谓予，不复悯汝饥。桑榆可析薪，秋风可夜吹。晴明理罝缴，雉兔日已肥。"}