{"id":"160720","title":"夏日雨过·云润日杲杲","dynasty":"宋代","author":"王炎","text":"云润日杲杲，渠涩泉泠泠。群山晓过雨，一沐千髻青。岸巾纳微凉，庭户留余清。乔木俯佳色，野卉含幽馨。昔来挽枯条，今来见欣荣。荣枯亦何有，对此难为情。长年心事多，抚髀只自惊，冰炭交中肠，吾生安得宁。好风吹我裳，颇觉耳目醒。暇日可少憇，安用心营营。高卧绿阴底，玄蝉相对鸣。"}