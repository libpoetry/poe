{"id":"432187","title":"次韵落花八首","dynasty":"近现代","author":"李冰若","text":"晓扶残醉绕回廊，簌簌繁英乱客肠。昨日枝头犹旖旎，今朝云路好飞翔。断蓬轻絮原非偶，剩粉零脂尚异常。多感主人珍惜意，临分重为舞霓裳。紫旋红翻北复东，漫将行迹比飞蓬。秦娥梦断三更雨，梁苑香销夜半风。锦帐重遮劳护惜，茶烟轻飏悟真空。分明记得灵山会，迦叶亲拈一笑同。丽质生来具夙因，浓春膏雨养精神。乍看承露芳容倦，尝记窥帘黛影匀。鸾凤有情同漂泊，珍珠无价竟沉沦。众香国里谁相伴，可许维摩共结邻。玉艳珠香世所钦，归宁岁岁及春深。能禁南国飘零感，总是东皇爱护心。龙女将迎还大海，风姨相送度遥岑。悬知会后无多日，争遣临歧泪满襟。零纨碎锦点芳洲，蘸水抟风任自由。得意青云容我上，悲天红泪续江流。飘飘不著征人袂，片片常辞思妇楼。省识繁华无住相，世间何物是闲愁。半生从不解逢迎，独酌芳醅饯汝行。逐絮岂如乘鹤稳，飘茵宁若趁潮平。色香易證真皆幻，惆怅难将识断情。检点零红延伫久，春山啼煞杜鹃声。华鬘临去故迟迟，散尽天香不疗痴。幻影偶然临上苑，记身原占最高枝。坚松贞石容相伴，浪蝶狂蜂枉费思。杯酒惜红人在否，空留朗月照庭楣。开遍荼蘼气尚寒，锦鳞玉屑满栏干。回风款舞嫌天窄，中酒伤离讶带宽。去后园林莺寂寂，望中环佩路漫漫。丹青留得春长在，活色真香仔细看。"}