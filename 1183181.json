{"id":"1183181","title":"江草歌送卢判官","dynasty":"唐","author":"皇甫冉","text":"江皋兮春早，江上兮芳草。杂蘼芜兮杜蘅，作丛秀兮欲罗生。被遥隰兮经长衍，雨中深兮烟中浅。目眇眇兮增愁，步迟迟兮堪搴。澧之浦兮湘之滨，思夫君兮送美人。吴洲曲兮楚乡路，远孤城兮依独戎。新月能分裛露时，夕阳照见连天处。问君行迈将何之，淹泊沿洄风日迟。处处汀洲有芳草，王孙讵肯念归期。"}