{"id":"451571","title":"听姚家小女广陵散","dynasty":"当代","author":"钱之江","text":"古言琴者禁，所用养其礼。师旷以为谏，岂徒事观美。大哉圣人作，寄意固于此。㛹娟小女儿，习之尽其髓。素手拂金徽，泠泠作流水。请为广陵散，曰试嵇生技。一挥争战音，铿然不可止。杀伐盈城野，嬴秦眈虎视。太菽擅国枋，何恤四郊垒。再挥气不平，淬刃购其死。拂琴宫阙下，促弦忽变徵。三挥金铁鸣，琴碎见寒匕。手格熊虎士，揕胸奸魄褫。四挥一何哀，剺面毁其齿。惨日贯白虹，身死尸诸市。其下听不得，急弦一帆驶。遂使千载下，哀彼梁栋圮。临刑顾日影，感激鲁连耻。未尽与道合，要能医俗耳。收弦抱琴立，请兹闻正始。"}