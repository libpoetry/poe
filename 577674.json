{"id":"577674","title":"学圃黄先生哀挽","dynasty":"明","author":"陈琏","text":"兰谷遗芳远，吾师德业全。家声常煊赫，世泽自绵延。四海交游盛，三冬问学专。怀才须致用，涉世岂徒然。膺荐来江表，观光到日边。承恩曾待漏，上疏乞归田。美玉虽韬蕴，良工忍弃捐。暮年沾一命，白发守青毡。礼乐新黉宇，弦歌溢海壖。词华人所重，经术孰能先。笔落文摛锦，诗成思涌泉。才名今益著，节操老逾坚。学究天人际，心游造化前。悬车才入觐，行李复言旋。诗酒香山老，衣冠洛社贤。喜寻真率会，闲著卫生篇。俯仰端无愧，衰残祇自怜。三彭俄见侮，诸药竟难痊。赋鵩悲王傅，骑鲸悼谪仙。书香应有继，诗稿定成编。鸠静看松杖，骖闲度柳鞯。瘗深玄宅閟，字古墓碑镌。忆我从游日，当师设教年。晨昏资启迪，性理藉覃研。腊雪深阶圮，春风满讲筵。暌违经岁月，怅望隔山川。闻讣情逾切，思韩意益虔。心丧徒自服，祖奠愧无缘。伊洛言犹在，河汾道喜传。芜词拟哀些，抆泪写中悁。"}