{"id":"792898","title":"题朱曾二君合照","dynasty":"清","author":"夏子重","text":"长江之水荆门来，势激鹅峰万壑雷。汪洋环绕七千里，其中往往生奇才。我从乡闾识朱子，行芳志洁争兰芷。闻君更有金石交，高情复欲淩云霄。一在荆门一吴下，睽隔何啻汐与潮。大海萍踪忽相聚，一见投契如漆胶。遂令画工肖厥象，入座怡怡分弟长。千里一室哲不违，岂独丰神传畅朗。呜呼世之人夫妻，相苦兄弟为仇君，臣冰泮父子云浮。而况朋友适相值，本非天合由人谋。展君斯图肃然敬，日月并曜东西头。名流景仰动歌咏，感令交谊崇山邱。丹青垂耀永无极，不废双江万古流。"}