{"id":"758123","title":"百字令 平沙落雁","dynasty":"清","author":"周贻繁","text":"水澄沙净，听西风正紧，吹来燕塞。铁画钩人多别意，折断斜阳烟蔼。岸柳惊霜，汀萍泛雪，处处秋无奈。江空天远，乱峰横影如黛。犹记海角天涯，孤臣持节，书字曾经带。汉苑笼沙云路近，矗矗衡峰相背。梦渺乡关，心伤羁旅，宛颈生凝睐。暂依萍水，几时高翥天外。"}