{"id":"695490","title":"二泉问无书和荅","dynasty":"明","author":"林俊","text":"病坊啼鸟各烟萝，相忆时时梦一过。月里仙舟谁李郭，花前诗句自阴何。海门风起连鱼断，秋日诗来对句歌。药力不酬身转瘦，过桥巾影落晴波。倚秋高阁上松萝，载酒时闻有客过。风月几人似陶谢，春秋有笔罪王何。年催景莫愁曾结，病起诗难强为歌。十二行窝游乐遍，钓徒还拟历烟波。"}