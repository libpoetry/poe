{"id":"485460","title":"辛酉大醉书东郊主人壁（洪武十四年）","dynasty":"明","author":"袁凯","text":"人生百年中，疢疾与灾危。风雨愆期至，欢乐能几时。仲春二三月，桃李正华滋。胡蝶满东郊，仓庚鸣且飞。招我同心人，策马试轻衣。东家饮美酒，西第弹鸣丝。鸣丝未及已，四座赋声诗。日暮始归来，明旦复如斯。君看多财子，计惜在毫厘。终夜不能眠，握算至晨曦。一朝籍县官，虽悔何所追。"}