{"id":"687549","title":"秋兴","dynasty":"明","author":"孙勋","text":"翠竹修篁近满林，建牙排戟日萧森。玄蝉不受槐间暑，铁马时嘶院外阴。一榻羲皇高枕梦，数弦周孔对琴心。蒲葵葛袂寻常月，閒却秦娥捣素砧。喷庭榴火散炎晖，清昼槐风入篆微。蝉度绿窗人正困，蝶游朱幌梦初飞。烦襟自爱乘流涤，懒性从交与世违。琴咏不堪留客久，独饶新雨笋偏肥。朱夏閒销一局棋，战情输胜未堪悲。应怜泌水栖迟日，无复长沙感慨时。函谷旧经饶注读，冀门归马谢驱驰。薰风喜戴重华阁，频向南来鼓阜思。"}