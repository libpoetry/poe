{"id":"708294","title":"贺新郎 其三 旅思","dynasty":"明末清初","author":"尤侗","text":"岁月能如许。问愁人、更经消得，几番羁旅。白发悲秋灯下咏，生受纸窗风雨。更添得、数声砧杵。敲破客心千寸碎，枉教人、梦断江南浦。雁叫也，又平楚。浇愁惟酒差堪语。忽伤心、此身饮罢，茫无归处。空自珠帘◇画烛，看尽清歌妙舞。但赢取、青衫泪苦。红袖殷勤休劝醉，奈鬓丝、禅榻闲眉妩。老去也，诉渔鼓。"}