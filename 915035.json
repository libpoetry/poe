{"id":"915035","title":"九日落莫忆同施少才集长沙","dynasty":"宋","author":"杨万里","text":"九月九日今朝是，五里十里正未已。良辰美景只自美，不如且著黑棋子。浊醪不贱有如无，黄花新寄绝交书。三年客里两重九，去年却得登高友。醉吟岳麓道林间，天风吹帽挂君山。倒骑蹇驴下绝顶，眼花几落贾谊井。如今悔狂亦懒游，不嫌清坐独醒休。"}