{"id":"836238","title":"南浦 用张玉田春水韵","dynasty":"清末民国初","author":"陈衍","text":"春水载侬舟，问闲愁几斛，称量应晓。蓦见远山青，斜阳外，犹似妆楼才扫。出门长记，眉心皱比眉弯小。作达偏为潇洒语，伫看牛腰诗草。眼前寒食清明，道思家作客，将焉过了。送汝短长亭，长亭外，依旧梦魂难到。烟波浩渺。愁人同调寻孤悄。点点梨花春雨滴，垂泪替伊多少。"}