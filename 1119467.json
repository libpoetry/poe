{"id":"1119467","title":"次韵答高宾王","dynasty":"宋","author":"陈造","text":"向来骑凤下天津，冠屦因循混世尘。行处西湖作西子，静中佳茗是佳人。秋风暗凝金茎露，香雾潜浮海树春。唤萼绿华书玉叶，人间新笔有通神。陂量如君信有容，诺金到我岂宜蒙。蛾眉自古偕三惑，虎旅何心待九攻。雨室聊辞秉烛女，石肠莫笑叩舷翁。吾徒妩媚青编在，檗茹冰栖定隽功。"}