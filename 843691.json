{"id":"843691","title":"防匪","dynasty":"清末民国初","author":"许南英","text":"匹马驰驱出北门，书生惭愧不能军！夷吾自创连乡法，龚遂空传谕贼文。城社已遭孤鼠毒，溪山竟聚犬羊群！兴戎伏莽营三窟，隔岸人家尽贼氛。赤子潢池敢弄兵，梗顽竟自外生成。杀人坛作雈苻盗，命将何劳细柳营！白水漈头屯野垒，乌山崙上听残更。荷戈禦贼皆农父，太息犁锄尽息耕！练军小队驻南庄，号召团丁遍四乡。从我袒衣周太尉，望君免冑沈诸梁。忍闻中泽鸣鸿雁？那肯深山放虎狼！剿抚兼施操胜算，管教争献夜郎王。号令遥传上将坛，书生独任斩楼兰。群酋自恃秦关险，诸将争歌蜀道难。羊叔鸩人心不毒，鱄诸刺客剑犹寒。健儿越岭如飞鸟，掷献头颅血未乾。挥军直捣甲山埔，乱石围营虎负嵎。乌合纷飞巢破碎，羊肠曲折路崎岖。操刀聊试从戎事，传檄先安胁从徒。从此南人长不反，望尘乡老拜征途。鸡犬桑麻付劫灰，流离琐尾怯归来。仓箱有粟鸟争啄，篱落无人门自开。避地偶随亲友去，隔溪潜约女儿回。斯民忧乐诚吾事，满目凄凉亦可哀。"}