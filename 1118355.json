{"id":"1118355","title":"春社四首","dynasty":"宋","author":"陆游","text":"桑眼初开麦正青，勃姑声里雨冥冥。今朝有喜君知否，到处人家醉不醒。社肉如林社酒浓，乡邻罗拜祝年丰。太平气象吾能说，尽在鼕鼕社鼓中。柴门西畔枕陂塘，社雨新添一尺强。台省诸公方衮衮，故应分喜到耕桑。太平处处是优场，社日儿童喜欲狂。且看参军唤苍鹘，京都新禁舞斋郎。"}