{"id":"1114934","title":"古兴","dynasty":"宋","author":"李新","text":"春采中洲兰，秋采芙蓉芳。芙蓉以为衣，春兰佩其香。晓织比目鱼，暮织双鸳鸯。裁成合欢被，副之君子堂。粲粲桃李姿，过时空自伤。汉宫专使至，罗搜穷洞房。长虹直轩辕，秘艳不可藏。平时同闺子，坐看铅华光。共解明月珠，私结罗襦裆。出门驱车去，富贵无相忘。良人远行迈，道经折羊肠。五月日如赭，履地犹探汤。濯汗无广阴，赴渴谁馈浆。去未定还期，隙月知空床。儿小莫应门，妾身当虎狼。峻岨作高台，日日永相望。学仙在空谷，不复顾荣名。肯因入俗语，易此高世情。仙道竟寥邈，癯身学未成。赤松果安在，日夕哀猿声。谓言冥飞鸿，四郊绝网罟。生命法朝菌，羲骖莫停组。山中岂久留，迅反无自苦。裸葬畏礼法，厚葬索衣衾。金缕与玉柙，五陵非不深。万宝埋幽光，苦为群盗寻。上古莫封植，弃之中野林。上以饱飞鸟，下从蝼蚁侵。人情远臭腐，焉知孝子心。死者或有知，自亦畏奢淫。"}