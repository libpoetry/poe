{"id":"281469","title":"湘春夜月·用黄雪舟韵，送献堂西游中国，时南北方倡分立","dynasty":"现代","author":"林朝崧","text":"望江南，凭阑飞去骚魂。苦恨蜑雨蛮烟，楼外昼常昏。径买片帆西渡，任故园花柳，惜别残春。羡结交四海，元龙未老，豪气犹存。前程细数，黄梅节近，人在吴门。伍相荒祠，听不得玉箫呜咽，吹起风云。人情叵测，看豆萁煎到同根。池水皱，算干卿底事？伤时热泪，空湿襟痕。"}