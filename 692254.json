{"id":"692254","title":"送何文渊","dynasty":"明","author":"杨士奇","text":"晓承恩诏出皇京，行李萧萧一叶轻。梁柱楩楠希世有，云霄鸿鹄使人惊。从来政挟阳和布，况复心涵秋水清。共忆江乡今独往，都门分手若为情。我重何乡过瑾瑜，清风素节有谁如。同乡同志最知己，直道直言多启予。圣主方今图致治，长才安得遂閒居。到家渐及阳和候，春雁来时应寄书。"}