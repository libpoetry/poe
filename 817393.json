{"id":"817393","title":"留赠原长清张明府稼兰四首","dynasty":"清","author":"戴亨","text":"兰蕙同芬芳，枝叶故相连。杰士慕道义，不在多晤言。忆昔初遇君，平生昧周旋。世人正欲杀，君情何缠绵。岂为结交欢，急难心炯然。慈闱老病笃，望子不得还。中心握汤火，归我解倒悬。我归见母拜，泪下如迸泉。不谓生聚时，即为死别年。锡类向微君，抱痛恨终天。何以喻君情，深同九仞渊。何以致余感，将与石同坚。渊或有时竭，石或有崩骞。唯此区区心，历劫永不迁。濯濯新杨柳，当春扬芬芳。秋风一夕起，枝叶尽萎黄。世情一何脆，君情一何长。情长令我感，亦令我悲伤。冉冉京华道，历历仕宦场。到处露肝胆，欢爱伏祸殃。顺逆忽异势，拯溺固难望。慷慨甫昨日，杀之何太忙。意有所倚薄，宁为少徬徨。交途饱阅历，世孰如君良。昔未接杯酒，今赖恤存亡。始知天下士，蓄念迥寻常。愿定百年交，千里若同堂。我心已匪石，君德信圭璋。酌我盈觞酒，赠我河梁诗。对酒不能饮，涔涔涕泪垂。诵诗多苦言，言苦令我悲。宦游十馀载，奉母未暂违。昔与母同出，不见母同归。长途三千里，哀哀哭灵輀。念想平生恩，中夜魂依依。我母见我拜，怪我来何迟。恐我复离去，双手牵我衣。见我颜色瘦，悯我腹中饥。道路阻且长，虑我囊无赀。悽怆床帏下，眷恋如平时。鸡鸣惊我梦，倏忽缈难追。号泣呼苍天，血泪洒齐衰。呜咽促严装，霜笳晓寒吹。边风利如刀，刺我骨与饥。黄沙连雪捲，日暗天惨悽。我马骨欲折，我仆痡且危。回首望中原，此情君独知。嘉会能几时，倏忽悲路歧。仆夫宛已驾，势复难久迟。行行更携手，不忍便分离。情怀千万端，欲语先歔欷。歔欷复何言，泪下不自持。仰视云中鸟，历历相随飞。俯察渊中鱼，游泳同陂池。况当甫脱难，与君新相知。从此一分手，会面未有期。人生感知己，岂但惜离卮。何以写中怀，兴言寄新诗。新诗情缱绻，音节怆以悲。上言长相感，下言长相思。"}