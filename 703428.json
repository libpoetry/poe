{"id":"703428","title":"出家日自嘲","dynasty":"明","author":"释今沼","text":"蹉跎到此竟何为，才撇尘缘万事宜。已觉形容除俗态，任教颠倒落僧祇。眼昏且喜经文大，鬓秃如藏腊序卑。四十披缁谁谓老，只应精猛事吾师。故交屈指复谁存，似我馀灰尚足论。于世已惭微友道，入山偏觉谬师恩。时擎粥钵烟村外，閒放棕团水石根。从此名山高顶上，一凭筋力恣孤鶱。"}