{"id":"1004016","title":"古碑塔寺改律为禅乡大夫招凌云智禅师主法席规模就整侯丞用晦为赋揭章和者成轴书来索和","dynasty":"宋","author":"程公许","text":"智禅生峨下，稚齿希空门。落发受具戒，持钵巡诸村。有如摩尼珠，烱然古井浑。又若大明镜，不受尘垢昏。衰世不见理，窥天于覆盆。誓将昌祖道，特用报佛恩。得法归燕社，闭口不复论。眷言古丛城，往事空剑痕。谁规此浮屠，峻极压厚坤。意令五浊海，亲见两足尊。末法裨贩盛，遗教髣髴存。破律会十方，有诏下九阍。法席遴厥选，炉香冷复温。竖拂集龙象，催粥吼鲸鲲。能使幽衢暝，豁开若木暾。空花眩俗眼，孰办牢脚跟。斯道许津梁，如天柱昆崙。施金方山积，巧匠犹水奔。请以六度法，为拔六欲根。诸君快说偈，群魔惊褫魂。何时共峻陟，层霄疑可扪。勿谓蟹井小，可敌鲸海吞。"}