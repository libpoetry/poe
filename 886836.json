{"id":"886836","title":"和夹谷书隐先生寄题蛟峰石峡书院三十韵","dynasty":"宋","author":"何梦桂","text":"堪舆运玄化，万物品汇分。狉狉鹿豕群，中有五色麟。圣哲不出世，郊囿可能驯。粤从光岳分，鸿灵咸纠纷。征役石渐渐，战伐车辚辚。诗亡春秋作，三叹悲圣人。西狩折其足，反袂那能闻。而况千载下，遗轶已绝尘。木铎响不振，安能此身亲。冥冥晦暮夜，高燎谁炀晨。纵横纷季子，法律惨商君。吾道成说辐，君子叹伐轮。时无郢人鼻，谁运匠石斤。世丧道未丧，气盛化自神。无道固耻谷，有道亦耻贫。蛟翁世耆俊，皇华重诹询。次公早识面，次第以礼宾。乃闻抗高谊，木石将终身。云间有山峡，劫火不得焚。石间有书室，雪迹犹未陈。当路风诗书，出此屋壁文。青青集衿风，勖尔小子勤。斯道未坠地，百世知所因。苞栩成集鸨，白茅尚包麇。终期人皋稷，相与帝华勋。中立天地极，再还风俗淳。愿言放巢许，使得老辕申。吾为混沌氏，抑为葛天民。俯仰慨今古，悠悠秋复春。夜半舟壑移，故者谁其新。"}