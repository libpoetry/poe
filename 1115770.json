{"id":"1115770","title":"与子仁登天柱冈过胡家塘莼塘归东园四首","dynasty":"宋","author":"杨万里","text":"嫩晴无日也无风，政是春光酒样醲。行到中峰元未觉，回头已度打头峰。胡床脚底万峰寒，拄杖锥尖乱藓斑。天柱冈头行未饱，相携更上一重山。数间茅屋傍山根，一队儿童出竹门。只爱行穿杨柳渡，不知失却李花村。厌看家园桃李春，踏青行遍四山村。芳菲看尽还归看，看得园花特地新。"}