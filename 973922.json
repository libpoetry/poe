{"id":"973922","title":"次韵在伯送行","dynasty":"宋","author":"赵蕃","text":"白石何凿凿，白鸟何鹤鹤。吾行甚悠悠，物境自廓廓。缅思友生良，顿使怀抱恶。别辞固丁宁，醒矣转寂寞。近犹已栏槛，远乃失城廓。重惟始相遇，夫岂世所乐。逮今信素交，是果天所酢。相期振古风，相与务天爵。兴时山水凭，意或风月托。君亭足鸥鹭，我砌下鸟鹊。诗盟寄閒嬉，笔势异强弱。君诗似陈黄，君字如张索。悠然正前瞻，渺矣已后落。譬犹层台登，亦类中流泊。怜我狂而疏，诲我详不略。是行亦流转，敢谓逃束缚。移官傥可归，故免听邻柝。闲员苟得去，自此投远壑。要期终身游，岂但今日约。吾曹念元宾，学子慕有若。至味匪盐梅，至乐非管籥。四三分喜怒，非是论今昨。扰扰与胶胶，休休仍莫莫。"}