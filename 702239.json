{"id":"702239","title":"题画七首","dynasty":"明","author":"湛若水","text":"王母去何处，蟠桃几树幽。凭君收此画，方朔恐来偷。洪涛起舂天，天地谁撑拄。若非画品工，不信中流柱。盖有千寻木，千秋为栋梁。安得作大厦，尽庇尔多方。逝水滔滔去，水流心不流。舟行戒滟滪，暗石在中洲。吕纪挥醉笔，能作双鹤鸣。作者与鸣化，遗鹤在荒汀。稚子弄影罢，祇供静眼观。见影不见形，少间亦无存。我目无全画，翻怜影弄儿。相怜无了日，相弄无穷期。"}