{"id":"814188","title":"枝江杂咏","dynasty":"清","author":"陈德荣","text":"山势纡回江水湾，孤城形胜占江山。鲸涛驱石倾三峡，鸟道盘云入八蛮。百里金汤凭地险，两朝兵燹忆时艰。幸逢海内升平日，桑土绸缪莫等闲。三亩荒园净扫锄，萧然官舍似幽居。峰头耸翠延朝旭，浦口鸣榔响夜渔。检历细寻移竹日，呼童闲写种葱书。临风把酒舒长啸，如此溪山不负余。"}