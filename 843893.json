{"id":"843893","title":"菩萨蛮","dynasty":"清末民国初","author":"宋育仁","text":"黯然南浦销魂别，画屏梦见关山月。背镜不须啼，隔帘鹦鹉窥。漏声花下露，泪尽天明去。心字麝成尘，炉薰断续闻。马蹄不见车尘路，双鸳径滑苍苔雨。罗幕故低垂，班骓闻远嘶。夜凉偷卜镜。小语防人听。无月照流黄，风开虚幔凉。层楼风雨凭栏望，断虹西角堪惆怅。传语怨青禽，天长海水深。隔河星几点，花露盘中见。银烛自心知，照蚕休络丝。罗襟密掩丁香结，春寒病转回潮热。单梦悔愁痴，灵犀不自持。霜娥同耐冷，惊照婵娟影。细胆怯天明，五更扶枕听。玲珑窗槛方纱白，明灯醒对心如月。闲坐忆来时，画眉妆起迟。虫声惊入幕，翠袖天寒薄。破镜误刀环，蘼芜山上山。口生石阙如何语，生前只有伤春苦。莫唱华山畿，秦王未卷衣。燕梁尘自落，密语惺惺觉，残月梦醒时，乱蝉如马嘶。"}