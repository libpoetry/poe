{"id":"542941","title":"补蜀汉铙歌十二首 其六 讨汉贼","dynasty":"明","author":"胡应麟","text":"讨汉贼，屯猇亭。屯猇亭，皇赫斯怒以亲征。嗟关侯，率众围樊城。七军夜渰师徒崩。操慑大威如雷霆。贼权惴惴怖且惊。怖且惊，谋吕蒙。逞虐焰，乘奸凶。为鬼为蜮蠛与蠓。遂亡荆州丧大功。踰月蒙死尸流虫。皇赫斯怒离巴中。离巴中，以亲征。破秭归，震夷陵。蒙贼既死，逊贼复兴。嗟嗟昊穹，汉事坏垂成。"}