{"id":"408211","title":"南方有鸟 甲寅","dynasty":"近现代","author":"冯振","text":"南方有鸟向北来，卓尔不群独高飞。陆经崇山与峻岭，水浮巨海狎鲛螭。猿狖虎豹临穴啼，腥风红浪相推排。胡为离乡独远游，历此万里之险危。惟兹鸟之不群兮，自古在昔已如斯。非练宝不食兮，非梧桐不栖。嗟鸱枭之众多兮，谁识其有此高怀。以小人之心而测君子之腹兮，得腐鼠而相疑又何惑乎？接舆之狂歌乎德衰！"}