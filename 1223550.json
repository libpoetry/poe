{"id":"1223550","title":"哀流民操","dynasty":"元","author":"张养浩","text":"哀哉流民！为鬼非鬼，为人非人。哀哉流民！男子无缊袍，妇女无完裙。哀哉流民！剥树食其皮，掘草食其根。哀哉流民！昼行绝烟火，夜宿依星辰。哀哉流民！父不子厥子，子不亲厥亲。哀哉流民！言辞不忍听，号哭不忍闻。哀哉流民！朝不敢保夕，暮不敢保晨。哀哉流民！死者已满路，生者与鬼邻。哀哉流民！一女易斗粟，一儿钱数文。哀哉流民！甚至不得将，割爱委路尘。哀哉流民！何时天雨粟，使女俱生存。哀哉流民！"}