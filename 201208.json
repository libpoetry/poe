{"id":"201208","title":"八声甘州·倚凌空飞观","dynasty":"宋代","author":"张元干","text":"倚凌空飞观，展营丘卧轴恍移时。渐微云点缀，参横斗转，野阔天垂。草树萦回岛屿，杳霭数峰低。共此一尊月，顾影为谁。俯仰乾坤今古，正嫩凉生处，浓露初扉。据胡床残夜，唯我与公知。念老去、风流未减，见向来、人物几兴衰。身长健，何妨游戏，莫问栖迟。"}