{"id":"696139","title":"和答涪守张兼素","dynasty":"明","author":"罗伦","text":"昨夜清风度碧山，蓑衣初振水云间。流年信我添华发，世路逢君祗厚颜。深树黄鹂閒自语，落花飞燕傍谁还。柴门已与山童约，明月今宵不用关。春光容易落花轻，世路山河算几程。芳草可怜诸老去，好风偏为故人清。也知蝴蝶浑閒梦，却笑狝猴亦世情。老子婆娑眠不著，五更寒极弊裘横。"}