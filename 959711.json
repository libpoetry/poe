{"id":"959711","title":"稚卿约郭外之游","dynasty":"宋","author":"郑獬","text":"举世尚刻饰，趋时独放达。醉眼挂飞云，孤心贮明月。大匠坐高堂，群材就剞劂。楩楠即赤霄，容此蟠根屈。平明万马趋，玉锁开双阙。晴云暖不收，飞绕龙旗阔。尧眼八采眉，下烛天光发。鸾鹄出阊门，稳路平沙滑。帘额见春辉，竹阴摇省闼。万事搅乾坤，纷纷卷巾发。安得黄金篦，静把尘相刮。屈指待春游，烟沸喉咽渴。拥树雪花消，中庭润于泼。腊酒寒未压，玉醅犹可拨。东风自爱花，已入香梢活。醉友好相寻，烟郊绿如抹。无为世网牵，直把名缰脱。白浪漂山来，意在秋毫末。险径虽可通，骅骝中一跋。两耳厌俗论，乍喜春泉聒。跃马携金樽，风雨不可夺。"}