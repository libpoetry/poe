{"id":"1246791","title":"答仁表贤友","dynasty":"元末明初","author":"唐桂芳","text":"我学二之中，寸寸不得上。十年慕道心，望洋空惆怅。刻楮不胜劳，射工辄抱恙。至今衰迟姿，白发成老状。早交槐堂仙，家世出忠壮。相传好诗章，未读已倾仰。犹思西湖游，千金购朱舫。荷盘擎露珠，风侧泻银浪。惜无杜陵狂，顾欲铲群嶂。欲问当时踪，奈少大父行。青楼插酒旗，处处贷新酿。一曲一疋绫，吴歈发高唱。可怜干戈区，将军坐武帐。滔滔日夜流，谁为百川障。莫怪痴儿痴，恁使放翁放。如何唐儒宗，呶呶作辩谤。"}