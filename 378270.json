{"id":"378270","title":"疏影·芳眠芍药","dynasty":"清代","author":"蒋敦复","text":"芳眠芍药。正春酣梦怯，压损亭角。香雾一重，夕照一重，重重倒映池阁。退红十二无人靠，闲搭住、柳丝轻薄。甚旧家、尽日愔愔，满院刺桐花落。知否下阶小立，纤腰曾凭久，心事犹昨。行过曲廊，冷冷清清，悄地绿阴如幕。断肠天气浑难倚，谁寄语、东风休恶。认翠苔、几点荒愁，半堕絮烟漠漠。"}