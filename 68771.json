{"id":"68771","title":"悲苦行·悲风吹茅堕空屋","dynasty":"元代","author":"王冕","text":"悲风吹茅堕空屋，老乌号鸣屋上木。谁家男子从远征，父母妻孥相送哭。哭声呜咽已别离，道傍复对行人悲。去者一心事，归者百感随。前年鬻大女，去年卖小儿。皆因官税迫，非以饥所为。布衣磨尽草衣折，一冬幸喜无霜雪。今年老小不成群，赋税未知何所出。昨夜忽惊雷破山，比来暴雨如飞湍。此时江南正六月，酸风入骨生苦寒。东村西村无火色，凝云着地如墨黑。瞆翁瞽妪相唤忙，屋漏床床眠不得。开门不敢大声语，门外磨牙多猛虎。自来住此十世余，古老未尝罹此苦。我感此情重叹吁，不觉泪下沾裳裾。安得壮士挽天河，一洗烦郁清九区，坐令尔辈皆安居。"}