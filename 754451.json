{"id":"754451","title":"舟中望马厩庙山","dynasty":"清","author":"胡缘","text":"雅山之北案山南，翠阜隆起瞰澄潭。虽无洞壑深窈窕，平田遥望堆晴岚。图经地志均失载，马厩名因野庙在。当年遵海岂至此，或因女吴通行李。簟茀南来骑似云，高冈亦散紫骝群。后来秦皇鞭石时，指挥列嶂如市儿。尔独倔强遁荒野，不随九峰环卫海东陲。作诗吊古增惆怅，芥子须弥无定相。苦忆牛山陨涕人，齐女思归长北望。"}