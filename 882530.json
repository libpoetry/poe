{"id":"882530","title":"越问 其六 舟楫","dynasty":"宋","author":"孙因","text":"越人生长泽国兮，其操舟也若神。有习流之二千兮，以沼吴而策勋。寻笠泽以潜涉兮，北渡淮而会盟。擅航乌之长技兮，水犀为之逡巡。浮海救东瓯兮，有握节之严助。治船习水战兮，荣衣锦于买臣。渡浙江而誓众兮，会稽之内史。率水棹以拒战兮，凌江之将军。坐大船若山兮，公苗山阴之杰。汎波袭番禺兮，季高永兴之人。想万艘之并进兮，纷青龙与赤雀。风帆倏忽千里兮，驾巨浪如飞云。今竞渡其遗俗兮，习便駊以捷疾。观者动心骇目兮，相杂袭如鱼鳞。客曰盛哉舟楫兮，他郡孰加于越。然同济或不同心兮，请置此而新其说。"}