{"id":"814403","title":"双溪庄题壁","dynasty":"清","author":"林占梅","text":"负耒人惟学守雌，黄童白叟乐熙熙。双湾水足平田沃，四壁峰高晓日迟。石径行间花气馥，茅檐隐处柳阴垂。此乡我若来为主，半业耕渔半赋诗。地迥嚣尘寂不闻，棕鞋随兴踏苔纹。羊肠径曲逶迤远，燕尾流斜左右分。绝壑林扉疑蓄雨，深山岩穴尽巢云。竹床置向泉根上，六月何曾暑气薰。"}