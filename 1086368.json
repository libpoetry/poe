{"id":"1086368","title":"提舶生日","dynasty":"宋","author":"王十朋","text":"正阳之月慝不作，气候清和满寥廓。阶馀嘉瑞十荚蓂，墙出新梢半含箨。正是生才好时节，化日舒长暑犹薄。遥遥华胄马服君，世有功勋上台阁。耳孙挺秀生东蜀，骨相堂堂人磊落。绛帐心潜南郡风，铜柱家传伏波略。致身朝列贰稷官，衔命江东访民瘼。雍容敷奏天颜喜，小试舶台良不恶。北风航海南风回，远物来输商贾乐。日边知己皆达官，行矣归持紫荷橐。平生德性不好饮，今日寿觞宜满酌。烂柯仙侣年自长，不用西山一圆药。"}