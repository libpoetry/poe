{"id":"815635","title":"题沈凡民兰亭卷子","dynasty":"清","author":"袁枚","text":"先生垂老泪星星，行箧常携感旧铭。一代交情存笔墨，三人颜色付丹青。酒杯曰社秋来忆，玉笛山阳雨后听。五十二年鸿爪在，昭陵风雪满兰亭。浮生难挹鲁灵光，风义羊求事渺茫。两晋书亡王内史，六朝人剩沈东阳。金仙次第辞西汉，宫女凭谁说上皇。惆怅钟期来海畔，断琴弹落一天霜。"}