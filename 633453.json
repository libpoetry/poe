{"id":"633453","title":"赠郑元白","dynasty":"明","author":"释今无","text":"乾坤跳双九，倏忽二十载。浮云蔽大陆，阴霾色全改。鬓丝已如雪，暗泪滴成海。廿年之前固已穷，阁窗还对孝陵松。廿年之后今如此，胸中有翮无长风。岭头三寄故人书，关山洪乔沈邮筒。燕然阻乱复相见，周旋一载情尤丰。丈夫不作女儿态，干戈满地犹飘蓬。仳离抗手无多语，珍重此躯为云龙。一声南雁当北回，荜门雀跃无如公。我思骖鸾或驭鲤，譬如水上抽芙蓉。袖里毛锥莫轻写，看君新铭景阳钟。"}