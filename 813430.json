{"id":"813430","title":"孙渊如夫子五亩园落成恭赋 其二","dynasty":"清","author":"李贻德","text":"冶城久识郑公乡，又试经论付草堂。一沼水环三面曲，五松阴借半庭凉。倚阑手指排花地，散箧寻种树方。最是菜根滋味永，更营小圃爱蔬香。半为怡情半著书，地营五亩尽便余。会昌草木平泉记，独乐园林涑水居。人立软风晴槛外，春归新柳早莺初。参衙时有鸣驺过，应羡筠离一面疏。问奇人喜近烟萝，畅好清时载酒过。两汉师承经术重，六朝觞咏寓贤多。听来谈圃编延世，指到传镫仰释迦。多感师门怜立雪，入园先许醉颜酡。"}