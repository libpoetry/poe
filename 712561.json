{"id":"712561","title":"闰七夕后一日远公招同潘稼堂张损持梁药亭毛行九余未及赴诸公分韵见及得心字","dynasty":"明末清初","author":"陈恭尹","text":"四序遒以迫，天宇皛且深。出郊睇平畴，上有嘉树林。萧萧风乍劲，萋萋岁已阴。初秋属馀闰，徂暑方流金。驾言梵王宫，阒寂期幽寻。相招有开士，散带遗冠簪。登楼俯逝川，推窗纳遥岑。稍歇人外磬，复闻花中琴。追随昔已屡，违隔忽在今。空斋散文史，席地聊歌吟。岂惜车马劳，苦为尘累侵。群公不遐弃，往往遗之音。其清若冰雪，有美如璆琳。谁言一日游，逖矣千载心。"}