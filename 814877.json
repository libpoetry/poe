{"id":"814877","title":"望江南","dynasty":"清","author":"俞士彪","text":"深闺恨，日日上眉头。春梦醒来犹恋枕，夜香烧罢不登楼。暗自数更筹。深闺恨，有梦到天涯。十里亭边春草绿，五更城上晓乌啼。灯暗枕儿欹。情脉脉，镇自惜芳华。玉管无心题柳絮，碧窗有梦入梨花。鹦鹉又催茶。新浴罢，小髻傍窗梳。红雨一帘花结子，绿阴满院燕将雏。辜负碧纱橱。深院静，寒漏滴壶铜。敲断玉砧千里月，落残黄叶满楼风。清景与谁同。梅影下，琼屑糁香阶。红酒扶头寒拥被，朱唇呵手坐兜鞋。风动绣帘开。心忒小，细语半分明。夜月筵前曾送目，春风曲里旧知名。今日喜逢迎。"}