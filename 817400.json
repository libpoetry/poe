{"id":"817400","title":"送王齐岳归里","dynasty":"清","author":"戴亨","text":"徬徨复徬徨，忽忆长安好。决去无迟疑，老母惊持抱。严冬十月交，此行道路杳。冰雪挈空囊，性命何草草。答言非浪游，饥寒势难保。得志早归来，庶几赡昏晓。想君昔时情，离别心如捣。长安名利都，才智纷纭聚。豪家势熏天，嘘气成烟雾。臧获被文锦，驽骀饰金璐。奔趋望汲援，门庭日如鹜。却望生惭赧，失路谁相顾。既悔羝触籓，还伤舆脱辐。行则不能前，退则羸其角。喔喔鸡初鸣，骊驹己在门。临发检行囊，囊空无一钱。慈帏日倚闾，注望游子还。游子不得意，何以慰朝昏。执手一歔欷，泪落秋风前。秋风飒然至，吹尔衣裳单。踟蹰不能判，悽怆摧心肝。君缘不得志，慷慨来京门。京门徒偃蹇，忽复返家园。进退嗟维谷，方知行路难。璘彬蕴奇石，谁能戕其天。游云弃灵岩，随风成播迁。古来贤达人，身外非所干。劝君守蓬庐，绕膝终天年。"}