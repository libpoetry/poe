{"id":"176530","title":"题叶山甫见惠古琴走笔以谢","dynasty":"宋代","author":"胡仲弓","text":"南风之歌久绝响，生民不作声希想。声音之道与政通，审音知政惟丝桐。堪嗟世道多翻覆，几度桑田变陵谷。摩挲古物忆当年，人在春风和气天。治世之音安以乐，斯琴当年羽衣作。物拘星移阅几周，不图今日为君留。袖来赠与无弦客，得之何啻如珪璧。籀文篆古未为奇，我思古人珍秘时。古人不可得而见，见琴如见当时面。安得寻声问爨人，为吾一洗琴上尘。"}