{"id":"1181494","title":"赠毛仙翁","dynasty":"唐","author":"郑浣","text":"至道无名，至人长生。爰观绘事，以挹真形。方口渥丹，浓眉刷青。松姿本秀，鹤质自轻。道德神仙，内蕴心灵。红肌丝发，外彰华精。色如含芳，貌若和光。胚浑造化，含吐阴阳。吾闻安期，隐见不常。或在世间，或游上苍。猗欤真人，得非后身。写此仙骨，久而不磷。皎皎明眸，瞭然如新。蔼蔼童颜，的然如春。金石可并，丹青不泯。通天台上，有见常人。俗士观瞻，方悟幽尘。君子图之，敬兮如神。"}