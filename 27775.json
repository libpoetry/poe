{"id":"27775","title":"读惠山若冰师集因题故院","dynasty":"唐代","author":"刘邺","text":"五天何处望，心念起皆知。化塔留今日，泉鸣自昔时。古苔生石静，秋草满山悲。莫道声容远，长歌白雪词。高怀逢异境，佳句想吟频。月冷松溪夜，烟浓草寺春。浮云将世远，清听与名新。不见开岩日，空为拜影人。景物搜求歇，山云放纵飞。树寒烟鹤去，池静水龙归。暗榻尘飘满，阴檐月到稀。何年灯焰尽，风动影堂扉。"}