{"id":"68962","title":"对月·己卯八月十五夜","dynasty":"元代","author":"王冕","text":"己卯八月十五夜，天地万里无云烟。明月忽自海底出，皎如玉鉴当空悬。清辉潋滟破幽溟，山河倒浸无余景。丹桂香消白兔愁，玉宇琼楼不禁冷。南箕北斗潜光华，江汉无声流素波。老夫于此兴不浅，有月无酒将奈何？天上谁观羽衣舞，人间那得清虚府？世情乖异每变更，月色何尝有今古？秋风飘飘度箜篌，东家西家登大楼。相期玩赏醉终夕，岂知别有穷途愁？回首天涯故人少，白露凄凄下庭草。欲持此意问嫦娥，孤雁一声关塞晓。"}