{"id":"854186","title":"题王尉半竹","dynasty":"宋","author":"方岳","text":"吾始过西斋，破于玉川屋。中有山泽癯，雪灯共夜读。秋声入雨听，手携墙下竹。携锄斸荒苔，宁甘食无肉。今春初行鞭，稍觉风月肃。既成为诗喜，破奉起新筑。旧闻君家猷，兴寄尚幽独。一日无此君，亦自憎面目。君其几代孙，秀色若可掬。万事不挂口，翛然对寒玉。城中寸金地，官舍迫林麓。曾微百肘宽，难杂以花木。尚遗一半何，留之与云宿。"}