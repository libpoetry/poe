{"id":"504048","title":"桃花歌次韵荅季翔","dynasty":"明","author":"管讷","text":"春来看花须及早，莫待韶光去如扫。年年花发看应迟，几多狼籍被风吹。今年无风亦无雨，千树桃花红烂吐。香尘绣毂动游人，流水琼筵出歌女。天气艳阳三月时，倚阑吹彻玉参差。百壶送酒莫停饮，秪恐落花辞故枝。落花飘尽春无迹，著意留春花可惜。花开花落一番春，与君莫作伤春客。会须日日醉花前，不放閒愁到酒边。有花可看酒可饮，但愿以此终残年。"}