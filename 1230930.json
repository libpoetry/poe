{"id":"1230930","title":"挽宋显夫","dynasty":"元","author":"刘闻","text":"广阳帝王都，生才总豪杰。宋氏产凤毛，颉颃丹山穴。大宋掇伦魁，千里誇汗血。挺挺庙堂具，自方稷与契。小宋踵而生，抱才不屑屑。锦肠浣尘土，出语必清绝。长公早厌世，士类增哽咽。赖有夫子贤，词林绍风烈。吹篪发高响，掉鞅追往哲。特起步生云，屡空心如铁。岌岌柱下冠，皇皇使者节。归弘虎闱讲，进造玉堂列。自我初识君，交情何茂悦。往来几廿载，相视无冷热。昨者纂三史，君名班马揭。走也徵自南，斐焉承乏缺。停觞话宿昔，握手惊老拙。知君众人中，于我常念切。过江宋史繁，纲领君自挈。是非有不齐，资君一言决。可怜朱墨烦，易致精力竭。蹉跎齿未暮，浩荡髯已雪。偶成三日阔，忽报二竖孽。问安榻频造，伏枕气就薾。朝看戏彩郎，日夕拥衰绖。哀哀浮世梦，奚翅剑首吷。人生无万全，赋予有更迭。古来贤达士，几人享期耋。想君乘云气，英爽不变灭。往□见九泉，谁能久离别！"}