{"id":"524831","title":"闻灌人云有柳子厚遗迹因策马往寻历大源塘入仙源洞不得其处而返","dynasty":"明","author":"顾璘","text":"柳侯昔放逐，颇好山水事。观其著文词，动以喻来世。逮今岁月改，陵谷莽迁异。我行徂灌川，闻有招隐地。怀贤慰遐想，吊古积幽思。尘馆休吏衙，秋原散游骑。度岭疲登顿，涉溪苦沾渍。空潭激哀流，古木堕馀翠。穷搜尽阳景，屡剔断碑字。岂无会心观，往往悖图志。兴尽且须返，聊以展同致。"}