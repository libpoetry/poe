{"id":"717510","title":"兰花香","dynasty":"明末清初","author":"屈大均","text":"宝安香品异，黄熟甲南天。种子都成结，薰兰更耐煎。黍珠三叶里，鱼子万花前。新摘含膏露，多栽出大田。乾乘朱夏晒，湿比素馨鲜。一气归丹鼎，同心作紫烟。频疑金粟吐，绝胜水沉然。臭味氤氲合，清和郁滞宣。命长凝木火，神旱见山川。作好须贻女，惊精不用仙。隔施云母片，灰隐藕心钱。马尾丝丝渗，鸪斑点点妍。囫囵随大小，斧凿稍方圆。习静惟宜此，忘机不是禅。心空多病日，根老半生年。金桔都如石，朱砂不及泉。肥硗农圃力，灌溉子孙贤。九畹桑麻外，千林井里边。太阳持盛实，炎德矢贞坚。服媚同王者，旃檀莫并肩。"}