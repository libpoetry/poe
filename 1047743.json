{"id":"1047743","title":"奉送殊师利","dynasty":"宋","author":"沈辽","text":"道人壮年曳长裾，挟策负艺西入都。欲步青云不得途，不如濯足归江湖。转出淮山一麻襦，天柱峰前明月孤。调御丈夫真我师，不复饮食形不枯。归来故土弃妻孥，金玉百万初若无。四十削发入浮屠，有如浮云飞太虚。达摩壁观聊自娱，饮光苦行谁复如。河西将军气貌粗，一见犹如水中鱼。南阳侍郎说诗书，为筑小庵即朝晡。诸漏已尽无复馀，此生安得为世拘。不持一钵上匡庐，秋风有意入三吴。天竺二山佛子居，赤城更在沧海隅。彼土观缘小踟躇，何时复来寻老夫。清泠台下茆已诛，为留一榻待跏趺。不辞更贮一斛蜜，山间老境任蘧蘧。"}