{"id":"1107345","title":"送蒙斋赴召六首","dynasty":"宋","author":"包恢","text":"大钧正旋转，坱圠方无垠。乾坤用六子，乃使天下春。震子实为长，龙蛰屈不伸。不一动则止，一动化万新。嘉熙再仁孝，斯时召斯人。宇宙在乎手，万化生于身。机关一开阖，斩新出精神。日月无点翳，太虚绝纤尘。毫发靡遗恨，谁能疵大醇。广大中精微，如崇下履卑。川流本敦化，溥博时出之。刚毅发秋凛，宽裕融春熙。聪明靡偏照，密察不失时。权度心为甚，圣人良在兹。思睿睿作圣，无思无不思。乾坤常简易，险阻知最精。尧舜何艰难，难在知人明。孔子每所患，因予犹改更。险如彼山川，无如世人情。明天而昧人，古人所讥评。卓哉子陆子，高具双眼睛。气貌才一顾，肺肝见如倾。或但因传闻，能见人生平。万象悉呈露，如揭日月行。何畏乎功令，尧舜为法程。所恶利口覆，孔子为权衡。欲希象山翁，此目不可盲。众欺恐寡信，多伪难皆诚。虚受而实责，无容偏且轻。张陈门下客，莫非天下英。后至所居国，皆能居公卿。济世才最急，泰道非徒亨。下视瓮盎内，成雷聚蚊虻。鸟须九霄鹏，鱼必东海鲸。为己与为国，灼知在先生。扶颠而持危，在天下大势。拨乱而存亡，在国家大计。一司一事间，未足系兴替。马援为郡守，尚不屑烦细。惟大姓黠羌，不容有违戾。况为公与卿，不思大经济。今大姓黠羌，几倍过汉世。中有根木存，犹在加护卫。大都如弈棋，败局如已逝。如有一胜著，败乃以胜继。巽当知衡权，是乃德之制。果哉末之难，圆神妙龟筮。愿言其吉凶，大辟天地闭。尝闻魏仲英，谓仕欲行志。后宫权豪等，损去志乃遂。如云皆不可，隐身是为智。此志虽可称，一节非道备。不闻政适人，格心第一义。如未可与权，当道岂易致。齐王好货色，孟子不少刺。导之百姓同，王道真易易。自实学不明，言与实难离。何能格一非，适以滋众伪。最是讲说多，虚文只成赘。经或不如史，祸福可趋避。下至不害伯，犹能救时弊。此可观世变，言之横涕泪。道本无不通，君子当不器。四世凡五公，贵盛古自昔。于我如浮云，光前在仁宅。仰观我絜斋，江汉濯之白。下视世所羡，腰黄眼前赤。度越此流辈，人何啻千百。希舜鹿野居，介然有如石。尝为耳目人，天子屡前席。义难若是恝，命岂可终逆。非如一小官，去就惟我适。况当有道时，丘自不与易。世方厄三空，实当有长策。心肝奉至尊，忧劳敢云斁。行矣金玉声，智勇全赵璧。"}