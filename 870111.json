{"id":"870111","title":"奉和济川代书三十韵寄诸同舍","dynasty":"宋","author":"司马光","text":"金马延群俊，芸香聚众书。杳疑神境绝，深与世尘疏。气逼烟霄爽，光分日月馀。不材叨误选，故友幸联居。云盖森胡骑，天阍谨契鱼。后先陪贾马，左右揖严徐。朱阁霜清外，璇题日上初。辞林精采撷，艺圃纵游渔。决胜楸枰暝，穷欢绮席舒。朝昏升紫闼，咫尺待彫舆。玉垒俄乡思，铜符忽诏除。綵衣承几杖，华毂照园庐。四郭柑垂荫，千塍稻散渠。壶浆迎露冕，铙吹拥高旟。有德能仁虎，无欺耻怒狙。道途繁揖让，犴狱绝沦胥。滞穗栖场圃，鸣桴静里闾。贫宁费官烛，饥不茹家蔬。翁子怀青绶，文园驾赤车。古今相与校，胜负定何如。上正开宣室，人方诵子虚。追锋行入谒，委佩复传胪。抚已聊晞骥，临民遽起予。居然耗廪禄，岂不愧簪裾。鹈翼颜何厚，锥囊意未摅。因循恋糠籺，汨没老涂淤。自顾徒为尔，诚非益者欤。俄承吕公檄，遂策阮生驴。驿骑传巴徼，诗筒达鲁墟。琳琅固无价，燕石敢沽诸。"}