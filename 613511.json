{"id":"613511","title":"醉歌走笔示胡伯连","dynasty":"明","author":"李之世","text":"孤剑迢迢望都门，鹴裘敝尽客衣单。清时儒冠不抵事，掷去长安博一官。肝胆摩来手尚热，须眉向处面常寒。昨冬驴蹶余伤手，此时肯归归已久。南都不住北都住，满面红尘路上走。当时射策尔如虹，胡为一堕云雾中。同是天涯无根草，吹落沙尘任转蓬。我昨青袍持一刺，三走朱门投不得。恨不相携胡伯连，急向红槽占一席。鼻头火出气如蒸，却敲铜盘呼卖冰。呷来五内战寒热，归卧两日不能兴。今朝强起头未栉，手持竹帚打苍蝇。东邻彼美邀余饮，索余艳语写徐陵。胡郎痛饮能数石，笑我量不如瓶罂。三杯入口颓然醉，须臾一觉辄成醒。案头残墨濡濡湿，信手狂涂几剡藤。"}