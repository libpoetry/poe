{"id":"1127819","title":"寄殿院谢艮斋","dynasty":"宋","author":"曾丰","text":"元祐乌台士，江西董白须。节因父母立，名与道乡俱。耆旧流风远，衣冠后辈孤。此公今复奋，吾道得相扶。稳著云霄步，高峨獬豸冠。简霜凝处冷，奸胆落边寒。奋臂有馀勇，撄鳞不苦难。平生功业意，莫到晚年阑。汩汩孤蓬转，迢迢五岭来。故人饶鹤发，新论凛乌台。千里夜间月，一枝春首梅。使行无好寄，书到莫慵回。河鼓聘天孙，昭君未出村。非关媒不善，自是命难婚。无貌倾人国，何颜倚市门。随缘幽阁里，刺绣度朝昏。"}