{"id":"468374","title":"辛亥冬十月九日从余兄原礼及陆好问刘主敬同登萝岩倚圣屏憩禅庵饮清凉池临筀竹湾谒龙湫玩仙李遂宿绝顶看月明日南俯大小车岩望东西二岭还北崖瞰石龟石笋复游眺久之乃下山所得奇胜赋长句五首 其二","dynasty":"明","author":"谢肃","text":"云际扪萝倚蔚蓝，圣屏北面憩禅庵。万年龟化厓间石，勺水龙藏树底潭。倒看溟波涵返照，遥临吴峤带晴岚。振衣自爱登千仞，不独烟霞最所耽。"}