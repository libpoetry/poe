{"id":"1112339","title":"宿斋太一宫即事五首","dynasty":"宋","author":"宋庠","text":"仙楼觚阙概云霓，奕奕威灵拥太禧。海内兵销无伐国，牡荆閒偃汉宫旗。蹇产通天百尺台，岁祠三一羽旗开。卧闻野雉宫前雊，应有神光坛上来。宫垣宝势压灵鳌，䆗窱斋房宿幕高。倦枕不知秋已至，商音半夜入云璈。琅蔬琼屑奉斋场，薜席时飘鹊炷香。永昼不闻宾榻语，并储真气助龟肠。碧筱珍丛北户阴，时时天籁著风琴。体中痴黠何须判，一夜甘为洛客吟。"}