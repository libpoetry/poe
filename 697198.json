{"id":"697198","title":"再挽王长公二十首","dynasty":"明","author":"胡应麟","text":"绛节初升上帝朝，清都何处问岧峣。龙归大壑乾坤暮，凤返高冈日月遥。文字八荒传衮冕，诗篇六合诵箫韶。莫言名世期终在，永劫人才付寂寥。遥夜青鸾帝阙来，骤看黄鹤向蓬莱。三车讵载平生业，八斗难名间世才。心折班扬愁搦管，汗流枚马避登台。风流咫尺人寰尽，恸绝琅琊玉树摧。万象文光烛海湄，蚤闻名姓动华夷。雄飞宇宙三千劫，独应贞元五百期。龙去南阳高士远，麟归东路哲人迟。生刍泣奠娄江下，不为杨朱感路岐。一谪长庚茂苑前，红光白日照奎躔。词华尽挈三唐调，文管兼操十代权。夷貊尽传鹦鹉赋，儿童能诵鹧鸪篇。亦知上帝频前席，白玉楼中万景悬。四部书成兴未穷，名山随处勒崆峒。开函再睹三坟出，列架浑疑二藏同。大业龙门卑马史，奇文虎观陋扬雄。平生谬作谈玄客，寂莫侯芭鬓已蓬。三十年来上将坛，平将赤帜树狂澜。山颓泰岱千峰失，海涸昆崙万谷残。素旐翩跹来大鸟，丹台游戏挟飞鸾。便应瓢笠相寻去，灵药何由借羽翰。蹑履频年到海涯，青童环佩结飞霞。毫端巨壑翻云梦，研底春涛涨若耶。庚子日斜惊鵩鸟，戊辰年远怪龙蛇。凭谁更发山阴兴，肠断王猷一棹遐。弱冠中原结驷行，朝阳争睹凤皇鸣。朱弦万古回长夜，彩笔三朝擅大名。座上雪花凌楚泽，垆头虹色贯秦城。为知兜率迎新帝，不向遮须问旧盟。粲烂双钩倚鹿卢，人伦一代擅风胡。删诗秩继周司寇，作赋名高楚大夫。阀阅五朝传父老，门墙四海见生徒。寻仙政有青莲癖，日候长鲸返太湖。三箧曾誇暗诵能，七车今代几同乘。金泥箓辩神仙窟，玉鉴文窥帝子陵。海上专车无巨骨，山中着械有奇形。干将一夜飞雷焕，服匿何年问陆沉。十载玄关闭绿萝，一朝禅榻蜕维摩。金棺掣电飞西竺，玉舄抟风上大罗。丹阙授书偕素女，绛台摛藻侍皇娥。青天度索山头望，试问桃花发几何。七隽翩翩聚紫宸，陈思才调拟谁伦。华阳馆内飞谈日，碣石宫前斗赋晨。白璧千秋无大楚，黄金一字有先秦。参差王气东南歇，怅望遥天绝后尘。奕叶琼枝照锦袍，何人不羡二王豪。争传一帖辞中令，忽报孤琴逝马曹。大地骅骝纷蹀躞，中天麟凤并游遨。云浆万斛西池上，好忆金华溅露桃。双旌曾驻白公堤，夹岸桃花送马蹄。大笔今悬娄水上，高门元峙越台西。两高岩壑争奇句，三竺云岚护旧题。陈迹诸王何处问，乱山严濑夕阳低。棘闱绵上旧踌躇，彩笔宁论晋问如。汾水真儒罗上第，晋阳精甲候前除。千峰曙日褰帷外，百谷晴岚眺望馀。翘首太行云雾色，几回梁国为停舆。一疏东南卧草亭，自将游屐卧沉冥。丹霞蔽日攀林屋，白露横天汎洞庭。角里携家迷故迹，灵威入穴辩遗铭。泠然一梦乘风去，怅望吴峰立翠屏。尚思斧钺驻郧关，开府中丞节制閒。万马不嘶云梦泽，孤鸿时达洞庭湾。朱弦夜和湘灵瑟，白苧秋纫汉女环。极目招魂劳楚梦，三闾能复恋人寰。白门花月漫撩吟，可柰蒲轮历岁寻。一曲五湖频入梦，三生八座讵萦心。风摧玉轸高山绝，露掩金刀大壑沉。信有骑曹清癖在，仇池新竹渐成林。台殿金银挂夕阳，娄江百亩暂徜徉。全收五岳壶天内，别起三山陆海旁。堂上凉风生绿野，亭前奇石护沧浪。祗今谁主花溪宅，万朵芙蕖泣露房。短发飘萧大海头，登龙曾是昔年游。长裾晚曳三千队，彩袖朝倾十二楼。字挟风云心未老，名悬日月望难酬。无劳动色真长问，已尽人间第一流。"}