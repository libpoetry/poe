{"id":"583876","title":"西征上萧督府","dynasty":"明","author":"黄衷","text":"位以当枢重，权应画阃分。中坚蟠地轴，上将动天文。藩臬资英略，河山静沴氛。输红赢楚庾，贾勇尽狼群。战舍戈回日，炎峰阵抱云。金汤从所恃，玉石戒俱焚。东市尸元憝，南陬慰圣慬。忠襄邕管望，武穆贺州闻。六月周师戢，三农汉诏云。旗牌催讯捷，笳鼓犒精勤。时雨沾烦槁，王风播德芬。光于萧相国，庸是马将军。礼乐行将作，乾坤化正欣。韶弦堪一奏，黧首仰迎薰。"}