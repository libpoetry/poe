{"id":"1253205","title":"暇日登尚絅秀才楼居率成四律以贺","dynasty":"元末明初","author":"唐桂芳","text":"石耳山高眼界开，寒英端自九天来。重重银屋花成簇，粲粲琼林蝶作堆。三十六峰非地肺，万八千仞即天台。主人傥不厌宾客，且尽尊前斗大杯。仙人自古好楼居，又见峥嵘百尺馀。十里岚光浮画栋，半天云影护残书。登临王粲赋初作，偃卧元龙气不除。岁晚相过频剥啄，湘帘共听雨疏疏。天上归来鬓未华，多应勾漏问丹砂。祖孙百里德星会，父子一门茂宰家。无复山河加铁劵，空遗雨露浥黄麻。老生奔走闽南道，曾见春风满县花。师山山主文章伯，有弟能诗妙活人。坐拥落梅终日雪，梦回芳草满池春。光华海上三珠树，祥瑞人间一角麟。小阮近来书更好，蛮笺半幅笔如神。"}