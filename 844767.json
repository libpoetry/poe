{"id":"844767","title":"论书绝句  十五首","dynasty":"清末民国初","author":"康有为","text":"隶楷谁能溯滥泉，句容片石独夐然。若从变遽搜灵庙，应识昆崙在震迁。受禅应为卫觊书，邯郸韦诞比何如。瓘恒世受真传法，一脉踰河走传车。元常法乳知谁在，珍重丰碑有枳阳。文质蹒跚开石阙，始知晋法有传方。铁石纵横体势奇，相斯笔法孰传之。漠经以后音尘绝，惟有龙颜第一碑。餐霞神采绝人烟，古今谁可称书仙。石门崖下摩遗碣，跨鹤骖鸾欲上天。琅邪茂密集书成，郙阁褒斜章法精。能戒熹平变疏匾，仅传古法彦云铭。褒斜分法知谁继，瘦硬应推吊比干。风荡齐碑成一律，修罗雄峻独为难。铦利森森耀戟鋋，始兴碑法变钟传。率更后出书名擅，谁识先师贝义渊。骨遒血瑩态丰秾，怀令青青秀一峰。变化方员尽奇丽，光芒鳞甲若游龙。子建遗碑独檀场，卫家体质贵雄强。大刀斫陈称无敌，沉著偏兼痛快长。异态新姿杂笔端，行间妙理合为难。谁人解作兰亭意，君起浮图仔细看。鲁公端合辨香薰，茂密雄强合众芬。章法已传郙阁颂，更开草隶裴将军。南宫书评妙难量，跳掷偏兼对越庄。灵庆池边遗石在，神锋峻立独回翔。山谷行书与篆通，兰亭神理荡飞红。曾台缓步翛翛远，高谢风尘属此翁。欧体盛行无魏法，隋人变古有唐风。千年皖楚分张邓，下笔苍茫吐白虹。"}