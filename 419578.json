{"id":"419578","title":"满江红 金平庐以所撰吴梅村诗笺校勘记略见示，漫题一阕，即用梅村白门感旧韵","dynasty":"近现代","author":"龙榆生","text":"忍泪看天，怆孤寄、层冰千尺。哀时意、江关词赋，兰成萧瑟。赞佛清凉伤窈窕，影梅金谷迷朱碧。怅双成、何忽似明妃，思佳客。重阍锁，森戈戟。西陵下，看松柏。更几多沈恨，共谁呵壁。疑案钩稽情具在，沈吟次第天难黑。倩何人、为散杜陵愁，吹长笛。"}