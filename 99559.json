{"id":"99559","title":"其二赠写御容妙善师","dynasty":"宋代","author":"苏轼","text":"茫茫清泗遶孤岑，归路相将得暂临。试著芒鞋穿荦确，更然松炬照幽深。纵令司马能鑱石，奈有中郎解摸金。强写苍崖留岁月，他年谁识此时心。忆昔射策干先皇，珠帘翠幄分两厢。紫衣中使下传诏，跪奉冉冉闻天香。仰观眩晃目生晕，但见晓色开扶桑。迎阳晚出步就坐，绛纱玉斧光照廊。野人不识日月角，彷佛尚记重瞳光。三年归来真一梦，桥山松桧凄风霜。天容玉色谁敢画，老师古寺书闭房。梦中神授心有得，觉来信手笔已忘。幅巾常服俨不动，孤臣入门涕自滂。元老侑坐须眉古，虎臣立侍冠剑长。平生惯写龙凤质，肯顾草间猿与獐。都人踏破铁门限，黄金白璧空堆床。尔来摹写亦到我，谓是先帝白发郎。不须览镜坐自了，明年乞身归故乡。"}