{"id":"506694","title":"瑞应麒麟诗","dynasty":"明","author":"杨荣","text":"于维圣皇，受命自天。仁及庶类，恩周八?。礼义兴行，无有远迩。日照月临，化成俗美。九夷八蛮，悉妾悉臣。罔敢踰越，聿来献珍。鲸波洋洋，望之无际。岛夷所居，动数万里。玉音所至，莫不尊亲。沦肌浃髓，被于皇仁。佥曰陋邦，服此声教。海波晏然，圣德之效。乃梯乃航，惟恐或后。乃奉麒麟，归于灵囿。惟兹麒麟，玄枵毓精。非时不出，非世不生。其产应期，祥光上烛。五彩缤纷，卿云煜煜。天无沴气，地息妖氛。山川草木，发秀扬芬。既育既长，益奇益异。万灵撝诃，百神拥卫。魁然其质，昂然其形。龙颅凤臆，肉角麇身。牛尾马蹄，折旋规矩。生物不伤，音协律吕。爰用入贡，涉历海洋。秘怪屏迹，蛟鳄遁藏。龟龙导从，鸾凤羽翼。载驰载驱，遂达京国。进之彤墀，得觐天颜。重瞳屡顾，百僚耸观。嵩呼雷动，再拜稽首。吾皇圣神，永膺万寿。皇帝曰吁，瑞不在兹。惟慎厥德，乃为祯符。尔公尔卿，百僚士庶。恪脩厥职，勿滋逸豫。三光昭宣，五纬弗亏。品物咸亨，惟瑞在兹。仰惟圣皇，体道谦虚。奇瑞屡臻，抑而弗居。戒慎满盈，奉天法祖。度越百王，卓冠千古。洛龟呈夏，玄鸟降殷。赤雀兴周，式昭前闻。维兹麒麟，实天所授。圣德格天，永承天祐。于维圣德，广大难名。巍巍荡荡，尧舜莫京。恩霈八纮，泽覃四裔。如云之行，如雨之施。天锡多福，集于圣躬。惟皇万寿，百禄是崇。雨顺风调，民安国泰。海晏河清，万世永赖。臣拜稽首，宝祚绵绵。圣子神孙，传序万年。"}