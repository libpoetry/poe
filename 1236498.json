{"id":"1236498","title":"季长弟由国子生除侍仪舍人喜赋二首","dynasty":"元","author":"周伯琦","text":"成均高选典宸仪，便佩金鱼服紫衣。自昔朝廷崇礼乐，从今门户益光辉。肃班胪唱严丹陛，列侍官联接紫微。坐想慈闱占鹊喜，遥瞻原上鹡令飞。先德深培似大椿，拂云枝叶势轮囷。袭封乡国湖山重，联职清华雨露新。书砚再传垂百世，箕裘一发系千钧。凤池春近恩波阔，直泛星槎上汉津。"}