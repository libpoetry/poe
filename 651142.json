{"id":"651142","title":"送刘侍御","dynasty":"明","author":"薛瑄","text":"青骢晓嘶春日明，银鞍稳被珂玉鸣。豸冠绣服何光荣，乃是鸟台柱史朝神京。故乡之山郁峥嵘，绿溪白石蒲芽生。交朋相送难为情，大搥鼍鼓吹匏笙。四筵列坐皆豪英，高谈直使鬼胆惊。醉来不觉金罍倾，起舞意气殊纵横。我歌一曲送君行，丈夫立志当轩轰。古来多少彯华缨，惟有忠义留芳名。岂无铁面寒，亦有揽辔清。愿君追取二子烱烱之精诚，仰酬盛世开隆平。"}