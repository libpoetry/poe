{"id":"467203","title":"插户到石沟农场二首","dynasty":"当代","author":"陈振家","text":"此间未卜究如何，绿水青山意兴多。两耳由兹辞聒噪，只身渐次背风波。结篱拟种陶公菊，着手先供道士鹅。蜗角之争烦理会，但听樵话共禽歌。遮天翠岫望森疏，似到洪荒见太初。丛莽虽蕃无岱虎，茅刍颇给适黔驴。山林茂密堪藏拙，溪水迂回好结庐。自此人天归一体，抡锄垦植读农书。"}