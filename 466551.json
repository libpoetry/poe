{"id":"466551","title":"闲思次杜甫《秋兴》韵八章","dynasty":"当代","author":"伯昏子","text":"琅玕琼岛忽成林，尽废寒光剑气森。蛟下东洋光日见，沙沉大陆岸云阴。围城当悔析人骨，裂土终能应帝心。奏罢庆隆徒寄问，肯怜兆庶远刀砧。牙璋辞阙赴岚斜，为斩同袍弃锦华。羽骑已驰荒鹊冢，鲲溟今泛列星槎。骷髅山冷占城月，鼎革旂翻濮水笳。言笑晏晏高阁上，曾听血染木棉花。空酹胭泥瘗冷晖，杜鹃红罢尽凋微。豢熊同穴岂因爱，弄雀于邻渐学飞。敢截白头轻剑疾，忍惊绿鸭铁犁违。河山半壁真灵囿，翯翯登台鸟自肥。秋桦斑斓易如棋，黄云悠远亦狐悲。久迷荧惑红星下，错眄朝晖白夜时。国际歌狂馀拍袅，柏林墙坼迅飙驰。寒江冻彻偶联岸，入梦非熊慎可思。岩磴接天萦雪山，恒沙几劫鹫翔间。勇馀迤逦征南路，悔失峥嵘徼外关。象吼应知圣雄力，花拈更启世尊颜。当时执手生离别，枉认卿卿属旧班。敦薨爽垲水之头，马踏浮云玉垒秋。畏简书来乞汗帐，明妃曲落解侬愁。和铃谁谏收黄钺，热海空誇驯白鸥。枝上葡萄眼中血，但倾离鬯荐西州。徙倚天甍橐籥功，犛牛归牧乱波中。法轮光转升恒月，盟碣铭消入梵风。嶂出悬冰晴霭白，鸟临绝路赫曦红。自求多福金鹏去，不作世间长乐翁。黑旄匝海逐逶迤，扬鬣神驹跃泽陂。一箭天方降神策，百年碛北老乡枝。生涯总为枯灵恨，世事仍随病祚移。来似乘风去乘水，哀云万里向谁垂。"}