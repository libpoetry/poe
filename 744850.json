{"id":"744850","title":"刘黄头行","dynasty":"清","author":"邓廷桢","text":"堂封马鬣何年毁，平楚苍凉暮烟起。野人斸地闻登登，片石规方土花紫。谁与斸者刘黄头，一丁不识锄不休。村学蒙师辨点画，拂拭谛视文钩辀。最后分明字十二，千三百年乃出地。大书深刻黄头名，拍手哗然称怪事。太守嗜古兼嗜奇，闻之亟令施毡椎。文体犹余六朝习，书法秀整真唐碑。长沙后人有淑媛，冰雪空闺泪如霰。半世枯骸托外家，一抔浅土辞乡县。作志先计发冢年，数虽小误名则传。何物黄头细民耳，应谶乃在千秋前。我云此事安足怪，傅会神奇毋乃太。才人作意夸精能，造物无端弄狡狯。冰泮滹沱石墨新，人间知有贾夫人。他年集古重编录，更与黄头记夙因。"}