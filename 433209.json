{"id":"433209","title":"定风波五首 仿六一把酒花前之作","dynasty":"近现代","author":"顾随","text":"把酒东篱欲问公。菊黄何似牡丹红。依样看花依样醉。相对。花香沁入酒杯中。今日花开明日落。萧索。东风原不让西风。记得留春无好计。垂泪。秋来著意绕芳丛。把酒东篱欲问君。十分秋比几分春。记得春花零落处。尘土。秋英未肯惹黄尘。莫对佳花还坠泪。无味。空教花笑有情人。镜里星星难整顿。双鬓。今年已比去年新。把酒东篱欲问他。秋来底事著愁魔。北地晴天尘不起。千里。一轮明月澹银河。君道春光容易老。烦恼。送春无计奈春何。寒雨一场霜霰至。憔悴。请君起看有秋么。把酒东篱欲问伊。忍教辜负菊花时。万物逢秋摇落尽。争信。山前尚有傲霜枝。明岁花如今岁好。人老。悲今吊古总成痴。尝得酒中真意味。沈醉。樽前听我唱新词。酒醒扶头曳杖行。依依残照上高城。住得尘寰三十载。堪怪。今秋秋意恁分明。自笑怜花无好计。惯会。山泉汲水供银瓶。采得黄花归去后。回首。四山无语只青青。"}