{"id":"826089","title":"买宅","dynasty":"清末近现代初","author":"郑孝胥","text":"三年况瘁人，得此一区宅。何如舍桑下，三宿情难释。自比柳下惠，援止非有择。北窗容膝地，敷坐亲书册。休日须作字，支板劣五尺。意中苦未展，纸素亦颇积。稍欣廊下步，群鸽久就食。无机自无怖，飞集绕我侧。初夏柳始芽，默计好将息。婆娑廿株树，暂辍磨人墨。旧京数寄书，花事如过客。南归兴不浅，来日谁能测？"}