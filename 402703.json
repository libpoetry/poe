{"id":"402703","title":"儿勿啼","dynasty":"近现代末当代初","author":"田翠竹","text":"母语儿：“儿勿啼，官兵已至村之西。索租日夜不得缓，供食更无凫与鸡。租不偿，爷不释，阿爷双手缚已赤。”火速播谷谷未熟，村妇负儿卧背脊。背脊瘦作山头石，顽梗塞儿儿仍哭！夏日炙同烈火烧，碧天万里无纤云。田泥灼足比汤沸，浑身汗雨何纷纷！汗一滴，谷一线，泪一串。汗汁泪珠和谷穗，鹅黄雪白衣边绾。落日没翠微，蹒跚还破扉。双肩谷新较儿重，谷送衙门爷乃归。长官得谷比泥溅，高楼彻夜恣欢宴。樗蒲一掷一千石，醉笑狂呼容不变。容不变，彀又罄，敕兵黑夜行山径。更向民间裹糇粮，兵至猛狠如虎狼。破关捉人不少息，鸡飞犬走喧永夕。村妇梦断心凄迷，逾墙负儿奔荒畦。荒畦草深二尺许，低声语儿：“儿勿啼！”"}