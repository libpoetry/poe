{"id":"489647","title":"捣衣篇","dynasty":"明","author":"袁华","text":"碧梧叶落黄鞠开，边风萧萧鸿雁来。夫君结客向淮楚，无衣禦寒良可哀。强将垢敝和灰浣，湖澥临流呼女伴。双杵捣砧空外鸣，宁惮手龟筋力愞。火然金斗熨帖平，纫针补缀对短檠。归期迟速未易卜，緁长縎短劳经营。明年四月蚕上薄，缲丝盈车手亲络。香罗断机白雪明，裁作春衣寄郎著。郎无厌故惟尚新，新衣故衣皆妾纫。笑看墙角砧杵弃，郎衣锦袍归拜亲。郎衣锦袍归拜亲，有金不戏桑间人。"}