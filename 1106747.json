{"id":"1106747","title":"和叔崇清明后四绝","dynasty":"宋","author":"王柏","text":"把酒留春尚肯留，几多生意聚诗眸。可怜桃李无涵养，只有桑麻自进脩。安期老子肯过从，每恨清尊不肯空。好句忽来今日雨，高情终是古人风。昌黎空作送春诗，只道门前柳絮飞。岂识一犁江上雨，春风于此大知非。缓步微吟竹一枝，情怀不比少年时。少年春思无归宿，却是如今老会嬉。"}