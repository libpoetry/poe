{"id":"1051628","title":"雪夜饮分题得雪字","dynasty":"宋","author":"彭汝砺","text":"颠风夜号花木折，平明阶前三尺雪。谁家羌笛落早梅，中夜南楼对明月。苦寒侵人毛发缩，厌厌夜饮肠内热。公才奔放欲万里，应恨低徊受羁绁。一巢安稳身自在，生涯却羡鸤鸠拙。人生所值俱所乐，万事悠悠无可说。偶有名酒须尽醉，醉辄题诗如靖节。君不见万卒征南凯未旋，戎衣虽厚冷如铁。"}