{"id":"835015","title":"江南春 雷峰塔圮，有藏经焉。伯絅属题","dynasty":"清末民国初","author":"奭良","text":"浮图矗立临湖水，此中真如百万纸。写经人正在摩诃，皓腕银钩洛神体。孱王恰与兴王值，徼福空王托奇制。江南处士为长吁，埏埴香姜徒尔为。罡风吹，拽到地，经过九百余年矣。玉人当日修庆礼，相礼宫娥绕珠翠。花蕊求仙托禖祀，等是伤心可怜子。湖山大去竟何时，祗园尊者知不知。"}