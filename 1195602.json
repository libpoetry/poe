{"id":"1195602","title":"齿落词","dynasty":"唐末宋初","author":"王周","text":"己卯至庚辰，仲夏晦之暮。吾齿右排上，一齿脱而去。呼吸缺吾防，咀嚼欠吾助。年籥惜不返，日驭走为蠹。唇亡得无寒，舌在从何诉。辅车宜长依，发肤可增惧。不须考前古，聊且为近喻。有如云中雨，雨散绝回顾。有如枝上叶，叶脱难再附。白发非独愁，红颜岂私驻。何必郁九回，何必牵百虑。开尊复开怀，引笔作长句。"}