{"id":"845055","title":"重九日寄怀果园二首","dynasty":"清末民国初","author":"曹家达","text":"别离鲜佳况，梦落东海滨。结交亮情愫，况在踪迹亲。天鸡中夜唤，含意良未申。梦寐不可凭，感此及萧辰。自昔五月中，置酒娱嘉宾。日暮灿华烛，既醉难具陈。端阳无好诎，高歌惊入神。焉知良会稀，再来道无因。愿为陌上桑，日夕河清尘。大雅久不作，清狂君得之。江淮枳棘丛，徒手难为披。假道求芳泽，出门悲路歧。路歧尚可言，飘风复增欷。愿言采秋菊，遐寄长相思。滨海难为致，踯躅当语谁。区区一寸心，日暮相与期。"}