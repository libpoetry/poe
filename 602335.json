{"id":"602335","title":"送黄公补之任缙云和陶与殷晋安别韵","dynasty":"明","author":"陈履","text":"逢君金台下，意气各殷勤。喜见芝兰色，更藉枌榆亲。高才迥无侣，明德故有邻。睽违怅经时，觏晤欣兹晨。何哉正簪盍，倏矣复萍分。君行括苍去，载道生阳春。悬知桥门外，多士集如云。圣真尔深造，道范众所因。羡此绛帐荣，肯厌青毡贫。低回愧俗吏，磬折日随人。"}