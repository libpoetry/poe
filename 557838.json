{"id":"557838","title":"饮蒋仲学既醉轩","dynasty":"明","author":"张弼","text":"昔年既醉轩中醉，雨散星离谁复会。转头不觉十载馀，小铛骨董重相对。一杯一杯复一杯，聚头话旧浑忘寐。李中书，闻在姑苏新卜居。李太仆，滁阳府寺阅攻驹。王祭酒，南雍礼乐领群儒。十民部，吴山楚水歌唐虞。刘左辖，岭南海角今何如。矫首数公不可见，起舞击节成嗟吁。徐詹事，杨学士，玉堂退直劳文思。肴香酒熟不我过，我与玉山聊适志。瓶笙咿咿鸾凤吟，蔬盘簌簌冰雪深。冻砚频烘滚玄浪，短烛屡爇流黄金。□乃今晚复既醉，论穷万物情状天地心。莫为功名叹迟暮，莘伊渭吕逢时作。时来土苴亦云霄，时未英雄且高卧。静中看破古与今，果是奇才当若个。南阳卧龙久尘埃，姑苏小范呼不来。胸中郁勃与谁论，翩然便欲飞步登蓬莱。我思蓬莱神仙何足道，终身山泽成枯槁。何如汗漫大醉三千场，与尔同看天地老。"}