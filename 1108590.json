{"id":"1108590","title":"即事三首","dynasty":"宋","author":"刘克庄","text":"抽簪脱裤满城忙，大半人多在戏场。膈膊鸡犹金爪距，勃跳狙亦衮衣裳。湘累无奈众人醉，鲁蜡曾令一国狂。空巷冶游惟病叟，半窗淡月伴昏黄。家世相传逢掖衣，如今结果亦随时。二三子遂舍瑟作，七十翁方扶杖嬉。野老忧晴妨宝穑，社人怕雨湿灵旗。遥知铃阁无歌管，一点青灯照董帷。陌上鸣钲夜向晨，缀行花锦照城闉。湔裙未免多游女，舍耒深忧有惰民。史载孝娥今列祀，骚云帝子没为神。腊傩固匪儒家法，居鲁安能异鲁人。"}