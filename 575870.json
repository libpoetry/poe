{"id":"575870","title":"题石城秋晚图送人归金华","dynasty":"明","author":"孙蕡","text":"金华才子天京客，登眺京城壮心魄。钟岳群峰紫翠开，巴江一道东南拆。石头艇子泛中流，白纻清歌起莫愁。双阙五云笼建业，三槐万树接扬州。烟景清清何绵邈，对面枫林更萧索。月落乌啼北固城，潮生鹤唳丹阳郭。怀亲作赋已堪怜，更托新图与代传。琼佩暂辞丹毂下，斑衣归舞鲤庭前。远归去去毗陵道，归日还应及冬早。冰下寒鱼暂可叉，霜馀槲叶行堪扫。天官若奏选材臣，应念词林卓荦人。君往承颜多暇日，看花重入帝城春。"}