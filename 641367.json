{"id":"641367","title":"孤鸿篇","dynasty":"明","author":"殷奎","text":"孤鸿万里身，飞来到何处。渭水沙寒野草枯，不敢栖他上林树。上林树里玉为巢，太液波光刷羽毛。翠鸟不知生处乐，一心贪恋此游遨。衔粉蹋花殊未已，金丸珠网忽相遭。忽相遭，无处避。巢倾卵覆身首分，死骨纵横中野弃。寒沙枯草人不过，孤鸿此处方婆娑。不恨少稻粱，所喜无网罗。孤鸿孤鸿奈尔何，孤鸿孤鸿奈尔何。"}