{"id":"834140","title":"疏影 梅影，用红豆树馆韵","dynasty":"清末民国初","author":"易顺鼎","text":"胎禽倦舞。正几枝照水，寒意如许。篱院黄昏，不是亏他，香来没个寻处。情仙萼绿妆成夜，漫比到、世间眉妩。只教伊、郑重华年，休让玉箫吹去。到此全空色相，怕无多影事，也被春误。和病和愁，成梦成烟，毕竟有何情趣。缟衣人远扉空闭，剩茜雪、一痕飘暮。看万山、寒月如潮，中有香魂欲语。"}