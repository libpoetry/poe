{"id":"727342","title":"宋世祖庙歌二首 世祖孝武皇帝歌","dynasty":"南北朝","author":"谢庄","text":"帝锡二祖，长世多祜。于穆睿考，龚圣承矩。玄极驰驭，乾纽坠绪。辟我皇维，缔我宋宇。刷定四海，肇构神京。复礼辑乐，散马堕城。泽牣九有，化浮八瀛。庆云承掖，甘露飞甍。肃肃清庙，徽徽閟宫。舞蹈象德，笙磬陈风。黍稷非盛，明德惟崇。神其歆止，降福无穷。禀祥月辉，毓德轩光。嗣徽妫汭，思媚周姜。母临万宇，训蔼紫房。朱玄玉龠，式载琼芳。"}