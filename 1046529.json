{"id":"1046529","title":"荆门军惠泉呈李使君舜卿","dynasty":"宋","author":"刘挚","text":"苍山抱西城，蒙泉发山麓。一泓养虚净，大石坼岩澳。源脤潗潗来，星珠沸相续。何人潴方池，不使声瀑瀑。四围叠琳琅，百丈荫云木。波底金莲花，万叶绿绮缛。畏清无鱼虾，因亦远鸥鹄。俯视洞五脏，安敢濯两足。循池隅西南，渐见泄泉滀。怒声始可听，势如脱桎梏。涎沫卷飞练，潨鸣射碎玉。曲折溪路长，幽响远连属。安得朱丝弦，为写沧浪曲。派泽山下田，岁常稔麰谷。憧憧负瓶盎，清入郡人腹。惠名由此欤，图牒曾不录。崔碣镵文章，无数不暇读。亦欲有佳句，恐为惠泉辱。使君心自清，馆宫泉上宿。一勺蜕尘轩，岂比樽酒渌。磅礴壮士气，常为山水伏。天下几林泉，无金买卜筑。空兹嚼屠门，野人真碌碌。"}