{"id":"743988","title":"和仲玉舟集呈李司马","dynasty":"清","author":"欧阳辂","text":"银筝羯鼓随玉箫，阳春妍丽风日娇。暖云扑天莺舌调，美人笑倚双兰桡。银青帗子金络条，明珰宝髻光动摇。彩袖轻漾试舞腰，回眸送睇歌且谣。忽颦若嗔睨若骄，忽远若避近若招。云烟翻腾风乱交，轰然四座欢声嚣。樽前玲珑解华貂，玉壶滴酒珍珠跳。醉来粉黛生晕潮，哀丝长甲为君挑，愿君千寿齐松乔。"}