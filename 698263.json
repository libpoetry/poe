{"id":"698263","title":"纪事","dynasty":"明","author":"倪岳","text":"一自开残上苑花，十年春色老京华。临风滴尽伤心泪，悔杀从前愿有家。别院穷居岁月深，重门榛棘已森森。窗前一任春风去，誓不今生负此心。心事无端重郁纡，更看寒燕引双雏。世人不戒前车覆，浪说程婴可托孤。闻道花开树树新，璚林地远绝风尘。独怜岁月催迟暮，肉食无人惜此春。"}