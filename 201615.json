{"id":"201615","title":"和永叔思白兔戏答公仪忆鹤杂言","dynasty":"宋代","author":"王珪","text":"兔自明月窟中出，鹤从群玉峰头下。人间俗眼未尝窥，已为两家藏以诧。玉堂词人本仙材，光芒偶落银河罅。谪向埃尘五十春，所趣无一不潇洒。为爱霜蹄特蛟洁，貯以雕笼绿棂亚。有时惊踯欻若奔，丹眸眩转双珠射。灵昌太守新归来，惜将清唳寄京舍。玉绳低阙春露寒，常恐阴林恶声哧。传宣忽出右银台，诏急忙驰天廏马。却辞丹陛锁南宫，兔鹤欲携俱不暇。是时雪后帘幕明，灯火冷落入清夜。两翁相顾悦有思，便索粉笺挥笔写。有客月底吟影动，猝继新章亦奇雅。大都吟苦不无牵，遂约东家看娅姹。醉翁良愤诋高怀，却挥醉墨几欲骂。我闻此语初未平，随手欲和思殊寡。玉山沧海莫放翻然归，织腰绿鬓何妨为君倒金斝。"}