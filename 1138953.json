{"id":"1138953","title":"北入穆陵关皆山石崩沙北风尘起行人良苦因作","dynasty":"宋末元初","author":"陆文圭","text":"大风北来沙触面，行人咫尺不相见。寒日无光天地晦，一似项刘睢水战。四山确荦路摧车，涧壑涓流长一线。土檐烟突两三家，鬼貌鹄形何物变。葛卢牛语谁能别，公冶禽言难复辨。古磁浊酒时招饮，破瓮酸齑聊自荐。吾闻临菑称钜丽，十二山河据形便。姑尤聊摄旧提封，夷吾小白初营建。三归反坫侈国中，九合衣裳出幽鄄。孟姜洵美共翱翔，稷下群游逞雄辩。盛衰气脉不可测，往来今古更相禅。干戈流徙人物换，水火崩腾陵谷转。会使雍门重感慨，无复苏秦昔誇羡。山东负海犹如此，六合茫茫难睹遍。安得长剑倚白云，手抉狂飙清九县。"}