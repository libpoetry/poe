{"id":"789274","title":"兰陵王","dynasty":"清","author":"王策","text":"小楼角。一树新桐孕萼。湘帘冷，雏燕怯飞，那更东风晓偏恶。菱花瑩妆阁。淡淡临窗梳掠。玉梯畔，随意行来，一种天真最难学。无言映珠箔。正閒拂霜毫，字仿钗脚。姗姗影并炉烟弱。旋小歛鸳砚，微揎罗袖，笋娇荑嫩宛似削。把鬟缕低约。珠珞。镇閒却。爱扣缀通犀，鞋绣文雀。药房深处葳蕤钥。恰襟上香暖，鬓边花落。这般情景，怎教我，不念著。"}