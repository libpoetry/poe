{"id":"1105465","title":"和刘后村梅花百咏","dynasty":"宋","author":"方蒙仲","text":"从来芳事无时歇，雨洒风飘且莫悲。收拾苍苔成艾紬，茶山后有放翁诗。莫恃千芳胜一莸，兰渐芝滫便休休。年来萧艾吁堪怕，剩拾天香置宝篝。紫府仙人水月英，绝嫌臭秽溷真清。玉尘月赋三千斛，一洗人间死鬼兄。儿时两颔已生髭，一饱皇皇亟失时。索性断它烟火气，餐英汲润当朝炊。参横月落梦何从，且领清香入盏中。一岁见梅须一醉，梅前有几百年翁。拾遗当日醉于诗，江路寻梅兀似痴。花底柳边真梦事，居然短褐鬓如丝。岁岁年年花状头，瑶珰琼佩瑞光浮。玉螭赏遍三千界，不识珠帘十二楼。惆怅庭前三树株，十年依旧一锥无。从今只作梅生活，底用江头千木奴。百万瑶妃传粉酥，诗翁列屋世间无。江南穷相韩熙载，有甚歌姬画作图。凛凛冰清岩壑气，亭亭玉立庙廊身。从前误把瑶姬比，雌了梅花俗了人。少陵前仅陆君诗，骚里居多摭茝蓠。未必梅花非有待，不妨敲琢古人遗。短篱疏竹自周遮，官舍过如野老家。不是陋儒太孤绝，自看梅后觉无花。三年朝露借恩光，剩种江梅作洞房。待得百年俱玉雪，冷官亦自有甘棠。一生梦不识愁台，口吻悲鸣有底哀。树上玉人应冷笑，从今不敢送愁来。倚树静看成入定，巡檐对语似谈空。是花是雪都休问，但觉清香满袖风。青子成时殊苦淡，玉英嚼处更清酸。自缘芳洁盈腔里，安肯甘甜转舌间。从知枯淡芬芳远，自古荣华朽腐多。且作从容廊庙看，一丘一壑觉如何。无人可共倚雕栏，折得横枝独自看。梅癖难医君信否，东阳瘦损少陵酸。帘围玉馆愁吟尽，锦藉瑶瓶怕摘残。姑息梅花讵须尔，山家何处有朱栏。雨霰潇潇天地宽，相看岛瘦与郊寒。埋腰立雪心良苦，拥鼻吟风事大难。吟人写物例浮夸，未易形容是此花。好事休刊和靖集，一联已足自成家。一气居然分冷暖，南枝开早北枝迟。都城巧力真堪羡，竞买梅花八月时。玉羽江莲美莫当，酴醾缟袂雪为裳。白之谓白何分别，毕竟还梅是当行。自是不容加染涴，看来良亦富才情。落羌女管声声怨，点寿阳妆片片轻。不把山林换市朝，鲜明自是一时标。便令大冶安能铸，傥有小山差可招。肠断当年古吹台，酒酣欲叫谪仙回。夜深落月照颜色，端的宫袍入梦来。智琼久已乘龙去，留得人间十二枝。插向瓦瓶伴孤枕，别无玉骨与冰肌。托根岂解媚中珰，采蕨祇当慕首阳。未必木天无秽史，岂其枌省尽清郎。雪儿按瑟侯门妒，玉女偷花帝座嗔。彼美人兮笑林薄，风流别是一家春。綵叶如云观玚蕊，金盆照日品桃花。安知尤物真瑰特，落在西湖处士家。煮木石餐多药灶，断荤膻气独茶铛。诗人自合长年瘦，底事梅花更瘦生。刻玉雕琼费尽工，待看佳实绿阴中。早推花作群芳首，谁道梨为百果宗。梅叹知音少旷夔，政须我辈与伸眉。逋仙诗胜多多许，咀嚼无令一字遗。行吟坐想午忘饥，剔尽青灯睡失时。唐宋以来多作者，姑为汉魏补梅诗。驿处徘徊磴处缘，任教人唤作梅颠。赊它陆凯二十字，唤起杜陵三百年。纯是沉檀和乳麝，许多珠瓅间金瑰。素娥亲捣摊成片，玉帝闲游撒下来。十分正色白为难，眼底红黄总热瞒。安得云英挥玉杵，臈馀为合返魂丹。雪破白时惊臈早，雨肥红处已春归。到头不识东皇面，看尽蜂黄蝶粉飞。最堪避世有墙东，细别薰莸鼻观中。商皓芝香真可老，陶朱铜臭敢称公。俨然盛服对严宾，肯向花中作素臣。映彻九泉明一世，清言须让晋诸人。夜色朝光两莫知，树间但见白差差。江南到处名姝少，一律前村雪里词。百年老树半边枯，众卉难攀觉太孤。欲进素馨交茉莉，柰渠浪蕊欠根株。鸥社同盟交最久，兔园授简事堪悲。开元才子多佳句，借向宫人笛里吹。童黄安足名天下，太白常疑在世间。生纵不陪振鹭列，死犹可葬伯鸾山。方见横斜忽乱飞，噫其造物未昌时。点衣片片皆诗料，爱惜移时不敢吹。后村画卷四方来，输与先生作袜材。貌就寒林差易事，玉堂云雾欠人裁。香臭难逃万古评，白黄安得一般清。好看玉树临风立，羞杀金莲帖地行。此花清绝畏人知，间许吟人咽入脾。咽去居然佳句少，谁云臭腐可神奇。含章遗迹杳难详，汉苑唐都更可伤。说与诗人莫嘲咏，梅花眼见几兴亡。痴儿安得妄评弹，刚道空花用处难。最是香能蠲客醉，更如玉可灭人瘢。香奁陋体实堪哀，惭谢诸公费挽推。铁石心肠元作赋，浮华讵足定人才。惜花心固凄凉矣，绕树身犹矍铄哉。且莫怨嗟难可口，和羹事只系时来。老天机轴无停手，忙织千葩染万红。惟有一冬闲岁月，梅花专局不分功。窗明不寐夜寥寥，恍惚珠幢跨玉桥。冷掾久严红妓禁，綵鸾莫误唤文箫。乐事赏心谁不有，可人胜士古来难。樽前莫怪同游少，恐被梅花白眼看。千顷琼田徒手得，连云綵阁一朝成。平生富贵梅时健，肯作穷人冻饿声。禹锡当年出省台，玄都花谢转生哀。梅花不涉春风事，看取先生几度来。一生不信有金芝，今岁庭前碧玉枝。只恨相看无一语，恍如月下对桓伊。沸鼎乾坤尘未消，椒菌杂袭少高标。君王曾梦商岩否，此物差堪与燮调。简斋绝句天为笑，旋到调羹鼎伴来。只合拜梅为座主，画梅且尔况真梅。少豪放出旅枯槎，归橐垂垂返海涯。叔子诸公自佳耳，关人心事只梅花。溪北溪南雪跨悬，琼楼玉宇照庭前。萸坪竹馆辛夷坞，肯与王维赌辋川。披衣徙倚天方曙，秉烛吟哦夜忽中。不是被他驱使得，爱他意政与人同。心事芬芬流品胜，一生清友是梅臞。可怜介甫交游尽，岁晚钟山进二俞。怀中黄敕墨犹新，曾尾群贤步玉津。惆怅看花成昨梦，大输今岁赏梅人。生涯冷淡乐者少，声色希夷见若无。洛下只知海棠会，岭南竞作荔枝图。极知云月浩无边，所恨舂容欠大篇。宵立我犹嫌俗士，形臞尔可配儒仙。一从香影句名佳，嗣响才称竹外斜。千古梅诗三句好，何如阁笔只看花。宝络珠璎佛子龛，荒原断涧隐君庵。清言悟法无人会，时有游蜂细细参。薜荔帷兮药作房，芳华底用浴兰汤。倾城梳洗祇招惎，且可随宜淡淡妆。十分元得孤寒力，一点无关坱圠功。谁令春风来得晚，梅花也不傲春风。和靖墓荒吟骨冷，孤山新庙尚危栏。便当纯用梅花祭，一洗蕉黄与荔丹。懒入寿宫供贵主，难凭庾驿寄时贤。不如吹入霜天角，尚为君王戍北边。温柔乡苦不胜衣，端正楼嫌微有肌。安得花神供步辇，不肥不瘦美兼之。旧友凋零新友少，惟梅到处只依然。愿言白发三千丈，饱看高花五百年。西湖已死犹名世，东阁更佳何与人。但得心传清白事，不须足踏软红尘。树边久立任衣单，为爱天香彻骨寒。脑子斛量犹觉臭，安知人世有沉檀。花昔罗浮山下居，肌肤玉雪缟衣裾。冷斋不到朝云死，独与松风伴大苏。初似穷儿观异宝，俄惊上帝锡嘉名。荒山底处生珠藏，蓬户居然扁玉清。雪裹空身无庇叶，风前妙质忽飞尘。一襦不著中寒去，莫是陈三辈行人。扫空习气尚馀狂，岂不怀思拾众芳。花里素王真足贵，橘中皓叟更无香。玉英瑶圃美人家，宝璐琼芳兴绝佳。此是梅花真实相，谁云骚不品梅花。不慕清官况热官，竹篱纸帐睡差安。却愁帝敕梅龙去，第一瑶台分外寒。忍寒宁死饿宁僵，不去偷它贾女香。感叹怀铅成底事，辛勤餐玉竟无方。无色无香应是画，雨珠雨玉柰何穷。素餐终老坐成晚，白业它生扫未空。"}