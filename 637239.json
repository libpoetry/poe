{"id":"637239","title":"张节妇诗","dynasty":"明","author":"祁顺","text":"孤鸿不再偶，仁兽不乱群。破镜难再圆，枯木无回春。妾为名家女，长作儒家妇。夫死身未亡，含哀守贞素。身单儿幼门户衰，儿吾教育家吾持。金钿绣带委尘匣，断枕空帷生网丝。豪家相凌弗相察，剺面悲号仍截发。罄资求免心始安，忍使污尘点冰雪。有泪哭夫夫不闻，有恩育儿儿不存。妾心皎皎天边月，妾命悠悠风外云。命不可凭心可久，少壮从教成白首。良人地下会同归，应信平生不相负。"}