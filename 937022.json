{"id":"937022","title":"寓怀四首 其一","dynasty":"宋","author":"陆游","text":"脱粟未为饥，短褐未为寒。众毁心自可，身困气愈完。茆屋虽三间，趺坐则已宽。浊酒不满瓢，浩歌有馀欢。禄食妻子乐，功名后人看。成败两蜗角，贵贱一鼠肝。芒芒百年梦，底物堪控抟。不如学餐霞，驻此双颊丹。行披终南云，飞渡黄河湍。岿然过空城，人言古长安。霜露蒙荆榛，喟然增永叹。"}