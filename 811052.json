{"id":"811052","title":"唐制新进士杏园宴集三首","dynasty":"清","author":"王家枚","text":"翩翩诸少年，走马游长安。射策冠甲科，姓氏隶春官。导以探花使，恣赏周名园。四围云锦护，一曲霓裳喧。列座敞琼筵，座上人如玉。花映酡颜红，柳衬宫袍绿。酬饮叠主宾，分行循先后。谁是子建才，而云胜八斗。名驹志千里，矧在血气伦。得志会有时，敢负男儿身。尤愿青云客，素抱裕澄清。平胡更痛饮，勿仅炫科名。"}