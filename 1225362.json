{"id":"1225362","title":"石民瞻山图","dynasty":"元","author":"朱德润","text":"女娲鍊五色，大磈补不牢。至今西天首，天近山常高。嵯峨苍云表，百鸟不敢巢。仙人十二楼，城阙金岧峣。下连丹砂井，皓气冲寂寥。似闻笙竽韵，有客醉仙桃。采芝者谁子？霞冠赤霜袍。手持长年书，邀我同游遨。我今胡不乐，失志在蓬蒿。思仙不得去，作图谢尘嚣。终当访王子，跨凤腾九霄。"}