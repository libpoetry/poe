{"id":"692001","title":"荅寄刘子威侍御","dynasty":"明","author":"李攀龙","text":"吴客椷书问转蓬，姑苏台上起秋风。七星已佩干将剑，五色还乘鲍氏骢。江海双悬精自合，阳春一曲步逾工。只今曾照西施月，多少娥眉画不同。忆昔风云满帝乡，同时射策向明光。一毛宛在中书日，匹练遥飞御史霜。北海清尊开岱色，西京彩笔照河梁。非君尺素三江下，争得秋声入雁行。"}