{"id":"322426","title":"眉妩·夏夜有怀","dynasty":"清代","author":"张玉珍","text":"正微风穿竹，淡月梳云，如水夜天碧。生怕圆时少，凄凉影、深宵常伴孤客。五年别恨，料素娥、知也怜惜。凭栏久，漏点铜壶悄，广庭露虚滴。多少闲愁堆积。便制成丽曲，谁倚琼笛。目极三千里，销魂处、青鸾难递消息。女牛会阻，待几时、同诉岑寂。看清浅银河，偏亘两情脉脉。"}