{"id":"1110551","title":"发桂林刘帅立道同诸司出饯于甘棠渡口二首","dynasty":"宋","author":"孙觌","text":"行尽海北天，笑指湘南路。使君载酒醪，拥节东城驻。前驱千纛直，纵猎万人呼。尘流翳白日，十里映黄雾。何人揖迎我，一苇横江渡。渺渺倦鸦翻，相随归薄暮。汹汹万号窍，飓风吹海浑。冥冥蔽一天，瘴云埋日昏。南荒底日所，黄苇三家村。谁云花解笑，但有鸟能言。缪恩解南冠，归路首北辕。酒行可以起，稚子候柴门。"}