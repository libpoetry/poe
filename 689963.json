{"id":"689963","title":"螺峰别号与洪司训题次其韵也","dynasty":"明","author":"张天赋","text":"插空突兀仰螺峰，八表溶溶淑气冲。色映落霞丹穴并，顶悬孤月夜光同。高操星斗文章笔，妙合风云变动功。桃李春融沾化雨，可人红白万花丛。振衣崔嵬千仞峰，大鹏直上九霄冲。苏湖教铎规模别，沂水春风乐事同。天地经常凭作主，栋梁榱桷看收功。名园万紫千红境，携我同观锦绣丛。"}