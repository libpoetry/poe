{"id":"1142552","title":"大雪","dynasty":"宋末元初","author":"方一夔","text":"一日雪，空里浮花生眼缬。二日雪，竹松委地枯楠折。三日雪，兽骇禽奔蹄迹灭。四日雪，翁妪啼饥泪成血。天生万物忍弃捐，似为多情幻奇绝。由来恩怨不相关，无情有情总磨折。君不见尧时洪流浸十日，赤子喁喁化鱼鳖。汤时亢旱烘七年，山河大地红炉热。当时贤圣救不得，坐待时来自休歇。盖天垂地忧长人，浪教寒士头先白。玉皇高居耳目远，鬼神虎豹争罗列。顼冥滕屏罪当诛，劈笺试与东风说。"}