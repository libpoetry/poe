{"id":"816363","title":"为何翙高兵部藻翔题象山图","dynasty":"清","author":"黄遵宪","text":"裨瀛大海四围环，半在虚无缥缈间。天戴尧时州禹迹，分明认取自家山。叩门海客偶谈瀛，发箧《阴符》或论兵。糜尽虫少剩猿鹤，拭乾残泪说闲情。说教袄神方造塔，讹言王母又行筹。年来洗耳胸无事，一味贪眠看水鸥。《十七史》从何处说，茫茫《六合》赋何愚。骑驴倒看云烟过，只好商量入画图。"}