{"id":"40997","title":"从主移西州寓直斋内霖雨不晴怀郡中游聚诗","dynasty":"南北朝","author":"何逊","text":"寓直惭虎贲。沉迷岂职事。祈祈寒枝动。蒙蒙秋雨驶。不见眼中人。空想山南寺。双桐傍櫩上。长杨夹门植。夙昔构良游。接膝同欢志。东西忽为阻。向隅怀独思。飒飒履声喧。扰扰羣分异。卧闻复雷响。坐视重扃秘。欲寄一行书。何解三秋意。"}