{"id":"849863","title":"寄浙漕王子文野以思君令人老五字为韵得诗五首 其三","dynasty":"宋","author":"王迈","text":"原明有申公，公休继文正。后来诸名家，有子多不令。堂堂先太史，孤峭立万仞。身不为从官，美谥君所命。子文为之子，壮岁名已盛。荣华付倘来，节义传心印。波流石不移，火炽玉宁尽。向来笺天疏，每读必起敬。相期辉国史，何止续家乘。"}