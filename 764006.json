{"id":"764006","title":"凤归云 偶作","dynasty":"清","author":"邹祗谟","text":"吾老矣、去日光阴，那堪屈指，任侠疏狂，蹴鞠樗蒲，不痴不慧，无才无技。况生来、本磨蝎为宫，穷鼯学计。问人生、何处堪出世。应有淡月微风，剩山残水。还自去、守我良方，钻他故纸。不过是、一卷离骚，几叶楞严，破除万事，颓然坐废。曾消受得、蛮触功名，邯郸滋味。而今后，拚得无萦系。永教毁砚焚书，渔樵同醉。"}