{"id":"1114974","title":"次韵张季长红梅七言三首","dynasty":"宋","author":"李壁","text":"江路悠悠无驿使，道南特寄惬公心。似嫌大洁惊凡卉，故染轻红伴醉吟。绝艳偷春来雪径，绛葩翻露出琼林。病馀不得陪真赏，祇玩新章抵碎金。琳馆清閒异马曹，红梅折得助挥毫。眼明北客初疑杏，笑倚东风亦类桃。露浥檀心滋鼎实，春生玉面散宫醪。从今约略施丹粉，未害从来品格高。雪里横枝冻不禁，故将浓丽变轻盈。色分鹤顶真如醉，影借蟾辉也自清。晚觉郑公殊妩媚，生憎夷甫太鲜明。上林依旧群芳首，翻笑唐昌浪得声。"}