{"id":"1253131","title":"续怀友诗五首 余左司","dynasty":"元末明初","author":"张羽","text":"幽居古垣下，共彼嘉树阴。比邻岂无好，念子是同心。芳英带露折，清尊向月斟。欲往寻遗躅，荒园春草深。藩翰屈长才，蹉跎事文笔。宾筵罢醇醴，容台淹下秩。高门去后静，孤帆望中疾。少别岁已华，思君无休日。衡庐古巷中，高驾日相顾。芳草掩空扉，知君断幽步。残烟北寺钟，暮雨西阊树。携赏邈难期，庶望遗缄素。予既迁山郡，子亦返郊园。两地花俱发，离愁春共繁。已罢临池赏，仍睽倾座言。从来作者意，寂寞向谁论。常怀稚子悲，复洒佳人泣。草草从军旅，悠悠去乡邑。芳郊连骑行，烟郭同舟入。当时苟不乐，追欢何由及。"}