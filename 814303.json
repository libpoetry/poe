{"id":"814303","title":"闵农","dynasty":"清","author":"周馥","text":"麦欲老时雨如缕，冒雨腰镰裸两股。割来一束釜中煴，姑妇夜舂儿渴乳。人家麦熟忙上仓，侬家麦熟已断粮。半纳田租半偿债，耞板未停检衣卖。东家老农怜我饥，手分遗穗供作糜。夜深一饱枕蓑卧，蚊雷殷殷来嘬肌。三更炊饭四更起，入山采樵二十里。樵归担向市中卖，杯盐升米养妻子。夜来西风透骨寒，一家喜跃忘衣单。橡林坠果纷满地，拾来可供三日餐。侬家无田分外苦，何用劝农动官府。山头垒石尚栽粮，贫人安得一亩土。山居宜种淡巴菰，叶鲜味厚价自殊。可怜粪田无豆饼，典衣买饼培田腴。无衣或且借衣典，邻里痛痒关肌肤。六月炎风天忽雨，烟叶沾濡色如土。妇子收烟忙若奔，淋浪遍体无乾缕。侬家无田无烟卖，忍饥不负三分债。三月招得采茶娘，四月招得焙茶工。千箱捆载百舸送，红到汉口绿吴中。年年贩茶苦价贱，茶户艰难无人见。雪中芟草雨中摘，千团不值一疋绢。钱小秤大价半赊，口唤卖茶泪先咽。官家榷茶岁算缗，贾胡垄断术尤神。佣奴贩妇百苦辛，犹得食力饱其身，就中最苦种茶人。种田莫种黄泥沟，嫁女莫嫁莲花洲。沟田年年发秋水，洲家顿顿餐穄子。结姻仍是旧姻家，但求佳婿足桑麻。朝出负薪暮汲水，日助锄苗夜纺纱。柳林霜重争收叶，菜圃天乾独灌瓜。渠侬不劳乏生路，但解治生劳不苦。祇恐青黄不接时，嫁衣典尽饥难度。幸免饥寒愿即伸，终身荆布敢辞贫。茫茫天道那堪问，此辈偏多孤寡人。"}