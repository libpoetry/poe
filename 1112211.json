{"id":"1112211","title":"春日溪上示南正四首","dynasty":"宋","author":"宋祁","text":"春云拂拂柳摇摇，尽日相望似见招。此意只应人未会，自持杯酒上溪桥。少华山头雪未消，东风先已入花梢。今朝懒到溪边看，林下流莺似见嘲。莫言雨后长蓬蒿，恍惚溪边见小桃。待得数朝开烂漫，更须防避晚风号。绕溪台榭据丘陵，试对春风日日登。蘋藻凫鱼无旧恨，主人今是柳吴兴。"}