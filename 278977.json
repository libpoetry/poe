{"id":"278977","title":"题康晓峰永忆图","dynasty":"现代","author":"邱汝滨","text":"母在儿承欢，母亡儿永忆。哀哉慈母毋，慈训言犹昔。世途多险巘，骏足何如躄。勿为富贵淫，勿为声色溺。择术慎所从，古贤宜是式。母意儿能喻，诗书勤探索。迹慕烟霞徒，心仪文章伯。彩笔分江郎，题我遗物册。我今为君题，为君记先德。遗物与遗容，思亲同悽戚。相期不辱身，九京慰魂魄。"}