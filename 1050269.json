{"id":"1050269","title":"听惠守钱承议谈罗浮山因以赠之","dynasty":"宋","author":"郭祥正","text":"久忆观沧海，喜君语罗浮。浮从会稽来，与罗相献酬。谁欲通两山，铁桥跨山头。笙箫响瑶台，佛仙栖石楼。灵光烛商舶，七星被林幽。飞泉难悉名，异草香气柔。危峰聚白鹿，深坞眠青牛。葛洪安期生，遗踪尚绸缪。攀巅瞰海水，湛碧才一瓯。不见波涛翻，飓风驾龙虬。又云朱明天，飘然落遐陬。方广吞五岳，盘纡临十洲。不得预封禅，自起烟云羞。此理固莫测，胜境输君游。君语洗我耳，我诗瑩君眸。罗浮杳何许，为我商声讴。"}