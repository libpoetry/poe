{"id":"696776","title":"次韵答孙孟修","dynasty":"明","author":"金幼孜","text":"蚤岁词华迈等流，名家知子独才优。芝兰玉树推诸谢，碧嶂清江数二刘。窗下萤光长照夜，客边鲈鲙屡逢秋。胸怀已觉吞云梦，踪迹于今半九州。朝朝禁苑接群贤，日影那能复计砖。昼永玉堂频视草，夜寒金殿每分莲。敢誇词藻三王后，谁识文章两汉前。千里独劳诗远赠，骊珠万斛照华笺。蓬莱紫殿压金鳌，簪笔时常近节旄。红日迥浮仙掌动，綵云深拥御筵高。娱情翰墨知吾子，叨禄词垣愧我曹。几度归来清夜永，天香细细染宫袍。故园松菊未全荒，桑梓遥瞻雨露芳。自愧青绫严内直，长怀白发在高堂。文名敢拟追先汉，诗律谁当继盛唐。江海羡君才独健，赠来珠玉夜生光。儒官列职侍东曹，宦辙驰驱敢惮劳。载笔屡登金兽闼，承恩多赐锦雕袍。不栽县令门前柳，惯看仙人洞里桃。自是南州多俊杰，剑光还射斗牛高。"}