{"id":"1202901","title":"望海潮 为子初总管寿","dynasty":"元","author":"王恽","text":"桐乡遗爱，于门阴积，充闾气自葱葱。霜华对菊，橙金泛醁，秋香吹满帘栊。人物汉元龙。喜升堂一拜，今几相同。洗尽金貂，贵气黄卷贮深功。见君雅量雍容。信男儿到此，方是豪雄。林下夫人，膝前文度，摩挲湖玉双峰。福寿尽无穷。看一家乐事，五县提封。彩袖歌钟。年年长醉玳筵红。"}