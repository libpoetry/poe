{"id":"698354","title":"留别刘晖吉司理","dynasty":"明","author":"凌义渠","text":"衙庭峰影簇如簪，坐起行吟致尽酣。政入委蛇君较得，梦成迁扰我何堪。耶溪恰好乘春泛，古穴曾闻列炬探。独少清机相接取，虚留双屐越江南。一往孤畸不自禁，驱来碌碌负初心。寻声未拟追良晤，托迹终能倚素襟。梵夹乍舒时避湿，苇帘低捲日愁阴。对君讵免为清态，洗眼窗前照莫岑。"}