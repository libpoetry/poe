{"id":"758323","title":"百字令 寄怀虞山大秭","dynasty":"清","author":"庄盘珠","text":"重阳近矣，听凄凄虫语，豆花篱落。一片残秋烟雨底，更比去年萧索。兰桨牵愁，菱湖怅远，辜负题糕约。误传归信，几番空恼檐鹊。可记疏影帘栊，微霜池馆，玉盎曾双酌。屈指旧游经六载，花气酒香如昨。料得而今，青山红树，倚槛嫌衫薄。怀人天暮，冷生江上楼阁。"}