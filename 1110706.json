{"id":"1110706","title":"和颜长官百咏 农桑","dynasty":"宋","author":"朱继芳","text":"裹饭驱儿候暖耕，塍泥滑滑不堪行。如何说得农家苦，雨笠风蓑过一生。妇馌耕夫日尚长，碓声呜咽宿舂粮。寻思一饭何时饱，秧种青青麦未黄。淡黄竹纸说蠲逋，白纸仍科不稼租。努力经营犹恨晚，官司那问有钱无。编茅为屋荻为帘，老小团栾苦乐兼。乐岁输丁犹未了，饥年家口更堪添。头白村翁尚把锄，瓶中那复斗升储。午餐减与饥乌食，却愧家人问有馀。四月官场入纳时，乡耆旁午上门追。请看贫妇通宵织，身上曾无挂一丝。肠随丝断手生胝，羡杀星边织女机。借问输官零落否，儿郎寒冷且无衣。农父眉头百念攒，雨愁烂死旱愁乾。龙神社鬼烧香遍，不到秋成睡得安。客户耕田主户收，螟蝗水旱百般忧。及秋幸有黄云割，债主相煎得自由。带得鸡豚趁晓虚，荒村牢落数家居。一家幸是田园主，留与儿孙写契书。"}