{"id":"721313","title":"西湖观打鱼同王紫巘若云立安朱开黄作四首","dynasty":"明末清初","author":"陈恭尹","text":"沙际添新涨，桥边响细风。同人来雨后，尺鲤出湖中。竹筏渔家屋，藤蓑鹤发翁。献鲜知有客，贾勇更张罿。拨棹争先后，平湖望渺然。安知人在水，只似马行天。叶泛舟形小，云飞网势圆。得鱼邀上赏，公子不论钱。峰转仍波浪，源通忽石林。直拚三日棹，方尽两湖深。朴俗无台榭，贫家有织纴。村村悬敝笱，知不患年侵。系舸黄塘外，亭边水一篙。昔时僧院闭，前月浪痕高。短笛调新曲，行厨进浊醪。未堪穷胜事，饥溺愧吾曹。"}