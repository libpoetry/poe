{"id":"1042183","title":"上夏太尉","dynasty":"宋","author":"刘敞","text":"四海传烽急，长安亦响振。老儒稽变事，强敌暴生民。廷议衣冠客，书闻草野臣。诸公咸世杰，天子识平津。开府三司旧，提兵十万新。丹青大信著，明白睿谋伸。赐马飞龙亚，分衣宝带亲。貔貅帐下士，鹓鹄幕中宾。虎节关河雪，天街毕昴尘。朔方须筑郡，燕谷豫含春。策效曾无敌，师行辄有神。人心惟助顺，天道亦亲仁。执钺来刑虢，勾芒下赐秦。成功符屈指，默化剧陶钧。既已通西域，还应察佩珉。焉知充国颂，不足壮麒麟。"}