{"id":"1129521","title":"寄王平江侍郎","dynasty":"宋","author":"释居简","text":"在御无弦别有音，音中逸响岂难寻。一弹首詟乘轩贵，万古群空立仗瘖。肆狡缺唇安夜穴，凭妖九尾远城阴。双旌不驻夫差国，谁振延陵季子心。浮俗伽梨水上萍，池塘密密蔽澄明。疏开堂印邀麾节，袖出台缄救劓黥。才办买山钱未了，又营捩鼻木随行。悬知不是缁云福，讵敢忘忧衒独清。"}