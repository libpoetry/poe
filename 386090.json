{"id":"386090","title":"酹江月·月夜偶兴","dynasty":"明代","author":"毛莹","text":"小园清寂，有萧疏竹树、柴门深闭。残暑初消寒尚浅，光景此时可喜。野外烟收，楼中灯撤，转觉天如洗。倚阑凝望，素娥早已留意。看取玉骨冰肌，淡妆雅服，冉冉来庭际。居士肝肠霜雪冷，一样凄凉况味。觞举玻璃，浆倾沆瀣，莫惜今宵醉。坐无他客，维予与汝相对。"}