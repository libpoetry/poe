{"id":"1247014","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其六 和江行","dynasty":"元末明初","author":"唐桂芳","text":"慷慨谁能发浩歌，此生此日且横戈。千金宝甲来徽境，万斛楼船下信河。江雁不知秋色老，天鹅偏向柳阴多。绣衣使者经行地，紫蟹红菱酒作波。"}