{"id":"1108729","title":"挽叶寺丞二首","dynasty":"宋","author":"刘克庄","text":"少日思乘博望槎，中年归种邵平瓜。力辞骠骑安祠廪，因忤弘羊失使华。互市贾胡共香火，专城战地再桑麻。可怜送老茅山观，空费君王拊髀嗟。何待台倾曲沼平，昨朝户牖上丹青。寒花自拆侍中圃，劫火犹存太祝厅。托绍遗言那忍负，哭怜哀挽不堪听。空令雪鬓龙钟叟，秉笔来书宰上铭。"}