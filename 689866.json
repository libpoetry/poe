{"id":"689866","title":"吴趋谣十二首","dynasty":"明","author":"张元凯","text":"旭日照金阊，九衢散晴绮。绣縠雕盘餐，佻佻贾人子。醵饮市珍羞，主进要王谢。千钱坐堂上，不满坐堂下。夫婿咸阳商，家住阊门右。千金买明珠，照耀翡翠首。吾土本清嘉，月旦近嚣嚣。贩夫弄文墨，竖子赓歌谣。少妇颜如花，居肆日中贸。金钱投锦囊，牙筹笼翠袖。吴儿织吴锦，新机索高价。绚綵画不成，俨然夺造化。来往伯通桥，生长泰伯里。贫贱人弃焉，富贵骄人耳。绮幔碧油航，士女炫新妆。拾翠青山侧，采芳绿水傍。士卒筹米盐，卫尉羁文法。巷有专诸墓，里无干将匣。晨出逢宋朝，暮归见祝鮀。势位成泰岱，意气随清波。轻裘白晰郎，翩跹濠上渡。青楼临杏花，卷幔要郎住。醉拥三妇艳，富润十亩宫。独有草玄客，不谒陶朱公。"}