{"id":"688688","title":"被旨待朝鲜使臣宴","dynasty":"明","author":"严嵩","text":"百伎充庭奏管弦，大官供馔列芳鲜。岛夷职页虔臣节，天驿恩华宠御筵。寰海车书应会极，圣朝功德正齐天。微臣邦礼叨从事，拜舞重歌既醉篇。五位衣裳坐圣人，殊方玉帛走蕃臣。海嵎日出颁封旧，阊阖云开献寿新。阶羽舞时知舜德，衢尊斟处荷尧仁。皆言夷夏为家日，同醉钧天湛露春。"}