{"id":"1144647","title":"拟古","dynasty":"宋末元初","author":"黄庚","text":"畹中有幽兰，风露饱清抱。含章不求闻，坐见九秋老。夫君日已远，佩饰为谁好。何如敛馀芳，山林养枯槁。骊龙有明珠，奇气久磅礴。一为鲛人采，夜半泣海若。至宝谅难得，珍藏思远托。如何贱所贵，用之以弹雀，弹雀亦何惜，一去恐流落。名门有贞女，始结丝萝盟。嬿婉席未温，良人已远行。远行何时归，妾身不自轻。空帏守寂寞，誓以终此生。虽云受恩浅，耿耿怀至情。山中怪物变，草木自四时。秋水照短发，血气日已衰。寒藤不知枯，青青上疏篱。繁阴纵有托，已迫风霜期。馀生方自怜，孤吟欲何为。徂徕有嘉木，薿薿高连天。修柯濯雨露，沃叶藏云烟。根蟠九地暖，声落四壁寒。由来所养□，不与春相干。岁久产茯苓，玉色腴且坚。山人斸为药，至味通灵仙。愿言事服饵，身可三千年。"}