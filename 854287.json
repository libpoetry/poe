{"id":"854287","title":"酹江月/念奴娇 其二 八月十四，小集郑子重帅参先月楼。是夕无月和朱希真插天翠柳词韵","dynasty":"宋","author":"方岳","text":"绿尊翠勺，约秋风、一醉小楼先月。谁取宝奁奔帝所，深锁玉华宫阙。老桂香寒，疏桐云重，生怕金蛇掣。那知天柱，一峰别与天接。我欲飞佩重游，寘之衣袖，照我襟怀雪。玉斧难藏修月手，待做明宵清绝。天地无尘，山河有影，了不遗毫发。举杯相属，唤谁笺与天说。"}