{"id":"700590","title":"武皇南巡旧京歌","dynasty":"明","author":"顾璘","text":"紫盖黄旗拥六军，金陵王气日氤氲。龙君涉海移三岛，凤女排空结五云。北固江涛控海门，南都山势叠昆崙。金宫暂启双龙见，玉帐遥临万马屯。狂鲸吹雾暗江潭，圣主仁恩似海涵。聊唱大风过泗上，即飞霖雨洗淮南。绿水朱楼佳丽城，君王行处彩云生。烟花一望三千里，遥送春风入镐京。赵国新裁短后服，汉王遥嗔侧注冠。且挥神剑清方岳，莫著褒衣聚将坛。千年宝历自南开，八叶神孙暂北来。日月更临龙虎阜，云霞重抱凤凰台。朝闪龙旂入建康，暮收飞檄定吴疆。会稽勒石羞秦帝，沧海歌云笑穆王。青龙山北接飞猱，白鹭洲东射海鳌。不为芳春浪行幸，寝园聊待荐含桃。金陵千古帝王州，高庙衣冠月出游。传语三边貔虎士，莫须喧近凤凰楼。旧都何让古新丰，父老称觞拜舞同。金马词臣休候直，独宣京兆问民风。射虎南山黑雾摧，斩鲸东海白波回。吾皇一出清天下，岂为扬州花月来。白发梨园老乐师，锦胸花帽对弹丝。行宫只奏中和调，解厌南朝《玉树》词。石壁斜临玄武湖，中开天府贮民图。文鱼在藻承皇泽，来傍龙舟夜吐珠。幕府山根江接天，昭明楼下月横烟。六韬自可销长夏，不荡兰舟唱采莲。朱雀桥连翠柳衢，银鞍丝鞚锦模糊。君王行乐千人出，遥认飞龙天马驹。六代繁华何足誇，而今四海共为家。暂看吴苑环城水，终忆燕台夹路花。燕京地图天下吭，乾枢高运整群方。南巡净扫风烟色，北上长悬日月光。"}