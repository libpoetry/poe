{"id":"696376","title":"前汉书十七首 公孙弘","dynasty":"明","author":"郑学醇","text":"相君徒步起东齐，爵拜平津老执圭。东阁尽招天下士，董生何以滞胶西。内史曾亲凿六渠，汉廷儒术更谁如。登封典礼躬逢日，不羡文园只著书。严安徐乐临淄偃，朝奏封章夕拜郎。明主独惊相见晚，抡才何但策贤良。终军年少独称才，长揖青州太守来。奉使东归行建节，关门何事索襦回。樵檐行歌半似狂，艾年初拜汉宫郎。丈夫得意多迟暮，邱吏休惊太守章。玩世何嫌谲谏非，金门依隐愿多违。长安索米囊钱少，且自谈谐割肉归。草蹻披衣自牧羊，朴忠曾不愿为郎。司农少府犹称诎，何但民间少盖藏。东海萧生射策时，栖栖何事抱关为。岂知师傅持衡日，不是承恩是履危。忠言自合酬明主，屯疏何辞屡犯颜。坐策西羌终瓦解，全师横槊凯歌还。为郎三世汉朝臣，载笔何须更美新。莫厌草玄终寂寞，相过还有问奇人。专门师说独超群，折角亲摧五鹿君。却向上方曾请剑，汉廷狂直有朱云。为官岂择南州尉，轺传空劳疏屡陈。天路冥冥鸿鹄远，不忍长作市门人。中兴宣帝汉明君，博陆曾推第一勋。有诏外庭求故剑，谁能不恨大将军。去岁单于款五原，汉宫今喜共朝元。金章盩绶新承渥，却领侯王谒至尊。葭苇茫茫白草肥，汉家屯戍在渠犁。阳关望尽蒲昌海，都护时将汉节西。西望轮台万里馀，屯田消息近何如。烽烟未歇雄心歇，泪尽当年一诏书。风沙容易老朱颜，飞梦犹能度汉关。若使单于终保塞，肯教胡马下阴山。"}