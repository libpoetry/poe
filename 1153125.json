{"id":"1153125","title":"答河南李士巽题香山寺","dynasty":"唐","author":"韦应物","text":"洛都游宦日，少年携手行。投杯起芳席，总辔振华缨。关塞有佳气，岩开伊水清。攀林憩佛寺，登高望都城。蹉跎二十载，世务各所营。兹赏长在梦，故人安得并。前岁守九江，恩诏赴咸京。因涂再登历，山河属晴明。寂寞僧侣少，苍茫林木成。墙宇或崩剥，不见旧题名。旧游况存殁，独此泪交横。交横谁与同，书壁贻友生。今兹守吴郡，绵思方未平。子复经陈迹，一感我深情。远蒙恻怆篇，中有金玉声。反覆终难答，金玉尚为轻。"}