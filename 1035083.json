{"id":"1035083","title":"重阳前一日约寓公饮于新开湖之西港有歌词者其乱曰会与州人饮公遗爱一江醇酎遂以此分韵赋诗某得一字","dynasty":"宋","author":"魏了翁","text":"吾州远景楼，为天下第一。下有千尺湖，长虹倚斜日。烟云纷蔽亏，草树互蒙密。人既位通显，湖犹困遗逸。一段云锦机，割截不成疋。我来划见之，慨然为拈出。凹者豁以舒，凸者疏而溢。乃取半山句，以榜湖阴室。晨舟乱平渺，日晏未云毕。客喜以问余，幻成子何术。余非袭而致，彼有是良质。牛山木尝美，茅径人自窒。一笑各会心，凉风送萧瑟。"}