{"id":"811831","title":"汪师茗侍讲寓斋同年小集","dynasty":"清","author":"刘统勋","text":"娟娟玉露滴清圆，净洗新凉水碧天。稠叠壶觞丛树下，凌兢马影夕阳边。深杯到手辞难却，好语如珠断复连。欲继高吟还自笑，强安一字苦拘牵。呼酒当筵更劝君，十年几此坐论文。酸咸自辨间中味，聚散还同霁后云。良夜流光欣共赏，萧斋风物得平分。鹓鸿台阁年来满，鸥鹭忘机恋旧群。"}