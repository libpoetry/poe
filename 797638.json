{"id":"797638","title":"题水仙册子十二首 齐天乐 其五 矮","dynasty":"清","author":"谈印梅","text":"东风欲谱凌波梦，舒毫却嫌纤娜。炼玉为神，裁冰作骨，自是铅华都扫。谁留芳槁。想素影离披，烛高屏小。纸阁围寒，暖香应共墨香绕。乡园曾记妆点，古瓶梅映处，帘护清晓。浅水涵沙，方盆叠石，聚得春光多少。孑怀渺渺。正极目天涯，无边烟草。一曲湘灵，晚山青未了。"}