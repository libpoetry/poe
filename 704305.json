{"id":"704305","title":"戴明府漱江亭","dynasty":"明","author":"潘榛","text":"迟日园林媚，孤亭傍水斜。绿苔明曲径，淡柳暗平沙。随意窗前草，无名涧底花。主人息机久，服食效丹砂。何处堪消暑，闲亭尽日凉。锦帆看十里，菀柳坐千章。风动茶蘼架，雨侵薜荔墙。渔歌绕晚唱，濯足下沧浪。溟涨滹沱水，孤亭势欲倾。万夫防蚁穴，百雉没山城。牛马浑无辨，舟航不敢行。波涛烟雾里，疑是近蓬瀛。北风动地起，寒色晚亭分。渡浅冰初合，雪深人不闻。月缘霜皎洁，潮与雾氤氲。应有山阴客，停桡此问君。"}