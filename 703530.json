{"id":"703530","title":"雪十二首","dynasty":"明","author":"释函可","text":"岁岁易相思，五月六月时。莫愁久离别，亦有霜飞飞。古瓦疏不完，白雪飞满床。抖擞一片衲，犹疑是月光。半夜披衣起，宛在梅花村。梅花开易落，白雪长到门。昔日赵师雄，月明林下卧。美人寒不来，花落空朵朵。寒月照野雪，一片老僧魂。夜深招不得，时来白板门。天地正高寒，白月来相佐。匪特肝肠如，渠今即是我。销金帐不知，此中有至味。俯仰天地间，飘飘吾与尔。相对寂无言，怀人一万里。只在庾岭头，欲折不堪寄。尔从天上来，天上寒更多。年年见飞下，欲上苦如何。一啮齿牙清，再啮心髓化。只合深山中，大石长松下。入世随方圆，净秽亦无别。只有一点心，不肯因人热。人世一火宅，那堪作久居。六载雪山中，苦业犹未除。"}