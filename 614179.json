{"id":"614179","title":"送学博刘宾墀先生之任祁阳","dynasty":"明","author":"李之世","text":"分符今作令，且喜近乡园。驿路通湘口，家山对郭门。观风怜土壤，问俗谙方言。形胜荆吴会，鱼盐海市喧。祁峰雄楚泽，汉派接淮源。露冕新游壮，探奇旧梦存。蟾云频拄笏，爱日且娱萱。渐鼓南薰奏，还驱北阙辕。香桥细雨过，青涧杂花繁。浯水漫郎宅，潇江帝子村。公馀知有暇，佳胜可谁论。"}