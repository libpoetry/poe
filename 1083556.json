{"id":"1083556","title":"示友","dynasty":"宋","author":"范浚","text":"忍过事堪喜，斯言良不欺。当须去钳忌，佩服西门韦。君看朋徒间，契阔多暌离。胡不事久要，有酒欢乐之。顾于毛发轻，溢恶相嗔嗤。平生结情好，一旦成乖违。讥呵起交攻，丑语剥面皮。空贻两不快，呀喘如筒吹。吾闻西山翁，弃恶怨用希。男子固尚气，何以睚眦为。请君谢犬尾，脱略除嫌疑。自然邻曲交，耐久欢相持。傥复不自慰，君当读吾诗。"}