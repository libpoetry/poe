{"id":"495742","title":"贺新郎 贺得子","dynasty":"明","author":"陈霆","text":"天亦从人意。遣黄熊、几宵飞兆，梦中新记。隔帐笙镛啼未了，英物不消多试。更头玉、硗硗奇异。经月异香吹不散，气充闾、郁郁葱葱地。须信道，十分喜。掌珠一颗才周岁。满华堂、宾朋惊看，食牛豪气。两鬓莫忧秋渐早，万事于人足矣。便整备、传家之计。为报凤池烦接引，看飞冲、五色丹山羽。真个是，应时器。"}