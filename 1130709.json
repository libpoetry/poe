{"id":"1130709","title":"秋闲因小舟上南豅","dynasty":"宋","author":"韩淲","text":"老自转便静，闲谁不奈贫。山林无长物，天地有忙人。玉水时时急，灵山日日新。凉风吹四壁，吾忆坐忘真。野意不堪老，秋怀无用悲。更容书作祟，犹藉酒能医。去去孤云片，垂垂小雨丝。人生偶然尔，天地也如斯。暑退凉生处，新秋月满轩。僧坊从解夏，符箓竞中元。桂菊花将动，禾苗穟正繁。世间多俗节，投老且清言。涧谷惭真隐，溪山欲浪游。流长宜逸桨，滩浅可移舟。秋净云初薄，时丰雨未休。短篷吾自喜，知识有浮鸥。"}