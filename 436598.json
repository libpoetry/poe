{"id":"436598","title":"送人官满二首","dynasty":"金末元初","author":"王寂","text":"朔风吹云雁程起，木叶萧萧落寒雨。先生官满游京华，扁舟欲发湘江渚。写诗饯别各尽觞，遥瞻蓬岛三千里。思君到日梅乱开，瑞雪花飞凤城里。草堂新成长独吟，故人不来黄叶深。茶烟昼消倦扫榻，梅月夜冷慵调琴。我歌骊驹饯君酒，君出阳关伤我心。长江东去浮画鹢，怅望云树怀知音。"}