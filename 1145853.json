{"id":"1145853","title":"陈太庙舞辞七首 凯容舞","dynasty":"隋","author":"无名氏","text":"于赫皇祖，宫墙高嶷。迈彼厥初，成兹峻机。缦乐简简，閟寝翼翼。祼飨若存，惟灵靡测。昭哉上德，浚彼洪源。道光前训，庆流后昆。神猷绵邈，清庙斯存。以享以祀，惟祖惟尊。选辰崇飨，饰礼严敬。靡爱牲牢，兼馨粢盛。明明烈祖，龙光远映。肇我王风，形斯舞咏。道遥积庆，德远昌基。永言祖武，致享从思。九章停列，八舞回墀。灵其降止，百福来绥。肇迹缔基，义标鸿篆。恭惟载德，琼源方阐。享荐三清，筵陈四琏。增我堂构，式敷帝典。皇祖执德，长发其祥。显仁藏用，怀道韬光。宁斯閟寝，合此萧芗。永昭贻厥，还符剪商。烝哉圣祖，抚运升离。道周经纬，功格玄只。方轩迈扈，比舜陵妫。缉熙是咏，钦明在斯。云雷遘屯，图南共举。大定扬越，震威衡楚。四奥宅心，九畴还叙。景星出翼，非云入吕。德畅容辞，庆昭羽缀。于穆清庙，载扬徽烈。嘉玉既陈，丰盛斯洁。是将是享，鸿猷无绝。"}