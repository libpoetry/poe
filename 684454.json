{"id":"684454","title":"病起过魏园二首","dynasty":"明","author":"王廷陈","text":"卧痾颜鬓怜予改，力疾池亭为子来。随处琴尊临水石，任情歌吹入莓苔。禽鱼狎客晴偏聚，花药娱人晚竞开。共惜群芳行欲歇，莫辞中夜醉方回。病后名园拟散愁，春晴听鸟特相求。月前敢料能今晏，年迈偏令重昔游。搦管讯花吟复立，扶筇经树步仍留。平生霄汉谁青眼，一斥江湖已白头。"}