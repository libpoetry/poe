{"id":"1244134","title":"和周公明兼柬李子晦","dynasty":"元末明初","author":"郭钰","text":"闻君何从得拱璧，神功雕琢无难色。如此奇材自不多，况复芳年何可及。事业云霄应有时，学问渊源岂无极。论交每恨识君迟，下笔还能愈吾疾。自从患眼亲旧疏，空阶落叶无行迹。相知谁似李先生，精神玉立仙中客。轩昂自是离鸡群，肮脏何惭倚门侧。每从东阡望南陌，十日不见苦愁绝。陇头春色入梅梢，俯仰流光长叹息。王粲登楼不自聊，季子多金又何益。相逢各赋去来篇，官家已见颁新历。"}