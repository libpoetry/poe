{"id":"781407","title":"广文歌","dynasty":"清","author":"钱澄之","text":"广文先生老且贤，角巾已破乌皮穿。执板折腰殊不谙，见人木强无周旋。盘桓苜蓿风尘陡，招降使者声如吼。箕踞学宫召诸生，问渠广文不开口。振袖大骂杯掷空，区区头颅复何有！宣圣昔却莱夷戈，子羔肯由狗窦走？君不闻鬷蔑一语叔向倾，毛遂捧槃平原惊？丈夫意气临危见，岂在人貌与荣名！"}