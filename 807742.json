{"id":"807742","title":"五綵结同心","dynasty":"清","author":"陈维崧","text":"帘风暗袅，槛雪新晴，小楼月又刚圆。有杜秋娘在，微酣候、催弄脆竹零弦。曲中蓦听羊车到，褰帏入、一座喧阗。惊疑甚、似曾相识，别来一十三年。重新移灯添酒，算夜长难睡，且话从前。记得当初，扬州薄倖，有人同做樊川。玲珑去后诗人老，湖湘客、飘泊谁怜。凭谁报、渡泸诸葛，君家燕子依然。"}