{"id":"127803","title":"杏花天慢·桃蕊初谢","dynasty":"宋代","author":"曹勋","text":"桃蕊初谢，双燕来後，枝上嫩苞时节。绛萼滋浩露，照晓景、裁翦冰绡标格。烟传靓质。似淡拂、妆成香颊。看暖日、催吐繁英，占断上林风月。坛边曾见数枝，算应是真仙，故留春色。顿觉偏造化，且任他、桃李成蹊谁说。晴霁易雪。待对饮、清赏无歇。更爱惜、留引鹇禽，未须再折。"}