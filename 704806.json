{"id":"704806","title":"重题五友五首 竹","dynasty":"明","author":"薛瑄","text":"长日无风亦自清，疏篁况复满秋声。几回睡醒窗前月，疑是瑶阶佩玉鸣。几载栽培雨露深，好风披拂正关心。瑶琴一曲凭谁写，惟有宣尼解此音。朝来微雨湿胭脂，并倚新妆照绿池。莫使香尘涴颜色，深情还有正人知。花正开时节已过，祗留清影弄檐阿。潇湘千里客归去，想忆花时思更多。未到高秋有别情，新丛簇簇傍阶生。归心不待花重发，留与新知作眼明。"}