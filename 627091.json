{"id":"627091","title":"次答曾清仲","dynasty":"明","author":"陈邦彦","text":"皇造当震业，中兴方兆谋。肉食岂无人，所需在英猷。往事既以误，蓬茅怀杞忧。闻者粲然笑，谁能念同舟。庶几竭精诚，感格明与幽。二仪何附圣，良亦气所浮。以兹捧土微，逝欲障狂流。同人闻此行，慰藉称壮游。挟琴佐素酒，商歌义兼优。念子虽投閒，乃心在凝旒。筑台自隗始，庶以倡同仇。离筵不尽醉，委之置道周。我怀如靡及，非以爵通侯。"}