{"id":"835037","title":"绛都春 社题咏徐虹亭双椿老屋","dynasty":"清末民国初","author":"奭良","text":"才人裙屐。只一榻草庐，都成名迹。息影树阴，念往尚书殷勤植。桐花已占风流席。又写入、枫江蓑笠。竹垞高唱，迦陵续咏，墨华犹渍。当日。大科盛事，笑渔父、也入玉堂簪笔。雅意钓游，久厌承明迟归楫。西园东壁人谁识。莫更问、城南城北。只余第四桥边，一溪弄碧。"}