{"id":"633460","title":"送西堂石鉴覞弟领众住栖贤","dynasty":"明","author":"释今无","text":"五叶天风吹欲落，银河之泻咽喷薄。鲸鲵走陆化作鱼，江西驹儿产头角。鞭风不踏紫陌尘，要使吼声喧五岳。嗟吁大道时贤卑，至人不作使世疑。浴雾已看文彩就，当头一喝成鹏飞。如今分座龙象拥，高横玉麈深天机。海波月起雁声来，坐念送君心迟迟。栖贤我昔诛茅者，随师拾栗寒溪湄。紫藤锦石不入眼，区区心迹今云疲。吾师买马先买骨，秕糠如絮已粘泥。衢头钟动市人丛，昙花岂得生其中。不须呵我心先折，况复飘飘凌高风。玉渊之水神龙藏，高崖灼烁骊珠光。霞明雪净尘垢扫，追还九代轩琅琅。入山却比谢安出，一丝九鼎悬穹苍。吾生雅负素餐耻，譬如春梦不能起。今日私心十倍欢，所能言者其粗耳。寻常离别自有情，流光圣箭蜚英声。悲欢在手不能用，眼看落叶堆高坪。此山困厄数百载，杉松桧柏犹未改。九曲澄渟天上来，五老芙蓉日飞盖。石梁跨蹑断世心，幽人一入神踽踽。所期万础绕千人，一丘一壑吾无取。君但严持宝镜行，呶呶之物安足语。"}