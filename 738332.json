{"id":"738332","title":"题离薋园画卷","dynasty":"清","author":"毛序","text":"在昔嘉隆际，承平事粉饰。海内主文盟，王李两词伯。小美复继之，火攻势颇急。何人秉国成，烈焰正熏炙。盈室惟菉葹，兰茝遭掊击。骇机罹家难，归来避毒螫。园裁五亩余，环舍清流激。绘作《辋川图》，惨澹见笔墨。卷轴牛腰粗，纵横满篇什。迩来百余年，齿颊尚啧啧。张公黄门后，高爽世无敌。买断谢家山，犹存到公石。画图已散落，弃置等瓦砾。公独购之归，绨锦加閟惜。东风初解冻，春溪漾深碧。来继斜川游，酒酣话畴昔。晴窗展绢素，香古色微黑。风亭暨月榭，指示仍历历。醉眼重摩挲，瞪视三叹息。古人构名园，经营费金帛。凿池引潺湲，累石肖屴崱。一旦高台倾，荒废委丛棘。宁仅李与牛，后世供笑哑。兹园幸无恙，复作高人宅。桥边驻巾车，竹下岸冠帻。岂繄主人贤，亦恐无此客。后日傥重来，梅梢应放白。"}