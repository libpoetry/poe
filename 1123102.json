{"id":"1123102","title":"酬信仲见和二首","dynasty":"宋","author":"胡寅","text":"数篇新雨意，真见古人情。当拜王灵及，非关祀事明。雷声空自碾，云气不相并。试为驱潜物，安能役鬼兵。晓来闻鹊唶，座上扫蝇营。地脉沾濡遍，天心赋与平。远惭白水政，坐想有莘耕。各竞千峰秀，谁平两港争。稻花重扑扑，莲脸更盈盈。但欲禾麻穟，无令栋宇倾。教心蘧叟化，官况伯夷清。霁电金蛇掣，晴霞绮凤横。仙人归缥缈，诗客思纡萦。句屑馀霏妙，人涵晚吹轻。故园三径绿，新水半篙生。遂有乘槎兴，秋风白玉京。不作悲秋赋，犹牵梦雨情。人心空恳迫，天听自昭明。骤岂风能靡，和非雹与并。霤悬庐阜瀑，山映羽林兵。已洒临菑汗，将漂石勒营。循良惭召父，调燮赖陈平。方士田俱溉，先生道可耕。乱飘丝未理，急点射方争。愿补天无漏，谁占坎不盈。云披心屡折，雷属耳常倾。未说千箱满，聊欣八极清。幸令鹅贳死，那恤虹仍横。银竹森犹亚，檐花落更萦。昆阳万矢尽，沧海几沤轻。反照霞初散，中秋月已生。一杯相属处，忧虑洗京京。"}