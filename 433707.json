{"id":"433707","title":"五台杂诗八首","dynasty":"近现代","author":"溥叔明","text":"雨过松林寒，鸟啼林壑静。明月上空山，清溪写孤影。岩壑无人来，林花落相次。时闻钟梵声，不知何处寺。偶然随流水，杖策去闲闲。回望来时路，白云横半山。雨止翠微间，幽岩湿寒碧。林鸟不识人，时窥上山客。林薄来长风，白云散如缕。草木生晚凉，心知山下雨。危峰倚天半，极目浮云东。沧海不可见，万古惟空濛。北台何濛濛，云雾来不尽。时有荷锄人，披榛采新菌。山寒余水石，地迥少桑麻。雨后清溪路，村村卖落花。"}