{"id":"701505","title":"感秋二首用南津胡宪长趣驾韵","dynasty":"明","author":"黄佐","text":"淅淅秋风吹岸沙，西江迁客思无涯。浊醪粗饭足娱老，去燕来鸿犹念家。百年洛涘愧潘岳，九日龙山怀孟嘉。故园咫尺不归去，辜负东篱无数花。淅淅秋风吹雨来，自怜樗散未须培。水边白鸟背人去，霞外青山待我回。抱病江湖长对酒，侧身天地数登台。故园只在扁舟上，三径黄花万树梅。"}