{"id":"527603","title":"胡生行","dynasty":"明","author":"何景明","text":"近时逢人论术数，胡生相法称独步。闭户时看人相篇，然灯夜读石室赋。吾观此术非荒唐，异人历代各有长。我朝名家亦不少，神妙无过袁柳庄。君学本从袁氏出，识鉴至今如画一。为客十年凡几更，阅人四海无一失。初从燕市度生涯，一日声誉传京华。衣冠每动公卿座，车马争迎贵戚家。自从仗剑离京域，当时朝士无相识。已往豪华不可论，只今形貌犹能忆。漂泊江湖不自伸，袖中书在半埃尘。穷途反遭俗眼士，末路难逢好事人。昔闻燕邸招艺匠，袁生抱术金门上。文皇自有天子须，群臣尽是封侯相。君臣千载当一时，雅鉴风神犹在兹。才殊未可寻常得，数偶还教际会奇。古来相心不相体，眼前贫贱那能拟。志士翻居草泽中，贵人多在尘埃里。胡生谓我颜色奇，顾我已是云壑姿。希夷不识钱若水，麻衣道士应当知。"}