{"id":"537106","title":"过长平作长平行","dynasty":"明","author":"王世贞","text":"世间怪事那有此，四十万人同日死。白骨高于太行雪，血飞迸作汾流紫。锐头竖子何足云，汝曹自死平原君。乌鸦饱宿鬼车痛，至今此地多愁云。耕农往往夸遗迹，战镞千年土花碧。即令方朔浇岂散，总有巫咸招不得。君不见新安一夜秦人愁，二十万鬼声啾啾。郭开卖赵赵高出，秦玺也送东诸侯。"}