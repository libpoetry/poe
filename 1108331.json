{"id":"1108331","title":"官舍阻雨十日不能出闷成五绝呈徐判部","dynasty":"宋","author":"刘过","text":"学弄笔头儿戏事，风流眼底亦无之。汪孙已往周洪没，本分作家今是谁。竹隐先生名满世，自为举子已诗声。春风若入五花判，莫遣紫微红药惊。秋霜烈日生前操，流水行云意外诗。未必中兴四君子，于斯二者更兼之。潦倒傍门羞骑马，倦游老欲寄昆山。留将造请嗫嚅口，慷慨狂歌泉石间。世间别有人才在，台阁招徕恐未多。半老江湖半岩穴，为公一赋草庐歌。"}