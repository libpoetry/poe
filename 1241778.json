{"id":"1241778","title":"题沈继先东林小隐","dynasty":"元末明初","author":"陶宗仪","text":"绿杨深处路萦迂，此是东林隐者居。古屋数楹苕涘若，清溪一曲辋川如。风前竹疃能频洒，雨后蔬畦或自锄。岫色浮空排闼近，波光漾日上帘虚。携琴访友行观稼，展席呼儿坐钓鱼。逸兴每邀明月饮，雅怀常共白云舒。种花有谱晴多好，擢桂无心梦久疏。濡笔漫修高士传，焚香遍读古人书。未辞活计同鸠拙，故喜形骸类鹤臞。亦欲放舟寻旧约，相期当在早凉初。"}