{"id":"566969","title":"张氏子黄鹦鹉","dynasty":"明","author":"徐渭","text":"见说黄鹦鹉，西来自氐羌。色今分间正，天与改文章。竟夺春鹂羽，全为汉鹄翔。能言猩敢并，借染蜜初房。稍挂杨丝乱，聊毸菊瓣张。金钗翘卫女，红豆惹萧娘。恼燕依人紫，愁鹰掠兔苍。香拳閒铁爪，妙影闪铜梁。江夏埋词客，秦山问上皇。赭袍双映浅，芳草一洲长。梦兆呈妃子，琵琶唤海倡。性情胎戊巳，音韵合宫商。百鸟窥应噪，孤凰见必伤。未能求一友，差可哭三良。老病浑如昨，新闻喜未尝。借看如可许，香稻当茶汤。"}