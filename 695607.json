{"id":"695607","title":"再次韵二首并趣季实计偕","dynasty":"明","author":"林熙春","text":"鲤庭桃李是前身，凝翠园开种紫莼。松桂动时摇月影，水云停处见天真。金城争献千般秀，彩笔曾千万象春。翠色不随秋色攺，一回花发一回新。家世三朝捧御章，乾坤待尔定行藏。山中文豹浑身雾，天上神驹满足霜。莫为池塘耽李杜，须教怀抱答虞唐。八千里外扶摇远，献纳无迟达未央。"}