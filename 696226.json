{"id":"696226","title":"次汪司成秋日登狮子山寻阅江楼故址韵","dynasty":"明","author":"罗钦顺","text":"绝顶风尘万里秋，阅江何处觅高楼。草深欲碍游人上，林茂长容倦鸟休。近水一湾明似玦，远山三点大如牛。知君感慨题诗罢，满酌金罍坐看鸥。碧山红树玉人登，水色人心晚共澄。万里轻帆风作使，六朝遗迹谷为陵。霜鸿过眼浑如客，美酒开怀不计升。强欲追扳多病阻，坐酬佳句复难能。"}