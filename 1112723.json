{"id":"1112723","title":"柯山杂诗四首","dynasty":"宋","author":"张耒","text":"幽人睡足戴纶巾，策杖开门卯酒醺。黄叶满山乌鹊嗓，江城秋日少行人。萧萧茅屋土山前，翁媪关门去穫田。朝日满檐鸡犬静，荻篱深处有炊烟。断涧横桥卧古槎，晚鸡鸣处有人家。山头月出疏钟断，江上风高落雁斜。九月江城霜气清，旅人寒事略经营。隔窗便是山前树，永夜叶声如雨声。"}