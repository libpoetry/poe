{"id":"640091","title":"幽远亭","dynasty":"明","author":"汪广洋","text":"曲阳城外佳林苑，翠竹苍松夹清浅。诛茆飞构凌窅冥，伫目幽观极深远。李侯伯仲神仙人，棣花辉映兰玉春。当时起坐此亭上，挥洒翰墨成天真。一别流光去如水，亭榭荒凉日倾圮。松楸偃蹇双墓间，狐兔纵横夕阳里。迩来感慨江之东，白云知子来秋空。神悽意怆思莫极，为把浊酒临北风。"}