{"id":"1090897","title":"石盆","dynasty":"宋","author":"薛季宣","text":"髯翁久埋没，岁月来成奔。当年脍鱼处，齑臼徒形存。想方高会时，猛士侔云屯。连鳌觊一钓，欲以大口吞。尺鲫剉红雪，烹葵植兰荪。王馀弃玉食，银刀乱洄沄。堕台不禁醉，网漏如鲸鲲。座中尽群彦，人亡失丛墦。吾游怀此都，重到郭外村。聊兴广武叹，徘徊受辛盆。颓然凤凰台，路走临津门。催归趁人马，谁念古帝魂。愁无有力者，窊樽负云根。斯焉共杯饮，垂纶具盘飧。"}