{"id":"700481","title":"雨中溪行杂诗","dynasty":"明","author":"顾璘","text":"十日溪中舟，格格响溪石。孤篷过鸣雨，忽失沙上脊。暮雨寒溪急，秋烟远岫微。扁舟冲浪去，何日顺潮归。暮程投野镇，逆旅恋乡人。怕有金陵客，逢舟借问津。悬薄者谁室，宛在水边居。停舟试借问，高人或姓徐。秋容殊可悦，客棹且须迟。霜叶飞红雨，烟岑抹黛眉。小舟乱如叶，沉雅深渊中。衔鱼自飞起，不敢惊蛟龙。尽知为客恶，还见别家多。风雨空愁在，山林奈晚何。楚天寒信迟，况入小春月。冉冉横山烟，青青缀林叶。远客经时节，孤舟积雨寒。无心争道路，嬴得梦魂安。沧波生暮霭，渺渺钓船归。细雨寒蓑重，斜风并棹稀。艰难伤物役，澹泊爱舟居。晚饭客遗酒，夜灯儿读书。云断雨声歇，水清天影流。苦吟双短鬓，高枕一扁舟。山水行踪美，风霜岁序阑。高堂遥送喜，游子且加餐。日暮争渡喧，天阴野风急。孤客来何迟，萧萧荷锄立。晚云横树薄，寒雨入帘微。川净鱼堪数，人间鹭不飞。"}