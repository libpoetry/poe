{"id":"884578","title":"与郭令步至城下见田间稻秧已可插慨然有感示郭令","dynasty":"宋","author":"朱翌","text":"端居倦来往，春去谁与娱。眷眷斗升米，翛翛东南都。薄暮喜穿屐，同游又吾徒。念昔始经此，污邪祝满车。及今几何日，立苗还欲疏。怀新舞翠剡，生意蔚以舒。吾生将安之，土偶之与俱。清夜梦乡曲，未觉田园芜。他时招子归，把锄春雨馀。"}