{"id":"1133323","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其十二","dynasty":"宋末元初","author":"仇远","text":"人寄天地间，官爵寄所寄。所寄本傥来，得丧亦常事。何哉浅丈夫，以此芥胸次。达人视为轻，譬彼摴蒲戏。役满须过更，代者乃未至。故乡隔太湖，一舸归甚易。秋高山骨露，始见松竹翠。依依古梅村，是中有深意。"}