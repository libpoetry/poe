{"id":"423123","title":"齐天乐 壬午冬至前三日和竹屋","dynasty":"近现代","author":"詹安泰","text":"笼寒颦月千岩外，宵深更离魂远。脱叶萧萧，飞云片片，几处年涯惊晚。江楼旷览。正坏塔雕盘，丛祠烟黯。一样征尘，剑歌怀抱与年减。垂垂双鬓渐白，任春风十里，珠帘谁捲。唳野荒鹃，嘶风战马，换与血花红软。凄迷痴苑。念万劫京华，九霄灵观。又老斜阳，梦中山数点。"}