{"id":"686592","title":"赠别三首","dynasty":"明","author":"边贡","text":"相逢不忍别，相送思悠悠。风雨一宵话，关山千里愁。暮潮通极浦，寒燕逐行舟。短发年年白，重看是几秋。早叶半辞林，晚蟾初罢吟。入秋乡国梦，垂老故人心。道在宁须禄，官清尚有琴。城隅分手处，惆怅水云深。独持文字印，遥泛木兰舟。古驿寻京口，寒城过石头。诵声分馆夜，吟思捲帘秋。欲问前朝迹，青山是蒋州。"}