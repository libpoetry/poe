{"id":"1054750","title":"送方彦稽解元","dynasty":"宋","author":"黄裳","text":"壶公山下多伟人，尝谓方寸无纤尘。双眼孤鹰在霄汉，俯视燕雀尤有神。两冠群英出微妙，失第春官恬自笑。归去壶公山下游，长须肩上何所忧。远烟万剂实行橐，置此雅好吾无求。松轩日午片石冷，水中天小云油油。时复窥影且自遣，毫末造化同春秋。可能含蓄南国意，洗我滞思如清流。方握齐纨却新暑，明月团团满寰宇。马上尘沙摇不开，空羡江湖鹭轻举。勿因世俗还低头，义理所在无今古。生死只系箪豆中，谁为万钟移出处。六翮冲天观一飞，所养先须微贱时。"}