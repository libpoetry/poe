{"id":"696214","title":"庆鹤次刘野亭先生韵","dynasty":"明","author":"罗钦顺","text":"出尘标格价难裁，笼入南宫手自开。槐露乍零呼伴起，竹风微动御仙来。新袍有象宜为主，老凤无毛合避台。我欲借骑应不惜，上摩黄道访三台。故典新仪赏讨裁，郁襟烦思若为开。才看种竹百竿活，又喜传书双鹤来。声彻钧天偕律晚，食分清俸走舆台。浮丘相去流传在，何似吟篇落上台。鸣皋诗好为谁裁，靡爵心同象有开。禁省合容山客聚，竹窗疑是故人来。春程玩舞时参队，静鼓瑶琴屡傍台。多谢扬州贪刺史，清风千古属公台。缁素应烦玉女裁，晓风声度画堂开。身轻几欲凌云去，性警端能择主来。曾见苏公游赤壁，复随清献过琴台。人间俛仰江山旧，今日光华迩上台。"}