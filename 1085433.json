{"id":"1085433","title":"予向年少不自量因读韩诗辄和数篇未尝敢出以示人盖二十年矣近因嘉叟见之不能自掩且赠以长篇蒙景卢继和用韵以谢","dynasty":"宋","author":"王十朋","text":"少小思尚奇，薰风琴欲和。规模与时背，场屋屡摧挫。大道窥五原，高论读二过。神游京城南，思渺蒸水左。竹看金影碎，菊撷霜风破。论文摩巨刃，荐士躬彊笴。萧兰发秋怀，木雁吟齿堕。飞飞双鸟鸣，不数鹂两个。幽幽十琴操，可仆兰台些。光馀万丈长，照我一床卧。未终三百篇，正坐短檠课。不敢示友朋，惧遭泥滓唾。文章吉太守，臭味夙相荷。索我旧诗案，赠以千金货。郡斋哦好句，艳艳月照坐。端如陈琳檄，快读痊轗轲。滥把江湖麾，谬声惭日播。祈寒兼苦雨，怨嗟吾岂奈。窃效衡山祷，因思鉴湖贺。鹏鴳各逍遥，溟蓬无巨么。"}