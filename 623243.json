{"id":"623243","title":"定道德经为六十四章漫书所得八首 其七","dynasty":"明","author":"郭之奇","text":"治国如烹鲜，取下日趋渊。治大如烹小，流下时归沼。两不相伤，其德乃长。神鬼洋洋，降之百祥。两得所欲，其道乃笃。牝牡相浴，其人似玉。拱璧虽宝，不如此道。道维物奥，人宜德保。累土毫末，九层合抱。千里之行，足下非早。为大于细，图难于易。无为无味，乃无难事。修己以安，尧舜犹难。圣人无难，慈以胜残。慈故能勇，勇而不踊。执无兵捧，行无敌恐。下以用人，虽敌可亲。先人后身，万国皆臣。三宝惟吾把，不敢为先者。百谷之王海，以其善下也。"}