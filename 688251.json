{"id":"688251","title":"题西渠水亭","dynasty":"明","author":"朱浙","text":"高柳阴浓半掩扉，平田水满鹭交飞。小江风物堪图画，落日渔舟荡桨归。矮作垣墙小结庐，一泓春碧湛西渠。花间醉唤客尝酒，竹里卧听儿读书。月上潮生风自来，主人爱客清尊开。漫游信脚浑无定，打话高亭更此回。潇洒前村玉万竿，冥冥江色暮云寒。偶然风摆高枝亚，尽露天南百尺山。"}