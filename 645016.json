{"id":"645016","title":"寄族中诸昆弟","dynasty":"明","author":"解缙","text":"自从到此忽三月，每日扬鞭历城阙。花骢蹴踏御苑尘，南风处处飘香屑。天阙黄云身世高，亲舍白云情更切。诸兄飘然绝世姿，每念情亲思激烈。江湖千里多风沙，恨不日日见颜色。都门柳色长青青，上林莺声如有情。长淮万古去不尽，钟山朝日摩青冥。又闻征鸿叫河渚，双双紫燕鸣雕楹。纵观万物皆得所，感我踯躅心未平。乡人前日西江至，欢呼倒屣争相迎。家书一字千黄金，何得许久无叮咛。梦寐常思诵棠棣，觉来不忍歌鹡鸰。我宗之盛闻自昔，未有遗子金满籯。干将莫邪世不识，屠龙斩虎人始惊。丈夫落落事高洁，苍蝇贝锦徒营营。生逢尧舜难自弃，况有门户凭谁撑。古云学非以干禄，但愿无忝尔所生。天生富贵时与命，岂肯逐逐为纵横。况闻进锐者退速，人有高才须检束。但能鞭辟近里来，左右逢源无不足。古云兄弟真天伦，怡怡勿以疏间亲。千金万户皆外物，岂以外物伤天真。千流万派同一源，千葩万卉同一根。如何同气有乖刺，致使天下誇雷陈。兴言及此贵敦本，毋以彼此分玉珉。我今惭愧临风前，铿金戛玉闻钧天，诸兄历落俱群仙。明珠孕蚌发光彩，瑜瑾在璞晴生烟。信知囊括自无咎，遁肥可以栖林泉。高歌击壤天地宽，仰事俯育俱陶然。简夫轩轩气盖世，飘飘直有凌云志。银河万斛洗胸中，日解千牛刃方试。思量展转不得寐，零露瀼瀼鹤初唳。同辈诸弟赖琢磨，要使家声无废坠。乘风翩然好下来，素书先遣征鸿至。最念从兄及朝弟，自从生长无遗戾。临池弦诵喜忘飧，清夜高谈不知寐。江南江北万重山，今年去年别时泪。在家长日思登天，到此何由能缩地。康宁足可齐中郎，好与荣也相颉颃。茅穿溅土利霜戟，宝剑出匣生寒芒。读书可以继祖父，有道自足轻侯王。我言再三尔当记，正宜弩力斯世康。"}