{"id":"429139","title":"子屏仁弟将往扶桑忽有悼亡之痛赋诗为唁","dynasty":"近现代","author":"孙保圻","text":"凌晓岁空阶，疏雨滋苔碧。炎气收郁蒸，秋光更明婳。宾雁从南来，云间落寸帙。披览未终篇，怆然泪栖睫。何意旧共学，昊天又降割。潘令赋悼亡，鬓丝青未白。流飔袭虚帏，遗挂映素壁。欢会俱有期，精魂渺无迹。长叹忆佳侣，奋飞鲜羽翮。画兰靳久芳，黄杨易逢厄。昔为偕老言，今若远行客。锦瑟五十弦，弦僵桂亦裂。沉忧据中心，生鉴婴至极。我曾鼓壮缶，茹痛破肝膈。迢迢八九年，辗转不能释。非关嫟燕私，誉妇具奇癖。登山恸伯兴，绳床老摩诘。此不用吾情，他事安足责。呜呼境萧索，家国同一辙。子虽常悲哀，我劝自珍惜。上体高堂心，下慰重泉魄。瀛海乘长风，饱读富国策。献岁片帆归，良时眷灵匹。再听凤楼笙，窈窕乐晨夕。"}