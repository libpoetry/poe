{"id":"1143912","title":"次韵徐子英江楼二首","dynasty":"宋末元初","author":"方回","text":"虚器浮名蜃结楼，潮痕才落水添舟。医工药不关生死，詹尹蓍宁究咎休。华盖天临批凤诰，长杨日侍射熊侯。是人有命皆能致，终许难凭智力求。娱老曾微燕子楼，谋生又欠木奴洲。不无造物司行止，岂与齐民系戚休。幸际乾龙亨庶物，故希晋马锡康侯。妙龄今日如公等，声气方当叶应求。"}