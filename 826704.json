{"id":"826704","title":"瑞鹤仙·戊辰坡公生日，用梅溪体","dynasty":"清末近现代初","author":"章钰","text":"支辰干在戊。算五戒后身，大齐登九。回头溯元祐。是兴龙嘉节，帝先臣后。栾城对霤。正颁到、春幡法酒。算更番、磨蝎临宫，好运那时希有。依旧。乳花茶泛，银合香焚，祝公来侑。高寒举首。真宰诉，直奎宿。问平生忠爱，茫茫来者，究许伊谁尚友。怅千秋、孤鹤南飞，且将笛奏。"}