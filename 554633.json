{"id":"554633","title":"白云窝","dynasty":"明","author":"郑文康","text":"山中白云白于月，山中美人清且洁。一窝小小在云深，高卧白云如卧雪。朝煮云为食，暮剪云为衣。美人不耒亦不机，长年饱暖无寒饥。下视尘界如污渠。我愿山中人，暂舍山中窝，乘彼白云游上都。相随红云捧帝座，手招天上青云徒。共为霖雨遍寰区，要见满眼黄云铺，要听满耳歌唐虞。此时还山寻故吾，收敛神功寂如无。吁嗟白云之窝名不磨。"}