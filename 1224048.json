{"id":"1224048","title":"刘将军诗","dynasty":"元","author":"杨载","text":"交趾小蛮夷，去国将万里。土产无异物，其人状如鬼。湿热生瘴气，疾者无不死。天兵虽南征，弃之良有以。往年鄂州省，绥靖失其理。交驰赤白囊，来告犯边鄙。遣人觇虚实，在廷孰可使。矫矫刘将军，一旦备行李。有才兼文武，不但善弧矢。深入险恶地，限敌才一水。介者数百人，视之若蝼蚁。移文至其国，诘问事终始。指摘中利害，文辞更深美。报书礼甚恭，敝邑何敢尔。疆吏争怨隙，搆煽乃为此。贿赂却勿受，足以振纲纪。威声闻远方，一边祸为弭。国家方全盛，武备不可弛。如此将帅才，宜歌宿卫士。"}