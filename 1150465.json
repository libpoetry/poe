{"id":"1150465","title":"霅溪夜宴诗 其九","dynasty":"唐","author":"水神","text":"行殿秋未晚，水宫风初凉。谁言此中夜，得接朝宗行。灵鼍振鼕鼕，神龙耀煌煌。红楼压波起，翠幄连云张。玉箫冷吟秋，瑶瑟清含商。贤臻江湖叟，贵列川渎王。谅予衰俗人，无能振颓纲。分辞皆乱世，乐寐蛟螭乡。栖迟幽岛间，几见波成桑。尔来尽流俗，难与倾壶觞。今日登华筵，稍觉神扬扬。方欢沧浪侣，遽恐白日光。海人瑞锦前，岂敢言文章。聊歌灵境会，此会诚难忘。"}