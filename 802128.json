{"id":"802128","title":"同声歌","dynasty":"清","author":"沈蕙玉","text":"少小属闺闼，感君意缠绵。聘以明月珠，迎以黄金鞯。结缡自今夕，誓好永百年。采兰涉秋水，荐藻奉华筵。合欢裁作被，朱丝操作弦。虽无兰蕙姿，向日呈芳妍。一身皆君有，寸心私自怜。何用答嘉惠，持以弃豆笾。在天莫为云，雨落难上天。在地莫为影，日暮愁弃捐。婉娈保素志，跬步称比肩。"}