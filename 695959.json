{"id":"695959","title":"赵郭八景为郭学宪舜举赋 红杏春风","dynasty":"明","author":"欧大任","text":"种得匡山片片霞，蓬莱使者问君家。至今九炼丹砂熟，犹似溪头万树花。华表何年鹤更回，仙人楼倚郁蓝开。缤纷月里金支导，曾向溪桥半夜来。参天黛色忽千寻，掩映房栊十里阴。桂崦不知淮曲远，花源将入武陵深。烟笼杨柳夹堤生，渺渺汀洲碧浪平。何必山阴道中过，兰桡堪放酒船行。禦儿溪溯越来溪，舟子鸣榔水鸟啼。沽酒夕阳歌欸乃，鸱夷何事五湖西。会稽人去谢浮名，曾著貂裘采药行。醉后骑牛吹短笛，西林今听两三声。曙色鸣钟曲槛凭，隔林经梵听山僧。宰官身亦称居士，为问西来第几灯。洛塘风急玉虹飞，泾上柴门客到稀。春入江南梅正早，马头新折一枝归。"}