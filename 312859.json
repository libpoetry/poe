{"id":"312859","title":"八声甘州·题讱庵先生蛰园勘词图","dynasty":"现代","author":"刘蘅","text":"怅神州八表证昏昏，珠光灿当前。念湘江人渺，滋兰芳绪，一脉犹连。收拾谁家凄怨，写上衍波笺。恨泪无消处，付与啼鹃。我也欲将清梦，谱江城玉笛，吹傍梅边。试凭高眺远，黯黯尽寒烟。向平沙、招来鸥鹭，且漫言、解忆旧词仙。曾知否、水西庄外，花月年年。"}