{"id":"187917","title":"送潘兄谒李弘斋","dynasty":"宋代","author":"刘宰","text":"我欲游庐山，江长水茫茫。我欲谒弘斋，老去力不遑。羡子勇决策，去若飞鸿翔。及登夫子门，必升夫子堂。想见七十翁，神清气扬扬。客来语时事，慷慨激中肠。客去竟无言，高歌咏虚唐。子行当寄书，欲言浩难量。问我今何为，为言老农桑。论交四十年，会短别苦长。至今风雨夜，晤语思对床。所幸天壤间，日月同辉光。何妨一寸心，千里遥相望。小蟹有益友，劲气摩穹苍。及其即之温，百卉粲朝阳。特苗天所扤，双鸟鸣相将。闽峤几归归，猿鹤久悲凉。凭将一语气，毋使三径荒。"}