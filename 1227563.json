{"id":"1227563","title":"覆舟叹","dynasty":"元","author":"傅若金","text":"吴中富儿扬州客，一生射利多金帛。去年贩茶湓浦东，今年载米黄河北。远行香火倚神明，从来风水少遭惊。近日船行御河里，顺流日日南风喜。笑人上水风打头，岂拟自家船入水。前船各自向前行，后者还来闻哭声。妻子家中未知死，同侣将书报乡里。道傍叹者独何为？昨日宁闻今日悲。岂不见他平地上，风波顷刻少人知。"}