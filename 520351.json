{"id":"520351","title":"予既出楼观乃登说经台凭高纵目但觉松风满山而恍惚若闻老氏道言也且摩挲古刻而米老第一山字尤甚奇古惜从行无善绘者未能摹写其景以归姑成一诗以涤尘襟云","dynasty":"明","author":"朱诚泳","text":"万山深处一高台，法演玄元道教开。金鼎风云龙虎伏，石坛星斗鬼神哀。函关紫气今何在，天竺青牛竟不回。欲问长生无觅处，阆风楼阁隔蓬莱。"}