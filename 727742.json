{"id":"727742","title":"秋思赋","dynasty":"清","author":"柳是","text":"时既容与，势则漂皓。将有体之相宣，固聊声之洁变。案衍还会，溓澅称遽；任物未详，化始孰去。曾违累而远群，遂约虚而驿意。运密漠之遗旨，专潺猗以植遇；猎水裔之嫽妙，烨娑草之善捷。鸟应淡而远纠，条敷窏而辅胁。何焰易之不倨，写纷狡之必列。若爽旦之迢璀，方漻屏而又复。结情纚，被腾竖；荡繁石，涌绛浏。外形奔濩，逸机疏炯。与乎漫漫，青荧激流；缤纷可裁，暗蔼眇眇。鸿焯远来，刚英上回；累然相击。漠不町受。遽役容于混成，将华威而先疾。厥高行游，招摇中息。栖峛崺，迁郁悒；仰踸踔，禀骏迟。竞恍慵而齐形。显修仪之各合。不翔峙于狎中，藉纵冽之甫吟。谅横坠之悉取，尚丰侔之可禁。虽建嶪其易从，恣迥奥而载任。帐鴖鼯之相角，竞栌礧之负搪。意妍要于所届，感众隐而宅华。室幽轇而触暮，月错迕而少蹶。风蔑蔑以夷新，波沦沦而练叶。神回依于美羁，匪霁蔼之交灭。招易叛于若兹，术群聚而非密。肃华坂，欻桂棹，滥云湄，岌玉磶；接椒湚，整危凝。广奇隙，萃弱丽。质自然之博大，抗精观之废留。猗吾道之郅郅，多杂好之衍衍。经弘规而中泰，陬一释而未旋。涂大事惕，不蹈倖源，殊制绝形，沛沛黯黯。即汍沅之在中，轩集之在外。动厉溃之谁营，总纂粲之无睹。银河内涵而径末，星绳缘烁而难趋。揆肆望之掩蔼，益濈没之徘徊；讵升景之不能，悲淳滀之可测；案梧子之沈浮，想楸姿之无则。骈风吹以导靡，瑟玉柱而愆式。平青气之絪缊，顺红兰之序色。揆思所任，冥割乃深；搽荡往播，固以成文。纡明象之吾属，引怡虑之最盈。乃返沉冥，格和宁。思太上之立德，俨缥际而少闻；为盛遥之逸举，亦渥彩而寡乘。倘朗婳之不至，又奚取乎诡词？解悫素之可怀，亦时与于未异。奏钟律而一悟，何炫耀之不长？摩揭孽而勿更，流滈瀚其孰忘？揽万象之崄介，究渊琐之共方。望盛时以森桀，距阆阆而邀翔。若华滋之隐隐，抚玄瓒之泱殃。乃摄太乙，降玄冥。丹山峨峨如濎濙，六气扶摇其毓赴。寒门糅糅而骇神，飞龙杳杳其若津。气相察兮宏窐不逮，灵往郁兮嘉思倾涉。发鲸鱼兮蝹蝹触奔，夸沏圠兮插阍硎。訬百官兮韬豢响，廓垠淢兮彪族详。耾震晦兮水不溃，申遌遌兮后助信。雰庭决兮开騀穰，日纪乱兮道消长。傧浮硕兮天声洪，涉无有兮亦已去。盻漘风兮中所予，石复复兮阴藩藩。吾将浸淫兮不知止，嗟秋之阗来兮迁堙易。"}