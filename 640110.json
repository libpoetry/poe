{"id":"640110","title":"江阴老人谣赠吴指挥","dynasty":"明","author":"汪广洋","text":"江阴城中头白翁，面皱腰曲双耳聋。手扶竹杖官道侧，向人欲语扪心胸。自言往昔承平日，老夫城中家富实。一从浙右干戈兴，官税民差日繁剧。大儿从戎行，小儿当赋役。纵有老夫存，连年避兵革。元戎既退海寇来，江阴城中生绿苔。人心汹汹乐变易，杀人何异除蒿莱。去年自逢吴总兵，与民为主民获生。官军不扰民乐耕，大开濠堑坚筑城。老夫甘分守困寡，不忘作诗歌太平。"}