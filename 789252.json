{"id":"789252","title":"贺新郎 赠戴南枝处士用前韵","dynasty":"清","author":"王策","text":"旧事凭谁说。隔沧桑、何从物色，补锅披葛。不道遗民今尚在，半世吞毡啮雪。要力挽、千钧之发。花泪鸟惊诗有史，卷丛残、十甲编年月。悲惨甚，湘灵瑟。双台极目河山别。痛招魂、狂歌击石，雪飞冰合。金粟堆寒冬青死，更使行人销骨。料蜀井、于今焰绝。地老天荒无穷恨，绣苔生、屈煞床头铁。风夜吼，烛花裂。"}