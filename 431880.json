{"id":"431880","title":"咏篱仙馆别集卷一，集李商隐诗句云屏三首","dynasty":"近现代","author":"许宝蘅","text":"云屏不动掩孤嚬，承露盘曦甲帐春。何处更求回日驭，至今犹谢蕊珠人。但须鸑鷟巢阿阁，羡煞乌龙卧锦茵。刘放未归鸡树老，一年生意属流尘。为有云屏无限娇，当时歌向掌中销。莫惊五胜埋香骨，虚减宫厨为细腰。侵夜可能争桂魄，属车无复插鸡翘。归来寂寞灵台下，雨洒空城蕙叶凋。龙池赐酒敞云屏，十二玉楼无故钉。过客不劳询甲子，昔人因梦到青冥。玉铛缄劄何由达，银烛烧残焰不馨。肠断秦台吹管客，金莲无复印中庭。"}