{"id":"1106375","title":"送胡康老","dynasty":"宋","author":"王灼","text":"胡公起三晋，才如山河雄。弊裘走上都，气压洛与嵩。岂无济时策，入对明光宫。战尘一飘荡，只影随疏蓬。虎符静为治，使节凛生风。所出毫末耳，照眼惊儿童。朅来堕闲冷，玉匣藏霜锋。忽买巫峡舟，飘飘指吴中。遥知迁擢近，黼座思夔龙。他时卧华省，清梦来巴邛。北人事鞍马，笑誇太行高。岂知相风色，孤帆寄江涛。雄图搅方寸，不惮舟师劳。一见武功天，腾踏当有遭。皇纲馀丝发，海宇半弓刀。谁人念恢复，此事付英髦。莼羹伴鲈脍，酒船载蟹螯。何如啖羊酪，春醅泼蒲萄。愿言云路稳，勿使闲豹韬。功成傥乞身，故园剪蓬蒿。"}