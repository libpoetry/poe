{"id":"488798","title":"群玉山房秋集分得林字","dynasty":"明","author":"佘翔","text":"出郭乘舟到竹林，张筵高会逗秋阴。鹤栖珠树云初冷，龙卧寒潭水正深。怪石峥嵘窥古洞，明霞缥缈散遥岑。歌连远浦渔郎篴，响杂荒村浣女砧。杖曳东山随著屐，樽开北海共披襟。帘前流水双帆度，槛外疏松万籁吟。楚泽孤臣餐菊赋，商山四皓采芝心。王家触目皆群玉，谢傅摛词等碎金。栗里羲皇称以上，朗陵象纬盛于今。翛然醉后舒长啸，归棹焉知夜漏沉。"}