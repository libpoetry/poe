{"id":"453642","title":"水龙吟 挽吕小薇先生","dynasty":"当代","author":"傅义","text":"忽惊噩耗飞来，西江痛失吾元老。无多硕果，君何竟去，玉楼幽渺。千里频飘，一灯独守，冰心雪抱。叹半生侘傺，昊天不吊。薤歌彻，奎星杳。忆昔初窥隽藻，便深钦易安才调。韶华方茂，遽临衰迈，始瞻芝貌。卧疾频年，体羸神旷，尚相言笑。又凝情北望，倚篁衔泪，抚千秋稿。"}