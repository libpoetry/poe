{"id":"233510","title":"乾道抚琴有作","dynasty":"宋代","author":"杨简","text":"萧萧指下生秋风，渐渐幽响飕寒空。月明夜气清入骨，何处仙佩摇丁东。野鹤惊起舞，流水噎复鸣。一唱三友谊意未已，幽幽话出太古情。龙吟虎啸遽神圣，千山万壑风雨晦。海涛震荡林木响，乱撒金盘冰雹碎。和气回春阳，缥缈孤鸾翔。三江五湖烟水阔，波声飋飋鸣渔榔。悲猿临涧欲渡不敢渡，但闻涧下萧飒松风长。閒云曳碧落，势去还回薄。神仙恍惚无定所，微吟似欲止所作。御风一笑归篷瀛，犹有余音绕寥廊。"}