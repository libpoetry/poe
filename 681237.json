{"id":"681237","title":"石城雪樵图为李侍郎世宝赋","dynasty":"明","author":"李东阳","text":"姑苏城北虞山侧，石城崚嶒雪千尺。凭高历险去复还，独有前村老樵客。疏林落叶闻虚响，远径荒苔断行迹。仄磴危梯几处通，短衣长帽何人识。东华一去三十载，身上尘绡无寸白。梦想犹疑伐木声，楼台不碍看山色。石田沈翁好事者，点染吴缣成粉墨。老气横随笔底生，神交岂恨天涯隔。会稽太守多归兴，灞水幽人抱诗癖。有约重烹学士茶，为君细扫松间石。"}