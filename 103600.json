{"id":"103600","title":"八月十五夜有怀","dynasty":"宋代","author":"梅尧臣","text":"天为水苍玉，月拕潭面冰。万里绝瑕玷，百文已澄凝。山河了然在，星斗光莫增。借问九州内，岂无阴云兴。缅怀去年秋，是夜客广陵。太守欧阳公，预邀三四朋。乃值连连雨，共饮陈华灯。既醉公有咏，属和予未能。强赋石屏物，固惭无所称。今来宛溪上，柳以故岁徵。昌明正若此，霢霂且何曾。美景信难并，康乐语足凭。"}