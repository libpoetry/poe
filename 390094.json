{"id":"390094","title":"喜迁莺·题荆溪小隐图，赠林天友别驾","dynasty":"清代","author":"钱肃润","text":"荆南山麓，看烟树苍茫，层楼叠屋。中有高人，呼之不出，共说其人如玉。阳羡茶真可爱，九里水原非浊。暂栖住，任逍遥容与，为盘为谷。不俗，算自昔宦隐名流，争向溪边宿。杜榭犹存，任台在望，山为苏公称蜀。君复结庐到此，恰尔追芳齐躅。是图也，置五云罨画，平添一幅。"}