{"id":"778366","title":"望海潮  寄寿家君","dynasty":"清","author":"李雯","text":"登楼翘首，白云堆处，悬弧此日高堂。石发梳风，荷裳映日，三三两两成行。好鸟奏笙簧。正新飞黄口，送语雕梁。目极心摇，青山遥隔舞衣长。堪怜游子回肠。恨乌衣此会，不捧霞觞。且礼慈云，勤依佛日，细添一缕沉香。九顿祝无疆。更颜随欢笑，心入清凉。解带长松，卧看鹤影到池塘。"}