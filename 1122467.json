{"id":"1122467","title":"卜算子 其二","dynasty":"宋","author":"姜夔","text":"月上海云沈，鸥去吴波迥。行过西泠有一枝，竹暗人家静。又见水沈亭，举目悲风景。花下铺毡把一杯，缓饮春风影。藓干石斜妨，玉蕊松低覆。日暮冥冥一见来，略比年时瘦。凉观酒初醒，竹阁吟才就。犹恨幽香作许悭，小迟春心透。家在马城西，今赋梅屏雪。梅雪相兼不见花，月影玲珑彻。前度带愁看，一饷和愁折。若使逋仙及见之，定自成愁绝。摘蕊暝禽飞，倚树悬冰落。下竺桥边浅立时，香已漂流却。空径晚烟平，古寺春寒恶。老子寻花第一番，常恐吴儿觉。绿萼更横枝，多少梅花样。惆怅西村一坞春，开遍无人赏。细草藉金舆，岁岁长吟想。枝上么禽一两声，犹似宫娥唱。象笔带香题，龙笛吟春咽。杨柳娇痴未觉愁，花管人离别。路出古昌源，石瘦冰霜洁。折得青须碧藓花，持向人间说。御苑接湖波，松下春风细。云绿峨峨玉万枝，别有仙风味。长信昨来看，忆共东皇醉。此树婆娑一惘然，苔藓生春意。"}