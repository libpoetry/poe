{"id":"685626","title":"梁伯珩持陈太史书过镜园为馀写照赋赠二首","dynasty":"明","author":"邓云霄","text":"久耽泉石厌簪裾，相访何烦太史书？五色挥毫曾梦鸟，半生弹铗不歌鱼。丹青一幅传神笔，日月双轮送客车。可叹容颜随岁改，更从何处访真如？避人踪迹似墙东，万事无心问塞翁。醉里疏狂逢画圣，图中意态夺天工。烹茶味滴松萝乳，点行声敲竹石风。试探本来真面目，寒潭明镜总清空。"}