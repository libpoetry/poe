{"id":"433011","title":"杂诗并序 东","dynasty":"近现代","author":"赵清源","text":"时势造群雄，山河割据中。争持同鹬蚌，起伏各鱼龙。阊巷头增白，川原血染红。古来交战地，十室九家空。蹙蹙欲何之，干戈未定时。望云空白切，大雨不曾知。水旱关天运，安危付健儿。何当胜残杀，应作百年期。千里旧邦畿，人亡物已非。前筹谁借箸，破竹已乘机。荆棘铜驼泣，蒲梢铁马飞。金银宫阙地，禾黍趁斜晖。弧矢男儿志，生平托战场。有时轻性命，岂是慕侯王。白玉期同洁，黄金任斗量。民胞物吾与，日月正光芒。毋怪人偏甚，天心亦不齐。雨来分早暮，河界限东西。天上储冰雹，人间事鼓鼙。一当冲突处，顷刻判云泥。大力莫能抗，横空卷地来。兵声惊草木，奇气亚风雷。劲敌果谁属，坚城到处摧。但祈故园菊，莫傍战场开。天职问军人，当然卫国民。断无充首领，但解识金银。地蹙千城尽，腰缠万贯新。匹夫怀璧处，众齿每焚身。噩耗忽纷纷，排空结阵云。背城期一战，挟策扫千军。龙血流何尽，鸿沟划不分。昆冈防烈火，玉石恐俱焚。仰问安危计，冥冥默不言。人生诚有命，天道复奚论。铤鹿促行险，牴羊逸触藩。武陵源倘在，应踏作平原。处事何长策，无求转自安。闻兵乡里系，抱恙客途难。月露今宵朗，衾单昨夜寒。团圆应一样，总异故乡看。似解成功退，浮云入夜还。甘霖三日后，明月一宵间。翘首忧时厄，关心忆故山。离家曾未几，不忍抚刀环。遍地散烽烟，何方冀瓦全。长安居不易，故土重难迁。身比笼中鸟，飞无世外天。层层薪积累，厝火畏终然。学得屠龙术，空将岁月抛。帛书稀塞雁，珠泪忍江鲛。鲤化门登李，鹊归夜宿巢。闻来嗜痂客，作介说呶呶。百岁原无几，光阴付逝波。身誇垂老健，病累作诗多。入梦犹拈句，登床且养屙。相怜同学子，每欲发吟哦。天地一蘧庐，风云变化殊。因人空栗陆，有意觅莼鲈。门外休操瑟，庭中久滥竽。莫教持腐鼠，恣意嚇鹓雏。天降连番雨，何尝为洗兵。行行方且止，步步若为营。到处留馀地，当前不入城。约期三日献，恐嚇尽虚声。乘利哪容缓，军书急火星。屈人尝不战，相喻在无形。志欲撄前敌，谁甘唱后庭。大城虽错峙，岂取作云屏。天气又薰蒸，沾濡体不胜。夜深微雨过，晨起密云兴。病瘉神犹倦，诗成稿未誊。观书动经久，劳甚岂多能。弟子采薪忧，閒居亦自由。好书随意读，妙趣恣情抽。自缚同春茧，忘机即海鸥。楼栖方六月，时序已三秋。搔首二毛侵，诗怀触境深。撑肠成古癖，好色是书淫。只为消长日，非关惜寸阴。此心自怡说，何必待知音。特色辨青蓝，中心历苦甘。身闲何必懒，书读不妨贪。良马群空北，金针法指南。待当时望益，开遍径三三。日暖正风恬，闲将卷轴拈。才庸身早退，词拙舌尝钳。惟有诗书好，真随岁月添。无恒身自戒，馀事不烦占。"}