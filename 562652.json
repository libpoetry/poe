{"id":"562652","title":"集唐句送魏孔渊御史谪判潼川","dynasty":"明","author":"丘浚","text":"鸣玉朝来散紫宸，凤楼回首落花频。鹓鸿得路争先翥，鹦鹉才高却累身。直以疏慵招物议，不趋权势正因循。只因宋玉闲唇吻，自保曾参不杀人。谩说简书惟物役，犹将谈笑出风尘。眼前好恶那能定，梦里输赢总未真。芳草有情皆碍马，江湖何处不通津。长空淡淡飞鸟灭，客舍青青柳色新。东涧水流西涧水，锦江春似曲江春。长沙不久留才子，莫厌伤多酒入唇。"}