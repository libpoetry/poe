{"id":"1111721","title":"和曾吉甫寄韵呈李相之二首","dynasty":"宋","author":"吴芾","text":"千龄景运适相符，况复才华世所须。腾蹋自应登馆殿，滞留谁谓尚江湖。从来太瘦缘诗苦，想见闲行信杖扶。闻道朝来病良愈，高轩还解出门无。早已相从海上州，朅来鉴水又同游。驱驰官路俱华发，缱绻交情异白头。公即横翔层汉去，我将归卧故山幽。连宵月色如明昼，乘兴还能过我不。"}