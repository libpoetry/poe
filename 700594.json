{"id":"700594","title":"拟夏日宫中行乐词","dynasty":"明","author":"顾璘","text":"紫霄不与下方同，秋爽常回六月中。风羽对摇云母榻，冰池全浸水晶宫。玉面朱唇映月明，影娥池畔绕花行。夫容不耐凋残色，祇恐新凉一夜生。雾縠云绡细欲无，倚风临水弱须扶。玉鱼疗渴辞盘露，纨扇伤秋对井梧。天子宫中调五弦，南薰新曲万方传。向离一一遵尧典，解愠人人颂舜年。九成台殿碧山陲，云雾寒交玉树枝。金舆归晚宵钟彻，和就岐王避暑诗。"}