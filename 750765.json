{"id":"750765","title":"将以重九放榜前一夕书此赠绎庈偶谈及新修滕王阁之胜故并及之","dynasty":"清","author":"王先谦","text":"忆年庚午初乘传，长寿虎头同笔砚。青袍白纻四千人，手拔高材充上选。一朝兵气洗滇海，济济英贤赴秋宴。汪子告余同志难，他日持衡应请念。羲轮下坂倏几载，与君被命辞深殿。握手千言见夜镫，论心一盏忘朝膳。迩来文格变已甚，谁挽狂澜注天堑。功名有命君所柄，心目虽疲余敢倦。妍媸略似较美人，洗尽铅华见真面。喜从湖口得异石，终恐丰城埋古剑。重阳已近风雨来，一夕微寒袭深院。桂舒丹蕊正堪折，菊泛清尊催入宴。传闻新阁高插云，好看秋心澄曳练。却思旧日饱游衍，刚是残黎脱征战。百废未举官私急，遗址难寻桑海变。西山南浦待公来，碧瓦朱甍尽题遍。人生会合有夙分，意气许与蒙深眷。李侯共被又一时，贺监服膺那足羡。掷简聊歌白雪曲，传衣各有青云彦。君看夜静奎宿堂，射斗文光如曜电。"}