{"id":"404172","title":"瑶台第一层·戊子，一九四八年。中秋对月，和六禾、伯端","dynasty":"近现代末当代初","author":"黄咏雩","text":"露脚斜飞银兔湿，孤高念广寒。玉奁清影，瑛盘秋色，倚遍阑干。幔亭仙乐在，算可哀、应是人间。问今夕、又几回圆缺，何限悲欢。团栾。可能长守，阿谁玉斧便相残。古根终蠹，光轮难驻，遥夜漫漫。桂花香满树，看几枝、吹蕊犹殷。唤婵娟。且青天碧海，伴我无眠。"}