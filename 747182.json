{"id":"747182","title":"何玉史索观香南精舍宋拓圣教第本题长歌代跋因次元韵答之","dynasty":"清","author":"觉罗崇恩","text":"永和九年春禊罢，临河一序矜初写。真迹鼠茧閟幽宫，模本欧虞各腾驾。古德慈悲惧散逸，妙腕玲珑运神化。织珠为衣了无缝，融金铸镜光四射。因之圣教广流布，欲与兰亭互陵跨。谬说昔被子固惑，院体曾为通微诧。抵鹊昆山未知宝，获雉陈仓乃称霸。东洲居士书学精，慧眼能窥古贤罅。虞褚尚难逃斥呵，赵董那不担惊怕。独于仁师颇倾倒，谓虽集书犹蕴藉。敝斋翠墨兹甲观，秘笈黄庭轶丙舍。棐几今传拟星凤，叠石何敢方嵩华。品题洵足永千秋，鉴赏尤宜清九夏。两家书画舫中珍，奕奕虹光生午夜。"}