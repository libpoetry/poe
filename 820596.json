{"id":"820596","title":"尉迟杯","dynasty":"清末近现代初","author":"吕碧城","text":"春骀荡。奈著眼、处处成惆怅。无端暗引柔丝，自把吟魂密网。香心枉费，漫闲倚、银屏笑周昉。算词人、生带愁来，玉颜空许相抗。征衫倦拍芳尘，望朱雀乌衣，何处门巷。旧苑凄凉更谁见，珠泪涴、铜仙露掌。早料理、移宫换羽，和海水、天风咽断响。任纵他、罗绮轻盈，翠軿花外来往。"}