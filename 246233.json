{"id":"246233","title":"烛影摇红·沛泉为述庸斋前辈旧事感喟无已","dynasty":"现代","author":"王蛰堪","text":"回首烟尘，百年影幻人间世。茫茫沧海恨难填，血迸怨禽泪。一枕香销洛水。甚无端、狂涛骤起。料应凄断，泛浦求珠，淩波拾翠。次第霜寒，晚蝉顿失丛阴庇。西风萧瑟暗斜阳，梦外栖无地。冷句残杯尚记。剩愁边、清商自倚。风窗掩卷，一缕骚魂，秋灯摇碎。"}