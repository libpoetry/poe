{"id":"814892","title":"忆江南 消夏之作八首","dynasty":"清","author":"俞庆曾","text":"红闺里，晨起未梳妆。为爱早凉抛角枕，因怜晓色倚回廊。霞影认微茫。红闺里，蝶粉晒花枝。修竹阴浓风细细，纱窗人定日迟迟。午倦睡些时。红闺里，多事恼雏鬟。偶触帘钩惊梦醒，偷窥庭榭报花开。又道有人来。红闺里，浴罢晚风凉。横竹闲和新笛谱，添香重换薄罗裳。小步绕荷塘。红闺里，萤火扑西东。一树刺桐花烂漫，半钩新月影玲珑。茉莉晚香浓。红闺里，消尽水沉香。曲槛风微花影静，鸣虫声乱露华凉。爱月不关窗。红闺里，无赖是檀郎。惟恐凉风欺翠袖，频呼小婢闭纱窗。絮絮恼人肠。红闺里，露重怯微寒。自覆罗衾长簟滑，遥闻银箭短更残。梦里忆江南。"}