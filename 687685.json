{"id":"687685","title":"赠从弟三首","dynasty":"明","author":"孙蕡","text":"鸿鹄在陂泽，立志恒不群。独鹤唳九皋，音响常远闻。令器逢盛时，岂将久湮沦。无为秉孤节，甘与巢许邻。青阳播林麓，百卉生光妍。如何空谷资，尚尔霜霰缠。守节抱苦贞，岂不幽且寒。由来松柏性，羞学桃李颜。荆山有良玉，韫此璞石中。玉人雕琢之，始能成圭琮。良玉岂非宝，亦在雕琢功。愿言保令誉，黾勉光五宗。"}