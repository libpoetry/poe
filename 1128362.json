{"id":"1128362","title":"无题","dynasty":"宋","author":"舒岳祥","text":"堕马乌云懒画眉，博山宿火翠烟微。绿窗不扫香尘护，暖日青虫化蝶飞。溪草鸭头相间绿，山榴雉颊一时红。白鸥飞起无寻处，衮入梨花柳絮中。绿树阴中春雨过，乳鸦声里晓寒生。纸衾木枕清如水，暗想山城又杀更。清江似酒能迷客，绿酒如江不醉人。似酒似江俱莫问，伤心最是艳阳春。寻花不问村远近，爱酒能论巷浅深。江上几家官酿户，如今南北忘追寻。灶户炊粳香似乳，山童切饼细如丝。黄鹂衔得春愁句，玉管吹成杨柳枝。白鸥沧海寻盟主，黄鸟乔林命友生。燕子不来人独自，东风扶我趁花行。春风万里虞姬草，夜月千村蜀帝花。已矣莫论如许事，菜畦黄蝶绕田家。"}