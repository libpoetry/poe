{"id":"1020616","title":"偈颂九十三首 其十五","dynasty":"宋","author":"释梵琮","text":"打鼓槌锣竞上竿，几人平地足心酸。七峰有个安身法，袖手无言冷处看。看即易，上即难。搭索上横身，刹竿上斗走。蓦忽转身，打个筋斗。佛祖当场，各出标手。微笑因拈华，一时成漏逗。洞山麻三斤，云门乾屎橛。德山入门棒，临济入门喝，阳焰何曾止得渴。衲僧别有条章，今日对众分雪。珠称夜光，剑号巨阙。"}