{"id":"836411","title":"沁园春 题慕逸求愚轩图","dynasty":"清末民国初","author":"沙元炳","text":"危壁幽篁，面著松阴，结个矮庐。有梅楥周护，花罂罗列，窗明几净，独坐观书。山墅棋声，溪堂履印，似此清闲恐不如。回头看，是梦中胜境，纸上仙都。求愚想甚糊涂。试对镜星星霜满须。把翰墨缘丢，妻孥债了，一身犹假，万事皆虚。认贼为儿，观魔作佛，道著无明世尽无。从吾好，且编排一筏，料理三车。"}