{"id":"639582","title":"水龙吟 胥江竞渡","dynasty":"明","author":"沈宪英","text":"熏风池馆新篁，片红飞尽惊梅雨。纨扇初裁，罗衣乍试，又逢重午。万户千门，游人争出，俱悬艾虎。看碧蒲萦恨，朱榴沾醉，似续离骚旧谱。惆怅韶华易换，最关心、画船箫鼓。当年沉水，今朝寒食，依然荆楚。抉目城边，捧心台畔，恨垂千古。霎时间惟见，清江一曲，绿蓑渔夫。"}