{"id":"1114637","title":"予夏中卧病起已见落叶因取渊明诗门庭多落叶慨然知已秋赋十章遣兴","dynasty":"宋","author":"李彭","text":"西岭障斜日，澄江来绕门。归鸦千万点，暝色入远村。燕坐修白业，焚香观黄庭。清霄降真侣，弭节或见聆。境静轮鞅寡，阶空络纬多。萧然正遐瞩，脱叶下庭柯。我初卧病时，桑麻翳负郭。扶杖延秋风，山川俱黄落。寒温机中素，荣歇洞庭叶。发兴鸥鸟行，风烟理舟楫。平生老骥心，伏枥端有在。华月生夜凉，南窗歌慷慨。园中有奇货，雨满瓜芋田。一饱吾已足，望山思悠然。结交何用早，士贵心相知。苟合殊真味，咄咄成乖离。林庐亦云乐，欲语辄复已。取琴抚徽弦，妙不在宫徵。沅湘歌九辩，梁父吟四愁。虚斋无一事，坐对楚江秋。"}