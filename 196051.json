{"id":"196051","title":"江湾僧舍水石芭蕉","dynasty":"宋代","author":"赵孟坚","text":"老耳最怕风雨声，芭蕉叶上声偏鸣。新枝日展翦不替，况见蕺蕺成添丁。呼童具锸斲寒玉，蔓图贵早除其萌。丑疑乌喙侧着附，又讶蹲鸱不可羹。一笑翻成有料理，古盆石供泉清冷。黄梅弥旬雨脉沐，苔封沙拥生意成。小试抽书嚏捻细，鼠牙入水银须生。渐离土性安癯瘠，淡与水石相忘形。巡除日课长养事，茎添叶比纷欹倾。炎威不到琉璃碧，水脉透尖珠贯萦。萼绿华仙断火食，云裾曳翠身轻盈。风轩暑簟足萧爽，晴曦更有冬窗明。丁宁闭塞谨爱护，秋霜夜气防凭凌。一年一年春风好，根株宛在葱茏青。崇桃遮莫金壶贮，日暮随风红雨零。"}