{"id":"1036999","title":"明月歌二首 其二","dynasty":"宋","author":"米芾","text":"姮娥窃药为飞仙，夜食丹霞凌紫烟。瞥开银碧排翠钿，信手拂掠新妆妍。蛾眉点出争婵娟，皎然娇额临风前。佳人再拜心拳拳，多生端有好姻缘。掀云直指乌号悬，下射万顷杨花毡。南飞惊鹊殊可怜，北堂人冷空无眠。彩霞欲掣舞衣揎，水精梳插笼鬓蝉。方诸滴沥生流泉，老蚌呼吸凝芳鲜。谁家破镜飞上天，满林玉玦相勾连。多情应照载花船，无穷解趁寻春鞭。蓂荚自与桂华偏，驹隙谁争白兔先。斯须几望抟清圆，白毫宛转吞大千。纤埃不隔知无边，蕊宫可掬疑深穿。琼华随步翻绣筵，琉璃倒海倾长川。买来曾不用一钱，笙歌醉赏须年年。"}