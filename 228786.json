{"id":"228786","title":"贺新郎·晓趁西湖约","dynasty":"宋代","author":"汪莘","text":"晓趁西湖约。到湖头，烟消日出，波生雨脚。日挈白鱼携碧酒，要与诗人共酌。把楼上、珠帘卷却。坐对荷花三万朵，念西邻、未嫁肌如削。待折与，不堪著。别来又见秋萧索。恨无由、将余风月，伴君云鹤。想见登山临水处，醉把茱萸槃礴。唱白雪、阳春新作。一自东篱人去後，算人间，黄菊空零落。叹作者，多命薄。"}