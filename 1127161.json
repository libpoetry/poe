{"id":"1127161","title":"村乐","dynasty":"宋","author":"黄敏求","text":"槿篱围裹三间屋，棘堑周遭数亩山。雨后课儿耕种了，茅檐晴曝一冬闲。刈尽稻云荞再雪，捣空粒玉粟仍金。己偿一饱知无欠，围坐青灯语夜深。敲冰汲渌供茶鼎，撼雪梯薪给地炉。圃有麦苗畦有菜，更于何地享膏腴。白首老人纫永日，青裙幼妇馌田间。那知红袖青楼女，帐煖销金倚玉山。桑树鸣鸡深巷犬，南山涧水北山云。五侯门地人如沸，谁识村中乐是君。"}