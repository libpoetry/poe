{"id":"540555","title":"春云怨 饮酒","dynasty":"明","author":"王世贞","text":"风僝雨僽。渐柳眠无力，花如中酒。睡怯象牙寒悄，幽梦几回浑不就。燕搊华弦，莺调清管，细谱新词杜鹃噣。行路方难，归期无据，愁与闷相守。芳醪点出天公手。解翻寒作暖，撺辰成酉。枕畔华胥暂拖逗。青眼朦胧，一任长门，送来银漏。未举尊前，乍停杯后，半刻也堪白首。"}