{"id":"833997","title":"齐天乐","dynasty":"清末民国初","author":"易顺鼎","text":"神山一堕罡风劫，三生坠欢空记。黛恨难传，红情渐减，闲却笔尖眉意。伤春况味。又歌扇飘零，舞衣憔悴。惯听琵琶，青衫禁得几回泪。琐窗旧时啼乌，甚悤悤催换，镜里尘世。今夜西楼，半钩凉月，慵照彩鸾孤戏。愁妆印水。料翠被香残，紫箫声脆。梦到银屏，灵狸花底睡。"}