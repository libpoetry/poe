{"id":"122501","title":"合江亭·共思赤脚踏层冰","dynasty":"清代","author":"周焘","text":"共思赤脚踏层冰，聊适江皋兴自清。昨夜雨云驱浊暑，晓来烟水快新晴。山疑九叠张云势，滩激千岩落布声。巾履从来在丘壑，愿陪间日此间行。却暑追随水上亭，东郊乘晓戴残星。余歌咽筦来幽浦，薄雾疏烟入画舲。兴发江湖驰象魏，情钟原湿咏飞令。故溪何日垂纶去，天天末遥岑寸寸青。"}