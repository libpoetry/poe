{"id":"497181","title":"残月篇傅明府衙斋和沈嘉则","dynasty":"明","author":"张元凯","text":"既望弦将下，徐亏魄未亡。入风微绕晕，隐雾细含光。半露婵娟影，俄分丛桂香。扇疑残白羽，镜欲掩红妆。宝宇修非久，金枢坏不妨。兔方潜玉窟，蟾尚恋银潢。映浦珠难合，沉波绮慢藏。宫曾奔羿后，树已斫吴刚。丸碎鹊惊堕，冰消轮碍翔。孤升经雁塞，缺照度兰房。眉黛新犹好，容华盛岂常。清晖如可玩，彻夜只飞觞。"}