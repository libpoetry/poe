{"id":"648805","title":"送周敬常诗","dynasty":"明","author":"杨士奇","text":"去年奉敕还江南，东风千里迎归骖。西昌城西访真境，正值碧桃三月三。襜襜威仪森鹤氅，却忆仙翁隔蓬阆。霜鬓酡颜戴鍊师，白玉觞行紫霞酿。矞云垂彩拂檐端，芝草琅玕绕画栏。欢言未竟登车去，天涯长忆三珠树。戴师弟子来日边，清颜皎皎夫容鲜。问师经年安健好，闭户日咏黄庭篇。我有高怀在江海，为报而师扫氛霭。黄茅冈畔会重寻，白鹤峰头定相待。"}