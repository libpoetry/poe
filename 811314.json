{"id":"811314","title":"元夕无月","dynasty":"清","author":"丘逢甲","text":"满城灯市荡春烟，宝月沉沉隔海天。看到六鳌仙有泪，神山沦没已三年。三年此夕月无光，明月多应在故乡。欲向海天寻月去，五更飞梦渡鲲洋。鲲云梦断夜潮寒，佳节偏怜见月难。十二楼台春寂寂，满身花露倚栏干。倚阑痴待月华来，万斛春愁酒一杯。恨煞蛮云遮隔住，东风无力为吹开。蛮云黯黯海天昏，冷对春灯忆梦痕。今月纵明输古月，更无人说夺昆崙。"}