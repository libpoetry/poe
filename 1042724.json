{"id":"1042724","title":"和王绚道赠高七植竹","dynasty":"宋","author":"刘攽","text":"人言植物中，唯竹类有德。虚心道所存，外劲礼自饰。风霜不改阴，一何金玉色。丘泽无变根，还如古人直。繁花岂无实，所待鹓鸾食。卑枝亦可栖，不许鸱鸢息。为君裁管籥，于此谐金石。为君度短长，于此齐寻尺。济川倚巨楫，扶老杖轻策。大厦莞簟安，射侯弓矢力。乃知天材美，固待君子识。饱闻昆崙秀，盛说潇湘碧。岂曰生不迁，念当厚封植。惟君傲声利，心远地更僻。择交独此君，开径如三益。清风共忘言，明月为莫逆。还当扫尘榻，会待遗名客。"}