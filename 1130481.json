{"id":"1130481","title":"颂古七首 达磨见武帝","dynasty":"宋","author":"释慧勤","text":"始闻阿阁一声钟，日暖苍龙睡正浓。再击凤凰台上鼓，夜半祥鸾未飞舞。帝基永固如磐石，胡僧枉费平生力。回指少林归去来，春风一阵华狼藉。东街柳色拖烟雨，西巷桃华相映红。左顾右盼看不足，一时分付与春风。一轮明月挂天心，四海生灵荷照临。何必西风撼丹桂，碧霄重送九秋音。美如西子离金阁，娇似杨妃倚玉楼。犹把琵琶半遮面，不令人见转风流。捉贼分明要见赃，十身调御下禅床。曾经巴峡猿啼处，铁作心肝也断肠。城南措大骑驴子，市北郎君跨马儿。各各四蹄俱著地，三春同到月明池。彩云影里仙人现，手把红罗扇遮面。无人著眼看仙人，却看随后红罗扇。"}