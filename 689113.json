{"id":"689113","title":"去妇叹赠三溪包公","dynasty":"明","author":"何维柏","text":"少小崇姆仪，不解学蛾眉。自知粗拙性，效颦欲何为。入门敬事姑，辛苦挈孩稚。不得娣姒意，伤哉中谗忌。驱车晨出门，四顾呱呱泣。岂不念茕孑，去矣吾何及。吾去不足惜，眷彼后来人。后人鉴吾辙，谁复念酸辛。直木无繁柯，安能附茑萝。托身苟得所，时命如吾何。黯黯度寒云，皎皎淡明月。贞心无改移，明月有圆缺。"}