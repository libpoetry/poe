{"id":"432656","title":"送蓬仙兄返里有感 其二","dynasty":"近现代","author":"周恩来","text":"东风催异客，南浦唱骊歌。转眼人千里，消魂梦一柯。星离成恨事，云散奈愁何。欣喜前尘影，因缘文字多。同侪争疾走，君独著先鞭。作嫁怜侬拙，急流让尔贤。群鸦恋晚树，孤雁入寥天。惟有交游旧，临歧意怅然。相逢萍水亦前缘，负笈津门岂偶然。扪虱倾谈惊四座，持螯下酒话当年。险夷不变应尝胆，道义争担敢息肩。待得归农功满日，他年预卜买邻钱。"}