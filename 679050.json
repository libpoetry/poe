{"id":"679050","title":"里人获苍鹿异之献于官遂作南山鹿","dynasty":"明","author":"李本","text":"南山鹿，山头有草林有木，朝朝出游暮归宿。文毛斓斑联锦钱，歧角嶙峋拔青玉。白日饥含洞口花，清泉渴饮岩边谷。胡为失脚落尘埃，也逐牛羊食人粟。牧儿惊见两角矗，传呼两两三三续。析木为兵石为炮，踰沟越陇相驰逐。一蹶仓皇折双足，持献长官脯其肉。呦呦不向嘉宾鸣，濯濯已辞灵囿伏。只念深山学仙客，谁与牵车下山麓。呜呼汝鹿最有山林情，汝乃何故丧其生。寄言云中猿鹤友，莫向人间借路行。"}