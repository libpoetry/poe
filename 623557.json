{"id":"623557","title":"善哉行","dynasty":"明","author":"欧必元","text":"唯昔巢父，逃颍之湄。代庖有诮，天下何为。唯周公旦，叔父是尊。孺子不利，二叔流言。傲象焚廪，瞽叟灭亲。虽有骨肉，不如路人。掇蜂致疑，破舌是妒。谁无父母，唯我良苦。管仲未伯，唯利是嗜。莫知匪我，实曰鲍子。千木偃息，贫贱以骄。闭门而避，踰垣而逃。来日苦少，去日苦多。尊有美酒，不乐奈何。北堂宴客，丝竹繁喧。虽则繁喧，匪我思存。何昼何夜，烹肥击鲜。秉烛达旦，及此盛年。子晋非侣，王乔莫期。易凋者我，不朽者辞。东西大路，车马云驰。熙熙攘攘，将以遗谁。"}