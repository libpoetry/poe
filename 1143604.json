{"id":"1143604","title":"授时历以丁未为一岁","dynasty":"宋末元初","author":"仇远","text":"仇山村叟始生辰，六帙平头又见春。检历今年交一岁，乘槎有日到三神。文章翰墨聊从好，富贵功名莫认真。且醉市桥新熟酒，红梅花插白纶巾。一从妻子累心身，役役劳劳春复春。苦被长贫难择禄，宁甘渐老不如人。广文冷坐非无饭，张翰思归岂为莼。莫问当初弧矢事，祗今笔砚亦生尘。"}