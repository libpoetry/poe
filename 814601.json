{"id":"814601","title":"蝶恋花","dynasty":"清","author":"郑文焯","text":"春雨晚来过一阵，送了清明，有限花番信。又是伤春天气近，阴晴半日都难定。见说好春新值闰，如梦如酲，依旧年时病。人事音书谁与问，游丝舞絮空添恨。几日层城春漏泄，小槛调莺，宛转新柔舌。好梦不堪春后说，空林犹有啼鹃血。兰麝罢熏山枕热，酒醒阑干，满面杨花雪。羌管有情吹不彻，乱云过影中庭月。花月一春供几醉，染柳熏梅，费尽铅华水。帘幕尘尘如梦里，为谁断送伤心地。不信东风能换世，过半韶光，怊怅无多事。题泪花枝难远寄，燕莺空诉留春计。落尽江梅春已半，浪蕊狂花，不到伤春眼。一夜金铃消息断，只供蜂蝶喧尘乱。陌上马蹄梁上燕，解惜香泥，已是韶红变。斜日帘栊人不见，蘼芜雪老谁家苑。"}