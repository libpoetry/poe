{"id":"477792","title":"寒夜吟赠吴江主人","dynasty":"明","author":"左国玑","text":"昏钟夜定华月高，霜气入室风萧飕。主人下帘执明烛，玉壶泻出香葡萄。冰河赤鲤价重万，洞庭黄柑初破苞。解我吴钩佩，着我赤霜袍。当杯更发鹧鸪调，意气落魄无辞劳。白日营营苦多务，吃饭梳头日云暮。不来清夜与尔遭，枉使黄金滴箱库。当年平乐宴宾客，十千五千更不顾。如花少女劝酒歌，醉没西山月华素。吴江主人逸兴清，寒夜好客欢相迎。红垆暖炙薰空焰，不怕河冰冻玉成。"}