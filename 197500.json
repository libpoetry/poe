{"id":"197500","title":"题平心堂·洛龟圆文锡神禹","dynasty":"宋代","author":"王柏","text":"洛龟圆文锡神禹，箕子陈范畀周武。九畴自天伦既叙，向用一以寿为主。人生富贵何足数，最要康甯安厥处。尔其好德全付予，惟皇之极必福汝。君侯有德存此心，居官居家堂两铭。强弱人已无留情，湛然方寸如砥平。蔼蔼庭鲤双趋庭，指此良方垂后昆。信受奉行不敢轻，宜尔子孙皆千龄。"}