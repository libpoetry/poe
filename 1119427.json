{"id":"1119427","title":"寄乡中亲友二首","dynasty":"宋","author":"陈造","text":"棋酒游从叹离群，酒床吟笔漫飞尘。潮乎可奈才力老，甫也尚为南北人。安信不随秋雁到，流年倏复野梅新。南岗北阜凭高地，引首吴天几怆神。坐衙随分吏分行，退食还先药探囊。已为河鱼废诗酒，彊教笼鸟听宫商。老犹苟禄宁良计，病悟休心是秘方。想见亲朋迟归楫，为翁补漏斸空荒。"}