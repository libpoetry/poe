{"id":"924332","title":"次韵子瞻送范景仁游嵩洛","dynasty":"宋","author":"苏辙","text":"寻山非事役，行路不应难。洛浦花初满，嵩高雪尚寒。平林抽冻笋，奇艳变山丹。节物朝朝好，肩舆步步安。酴醾酿腊酒，苜蓿荐朝盘。得意忘春晚，逢人语夜阑。归休三黜柳，赋咏五噫鸾。鹤老身仍健，鸿飞世共看。云移忽千里，世路脱重滩。西望应思蜀，东还定过韩。平川涉清颍，绝顶上封坛。出处看公意，令人欲弃官。"}