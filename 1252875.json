{"id":"1252875","title":"吴姬曲六首","dynasty":"元末明初","author":"王冕","text":"吴姬美，远山澹澹横秋水。玉纤软转绾青丝，金凤攒花摇翠尾。隔云移步不动声，骑马郎君欲飞起。欲飞起，楼上游人闹如市。吴姬来，香风未动游尘开。勾玉迟迟锦云重，百花掩媚春徘徊。王孙公子金无限，为君一笑成飞埃。成飞埃，珊瑚顷刻生莓苔。吴姬歌，歌声未转欢情多。飘然一曲入云去，檐前谁敢呼琵琶？珍羞如山酒如海，余声袭人无奈何。无奈何，门外春风题柳花。吴姬舞，翠袖凌云步轻举。笑回不觅锦缠头，四坐金钱落如雨。云烟转首无定期，紫燕黄鹂对人语。对人语，明年春风谁是主？吴姬醉，对面接花作娇态。腰柔颈软未成眠，斜倚东风说憔悴。坐中狂客不胜情，笑拍香肩呼小妹。呼小妹，明日园林树如盖。吴姬归，湖风吹冷日色微。满船筝鼓不敢动，隔林恐搅残花飞。涌金门外马如练，银灯照水红辉辉。红辉辉，吴姬上马罗绮围。"}