{"id":"722556","title":"题云台峰","dynasty":"明末清初","author":"屈大均","text":"雄雷何霹雳，雌雷鸣依依。阴阳相回薄，渊默不能持。发愤为春秋，空文思垂辉。轩辕在华岳，排天往陈辞。天梯何险艰，十步九逶迤。匍卜苍龙背，拘牵玉女衣。绠短玉井长，寒浆难疗饥。白帝觞百神，邀我云台嬉。抠衣上云台，磴道何盘纡。死生寄微繘，逡巡青壁隅。神气虽不变，四体挛以拘。阴井仰穿空，阳霤伏行虚。仙人遥见笑，戚施与蘧蒢。寥廓忽无天，穷高至奥区。巨灵厌大朴，雕崿为芙蕖。吾将反浑沌，与帝合灵符。"}