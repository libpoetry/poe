{"id":"863760","title":"送礼部苏侍郎赴南阳","dynasty":"宋","author":"王禹称","text":"拜命辞台席，扶亲道更光。风流在东阁，优逸是南阳。治箧排宸翰，行衣带御香。裤襦编户暖，扇枕板舆凉。铃阁留僧饭，书斋著道装。遗踪寻耿邓，善政法龚黄。潭净秋收菊，郊平晓坐棠。未应淹郡国，即是复岩廊。一息同鹏鸟，重来浴凤皇。贰卿三十八，羞杀老冯唐。"}