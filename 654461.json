{"id":"654461","title":"过诸葛武侯庙","dynasty":"明","author":"何乔新","text":"石棺山霭霭，沔水波溶溶。中有武侯庙，栋杗亦崇崇。念昔炎祚微，诸藩务争雄。吉利据全魏，仲谋擅江东。斯人伊吕俦，长啸草庐中。英英高皇胄，志欲芟群凶。徘徊襄汉间，孰与同其功。一闻卧龙名，三顾礼益恭。从容决大计，鱼水欣相逢。首结孙氏好，再摧曹氏锋。益梁既归命，滇巂亦乘风。遂令寰宇内，重视炎光红。天意苦难谌，大星陨长空。超然谢氛浊，归觐永安宫。历观百世下，孰能蹈其纵。有谡孰肯戮，有正孰能容。公道未必布，忠益未必从。九原不可作，孰为人中龙。庙貌在兹邑，声光赫无穷。嗟予生已晚，仰止常忡忡。朗诵出师表，慨然泪沾胸。"}