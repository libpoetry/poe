{"id":"1070169","title":"和叶翰林湖上夜归古句","dynasty":"宋","author":"程俱","text":"琅玕一纸传青桐，西湖默存清梦中。遥知湖上发新倡，凡马一洗烟云空。翰林文章旧惊世，聊试三辅分符铜。玉槃无声转清夜，水天交贯冰朣胧。况闻许下足名士，啸咏鼓舞冯夷宫。担簦独欠此狂客，憔悴企踵临西风。朝来珠璧入怀袖，坐想星宿罗心胸。自怜华发乌帽底，俯仰正惭张长公。何当从公万物表，妙契不待将无同。展书三复更太息，但见缺月穿疏栊。"}