{"id":"5170","title":"送杨少府赴选","dynasty":"唐代","author":"李白","text":"大国置衡镜，准平天地心。群贤无邪人，朗鉴穷情深。吾君咏南风，衮冕弹鸣琴。时泰多美士，京国会缨簪。山苗落涧底，幽松出高岑。夫子有盛才，主司得球琳。流水非郑曲，前行遇知音。衣工剪绮绣，一误伤千金。何惜刀尺余，不裁寒女衾。我非弹冠者，感别但开襟。空谷无白驹，贤人岂悲吟。大道安弃物，时来或招寻。尔见山吏部，当应无陆沉。"}