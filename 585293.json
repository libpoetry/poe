{"id":"585293","title":"胥门与方昆山思道 其二","dynasty":"明","author":"方献夫","text":"知子日已久，今朝始相识。会面良不易，开心复何惜。谢子亦好怀，超然与世隔。平生抱肺肝，倾倒恐不亟。愧我何所言，无以慰悃愊。功名自古难，所忌更孤植。文字费精神，戒之在无益。六籍皆通道，贵乎知用力。学而不知本，悠悠竟奚得。原泉自不已，四海乃其宅。日月本有明，容光尽生白。斯道固难言，多言转棼惑。行行勿复语，愿子崇明德。"}