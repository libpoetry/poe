{"id":"681438","title":"屏山老人诗用李宾之韵","dynasty":"明","author":"张泰","text":"岁晚开园傍玉屏，朝朝仙屿眼中青。九峰分秀来空翠，森木团烟隐鹤汀。东老自为仙隐地，南山宜作寿藏铭。有生期与人同乐，不饮常防客共醒。文屦长年盈我户，惠风迟日散邻扃。并荣华萼知春足，连秀芝兰觉地灵。雅望满乡称长者，德言康俗胜官刑。义声津口垂虹石，仁术囊中本草经。载悦凤毛晞杲杲，坐忘乌帽裹星星。屏山有叟增光价，千载应看似敬亭。"}