{"id":"1143721","title":"梅花五绝","dynasty":"宋末元初","author":"方一夔","text":"不识梅花不识诗，空将色相较铢锱。美人立尽黄昏月，细看枝枯叶脱时。一日微阳积一分，看看积得一阳成。夜来迸出梅花里，天地初心只是生。罗浮仙子月中归，三叠谁歌绝妙辞。便是梅花难着笔，老逋只有七分诗。风味酸寒冰齿牙，谁知烟雨送诗家。删前不是无题品，未有文章说到花。白鹤峰头着缟衣，醉骑鹤去几时归。蛮诗数首传谁相，写出杭州玉雪妃。"}