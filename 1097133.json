{"id":"1097133","title":"贺宰相生日","dynasty":"宋","author":"刘子寰","text":"天开名世五百年，运当启圣先储贤。威灵祥凤出奇瑞，十洲三岛高腾骞。为天立心民立极，续道命脉开真传。日生旸谷苍凉间，辅道王德充其全。辉光笃实君蒙著，一朝扶翊升虞渊。黄枢紫闼求甘盘，风云赫奕龙飞天。正君定国有根本，披腹造膝无拘挛。圣皇动息结师保，宫事府事咸咨焉。功业巍巍心翼翼，不白得君如此专。已知步武通霄汉，但视富贵如云烟。先生所乐非世权，要以道觉天民先。经纶尽信中庸旨，业履可稽儒行篇。指挥丙魏去痹陋，洗刷周召增光鲜。至诚待物微且及，未施而信民陶然。四方善类今徯志，直道共由无觉偏。惟天大任固有属，囊括四海空三边。九秋硕果标林端，天根已具阳萌前。六度芝耀启初度，颂声洋溢瞻霄跹。先知已契蓍百荚，久视更期椿八千。青衿学子愚且孱，龙门夙昔惭扳牵。愿依金鼎力薪水，庶与鸡犬同登仙。"}