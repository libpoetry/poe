{"id":"1215447","title":"牧牛歌","dynasty":"元","author":"陈泰","text":"我昔维舟彭泽县，东村西坞都行遍。茅屋深林十数家，数家茅屋连秋甸。老翁七十蓑笠归，门外系牛桑下便。平原过雨草生香，远岫馀晖烟似练。牧儿骑牛不知倦，吹笛山前任回转。自矜牛背稳如舟，笑我舟行命如线。况是闾阎日相见，辞家万里非吾愿。非吾愿，归来耕稼逢秋宴，田间对尔空三叹。"}