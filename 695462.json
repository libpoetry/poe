{"id":"695462","title":"登李宫谕叙庵午风亭","dynasty":"明","author":"林俊","text":"赫炎吹尽日尤长，午近开帘纳太荒。莎径鸟声双树静，石桥花影小渠香。骄阳未觉风情减，短梦时分草榻凉。不信纷华车马地，仙家遗着水云乡。微凉茑院足幽居，书带生齐绿映渠。树影正中还鹤梦，屏围以外更虫书。讲回赭案园初涉，制下黄麻席久虚。硕果化机酬竟在，一邱云物是乘除。"}