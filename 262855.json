{"id":"262855","title":"台城路·冷雨敲窗，乱愁扰梦，拥衾待旦，咽泪成歌。时己巳重阳后三日也","dynasty":"现代","author":"丁宁","text":"打窗落叶西风冷，潇潇更闻凄雨。断漏惊心，疏灯照影，残梦依稀还驻。梨云漫溯，但逝景疑烟，助人酸楚。惘惘音尘，满身凉意散轻雾。无端十年幻味，夜阑重唤起，清泪难数。咽恨成灰，销諓碎锦，争遣閒愁如许。冰绡再抚。又罗幕生寒，蕊珠催曙。似慰伶俜，戍楼晨角语。"}