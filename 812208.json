{"id":"812208","title":"吾闻","dynasty":"清","author":"朱圭","text":"吾闻廉不刿，于陵曷足贤。在彼成若性，效尤失自然。责人日以甚，恕己忘其偏。辞受与进退，鲁邹有中权。伯夷尚云隘，何况子莫坚。金刚无四相，从容道自全。夫子思狂狷，颜闵方比肩。愿以告贤哲，过犹不及焉。客有规我滥，泾渭了不分。清浊虽异派，支流有沱濆。我时濯缨足，我心如镜云。何尝汨其泥，不党胡不群。阴阳互消长，主一斯为君。君看元祐世，洛蜀何断断。涑水不能解，谁罢蛮触军。有客箴我亢，致悔吾自知。知进不知退，自反不至斯。本欲洞城府，表里毋自欺。吾怪酬酢交，匿怨言如饴。面谀背不湿，谓熟智巧机。有时对尊酒，醉语何淋漓。不如守质直，遇人皆等夷。小人尚可孚，君子胡可疑。居游七十载，与物谁乖违。总谦与慎密，吾当佩弦韦。"}