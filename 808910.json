{"id":"808910","title":"白水瀑布","dynasty":"清","author":"郑珍","text":"断岩千尺无去处，银河欲转上天去。水仙大笑且莫莫，恰好借渠写吾乐。九龙浴佛雪照天，五剑挂壁霜冰山。美人乳花玉胸滑，神女佩带珠囊翻。文章之妙避直露，自半以下成霏烟。银虹堕影饮谾谼，天马无声下神渊。沫尘破散汤沸鼎，潭日荡漾金镕盘。白水瀑布信奇绝，占断黔中山水窟。世无苏李两谪仙，江月海风谁解说。春风吹上观瀑亭，高岩深谷恍曾经。手挹清泠洗凡耳，所不同心如白水。"}