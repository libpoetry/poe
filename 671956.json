{"id":"671956","title":"负暄","dynasty":"明","author":"吴宽","text":"朝坐见日升，夕坐见日落。午坐日更多，煖气如火灼。陋居类田家，不省在城郭。高树凡数株，黄叶被霜搏。何曾遮阳乌，更复聚寒雀。傍不启窗扉，前不垂帐幕。炙背真可献，此语非善谑。昌黎却避景，迁坐身屡作。我幸无此劳，竟日不展脚。自我有此居，绵裘不重着。冬日何可爱，可爱更可乐。"}