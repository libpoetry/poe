{"id":"1214529","title":"送黄少监晋卿还金华","dynasty":"元","author":"黄玠","text":"惟我宗人兄，早登南宫试。当时太极赋，可使纸价贵。文章有馀勇，一鼓作士气。旋收成均誉，遂发兰台秘。迎亲来远游，禄仕见初志。悬车不及晚，重是爱日意。桓楹树阡表，彝鼎铭祭器。哀荣两无忝，子道兹盖备。昔往弗可追，今归复何亟。江皋冠盖集，潮水舟楫驶。能无英琼瑰，持用答嘉遗。回首望金华，草树亦增贲。"}