{"id":"1144607","title":"八砺三首","dynasty":"宋末元初","author":"郑思肖","text":"黄道霾阴昼蚀光，野浮冤气白冥茫。世无圣主天应哭，时有忠臣国不亡。万刃攒身终莫变，一诚铭骨岂能忘。休嫌重复叨叨说，未奏肤公正断肠。生得贞心铁石坚，肯将识见与时迁。泪如江水流成海，恨似山峰插入天。慷慨歌声闻屋外，婆娑剑影落灯前。篇篇字字皆盟誓，莫作空言只浪传。愤气填膺奈若何，千生万死不消磨。夷齐道丧纲常坏，汤武兵兴叛逆多。天外游心穷碧落，风前注目寄苍波。此时此意那容说，环顾斜阳一浩歌。"}