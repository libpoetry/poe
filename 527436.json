{"id":"527436","title":"捣衣","dynasty":"明","author":"何景明","text":"凉飙吹闺闼，夕露凄锦衾。言念无衣客，岁暮芳寒侵。皓腕约长袖，雅步饰鸣金。寒机裂霜素，繁杵叩清砧。哀音缘云发，断响随风沉。顾影惜流月，仰盼悲横参。路长魂屡徂，夜久力不任。君子万里身，贱妾万里心。灯前择妙匹，运思一何深。裁以金剪刀，缝以素丝针。愿为合欢带，得傍君衣襟。"}