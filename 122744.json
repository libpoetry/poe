{"id":"122744","title":"知郡安抚以立春日揭所书新安郡榜南楼之","dynasty":"宋代","author":"范成大","text":"碧瓦朱甍上牛斗，妙墨新题森锁钮。使君笔力挽春来，一夜飞花暗梅柳。南山与楼相对高，向来千载争雄豪。八分三字一弹压，众峰戢戢如儿曹。人间盛事天不隔，急催此雪成三白。未论千古福邦人，先卜明年满冈麦。东风酒面吹凝酥，不辞醉倒归相扶。短歌万一传乐府，湛辈亦与公名俱。"}