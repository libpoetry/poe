{"id":"254428","title":"黄摩西行·书生当如汉太史","dynasty":"现代","author":"胡云飞","text":"书生当如汉太史，以血濡毫述幽旨。不然亦为黄摩西，忽哀忽怒发狂死。摩西绝艳逼天神，饮浪吞风大海滨。淮左名流争下拜，江东馀子①是前身。少年意气耽花酒，来往吹箫与屠狗。苏小墓前诵鬼诗，维摩峰下寻狐友。外通欧美内诸经，电眼扫书②如掠鹰。仓颉曾闻粟雨下，释迦一笑烟云轻。每恨此生逢惨变，功名冷落更无念。巨笔唯描影事词③，深心微托艺文卷④。忽闻江夏起雄师，收拾阴符欲助持。骐骥高腾天不许，鲲鹏中路力难支⑤。困蹇何堪四立壁，幽思积结成心疾。狂歌痛哭哭渐泯，从此齐门归大寂⑥。齐门大寂断回音，但有旧书稍可寻。我住长安三百日，闲来偶得膏兰吟⑦。启扉恍有人相对，短发毵毵披项背。负手低哦月影移，挥毫急写灯花碎。写罢捶几涕泗涟，亦惊亦痛若狂颠。不眠更舞无双剑，非想还参第一禅。有时把酒酹寰宇，衣袖风中自高举。悲啸一声不见踪，阖书但听虫低语。我闻上古有畸人，思接鸿钧骜不驯。群氓不解唯称癔：彼庄彼许彼灵均。又闻国士皆尊我，颜斶命君君曰可。诸家孰料素王心⑧，一旦尽销秦帝火。秦帝虽亡厄未休，复钳其舌换其头。于今治术犹相近，从此文人少自由。来者以之皆不足，不为贾玉即甄玉⑨。阮生本性罹非刑，李贽童言遭死狱。摩西奇想似三闾，兼好放言如卓吾。世态人情剧相迫，不因狂死更何如。一死君诚蜕大难，我来更见人心散。由我溯君几思潮，心绪百年归澹澹。百年我知黄摩西，重过百年孰我知。死水碧深春又到，乾坤莽莽尚当时。"}