{"id":"1121581","title":"苏州十咏 泰伯庙","dynasty":"宋","author":"范仲淹","text":"至德本无名，宣尼一此评。能将天下让，知有圣人生。南国奔方远，西山道始亨。英灵岂不在，千古碧江横。吴山无此秀，乘暇一游之。万顷湖光里，千家橘熟时。平看月上早，远觉鸟归迟。近古谁真赏，白云应得知。昔见虎耽耽，今为佛子岩。云寒不出寺，剑静未离潭。幽步萝垂径，高禅雪闭庵。吴都十万户，烟瓦亘西南。吴门耸阊阖，迎送每跻攀。一水帝乡路，片云师子山。落鸿渔钓外，斜柳别离间。白傅归休处，盘桓几厚颜。胥也应无憾，至哉忠孝门。生能酬楚怨，死可报吴恩。直气海涛在，片心江月存。悠悠当日者，千载秪惭魂。高压郡西城，观风不浪名。山川千里色，语笑万家声。碧寺烟中静，红桥柳际明。登临岂刘白，满目见诗情。古来兴废一愁人，白发僧归掩寺门。越相烟波空去雁，吴王宫阙半啼猿。春风似旧花犹笑，往事多遗石不言。唯有延陵逃遁去，清名高节满乾坤。"}