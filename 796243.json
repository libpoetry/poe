{"id":"796243","title":"齐天乐 送秋露词人北上","dynasty":"清","author":"沈芳","text":"临歧方悔相逢晚，新愁满怀难诉。倦抚瑶琴，闲拈象管，怕唱一声南浦。江空岁暮。看落叶荒村，乱山无数。正恨无聊，片帆偏又载人去。迢迢故乡渐远，对泥林草屋，应念朱户。梦绕孤灯，寒欺客帽，休更听风听雨。离情最苦。问甚日归来，咏花同步。欲寄鸾笺，雁声沉宿雾。"}