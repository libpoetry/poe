{"id":"263086","title":"客游十载竟无可述年来寄迹虞山时往来尚湖之滨途中有感赋此","dynasty":"现代","author":"方仁渊","text":"游子客为家，妻孥不相顾。年年尚湖滨，行尽虞山路。夕阳明水村，沙岸摇烟树。山光扑面来，水势随船去。山水若有情，来往诚何故。踪迹溯鸿泥，可以浮生悟。秧歌起四野，众绿洗一雨。愿得买山钱，筑室此间住。遐哉葛天民，不为饥驱误。"}