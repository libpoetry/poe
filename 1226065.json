{"id":"1226065","title":"游仙词","dynasty":"元","author":"马臻","text":"上清真人玉华仙，夜策鸾辂凌珠烟。罡风广漠露华冷，摇荡金铃闻半天。路逢仙姥骑白鹿，侍女双双散香玉。遥看三岛点神波，恨入秋眉镜中绿。我自无为神自凝，万窍不动心冥冥。灵君期我谒太帝，下视浊海鱼龙腥。玉虚炜烨明玄景，羽葆摇摇入空影。一曲云和奏未终，月轮已到昆崙顶。"}