{"id":"650272","title":"秋日登万岁山","dynasty":"明","author":"金幼孜","text":"万岁之山高插天，远摩苍翠凌紫烟，琼楼玉树何娟娟。莺啼白昼出深谷，缟鹤岁久巢松巅。洞门阴阴苔藓碧，石涧九曲通流泉。日转金舆经翠巘，风回仙伏度花前。天香遥散广寒外，紫翠近落瑶池边。方壶员峤果安在，阆风瑶圃徒虚传。偶来登览上绝顶，便欲振袂凌飞仙。凌飞仙，坐阅天地长不老，上下日月同周旋。"}