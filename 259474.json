{"id":"259474","title":"会善寺怪松","dynasty":"金朝","author":"雷渊","text":"物生自有常，怪特物之病。嗟嗟此老苍，怪怪生魁柄。侏儒蹙髀股，宿瘤拥腮颈。蜿蜒蛟龙戏，腾掷貙虎竞。须髯喜张磔，意气怒狂迸。匠石求栋楹，节目足讥评。刍荛急薪槱，坚悍空盼瞪。静言观倚伏，未易相吊庆。虽违时世用，顾免斤斧横。阳秋莫荣悴，岁月何究竟。盘盘曲则全，挺挺独也正。小草误埽迹，伏神还守性。傥随天中景，广宇共庥映。"}