{"id":"1121118","title":"代上陈给事二首","dynasty":"宋","author":"林亦之","text":"谢安旧宅翠云环，复见新墙月样弯。市近岂容三岛客，楼居须向九仙山。去天尚郁金门步，计日催归玉笋班。好与衣冠添盛事，一门三府照人寰。云锦轩楹兰玉阶，暂从仙仗下蓬莱。良辰歌馆声声起，明月妆楼夜夜开。天上李藩批敕手，蜀中严武总戎才。可教问舍悠然去，即下红泥促召回。"}