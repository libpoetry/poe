{"id":"1123782","title":"挽施文叔三首","dynasty":"宋","author":"赵蕃","text":"岂但吾州少，端如四海稀。儒林据根柢，玉德著光辉。不遇宁渠戚，传亡始谓非。及今何所语，徒有泪沾衣。小作王官试，还为幕府留。绮歌偶意改，散号觅归休。屈贾当重作，潇湘漫一游。胡为车未发，已报病难瘳。资福我跨蹇，智门分命车。那知毕世隔，但惜数年疏。此士岂复有，馀生谁与居。遗文好收拾，骥子记怜渠。"}