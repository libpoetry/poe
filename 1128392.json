{"id":"1128392","title":"游翠岩六首","dynasty":"宋","author":"舒亶","text":"缪悠此投閒，邂逅如得请。终日对林僧，是乐非世境。千秋纸上尘，万事空中影。既往悔可追，无能味何永。仍幸甘露音，时时灌吾顶。翠岩老禅和，欲退未容请。聊许隐堂人，先占广轩境。高松有寒青，孤云无定影。草煖幽涧香，鸟啼清昼永。一笑碧云旁，未羡匡庐顶。聊谢都城游，来赴道人请。冥怀麋鹿群，回首冠盖境。潨泻泉石声，萧森松桧影。风帽何妨颓，藜径敢辞永。还闻钟磬音，为我下云顶。先生盍言归，小子愿有请。由来陶渊明，结庐在人境。閒抱无弦琴，静弄南窗影。胜事几人知，高风千载永。何当理篮舆，步月下孤顶。愿闻海潮音，几烦檀越请。有物还有机，无心即无境。何当雪衲身，重现水月影。高卧与世疏，孤坐共夜永。时时挂西窗，溪光照霜顶。欣闻厌冥烦，颇亦谢造请。孤鶱出尘埃，胜践得真境。万籁发静音，千岩度空影。无味道终怜，有役虑真永。会当立茆茨，望子苍岑顶。"}