{"id":"815526","title":"秋怀","dynasty":"清","author":"晏贻琮","text":"愁人如寒鸡，独起夜方半。吟虫入我闱，似感时节换。我本山中人，何为在羁绊。野鸥谢洲渚，低头就刍拳。伛偻揖向人，何异冰与炭。迩来益疏懒，十日九废盥。雄剑半已摧，愁冰苦难泮。新丝蚕自裹，故纸绳徒钻。久留笑浮梗，屡试见磨锻。应念马少游，逍遥骑款段。忆昔离家初，招摇正东向。蹉跎遂及兹，五见络纬唱。别时送我人，近闻半凋丧。想见故山中，累累郁相望。而我在风尘，焉得长少壮。感此泪如雨，中宵发凄怆。夜阑新露重，凉月渐东上。虽蹉岁华晚，稍觉天宇旷。会当理归榜，安能事依傍。浊醪幸可饮，到口君莫放。"}