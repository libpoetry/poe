{"id":"227178","title":"迎仙引·羽人窟宅压沧溟","dynasty":"宋代","author":"赵汝鐩","text":"羽人窟宅压沧溟，昆仑阆风天墉城。紫兰绛节跨彩凤，殷勤传命邀同盟。七月七日凉秋霁，千官锵佩森幢卫。王母云车九色龙，上元霜袍三角髻。刘彻屏息迎两仙。兜香涂门高馥天。星裳黼衮自酬酢，方朔窥窗不敢前。金浆玉醴濯凡腹，红颗绚饤蟠桃熟。宴酣乐奏瑶池音，琅璈子登笛双成。乞怜请药承华殿，教戒丁宁先自反。三尸欲脱毋淫乱，五性尽舍更勤俭。各出数语针膏肓，此是长生度世方。彻心未悟益猖狂，万八千里周遐荒。少翁栾大诛相继，海上何日无方士。五柞宫中梦断时，铜盘玉露胡为不起死。"}