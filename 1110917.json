{"id":"1110917","title":"和王晦叔寄德瑩弟韵","dynasty":"宋","author":"朱熹","text":"闻道君归湘水东，经行长在白云中。诗成天柱峰头月，酒醒朱陵洞里风。旧学难酬香一瓣，流年谁管鬓双蓬。书来为指誵误处，不涉言诠不落空。试上闽山望楚天，雁飞欲断势还连。凭将袖里数行字，与问云间双髻仙。我访旧游终有日，君归故里定何年。祇今心事同千里，静对箪瓢独喟然。"}