{"id":"1082131","title":"中秋夜馆中会饮","dynasty":"宋","author":"刘才邵","text":"世情共惜隔年期，岂堪四野阴云垂。几处红楼歌吹起，窥檐初讶寒光迟。那知细雨复侵夜，灯外蟾影还微微。是时册府陪诸彦，聊复杯酒相追随。地严更觉秋气净，雨过还有凉风吹。忘怀自得觞咏趣，真赏不为阴晴移。月岂无光忌全露，云亦有意藏馀辉。云轻影薄自清绝，不减永夜天河诗。人言蚌胎因吸月，随月明暗占盈亏。诏词丁宁斥金翠，岂更漉海求珠玑。月光不露乃天意，正是君王崇俭时。"}