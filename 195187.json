{"id":"195187","title":"看花曲·种花郎君爱花好","dynasty":"宋代","author":"戴表元","text":"种花郎君爱花好，看花儿女笑花老，墙东花开闹喧喧，马蹄蹴醉墙西草。游人贱草只看花，明日重来还可嗟。但见萋迷青覆地，千红万紫成泥沙。君不闻明妃当年辞汉宫，黄云塞下白杨风。一朝边亭静烽火，诏书自议麒麟功。又不闻马嵬山前玉环血，岁岁春风吹不灭。词人正赏浯溪碑，千秋妖恨无人说。红颜误人何足怜，花开花谢春风前。犹胜凄凉后庭树，离歌未断江南暮。"}