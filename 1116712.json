{"id":"1116712","title":"七年九月，自广陵召还，复馆于浴室东堂。八年六月，乞会稽，将去，汶公乞诗，乃复用前韵三首","dynasty":"宋","author":"苏轼","text":"乞郡三章字半斜，庙堂传笑眼昏花。上人问我迟留意，待赐头纲八饼茶。梦绕吴山却月廊，白梅卢橘觉犹香。会稽且作须臾意，从此归田策最良。东南此去几时归，倦鸟孤云岂有期。断送一生消底物，三年光景六篇诗。"}