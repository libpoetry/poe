{"id":"407613","title":"从父鉴泉夫子三十初度恭纪以诗  乙丑作","dynasty":"近现代","author":"刘东父","text":"劲风振松柏，九天惊霜露。阳和育梅梢，孤芳表寒素。休哉我叔师，笃才禀贞固。趋庭守郑书，从兄谨颜步。说礼阐微言，论史发神悟。会稽开其源，彦和导其路。诸子疏支流，群言别旨趣。衡鉴本至公，持中靡依附。博学富五车，泛览穷四库。坐拥羡百城，先贤相对晤。寝馈更忘疲，丹铅勤点注。觥觥数万言，名山待传付。从游今十年，顽矿承陶铸。皋比许陪承，教泽怀甘澍。西唐为儒师，北海避党锢。槃阿乐未央，衡门远尘污。莱子舞斑衣，孟光称荆布。熊罢锡梦来，天心期指顾。一阳来复初，华年及地数。称觥献俚章，饤饾惭无措。颂祷愿年年，如川德饶裕。"}