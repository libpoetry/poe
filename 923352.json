{"id":"923352","title":"次韵蒋颖叔金部游介亭望湖山二十四韵","dynasty":"宋","author":"苏颂","text":"我昨来馀杭，孟陬值杓建。春色正融怡，皇华纡眷眄。言此佳山水，巧丽极怪变。有如画屏风，罗列围四面。城南古浮图，又为一郡冠。联驱松径中，信步苍崖畔。莓苔粘履屐，虬枝拂簪弁。纵览识高深，顾慕增诧叹。心迷真赏奇，意觉旅游倦。物色虽难穷，指注亦粗遍。楼台郁相望，无异挂盘线。向非适幽遐，何由尽闻见。惟昔吴越君，塔庙务华焕。依山镌大像，叠石累高岸。经构无已时，赀费岂复算。较其舆地中，佛寺占过半。荣华一朝尽，金石空残片。款识刻犹存，排衙行不乱。虚亭复增修，郡府馀壮观。故人柏台彦，早岁历监殿。自从交臂来，几回伤聚散。声光日以高，使节复频换。江湖偶追陪，旬浃停车传。更有山林期，兹焉适予愿。"}