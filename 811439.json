{"id":"811439","title":"题张仙根历代宫闱杂事诗卷","dynasty":"清","author":"丘逢甲","text":"千秋宫体溯皇娥，古艳如闻倚瑟歌。上下万年彤史在，笔花开处五云多。吟遍宫花字亦香，消磨九十好韶光。填胸百代兴亡感，写入新词独擅场。燕瘦环肥笔底来，重翻古案隶新裁。玉钩斜畔香魂笑，又费人间点鬼才。体兼正变古风诗，胡帝胡天更见之。从此再开诗世界，五洲万国著宫词。"}