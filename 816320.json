{"id":"816320","title":"代柬寄诗五兰谷并问诸友","dynasty":"清","author":"黄遵宪","text":"入梦江湖远，撑胸天地宽。长安人踏破，有客独居难。短榻鸣虫寂，孤灯落叶寒。不禁儿女语，琐屑写君看。万树秋风起，吾心吹不归。袖留孤刺在，书自百城围。大海容鸥住，高云看鸟飞。酒痕和泪渍，时一检青衣。亲健都奇福，芳兰各自花。云扶王父杖，酒暧冷官衙。巢燕长依母，凄乌又有家。上堂如照镜，莫叹鬓丝华。覆地桐阴绿，中为人境庐。刚柔分日课，兄弟各头居。草草常留饭，匆匆亦读书。近来仍过我，见我衮师无？"}