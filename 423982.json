{"id":"423982","title":"兰陵王·京师中央公园残莲","dynasty":"近现代","author":"马叙伦","text":"渐萧瑟。高柳残蜩咽急。凭阑处、迎望翠云，簇拥柔红殢无力。秋来未几日。惊说冰肌暗瘠。肠未断时，先织愁丝过千尺。闲寻旧细舄。记袖影桥红，眉攒波碧。花容人面争倾国。偏玉辇难驻，绮霞轻散，何人迤逦共暑夕。更香坠谁惜。岑寂。问消息。算月总缠绵，蛩最凄恻。斜纹宛宛伤心色。纵曲榭倚遍，断魂难觅。莽抬头处，视倩影，在素幅。"}