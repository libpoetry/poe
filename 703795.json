{"id":"703795","title":"杂诗十一首","dynasty":"明","author":"释宗泐","text":"少小薄世荣，云泉寄幽赏。冉冉三十年，误身堕尘网。流形大化内，万古同羁鞅。得中久已安，遗外非所强。但望还山云，时时结遐想。婆娑双桂树，芳枝春正长。自我来泾川，星岁已再周。托兹山水胜，谓可成迟留。奈何外物牵，抚事心悠悠。久知世道恶，奚事仍夷犹。璚林有奇鹤，未尝识罗罦。翩然觅灵凤，接翅昆仑丘。群邪可干正，众枉能矫直。萧条孤生篁，隐忍在丛棘。白璧竟何愆，青蝇自怀慝。公论苟不存，孰辨夷与蹠。伯阳西度关，仲尼东浮海。道大无所容，一身置何在。兰蕙秋风前，芳香竟谁采。天道自茫茫，知命不复悔。栖栖止百年，赫赫向千载。吕梁险可逾，大行危可陟。如何方寸间，中自多荆棘。尊前生白刃，舟中起敌国。一感睚眦瞋，报之甚仇隙。咄嗟难与居，俯仰隘八极。思欲凌风翔，恨无凌风翼。猛虎出深山，往往多渴饥。居然肆彼恶，隳突当九逵。机槛素弗设，赤手安可羁。冲飙激脩坂，白日翳阴霾。吾思阳羡子，延伫心凄其。夜久无与适，块然坐空堂。白鸟一何多，营营来我傍。静言聊假寐，遂以袭单裳。噆肤犹可忍，聒耳谅难当。晨星耀东庑，明月度西厢。念尔能几何，灭迹于朝阳。福祸无定在，倚伏谁先知。于事既难料，在理亦罔推。西伯称大圣，羑里却见縻。况居千载下，风教日已衰。愿君略形累，所存心不欺。鲁连天下士，片言能解纷。千金博一笑，永绝平原君。高蹈东海上，卷舒若浮云。清风散八表，继者今谁闻。四月维孟夏，六阳云已盈。靡草夕凋瘁，蝼蝈晨悲鸣。运序迭衰王，万汇纷枯荣。斯理信昭灼，君子宜守贞。清晨曲肱卧，梦升华顶岑。殊庭就岩构，左右修竹林。仙人五六辈，列坐调玉琴。莞然顾我笑，子独何苦心。石梁有县水，濯此尘中襟。"}