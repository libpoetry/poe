{"id":"1046711","title":"小孤山","dynasty":"宋","author":"刘摰","text":"万山逶迤起彭泽，齐驱拥立江东隅。水西平地旷千里，惟此一峰高且孤。气严势峭郁独立，意不与彼为朋徒。夹水对峙寡当众，众色愧惨惊顽粗。天公结融若有意，以此壮我淮甸无。青天长剑倚千丈，碧玉大笋巍一株。古今画工昩好恶，峨眉雁荡争为图。方言讹传楚俗鬼，立庙更以孤为姑。我行不暇谕父老，正是北风吹舳舻。"}