{"id":"769292","title":"登凤岭绝顶俯看云气同亥白兄作","dynasty":"清","author":"张问陶","text":"朝发凤州郭，浓阴蔽千里。陟岭攀危梯，渐入层云里。隔手瀰漫不辨人，肩舆飘渺凌虚起。炎炎五月惊隆冬，苦将俗骨追仙踪。拟从世外招黄鹄，只恐眉间过白龙。披云突出如披絮，碧空影净开清曙。高低转眼变隐晴，回首尘寰渺何处。人境迷离太不经，来时鸟路愁冥冥。剑铓争割柔难分，吁嗟束手穷五丁。林壑无根欲浮动，蓊然侧耳闻风霆。却似金焦南望海波涌，岛屿错杂微露尖山青。遥峰环拥满岩缺，欲覆神鳌气蓬勃。仄映晨晖四照清，一堆晴雪真明瑟。翻怜下界雷雨黑，妄指精灵疑出没。闭门犹耸电光圆，那识征人在天阙。"}