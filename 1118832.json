{"id":"1118832","title":"三登乐","dynasty":"宋","author":"陈三聘","text":"南北相逢，重借问、古今齐楚。烛花红、夜阑共语。怅六朝兴废，但倚空高树。目断帝乡，梦迷雁浦。故人疏、梅驿断，音书有数。塞鸿归、过来又去。正春浓，依旧作、天涯行旅。伤心望极，淡烟细雨。注望晓山，晴色丽、晨餐应饱。縠纹平、涨天渺渺。倚藤枝、撑艇子，昔游曾到。江山自古，水云转好。怅年来、心纵在，盟寒鸥鸟。故人中、黑头渐少。问几时、寻旧约，石矶重扫。一竿钓月，鬓霜任老。久蛰群虬，犹未肆、新雷初启。鼓东风、雨膏为洗。望横塘、越溪路，石湖烟水。西接洞庭，下连甫里。忆当年、归计早，扁舟从此。祖清风、相门有几。圃堂高、应解笑，纷纷蜗蚁。锦囊雪月，更看醉里。一品归来，强健日、小园幽圃。扁舟兴、恐天未许。想当年、持汉节，众齐咻楚。丹忠此日，盛名千古。掞词章、师海内，纬文经武。莫寒盟、故山旧侣。到鲈乡、还又是，秋风斜雨。鸣刀鲙雪，未应便去。"}