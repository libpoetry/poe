{"id":"696164","title":"送梁知县之任永淳四首","dynasty":"明","author":"罗亨信","text":"井梧飘叶报新秋，远道之官属壮游。暂屈大材临小邑，尚留清誉播遐陬。梅开庾岭寒霜肃，水落淮河晓雨收。离别悠悠何足叹，好将勋业继前修。陛辞晓出禁城西，祖饯筵开听马嘶。绝域才华看旧著，永淳风月入新题。牛刀大用当初试，凤鸟高骞且暂栖。瑚琏终为廊庙具，好施仁政化群黎。早有芳名动远□，又承恩命出彤墀。悬鱼留犊应相继，制锦烹鲜信有为。千里山川游览景，几篇风月赠行诗。琴堂政暇如相忆，为寄佳章慰别离。天香满袖出瑶京，驻马红亭话别情。枳棘又看鸾凤集，蛮□曾仰列星明。春风到处多耕耦，夜月谁家有犬惊。台辅古来由百里，莱公千载著芳名。"}