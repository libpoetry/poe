{"id":"779857","title":"琵琶仙 暮泊消夏湾","dynasty":"清","author":"戴延介","text":"奁镜圆灯，又烟外、隐隐水禽催暝。荷叶不作秋声，凉云荡空影。愁已晚，寻芳期误，早玉容、零落铅粉。小扣吴弦，缓歌越调，鸥梦初醒。笑当日、避暑离宫，但回首、烟波吊凄冷，依旧远峰螺黛，认眉痕低映。争一样、碧波今夕，剩词人、孤照吟鬓。判教醉约宵深，明蟾树顶。"}