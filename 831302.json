{"id":"831302","title":"莺啼序 壬寅夏，见彩云于都门，今重逢海上。夔笙拟赠，余亦继声","dynasty":"清末民国初","author":"程颂万","text":"情天靓霞界暝，殢淞帘梦雨。骑来晚、重系筝坊，看花人似前度。怨尊共、山颦易夕，欢场事往仍孤注。检衫尘闲证，钗钿黯埋花絮。旧劫仙巢，涎尾燕子，指神山甚处。尽惆怅、惊浪蓝桥，殿鸾人换歌舞。傍荆驼、宵回绣毂，彩幡下、琉璃交护。惜刚风、轻锁瑶房，质迷空雾。西王母笑，北烛人归，画图眷旧侣。谩问讯、浣溪春骑，踏月呼影，罨画移家，废弦安谱。匀蛾倦碧，量腰惊瘦，生来随分能倾国。阅兴亡、只在斜阳渡。新亭涕泪，阑干拍遍无人，劝客惜取金缕。雕屏暖烛，剩说无双，尚旧家燕户。暗替数、相思徽轸，入破涛声，凤咽仙山，雁迷平楚。关河坠羽，开天遗事，黄金何物能铸泪。甚风波、容易蠡舟去。登楼无那秋悲，第一江山，断魂见汝。"}