{"id":"1129086","title":"金刚随机无尽颂 庄严净土分第十","dynasty":"宋","author":"释印肃","text":"昔日然灯所，见闻非我语。方成授记因，达道超今古。曾无一法侵，心外更无心。月冷空当午，松寒露满襟。庄严诸佛土，我道无门户。清净表庄严，未达人多误。清净自生心，心生三界沈。若心生住相，依旧入稠林。无住真难见，见见非是见。见不能及时，头头随物现。非身大莫寻，日落隔天阴。露柱侵云汉，井是丈三深。山云昨夜雨，檐头滴滴举。寒山拾得知，双双为伴侣。溪水晓来深，片光万物新。相识满天下，知心能几人。"}