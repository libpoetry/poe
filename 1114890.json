{"id":"1114890","title":"答李丞用其韵","dynasty":"宋","author":"李新","text":"四时秋色可春回，古锦囊空信短才。纸尾依随丞不负，天西穷绝客何来。顽云垂翼山碉暗，乔麦饶花雪岭开。投老播流情味恶，孤城移作望乡台。年少文声许过秦，仕涂便失自由身。初思鲈鲙翻归兴，不见仙槎却问津。道德千言遥胄事，文章万丈当家春。鱼从丙穴如收得，更与张华细辨鳞。"}