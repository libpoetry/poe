{"id":"1127884","title":"刁景纯挽歌词二章","dynasty":"宋","author":"曾巩","text":"史观郎闱得谢归，桓桓筋力未全衰。园林笑傲笙歌拥，山水追寻几杖随。尺牍百封虚有意，文章十帙更传谁？余花自出藏春坞，一点青灯照穗帷。八十登高步更轻，殷勤爱客是平生。能临缓急敦风谊，不向炎凉逐世情。北岳云烟思抗志，东门冠盖羡遗荣。可怜昨日壶觞地，呜咽唯闻薤露声。"}