{"id":"986940","title":"桐柏观阅藏经","dynasty":"宋","author":"高似孙","text":"天人皆奇人，一以文为主。至今昆崙山，犹有群玉府。虚无天之根，清净道所祖。也知自羲翁，此妙泄盘古。老氏启藏室，八神负猛虡。玉垂太上篇，金写神仙语。舜璿奔一机，汉宫凿万户。璆谐玉女下，雷吼苍龙舞。侍晨校琅简，玉卿撰瑶谱。两垣协躔度，四溟节风雨。恭惟上帝骘，哀此下民苦。昭昭悬朗监，历历开蒙瞽。粤从擘混沌，孰不趋子午。六爻本乎健，五行依乎土。神机迭经纬，和应相律吕。子能发此钥，太微开帝宇。"}