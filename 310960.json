{"id":"310960","title":"齐天乐·腊鼓","dynasty":"现代","author":"邓潜","text":"鼕鼕打得年光去，春从细腰挝到。社待祈蚕，盘将贴燕，响凑一群娇小。乡心动了。怎记里名虚，回帆信渺。白雨跳珠，岁华如梦自惊觉。忧时今又日老，正平悲壮意，传出多少。豆子山前，灶君祠畔，莫变渔阳凄调。番风预报。定逐节催花，万红春闹。逗起箫声，卖饧天气好。"}