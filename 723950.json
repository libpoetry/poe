{"id":"723950","title":"答中书诗","dynasty":"南北朝","author":"谢灵运","text":"悬圃树瑶，昆山挺玉。流采神皋，列秀华岳。休哉美宝，擢颖昌族。灼灼风徽，采采文牍。伊昔昆弟，敦好闾里。我暨我友，均尚同耻。仰仪前修，绸缪儒史。亦有暇日，啸歌宴喜。聚散无期，乖仳易端。之子名扬，鄙夫忝官。素质成漆，巾褐惧兰。迁流推薄，云胡不叹。中予备列，子赞时庸。偕直东署，密勿游从。彼美显价，煌煌逸踪。振迹鼎朝，翰飞云龙。嗟兹飘转，随流如萍。台岳崇观，僚士惟明。璅璅下路，从公于征。溯江践汉，自徐徂荆。契阔北京，劬劳西郢。守官末局，年月已永。孰是疲劣，逢此多□。厚颜既积，在志莫省。凄凄离人，惋乖悼己。企伫好音，倾渴行李。矧乃良朋，贻我琼玘。久要既笃，平生盈耳。申复情言，欣叹㸦起。何用托诚，寄之吾子。在昔先师，任诚师天。刻意岂高，江海非闲。守道顺性，乐兹丘园。偕友之唱，敬悦在篇。霜露荏苒，日月如捐。相望式遄，言归言旋。"}