{"id":"1077174","title":"次韵畴老赠丹霞三篇并寄丹霞以代简书 次自警示丹霞韵","dynasty":"宋","author":"李纲","text":"佛法如沧溟，深广初无底。欲以蠡测之，望洋颡已泚。我生乃虚幻，瀛渤一沤起。安得具眼人，为发无生理。丹霞古禅伯，一派曹溪水。出岫或云行，遇坎亦渊止。谛观古文诗，相识佳句里。闻风欲见之，踊跃不能已。丰岩距平津，飞锡片时耳。愿将雪澡心，试听风生齿。"}