{"id":"1117127","title":"和李公择赴历下道中杂咏十二首 梁山泊见荷花忆吴兴五绝","dynasty":"宋","author":"苏辙","text":"南国家家漾綵?，芙蕖远近日微明。梁山泊里逢花发，忽忆吴兴十里行。终日舟行花尚多，清香无奈着人何。更须月出波光净，卧听渔家荡桨歌。行到平湖意自宽，繁花仍得就船看。回头却向吴侬说，从此远游心未阑。花开南北一般红，路过江淮万里通。飞盖靓妆迎客笑，鲜鱼白酒醉船中。菰蒲出没风波际，雁鸭飞鸣雾雨中。应为高人爱吴越，故于齐鲁作南风。"}