{"id":"708970","title":"一萼红","dynasty":"明末清初","author":"曹溶","text":"漫空柳絮。似断云独鹤，飘泊难遇。写怨尘途，绾带题襟，蒲觞预约相聚。清波远照三湘影，不肯放、屈平醒去。泛中流、静夜弹棋，落子忽惊松雨。盛事莫嫌无据。藉右军笔阵，亲记游处。属玉桥边，潮信初生，可著龙舟飞翥。尊前一半苍颜叟，喜济胜、尚骄童孺。遣紫骝、重觅妖姬，谱我荐春新句。"}