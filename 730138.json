{"id":"730138","title":"重九登蛇山","dynasty":"清","author":"傅为霖","text":"广武山头涌翠屏，黄河腾踔如奔鲸。去年重九汗漫游，今朝尚带鱼龙腥。大江滚滚从西来，东流到海归蓬莱。纵横睥睨五千里，兹山矗立银涛堆。穿云蹑屐淩绝顶，当风岸帻恣徘徊。丛祠秋菊荐元老，冠裳簪笔搜琼瑰。登楼四望天地阔，洪流漠漠如飞埃。西卷欧洲南印度，东泻扶桑水一杯。迩来鬼怪穷禹鼎，不周一触烦神娲。南海臣佗今不祀，彭台烽火郁风霾。何人为我招黄鹤，仰叩天关开橐籥。一挥壮士挽天河，倾向沧溟洗蛟鳄。醉中抵掌发狂歌，短发垂垂乌帽落。"}