{"id":"400198","title":"烛影摇红 夜泊东堤，窝娘以酒款客，黄明伯、李曲斋嘱纪以词","dynasty":"民国末当代初","author":"朱庸斋","text":"锦缆西风，素云羞为婵娟展。摇波柔橹大堤东，柳外飘灯乱。隔岸清歌未断。荡情怀、宵凉浪软。移船添酒，接坐围香，桃笙人倦。鬓雾衫霞，阿姨玉貌分明见。莫辞一曲客途秋，宛是浔阳怨。旧泪罗襟尚泫。恨催归、更遥漏短。料应留梦，第四桥边，兰桡妆面。"}