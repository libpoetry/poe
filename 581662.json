{"id":"581662","title":"望庾关","dynasty":"明","author":"苏葵","text":"望庾关，庾关近，雄州路接虔州尽。鹧鸪啼处有人行，梅花晓露沾衣润。我家远在关之南，曾在梅花度神骏。少年学弃终军繻，白头未佩苏秦印。望庾关，关可见，人间谩笑麒麟楦。病来消尽功名心，老去思酬烟水愿。左执符，右执券，直与图南分枕簟。间烧老桂煮青精，莫话关前吃官饭。"}