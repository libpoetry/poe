{"id":"141908","title":"对雪二首再用前韵","dynasty":"宋代","author":"王之道","text":"我笑袁司徒，闭户雪中市。高眠罢炊爨，冰榻对瑶砌。岂如王孝伯，鹤氅斗清媚。随负杨柳花，纵横扑襟袂。冬温犯春令，破白已为瑞。何妨盈地尽，万井共欢慰。草木含余滋，山川郁佳气。清寒入诗眉，敢问酒价倍。日月同过鸟，燔烈又兴岁。老大不足悲，吾今但心醉。"}