{"id":"1245598","title":"后买琴歌","dynasty":"元末明初","author":"危素","text":"邓敦好琴如好色，十年买琴不可得。南城县里客携来，百镒兼金君不惜。竹林踞坐江盈盈，临江三奏龙鱼听。萧森岩壑秋气肃，汹涌天地霜风清。商声洋洋羽声苦，月堕寒光君罢抚。馀音寄意愁人心，别思苍茫正如许。为余再控白玉弦，长谣楚语招飞仙。招飞仙，安得见，独立乾坤泪如霰。"}