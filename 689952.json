{"id":"689952","title":"乔迁送别邑侯黄龙坡","dynasty":"明","author":"张天赋","text":"天风万里忽移幢，酌水江头荐我公。借寇每怀春有脚，迁莺今恨惠无终。梅花香衬人如玉，金勒光摇马似龙。别后青霄遥送目，荆门郢树月当空。弦歌声闹正绸缪，宿驾天迁动别愁。留犊悬鱼遗厚爱，攀辕卧辙叹痴谋。斟残玉斝情难继，唱彻阳关泪欲流。翘首此行摅底裹，陆沉经济展神州。"}