{"id":"265703","title":"满庭芳·公望遗甡以潞国之琴","dynasty":"清代","author":"毛奇龄","text":"汉室淮南，潘封泽潞，红弦久擅空桑。携来海甸，宝匣散珠光。碧轸瑶徽矶额，龙门树、斫羽镂商。人传是，乾清供奉，曾遗赐诸王。崇祯。题岁月，横纹印绿，苏带流黄。自王孙散去，沦落江湘。故国轩悬何处，烧桐好、付与中郎。谁知得，红丝系足，还是旧宫妆。"}