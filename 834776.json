{"id":"834776","title":"百字令 题黄豪伯印度辨方图","dynasty":"清末民国初","author":"冯煦","text":"云横西极，自经驮白马，杳无游屐。沙度绳行三万里，厉我摩秋健翮。祇树千盘，恒河一线，放眼乾坤窄。使星宵朗，侏㒧罗拜前席。闻道卫藏传烽，纷争蛮触，谁展筹边策。玉斧分畺知许事，一笑风前岸帻。倚剑空同，乘查博望，回首成陈迹。须弥芥子，新图争忍重译。"}