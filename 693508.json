{"id":"693508","title":"赠徐岳峰少邃用邃翁韵二首","dynasty":"明","author":"邵宝","text":"数月旬宣疏几通，南来忧思对山翁。祗缘萱幄迎非便，不谓薇垣养未隆。老鹤正须惊独夜，冥鸿未许溯长空。北巡曾到苏门否，拜罢姚公拜邵公。伊昔相知自浙中，百年心事一经同。斯人海岳真钟秀，何处江湖不效忠。严濑水声风激烈，钱塘山色雨空濛。北堂莱舞从容地，识破人间道与功。"}