{"id":"1103962","title":"余敬可示汪子明诸君大雪诗卷次韵","dynasty":"宋","author":"徐瑞","text":"当年聚星堂上雪，醉翁一时盛宾客。赋诗下令自作古，寸铁不持渠战白。坡翁晚出继风流，号令尤严笔尤特。两翁高蹈二百年，对雪兴怀足悲悦。痴云漠漠落未已，忍听穷阇嗟困踣。寒江短艇钓空濛，孤城暮角传呜咽。猎徒原上肆鹰犬，幽士坐窗唯一默。豪门夜釂不知旦，妆楼晓镜惊明豁。眼前种种总堪诗，欧苏故事成阔绝。划闻云君出新语，字如瘦竹行攲仄。临湖道人口业在，宛然篪仲赓埙伯。何如松下观幻质，仰天大笑累堕帻。吾家儿女况能贫，海图争把波涛拆。"}