{"id":"1211455","title":"赠别鹫峰上人","dynasty":"元","author":"萨都剌","text":"建溪秋高山水清，溪边偶识衡阳僧。临水洗钵挂溪阁，夜访校书天禄灯。圣经佛偈通宵读，苜蓿堆盘胜食肉。回雁峰南难寄书，武夷洞前堪煮粥。西风猎猎吹水寒，相送郎官南出关。校书公子玉京去，衡阳上人何日还。手中玉杖春雨绿，毋乃湘君庙前竹。胡不截作双凤箫，吹作来仪舜庭曲。古曲雅以淡，天高难上闻。不如且挂杖头月，归卧祝融峰畔云。"}