{"id":"271307","title":"梦横塘·胥江村店独酌，倚苕溪体","dynasty":"现代","author":"吴梅","text":"半湖帆影，双桨苇香，采兰人去如织。水国阴多，已不是湔裙风色。谁伴淩波，市桥寻问，酒家消息。对芳时丽景，断送浮生，今天下沉酣日。芒鞋步出山村，看青帘乍展，品位先识。试入壶中，招素鹤紫裘吹笛。记前度旗亭买醉，月底婵娟泛轻鹢。旧事沉思，老怀凄艳，早潘郎头白。"}