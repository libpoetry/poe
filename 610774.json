{"id":"610774","title":"舟中无事戏拟古乐府杂体遗意十八首 其十一 邯郸少年行","dynasty":"明","author":"邓云霄","text":"邯郸才人善歌舞，门前车马纷如雨。城南年少游侠儿，赠锦缠头不知数。坐来意气自豪雄，剑文秋水湛芙蓉。珊瑚不避铁如意，腰䮍半啮金盘龙。酒酣拔剑起相视，报仇结客城南市。杀人十步不留行，居间椒房偏赦死。五侯七贵竞繁华，侠骨犹怜貌似花。归去香风吹满路，路傍掷果尚盈车。"}