{"id":"702376","title":"次韵奉送少宰王廷贵先生还莅南京","dynasty":"明","author":"程敏政","text":"泽国芙蓉照水新，祖筵遥对夕阳津。久期北阙司纶綍，还向南都领缙绅。千里盈亏频看月，一番离合几经春。赤心不共江湖远，侧耳嘉谟赞一人。旧臣南去宠光新，熟路宁劳复问津。三品奏功初赐诰，六堂承学久书绅。行边菊色聊经晚，到日梅花渐及春。欲倚渭城歌未得，才情深愧郢中人。"}