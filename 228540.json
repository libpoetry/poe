{"id":"228540","title":"戊辰冬和汤南万韵","dynasty":"宋代","author":"杜范","text":"我闻抱膝翁，高卧南中庐。方其未遇时，邈若与世疎。起来扶汉业，肉骨成丰腴。青简万世名，寒窗一编书。出处宁异辙，此道诚非迂。嬾老天下士，被褐尚穷居。负米供一饱，晨昏撷园蔬。自知身有待，宁论食无鱼。博洽贯万理，收拾归一途。翰墨泻三峡，意气横九衢。才大用宁小，道肥身不臞。勋名会有时，天意非人图。璧玉藏名山，抱璞初不渝。良工一雇盼，光彩照路隅。看君策駉马，原言刈其刍。春初走京华，秋杪归旧庐。简编废已久，开卷涩且疎。谁能击其蒙，石田或可腴。雁山有佳士，读尽天下书。足迹半九州，不惮道里迂。陋邦何足临，而亦来我居。相从一尊酒，未厌园中蔬。笑谭欣有合，浩若纵壑鱼。人生惟所适，所适各有途。胸中苟不迷，到处皆通衢。简瓢有真乐，颜氏何其臞。没没嗟我生，未知终焉图。论交须论心，所论在不渝。原群示一语，令我反三隅。君无金玉音，请诵一束刍。"}