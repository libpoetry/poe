{"id":"186915","title":"送然侄四归·自子来见我","dynasty":"宋代","author":"张栻","text":"自子来见我，倏焉十六秋。一闻沂上音，此意便绸缪。中间岂不别，会合同转头。今兹舍我去，万里不复留。岂不能挽子，惧子为亲忧。六月送归船，我思与悠悠。爱子刚毅资，不作绕指柔。原子进问学，琢磨须自修。居然知见广，百病公有瘳。谁谓道云远，行矣当深求。"}