{"id":"817410","title":"壬申三月三日李眉山招同人万柳塘修禊宁王喜闻其盛亲携杯茗肴核以助雅游","dynasty":"清","author":"戴亨","text":"三月月初三，品类畅以达。幽人识化机，真想在林樾。修禊联同声，尊俎待名哲。晨出践佳招，襟怀顿披豁。念子隔层阿，经时恨契阔。良辰共褰裳，遵渚采芳洁。迟暮感人心，兰英亦易歇。眷兹文酒欢，嘉会岂中绝。三五清辉圆，期君弄明月。造物运无心，浩然化育流。胡为古昔人，而能与天游。真机畅胸臆，触景成奇搜。况兹大块春，兰茝盈芳洲。斯理苟不达，多为形迹留。贤王具旷识，万物将同俦。憺然忘物我，情与韦布周。梁苑侣邹枚，陈思宴应刘。惭乏数子才，安能扬其休。"}