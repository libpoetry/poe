{"id":"100565","title":"和陶咏二疏·二疏事汉时","dynasty":"宋代","author":"苏轼","text":"二疏事汉时，迹寓心已去。许侯何足道，宁识此高趣。可怜魏丞相，免冠谢陋举。中兴多名臣，有道独两傅。世途方毂击，谁肯行此路。是身如委蜕，未蜕何所顾。已蜕则两忘，身後谁毁誉。所以遗子孙，买田岂先务。我尝游东海，所历若有素。神交久从君，屡梦今乃悟。渊明作诗意，妙想非俗虑。庶几二大夫，见微而知著。"}