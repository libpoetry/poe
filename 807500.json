{"id":"807500","title":"念奴娇  途经溧水是宋周美成作令地慨焉赋此","dynasty":"清","author":"陈维崧","text":"词推北宋，有周郎香弱，集名片玉。未向大晟填乐府，此地先留芳躅。隔浦莲娇，满庭芳丽，唱尽相思曲。小亭姑射，当初何限花竹。弹指六百馀年，词人重过此，閒愁枨触。一自汴京时世换，绝调几人能续。冷店骑驴，野航听雁，客睡何曾熟。蒋山在望，可怜依旧凝绿。"}