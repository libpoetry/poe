{"id":"233776","title":"送黄景微西游","dynasty":"宋代","author":"黄庶","text":"先生古肝脾，久恨不得识。唯闻公卿家，要作门下客。千载卞和泪，争磨荐书墨。姓名落四海，履杂车马迹。尘埃十年衣，几度改颜色。纷纷九衢中，拭眼见珪璧。敝褐埋众人，胸肺无丈尺。从来饥渴心，既见转不释。斗酒听语论，今古吐白黑。秋入汴柳枝，买马欲西适。虏方豺狼骄，似汉子弟国。予知弱诸侯，必得主父策。"}