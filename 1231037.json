{"id":"1231037","title":"春晖楼分韵得仰字","dynasty":"元","author":"熊梦祥","text":"行行别楚州，秋芜半苍莽。关河飏旌旗，令人心怏怏。礼乐百年间，于焉日悽怆。历此艰危中，别郡政劳攘。何由得清夷，复见桑麻长。故人居桃源，买舟得独往。坐我广厦间，薄言慰遐想。维此秋方中，桂月延清赏。连甍接层台，夜色亦萧爽。主人情更真，顿觉脱尘鞅。吴歈侑金尊，讴歌共抵掌。欢会亦可期，乐事非勉强。醉后下高楼，凉月犹在仰。"}