{"id":"751057","title":"和东坡石炭 其二","dynasty":"清","author":"张佩纶","text":"君不见塞南童土樵采断，樵子号寒衣至骭。方筐拾得马通归，流人翻取名香换。我观广莫山宛延，上者金银下瑞炭。单于不知利有孔，但逐水草牛羊散。土人然石火风腥，夜气神苗更谁看。五千山荣杂代貉，莫笑岩顽与石悍。人居未稠地宝閟，谁迁程卓业冶锻。鹁鸪斑斑胡桃文，贵官烧木论条段。"}