{"id":"1131298","title":"次韵五诗 山行野老问年","dynasty":"宋","author":"楼钥","text":"田夫笑把褐衣牵，争问壶中别有天。齿发虽衰浑未觉，精神愈胜果何缘。公言已老偶能尔，我本无心只自然。再祷百分才及一，定应椿寿八千年。二公休致我来归，尽可同裁隐士衣。此已屡谋登竹所，君其无吝造城扉。人间厌见手翻覆，乐处但当颐指挥。凉气一新宜近酒，盍簪莫似向来稀。公看鱼跃与鸢飞，鹤胫虽长断则悲。世事不容人苦较，秋风自有叶先知。青奴难免交新绝，素扇宁须手自持。宋玉赋篇终未达，不如老子笑成诗。黄云万顷一时收，喜见高空风露秋。岁事及今将告毕，人生到老盍归休。固知景物能兴感，亦有痴人苦过忧。胸次果然无一累，岂容秋月使人愁。神明未觉晋公衰，老母尤欣兄弟怡。范宁王枕无许寿，牢之无忌不闻诗。秋风对酒劝酬处，夜月乘桥来往时。但要两家同此适，不须更遣外间知。"}