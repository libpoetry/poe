{"id":"797358","title":"贺新郎 丙午夏赴都省母，因水阻王家营，对月感怀","dynasty":"清","author":"吴尚憙","text":"憔悴荒村驿。对空庭、茅檐土壁，旅愁千叠。倦倚单衾怀往事，心比乱丝还结。恨迢迢、玉京遥隔。羁此异乡如断梗，望白云、渺渺思亲切。何日里，慰离别。飘零心绪同谁说。算只有、孤灯素影，天边皓月。弹指悲欢离舍事，又是几回圆缺。这凄凉、似鹃啼血。千古蛾眉磨折恨，待从头、细告蟾宫魄。瑶阙远，楚天阔。"}