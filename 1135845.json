{"id":"1135845","title":"五月二十八日塘头小集呈同游刘元煇杨复之","dynasty":"宋末元初","author":"方回","text":"山中五日寒，霖雨久不止。稍稍云意开，骎骎日色美。驾言出东城，道傍玩流水。胸次积滞闷，一见似可洗。问讯元方兄，太息雍端子。养性在知命，制事当达理。病乃老人常，贫非志士耻。时运纵衰谢，见趣肯卑鄙。荒野叩槿楥，幽轩俯莲沚。吾友跫然来，君子有酒旨。青甘剖嘉瓜，碧脆摘新李。加笾何必多，真率故佳尔。学道气臭合，成文笑谈绮。鸣禽窥林间，跳鱼出波底。惊见我辈人，未有客如此。良晤匪易得，浅醉弥可喜。会当时盍簪，斯乐未云已。"}