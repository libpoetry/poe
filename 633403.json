{"id":"633403","title":"陈闵孝入泮宫作此勖之","dynasty":"明","author":"释今无","text":"久蓄冠军才，利器尤凛烈。岂知斗牛光，即是丰城铁。应久跃天衢，沉郁气乃结。滴水起长鲸，修途飞广辙。一翼破洪濛，六月去乃歇。碧空散笔花，文坛飞玉屑。所少原非才，努力立名节。圣贤亦有书，云何号明哲。莫厌陋巷凉，独爱科名热。非澹志不明，是欲神易灭。古今名世人，视己犹未切。淫书过五车，落纸成两截。闾里岂不荣，身世已灭裂。爱子奋其雄，俊骨标奇嵲。进可开天阍，退亦堪立雪。世宝何足珍，聪明天所泄。岂容轻弃之，日削成封垤。而父具世资，秋香不足折。起视斯道难，每每向予说。不倦学倒行，以智询于拙。挟卷好趋庭，不独诗书诀。玉虹横十丈，急以一口啜。始知二酉山，曷可老豪杰。"}