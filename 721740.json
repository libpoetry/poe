{"id":"721740","title":"佛手柑","dynasty":"明末清初","author":"屈大均","text":"香橼无大小，十指总离离。绝似青莲举，初开玉手时。芬须霜气满，味待露华滋。未共壶柑熟，人愁入掌迟。玉指纷纷削，香圞变化来。仙人双掌合，奇女一拳开。细卷如花瓣，横垂在镜台。年年当小雪，黄被乳柑催。摘归罗袖满，行与美人随。钩弋拳难启，兜罗手易垂。橘林无此种，花气有馀吹。岁岁留过腊，芬芳总不衰。玉盘堆子母，钩带似甘瓜。乱作纤纤笋，全苞一一花。乾时代兰佩，湿处拂霜华。不食因香甚，金钱买几家。几树高要峡，场师种不多。当知诸佛掌，未见此庵罗。玉滑皮休损，金辛味亦和。儿女争比况，手爪好谁过。柔荑无此好，久握汗濡轻。玉暖犹冰手，香寒亦动情。橘官难问种，骚客未知名。作颂应先汝，辞华取次倾。初疑天女手，一一散花馀。多少缝裳者，掺掺总不如。看来非橘柚，最好伴琴书。静似幽兰吐，随风满玉除。每当喧暖候，一指一香生。女手那能似，卷然若有情。频将双玉执，莫遣一珠擎。大小垂堪忆，当年掌上轻。天南多异果，汝最厥包珍。一一成纤手，枝枝是化身。欲花先置蚁，未熟已贻人。香里含冰雪，清泠每入神。持来禅寂处，香每发清机。海月须君指，天花待汝飞。单拳擎玉重，巨擘得霜肥。自是金?物，人间识者稀。菡萏初开似，香生大士家。拳拳诸佛意，指出妙莲华。臂定同金色，心多作玉芽。炎方奇果满，未有此纷葩。陀罗千手变，一果一如来。清净身元好，青黄色更催。应须甘露灌，复向宝林栽。鹿女争持献，和枝折几回。未黄愁鸟啄，沙压一枝枝。结实能三岁，开花更四时。抑搔须汝甚，拳曲与人宜。尽道嘉名好，麻姑爪不知。空林相旦夕，交手不曾孤。一指禅非有，三车语本无。天寒香稍减，日暖气全苏。把握如冰结，馀芬在玉壶。不尽相携意，挛如若故人。如兰长在手，似玉总随身。甘以同心得，香从独宿亲。自多禅悦食，不使点茶新。枝低难坠折，倒挂每成窠。玉爱磨瑩细，沙愁损点多。指长时屈曲，情剧日摩挲。小亦瞿昙拇，参差出短柯。指节玲珑甚，仙人削不成。屈伸那有意，大小总无名。忍冻襟怀满，沾香枕簟清。紫骝来果下，偷折几枝轻。尖尖长握固，香玉一拳多。响定含金琐，纹疑有玉螺。五轮瞻大士，半臂奉昙摩。作供诸天喜，芬馨奈若何。无瓤心总实，密煎不教成。玉老嫌微辣，香乾喜更清。骈枝多种性，指画未分明。亦是黄柑族，炎洲独著名。雪痕斑驳少，未损紫磨金。不作光明手，安知寂灭心。累累经一岁，馥馥在双林。百果那如尔，仙灵用意深。"}