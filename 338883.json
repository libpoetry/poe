{"id":"338883","title":"水龙吟·太湖晚泊","dynasty":"清代","author":"过春山","text":"片帆斜挂西风，水云捲尽秋无际。沙声拥沫，波光弄暝，一痕新霁。散发临流，扣舷长啸，满身空翠。怅钓徒去后，烟波冷落，凭谁唱、渔歌子。青箬绿蓑容与。倚斜阳、乱山如此。鲈香菰冷，几番付与，眠鸥梦里。一点閒愁，欲采蘋花，相思谁寄。最难堪此夜，短篷新月，听征鸿唳。"}