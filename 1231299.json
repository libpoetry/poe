{"id":"1231299","title":"怡云轩歌为茂上人赋","dynasty":"元","author":"彭罙","text":"怡云轩前古松树，日日云来满幽户。怡云野老对松眠，看云自来还自去。非烟非雾流光晶，白衣苍狗倏多形。有时骤雨动灵怪，恐是老龙来听经。饥食坐单行复息，心与浮云两无迹。钵中水是天上泉，窗隙罅非山下石。青天漫漫积空寥，磅礴云间无远遥。乘之瞬息千万里，灵鹫峰头雪未消。我乐在云云我悦，相从不似长相别。云归岩洞我还山，碧潭夜夜看孤月。"}