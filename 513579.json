{"id":"513579","title":"泮邻书屋为会稽处士赋","dynasty":"明","author":"程敏政","text":"墦间事埋筑，贾肆竞刀锥。择居苟失所，媚学将从谁。所以孟贤母，三徙泮宫涯。千载有杨翁，衡门久栖迟。诵法子车氏，有家学东陲。杏坛藉馀荫，芹沼分清漪。缅怀邹鲁风，礼庭时一窥。归来课诸子，肃容坐皋比。日夕弦诵声，互答相吾伊。居然二雏者，成名皆在兹。科第固云好，德性能自持。坐令环堵宫，永作藏修基。斯人去已远，家训凛不衰。芳邻接孟氏，此语非夸毗。我歌泮邻词，秋风有馀思。"}