{"id":"41874","title":"木兰花慢·敞千门万户","dynasty":"金朝","author":"吴激","text":"敞千门万户，瞰沧海、烂银盘。对沆瀣楼高，储胥雁过，坠露生寒。阑干。眺河汉外，送浮云、尽出众星乾。丹桂霓裳缥缈，似闻杂佩珊珊。长安底处高城，人不见，路漫漫。叹旧日心情，如今容鬓，瘦沈愁潘。幽欢。纵容易得，数佳期、动是隔年看。归去江湖一叶，浩然对影垂竿。"}