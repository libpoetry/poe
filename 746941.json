{"id":"746941","title":"朝天峡","dynasty":"清","author":"黄琮","text":"昨日逾五盘，秦栈行始尽。参差蜀山出，罗立千玉笋。兹峡若积铁，双阙竞隐嶙。井宿照不入，分野恐无准。数武变一石，奇观递相引。出胯泄云低，剺面罡风紧。沙颓魂屡惊，磴仄步益窘。侧肩倚绝壁，旁目睨虚牝。岩窦如蜂窝，昔时驾阑楯。赤岸乃天狱，走险吁可悯。我行真御风，举足蹑飞隼。畏途作危语，遑恤镂肝肾。"}