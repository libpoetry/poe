{"id":"1002656","title":"郊祀庆成并进状","dynasty":"宋","author":"曾巩","text":"即祚讴歌后，钦柴礼数新。盛容超旷代，乐贡尽殊邻。宿戒临行殿，宵兴绝众臣。立须空便次，步进却柔裀。外物虽多品，天心在一纯。高灵终享德，群望亦依仁。暗蔼如无间，迟延若可亲。欲知精意答，预睹太和臻。积曀沉遥甸，浮阳上绮闉。霱云生斐亹，爱景驻逡巡。厚庆归清庙，馀釐及兆人。还宫动前跸，喜气入韶钧。"}