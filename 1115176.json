{"id":"1115176","title":"发杨港渡入交石夹四首","dynasty":"宋","author":"杨万里","text":"朝雨匆匆霁，春山历历嘉。老青交幼绿，暗锦出明花。渔艇十数只，鸡声三五家。人生须富贵，此辈亦生涯。入夹宽中窄，临流慢处深。朝阳明众岫，西崦自多阴。脱裤嗔人俭，提壶侑我斟。老来除饮外，半点没春心。山断情相接，江同派暂分。无风犹细浪，有日却轻云。生熟衣中半，阴晴气两熏。还家浑欲早，徐棹也堪欣。荻岸何时了，松舟几日停。波来全蜀白，树去两淮青。柔橹殊清响，征人自厌听。不知谁子醉，垂手瞰江亭。"}