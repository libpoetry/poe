{"id":"340204","title":"凤凰台上忆吹箫·再用韵赠黄宰","dynasty":"宋代","author":"侯寘","text":"尘暗双凫，菊明山径，何妨倦羽知还。最好是，诗翁醉后，瓶罄罍乾。一笑东风打耳，心无竞、远与春闲。时时地，觅伴访梅，寻胜登山。清时俊材定用，看捧诏春郊，月露濡鞍。况表识、买臣贵骨，琴瑟逾欢。好向玉堂视草，金章映、莱子衣斑。山人去，蕙帐夜雨空寒。"}