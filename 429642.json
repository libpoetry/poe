{"id":"429642","title":"为散释题师曾遗画一口剑","dynasty":"近现代","author":"黄浚","text":"紫蜺窥窗虚，奋笔写霄练。凄凉腕底意，耿介眼中见。吾闻耶溪精，鼓鞴出百鍊。沉沉蓉生湖，煜煜牖流电。倒月转清荧，破山每惊抃。如金始茁颖，如水始贯线。如龟文而映，如兔胆而贱。或如䖟飞矢，或如虎魄钏。灭魂或夜行，置竹或冬茜。或蒯缑相绕，或镡璏互眩。或随佽飞袪，或侍亚父宴。黄蛇或许遗，神爵或隋奠。头皆晋郑白，术教吴越战。入潭贺歌悲，错玉植语绚。孰提狻猊碎，孰睹蛟龙变。曳影录难终，吹首吷已倦。斯图定何俦，百举逊一荐。长安一诗癯，膴世行则狷。偶思陆离佩，托此薄滑绢。想当运思时，歌袅烛亦颤。人生几词场，去去剧秋箭。空令后死者，泪墨洒周遍。将军故可人，念旧致眷眷。吾诗真钝锋，脱手感漂霰。莫学阳羡儿，浪方云郎砚。"}