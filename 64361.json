{"id":"64361","title":"阳春曲·三月江南春草芳","dynasty":"明代","author":"李奎","text":"三月江南春草芳，水边柳丝百尺长。流莺乍啭千金堰，紫燕双栖文杏梁。家家曲里调鹦鹉，处处箫声引凤凰。凤凰台上花争发，翡翠楼前鸟并翔。别有蓝桥通蕙渚，更怜斜狭接横塘。横塘女儿多艳妆，锦琴瑶瑟为谁张。能歌《白雪》留人醉，不管春阳断客肠。"}