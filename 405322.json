{"id":"405322","title":"浣溪沙 壬寅九月十六夜作","dynasty":"近现代末当代初","author":"赵尊岳","text":"蝶僽蜂僝两不胜。窗窥户罥几逡巡。游丝缕缕太关情。昨日寻盟盟碧海，他年有梦梦倾城。相思树下数残灯。鹃血斑斑点玉簪。帕罗封泪剩哀吟。纵无风雨亦春深。万劫沾泥终不悔，千秋密誓待重寻。昨宵圆月照街心。说去应难住亦难。夜深风露袭衣单。一帘明月并肩看。细字泪珠溅纸茧，瑶奁黛墨伴钗鸾。三生证取耐清寒。真把闲愁付与伊。空巢心事许天知。隔帘怕见乱花飞。密意已酬盟翠钿，佳辰莫道缓金卮。占他横幅是南枝。"}