{"id":"589401","title":"古行路难效骆宾王","dynasty":"明","author":"岑万","text":"君不见汉家漠北多王庭，胡儿百万窥边城。烽火终宵烟焰起，羽书结辙缤纷行。龙韬太社传纶綍，虎将中军严鼓钲。挥戈止日长城窟，带甲连云细柳营。星斗迢迢回北极，风雨凄凄暗南国。青鸢旗映紫貂裘，白马辔拥黄金勒。雷轰电掣驱前骑，鹏运鹰扬开右翼。燕然山上杀声连，雁门塞下汉威宣。军令五申浮玉斝，皇恩三锡照金莲。暑往寒来惊六琯，歌台舞榭音书断。三春梅柳别情多，千里相思衣带缓。行路难，吹剑高歌栖贺兰。愿将功列麒麟阁，一任衾横翡翠寒。"}