{"id":"34483","title":"种兰·种兰幽谷底","dynasty":"唐代","author":"陈陶","text":"种兰幽谷底，四远闻馨香。春风长养深，枝叶趁人长。智水润其根，仁锄护其芳。蒿藜不生地，恶鸟弓已藏。椒桂夹四隅，茅茨居中央。左邻桃花坞，右接莲子塘。一月熏手足，两月熏衣裳。三月熏肌骨，四月熏心肠。幽人饥如何，采兰充糇粮。幽人渴如何，酝兰为酒浆。地无青苗租，白日如散王。不尝仙人药，端坐红霞房。日夕望美人，佩花正煌煌。美人久不来，佩花徒生光。刈获及葳蕤，无令见雪霜。清芬信神鬼，一叶岂可忘。举头愧青天，鼓腹咏时康。下有贤公卿，上有圣明王。无阶答风雨，愿献兰一筐。"}