{"id":"721209","title":"题八骏图卷","dynasty":"明末清初","author":"张穆","text":"穆王西返八龙空，留影犹能百代雄。身染瑶池五云色，至今毛鬣散秋风。天马豪闻绿耳名，谁能捉影见精英。今朝笑得逢良父，半幅鹅溪自解鸣。飙云掣电绝商量，赤焰奇姿夜有光。共爱青丝挽垂柳，莫教容易献昭王。桃花叱拨绝流归，所向何常有是蹄。贫道从来爱神骏，不知何事到天涯。杨柳青青草色幽，雄心阔向玉关秋。乾坤有限纵横画，迟尔华阳卸络头。"}