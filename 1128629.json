{"id":"1128629","title":"漫兴二首","dynasty":"宋","author":"董嗣杲","text":"倚竹攲巾望远天，脱鞋自在取高眠。无情岁月催双鬓，有样文章委少年。吟卷乱抛幽枕畔，客床寒对短灯前。沈迷谩想华胥乐，还有痴儿鄙孝先。浮名浮利有传讹，薏苡囊疑马伏波。镜里鬓毛谙世故，笔头诗句答樵歌。风穿树秃寒林浅，月展江空夜浪多。脱病欲归归便得，花家鱼港自烟蓑。"}