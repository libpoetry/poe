{"id":"863833","title":"金吾","dynasty":"宋","author":"王禹称","text":"金吾河朔人，事郡在贱列。攀附周世宗，龙飞起鱼鳖。委质向圣朝，积功取旄钺。所在肆贪残，乘时恃勋伐。皇家平金陵，九江聚遗孽。弥年城乃陷，不使鸡犬活。老小数千人，一怒尽流血。三惑无不具，五福何尝缺。晚年得执金，富贵居朝阙。娱乐有清商，康强无白发。享年六十九，固不为夭折。考终北牖下，手足全启发。子孙十数人，解佩就衰绖。赠典颇优崇，视朝为之辍。哀荣既如是，报应何足说。责簿李广死，赐剑武安灭。侥倖过古人，况无大功烈。福善与祸淫，斯言仅虚设。吁嗟为儒者，寒饿守名节。五十朝大夫，龙钟头似雪。无故不杀羊，礼文安可越。何况宾祀间，贫苦无羊杀。"}