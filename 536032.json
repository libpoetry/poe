{"id":"536032","title":"煌煌京洛行","dynasty":"明","author":"王世贞","text":"煌煌京洛，肇迹光武。服行共俭，奄宅中土。天关玉门，以界夷夏。外户不闭，中夜行旅。爰及二宗，肃雍明堂。畴其宾者，三老五更。邑多藏餦，亩栖赢粮。声实华鬯，西京有光。煌煌京洛，常侍燬之。燬伊成之，司徒伯始。常侍暴哉，蠹齧天纪。司徒栖栖，不恤其纬。煌煌京洛，董逃仇之。仇伊殴之，将军何侯。唶彼董矣，卒颠厥室。嗟彼何矣，自贻伊戚。"}