{"id":"273496","title":"角招·用白石韵寄远","dynasty":"现代","author":"汪东","text":"镜中瘦。相思付与章台，尽染娇柳。数行天际岫。送客远行，歌罢分手。灵均去久。只剩得、芳兰盈亩。一夕挑镫睡起，问谁续、硕人诗，咏蛾眉螓首。知否。谢娘韵致，真妃体态，难竞珠帘秀。画檐宵滴溜。顿忆桥边，停车时候。情怀异旧。悄不管、伤春中酒。待欲笺天细奏。愿长结，百年欢，同心友。"}