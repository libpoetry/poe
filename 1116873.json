{"id":"1116873","title":"国史龙图侍郎宋次道挽辞五首","dynasty":"宋","author":"苏颂","text":"台阁三朝旧，丝纶载世承。早年钦妙誉，末路愧同升。论议无吾间，文章岂众能。二经垂绝笔，天丧沈吴兴。接武由童冠，论年并巳庚。切磨三友益，终始一交情。少别才经夏，何言遂隔生。空深寝门恸，不见穗帷旌。告卧春明日，灾逢本命年。英灵百人敌，奄忽一朝捐。妙墨宗祧秘，遗文太史编。家书四世学，嗣子复能传。前日闻君撤瑟初，伤心悲愤不能舒。平生鲍叔偏知我，垂老庄龙独弃予。人物风流今已矣，交游零落痛何如。从兹道义谁相告，每欲临文辄废书。君尝龃龉更三已，我亦邅回再下迁。趣舍既同高谊在，升沈虽异素交全。斤从质丧知何用，蕙为芝焚亦自怜。重咏十年情味句，吁嗟生意转翛然。"}