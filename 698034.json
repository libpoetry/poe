{"id":"698034","title":"自挽二首","dynasty":"明","author":"赵宜生","text":"呜呼骑牛人，汝往一何速。形神如此癯，寿命岂终促。壮岁即抱病，有书不能读。守兹固穷节，不能养亲禄。既无耕种力，靡水与菽。日月忽不掩，今晨当就木。大化已云终，何劳妻子哭。永别竟无归，荒坟草余绿。先辈多达士，后人罔知死。苦为声色迷，蚩蚩竟如彼。我当半百年，已悟此中理。富贵随所望，贫贱随所以。布衣及蔬食，足充诸己。修短自由天，气化返为鬼。哭者何必哀，尔岂不然尔。田横有悲歌，秋风起蒿里。"}