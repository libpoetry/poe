{"id":"1047500","title":"次韵奉酬文翁","dynasty":"宋","author":"沈辽","text":"昔人幽操有至乐，吾岂含华企冲漠。已知劳生委梦幻，不问万事纷纷作。四十年来春复秋，但见花开更花落。最爱长夏适我怀，新竹森森初解箨。修林乔木结青荫，下蔽文窗与朱箔。已将形骸付物外，何必高下穷崖壑。老去诗书强遮眼，尔来悉已悬高阁。多病不赖世人知，吾亦于人无厚薄。阳狂长鄙向子平，弦歌偶似陶渊明。无事长甘数斗粟，终不苟就五鼎烹。南庄夫子谢声名，誇我田家蚕且耕。谁知此意正相合，寂寥应笑鲁诸生。"}