{"id":"1115203","title":"中秋病中不饮二首后一首用辘轳体","dynasty":"宋","author":"杨万里","text":"去年两浙浙西州，今夕南溪溪上头。满著玻瓈一盆水，洗开玉镜十分秋。病来不饮非无酒，老去追驩总是愁。自笑独醒仍苦咏，枯肠雷转不禁搜。无风无雨并无云，今岁中秋尽十分。毕竟冰轮谁为转，碾穿玉宇不生痕。坐看儿辈纷然饮，也遣先生半欲醺。自是清樽负明月，不关明月负清樽。"}