{"id":"1095717","title":"经筵赐茶杨文昌席上得贵字","dynasty":"宋","author":"释居简","text":"龙泓荐春甘，茶荈绝众卉。屑琼作玄玉，不惜万金费。厥贡来四方，特立建溪贵。诸儒方重席，飘飘凌云气。方圭与团璧，锡自一经既。得从稽古力，不敌稽古味。小苦政不恶，回甘亦差慰。雪涨忽翻乳，珠碎仅成玑。月团三百片，下下敢髣髴。宏功适胥称，厚享可无谓。馀沥逮蔬笋，疏瀹固所畏。悠然记新分，嘉定次癸未。"}