{"id":"688940","title":"七夕同黎君选徐六出吴孟浚罗子开陈迪先家从兄弟儿侄饮于濯魄台","dynasty":"明","author":"何吾驺","text":"从来七夕雨偏多，此夕澄澄月渡河。信有佳人来海国，云开十道放笙歌。前年河汉雨翻盘，达曙联吟剑气寒。今夕还来共明月，凭看晴晦倚阑干。海外星辰别有天，五云多处隔风烟。年来不敢停头望，但向天街结卧缘。秋草寒虫浥露河，翠旂雨盖奏云和。当杯入手休教歇，来岁何因寄和歌。幽人徙倚自寒梧，尊酒当年子大夫。牛女不分南粤产，黄姑犹可共家姑。万里明河只眼前，泛槎何用讯张骞。后来尚诧支机石，好事书生喜浪传。童时乞巧老何言，阶下儿孙瓜果繁。六十年来经七夕，都无人笑老天孙。"}