{"id":"699352","title":"风林纤月落","dynasty":"明","author":"袁宏道","text":"瑟瑟残规吐，泠泠小籁吹。偶然低远碧，恰好透疏枝。罥藻勾萝去，笼烟压露垂。归樵与去艇，处处杜陵诗。轮浅虚笼树，兮斜乍避鸾。一痕光浅艳，万井气森寒。耻作妆奁喻，聊为烟水看。江湖多钓侣，时与校鱼竿。碎影平侵槛，寒梢半妥轮。装幽来隐舍，布景与词人。只在风篁曲，长依水石邻。东郊西浦上，不信有飞尘。帘卷烟条重，窗分翠叠澄。诗要林处士，图请赵吴兴。活景通千壑，閒观倚一藤。匡床谁对语，合有韵高僧。"}