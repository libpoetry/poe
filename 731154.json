{"id":"731154","title":"博罗齐行","dynasty":"清","author":"弘历","text":"博罗齐者邻和阗，贼回据险侦我军。先是围解黑水困，元戎遣救抡二臣。一为瑚尔起，吉林旧族世受恩。一巴图济尔哈尔，乃厄鲁特宰桑，其勇诚超群。同心协力速赴援，率军数不能盈千。途历戈壁不毛之地，负甲步进无俄延。哈拉哈什已垂陷，齐凌札布驰来言。夜急行至伊立齐，时贼望风先逃奔。集兵拯哈拉哈什，赖天大雾弥漫漫。乘雾直捣贼营后，伺怠奋勇攻中坚。斩将搴旗获辎重，孤城恢复余俱安。昔薛延陀绘神能致雪，冀困李绩终乃自敝焉。此雾或亦敌鲊荅，翻为我用成功全。《易》云天所助者顺，向犹未信今信然。持盈知足感帝佑，敢肆志诩能开边。"}