{"id":"721869","title":"奉酬张超然处士","dynasty":"明末清初","author":"屈大均","text":"久知闽海上，处士有君贤。草野心谁识，春秋论自传。家浮江左地，客作日南天。一见成胶漆，情因道义偏。有愧林乌甚，艰难菽水才。承君同束皙，为我补南陔。贫使文章贱，愁将岁月催。江南思负米，欲去复迟回。此日宜高尚，方无愧白华。无营元处子，不辱即中华。卧尽林间雪，餐馀海上霞。浮云多妙志，与尔总忘家。振笔天文似，离离垂素晖。相箴多雅颂，相被有裳衣。吾道惟删述，平生亦庶几。君才尤绝丽，玄上凤凰飞。自作渔罾卖，吾师北郭骚。家临鲛室近，楼对虎门高。一日鸡豚少，三年士马劳。无成徒白首，愧尔赠雄刀。白日无馀事，鸣琴在石床。神明归大易，梦寐得羲皇。身为诸华守，书因一老藏。君能相羽翼，斯道有辉光。"}