{"id":"103677","title":"韩钦圣问西洛牡丹之盛","dynasty":"宋代","author":"梅尧臣","text":"韩君问我洛阳花，争新较旧无穷已。今年夸好方绝伦，明年更好还相比。君疑造化特著意，果乃区区可差耻。尝闻都邑有胜意，既不锺人必锺此。由是其中立品名，红紫叶繁矜色美。萌芽始见长蒿莱，气焰旋看压桃李。乃知得地偶增异，遂出群葩号奇伟。亦如广陵多芍药，闾井荒残无可齿。淮山邃秀付草树，不产髦英产佳卉。人於天地亦一物，固与万类同生死。天意无私任自然，损益推迁宁有彼。彼盛此衰皆一时，岂关覆焘为偏委。呼儿持纸书此说，为我缄之报韩子。"}