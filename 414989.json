{"id":"414989","title":"有厄","dynasty":"近现代","author":"黄假我","text":"予有阳九厄，天地呼不得。无复新旧雨，只馀妻太息。晨留予晏出，昏盼予早归。偶或误时辰，徙倚泪暗挥。夏日既酷暑，夏夜汗如煮。大扇不停摇，喁喁慰温语。待我稍安眠，拂蚊毋使喧。悄起拜星月，长祷向天边。积忧痌肝脑，举炊缺梁稻。百问苦不言，一笑只道好。真相有白时，梦寐念在兹。望眼延凉秋，掬心倾忧思。举杯为我寿，我感卿情厚。何日早归田，偕种南山豆。"}