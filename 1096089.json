{"id":"1096089","title":"野云赴三衢酒官","dynasty":"宋","author":"释居简","text":"跌宕四十年，吴霜变玄发。卓然所不变，傲寒勇弥决。醉翰笔为祟，狂歌酒作孽。煮字不疗饥，袖手不求热。囊羞一簪直，腰嫌五斗折。狼饱千里肉，豕卧半寻穴。于菟道边窟，蝼蚁梦中垤。骥困黄泥阪，驽践黄金埒。臣朔漫诙谑，侏儒笑明哲。生女不生男，跨灶亦超绝。安得径尺蝉，冠此半簪雪。县官严榷酤，一官弗徒设。安知涤器时，已有谕蜀节。莫羡白头吟，自看柯山月。"}