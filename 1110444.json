{"id":"1110444","title":"少保张公挽词三首","dynasty":"宋","author":"孙觌","text":"帝阃谋元师，斋坛属老儒。黄麻孚大号，皂纛拥前驱。便合联黄衮，犹应冠紫区。炎炎白昼日，奄忽下桑榆。平土疏新渥，湛恩洞九泉。印悬金斗大，冠珥玉蝉连。坠剑今亡矣，鸣珂尚宛然。风流春月柳，无复似当年。并辔天街里，联裾省户中。追参两班合，醉笑一尊同。我老犹占鵩，公豪正吐虹。忽骑箕尾去，悽断白头翁。"}