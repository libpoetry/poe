{"id":"1040975","title":"六月二十六日西阁昼寝","dynasty":"宋","author":"刘敞","text":"驰骛圣不足，治安愚有馀。愿言从物役，即事实燕居。清切掖垣峻，深沈云阁虚。食有万钱膳，架多四部书。低头悟素餐，游日惭古初。非吏复非隐，人言定何如。平生山林尚，自与功名疏。何为出不反，视此岁月徂。秋风陨高林，蟋蟀鸣阶除。行矣浮扁舟，季鹰不欺余。"}