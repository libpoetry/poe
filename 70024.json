{"id":"70024","title":"酹江月·放心坦荡","dynasty":"元代","author":"王哲","text":"放心坦荡，乐闲闲、应使虫消尸去。清静长施凭雅正，封宝瓶口守护。阐辟双关，非能运转，也得全精固。三阳相见，五神分朗团聚。由此虽寝无眠，颐颜养浩，洁白盈盈数。直待澄鲜方是彻，愈觉真灵开悟。性结成丹，圆光耀赫，决遇明师度。红霞缭绕，恁时迎引归去。"}