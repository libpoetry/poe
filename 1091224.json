{"id":"1091224","title":"刘复之哀辞","dynasty":"宋","author":"薛季宣","text":"天胡不仁兮，瘼此下民。良苦乏贤兮，贤人名去而仙。繄世途之好径兮，正路榛塞。阊阖重重有栗阶而进兮，不崇朝而折翼。鸱鹗司政兮，蝙蝠之晨。猿仁何咎兮，摈自王孙。宁是不畏兮，天实为之。皇浩浩之充天兮，岂其已而。鸿翱翔而遵逵兮，退飞者再。抟扶摇之直上兮，竟翷翩而长逝。夫岂人为兮，呼天不闻。人莫不死兮，不亡者存。小官之不卑兮，贤声载路。视彭铿其犹夭兮，后昆有裕。楙实双而一瘁兮，哀哀者母。纷孺弱之呱前兮，苍天太苦。生者作德兮，死者有仁。呜呼哀哉，家国无人非余患兮，余悲夫抱志之不伸。"}