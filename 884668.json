{"id":"884668","title":"题校书图","dynasty":"宋","author":"朱翌","text":"我闻校书如扫尘，尘随帚去辄随有。萤窗孤坐志不分，帝虎鲁鱼相可否。榻上诸公富贵人，安能办此铅黄手。绿柳啼莺耳畔春，翠袖弹丝眼前酒。如何复窥蠹简尘，又借管城公作帚。画史画名不画实，润色丹青传不朽。我是瀛洲旧校书，挥汗磨铅胝两肘。当时万一见此图，诸郎不免涎垂口。"}