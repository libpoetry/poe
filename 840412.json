{"id":"840412","title":"次陈伯年和樊山诗韵","dynasty":"清末民国初","author":"缪荃孙","text":"诗坛高耸寒云层，希仙希圣非吟僧。闭门高卧陈无已，得句自如神鬼凭。黄芽已悟无生诀，白足先證最上乘。神妙欲逐曹霸马，搏鸷不数支公鹰。鹧鸪先生海上至，珠光的砾剑气腾。叩关握手道气凝，访寻积玉朝羽陵。同车径人故侯第，恍似北秀朝南能。是时天寒雨微湿，萧萧槭槭梧竹藤。曲径三弓洗新甃，小池一勺涵清冰。主人哦诗如入定，大声撼壁犹不应。两雄相当不相下，欲别瑜亮谁克胜。珍弆不殊垂棘璧，钞读惜少宣州绫。掉臂仍回海东去，如鸟离缴鱼脱罾。守我正音羞俶诡，何事抵玉兼裂缯。西江诗派足万古，大千世界明元灯。"}