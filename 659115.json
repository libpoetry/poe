{"id":"659115","title":"毛都宪七十邵二泉以前韵为寄复次之","dynasty":"明","author":"王鏊","text":"纷纷才俊登台阁，谁伴幽人住岩壑。龙骧万斛横巨川，商家欲济须渠作。当今人物有如公，胸蟠经济谁能同。世人重腊不重玉，居然弃置中吴中。臣门如市心如水，崇也当年亦如此。平生意气小杨修，碌碌谁能数馀子。力田终不羡逢年，熟读参同内外篇。七十年来髯似漆，人言真是地行仙。篯彭八百不为久，壶中自制长生酒。金华玉液分剂停，鹤发饮之成黑首。世途宦海足风波，钟吕日久相经过。黄芽白雪行已熟，日月跳丸奈尔何。"}