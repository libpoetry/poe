{"id":"816232","title":"南乡子 九日即事","dynasty":"清","author":"黄永","text":"秋日丽平皋。万里青烟九点飘。独倚元龙楼百尺，纤毫。一雁翻空试羽毛。有客敢题糕。漫许诗中一世豪。兴比龙山应较好，酕醄。细看茱萸弄晚娇。挥手约吾徒。烂醉东篱兴有无。酒尽故人还送否，提壶。红叶村中那处沽。高阁眺平芜。满目风烟一画图。何处健儿身手滑，招呼。匹马山头控仆姑。"}