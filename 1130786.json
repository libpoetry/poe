{"id":"1130786","title":"芒种","dynasty":"宋","author":"韩淲","text":"田家一雨插秧时，成把担禾水拍泥。分段排行到畦岸，背蓬浑不管归迟。栽匀明日问青黄，惜水脩塍意更忙。少候根中新叶出，又看晴雨验朝阳。三年不见种田农，蓦陇跳沟过屋东。齐唱歌声相劳苦，濛濛烟里一蓑风。愧我粗官耗太仓，及瓜而代合耕桑。蚕筐阁了修秧马，老稚时时亦酒浆。"}