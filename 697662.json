{"id":"697662","title":"游白鹿洞诗三首","dynasty":"明","author":"胡俨","text":"骑从金笳发，肩舆画戟开。路穿芳草径，山倚白云隈。秋色净如洗，晴岚翠作堆。昔贤遗教在，寻访洞中来。路入匡山里，遥遥五老峰。缘崖披绿草，涉涧转苍松。野果经时落，岚烟积处浓。平生林壑兴，今日得从容。访古求精舍，萦回石洞幽。何人今养鹿，有客昔骑牛。云谷千年境，风泉万壑秋。剪茆荐芳醑，胜友喜同游。"}