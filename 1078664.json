{"id":"1078664","title":"清晓坐四天王院","dynasty":"宋","author":"喻汝砺","text":"杳杳天宇凉，月坠星亦稀。朝晖下檐隙，远色开林扉。寂坐无物役，隐几或在斯。旷焉耳目清，拟觉形神归。溷世迹若近，抱冲心独微。故殿经几年，何人所摹规。当时亦姱嫭，作者良已罢。快意取一好，于身亮何私。不知壮观地，徒使来者悲。坐顷又成昔，安知今是非。"}