{"id":"964401","title":"过封邱见熊主簿","dynasty":"宋","author":"洪皓","text":"封邱封父国，繁弱大弓良。人器今安在，兴衰古不常。画旗连卫滑，绘句得高张。里闬黎元少，兵戈畎亩荒。蓬深饶雉兔，日夕下牛羊。富庶思畿甸，衣冠迩帝乡。故人忧濩落，新令喜商量。失意惩□□，销愁痛引觞。离家多岁月，去国几星霜。种种心俱短，悠悠道且长。何须论出处，秪合谨行藏。俟命宜居易，安时强激昂。勾稽迷簿领，陶写赖篇章。后嗣从渠分，前程问彼苍。君无须贾恋，我乏陆生装。衅鼓囚方释，班荆语未忘。前身愧苏武，异县识仇香。话别伤怀地，潸然出数行。"}