{"id":"1143939","title":"次韵沈茂实小园偶书","dynasty":"宋末元初","author":"方回","text":"人因雅俗分高下，同是园林兴不同。时觉燕莺相尔汝，焉知蜂蝶有雌雄。岂惟酒可兼诗可，常在花中与竹中。秋老纱窗犹未换，要令深夜月华通。秋风粳稻又尝新，续食年年肯济贫。远学佺期响□□，近同东老致仙人。贵公勋业一杯水，俗子面颜三斛尘。流火授衣诵豳什，戒寒深恐雁来宾。"}