{"id":"1209137","title":"负暄行","dynasty":"元","author":"张仲深","text":"野人多病卧竹床，新寒中骨饥欲僵。呼儿扶伛出门去，穷阎爱日如探汤。初疑冬烘可炙手，渐若醇酎充枵肠。玉山晓煦释阴冻，已胜狐腋生春阳。野人家有一亩宫，女能缉麻妇能桑。今年丝枲颇丰牣，里胥横敛需官粮。遂令方冬禦单袷，至使卒岁无衣裳。世间贵游多步障，千金买裘绣鸳鸯。罗帏贮娇厌纨绮，尚有文绣蒙宫墙。岂知穷檐有真趣，不炎不凛春风长。方今战士苦寒慄，介胄生虱罹风霜。急当持之献天子，愿赐被服照恩光。"}