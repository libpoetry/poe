{"id":"1125687","title":"仁寿县后有亭余名之曰明远赋诗二首","dynasty":"宋","author":"郭印","text":"虚亭突兀枕崇冈，玉宇无风秋自凉。地阔群山争逶迤，天低远树立微茫。阴晴易辨云霞色，晓夕常吞日月光。我亦清心官事省，葛巾藜杖得徜徉。小邦人物大邦同，万屋鳞鳞气郁葱。谁挈神峰离海底，幻将廛市纳壶中。垂帘拟学山阴画，飞舄难乘叶县风。举首穹旻才一尺，敢凭正直谢天公。"}