{"id":"741503","title":"怡亲王画荷为谭古夔题","dynasty":"清","author":"余廷灿","text":"琉璃万顷堆镜湖，红云十丈水面铺。翻影浓绿上衣裾，妙香鼻观生模糊。贤哉河闲插架书，余事拈笔写芙蕖。君从何处得此本，费我展画典衣沽。是时蝇虻皆侧翅，清飙瑟瑟含空虚。想当槃礴欲施手，坐对弱水之瀛壶。乾坤清气入毫楮，玉井移根烂萼趺。如船之藕疑有无，安得片雪沈疴苏。火急觅句还君图，好景一失追难摹。"}