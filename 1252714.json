{"id":"1252714","title":"代赠李以洪归洪州","dynasty":"元末明初","author":"梁寅","text":"门外梧桐啼早鸦，行人策马踏江沙。归去却怜家是客，重来还念客为家。冉冉花明金凤渚，青青柳映木兰船。遥望钟陵在何处，洪崖高出白云边。象牙潭里帆过后，石头渡口船到时。洲人洲上迎归楫，山客山中劳远思。黄峰岧峣凌紫虚，下有林堂宜读书。绿壑丹崖迟君至，松巢不减住匡庐。"}