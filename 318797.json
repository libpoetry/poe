{"id":"318797","title":"渡江云·西园曾几日","dynasty":"现代","author":"顾随","text":"西园曾几日。小桃落尽，雨又打残荷。夏阑秋渐暮，似水韶光，催老嫩扬科。青枫池畔，漫纷披、苍翠枝柯。如向人、含情低语，待我醉颜酡。如何。重阳过了，黄叶枝头，只随风婆娑。料夜来、秋魂惨澹，雨泪滂沱。妒花长是天公意，问红叶、底事多魔。枫不语，秋池时起微波。"}