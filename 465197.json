{"id":"465197","title":"夜飞鹊","dynasty":"当代","author":"雷履平","text":"沧波旧游地，魂梦常通，凄绿改尽愁红。河桥一带柳阴路，年时曾伴欢悰。烽烟散离会，探秋前邻里，竟已难逢。堂前谢燕，算归来、却误帘栊。因念故家池馆，经纪渐无人，分付东风。何意重栽芳树，碧阴夹径，依旧重重。画楼绣阁，自徘徊、淑景情浓。又遥天催暝，疏钟伴晚，愁驻归骢。"}