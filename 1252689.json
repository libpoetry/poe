{"id":"1252689","title":"九月七日复游寒泉登南峰有怀龙门云台二首","dynasty":"元末明初","author":"顾瑛","text":"春游忆得到寒泉，正值莺花过禁烟。杨柳楼中金错落，琵琶船里玉婵娟。潘郎别去浑多病，道士重来是有缘。今日登高能作赋，云台不见使人怜。又向江头载夕晖，好怀每与世相违。客中重九明朝是，眼底故人今日稀。过雨黄花千蕊发，经霜紫蟹两螯肥。秋江更待澄如练，击楫中流缓缓归。"}