{"id":"4164","title":"禅智寺上方怀演和尚寺即和尚所创","dynasty":"唐代","author":"刘长卿","text":"绝巘东林寺，高僧惠远公。买园隋苑下，持钵楚城中。斗极千灯近，烟波万井通。远山低月殿，寒木露花宫。绀宇焚香净，沧洲摆雾空。雁来秋色里，曙起早潮东。飞锡今何在，苍生待发蒙。白云翻送客，庭树自辞风。舍筏追开士，回舟狎钓翁。平生江海意，惟共白鸥同。"}