{"id":"1053338","title":"次韵景文会朱充仁大夫魏敏中朝奉于望湖楼长句","dynasty":"宋","author":"释道潜","text":"高楼冠浮云，下瞰百顷湖。清漪照两岸，秀色含菰蒲。骚人富笔力，领略惊须臾。短长随万象，肯议鹤与凫。二客各英妙，温温古为徒。从公文字饮，所乐非歌呼。酒酣挹诸山，高下如迎趋。篮舆复迤逦，远访飞来孤。炎蒸近亭午，天地如大炉。石泉饮吾庐，快意犹过屠。松门彻九里，始见灵山隅。佳名自开皇，籍甚闻中区。幽芳不时艳，地胜乃滋濡。招提数四海，雄观宜且无。归途憩寿星，寒碧森万株。萧骚聒众响，孰辨笙与竽。抬眸瞩新榜，蔚蔚气自殊。将军恋清绝，劝客颓玉壶。道人烹露芽，满盏浮云腴。傥无方外姿，未可同此娱。"}