{"id":"197927","title":"种罂粟·前年阳亢骄","dynasty":"宋代","author":"李复","text":"前年阳亢骄，旱日赤如血。万里随羽书，挥鞭无留辙。炎毒乘我虚，两岁苦病蝎。遇夏火气高，烦蒸不可活。饱闻食罂粟，能涤胃中热。问邻乞嘉种，欲往愧屑屑。适蒙故人惠，筠箧裹山叶。堂下开新畦，布艺自区别。经春甲未坼，边冷伤晚雪。清和气忽动，地面龟兆裂。含滋竞出土，新绿如短发。常虑蒿莠生，锄薙不敢阙。时雨近沾足，乘凌争秀发。开花如芙蕖，红白两妍洁。纷纷金蕊落，稍稍青莲结。玉粒渐满房，露下期采折。攻疾虽未知，适愿已自悦。呼童问山鼎，芳乳将可设。"}