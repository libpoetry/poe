{"id":"950320","title":"中原民谣 渡浮桥","dynasty":"宋","author":"周麟之","text":"渡浮桥，黄流喷薄翻云涛。骈头巨舰寸金纤，翼以巨木维虹腰。戍河老兵三太息，顾语行人泪沾臆。去年造桥民力殚，今年过桥车毂击。只愁屡坏费修营，追呼无时困征役。前月南朝天使来，欲令践此誇雄哉。无何层冰蔽流下，三十六洪中夜摧。当时白马津头渡，不下毡车上船去。今朝缓辔扬鞭回，笑踏长鲸指归路。但愿河伯常安流，斯桥不断千古浮。他年过师枕席上，孰忧王旅行无舟。适见黎阳山下驿，驿垣破处龟趺出。丰碑大字天成桥，犹是宣和时相笔。"}