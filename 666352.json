{"id":"666352","title":"杂体诗 其八 潘黄门","dynasty":"明","author":"薛蕙","text":"登城涉层轩，遥见洪河隈。迅飙拂穷坂，阴湍涌幽崖。哀鸿唳空皋，征鹳翔高堤。长秀延苞蔓，乔干垂华?。跂予顾南路，目极眺京畿。清洛迥无津，崇芒郁崔嵬。改服就外役，夙夜守班司。具瞻惭民望，嘉命慊皇私。异彼伐檀人，徒蒙素餐讥。抚已良自悼，何以蔽前非。操刀无馀技，烹鲜有遗规。虽乏礼乐才，富庶聊可希。"}