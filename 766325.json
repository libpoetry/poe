{"id":"766325","title":"满江红 其一 重过粉坊琉璃街故居","dynasty":"清","author":"周之琦","text":"屋角高槐，闲问讯、宣南坊陌。记此地、琴尊跌宕，几年栖息。半剌相忘磨灭后，一家正好团栾日。任旁人、错比子云居，喧尘隔。离聚苦，无终极。生死恨，难抛掷。但天台重到，凄凉岑寂。芳草廊空蝴蝶化，茜纱窗冷蟏蛸织。叹乌衣、巷口燕归来，今成客。"}