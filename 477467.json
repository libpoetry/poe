{"id":"477467","title":"志感 其二","dynasty":"明","author":"薛蕙","text":"圣王久已徂，方策不俱逝。大者载诗书，遗烈播无际。猗嗟德不泯，文章亦相俪。吾观三五迹，旷代若同世。区区汉唐来，群儒犹善继。葳蕤竹素间，君相赖攸济。皇朝属全盛，重光施来裔。自非良史才，大业有瑕翳。愿言见作者，缀缉列凡例。纷纶括群典，俶傥袭六艺。言文行则远，斯理良匪细。惓惓告在位，秉笔当勿替。"}