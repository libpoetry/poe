{"id":"1036029","title":"满江红 正月十三日。雪中送文安国还朝","dynasty":"宋","author":"苏轼","text":"天岂无情，天也解、多情留客。春向暖、朝来底事，尚飘轻雪。君过春来纡组绶，我应归去耽泉石。恐异时、杯酒忽相思，云山隔。浮世事，俱难必。人纵健、头应白。何辞更一醉，此欢难觅。欲向佳人诉离恨，泪珠先已凝双睫。但莫遣、新燕却来时，音书绝。"}