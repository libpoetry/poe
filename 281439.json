{"id":"281439","title":"哭谢颂臣先生","dynasty":"现代","author":"林朝崧","text":"我欲哭谢公，匝月诗不成。失我忘年之老友，使我执笔未下泪先零。公在甲乙间，攘臂随武夫。中兴慕罗李，耻作章句儒。失志走闽越，岭海穷崎岖。金尽复归来，父子耕山隅。少从潜翁游，青乌早研究。又熟仲景书，云是仲山授。方技一以精，车马门辐辏。避名名转盛，多才深自咒。我昨居拺东，邻近时相觅。顷又徙詹园，未疏来往迹。登堂出妻子，过饭忘主客。萧然势利外，意气相感激。栎社会文间亦至，小诗往往饶壮气。菽园诗话录两篇，中原才人识谢四。我诗肮脏公独嗜，高歌每击唾壶碎。尝言平生文字交，后有林十前邱二。呜呼往事在眼前，公乎赍恨已长眠。一生刀圭起人死，无药自疗宁非天！我归自东未及访，素车会葬丛冢边。叹公生圹手自筑，官山令严竟舍旃。大坑坑东科山上，旧游处处固无恙。百年魂魄不复返，溪山一望一惆怅。海外耆旧遂凋谢，结交少年谁可仗？人生知己能几人，临风痛哭声一放。"}