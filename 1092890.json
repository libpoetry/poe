{"id":"1092890","title":"赠赵景伯","dynasty":"宋","author":"韩淲","text":"蜀道一琴鹤，高斋二百年。中原之文物，谏疏庆历传。政涂竟以归，虚白更安禅。呜呼清风长，不与时俗迁。每行大夫墟，踌躇倍依然。或逢其耳孙，此意庶可宣。敢论家世旧，岂但姻戚联。只今我衰微，青衫空裹缠。忧家复忧国，和战何其偏。世臣匪乔木，休戚实共焉。君从郑庄来，邂逅惊四筵。到我南溪上，访我南涧边。饮我一两杯，和我三四篇。扶摇手中笔，湛如朱丝弦。公侯必复始，爱直尔青毡。要知先贤后，瓜瓞自绵绵。子产晋叔向，信矣仇池仙。"}