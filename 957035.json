{"id":"957035","title":"时叙火后意不释然作诗解之","dynasty":"宋","author":"范成大","text":"潘郎晓衾梦蘧蘧，舞马竟与融风俱。前驱炎官后热属，席捲不贷渊明庐。君家十年四立壁，震风凌雨啼妻孥。平生白眼盖九州，闭户不纳结驷车。清贫往往被鬼笑，付与一炬相揶揄。井堙木刊乌鼠赭，汝则暂戏吾何辜。天阙悠悠虎豹怒，叱阍上诉非良图。作诗聊复相料理，甑堕已破空踟蹰。浮生适来且适去，况此茅屋三间馀。扫除劫灰得空阔，新月恰上东墙隅。幕天席地正可乐，为君鼓旗助歌呼。"}