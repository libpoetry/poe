{"id":"1131985","title":"次韵吴雅翁秋怀四首","dynasty":"宋","author":"黎廷瑞","text":"蟋蟀鸣空阶，亹亹昏达曙。感此不成眠，推枕觅长句。物情欣得时，我乃独不遇。悠悠经世心，岁晚付农圃。长歌豳七月，掩卷泪如雨。微虫亦见录，老我吟谩苦。周公不可梦，哀哉弗如汝。忆昔登王畿，花柳春烂烂。芳年亲与朋，美酒夜复旦。参差隔世路，荏苒岁华晏。荒地芳草平，废殿湿萤暗。念当吊陈迹，誓以铸门限。仙人咏城郭，释子说梦幻。宇宙几秋风，悠悠复何叹。苍忙遗二老，俯仰近十秋。松柏摧高冈，凤麟隐沧洲。吾道遽如许，斯人安可求。当年西门路，感涕吟山丘。矧我于韩门，忝与李汉俦。遗文念当序，举笔心先愁。岁寒赖有公，名节姱以修。愿言爱体素，一柱回狂流。天伦岂不伤，天运良悠悠。西风吹梧桐，一叶堕寒玉。飘飘转千崖，亹亹侵万木。霜露行复降，雪霰飞相逐。幽居感时运，清夜理商曲。坚冰信当辨，昊天有反复。但使本根在，阳回奚待祝。词人乐光景，纤艳不足录。焚香对秋山，自取周易读。"}