{"id":"1089376","title":"次韵陈伯寿食黄雀有感","dynasty":"宋","author":"许及之","text":"嗟哉黄雀力命微，譬彼食言安能肥。乃欲身与天壤期，沕穆造化窥缄机。以时启蛰安居卑，蛰久启晚见者稀。不耕而食乘三时，晚禾欲熟堆农扉。就田恣啄充久饥，来时千百漫天飞。惟欲蔽翳朝阳晞，似雨霏微疑复非。此时得计压稻枝，腹饱果然不思归。岂知时与命相违。投身入网分所宜，鸡肋犹怯尊拳挥。汝辈么么将安之，螟螣害稼古实讥。嗟哉黄雀全无知，大似爝火凌朝晖。炙之醢之争称奇，谁念物命聊依依。黄雀何责复何悲，夷齐饿采西山薇。不尔吸风何活为，颜子箪食其庶几。祇令瓢饮将谁欺，霜露舒惨相恩威。螳蝉小大遂黠痴，人为物灵贤则希。比物丑类姑释疑，螽斯岂得比后妃。钧之三成君父师，法当授命宁避危。有益于国身何亏，我欲与雀排重围。"}