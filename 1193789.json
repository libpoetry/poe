{"id":"1193789","title":"释疾文三歌","dynasty":"唐","author":"卢照邻","text":"岁将暮兮欢不再，时已晚兮忧来多。东郊绝此麒麟笔，西山秘此凤凰柯。死去死去今如此，生兮生兮奈汝何。岁去忧来兮东流水，地久天长兮人共死。明镜羞窥兮向十年，骏马停驱兮几千里。麟兮凤兮，自古吞恨无已。茨山有薇兮颍水有漪，夷为柏兮秋有实。叔为柳兮春向飞，倏尔而笑，汎沧浪兮不归。"}