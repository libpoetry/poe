{"id":"585527","title":"寿少司空姚先生","dynasty":"明","author":"湛若水","text":"东泉先生吾低头，去岁倾盖公生秋。造父轻车仍熟路，庖丁芒釰不全牛。早将文苑开闽桂，每见先声遁虏酋。方驾清流欺逝水，欲从高步陟尼丘。司空简在咨畴若，报政应同府事修。骥子超先空北冀，凤雏联翼瑞西周。喜逢初度春方半，遥想华晨乐未休。试问当筵谁戏彩，贤郎系藉在瀛洲。"}