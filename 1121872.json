{"id":"1121872","title":"王安之朝议挽词三首","dynasty":"宋","author":"范纯仁","text":"行己无瑕玷，终身乐太平。人间五福备，宦亚九卿荣。冠盖传风范，乡关忆老成。幽窀穷厚地，不掩是清名。族望高全蜀，交游华众贤。退身将一纪，遗德满二川。雅道何人继，家声有子传。为文惭幼妇，谬诺志新阡。多难求分务，相依得古人。道心閒里契，友分老来亲。不谓终天别，才离一月新。无由瞻几杖，洒泪向秋旻。"}