{"id":"810990","title":"六十诞辰，戚友咸劝称觞，余以值此世变，何敢再受亲友庆祝，作述怀诗八首以见志","dynasty":"清","author":"王季珠","text":"万般游戏国如狂，天派余为冷演郎。出未宦成名达御，处无物望德薰乡。担承儿女千斤柱，洗刷烟霞百段肠。老至逃禅倒应尔，初非入庙即拈香。八龄惨忆乱离辰，戎马惊惶粤匪尘。总角交多罗黑籍，万头鬼幸脱红巾。冲风犯雨身婴疾，给米输薪谊笃邻。教养成人艰十倍，空将双泪报双亲。生活年年讨六经，庭呈羔雁愧兹深。明知造化弄人巧，不悔文章丧我心。博弈场中争树帜，烟花队里乐挥金。壮年嗜好较人甚，病挽膏肓痛下针。诗逋酒债负昏昏，无计清消只罢论。容我护持乾净土，管他错认是非门。权将子母希分润，愧乃须眉语感恩。独未满怀新政府，三纲破坏古乾坤。生丁末造固无何，怪怪奇奇视古多。番妇来宾迓凤辇，校儿合队唱蛮歌。显凭历史翻陈案，暗讳和戎倒太阿。五道发皇推火德，灯光嚇退月姮娥。依样葫芦最入时，不谐于俗我何痴。偶沾霖雨蛙齐闹，远逸风尘马怕羁。醉后乱挥张旭草，梦中甜咏陆游诗。累传家世留清望，忍著淤泥半点缁。小影依稀绘就初，愁工叔宝病相如。坏裳为裤平生技，饮水思源一卷书。自祭陶潜非迓俗，送穷韩愈或欺吾。和盘推极乘除理，曾把吾庐号旷庐。萼梅抖擞小园中，休妒模糊一腐翁。世至道衰无善象，人虽裸长不离虫。借花送日且浮白，易药馀年当运红。一甲已登殊望外，却忘胪唱报诸公。"}