{"id":"778033","title":"念奴娇·题程君姬人俪青墓志后1925","dynasty":"清","author":"况周颐","text":"情天忉利，说兰因悽断，坤灵鸳牒。最忆垂杨芳草渡，春水初迎桃叶。彩袖添香，红窗问字，婉娈人如月。承欢色笑，北堂饴董馨洁。高致巾帼谁俦，未荒三径，归计关情切。早是江山摇落后，禁得玉容长别。画舫空波，书舟怨曲，事往堪华发。鸾骖何许，莫愁湖畔愁绝。"}