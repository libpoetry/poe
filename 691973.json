{"id":"691973","title":"韦氏池亭同元美子与子相赋","dynasty":"明","author":"李攀龙","text":"贳酒新丰解佩刀，相逢意气为君豪。孤亭昼敞杉松色，乱石青含薜荔高。自向风尘偏胜迹，岂令湖海傲吾曹。从他桂树山中发，招隐何劳更反骚。华发文章愧不工，独怜诸子调相同。西京矫矫多奇气，东海泱泱自大风。三署仙郎携酒后，一时词客此亭中。白云寥廓迷幽蓟，驺衍谈天碣石宫。幽亭斜日乱松声，下有沧浪可濯缨。求友花间黄鸟出，垂天城上夏云生。梁园作赋千年事，河朔衔杯万古情。莫恨风流吾辈晚，邹阳袁绍汉时名。韦曲高临汉苑开，城南连骑紫宸回。闭门流水花间过，倚槛青山席上来。客难似矜能避世，子虚谁见不怜才。若论承宠无先后，安得吾曹共酒杯。"}