{"id":"272411","title":"百字令·春来何处","dynasty":"清代","author":"吴藻","text":"春来何处，甚东风、种出一双红豆。嚼蕊吹花新样子，吟得莲心作藕。不隔微波，可猜明月，累尔填词手。珍珠密字，墨香长在怀袖。一似玳瑁梁间，飞飞燕子，软语商量久。从此情天无缺陷，艳福清才都有。纸阁芦帘，蛮笺彩笔，或是秦嘉偶。唱随宛转，瑶琴静好时奏。"}