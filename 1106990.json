{"id":"1106990","title":"同赋梅花十二题 半开","dynasty":"宋","author":"王铚","text":"一枝开破一年春，斗蕊稠花总后尘。却恨无媒怜独夜，月偷清影向何人。晓色宜春露蕊鲜，玉人斜插斗清妍。新花更映新妆面，无限风光在鬓边。清香自满不因风，花气迷人处处同。祇与吹开又吹落，春愁已在笛声中。樽前旧厌繁多态，雪里曾嫌淡少情。何似天容开夜色，数枝寒玉转轻盈。枝留晴雪色难分，似向残妆试粉痕。恨满前村花落处，万重烟霭远连云。水泛残香不可寻，更堪烟雨锁花心。祇知赐浴恩波重，未识和戎怨泪深。雪后溶溶嫩水通，满枝烟雨暗春风。试看照影横斜处，浑似靓妆清镜中。枝上淡烟笼白雪，此君高节助清真。要知谢女姿容别，林下孤标迥出尘。竹篱茅屋江郊路，未肯斗妆尘市间。小朵飘零水风晚，又随残月落关山。穷涂游子年华晚，折赠无人信手题。留恋清香忍回首，五更立马断桥西。寒欺雪勒未逢春，照影今宵借月魂。可惜孤山吟已尽，后来幽绝几黄昏。零落斜枝雪未乾，且垂薄暮护微寒。大都荣悴人情别，我为残英特倚栏。"}