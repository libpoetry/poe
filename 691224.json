{"id":"691224","title":"七夕后二日承晓湘家门侄自东官携同门诸子佳什见寄因答四韵","dynasty":"明","author":"李孙宸","text":"萧瑟新秋感索居，停云相望意何如。清风辄自思玄度，一壑谁应过幼舆。避世漫依金马署，忧时难上洛阳书。冥冥江海归鸿远，目极扁舟忆钓鱼。为官閒似住山人，秋水秋云老此身。一镜独怜潘岳瘦，千金难买马卿贫。天涯落叶惊残梦，城外西风起暗尘。试问文林诸社友，几时同探武陵春。一副精神托笔端，写来惟与故人看。少年裘马邀名易，老大文章问世难。宋玉有情空作赋，班超何日正登坛。近来稚子皆能武，争市龙驹答绣鞍。马嘶寒籁乱云移，牢落秋怀祇自知。一剑可存君子道，孤琴先托故人悲。留都父老崇高尚，蓟北儿童事粉脂。今日吟诗倍惆怅，相思犹惨别离时。"}