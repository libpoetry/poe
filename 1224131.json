{"id":"1224131","title":"题赵千里山水扇面歌","dynasty":"元","author":"杨载","text":"公子丹青艺绝伦。喜画江山上纨扇。祗今好事购千金，四幅相连成一卷。春流漠漠如江湖，飞烟著树相有无。岚光注射翻长虚，白玉盘浸青珊瑚。追随流俗转萧疏，对此便欲山林居。旗亭花发酒须沽，舟行为致双提壶。抱琴之子来相须，醉归不省何人扶。旁有飞泉出岩隙，掣电飞霜相荡激。蛟龙不爱鲵桓食，但见垂纶古盘石。人生万事无根柢，出处行藏须早计。一丘一壑傥如斯，便可束书从此逝。君不见郑子真，躬耕谷口垂千春。毫芒世利能没身，汝胡龌龊为庸人。"}