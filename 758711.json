{"id":"758711","title":"琵琶仙 席芍阶姬人黄花比瘦遗照","dynasty":"清","author":"席佩兰","text":"人淡如秋，抱清影，瘦与黄花为伴。剜翠同住寒山，冰纹奈弦断。生撇下、红绡玉舞，数锦瑟、年华刚满。寄恨春篱，珊珊琼佩，凉月分半。还记取、称药添香，为夫婿、沉疴礼星汉。消却一奁秾翠，付霜边愁管。纵觅得、前番獭髓，定难医、蝶梦春短。想见鹦鹉无声，夜虫悽怨。"}