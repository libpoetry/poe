{"id":"1063441","title":"城上怨","dynasty":"宋","author":"唐庚","text":"雨似悬河风似箭，风号雨驰寒刮面。何处巡城老健儿，城上讴吟自哀怨。不知底事偏苦伤，声高声低哀思长。戍边役重畏酷法，去国年多思故乡。城上歌时夜方半，正是孤斋醉魂断。和风和雨两三声，推枕投衾坐长叹。传闻边警动熙河，战士连年不解戈。今夜风号雨驰处，城上哀怨知几何。"}