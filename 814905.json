{"id":"814905","title":"嘉平二十日移居经史卷","dynasty":"清","author":"俞樾","text":"泛宅浮家任所如，偶来吴下卜新居。敢争子美沧浪席，且读天随笠泽书。朝籍久除无束缚，乡山欲买尚踌躇。一椽聊借诗人屋，大好城南独学庐。不才何敢望前贤，仙籍刚迟六十年。或有因缘存翰墨，故容啸傲寄林泉。园荒更拟添新竹，池小还思补种莲。殊较梁家夫妇胜，当年庑下太堪怜。摩挲碑碣手频揩，遗址重寻赉砚斋。前辈风流吾岂及，小园花木近犹佳。嶙峋石骨高于屋，潋滟波纹绿到阶。最喜数椽临水筑，红蛮格子早安排。眠云精舍榭微波，想见当年胜地多。欲为名园记兴废，空留老树意婆娑。百年俯仰成今昔，半亩宽閒足啸歌。安得草堂资十万，重将旧迹补烟罗。"}