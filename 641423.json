{"id":"641423","title":"张昭季索送傅君还彰德诗","dynasty":"明","author":"殷奎","text":"归来老人雪满头，廿年汗漫西秦游。终南太白意不足，直上葱岭穷冥搜。手探河源蹋积石，昆崙磅礴皆历历。九点齐州两眼空，却返三峰聊一息。人间之世何纷纭，遍地干戈不可闻。只今天地重开辟，霁日扬光万景新。天王降诏厚风俗，养老今年饮乡曲。翻身归赏故园春，享此太平无限福。相州却筑归来庄，笑杀韩家画锦堂。一生富贵今何在，万古功名毕竟亡。君不见东门黄犬华亭鹤，死不得归空作恶。"}