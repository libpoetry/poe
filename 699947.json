{"id":"699947","title":"落花吟","dynasty":"明","author":"郭棐","text":"万艳含烟卸晓阴，飞飞零落满园林。三春景尽青华老，十里红飘紫翠深。蝶恨香残多怨拍，莺怜妆淡有悲音。清丝急管欢游地，惆怅翻成憔悴吟。芳树阴连穗苑东，春残那复有殷红。影摇院里三更月，香堕楼前一笛风。杜咏悠悠惟写恨，殷怀咄咄祇书空。可怜九十韶光丽，虚入邯郸客梦中。行吟更上望春台，客思伤春未易裁。捲幔风前花影乱，倚阑江上笛声来。幽香欲佩嗟何及，愁绪如稠闇不开。细数物华零落易，相看那得罢衔杯。"}