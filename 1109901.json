{"id":"1109901","title":"寺居即事三首","dynasty":"宋","author":"吕本中","text":"瘴疠过庚伏，庶几其少瘳。甘心忍残暑，指日是清秋。汴水他年别，郴江此日留。如何理归梦，只见岭南州。因循过岭表，忽复到湖南。气力浑非旧，情怀老不堪。无钱供痛饮，因病废清谈。尚有寻书僻，穷搜未免贪。中原是何处，敢道几时回。一夏无书读，经时畏贼来。老松犹偃蹇，病鹤久摧颓。莫怪论兵少，吾今心已灰。"}