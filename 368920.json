{"id":"368920","title":"台城路·长吟平子归田赋","dynasty":"清代","author":"杨芳灿","text":"长吟平子归田赋，翩然遂吾初服。调水符閒，清人树老，无恙家山新绿。浪翁水乐。爱别有宫商，不关琴筑。贮月分云，不劳远去向甘谷。眼前尘事都遣，向林泉胜处，管领清福。冷缬冰花，香凝雪乳，抵得明珠十斛。燃将楚竹。看鱼眼匀圆，嫩汤初熟。破睡风来，万松凉谡谡。"}