{"id":"1220742","title":"纪病","dynasty":"元","author":"周霆震","text":"干戈馀劫数，邑里众死亡。楚氛日晦蒙，恍若初望洋。况能辨玉石，狼顾骇且僵。哀哉畴能违，付此烈焰场。呼嘘蔓亲邻，苦毒烦中肠。老妻卧沉沉，念我新著床。唤起趣汤药，翼我期寿康。宁复忧其危，且为我周防。卜稽倏遇困，卦兆非祯祥。妻命竟莫逃，苦语应难忘。提携乳下孙，戏弄每在傍。相从绝可怜，溘先朝露翔。我时属方剧，饮恨神惨伤。棺敛付儿曹，草草归山冈。逝者忍长痛，来日仍叵量。阖门罄委顿，形势尤仓皇。幸天垂至仁，坐睹日月光。诸儿遂遄起，再拜酬穹苍。目前强自慰，药物资先尝。老身仅一息，骨立勉自强。屡危迄就理，所赖医士良。服饵逾十旬，瓶罂竭储藏。扶持力更无，举体皆疮疡。脾胃苦易侵，滋味多所妨。冥冥等缧囚，兀兀类耄荒。推残甘委弃，感愤涕泗滂。夜来秋日梦，神气殊飞扬。起坐不成寐，意与西风长。愿言借吹嘘，濯发晞扶桑。"}