{"id":"812160","title":"鱼骨鹤","dynasty":"清","author":"庄一煝","text":"腮鬐剥落脍残留，幻作霜翎雪羽俦。却讶胎禽藏丙穴，可知蜕骨是丹邱。乘轩讵有停车日，溉釜偏无煮鹤羞。莫道充庖虾菜品，栖形欲啸海天秋。庄叟濠梁事已非，可怜华表几时归。羹残已不留香髓，羽化犹能认缟衣。铩翮凌云飞未得，无声警露和应稀。伊谁骨肉沾枯肆，也拟鸣皋达紫微。"}