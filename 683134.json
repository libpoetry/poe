{"id":"683134","title":"次脩德杂诗韵","dynasty":"明","author":"方孝孺","text":"通衢夷且直，举世所共知。求端迷往辙，颠踬终无归。达人解至理，秉心若明曦。敬恭视盘鉴，斋庄整裳衣。昭昭奉一德，暨暨灭众私。为仁谅玆在，彼狂胡弗思。制变易为失，所贵谨未然。本心秉灵德，洞鉴蚩与妍。譬彼达海流，出自山下泉。积久谅益深，云涛鼓风烟。始学诚巳误，?过幸有年。力微道尚远，感此徒烦悁。神龙卧深泽，不若抱瓮滋。白日閟重阴，不如寸烛辉。贤豪初未遇，但觉吾道非。纷纷当途子，权势众所归。两生困蓬藋，屠贩建旌麾。斯事自古然，今人安足悲。"}