{"id":"1143357","title":"二唁诗 少保张公","dynasty":"宋末元初","author":"郑思肖","text":"将军本北人，归顺年已久。擢身将校中，腰绾中国绶。身润白玉洁，面狞黑铁丑。刚勇有武威，功出众人右。一朝天柱折，当昼丰其蔀。阴阳反铁炭，杯棬贼杞柳。公卿文章士，尽醉马乳酒。未闻天地间，生死反噬狗。幸有张将军，强哉气赳赳。生死不携异，宁受奸宄狃。平生铁石肠，明白照九有。荧荧赤伏符，百拜悬右肘。谋画入微茫，僵目拇撑口。死战拓山开，高擎日月走。剖心喂龙雏，淋漓血双手。圣火寿绵绵，凡水焉能溲。瞬目出死关，命在事非偶。张巡埋骨地，顽石变琼玖。白光射天门，璀璨夺星斗。英气磨不坏，生公踵其后。播荡大海外，若子死恋母。屈指我世祖，建武又乙酉。恶兽脑百裂，始识狮子吼。天风吹新雨，浊劫净无垢。"}