{"id":"1214775","title":"参沙神歌","dynasty":"元","author":"黄玠","text":"参沙之神铁作身，可以厌伏水怪降枫人。去年汉盐官，地坼灵海垠。龙鱼凭怒不可驯，潮汐奋决惊吾民。南垣秉钧吏，飞书报天子。有命恤民瘝，奇谋遂蜂起。君不见临皋间，剥山及骨赭以殷。山气靡靡去不还，山木惨惨愁无颜。吴船衔尾七百里，共输山石填海水。沙虚岸陨势莫支，虎落长筊非久计。愚公于今无子孙，操蛇之神聩不闻。徒知发鸠有鸟名精卫，衔冤蓄愤口欲弊。参沙神，嗟尔有力赑屃如庚辰，便当为我桎梏疏属安朱垠。海行故道从此始，民情快乐天心喜。大刻穹碑纪神美，亿万斯年永无圮。"}