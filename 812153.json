{"id":"812153","title":"赠中宪大夫崇庆州牧理斋常老伯挽诗","dynasty":"清","author":"孙澄","text":"数载戎行备阻艰，从容就义赴羌蛮。愁萦华发霜欺白，血满征衫泪滴斑。壮志虚怀萧斧愿，雄心空唱大刀环。千秋节烈传青史，叠沛恩荣紫阁间。马革旌怀意在斯，?将忠烈矢王师。边关露冷寒笳断，昔岭云深落月迟。望帝鸣鹃犹饮泣，浣花溪水尚含悲。故园雨雪嗟杨柳，镇日征还未有期。"}