{"id":"898096","title":"寄题何戢秀才琬琰堂","dynasty":"宋","author":"张耒","text":"幽人筑淇澳，不与世相闻。独携千卷书，过于骨肉亲。辛苦作室堂，插架如鱼鳞。时时体不住，一遇千载人。山川兵火后，墟庙金石存。消磨馀纸墨，幻灭去无痕。功名但如此，知子道可尊。不遗世一毫，以全与其身。包丑傅黛膏，百态售笑颦。谁能双蛾眉，闭户自贵珍。鄙人有夙尚，愿与幽侣敦。他年抱健犊，听啸入苏门。"}