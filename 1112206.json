{"id":"1112206","title":"和晏尚书出城口占四首","dynasty":"宋","author":"宋祁","text":"沆莽团红上晓原，露英风叶隔尘喧。天边一寄冥鸿意，越乙荆凫判自翻。榔栗婆娑昼影圆，披襟凝眺此翛然。鹂留便作林间伴，正是麰黄椹紫天。千里梁陈一眺分，古愁今恨枉相闻。早须跋马收清思，莫看沈西日暮云。终年羁束厌华绅，暂到林墟似出尘。尽是机心可忘处，争教鱼鸟不留人。"}