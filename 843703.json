{"id":"843703","title":"留别徐闻绅士","dynasty":"清末民国初","author":"许南英","text":"代庖一例有瓜期，禄米经年愧滥糜！地僻炎荒容我拙，时逢旱虐累民饥！敢云讼狱心如镜，漫听讴歌口是碑。寄语四乡诸父老，能攻吾短即吾师！水土谁云近瘴乡，微躯到此幸康强。不胜繁任还无过，稍赋閒居却未妨。细雨润田新绿柳，好风吹起旧甘棠。吟诗请寄他时念，收贮城东古锦囊。踏雪征鸿作势飞，诸君携手尚依依。官如传舍随来去，人似从军听指挥。别后多情还递简，尊前有泪自沾衣。南塘水月清光好，不讳伤廉挹取归。贵生讲席许登临，学准条条费苦心。广坐衣冠忝俗吏，改弦琴瑟发新音。孤寒几辈无膏火，慷慨何人有橐金？三月春风惆怅甚，满城桃李未成阴！"}