{"id":"155792","title":"送参议林郎中","dynasty":"宋代","author":"喻良能","text":"人孰不识面，相知贵知心。唯我与夫子，倾盖成断金。畴昔居京邑，庀职偶相临。肯纡钟期聪，俯听牙弦琴。讲说三百篇，一一蒙赏音。朅来钟山旁，休沐同搜吟。联镳照湖侧，携手天衣岑。飞鸣互嘤嘤，和乐长愔愔。无诗不属和，有酒相与斟。饷我破羌帖，佳妙同来禽。复遗先圣像，摹写自孔林。二年如巨蛩，一旦辰与参。襟期自兹远，诗盟几时寻。愿言蚤盍簪，无为徒滞淫。"}