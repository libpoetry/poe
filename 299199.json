{"id":"299199","title":"高阳台·见《小罗浮馆词别录》","dynasty":"清代","author":"袁嘉","text":"邀鹤云闲，款鸥梦冷，西风吹散朋簪。待不思量，又因芳讯浮沉。却怜几叶芭蕉雨，作凄凉、响和疏砧。一声声，那管人愁，滴碎秋心。销魂。记取天涯别，怅河桥柳岸，隔浦春深。嚼蕊吹花，等闲妨了清吟。凭谁细唱潇潇曲，恁离情、强半难禁。证诗盟，剪烛何时，同话尘襟。"}