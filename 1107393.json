{"id":"1107393","title":"送王昭祖国史吏部归丹阳七绝","dynasty":"宋","author":"史尧弼","text":"尻脽连接召徐严，谁羡平生太史谈。汗简杀青推老手，未应留滞只周南。知君家住练湖边，家近东南尺五天。一棹赋归天有意，练湖归看满湖莲。万牛回首重丘山，才大谁令挽不前。只好垒胸浇酒遣，未妨洞腹晒书眠。秋毫得失肯悲欢，北固山边更一看。龙虎四雄那复见，今馀铁镬两团团。康庄车马沸骈阗，直欲辕攀挽不旋。空使州人行砥道，眷言相顾却潸然。飞下翩然云锦衣，风流未忍此邦违。相逢敢觉吾文进，太息空持此道归。稚老丁宁劝复回，烟霾秋静九关开。定知青琐黄扉去，那得朱幡皂盖来。"}