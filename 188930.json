{"id":"188930","title":"建安道中·吾生意行初不谋","dynasty":"宋代","author":"洪迈","text":"吾生意行初不谋，汎汎何啻波中鸥。携家来作闽海梦，三年客食天南陬。我先人庐山在何许，大江之左道阻修。奉新家有手足爱，只身归扫先梧楸。旋当来此营斗粟，南北颠倒无时休。此心转与世事左，自作磨蚁将谁尤。安知不满达者笑，穷达一戏如观优。咄哉吾语亦已随，且与造物同浮游。"}