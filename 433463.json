{"id":"433463","title":"北行绝句","dynasty":"近现代","author":"黄浚","text":"岱宗无恙守青齐，绝顶悬知泐旧题。今日䟃?仙掌路，一时吟望尽朝西。昔岁归为死友悲，驿亭今始见横尸。木棉庵畔椎奸客，又补君家一段奇。自贵群儿乐未央，家居撞坏最寻常。却怜华表能言鹤，只道幽州是故乡。华胥梦破剩青山，胜绝园林亦稍閒。菡萏不知秋已老，亭亭留取一枝看。江南无酒更无歌，手劝真珠滴小槽。信有光宣旧风味，何戡将老柰君何。"}