{"id":"482629","title":"经绮岫故宫","dynasty":"明","author":"林鸿","text":"行人晓饭青山里，驱马苍茫经洛水。昔闻绮岫盛繁华，不谓荒凉今若此。忆昔行宫初搆时，梯岩驾壑相逶迤。美人桂殿夜看月，公子柘弓朝射麋。翠华一去金门锁，露殿飞萤山叶堕。往事吹残牧笛风，危基半入樵人火。今古消沈能几回，春风依旧野花开。君王巡狩不复见，禾黍空山鸟雀哀。"}