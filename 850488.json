{"id":"850488","title":"大风","dynasty":"宋","author":"孔武仲","text":"昔游江湖上，厌看无限不测之高浪。今栖尘土中，惯听掀天拔木之狂风。风豪浪狠常相逐，我生此世宜阨穷。浪头漫漫从海起，客舟摇战如枯苇。回槔转尾入深湾，往往三分偷得一分睡。岂如秋宜门东僦屋居，突兀前堂掌平地。风从昆崙溟渤来，平头疾转数千里。金锋相磨众鬼兵，介马争先万胡骑。㨟抢震压尤可惊，千妖百怪悲号声。我时安眠不觉躩然起，炉烟寂灭灯冥冥。褰衣正欲走出户，户未开扃已吹仆。闭门正欲避风来，风入衣襟不肯去。天涯地角两茫茫，一身浑无逃遁处。明朝捡点窗户间，浮埃委积如丘山。遥知九衢中，马走废往还。我欲投书诉风伯，帝阍峨峨不可攀。怒携干将绕四璧，空有壮气膨心肝。颇疑猛虎啸林薄，惨淡阴威动寥廓。又疑土伯夜与风神争，叱咤喑哑骋狞恶。明当折简问巫阳，天上谁人司橐籥。"}