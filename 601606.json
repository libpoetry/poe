{"id":"601606","title":"谢临川游山","dynasty":"明","author":"郑学醇","text":"夙昔慕奇胜，二纪遂兹游。一麾远江海，弭节得夷犹。进帆薄枉渚，挟策登崇丘。望崖神已往，抚景意先投。峰岫纷岝崿，林麓互绸缪。初经洞穴险，渐陟层峦幽。气侯易昏旦，涧壑殊春秋。仰盻寒条荣，俯拾春荑柔。暧暧赤霞歛，决决红泉流。羽人既沦灭，遗迹千载留。境寂虑自澹，理足分何求。寄言摄生客，试用此道谋。"}