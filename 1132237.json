{"id":"1132237","title":"上丞相寿","dynasty":"宋","author":"戴栩","text":"赤墀黄阁自从容，人咏元和第一功。万象晓归仁寿镜，旌旗初下玉关东。后汉今周喜再昌，无人金阙议边兵。二仪清浊还高下，万国笙歌醉太平。澶漫山东二百州，君恩如水向东流。楼前立仗看宣赦，白璧黄金万户侯。河北将军尽入朝，九重春色醉仙桃。沿边千里浑无事，云捲长天圣日高。翔鸾阙下谢恩初，玉印前头卤簿车。每日请来金凤纸，修成几卷太平书。今春喜气满乾坤，应有蒲轮辗白云。恩与内分金带赤，草堂焉敢更移文。去年沙觜是江心，近日汀洲绿菼深。龙伯驱风不敢上，杨花不动树阴阴。万岁千秋奉明主，坐令四海如虞唐。一门累叶凌烟阁，功业汾阳异姓王。十二楼头花正繁，朝回环佩五云间。金鳞不动春塘满，天上仙人爱静閒。曲江汀滢水平杯，便觉春光四面来。荀令凤池文杏别，先于门外百花开。"}