{"id":"952377","title":"钱倅生日","dynasty":"宋","author":"林宗放","text":"煌煌我宋开鳌极，坐揽舆图朝列辟。玉帛争先万国趋，吴越归心天下一。圣神论报天与同，富贵不独昌其躬。建隆以来二百载，是家与国方延洪。三光五岳谁言裂，秀气依然贯吴越。荀家苗裔何多龙，萧氏衣冠知几叶。贤王忠孝横古今，文采到公仍映人。一段清冰出秋壑，笑言满腹多精神。胸中色丝经纬密，华衮政须烦黼黻。会看玄发映貂蝉，岂久银章佩朱绂。转头玉树森琳琅，渥洼之种俱颙昂。斑斑久矣伏艺苑，秋风忽起催腾骧。黄金铸印大如斗，世世累累还系肘。笑摩铜狄向他年，颇记淮山风月否。"}