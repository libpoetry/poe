{"id":"1108764","title":"怀旧二首","dynasty":"宋","author":"刘克庄","text":"陌上传宣学士声，旋施席帽拂华缨。催誊制草依时进，多点宫莲彻夜明。五相一翁真薄命，三君八俊总虚名。世间妙物无过酒，浇得胸中磊块平。昔掌纶言提史笔，心思目力两徒劳。藏山书可秃千兔，钓海力能连六鳌。空有风号陵上柏，更无春到观中桃。苍梧云暗重华远，泪落当年旧锦袍。"}