{"id":"1131962","title":"归来","dynasty":"宋","author":"黎廷瑞","text":"幸未缁尘染素衣，归来既避北山移。田园有味閒方觉，道路多岐晚始知。栗里新衔五柳传，花蹊旧业四松诗。少游款段犹嫌累，到处风尘藤一枝。渺渺皋兰远路渐，灵龟何必为余占。还家早似千年鹤，乖世元无六月蟾。元叟为官犹号漫，陶翁未仕已名潜。吴人终未谙羊酪，刚道莼羹似蜜甜。"}