{"id":"1054379","title":"再吟六诗四首拜呈 其一","dynasty":"宋","author":"孔平仲","text":"摩天皆劲翮，对垒尽雄诗。汉士增三杰，唐儒益二夔。素修同德行，良会展尊彝。耻佩苏秦印，閒吟谷永诗。郡条颁美政，邦典守新规。暗换阴阳气，平分昼夜时。南朝馀草树，战国旧城池。弱跪霜前蟹，奇眸水底龟。风标观画鹤，祸福中灵棋。尼父谈诸蔽，尤当谨礼仪。"}