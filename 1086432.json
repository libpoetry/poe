{"id":"1086432","title":"司理叔文和过万桥诗复用前韵","dynasty":"宋","author":"王十朋","text":"少年一夕九起嗟，家贫亲老无生涯。河东先生独青眼，慨然许我修通家。三十年间同转首，王谢依然作甥舅。时人咸笑孺子贫，杜老惟蒙丈人厚。罢官闽峤初归来，登堂又荷倾金罍。诗诵白圭感前事，情钟我辈衔馀哀。定向清朝力求退，呼宾剩设严冬鲙。从公杖屦鹿岩前，明月清风赵欧会。"}