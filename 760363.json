{"id":"760363","title":"题张生所编东莞英雄遗集","dynasty":"清","author":"丘逢甲","text":"榴花村人义旗起，梅蔚山下行朝峙。桓桓仗钺熊将军，落日光回海云紫。时先从祖判韶石，心共将军表忠赤。嗟哉天水不复碧，热血射天天为白。由来胡运无百年，此乡复出东莞伯。东莞山水天下奇，英雄屡见生于斯。天生英雄付劫运，尤伤心者袁督师。敌方用间朝不知，长城自坏甘人欺。朱明亡局决于此，何待粤中争立时！北都破败南都弃，三闽四广成何事？君臣遗冢空残碑，流花桥畔啼鹃泪。尔伯尔侯苏与张，张家兄弟不可当。苍黄百战野塘死，一死何止流荧光。人言东莞古闻邑，有人吊古编遗集。六百年来战血凉，夜半灵旗鬼雄泣。鬼雄末造殊可哀，破碎河山莫收拾。圆头山人尔何幸？东南保障功名立。我爱英雄尤爱乡，英雄况并能文章！手持乡土英雄史，倚剑长歌南斗旁。"}