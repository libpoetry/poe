{"id":"565682","title":"南迈武林访叔禾践湖上之约初至一首","dynasty":"明","author":"黄省曾","text":"寝痾挥北辕，乐志综南枻。天倪寡有迫，空谷靡所制。寸心劳上贤，千里访密契。浏若讯已夙，明如掇何滞。需川陟元朝，旅次乖佳序。巳至怀尚忡，未遘欢犹翳。昔寐愁曀夕，兴视愉星曙。匪感气候变，所觊山水霁。肃冠舫舻间，抽想旷清处。吕驾既在兹，贺琴庶当遇。"}