{"id":"1054380","title":"再吟六诗四首拜呈 其二","dynasty":"宋","author":"孔平仲","text":"累日欲修礼，今兹清饮陪。位分乾卦画，人比晋卿才。宗庙精禋近，侯邦舞羽来。光华连七璧，符采缀三台。仪凤须论德，良弓自有材。雄铓皆帝剑，直节倍公槐。吏计无先善，人情且去哀。箴思丹扆补，彩喜碧油回。穆若亲朋会，欣然肺腑开。驰蛟参骏轨，朽驭愧驽骀。"}