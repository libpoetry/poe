{"id":"694446","title":"梅花","dynasty":"明","author":"陈献章","text":"湖上诗仙骨已尘，江门半树复撩人。携田拉畹朝朝去，江上田家秫酒新。云隔溪扉水隔尘，梅花留月月留人。江门半醉踏歌去，纱帽笼头白发新。春风处处马蹄尘，岸北花神冷笑人。二十四番红紫醉，一番零落一番新。马蹄懒踏六街尘，閒忆当年拄颊人。江海衣冠零落尽，梅花还对白头新。精神交月不交尘，看到黄昏故可人。拈出孤山难状处，一年诗债又从新。桃李安能踵后尘，玉妃全是耐寒人。瘦筇拄破梅村月，要看南枝出格新。梅坞风高不起尘，短筇聊立探花人。山塘水浅时窥影，喜与年光不斗新。风递微香洗渴尘，独行山路不逢人。梅花岁岁还依旧，只看何人著句新。诗思梅花两绝尘，破窗残月夜窥人。明朝走马东西去，壁上空留醉墨新。雪崖江畔杳香尘，天与孤高远俗人。不忘沧波别时意，一枝还遣到图新。"}