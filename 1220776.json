{"id":"1220776","title":"上营门","dynasty":"元","author":"周霆震","text":"上营门外将军树，几度春来复春去。北辕南旆万人行，移种东风无定处。几州伪将昧祸机，远杖牧圉持旌麾。临危走檄盟白马，挟诈志脔三狻猊。孙曾履附陈运肘，分部掩之凭夘酒。群庸贪饵悉轻生，谈笑削除天假手。惜哉邻丑疏防闲，反更放虎来深山。仓皇出此殆无术，民命一发悬天关。老夫厌观阵云黑，中夜拊膺谈失色。古来反覆事难平，愿天早赐扶桑白。"}