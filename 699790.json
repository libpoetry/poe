{"id":"699790","title":"亭之东四章章二十句","dynasty":"明","author":"郭之奇","text":"亭之东，幽山红。东来紫，有无中。青阳动，甲荄通。鞭列缺，驾丰隆。发其英，百宝丛。神哉沛，落花风。花谁始，风无终。澹容与，曳遥衷。群生啿，众嫭同。芳菲菲，布空蒙。亭之南，郁毵毵。分夕霭，散朝岚。朱明盛，绿云涵。扬碧荷，自芳潭。兰蕙风，忽此参。华烨烨，情所憨。快哉披，暮薰湛。明月来，与亭三。开远志，动幽谈。谅非望，今谁惭。亭之西，碧岫齐。秋素景，泛前溪。云光落，露华低。幽人钓，隐士犁。与漻泬，共荒畦。畦中人，孰可携。榛山出，苓隰迷。思彼美，西方兮。乐莫乐，心所题。悲莫悲，意所刲。亭之北，寒光逼。露为霜，霜林拭。梢櫹椮，万邪匿。洗玄冥，齐兆亿。物何归，归所息。人何归，归有德。君子心，岁寒力。谅非遥，起春色。岁如环，安可极。四时情，环堵得。"}