{"id":"1204901","title":"摸鱼儿","dynasty":"元","author":"许有孚","text":"买陂塘旋栽杨柳，闲人有此忙务。平泉绿野吾无羡，仅看一蓑烟雨。舟泊渚。更把钓观鱼，宛在池中屿。掀髯自语。待月到天心，风来水面，笑领此时趣。堤边路。斸药邻翁相许。阿蒙非复吴吕。西山如画花如锦，专待公来寻句。瓢挹醑。听牧唱樵歌，高下从吾谱。何须说古。只待漏东华，软尘千尺，应不到兹圃。"}