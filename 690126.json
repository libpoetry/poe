{"id":"690126","title":"再次顾贰守前韵","dynasty":"明","author":"张吉","text":"瀹茗相逢谷雨边，一番说起一醒然。君来漾月亭前住，我欲华山顶上眠。镜里青丝留万丈，床头缥帙散千篇。丈夫行止都由命，与道翱翔是大贤。薄宦淹留海峤边，心关幽事亦翛然。园葵草际和云剪，野鹤榕阴避雨眠。对酒日峨高桷帽，焚香夜检指玄篇。故人投赠多佳句，元白方知不独贤。芳草萋萋夕照边，一樽相对便欣然。敢知造化都儿戏，聊与乾坤一醉眠。瓮底蟹螯沧海味，壁间金玉缙绅篇。傍人莫讶酣中客，清浊从来比圣贤。从来五管即穷边，今日风尘喜晏然。细雨一帘高阁坐，春星半榻小龛眠。閒将谢朓澄江句，博得刘叉冰柱篇。欲咒渔矶烟水竭，莫令动我大夫贤。景到红稀绿暗边，天涯游子故依然。閒拈彩笔供吟弄，不愧青绫任独眠。开口细谈齐物论，清心潜玩谷神篇。鸣鸠乳燕郡斋午，一榻松阴正渴贤。"}