{"id":"1025604","title":"次韵韩子师游三洞过赤松","dynasty":"宋","author":"韩元吉","text":"山城一雨足，水满高下塘。好风从西来，萧然终夕凉。娈彼池间莲，当轩洗红妆。官事无时休，涉笔雁鹜行。岂知青云客，夙驾游宝坊。坐厌市井尘，步寻松桂香。阴崖有灵湫，玉简帝所藏。摘石收涧碧，梯空撷林芳。金盘荐麟脯，冰壶注瑶浆。更语妙道根，宝篆开函琅。路转九曲溪，著足千仞冈。旧闻井中丹，清宵发神光。直欲饵碧霞，谁能捣玄霜。朝来得君诗，险韵句复长。使我鸿鹄心，欻为天际翔。仙人亦举手，笑我徒奔忙。语默付一笑，物我当两忘。独携非有生，但醉无何乡。"}