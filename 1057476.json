{"id":"1057476","title":"早发临川经回龙寺少刻因观李供奉壁画须菩提","dynasty":"宋","author":"刘弇","text":"黎明出故垒，得此空王宫。结庐知何年，十里峦冈重。居然谢埃?，䆗窱开房栊。筛篱漏初日，云木凉高风。直疑天边秋，六月到此中。壁端故时笔，磊落空生容。诈言竺乾客，燕坐长年逢。我来偶拭目，滞念为一空。野僧强留连，稻饭延高舂。王程迫星火，持语勿恼憹。方惭简书畏，何计栖狂蓬。"}