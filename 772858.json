{"id":"772858","title":"严怀谷司马同年招饮赋赠","dynasty":"清","author":"杨浚","text":"长沙光禄称吾师，贡登王室罗瑰奇。十年读礼惭跧伏，更得左伯相携持。叩门访友道衷曲，邀我校书陪天禄。延陵季子及周侯，日夕下上云龙逐。一朝衔命驰秦关，羽书告捷歌刀环。人生壮游须万里，来看海外三神山。凤皇冈下逢严助，怀人历历洞庭树。多君樽酒特地开，纵谈如读元虚赋。千秋文字归鼎钟，公也大笔抉苍穹。吉金乐石供搜讨，掎摭星宿昌黎功。嗟余风尘把臂晚，匆匆又载扁舟返。侧闻途民鼓腹歌，万家都饱芋田饭。"}