{"id":"581672","title":"过剑阁","dynasty":"明","author":"苏葵","text":"剑阁兮雄哉，根盘逦迤而崔嵬。铁城井路数百里，中有一道如门开。峰峦峭利真如剑，锋锷棱棱起光焰。乾坤炉冶运神功，世上龙泉何足羡。昔年欲斩曹瞒首，司马将军敛兵走。那堪后主误倒持，剑藏锋兮关不守。如今四海一家时，关门不闭行无讥。朝朝暮暮人不绝，但见苍崖翠壁相交辉。我来正值天日霁，徙倚关门望形势。潼关谩道天下险，未必能如此关最。此关险，诚可畏，巀嵲嵚岩路如带。星辰可摘崖壑幽，山魈股栗猿垂涕。山君与王虺，时复恣吞噬。嗟尔行人兮，胡为冒危厉。行人此来将为何，甘心名利忘奔波。英雄自古今谁在，空馀山色高嵯峨。君不见钟士秀，又不见郭崇韬，入关烈烈挥旌旄。勋名未就身已碎，焉知万事如秋毫。发浩歌，有馀响。歌声激，无人赏。怒来欲挟力士捶，捶碎此山路如掌。"}