{"id":"821110","title":"琵琶仙 立春前一日和行严清水溪看梅见怀之作","dynasty":"清末近现代初","author":"汪东","text":"羌管轻吹，早惊有、乱落江梅如雪。篱外修竹娟娟，相依更愁绝。春讯好、刚期半日，甚芳妩、已成销歇。玉垒閒云，金微旧曲，斗换悲噎。料还记、江北江南，步宵影、明妃弄佩玦。千载石湖佳韵，只词仙能说。邀杖履、清溪数亩，共玉人、迤逦看月。肯念寂寞空山，怨歌初阕。"}