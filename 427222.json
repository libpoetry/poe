{"id":"427222","title":"六丑 三过神武门忆荷花有作","dynasty":"近现代","author":"黄侃","text":"又金羁散晚，讶一顷红香轻掷。镜空靓妆，流光如迅翼，觅梦无迹。更过疏疏雨，棹歌声渺，坠旅魂江国。尘沙委佩留芳泽。燕绕池亭，鸥翻水陌。飘零待谁怜惜。纵鲛珠泣尽，人似天隔。嘶蝉初寂，但宫梧自碧。眼底云波远，无信息。燕台倦倚吟客，向残霞怅望，驿程何极。荒渠暝，小风欹帻。因追念十里横塘荡桨，醉鬟颓侧。无聊意莫付凉汐。袅乱丝寸藕情长在，何时断得。"}