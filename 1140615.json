{"id":"1140615","title":"大酺 感春","dynasty":"宋末元初","author":"赵文","text":"正宝香残，重帘静，飞鸟时惊花铎。沈思前梦去，有当时老泪，欲弹还阁。太一宫墙，菩提寺路，谁管纷纷开落。心情浑何似，似琵琶马上，晓寒沙漠。想筝雁频移，钏金度瘦，素肌清削。相思无奈著。重访旧、谁遣车生角。暗记省、刘郎前度，杜牧三生，为何人、顿乖芳约。试把菱花拭，愁来处、鬓丝先觉。念幽独、成荒索。何日重见，错拟扬州骑鹤，绿阴不妨细酌。"}