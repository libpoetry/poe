{"id":"1059148","title":"仙宫岭","dynasty":"宋","author":"邹浩","text":"晓云生岭端，遮日成清阴。炎氛遽辟易，兴逸安能禁。仙宫风尘表，高高百千寻。石路上曲折，健足犹难任。绰约两仙子，双鬟坐沉吟。巫觋意何许，门窗藤蔓深。樵叟向我言，自古传至今。去州五十里，有峒郁森森。陶家李家女，年各胜巾衿。恍惚若逢遇，相与登崎崟。一朝作蝉脱，英魂不坠沉。乡人共祠之，彷佛来顾歆。水旱祷辄应，民吏同所钦。此宫乃行宫，春秋荐诚谌。言已叟仙去，四望祛烦襟。荥山直南耸，龙岳山朝壬。越王连佛子，密山秀孤岑。回环万峰峦，插云皆玉簪。滔滔两川流，会合通梧浔。渔舟糁木叶，城郭几突黔。虚徐韵长松，飞鸣集珍禽。须臾烟霭青，遐迩浮祲祲。变化纷见门，饮酒时一斟。我罪贷五鼎，我躯重千金。虽居瘴疠乡，肯使瘴疠侵。囊衣完旧裾，匣剑存初镡。气听谢耳力，谁到无弦琴。子期久冥漠，天地为知音。中和王度新，祈招咏愔愔。赐环谅匪朝，聊以写我心。"}