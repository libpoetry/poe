{"id":"1132358","title":"八月七日被命上会稽沿途所历拙于省记为韵语以记之舟中马上随得随书不复叙次","dynasty":"宋","author":"魏了翁","text":"篾帆松艇趁潮生，隔岸平畴唤得应。上到渡头失欢喜，泥行十里是西兴。紫帏青伞杂旗旌，乌帽银挝从鼓钲。导哄略如州别驾，无人知是汉庭卿。未到钱清四易舟，微躯兀兀任沈浮。山阴境里平如练，一夜安眠到越州。越州官吏出郊迎，骑从香舆舍妙明。只把一诚将圣孝，尧眉舜目俨墙羹。御香三日出斋庐，骑至城东下鉴湖。瀰望湖田连荡地，菱花面目半模糊。三十六源光夺鉴，九千馀顷稻盈车。何年使客徼微利，不管稽阴数万家。先从攒殿拜昭慈，尚想从容镇事机。九十三年神驭邈，架椸犹是旧裳衣。次从祐阜至思崇，攒影俱分上下宫。闻似八陵旧山水，地垂西北耸南东。一位肴羞酒一卮，祠官熏灌祝陈词。降升六拜焚词罢，六日精神用一时。周官虽有墓为尸，细考元非墓祭仪。九十年閒雠未复，陵■杂用最堪悲。新妇尖连赵家墺，憩龙山望上皇村。若言此兆为前定，人事是非都不论。沛宫魂魄只思归，不道苍梧与会稽。帝后精神天陟降，宁分南北与东西。海邦气候异中州，襆被来时八月秋。满枕松声眠月露，夜深仍与被为仇。禹穴元从一罅通，禹陵元在乱山中。饮泉窆石皆如此，误却东游太史公。吴会元从二郡呼，今将吴会指姑苏。稽山当取旧经说，禹穴难凭遁甲图。千秋旧址益鸿禧，敕额祠宫盛一时。遗迹犹存贺公宅，丰碑新敞越王祠。越台雨壑压层巅，下有蓬莱镇越颜。拄笏正当秦望岭，绕城总号会稽山。微之曾谪会稽居，州宅诗联画不如。绕阁烟岚新雨后，满山楼阁上灯初。会稽太守约重论，解后新安共一尊。踏月归来已丁夜，又乘朱舫出西门。风顺潮平日脚收，钱塘江上遇中秋。堂堂背月争门入，要把平安报冕旒。"}