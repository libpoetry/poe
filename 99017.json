{"id":"99017","title":"游山呈通判承议写寄参寥师","dynasty":"宋代","author":"苏轼","text":"煌煌世胄余，夫子非碌碌。由来有诗书，所以能绝俗。得官本河朔，瓜期未易促。扁舟下南来，逸驾追鸣鹄。遇胜即徜徉，风餐兼露宿。嗟余偶倾盖，一笑外羁束。杖策每过従，相携访山谷。东风披鲜云，绣错出林麓。松门有时尽，幽景无断续。崖转闻钟声，林疏见华屋。衔山余落景，归迹犹踯躅。谁云邺下欢，往事不可复。吾曹二三事，取乐亦云足。愿公寄新诗，一一能见录。船头行北归，囊橐有美玉。尘埃京洛人，亦与洗心目。"}