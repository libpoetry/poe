{"id":"420434","title":"水天远 江阴顾山山茶","dynasty":"近现代","author":"沈轶刘","text":"笔花开处，正百折江潮初敛。荡一树秾华，千山夕照，小朵滇朱恰染。莫问何人当年植，任旧史南闲捡。漫与比倾城，海樱较散，木棉羞淡。谁念。过观音别院。红羊飞燄。叹往迹都芟。胜游踯躅，曾几番风妆点。前度徐郎，重来低首，消受阑干凄黯。待写夫容，隔花吹堕古香梵。"}