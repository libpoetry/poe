{"id":"1128248","title":"雨霁行西湖二首","dynasty":"宋","author":"程俱","text":"晨辉丽春山，雨过松竹香。连峰翠欲滴，动摇云水光。长堤如卧虹，草暗路已荒。菰蒲破绿净，老葑日以张。念昔总角游，祗今二毛苍。物境既非昨，我身安得常。半生走三吴，问舍如捕风。敢辞百尺楼，高卧愧元龙。向来江道人，卜宅湖山中。安知三十年，忽如化人宫。苍云翳修竹，飞阁凌春空。主人两鬓霜，驱车大河东。岂念五亩园，方作万里封。而我志幽独，长年羡冥鸿。翻无容足地，茅茨剪蒿蓬。"}