{"id":"1079237","title":"谢孙仲益察院借示诗卷","dynasty":"宋","author":"张守","text":"客游跨两春，胸次饱尘滓。无人抉河汉，为我一浣洗。故人富清制，放笔如翻水。此间渺无津，滂沛到笔底。长须遣大轴，光彩照窗几。我时食对案，惊喜失箸匕。风雅间何阔，稍复闻正始。涤除尘想灭，肝肺挹清泚。早年上金闺，气劘诸彦垒。风斤运无旁，四座羞血指。骎骎跨骢马，奔轮不容柅。负大难为力，得坎聊复止。熙辰崇盛典，润色待东里。风云吐愤郁，事业振奇伟。馀暇赋天台，金声追祖祢。"}