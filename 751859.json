{"id":"751859","title":"正月十六日杜茶村先生生日同炯甫雪沧集颖叔欧斋以目辟町畦分韵得畦字","dynasty":"清","author":"谢章铤","text":"残山不成壁，荒园不留畦。朝出唱迷阳，暮归闻子巂。卓哉茶村叟，郁为周遗黎。心肝自倔强，须发任排挤。精魂恋文字，千秋首肯低。庶骑黄鹤来，念往意怆凄。盖棺欲作诔，旁无黔娄妻。有子归异教，麦饭绝幽栖。酸吟出苦口，不饱如寒齑。佳日非汝有，独夜知天倪。孟陬月初阙，词客开高斋。四壁罗古献，斗山相与齐。鲁酒非盗泉，允宜先生哜。颓唐亦老手，刻意辟恒蹊。一歌秦淮曲，百金贱如泥。"}