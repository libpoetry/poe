{"id":"700924","title":"登白云山顶","dynasty":"明","author":"梁有誉","text":"报导春光出郭残，谩携樽酒上层峦。涧泉杂雨鸣山阁，空翠因风湿客冠。阴壑冥冥宵见日，长松落落夏生寒。谁知一别含香署，遮莫青峰独耐看。石梁天畔驾晴霓，况复风光且杖藜。春蔼树迷秦岭北，夕阳山满汉台西。数龛荒藓诸僧散，一径飞花独鸟啼。莫向尘寰嗟白发，好从灵峤问丹梯。野客寻幽春暮来，悬崖曲磴断氛埃。天横五岭空青出，日射重溟素练开。阴井尚闻龙化去，古坛不见鹤飞回。浮云满目殊无定，莫厌登临数举杯。"}