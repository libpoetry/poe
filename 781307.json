{"id":"781307","title":"悲愤诗","dynasty":"清","author":"钱澄之","text":"南渡失国柄，二竖覆皇都。武昌兴甲兵，传檄诛奸徒。烽火照河北，四镇还相图。撤兵防上游，坐视扬州屠。所虑楚师下，宁忧胡马驱！胡马渡江来，奸臣弃主逋。可怜佳丽地，士女成炭涂！我友报韩切，义旗倡三吴。磨盾草檄文，鬼神泣通衢。一战不得当，诸将人人殊。书生愤所激，攘臂愿执殳。兵力虽不敌，志已无完躯。遇难震泽滨，事败志勿渝。我友赴深渊，我生聊须臾。宛转娇儿女，枕藉江与湖。哀号浮水出，涕泣通市俱。抚尸哭一声，痛绝还复苏。烈士死不悔，妻孥何罪辜！首祸者谁子？至今犹缓诛。椎心问苍天，苍天安足呼！"}