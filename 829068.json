{"id":"829068","title":"丙辰北来诗第五章（二十七首选五）","dynasty":"清末近现代初","author":"朱青长","text":"火帝人皇去未遥，崔巍衡策转天杓。八方训受禽虫合，九鼎威灵鬼魅朝。竭海负图龙丈谨，将云阿阁凤儿娇。淋漓元气天难极，光影茫茫看玉霄。新颁玉篆绾群仙，云雨轻移造化权。今不识初豪杰病，树犹如此岁华迁。鸾生暗应民谣毈，龙死先期鬼告年。我自得之人力少，神书无假国师编。沙土金钱去不还，阵云西北万重山。旗枪黯淡威棱秃，言说荒唐恶响环。大有径庭新旧鬼，都无爱惜死生关。深谈浅笑工酬答，仓猝何词塞鸟蛮。是非恩怨两重重，偏反言词掉舌工。修外美文矜死豹，承馀彰过毁诒龙。至游不适仙踪远，好梦将圆幻影封。寄语云师休怏怅，云中鸡犬许人从。宵鸣篝火弄戕殳，鬼母腥风合野狐。鹏路九天亏咫尺，蝉丸六月堕锱铢。无情可告华胥杳，抵死方知倏忽愚。炼石斩鳌神主事，不知长剑在腰无。"}