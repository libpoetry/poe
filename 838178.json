{"id":"838178","title":"解连环·题画","dynasty":"清末民国初","author":"魏元戴","text":"泪痕一掬。恨芬流竟体，梅花同宿。误风沙、细马驮来，抱璧月难亏，渡河空促。万里魂归，问不出、海西部曲。要千秋著眼，一片寒香，玉钩斜玉。纵使绿蛾愁蹙。奈生憎娇怯，内家妆束。岸兜鍪、鬓影青拖，更甲锁黄金，血花红簌。一剑防身，肯孤负、离鸾别鹄。甚年年、天断云横，玉关心目。"}