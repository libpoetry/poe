{"id":"1034921","title":"出剑门后日履危径戏集轿兵方言","dynasty":"宋","author":"魏了翁","text":"篮舆陟险隘，兀兀不停辙。主人眩头目，仆夫困唇舌。前疑树梢拂，后虑崖石擦。方呼左畔跷，复叫右竿捺。避碍牢挂肘，冲泥轻下脚。或荆棘兜挂，或屋檐拐抹。或踏高直上，或照下稳踏。斯须有不审，偾舆在目睫。深渊固可畏，平地尤险绝。作诗告仆夫，审诸秋毫末。识察既晓然，力行谨无忽。"}