{"id":"687766","title":"东坡雪诗善用险韵王介甫赵昌谷诸老和之皆以为不可及余因其言遂戏和之","dynasty":"明","author":"庄昶","text":"万物乾坤都自在，莫将诗律斗精严。一阴有片皆成六，天味无穷不在盐。贫老但惟偎拙火，北风徒自撼茅檐。新晴又与新诗约，忽露西山十二尖。人间道眼留真妙，雪令相看一果严。万里江山无色界，一团天地水晶盐。梅花野店藏诗句，羸马西山阁帽檐。往日独思朱仲晦，朗吟飞下祝融尖。四时佳兴皆堪出，白帽光风映小车。万古乾坤留卦画，一年消息到梅花。门墙峻地伊川学，雪月高天邵子家。开眼天机无不是，有人诗句只鱼叉。读书懒对西窗坐，糟粕回看亦五车。自古无言知本静，人间有眼识空花。天非个者难言妙，诗笑东坡也作家。几夜蒙头渔艇子，腾腾睡倒月溪叉。"}