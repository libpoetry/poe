{"id":"601815","title":"潘君理以尊人诔文见属赋谢","dynasty":"明","author":"郑学醇","text":"尧阶逊箕颍，汉禄辞黄绮。冥鸿渐九逵，潜虬媚渊水。絓组世所荣，幽贞自君子。懿哉脩嫭人，遥遥振芳轨。秉志惟达生，宁暇掇青紫。燕赵惬奇游，园庐竟栖止。垢气曾不婴，令誉存终始。高揖谢人群，恭敬遗桑梓。潜德信璠玙，编摩须国史。欲镌有道文，愧匪中郎比。"}