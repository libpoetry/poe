{"id":"749016","title":"大涤洞天歌","dynasty":"清","author":"张文虎","text":"撑天一柱摩苍穹，云霞出没真灵宫。乘风御气倏来往，华阳林屋潜相通。元封以来二千载，神仙中人几人在。年年龙简寄沈渊，有似泥牛入东海。我生好游不好仙，来寻三十四洞天。黄冠导我穿竹径，双屐踏破岩扉烟。岩烟霏微炬火绿，石鼓彭铿震崖谷。旋螺屡转粟生肌，两壁题名镂苍玉。仙乎仙乎梳髻鬟，亭亭背立不可攀。奇峰倒挂窅无路，换骨何处求金丹。姜真人，郭文举，图志荒唐奈何汝。碧树飞来捣药禽，玉芝衔出长生鼠。隐士逃名偶托辞，君王媚道即贪痴。兴衰转眼青山笑，鳌足谁将八柱支。"}