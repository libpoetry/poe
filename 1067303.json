{"id":"1067303","title":"王坦夫静寄斋","dynasty":"宋","author":"谢薖","text":"狙猴在深山，腾踔不少停。大龟藏神屋，缩首都无营。冥观静躁异，洞见万物情。吾闻子王子，总角游帝城。归来鬓犹绿，闭关慕渊明。曲肱北窗下，风声肃泠泠。梦觉忽惊起，犹疑车毂鸣。斋居屏万虑，乃以静寄名。是中得其趣，君门可长扃。倘知定能应，子冠定能缨。镜以静故明，水以静故平。兹言置座右，可配崔瑗铭。"}