{"id":"751378","title":"阻风登燕子矶","dynasty":"清","author":"罗志让","text":"大风掣水水尽飞，阳侯出波阻我归。况复远山衔落日，轻舟急系燕子矶。燕子矶前一片石，危亭下瞰江水白。神禹万古开洪荒，蛟龙千里藏窟宅。指点京口列三山，兀然可望不可攀。平沙直与青冥接，远树但在微茫间。我今攀萝恣吟望，匹练襟天使心壮。回思局促坐篷窗，敢向风姨拜佳贶。"}