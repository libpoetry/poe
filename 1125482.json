{"id":"1125482","title":"读朱冠之诗有作三首","dynasty":"宋","author":"袁甫","text":"孔孟宗师心中的，回由评品手持衡。至刚大勇本来有，由义居仁熟处行。说到孤忠推自孝，辄拚一死肯偷生。此篇此语令人醒，夜半青灯看到明。浮云擘破月华明，怎得浮云不再生。几度月明云几擘，全无云翳月全清。后生欲解凭谁问，先觉虽知肯尽明。苦硬工夫须彻底，秋云漠漠一轮横。多言外好中何有，有德之言春意融。惟一性天真洞彻，许多事理尽流通。句新悦耳源先涸，思苦雕肝味易穷。自古才人皆患此，就中崛强是扬雄。"}