{"id":"814965","title":"定风波二首","dynasty":"清","author":"奕绘","text":"老干疏疏缀玉丁，今人鼻孔古时馨。邓尉孤山千万树。相遇。此间加倍惜娉停。莫笑瓦盆藏暧阁。绰约。不禁风雪况雷霆。羡杀姜夔词句好。小小。翠禽同宿养新翎。三十年中两度过，殷勤一访老娑罗。记得树腰围四丈。惆怅。官僧利斧奉官磨。剔尽根株搜尽子。已矣。古铜卧佛不瞋他。此后相思判作梦。只恐。别君日久忘枝柯。"}