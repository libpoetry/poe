{"id":"622236","title":"赠陈尔新得假时余亦赋归","dynasty":"明","author":"郭之奇","text":"黄虞不可作，宇宙日陵偷。万事趋墦垄，一官等舍邮。谁将忠孝意，为答圣明酬。聚讼争睚眦，连群竞践蹂。薨薨呼雁骛，泛泛逐蝤蛑。世道交相丧，乾坤孰共救。未能分纠结，何以已戈矛。宦海方无畔，友谊亦鲜投。角弓生永叹，伐木动殷忧。遇子当辰岁，交君乃一周。二三孚结契，朝夕静图谋。追琢天人学，盱衡今古筹。旷怀深激慨，真性每绸缪。始识三吴俊，能空四海俦。才华当代选，肝胆古人求。相砥同偲切，未遑问悔尤。安知清见玷，聿尔介招仇。感彼途多涩，披余意弥周。谁能甘汶汶，聊复偕繇繇。昭雪蒙皇鉴，徘徊因友留。归与方起兴，游子共添愁。回首东方远，兴言南木樛。此怀今日共，兹意别来抽。暂握都门夏，相要湖水秋。登堂期八拜，载酒问扁舟。客绪为家迫，朋情以别裒。凄其江月冷，缅邈岭云悠。行矣多旃勉，怀哉远喔咻。心胸匪石转，名利总毛輶。从此分携后，有言凭信脩。"}