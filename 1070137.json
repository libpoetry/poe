{"id":"1070137","title":"昨夕风月顿清独坐中庭夜分不寐翛然四顾寂无人声如在尘外作诗一首以写一时之适","dynasty":"宋","author":"程俱","text":"邻家双井桐，下有羃翠庭。晚来微风过，已复含秋声。归舍对环堵，筠窗亦泠泠。月轮正行空，洗光自东溟。常星为失色，肯与纤云并。廓如净琉璃，中有玉鉴明。太虚本无滓，心目固自清。浩然天壤间，洞视万古情。"}