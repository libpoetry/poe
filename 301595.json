{"id":"301595","title":"大江东去·海昌杜晋卿扁舟揽胜图","dynasty":"现代","author":"邹韬","text":"封侯未遂，任腾骧骐骥，孙阳难觅。唤起痴龙休再伏，且访天涯陈迹。极浦烟霞，大江形胜，付与中流楫。琴清鹤韵，胜游聊壮行色。纵目一叶扁舟，乘风去也，划破琉璃碧。山色湖光摇不定，化作秋魂萧瑟。残梦回潮，孤篷转雨，都到词人笔。记游新句，奚囊子细收拾。"}