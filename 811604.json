{"id":"811604","title":"关陇平","dynasty":"清","author":"叶方霭","text":"关岭茫茫，陇流汤汤。纡徐逶迤，峥嵘崄巇，面蜀肘凉，辅车相将。狡焉启疆，震惊我一方。关岭兀兀，陇流潏潏。彼泾启戎，乃蠢兹蟊贼。为虺为蜴，为螟为螣。昂首张臆，助逆抗有德。如猬之集，如豨之突。泾原既清，群贼大睢睢盱盱，延旦夕之命。帝命臣海，为陇民徙灾。帝命臣勇，师出自西陲。帝诏臣海，汝速入坂。出彼朝那，为勇军援。犄之角之，沓之蹙之，除民之慝。俾妇子恬适，尚嘉乃绩。海涉河泾，言腾灞浐。秦山矗突，嵚崎陇坂。逾邠越凉，飞旓扬旆。扶舆猗靡，云罕綷䌨。雍部阻长，敢惮痡瘏。式遏寇虐，以宁尔室家。帝德振振，陇山既平。陇流既清，维天子之祯。陇山既伏，次黔粤滇。蜀敢不詟伏，如翰如飞，万福来威。维臣之力，维师之武。絷缚巨憝。争刌脍脯，塞神人之怒。黔首喁喁，式歌且舞。亿万斯年，笃我皇景祜。"}