{"id":"707592","title":"烛影摇红　　山塘即事","dynasty":"明末清初","author":"吴伟业","text":"踏翠寻芳，柳条二月春风半。泰娘家在画桥西，有客金钱宴。道是留侬可便，细沈吟、回眸顾盼。绣帘深处，茗椀炉烟，一床弦管。惜别匆匆，明朝约会新亭馆。扁舟载酒问婵娟，蓦地风吹散。此夜相思岂惯。孤枕宿、黄芦断岸。严城钟鼓，冻雨残灯，披衣长叹。"}