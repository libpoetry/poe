{"id":"830596","title":"八声甘州·蒙部喀拉沁王贡桑诺尔布索题自画朵颜卫景小卷","dynasty":"清末民国初","author":"夏孙桐","text":"莽神州、北去见岩疆，风烟画图开。问龙城牙帐，殿荒辽栋，堞剩秦苔。尽有千岩万壑，水绕白狼来。拱向回中近，众笏如排。艺事东丹殊胜，把塞垣秋色，洗出尘埃。笑倪黄几辈，身未到遐垓。好河山、君家故物，待纡筹、亲为辟蒿莱。燕然上、勒铭椽笔，云扫苍厓。"}