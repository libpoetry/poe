{"id":"1110443","title":"宝文李公挽词三首","dynasty":"宋","author":"孙觌","text":"十道观风使，三朝属老成。埋轮豺虎避，檄水鳄鱼惊。内阁徵书入，连城负弩迎。哀吟追往事，空复故人情。绛雪飞丹鼎，苍云覆茗杯。聊从五禽戏，空使万牛回。拄笏看山坐，乘桴跨海来。仙游知有在，名字记丹台。五纪周旋地，欣同七十稀。长庚陪月晓，孤鹜伴霞飞。忽作三休去，真成一梦非。不知华表上，白鹤几时归。"}