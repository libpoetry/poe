{"id":"1128079","title":"寿宪使江寺簿八首以座右公廉勤谨忠信和缓八字为韵","dynasty":"宋","author":"程公许","text":"并生宇宙间，分殊理则同。订顽有明训，造化与同功。心腹与手足，疴痒均我躬。皇皇一仁字，天下皆为公。人心无底谷，贪求何自餍。徇名膏火熬，徇财刀蜜甜。受命独也正，取造物者廉。孤竹有世守，范防无乃严。咸池浴晓光，西汜俄夕曛。流景宁我贳，用志可不勤。王事念靡盬，圣恩期策勋。岁晚须糗粮，及时力耕耘。吾师孔子孙，云莫见乎隐。所以尽性学，必于独也谨。两间陟降异，一念堂奥近。何但丹笔持，能使明克允。乾坤奠崇卑，君臣分则同。中心一有慊，何以字曰忠。孔曾为矩矱，伊周其事功。千载谁嗣音，我愿顺下风。豚鱼自物耳，犹可孚以信。疑心一芥我，相靡而相刃。君看易中孚，义取说而巽。虚心窃实理，可不精体认。和与同近似，同乃异于和。九官逊虞廷，儆戒而赓歌。不然水济水，后患将如何。期公调鼎食，一柱障颓波。缓有用有体，事须明眼看。用欲行而宜，体则偏于缓。射审固而发，斯理一以贯。仁静寿可占，巧历那得算。"}