{"id":"516315","title":"听琴","dynasty":"明","author":"史谨","text":"高堂流月明，万籁不到耳。座中有客元龙孙，为我焚香弹绿绮。初调春鸟鸣，宛转似得春风情。再弄秋风起，离鸿声断衡阳渚。师孔虽云亡，君今得其旨。须臾忽变风雨来，飞湍急濑争喧豗。又变文姬胡笳拍中语，离车出关声绕指。移宫换羽恨绵绵，尽在君臣数弦里。猗兰久不操，大雅久不闻。请君为我拂拭弹南薰，使我一听清心魂，落花飞絮春纷纷。"}