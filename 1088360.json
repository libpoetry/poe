{"id":"1088360","title":"下元节假行视陂塘因与宾友挈儿甥出郭登山归赋二诗示子直春卿及折桂云谷并写呈郡中诸寮友","dynasty":"宋","author":"朱熹","text":"庐阜东北际，岧峣五峰尊。中岩穹林绕，青天白云屯。郡阁有佳眺，徙倚空朝昏。今晨幸休暇，发轫北郭门。牵萝出林端，蹑屐跻云根。高寻却深宦，小憩欣潺湲。古殿宿寒霭，新甍丽朝暾。扶藜陟东冈，夙昔规曾轩。却倚千寻峭，前窥百泉奔。长风卷浮埃，江湖渺相吞。结架虽未谐，雄瑰已难论。同来俱胜流，晤语仍王孙。已践支许诺，不惭夙尚魂。赋诗纪兹日，岁晚期相敦。"}