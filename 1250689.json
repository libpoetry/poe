{"id":"1250689","title":"陈元礼奉诏徵彭处士于崇安却归永嘉省亲还京师抚事感时因集杜少陵诗四十韵奉赠","dynasty":"元末明初","author":"王祎","text":"南风作秋声，苍茫云雾浮。客子中夜发，乌啼满城头。长啸宇宙间，维时遭艰虞。兵戈满边徼，中原有驱除。天未厌戎马，积尸草木腥。原野转萧瑟，青山犹哭声。纡馀膏脂地，连云列战格。园庐但蒿藜，何由似平昔。贵人岂不仁，不似问疮痍。万里烦供给，上官督有司。诛求何多门，出师亦多门。借问大将谁，不独卿相尊。群盗何淹留，惨淡壮士志。激烈思时康，销兵铸农器。圣心颇虚伫，经纬固密勿。岂在多杀伤，实欲邦国活。子负经济才，久在王侯间。文彩珊瑚钩，正直朱丝弦。帝曰大布衣，使者来颜阖。实籍长久计，时议归前列。诏从三殿出，严程到须早。征涂乃侵星，挂席穷海岛。名贤慎出处，终愧巢与由。未达善一身，潜鱼不衔钩。故乡有弟妹，家贫仰母慈。倚门固有望，远道素书稀。家乡既荡尽，游子去日长。人事多错迕，不如早还乡。翳翳桑榆日，白日照执袂。超然欢笑同，相对如梦寐。堂上会亲戚，久念与存忘。三日共一筵，一举累十觞。无乃太匆忙，今年又北归。浩荡想幽蓟，公家有程期。世故莽相仍，岂无济时策。贤豪赞经纶，天子正前席。勿为新婚念，平生感意气。努力输肝胆，骞腾坐可致。鄙人奉末眷，别离已五年。逍遥展良觌，不敢坠周旋。送子清秋暮，含悽向寥廓。不得相追随，居然成濩落。艰难愧深情，生别常恻恻。有使即寄书，慰我深相忆。"}