{"id":"842624","title":"婉女归林以蓝氏女学压装并书以勖","dynasty":"清末民国初","author":"陈宝琛","text":"卅龄始生汝，而汝兄姊殇。娇小得母心，晨夕不离旁。虽乏经史训，闺诫颇已详。有家吾所愿，有行汝则伤。矧怀漆室忧，及兹海波扬。加笄礼草草，遑暇检嫁箱？自来祥女归，能券家道昌。绵绵文忠泽，四叶流馀庆。汝婿英妙年，木天欻回翔。科名岂毕事，乔木希前光。勿倚命服荣，黾勉实尔襄。词翰固小技，纂绣亦寸长。恭俭慎初终，忠孝相扶匡。汝家有祖姑，信州屹祠堂。我昔表合祀，办香敬维桑。闻当京居时，椎髻罗缥缃。自非宅澹静，何由淬明强？兹编汝童习，汝母亲丹黄。百读尚未厌，终身何不臧？庶几敝帚享，抵赠千金装。"}