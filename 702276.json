{"id":"702276","title":"送欧阳太守之官东昌","dynasty":"明","author":"程本立","text":"文忠孙子尽儒冠，汝最华年拜好官。白日锦衣行五马，青云彩翮翥孤鸾。闻名何似承颜色，握手谁能出肺肝。生别新知半悲乐，他时书札报平安。倾盖金陵白下门，照人玉树色清温。殿前礼乐三千字，海内文章六一孙。雨露自天承紫诰，风云随地送朱幡。山东到日应春社，父老传呼花满村。"}