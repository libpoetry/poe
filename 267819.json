{"id":"267819","title":"百字令·寿词","dynasty":"现代","author":"朱祖谋","text":"良医良相，记邦贤名论，千秋相属。仁术一身都是德，看取门庭雍睦。红杏家林，白华陬萼，趋步锵泉玉。恩言三接，上池曾效芹曝。嘉耦七十平头，桂芳相引，绕膝台莱祝。才调邺唐推玉季，为谱鹤南飞曲。万千欢悦，锦制花团簇，遐算筹添屋。双扶鸠杖，小园春在新绿。"}