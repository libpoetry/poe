{"id":"746140","title":"盘江铁索桥歌","dynasty":"清","author":"吴振棫","text":"此江甚广不可梁，此水甚怒不可航。山高入天下入水，两岸壁立青相当。千縆百杙此桥就，铁锁连属百丈强。几时改驿驰騕袅，行旅争言新路好。百年榛芿瘴烟深，兽迹日多人迹少。近来新路复多阻，峒苗披猖扰烽羽。扫除既恨兵薄弱，徵输更叹民困苦。荒坡高下田不耕，破灶欹斜店无主。行人惧掠求故道，胆落危桥战双股。江上风雪声萧骚，我来急为呼掾曹。今年请钱速修筑，毋使铁烂桥动摇。兵行似从枕席过，烟尘要使须臾消。君不见西征万骑雄且武，薄伐事在康熙朝。"}