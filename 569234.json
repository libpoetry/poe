{"id":"569234","title":"寿喻处州父太翁八十","dynasty":"明","author":"王世贞","text":"此翁爱我能诗歌，我爱此翁心不他。儿骑五马不自贵，日飨二簋犹云多。太守放衙日卓午，却着斑斓学莱舞。石羊山头荐修脯，琵琶洲上奏箫鼓。人生八十古更稀，有子福德增崔嵬。生来鹤骨元偏瘦，胜后冰肌转自肥。余郎非亲应即故，寿翁珊瑚未肯顾。贱子为裁玉笥云，丈人且进金盘露。"}