{"id":"233781","title":"过许由冢·稷契宁渴死","dynasty":"宋代","author":"黄庶","text":"稷契宁渴死，不饮箕颍泉。先生独洗耳，不听天子言。清风饱进退，千载何悠然。孤坟没荆棘，高名争青山。嗟我迍邅身，一命行十年。味薄无辛咸，璞顽废雕镌。朝行箕山麓，暮挹颍水源。竹帛何处所，搔首态鱼间。白云要闲友，尚苦儿女牵。丈夫合勇决，顾计羞面颜。"}