{"id":"814015","title":"暨阳克复渡江纪事八首","dynasty":"清","author":"陈式金","text":"片帆斜挂已言旋，可叹群峰亦改妍。满目蘼芜黄入海，劫灰荒冷暮秋天。入城一望逼心寒，败壁如林接踵攒。往日红颜今白发，稀逢人迹路漫漫。城南老屋化飞尘，画舫荒园幸转春。假馆为公宾作主。入门怅惘每逡巡。满庭敲扑察秋毫，骏马纵横骋玉镳。何故一镫频隐现，岂真木石敢为妖。一盂麦饭一洼尊，五载天涯诉墓门。松柏藩篱多被劫，封堆碑碣幸完存。访旧江乡友道夷，仁人遇厄死偏奇。儒生拷掠缘何孽，草木同悲无限疑。顽民恃乱益鸱张，醉饱呼卢四载忙。农具尽焚人被掳，田芜屋毁叹洪荒。人心不古降天灾，孰料奇思乱世开。狼狈纵横争猛噬，还淳返朴几时来。"}