{"id":"697572","title":"行路难六首感事作","dynasty":"明","author":"胡应麟","text":"君不见竿头鸢，乘风浩荡游九天。君不见栋头雀，百尺凭虚俯寥廓。君子雌伏安蓬茅，小人雄飞势挥霍。乞哀中夜如鸺鹠，志意满极惊庸流。时移事改恶声播，遗臭墦间万夫唾。君不见公孙张仪称丈夫，至今行乞羞庸奴。君不见盘中蝇，变幻黑白如丹青。君不见市中虎，利口纷纭捷桴鼓。君子推诚洞腹肝，小人柴棘横肺腑。谗言交搆四国哗，贝锦百匹张云霞。邦家覆败手足露，绝膑刳肠示行路。君不见江充举族无极歼，有北陈诗盈简编。君不见帐前蚊，侵肌啑肉无时停。君不见襟前虱，饮血?膏罔休息。君子守道甘困穷，小人聚敛恣胸臆。溪壑之欲浩无涯，狼贪蚕食肥私家。祸盈孽满罹刑辟，昆冈火延灰玉石。君不见梁冀籍赀元载诛，黄金满谷成丘墟。君不见波间蜃，吞吐楼台倏千仞。君不见岩间蛛，四张罗网迷空虚。君子行善苦不足，小人济恶才有馀。沉机伏弩绊飞走，变幻诪张何不有。术穷数尽来天刑，青冥白昼飞雷霆。君不见林甫剖棺桧丑缪，千秋永劫昭大戮。君不见墙畔蝎，猛刺如山蚀金铁。君不见泽畔蛇，恶氛涌雾张狞牙。君子乘时沛膏泽，小人并日行凶邪。一朝无处肆酖毒，馀愤凭陵螫草木。噬人既尽阴祸延，刀锯鼎镬快意飧。君不见阳由弃市俊臣族，天道好还如转毂。君不见海中鳄，利齿如山逞凶虐。君不见穴中狼，巨口如城当道傍。君子好生戒苛慝，小人毒害盈刚肠。积尸累累血成堑，意气扬扬了不变。神人共愤罪恶盈，百骸分裂宇宙腥。君不见董卓然脐侯景灭，万古元凶戒车辙。"}