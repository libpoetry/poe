{"id":"1129420","title":"呈胡舍人二首","dynasty":"宋","author":"释宝昙","text":"东观何如双树家，丝絇归践故园沙。静知水镜中人物，香识炉烟上鬓华。尽有春风飞燕子，岂无诗兴到梅花。自怜老子归来晚，不得追随八月槎。官闲无事只深禅，斋戒何曾废客烟。总是老夫贪佛日，未妨天眼识公年。江湖满意藏诗笥，鸥鸟无心傍客船。参井黄昏云雾里，光明犹有一灯传。"}