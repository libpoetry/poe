{"id":"105901","title":"题祝公辅静得斋","dynasty":"元代","author":"方回","text":"郑卫撼俗耳，姬姜接凡目。醇酎诳渴吻，大房诱饥腹。一阈内外间，鲜不妄举足。堂堂七尺躯，顷刻万感触。人生性本静，情动乃有欲。静善动亦善，尧舜可同躅。动恶丧厥静，为桀为禽犊。恭惟方寸心，性情赖管束。勿狎宁孔畏，匪狂尚箕肃。思精造诣深，察久酬应熟。北辰居其所，初九不远复。可待豶豕牙，故已童牛牿。性静人所同，心静我所独。心静非不动，存性情乃伏。天地与我者，所宝不盈掬。完我所因有，得之异逐鹿。苦辛子祝子，为亲营半菽。颇欲谢湖海，归欤卧茅屋。清夜一孤灯，不疚内自烛。养气非养体，未藉台馈肉。胸中线五色，笔底泉万斛。谁其相料理，回首送鸿鹄。离娄下十四，三自养何缛。紫阳居资对，我亦当熟读。"}