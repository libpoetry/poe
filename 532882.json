{"id":"532882","title":"桂之树行","dynasty":"明","author":"黎民表","text":"桂之树，枝叶一何纷披。托根三山阳，流辉南海湄。隆冬霜露常不衰，扳桂之枝仰母慈。云衣霓带皇所绥，荣光炜煜无休期，丹穴之鸟将来仪。桂之树，其实何离离。惟母有子载以驰，南觐上元西瑶池。鸤鸠均平巢树枝，岭海之氓饱而嬉，非母之德嗟何为。猗桂树，寿无极，长江如虹流不息。踆乌之飞矫其翼，何以寿母此其匹，于万斯年保贞吉。"}