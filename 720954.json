{"id":"720954","title":"续哀雨诗四首","dynasty":"明末清初","author":"王夫之","text":"寒烟扑地湿云飞，犹记馀生雪窖归。泥浊水深天险道，北罗南鸟地危机。同心双骨埋荒草，有约三春就夕晖。檐溜渐疏鸡唱急，残灯炷落损征衣。晴月岚平北斗移，挑灯长话桂山时。峒云侵夜偏飞雨，宿鸟惊寒不拣枝。天吝孤臣唯一死，人拚病骨付三尸。阴晴旦暮寻常极，努力溯洄秋水湄。羊肠虎穴屡经过，老向孤峰对梦婆。他日凭收柴市骨，此生已厌漆园歌。藤花夜落寒塘影，雁字云低野水波。樾馆无人苔砌冷，桂山相较未愁多。桂山哀雨旧诗留，读向泉台忆得不。卞壸可容魂大笑，王章不为死含愁。丹枫到冷心元赤，黄鞠虽晴命亦秋。韶月年年春日㬉，倡条冶叶漫当头。"}