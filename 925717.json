{"id":"925717","title":"永遇乐 检校停云新种杉松戏作。时欲作亲旧报书，纸笔偶为大风吹去，末章因及之","dynasty":"宋","author":"辛弃疾","text":"投老空山，万松手种，政尔堪叹。何日成阴，吾年有几，似见儿孙晚。古来池馆，云烟草棘，长使后人凄断。想当年、良辰已恨，夜阑酒空人散。停云高处，谁知老子，万事不关心眼。梦觉东窗，聊复尔耳，起欲题书简。霎时风怒，倒翻笔砚，天也只教吾懒。又何事，催诗雨急，片云斗暗。"}