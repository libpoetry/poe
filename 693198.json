{"id":"693198","title":"追和杨眉庵次韵李义山无题诗五首","dynasty":"明","author":"沈愚","text":"兰桨双欹倚桂舟，隔花临水思夷犹。香囊玉佩劳相赠，绣幄银屏惜共留。愁绕凤台秦树暝，梦回巫峡楚云秋。多才苦被春情恼，镜里潘郎雪满头。行雨行云少定踪，梦回时节怕闻钟。竹枝寄恨心偏懒，桃叶题情意转浓。香冷绣鞍闲騕袅，烛残金障掩芙蓉。红楼绿水无多远，如隔江山几万重。纤纤斜日弄微风，肠断仙山碧海东。鸾镜有尘空自掩，雁书无路若为通。愁横柳叶眉颦翠，泪湿桃花脸晕红。尽道芳年易憔悴，莫教青鬓作秋篷。油壁香车几度来，赤阑桥畔起惊雷。梦随暮雨阳台去，愁踏春波洛浦回。青鸟衔书通密意，彩鸾留咏惜奇才。苦心一寸如红烛，总遣烧残未作灰。琐窗珠户别离难，兰蕙柔姿惜易残。曲断瑶筝银甲冷，书留锦字墨花干。罗衾积梦惊春晚，宝鸭销香觉夜寒。槛外碧桃花自好，一年芳景共谁看。"}