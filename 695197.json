{"id":"695197","title":"岁暮坐南雍官舍见山亭偶成三首","dynasty":"明","author":"林文俊","text":"屋外山光碧四围，几株松桂傍山扉。何妨移竹供潇洒，自爱开樽对翠微。啼鸟声中惊节换，寒梅枝上报春归。独怜远客风尘里，回首年年忆钓矶。小小亭台短短墙，茅斋静处著绳床。排檐寒色几竿竹，隔座轻烟一瓣香。明镜未容悲岁晚，青山也解笑人忙。年来饱饭便便睡，梦里身如在故乡。霜风悽惨岁华深，木落空庭噪暮禽。犹有翠筠堪志节，岂无碧水可澄心。浮生迹似漂流梗，造士功惭跃冶金。草阁捲帘时自遣，孤吟遥对白云岑。"}