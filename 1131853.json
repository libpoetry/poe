{"id":"1131853","title":"张公洞","dynasty":"宋","author":"蔡肇","text":"髯仙御气已超升，岩洞千秋冷不扃。若许残铅除白发，敢辞长镵斸青冥。坛场岁为民祈福，蒿艾时因鬼乞灵。他日重来寻石髓，绛云深坐读黄庭。髯仙御气款雷扉，洞户千秋敞翠微。寓马至今来秘祝，刍灵聊复借馀威。石房故剑龙随势，空灶残丹鼠辄飞。欲炼刀圭留齿发，山头白鹤几时归。"}