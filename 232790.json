{"id":"232790","title":"送蜀客·都市今重到","dynasty":"宋代","author":"周文璞","text":"都市今重到，文园更倦游。依依返穷峡，得得上归舟。往事深能忆，沈疴久合瘳。行经古祠庙，应酹旧山丘。梁甫遗馨在，降笺杀气浮。白衣犹肯出，黄里不包羞。一听巴人曲，多贻汉玺忧。花蒙尘漠漠，苑抱水悠悠。蠢尔狂童辈，俱为灭族囚。坤维元自正，栈阁未应修。管乐谁能并，卿云亦可俦。时哉著俦杌，聊以畔牢愁。硉矹重开险，销沉万垒秋。堂留石室画，歌尚竹枝讴。寒蚻催逋客，啼鹃识故侯。屈沱尝角黍，岷岭看牵牛。从此多谈晏，逢谁共劝酬。近前持砚削，成列抱箜篌。近岁安枢相，宣威在益州。君归如访谒，朝论必咨诹。列圣方垂统，群公亦好修。焚烧已郿坞，诛殛到讙兜。虎豹参差束，魑{内虚外鬼}次第投。衣冠通海峤，干羽格蛮陬。江寇何劳服，淮田亦粗收。旌旃仍使传，炮烙任兜鍪。玄象摧天狗，昌陵控玉虬。嗟嗟几上肉，断断幄中筹。贡锦资藩辅，缄辞告帝谋。声名与勋烈，应逐汉江流。"}