{"id":"1240279","title":"同前题下字韵二首 其二","dynasty":"元末明初","author":"叶颙","text":"兵骄乱纪律，荡然无上下。虽乏哙等才，耻与哙等伍。江南久丧乱，州郡俱榛莽。况复此辈反，黎庶不胜苦。括囊索金银，杀人掠子女。元恶幸诛擒，所失宁复取。治乱如理丝，不理将失绪。治田当去蠹，不去终害黍。军容欲不惊，必先肃其旅。梁栋欲不倾，必先正其础。措置果合宜，何忧不得所。"}