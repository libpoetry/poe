{"id":"1122212","title":"次韵朱子厚九月十一日见寄三首","dynasty":"宋","author":"俞德邻","text":"三载干戈隔胜游，江山依旧郁相缪。蛩吟砌壁莓苔古，雁落汀沙草木秋。画角飘江犹北固，白云飞岫认东瓯。凭高望远心如醉，风岸乌巾雪满头。凄凉风雨暗山薇，梦里归与迄未归。礼乐不存三代远，江山如故六朝非。读书老去翻成癖，煮字从来不救饥。短褐长镵真活计，载芟何日咏春祈。冷雨凄风万木飞，年来世事不胜悲。青山白水新安道，云梦绿林夔府诗。耆旧飘零今有几，乾坤翻覆政缘谁。鬓丝一夜三千丈，甚矣吾衰如此衰。"}