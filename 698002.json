{"id":"698002","title":"隆庆丁夘八月九日感怀二首","dynasty":"明","author":"赵完璧","text":"八月九日天气清，同文四海试群英。蟾宫愧我昔年志，蚕食看人此际声。江左朱衣非是梦，海边丹凤拟先鸣。白头已误青袍拙，奕世科名觊后生。壮图曾此泪沾衣，老向人间混是非。得失功名春梦断，古今荣利露华晞。身归大块茫茫眇，心向空门种种稀。莫说风檐争寸晷，且将杯酒送斜晖。"}