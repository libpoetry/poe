{"id":"1113182","title":"寿定叟弟","dynasty":"宋","author":"张栻","text":"闻说清朝对紫宸，君王侧席屡咨询。惟应民瘼开陈切，故遣分符验抚循。闻说严人爱贰车，呻吟赴愬赖携扶。从今充扩应无倦，千里疲民待子苏。闻说年来更老成，清心寡欲厌纷纭。固知造物有深意，端享修龄看策勋。秋风想已治归装，吾亦扁舟具碧湘。世味祇应谙历遍，何如兄弟对方床。年年桂绽菊开时，长忆芳樽共一卮。请诵周人和乐句，全胜三叹陟冈诗。"}