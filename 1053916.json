{"id":"1053916","title":"晦之诗尤疟鬼某意鬼不能为端士害奉酬作诗","dynasty":"宋","author":"孔平仲","text":"吾闻烈士仗忠信，出入鬼神皆避逃。维彼小人鬼所狎，祟异皆自不善招。晦之履行并仁义，常揭名教为己操。天将大任预连蹇，薄宦南州初折腰。劬劳戴星出视事，冒突瘴雾匪一朝。浸淫不制偶成疾，愁卧漳浦拥敝袍。有时体燥似灼火，愤怒索笔为长谣。句中有意谴疟鬼，词气凌铄吏部高。予窃料君所守正，彼鬼何者能为妖。幽明路异不相忤，有疾自是疏摄调。强饭进药姑自爱，勿惑异说心空摇。菊花未落迟君出，犹可共醉樽中醪。"}