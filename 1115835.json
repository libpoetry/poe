{"id":"1115835","title":"过白沙竹枝歌六首","dynasty":"宋","author":"杨万里","text":"穹崖绝嶂入云天，乌鹊才飞半壁间。远渚长汀草如积，牛羊须上最高山。田亩浑无寸尺强，真成水国更山乡。夹江黄去堤堤粟，一望青来谷谷桑。绝怜山崦两三家，不种香粳只种麻。耕遍沿堤锄遍岭，都来能得几生涯。东沿西溯浙江津，去去来来暮复晨。上岸牵樯推稚子，隔船招手认乡人。昨日下滩风打头，羡他上水似轻鸥。朝来上水帆都卸，真个轻鸥也自愁。绝壁临江千尺馀，上头一径过肩舆。舟人仰看胆俱破，为问行人知得无。"}