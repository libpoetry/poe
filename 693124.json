{"id":"693124","title":"冯道二首","dynasty":"明","author":"沈周","text":"能臣五姓亦多忙，旦暮朝廷傀儡场。尽有痴顽塞羞耻，了无恩怨涉兴亡。送迎数数真邮督，侍从番番老楯郎。莫怪不能知大义，兔园册上秪农桑。相公惟旧帝惟新，历享台垣富贵春。竟莫识为何老子，终当书作某朝臣。厓房恋恋输蜂义，梁垒依依愧燕仁。功业不知何所有，一编青竹漫遗尘。"}