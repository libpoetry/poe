{"id":"1252830","title":"渭河道中四首","dynasty":"元末明初","author":"王冕","text":"平地连沧海，孤城带渭河。行人俱汉语，舟子半吴歌。野草惊秋短，鲂鱼出水多。只怜乡国远，处处有胡笳。披雾青天近，梳头白发明。山河千古恨，风雨五更情。塞北浮云惨，关中王气清。草庐诸葛在，未得话平生。月出东溟白，天垂北斗低。砺兵思秣马，舞剑忽闻鸡。诸葛犹存汉，田横不辱齐。英雄如有见，琐稍岂能迷？海气团云白，江风吹浪寒。飞鸿离塞远，独鹤唳更阑。慷慨论时事，羁栖笑楚冠。萧萧黄叶下，回首望长安。"}