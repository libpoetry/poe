{"id":"873686","title":"观二刘题壁","dynasty":"宋","author":"刘子翚","text":"温其题诗新历寺，落笔风雨惊长林。眼高一世常欲骂，想见掀髯坐岩阴。致中题诗新兴寺，坏壁岁久莓苔侵。山僧好事亦可喜，解诵鸟啼春意深。我来经览浑如昨，玉友金昆念离索。投林倦翼不同栖，况复分飞在寥廓。故山终胜他山好，新交不如旧交乐。何况把酒问鸥盟，卧听松风同一壑。"}