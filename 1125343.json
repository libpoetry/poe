{"id":"1125343","title":"金国贺正旦使人到阙紫宸殿宴致语口号","dynasty":"宋","author":"真德秀","text":"榆关玉塞静无尘，嘉定如今第四春。两国交驰通好使，八荒同作太平人。翠鼍鼓奏娱嘉客，白兽樽浮赏谏臣。圣历从兹天共远，年年玉帛会枫宸。六龙扶辇下云间，紫殿风微响佩环。朔漠远驰邻国信，前星亲押外朝班。九宾重译瞻宸极，万岁三声绕寿山。大史预占年大有，更添喜色上天颜。"}