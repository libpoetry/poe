{"id":"1122238","title":"杨刚中分教京口有司以冗员罢去作诗为别就次韵以饯其行二首","dynasty":"宋","author":"俞德邻","text":"冲霄志气合雄飞，谁遣谈经坐绛帏。夜雨檐花聊痛饮，秋风莼菜竟思归。一官岂为吾曹冗，五斗政嫌儿辈讥。去去草玄从尚白，丈夫元不羡轻肥。公车指日召严徐，友道从渠自耳馀。浮世功名蕉覆鹿，冷官滋味釜生鱼。百年荏苒醒还醉，一气循环惨复舒。归去湖山多乐事，故人休枉绝交书。"}