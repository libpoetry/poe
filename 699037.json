{"id":"699037","title":"有感","dynasty":"明","author":"徐熥","text":"传闻关白死，海气绝氛腥。间谍防真伪，悲欢杂涕零。王春回雨露，天怒息雷霆。时事难高枕，端居莫谓宁。馁虎横行甚，村氓骨半枯。猛应凭伥鬼，威或假妖狐。白昼常当道，清时敢负嵎。官兵虚搏击，鸡犬反惊呼。久雨防时歉，囊空米价腾。子钱残岁急，官赋隔年徵。薄劣明时弃，疏慵末俗憎。处篱同斥鴳，未敢望鹍鹏。"}