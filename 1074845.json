{"id":"1074845","title":"送王天民归双泉","dynasty":"宋","author":"周紫芝","text":"旧闻双泉居，缥渺在寥廓。仙人上丛霄，遗甃结飞阁。广庭三百步，一木可四角。刀圭分苍虬，鳞鬣自皴错。至今风雨枝，疑有孤栖鹤。王郎吹玉箫，飞凫下双屩。时乘三峰云，来绕月城脚。人生多乖离，未践绣水约。知心念独君，时来慰牢落。我欲从之游，何当解羁缚。"}