{"id":"828016","title":"三台山山居杂诗 其四","dynasty":"清末近现代初","author":"陈曾寿","text":"论才及宋代，岂不先乖崖。遗像留僧庵，了了明去来。惜哉太华莲，专为希夷开。不独神清子，事业限炉灰。伊来有成人，古德资扶培。渊源不可诬，变化非一胚。周旋卢郑间，陶范英雄才。留邺及新建，所遇尤奇侅。下士未闻道，拘墟独难回。寸莛叩洪钟，焉能应风雷。残年托细字，积惧当沉灾。海滨事诸老，婉娈忘形骸。愿浥弥天澜，一湔千劫哀。"}