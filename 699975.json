{"id":"699975","title":"幽居九首次监郡韵","dynasty":"明","author":"陶安","text":"幽居无限好，托兴在云林。兰气山轩净，槐阴石径深。霜螯肥斫玉，腊酒满浮金。对景皆成乐，逍遥物外心。幽居无限好，松竹翠成林。放鹤高天阔，寻仙古洞深。栖身三亩宅，绝念四知金。舒卷随时异，非无爱国心。幽居无限好，猿鸟语高林。岁月催人速，烟霞淂趣深。葱裾曾织翠，荔带已围金。富贵寻常事，安能动此心。幽居无限好，谈笑坐书林。边塞军声远，渔樵友义深。灵芝锄紫玉，老桂嗅红金。湛湛真何似，明蟾照水心。幽居无限好，梦不到琼林。菜甲珊瑚脆，松根琥珀深。勤催耕陇犊，频费买山金。不逐浮云变，能坚铁石心。幽居无限好，流水绕疏林。教子书囊富，留宾酒盏深。闲添诗里画，俭有俸馀金。石上闲琴操，悠然太古心。幽居无限好，爽气挹苍林。采药穿云远，烹茶汲井深。床存题卷笔，笥出鬻书金。时有驯鸥狎，忘机静此心。幽居无限好，倦鸟喜投林。野韵思高古，公文厌刻深。鼎彝三代器，酒食二疏金。目送飞云远，还存济物心。幽居无限好，万物总林林。地僻琴鱼乐，门闲草木深。文光分北斗，人品重南金。门外鹤书至，恬然不动心。"}