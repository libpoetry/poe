{"id":"1045840","title":"和质夫运使大夫久旱喜雨长句","dynasty":"宋","author":"吕陶","text":"六月阳初亢，三农否忽倾。应祈由化力，蒙惠得欢声。草木英华动，山川气象清。石间看燕舞，池上觉蛙鸣。水阔江尤渺，云浓夜未明。逡巡烦暑薄，时序好风轻。喜意知馀润，忧心恐易晴。秀园吟际适，丰野望中平。勤有贤侯志，霖非旧史评。不须穷造物，土俗但犁耕。"}