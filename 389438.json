{"id":"389438","title":"薄倖·出都感怀","dynasty":"清代","author":"薛时雨","text":"栖栖何用。猛过眼、繁华一梦。想刘阮，天台重到，尽有烟云供奉。争向来、楼阁全迷，桃源闭了秦人洞。叹影误杯蛇，宫临磨蝎，一骑长途独拥。经过了，重重劫，仍未脱，尘中羁鞚。等閒思抛却，堂前旧垒，辛勤多少香泥壅。东君情重。算归来燕子，飞飞不离连霎栋。秋风起矣，陌上车尘碾动。"}