{"id":"683713","title":"夏日村居杂兴十绝","dynasty":"明","author":"王世贞","text":"罢翻遗刻上乌丝，且捲湘帘看奕棋。犹觉闲身多此事，石床眠受午风吹。数卷残编了不亲，科头閒作水边身。怪来终日无烦暑，应趁人间得意人。晓风微剪绿阴稠，剥啄柴门懒应酬。卿自衣冠用卿法，野人经月不梳头。风尘十载倦归田，始向山僧学坐禅。此日和禅都不管，醒时呼酒醉时眠。臛凫蒸饼瓮头春，且喜农家事事真。论雨论晴天欲暝，柳梢初破月华新。断绝人间千万缘，尚留篇什伴残年。欲知诗思今来懒，祇乞成都减样笺。草屩捞虾寄此生，早潮初退晚潮平。真成一梦真成觉，不博区区世上名。落拓隗俄醉后真，子嵩应的是前身。自缘耽酒慵开卷，翻道庄生不异人。日脚初低树色高，晚凉微动鬓萧骚。乌头作风白头雨，处处欢声停桔槔。池上疏星浴曙波，偶听蛩响在青萝。亦知残暑将为客，其柰秋风感慨多。"}