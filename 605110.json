{"id":"605110","title":"制府姚江王公疏荐地方人才谬以见及注曰原任贵州平越府知府张萱学穷二酉胸富五车岭南开著述之宗天北起斗山之望即未报闻第草莽之臣获以姓名从诸名流入公夹袋亦感恩知己矣赋此寄谢 其四","dynasty":"明","author":"张萱","text":"孤影伤弓铩羽翰，绕林今幸一枝安。素餐曾饱侏儒粟，短发休弹贡氏冠。自信初衣胜单绞，岂将手板换纶竿。戋戋束帛何须问，避世墙东已考槃。"}