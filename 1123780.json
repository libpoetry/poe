{"id":"1123780","title":"初夏山居有怀长沙从游四首","dynasty":"宋","author":"赵蕃","text":"日者因回使，人才致一书。有怀那再写，为况又何如。贾傅长沙国，陶公五柳庐。文章且难进，可向友朋疏。我爱长沙国，全如洛与伊。诸公早闻道，老我谩耽诗。忆昨相追逐，何知有别离。湘西一回首，莽莽便天涯。府谷我先契，诸公吾辈流。悬知盍簪际，颇解忆人不。蕙逐光风转，莺啼出谷幽。因声烦为我，传写寄荆州。想见湘西路，扶疏夏木长。佛龛钟磬寂，书屋简编香。破雾穿晨屦，冲风唤晚航。向居嫌是客，今梦却同乡。"}