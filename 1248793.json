{"id":"1248793","title":"送海一沤十韵","dynasty":"元末明初","author":"张宪","text":"尊者来从乾竺国，畏途生出玉门关。地穷西北河为带，水尽东南岛若环。劫火自如潮势吼，禅心已似石头顽。《法华》雨施金盂水，贝叶经挑锡杖镮。幻境万家蝴蝶梦，沧波一个野鸥閒。染轻龙女花难著，德重天厨食自颁。灏气秋横银色界，白毫夜破铁围山。瀴溟此日浮杯去，葱岭何年只履还。佛日未应违下国，甘霖直欲遍人间。探穷大地蛟蛇窟，归立□□虎豹班。"}