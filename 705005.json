{"id":"705005","title":"龙德歌寿甘泉湛尊师","dynasty":"明","author":"霍与瑕","text":"龙之潜，或潜在渊。匪江匪汉，瀚渤瀰漫。江门之渚，游洋容与。江门厓壑，磨龙鳞角。江门有云，龙鼾十春。于戏，龙寿无垠兮，百千斯年乘元气以逡巡兮。龙之起，德施斯普。日照其鳞，云曳其尾。下水上腾，和风甘雨。桑杨在山，菁莪在沚。发育化生，三千桃李。北自幽并，南踰交阯。过化存神，风行草靡。于戏，龙寿无已兮，百千斯年乘元气以终始兮。龙之骧，蹈厉奋扬，伸缩翕张。电裂碧空，奕奕其光。迅雷震之，震惊四方。蛇妖鼠怪，遁走伏藏。作雨瀼瀼，黍稷穰穰。南都民士，悦豫且康。于戏，龙寿无疆兮，百千斯年乘元气以翱翔兮。龙之归，冬烈秋凄。雨雪其霏，清霜疾威。寒气总来，何草不萎。罗浮之涯，阮湘之湄。以蛰以潜，以游以嬉。复见天心，味淡声希。于戏，龙寿无期兮，百千斯年乘元气以栖迟兮。龙之德，光明峻极。时潜而潜，九泽脩髯。时起而起，敷天化雨。时骧而骧，不显其光。时归而归，帝命不违。太和元气，流行四时。刚健中正，纯而粹而。于戏，龙之寿兮，始天地而无前，终天地而罔后兮。"}