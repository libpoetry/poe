{"id":"574264","title":"寄题黄鹤楼","dynasty":"明","author":"邵宝","text":"片云不向琴台泊，鹗渚飞来共黄鹤。黄鹤千年尚未归，惟见高楼倚寥廓。有矶巀嵲非人凿，矶上临观何绎络。长史杯缘庾老停，谪仙笔为崔郎阁。内方迤逦大别峰，远树中开夏后宫。朝宗江汉直趋海，天津地脉应流通。登高能赋亦馀事，天子有使将观风。西涯老作动千古，白首载歌还沈翁。都台驻节吾乡彦，五十功名犹未半。不转常持匪石心，无涯每出如流翰。匡庐云隐具区涛，我放扁舟君不见。清秋贻我洞庭歌，手墨新题溢缄面。君诗原是杜中人，吏在汉廷称老练。冯君莫向栋边悬，恐露精光射星汉。"}