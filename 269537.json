{"id":"269537","title":"闻丁述安司马郡城购园亭","dynasty":"清代","author":"郑用锡","text":"劳薪暂息閒无事，新修廨舍三弓地。隔断红尘境自清，先忧后乐心心寄。山房双桂苦栽培，小山招隐非公志。榴花艳照眼中明，五月开轩应献媚。松生书屋匝地阴，此是公家梦所致。埽径吾亦爱吾庐，广厦谁作万间庇？惟公丘壑足胸中，不拘于吏为仙吏。故山猿鹤不须愁，数笏石存归岫意。"}