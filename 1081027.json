{"id":"1081027","title":"季脩有诗求公晦颜公书元次山碑铭既而公晦和成使病者亦赋之","dynasty":"宋","author":"陈渊","text":"英雄仙去形骸薧，空有遗铭卧荒草。谁将后事付平原，石刻长随天不老。古来笔法多神逸，断碣尘埃谁复扫。顾无清议蔼人间，末技纵工何足道。往年好古搜奇迹，百过曾看争坐稿。直词无复假军容，僣逆知公能辩早。教儿祇欲传家法，挥金可笑欧阳媪。岂知名义重丘山，遗屦终令鲁人宝。此碑文墨两奇伟，千载漫郎犹有考。当时谈笑傲豺狼，首领不求明哲保。至今心画落银钩，逸若骅骝初脱皂。先生年来好收书，兼爱此翁忠有馀。岂惟笔力求深造，定要声名不减渠。"}