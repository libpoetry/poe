{"id":"1114695","title":"庆上人以再闻诵新作突过黄初诗为韵作十诗见寄次韵酬之","dynasty":"宋","author":"李彭","text":"鄱阳山水国，东南一都会。朗玉得斯人，骎骎越流辈。岛可不足吞，支许欲追配。新诗如弦簧，窈眇歌一再。璧公释门老，室有芝兰薰。昔为一逢掖，直谅颇多闻。枯禅百无染，静拥襄汉云。不随儿女曹，搴旗树功勋。蝉噪嗟齐梁，凤鸣推沈宋。诸人勤著脚，何尝窥妙用。独有杜参谋，变态无与共。绝唱冠古今，孤高追惜诵。嘉平送馀运，丘园先欲春。东风堂堂来，不畏北风嗔。缅想萱芽动，高标压常珍。川岑互映彻，草木俱鲜新。吾友韩子苍，雾豹閟关钥。一朝出阴崖，蓬山真著作。绝伦共推让，痛扫净瑕膜。行矣贰紫微，居然赋红药。材名参上流，徙薪知曲突。趣向期真源，悟悦须法窟。楚谣与汉风，要自非凡骨。幻药不可当，灵根贵英发。我生如艅艎，罅漏顿补过。涉世任风帆，唱予聊复和。发短巾屡攲，食艰齿仍堕。自嗟叔夜懒，又疑武侯卧。田园本地著，耕耘不忘初。修桑复浴种，力作共征输。荣名愧八俊，典学欣三馀。安敢望挽汲，云林当晏如。子居招隐岩，妙解招隐诗。济胜良有具，幽讨捷若驰。秀峙王郎子，斲句时相依。异世得岳湛，连璧真妍姿。札札寒女机，织素工流黄。何如风尘外，翠袖倚修篁。幽居渺天末，肯傍霍卫墙。饔人解鼋处，谁能染指尝。"}