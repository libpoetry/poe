{"id":"823231","title":"五福降中天 其二 寿尹仲老五十","dynasty":"清末近现代初","author":"赵熙","text":"梦华可记东京录，当年保安同住。赶路通州，浣花别墅，曾醉生朝甲午。秋风路阻。便卅载西风，梦萦秦树。到老谁知，更寻黄蘖苦中苦。横流沧海立足，落红三月晚，君又初度。一卷埋头，万山吹角，白发几回重聚。偏忘寿汝。约城北徐公，武侯祠去。浮白山青，寸心持万古。"}