{"id":"707602","title":"风流子　　为鹿城李三一寿  送张编修督学河南","dynasty":"明末清初","author":"吴伟业","text":"中原人物盛，征骖过、花发洛阳街。羡严助承明，连城建节，茂先机近，好士抡才。宾徒满，赋成誇授简，钟鼓绕繁台。嵩岳出云，郁葱千仞，浊河天际，屈注西来。凭高披襟处，千觞引醽醁，意气佳哉。回首当年献赋，綵笔亲裁。待尚书尺一，趋归视草，门盈桃李，学士高斋。领取玉堂佳话，黄阁重开。"}