{"id":"620835","title":"恭遇上耕籍田作诗八章","dynasty":"明","author":"黎遂球","text":"帝德萃虞，王功尚周。历畔启化，豳谷诒谋。徇齐应运，肇祚承休。昭穆锡嘏，邦本是求。典集其成，鼎燮式玉。穜稑亨晬，耒耜淳朴。取益必躬，出震聚欲。爰载青旂，遂戒龙幄。星辰文从，深出武器。游陋夏补，睹快宸秘。旭杲有庆，虔恪司事。乐气流元，乾坤大至。畯馌皆备，三九既任。百灵矩翼，万类宫音。象步羲画，风洽舜琴。勾芒懔从，上帝惠心。祖考蒸尝，士女祝勌。军实赫张，神人攸眷。占协旸雨，动若雷电。稷稼告成，镐饮咸宴。泛流岂豫，鸣球载歌。日就被辉，云从布和。数举德饱，位列会嘉。素餐近惧，衎食旨多。三锡实繁，五色惟物。工称于劳，农乃不屈。趋跃佩带，纷缤尘黻。出毖拱卫，入徐散拂。辅德有象，春官威仪。璇杓受禄，颖栗采诗。家食卜吉，井汲且垂。倾风景化，矢义蒙滋。"}