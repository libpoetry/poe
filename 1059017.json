{"id":"1059017","title":"用王宪韵寄参寥","dynasty":"宋","author":"邹浩","text":"天资不纷华，脱身礼白足。一笑语曹溪，与世作眼目。有时戏毛颖，新诗奴郑谷。翘然百家中，疏烟澹脩竹。顷年古招提，山青水澄渌。倾盖揖孤标，令人惭逐逐。平生稻粱谋，从此在鸿鹄。尔来落高阳，辕下方局促。况乃建隆师，黄垆已埋玉。岂必阮步兵，途穷泫然哭。赖君金石声，丁宁雁飞速。我心端何如，盲龟得浮木。遥闻玉堂老，初情敦夏屋。支遁久尘埃，风流一朝续。营营覆载间，万事风前烛。愿言扫云窗，聊对传灯录。"}