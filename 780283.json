{"id":"780283","title":"迈陂塘 春晚坐寓园桃花下写怀","dynasty":"清","author":"周星誉","text":"下湘帘、绿濛濛处，凉云渐送春暝。小桃红煞斜阳里，闪得蝶魂无定。风又紧。看碎糁、燕支绣个春愁影。蛮纱香静。恁负手寻花，扶头中酒，又做去年病。兰闺里，也有一株湘锦。横枝正嵌窗镜。这时料已开成雪，都与茜裙争靓。离梦醒。恐一桁珠阑，闲煞无人凭。将愁和闷。好写上银笺，倩他燕子，寄个断肠信。"}