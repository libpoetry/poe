{"id":"192424","title":"送陆务观·近别已不易","dynasty":"宋代","author":"李石","text":"近别已不易，远别良更难。莫作远近想，便觉宇宙宽。聚散与出处，等以道眼看。君去便乡国，我留为亲欢。吴蜀视旅亭，随处寓以安。谁能诧凡见，鷃翮齐鹏抟。是家限门地，羽仪耀朝端。竹西丞相客，冀北幕府官。清庙瑚琏器，仙人承露盘。谈笑翰墨香，芳佩杂茝兰。雪山笏拄颐，碧玉高巑岏。锋车促收召，买舟系江干。瞿塘浪粘天，怒涛驾风湍。西湖软红路，塔级层旃檀。"}