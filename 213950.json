{"id":"213950","title":"寄王逢原·北风吹云埋九垓","dynasty":"宋代","author":"王安石","text":"北风吹云埋九垓，草木零落空池台。六龙避逃不敢出，地上独有寒崔嵬。披衣起行愁不惬，归坐把卷阖且开。永怀古人今已矣，感此近世何为哉。申韩百家爇火起，孔子大道寒於灰。儒衣纷纷欲满地，无复气焰空煤炱。力排异端谁助我，忆见夫子真奇材，楩柟豫章概白日，秖要匠石聊穿裁。我方官拘不得往，子有闲暇宜能来。晤言相与入圣处，一取万古光芒回。"}