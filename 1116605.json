{"id":"1116605","title":"端午帖子词：皇太后阁六首","dynasty":"宋","author":"苏轼","text":"露簟琴书冷，雕盘?饵新。深宫犹畏日，应念暑耘人。万岁菖蒲酒，千金琥珀杯。年年行乐处，新月挂池台。翠筒初裹楝，芗黍复缠菰。水殿开冰鉴，琼浆冻玉壶。秘殿扶疏夏木深，雨馀初有一蝉吟。应将嬴女乘鸾扇，更助南风长棘心。上林珍木暗池台，蜀产吴包万里来。不独盘中见卢橘，时于粽里得杨梅。闵楚遗风万古情，沅湘旧俗到金明。翠舆黄伞何时幸，画鹢飞凫尽日横。"}