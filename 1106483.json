{"id":"1106483","title":"即事六绝","dynasty":"宋","author":"王炎","text":"焚香清坐对韦编，妙处悬知不可传。三画分明寄玄旨，谁将脩绠汲深泉。半生飘泊将雏意，百感凄凉舐犊情。露电终非真实相，彭殇何者是长生。布衣蔬食且随缘，睡起时参柏子烟。欲倚绳床拈白拂，何人真解意中玄。了无俗驾到蜗庐，隐几閒翻贝叶书。属付苍头休洒扫，绿苔随意上阶除。拂拭青奴供昼眠，半晴半雨酿愁天。梦回不到南柯境，风过绿阴号晚蝉。孙竹新添绿玉枝，稚禽学习绕檐飞。动中会取归根意，雨过白云横翠微。"}