{"id":"422889","title":"木兰花慢 声越寄示此调，词旨哀婉似蒋鹿潭。微昭和之，余亦继声","dynasty":"近现代","author":"胡士瑩","text":"倚危楼一角，看落日，大旗遮。指一发中原，百年乔木，草草京华。昏鸦衰杨自恋，叹飘零王谢燕无家。谁知风流老子，犹歌铁板铜琶。空嗟往事委尘沙，客思乱如麻。奈野店鸡声，霜桥马影，岁月无涯。兵车辚辚几度，怕江山开遍杜鹃花。多少蘼芜巷陌，伤心付与秋笳。"}