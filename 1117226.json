{"id":"1117226","title":"次迟韵二首","dynasty":"宋","author":"苏辙","text":"老谪江南岸，万里修烝尝。三子留二子，嵩少道路长。累以二孀女，辛勤具糇粮。谁令南飞鸿，送汝至我旁。饥寒不能病，气纾色亦康。拊背问家事，嗟我久已忘。力耕当及春，无为久南方。还家语诸女，素刚非王章。世事非吾忧，物理有必至。常旸百川竭，顾亦防雨耳。阴阳相纠缠，反覆更自治。幽怀澹不起，默坐识其意。长子念衰老，远行重惭愧。疏慵身似僧，岑寂家近寺。但闻事日新，未觉吾有异。器锽本自出，藩角徒不遂。得失众共知，穷达佛所记。要令北归日，粗究一大事。"}