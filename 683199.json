{"id":"683199","title":"新作凤凰台二首","dynasty":"明","author":"王天性","text":"高台百尺压城隈，锁断江山势欲回。千蜃结成凌碧落，六鳌顶出近蓬莱。参差庐井三阳见，缥渺风烟十县开。胜概金陵那得擅，题诗愧乏谪仙才。暮鸦散尽海天秋，台上朝阳有凤游。翠壁作屏连北极，练江分带入东流。衣冠恍集金陵地，樯橹疑过白鹭洲。散发篷窗眠倒影，不妨身世在丹丘。"}