{"id":"22120","title":"送蜀客·楚客去岷江","dynasty":"唐代","author":"张祜","text":"楚客去岷江，西南指天末。平生不达意，万里船一发。行行三峡夜，十二峰顶月。哀猿别曾林，忽忽声断咽。嘉陵水初涨，岩岭耗积雪。不妨高唐云，却借宋玉说。峨眉远凝黛，脚底谷洞穴。锦城昼氲氲，锦水春活活。成都滞游地，酒客须醉杀。莫恋卓家垆，相如已屑屑。"}