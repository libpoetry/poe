{"id":"124099","title":"僦舍西斋小圃竹树森植秋日摇落对之翛然因作","dynasty":"宋代","author":"宋祁","text":"避事长卿志，闲居郎将流。无心婴外物，有兴为高秋。僦舍馀三亩，畸人代一邱。园空树色至，日淡暝烟浮。绀叶繁江蓼，丹须亚海榴。青松七鬣嫩，黄菊万钉稠。露泫梨津熟，风乾芰扇愁。小池圆写镜，卧石侧盘虯。爱竹惟惭赋，逢萱即忘忧。信非吾土美，聊并小山留。胜托三馀暇，幽寻五日休。沼蛙观聿役，簷雀听啁啾。心有冥鸿伴，歌烦警鹤酬。兹焉为乐地，时事判悠悠。"}