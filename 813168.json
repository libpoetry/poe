{"id":"813168","title":"浣溪沙 咏梅","dynasty":"清","author":"张振","text":"玉骨冰心世外姿。霜前雪后想凄其。此情好与月明知。寂寞苍苔春较冷，低徊疏影梦还迟。碧纱窗下正相思。残日花开花又残。卷帘愁坐怯轻寒。自怜消瘦带围宽。幽梦乍回春悄悄，娇莺自在语关关。更无心绪倚阑干。绿暗红遮欲暮天。懒从书架理牙签。几回愁坐几回眠。已是夜来风缭绕，更闻帘外雨冥绵。个侬憔悴转堪怜。"}