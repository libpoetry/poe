{"id":"816772","title":"柳梢青 江寺","dynasty":"清","author":"董俞","text":"几点遥山，夕阳西下，黯黯残云。柳絮将飞，杏花初谢，江上孤村。天涯又值残春。更不禁、青衫泪痕。细雨扁舟，寒灯古寺，一个愁人。记得年时。罗敷未嫁，碧玉初笄。纨扇深遮，双螺高绾，刚解相思。花前珍重幽期。更恰好、灯昏篆微。半饷偎人，十分浓醉，一味娇痴。莫向江头，问他渔父，谁醉谁醒。一叶轻船，数声横玉，云树冥冥。狂奴故态堪惊。垂钓处、寒鸦乱鸣。花落鸥滩，蘋香蟹簖，潮白山青。"}