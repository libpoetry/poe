{"id":"698311","title":"题风烟雪月四梅","dynasty":"明","author":"倪谦","text":"想见冰姿照素袍，数声横笛汉江皋。如今不逐春风落，凭仗中山紫兔毫。一笑群仙齿粲然，霏霏玉骨锁寒烟。蹇驴踏雪曾相遇，流水断桥山店边。东君私许冠群芳，万斛明珠夜有光。朔雪纷纷莫相妒，六花争似五花香。孤芳宜托岁寒交，尚白何须费解嘲。五夜不禁清到骨，半痕斜月挂晴梢。"}