{"id":"951856","title":"痴顽不识字歌许叔节来诗有此句因以名篇","dynasty":"宋","author":"林光朝","text":"平生读书，如风过耳。岁月共流转，如磨复如蚁。一如人嚼蜡，而不见其味。又如弄孤杵，连夜不成米。又如过羊肠，十步复一止。年头月尾无一是，咄咄痴顽不识字。见君诗，舌如黐，愧我为人师。怪怪奇奇，如悬崖万仞龙盘古树枝。又如生马不施鞚而驰，又如锦苔封漫岘山千年堕泪碑。又如玉关客，血上老犀衣。卢仝孟郊骨已朽，眼睛头颅何人相传授。与君往还岁月久，比来春风入我牖，便觉岩前草木件件有生意。跨蹇驴，出古寺，欲访子云问难字。"}