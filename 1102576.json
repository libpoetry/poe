{"id":"1102576","title":"甲戌游旴江六月二十二日发武林","dynasty":"宋","author":"俞德邻","text":"威弧惨无光，城乌啄大屋。淮云苍莽间，十载几荼毒。忧心甫殷殷，又复正阳筑。正阳亦何许，地接英与六。传闻夜点兵，文书下机速。挥汗起负戈，部伍竞驰逐。平明驱出城，令严秋气肃。岂不实苦辛，主忧固臣辱。前年戍襄樊，去年戍郢复。白骨秋野横，青燐阴房煜。生还偶然尔，忍怨征行促。所悲世路艰，无罪罹杀戮。潢池弄盗兵，绿林仇饷肉。茫茫畿甸间，风尘涴人目。圣明抚遐荒，先事清辇毂。干戈动邦内，岂计颛臾蹙。扶颠要得人，拨乱如转烛。秋山翡翠青，秋水蒲桃绿。去去取封侯，勿羡牧羊仆。"}