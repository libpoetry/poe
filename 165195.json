{"id":"165195","title":"感时·卿士辱多垒","dynasty":"宋代","author":"宗泽","text":"卿士辱多垒，天王愤蒙尘。御戎要虓将，谋国须隽臣。百战取封侯，未必亡其身。怀奸废忠义，胡颜以为人。吁嗟世道衰，大戮加缙绅。平居事奔竞，梁汴分云屯。一旦国步艰，四迸如星繁。辅相已择栖，守令仍逾藩。冠盖陆西竄，舳舻水南奔。鄙夫用慨然，策马趋修门。勤王羞尺柄，悟主期片言。时来倘云龙，峨冠拜临轩。逶迤上玉除，造膝伸元元。措世于泰宁，归来守丘樊。"}