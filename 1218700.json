{"id":"1218700","title":"送解伯中赴史馆召至正癸未朝廷以史事遣使起河东张先生于广陵明年史局开又于广陵徵解先生广陵连有二盛事睹兹荣美赋诗为别","dynasty":"元","author":"成廷圭","text":"海岳澄清又百年，前朝陈迹散云烟。恭闻天上修三史，连向淮南起二贤。青简旁搜成大典，黄华迭出购遗编。先生善用春秋法，岂下当时太史迁。"}