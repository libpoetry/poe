{"id":"150070","title":"资道俾予赋试剑山诗马上承命作","dynasty":"宋代","author":"晁说之","text":"青山群若好，此山何清特。如见孙登辈，高耸不可及。山神亦喜我，轻风鸣马勒。马上欲高哦，才窘开口涩。城墉半夜深，楼阙中天辟。六曲屏风张，五两布帆屹。莲柄生旱陆，松角自空植。偏将司斥候，中军罗矛戟。道冠不著簪，女鬟未劳栉。碧衣翼而趋，青童拱以立。风雨若可摇，日月去无迹。出此摹写语，敢谓得百一。亦欲纵笔书，南山诗见嫉。"}