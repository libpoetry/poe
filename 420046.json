{"id":"420046","title":"八归 庚子五月书感","dynasty":"近现代","author":"邓嘉缜","text":"方塘月朗，曲阑尘定，一霎风起蘋末。步虚只道闻天籁，谁料红愁绿惨，无端纷错。分付冯夷休浪舞，怕玉镜、被云遮却。怎不念、璚宇高寒，送与六铢著。吟罢玉川，月蚀清光无恙，只是虾蟆轻薄。歌管俊游，咏觞胜侣，未碍及时行乐。向青天试问，忍缺团团桂花魄。待看取鲸呿响息，鲛泣声潜，效灵来海若。"}