{"id":"701384","title":"朱晦庵墓道有述","dynasty":"明","author":"黄廷用","text":"连朝得得冲寒雨，何处青山起白云。洞里故留飞鹤迹，岩中犹隐卧龙文。九峰树色如相挹，百道溪流不可闻。歇马嘉禾寻故事，石桥无语立斜曛。徽国上公名百世，鬼神传梦此朱林。山分罗带天风静，地抱金沙雨露深。十里松杉团野色，三秋蘋藻荐遥心。前峰本是重云掩，偏喜登临霁午阴。"}