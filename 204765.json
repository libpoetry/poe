{"id":"204765","title":"和同社钱梅","dynasty":"宋代","author":"赵必象","text":"花开春意动，花谢春意静。逋仙余诗魂，梦断孤山境。飘零万斛香，冷落一枝影。玉笛声声愁，月浸阑干冷。吟翁钱梅行，诗句真隽永。持螯醉酒船，呼童涤茶皿。欲调宰相羹，且归状元岭。离骚不知音，激楚鄙鄢郢。惟有广平翁，心肠铁石劲。无花实更奇，此意要人领。桃李儿女曹，眼底纷蛙井。酒醒动微吟，心下快活省。"}