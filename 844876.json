{"id":"844876","title":"南沙金鹤筹以六十自寿索和次韵答之二首","dynasty":"清末民国初","author":"曹家达","text":"莫将陵谷问推迁，觞咏难逢癸丑年。老去耽吟还自赏，愁来病酒不成痊。座留阮籍能青眼，途遇洪崖偶拍肩。人道此翁真矍铄，纵非富贵亦神仙。山河无恙朝廷改，一代勋名过眼空。剩有围棋付安石，更谁赍酒遣庞通。荒荒猿鹤倾三辅，莽莽烽烟扰百同。曾记杜陵诗史语，江湖满地一渔翁。"}