{"id":"747162","title":"摄山遇雨憩文殊庵","dynasty":"清","author":"赵函","text":"四山尊一峰，巑岏出仙掌。遵涧肆幽行，穿萝成独往。空岩堆落叶，湿翠下不上。诸天风雨来，涛浪万松响。泉语堕寒淙，鼯啼没灌莽。寂寞文殊庵，昔游俨可想。老僧已茶毗，苔色上斋榜。先公婆罗碑，遗墨尚精爽。留此镇山门，摩挲心郁怏。再来知何时，应待药苗长。"}