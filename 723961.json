{"id":"723961","title":"三日侍华光殿曲水宴代人应诏诗","dynasty":"南北朝","author":"谢朓","text":"群分未辨，类聚兹式。天眷休明，且求至德。御繁实简，制动惟默。官府百王，衣裳万国。中叶遭闵，副内多违。悠悠灵贶，爰有适归。于昭睿后，抚运天飞。凝居中县，神动外畿。悬象著明，离光乃位。我有储德，徽猷渊备。长寿察书，龙楼回辔。重道上庠，行遵儒肆。朝阳有干，布叶萋萋。思皇威矣，鹓羽高栖。出驰先辂，入秉介圭。瞻秦望井，建鲁分奎。求贤每劳，得士方逸。有觉斯顺，无文咸秩。万箱惟重，百锾载恤。屈草戒谀，阶蓂纪日。文教已肃，武节既驰。荣光可照，合璧如规。载怀姑射，尚想瑶池。濯龙乃饰，天渊在斯。作乐顺动，实符时义。上春初吉，亦留渊寄。红树岩舒，青莎水被。雕梁虹拖，云甍鸟跂。高悬甲帐，周褰黼帷。长筵列陛，激水旋墀。浮醪聚蚁，灵蔡呈姿。河宗跃踢，海介夔跜。弱腕纤腰，迁延妙舞。秦筝赵瑟，殷勤促柱。降席连緌，称觞接武。稽首万年，献兹多祜。天地既成，泉流既清。薄暮沾幸，属奉文明。将标齐配，刻扫秦京。愿驰龙漠，饮马悬旌。"}