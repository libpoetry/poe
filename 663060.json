{"id":"663060","title":"送彭都宪济物乃弟锦衣千户冲回籍祭扫","dynasty":"明","author":"孙绪","text":"台端大老归未得，夜听春雨晨恻恻。燕山高处望秦云，漠漠西南天一色。四郊未可少英卫，一德正尔咨夔稷。分将经济系重轻，其那蘋蘩在胸臆。圣皇方抱股肱忧，次公正侍明光直。便令己事往可遄，永言简在思同则。朝廊别调埙篪鸣，帑藏来供筐篚实。花萼三春明昼锦，松楸千里荷天力。班列何人备忠孝，君侯此去真奇特。邮亭看剑星磊落，沙场度马夜昏黑。平生万卷罗心胸，不效书生数行墨。众中开口论世务，重霄惊见扶摇翼。以兹壮志挟胜游，无限奇观入藏息。千旌遥指金城路，鱼鸟亦避金吾职。邻翁两两持壶觞，乡吏纷纷事修饰。两朝遭际九泉通，一日声名万夫识。祗陪谈笑无终极，太行东峙黄河北。西顾重瞳计日程，莫为莺啼滞乡国。"}