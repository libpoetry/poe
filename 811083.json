{"id":"811083","title":"忆昔行三首","dynasty":"清","author":"王润生","text":"忆昔咸丰之十载，粤西大盗来东吴。异军苍头起吾里，白布帕首争前驱。斩馘剧贼颇亦夥，日久粮乏难枝梧。贼更积忿逞一决，户口十万遭焚屠。贱子亡命草间活，但馀皮骨无肌肤。贼退来归旧井里，积尸狼藉横交衢。狗食人肉喜其腴，夜夜属餍肥其躯。东邻老妪饿莫起，攫之而走冲门趋。眼中所睹竟若此，咄哉天道何其诬。三十年来事犹昨，至今梦寐常惊呼。忆昔同治之三载，王师航海来江东。苏常郡县次第下，炊烟渐起荆榛丛。畴道遗黎祸未已，劫火更照江天红。突踞吾里作窟穴，一网打尽哀鸣鸿。犹幸寒门得天悯，一家星散同霜蓬。逾月乱定后先返，骨肉无恙家则空。家空于我复何有，老父竟以忧伤终。是时尽室朝无饔，意外歘又遭闵凶。生者无食死曷殓，屋材手撤黄肠充。葬之以礼乃若此，每一念及悲填胸。人生百愆会可赎，独有此眼长无穷。忆昔吾年十四五，干戈飘荡丁百忧。蹉跎乾荫又旋失，拊我畜我维母留。时艰斗米钱八百，寻常一饭劳绸缪。生计尽出母十指，机声晨夜无停休。母病一日废操作，举家饥困啼啾啾。母闻儿啼为强起，机丝重理宵镫篝。更出看囊钱数个，命市不饦聊充喉。儿既得饱惟慢游，母恐儿贻门户羞。补缉楹书就外傅，节缩缣帛供束脩。吁嗟呼，母之爱儿无不周，儿之报母无一酬。白头空洒孤儿泪，江水滔滔不尽流。"}