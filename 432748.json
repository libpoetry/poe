{"id":"432748","title":"大连","dynasty":"近现代","author":"范天烈","text":"群山回绕大连湾，遗恨沧波逝不还。轮舶遮天云惨澹，帆樯蔽海鸟间关。谁教险塞输强敌，但愿英雄出世间。收取全辽平百济，樱花对我应羞颜。一路铃钟响不停，横风吹断晓烟青。崇楼俯瞰吞街市，巨舰高撑扪日星。可惜河山空大好，居然沧海又曾经。行人莫问中东事，怕有蛟龙出浪听。"}