{"id":"507513","title":"题董生卷","dynasty":"明","author":"李昌祺","text":"董生行年过三八，早攻医术兼笔札。扁仓遗绪屡探寻，晋唐妙迹频摹拓。斗鸡走狗非尔宜，难经书法稍通知。挥毫切胍名并驰，抄方学帖少暇时。潜心积久镇临池，池波染墨玄凝脂。阶前未作铁门限，圃中惟种仙灵脾。近来小楷甚遒媚，一戈一画不容易。韵度微窥洛神踪，规模剩得兰亭意。杏林子弟谁如汝，四人请疗三人愈。持笺觅剂争造庭，真行丸散欣然与。巙学士、刘河间各专一技未是难，董生二者寔可取。字攻药效众推许，若教更下苦功夫，便足继韩公茂并詹孟举。"}