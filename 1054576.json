{"id":"1054576","title":"游天平山","dynasty":"宋","author":"张商英","text":"洞天金阙天平爵，层■石崖寒玉削。突兀云生缥缈间，鬅松树大侵寥廓。苍鹿挨摧北斗魁，耍猿弄损南辰角。碑文压破石鳌头，琅玕烂折玉兔脚。背岩松柏碧森森，向日杂花红灼灼。遮碍林虑半壁天，琢成云汉千里壑。宫宰炉烧延寿香，避秦采得长生药。风物依稀紫府宫，岚光缭绕朱陵阁。路转樵人目下迷，桃源仙子心无错。千形万状天平山，剖判玄黄天地作。"}