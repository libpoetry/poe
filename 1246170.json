{"id":"1246170","title":"送叶景龙之通州同知任分韵得勋字","dynasty":"元末明初","author":"刘基","text":"泛泛水上沤，飘飘空中云。俱为无根蒂，摇漾随絪缊。北风厉玄冥，霜雪下纷纷。送子陟长道，雁声不可闻。盛年复几何，逝川去沄沄。朔方沙漠地，杂沓驼马群。居庸接太行，华貊所由分。阴山茹毛国，未尝识耕耘。自古所攘斥，比之鹿与麇。汴京失其驭，冠裳倒玄纁。否极泰则来，天生圣明君。扬旗指大荒，旄头落胡氛。玉帐万貔虎，爪牙天将军。子行勿叹劳，袭芳衣必薰。君恩重山岳，矧敢负以蚊。丈夫有壮志，曷间武与文。不见传介子，盛烈光典坟。奉子一杯酒，别离安足云。时哉谅有会，勉旃树功勋。"}