{"id":"186988","title":"赠霆伯侄·灵源聚英气","dynasty":"宋代","author":"姚勉","text":"灵源聚英气，融作云霞精。霆伯挹其秀，胸府怀光晶。诵书过万卷，落笔超群英。文章有余力，武诗吟性情。短章或大篇，点翰长风生。或吐健丽句，气象高峥嵘。云涛汹万里，出没蛟龙惊。或写閒逸句，句法如天成。微泉溜石壁，清吹调松声。或句和且婉，纯如奏英茎。晴风舞雪絮，晓日歌春莺。或句端且严，凛凛不可轻。星辰列云汉，营垒森甲兵。变化千万状，发越无定名。清标镇浮态，沈谢隳文成。劲气拟古作，甫白焚诗泓。不负飘逸姿，孰争前辈衡。学海不汗漫，安见酌复盈。文章用无尽，盖以天才宏。宏才戏翰墨，笔势宜如倾。譬之一轮月，皎皎当天明。晴辉照春夜，花柳皆敷荣。高秋爽气盛，桂影翻凄清。又如百川水，滔滔地中行。江湖风雨霁，碧色连天平。奔流出三峡，谹吼雷霆争。诗歌具众体，古人所难并。子诗得神助，逸思随纵横。失手堕之地，声作金石铿。俊才有如此，九万飞鹏程。卑哉沟渎中，安可容鱣鲸。子以见吾家，人才世登瀛。勉哉复祖业，谨勿寒宗盟。某也习箕裘，生涯风露檠。家徒四壁立，独以道为耕。文章厌卑薾，壮志思轩轰。纷纷笑余子，藐视如孩婴。诗书自娱悦。终日关柴荆。欣然得子至，倒屣来相迎。佳篇出见遗，未读颜先頳。迁乔不择木，求通乃于盲。视我如土鷃，视子如鹪鹏。英风当远避，况敢事酬赓。新篘日初熟，我姑酌彼觥。晚风入帘幕，窗外斜阳晴。红炉坐相对，檐马声鏦铮。试将今古诗，与子细共评。幽怀味此乐，鼓瑟仍吹笙。胡为不留处，驾言欲西征。清饮不可再，使我摇心旌。努力各自爱，共濯江湖缨。"}