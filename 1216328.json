{"id":"1216328","title":"至正己亥夏予游壶山宿真净岩即景赋诗奉简古道了堂二师","dynasty":"元","author":"卢琦","text":"六月翠壶山下客，凌晨登山如绝壁。支筇径上真净岩，头上青天才咫尺。高僧十载栖岩幽，启扉相见还相留。欣然坐我斗室底，满室岚气生清秋。开窗一览数千里，沧海微茫等杯水。客帆来往烟雨中，人家远近林峦里。平生读书苦不多，时事如此将奈何。蝇头蜗角付一笑，会当结屋山之阿。"}