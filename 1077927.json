{"id":"1077927","title":"自武陵舟行至德山","dynasty":"宋","author":"李纲","text":"舍车泛兰舟，摇荡武陵水。憩装古丛林，幽胜冠南纪。当时霹雳手，掣电机在捶。钤锤今得人，宗旨振颓委。何须大雄殿，突兀踞巍址。龙蛇相混杂，衲子聚千指。齐竽一一吹，真赝见炉锤。青葱松竹阴，积翠纷可喜。春风一动摇，萧瑟鸣不已。却游德岘亭，枉渚抱中沚。襄阳今何如，风物略如此。空怀堕泪碑，愧叹羊叔子。坐令邹湛辈，名字随骥尾。胡雏窥汉疆，战哭多新鬼。王室如缀旒，寇盗结蜂蚁。而我荷宽恩，抱衅适万里。回头望中原，洒涕湿巾几。海山渺安在，澒洞鲸波里。飞仙时往来，当学长不死。"}