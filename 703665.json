{"id":"703665","title":"海珠寺二首","dynasty":"明","author":"释函是","text":"涛心涌出梵王宫，蜃气溟溟露瑞容。四面波澜摇画壁，一城笳鼓杂晨钟。海上乾坤成殿阁，檐前风雨吼蛟龙。自从宋代开忠简，回首厓门烟雾重。荡漾青莲见佛尊，千年钟梵至今存。飘飘帆影来天汉，浩浩潮声撼寺门。云连雉堞旌旗暗，水落鱼梁市舶喧。沧海共深香树迹，渚烟沙雁自黄昏。"}