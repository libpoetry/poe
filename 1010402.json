{"id":"1010402","title":"剡源山房","dynasty":"宋","author":"释文珦","text":"茅屋小于船，寒宵此会偏。苦吟因静得，幽思与閒便。断壁栖云气，虚窗闭篆烟。帖残重补画，琴老不胜弦。画轴尘为古，茶炉火自然。细泉胶苋腹，冻鹤堕松巅。石鼓鸣如磬，瓷瓶色类铅。雪明灯焰减，风远漏声传。鼠黠窥人走，僮顽背客眠。骨清神欲脱，兴逸语犹颠。野性终应在，浮名岂足缠。欲从支遁隐，未有买山钱。"}