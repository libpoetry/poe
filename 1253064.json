{"id":"1253064","title":"闺词","dynasty":"元末明初","author":"刘基","text":"戎马关山隔，空闺鬓发华。将何寄消息，江树总无花。昨夜三更梦，分明见所思。觉来惊枕席，心迹两相疑。塞雁南还北，江潮西复东。佳人不可见，霜雪万山空。剔却灯花蕊，从教污翠钿。几回虚报喜，误妾不成眠。小小雍渠鸟，双双入画楼。楼中人怨别，爱尔不知愁。欲寄音书去，书成乏便邮。持书上楼望，泪洒鹔鹴裘。"}