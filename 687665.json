{"id":"687665","title":"朝云集句诗七言律诗","dynasty":"明","author":"孙蕡","text":"家住钱塘东复东，偶来江外寄行踪。三湘愁鬓逢秋色，半壁残灯照病容。艳骨已成兰麝土，露华偏湿蕊珠宫。分明记得还家梦，一路寒山万木中。妾本钱塘江上住，双垂别泪越江边。鹤归华表添新冢，燕蹴飞花落舞筵。野草怕霜霜怕日，月光如水水如天。人间俯仰成今古，只是当时已惘然。三生石上旧精魂，化作阳台一段云。词客有灵应识我，碧山如画又逢君。花边古木翔金雀，竹里香云冷翠裙。莫向西湖歌此曲，清明时节雨纷纷。东望望春春可怜，江蓠漠漠荇田田。绕篱野菜飞黄蝶，糁径杨花铺白毡。云近蓬莱长五色，鹤归华表已千年。梦回明月生南浦，泪血染成红杜鹃。浮云漠漠草离离，泪湿春衫鬓脚垂。秋水为神玉为骨，芙蓉如面柳如眉。钟随野艇回孤棹，蝉曳残声过别枝。青冢路边南雁尽，问君何事到天涯。身前身后事茫茫，恼断苏州刺史肠。猿带玉环归后洞，君骑白马傍垂杨。鹤群长绕三株树，花气浑如百和香。惭愧情人远相访，为郎憔悴却羞郎。孤月无情挂翠峦，金炉香烬漏声残。云收雨散知何处，鬓乱钗横特地寒。去日渐多来日少，别时容易见时难。明朝有约谁先到，青鸟殷勤为探看。杏花疏雨立黄昏，金屋无人见泪痕。短鬓欲星愁有效，此身虽异性常存。关门不锁寒溪水，环佩空归月夜魂。倚柱寻思倍惆怅，夜寒皴玉倩谁温。万紫千红总是春，登临一度一思君。舞低杨柳楼心月，香湿梨花梦里云。风景苍苍多少恨，阴虫切切不堪闻。思君今夜肠应断，书破羊欣白练裙。零落残云倍黯然，一身憔悴对花眠。南园绿草飞蝴蝶，落日空山怨杜鹃。天若有情天亦老，月如无恨月长圆。此声肠断非今日，风景依稀似去年。"}