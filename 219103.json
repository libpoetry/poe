{"id":"219103","title":"和韩丈寄崖簿大雅并见简韵","dynasty":"宋代","author":"章甫","text":"故乡未可归，异县难久留。海深蛟鱷怒，安得乘桴游。贫贱岂天意，自不曲如钩。吾道未全穷，三岁依贤侯。小鸡随孔鸾，顾影良可羞。所喜臭味同，洁已从清修。迩来苦多病，颇厌淮南州。援琴操土风，大类南冠囚。今辰天气佳，和气吹敝裘。桃李竞颜色，谁能分劣优。空搅游予心，浩荡生春愁。新诗忽到手，盛意知难酬。材生天地间，小大固不侔。词锋未易当，如以楚伐邹。玉季更多文，情义还相投。他年内集时，尚记野人不。"}