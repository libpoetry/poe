{"id":"758122","title":"望海潮 远浦归帆","dynasty":"清","author":"周贻繁","text":"清流平远，行旌隐约，楼头望眼应真。湖海壮游，琴书雅兴。当年一舸轻分。羁思感鲈莼。正荻花卷雪，鸥鹭惊群。桂楫兰桡，一帆风色趁归云。飘飘片影轻翻。带重湖雨色，湘浦波痕。心旆共悬，愁思并系，曾消几度朝昏。兰泽有芳荪。算扣舷咏啸，谁吊忠魂。忽忽斜阳，半钩新月映衡门。"}