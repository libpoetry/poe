{"id":"694900","title":"无题四首戏呈孝甫子建","dynasty":"明","author":"居节","text":"高楼月色白于霜，画枕屏寒夜未央。织女机丝隔河汉，娥皇竹泪满潇湘。双飞自托云中鹄，一曲空弹《陌上桑》。妒女津头潮不到，江流却似九回肠。玉椷消息滞天涯，零落银筝雁柱斜。罗䋭无尘生雒水，春云有梦到章华。晓星明处疑为月，霜叶红时认作花。人说莫愁吾不信，石城何路问伊家。塞鸿声断草虫啼，银烛熏笼坐不辞。蛱蝶画罗捐扇日，鸳鸯裁绮授衣时。秦家树上乌栖早，韩掾墙边月到迟。黛绿暗销人去远，章台无柳斗双眉。兰灯光里织流黄，断续柔丝断续肠。不恨紫槽常抱月，最怜绿绮解求凰。屏风自隔春云热，海水新添夜漏长。宋玉多才能作赋，至今人说梦高唐。"}