{"id":"814760","title":"呈梅澥先生二首","dynasty":"清","author":"金朝觐","text":"世上相知到处新，惟君从不染嚣尘。定能老去文章壮，不独生平面目真。与我交情论四载，于人和气属三春。岂愁鬓发丝丝白，犹是欢娱得顺亲。风流不歇尚先民，总为文章现化身。摩诘是诗皆画品，真卿无笔不端人。储材定许成多士，食俸何须侈万缗。从此传家兼报国，徽音嗣以石麒麟。"}