{"id":"608381","title":"和韩昌黎石鼓歌","dynasty":"明","author":"区大相","text":"岐阳石鼓传周宣，神武尚纪中兴年。抠衣曾肃文庙拜，访古更读昌黎篇。车攻马同事已往，俯仰遗迹心茫然。大小二雅不收载，纵横数石遗刻镌。忆昔宣王按剑起，整顿周纲恢八埏。南伐淮徐西猃狁，出车命将声喧阗。天子明堂登玉帛，诸侯冠佩趋游畋。于时岐阳纵大猎，前驱六马势腾骞。戈甲照耀军容盛，从臣一一皆材贤。不独清风能作颂，亦有羽猎如甘泉。武功万代宜宣示，伐石作鼓夷层巅。龙画撑持结构古，螺书诘曲镵戈鋋。日炙霜侵不知岁，鸾漂凤泊沉荒烟。祇疑鬼物为呵护，封埋古刻苍苔鲜。文义颇类小雅作，字体翻从史籀迁。六百七十有二字，纷挐螭虎握玑璿。年深缺划固不免，奥义高文止半全。章樵考正力颇苦，薛郑音训心仍虔。曩时韩公称好古，低徊石侧涕沦涟。摩挲铜狄叹岁月，剜苔剔藓细品诠。发为歌词极赏识，今文古文相并悬。陋儒褊迫不解事，虚令世代差讹传。隋珠几同鱼目混，和璧翻成燕石捐。五帝存亡皇有无，峄山梁父几封禅。神禹丰碑閟岣嵝，轩黄宝鼎沦伊瀍。犹幸此鼓在人世，晨星累累映奎躔。岐山较猎或代有，左氏编年岂误沿。吁嗟此石何从得，自岐徙洛复入燕。置之辟雍戟门里，衣冠讲解得究研。予生际此不恨晚，至宝及睹周秦前。方今宇内幸无事，嘘吸皇风万里旋。诸生盛讲中兴事，朝士争歌雅颂编。镌功勒成告下土，愿比成周致太平。"}