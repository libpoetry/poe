{"id":"832244","title":"大酺 花朝雨望","dynasty":"清末民国初","author":"陈洵","text":"正月奁收，金铃语，亭馆家家装束。娇花寒食近，料为容偏要，最新膏沐。绣被佳人，文梁语燕，惊起东风眠足。秦楼红棠树，敛晨曦恰换，每朝心目。但芳约无凭，梦云多幻，又生枨触。相思怜太酷。暗浇冷、啼泪零绡幅。细念想、蜂黄销后，蝶粉融余，酒醒时怎商春局。便似蓬山隔断，都碍了、青禽来复。谢桥侧、流莺熟。知我惆怅，临去那回千嘱。秀怀蘸波自绿。"}