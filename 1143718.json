{"id":"1143718","title":"晚眺二首","dynasty":"宋末元初","author":"方一夔","text":"依稀风景小羌村，不欠东屯稻菽园。阿魏捣香风送响，雕胡擘玉水开痕。招邀紫翠山当座，摽拨红黄菊上盆。世上去来俱是客，随风吹送梦归魂。隔江斗入白云村，分我閒云伴绮园。月鹊自惊翻舞影，露虫相吊洗啼痕。穷通蜍玉横书案，得失枭卢转采盆。可惜床头枕客道，萧萧奔马醒吟魂。"}