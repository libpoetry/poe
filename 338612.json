{"id":"338612","title":"惜馀春慢·立夏日同徐方虎先生、王公佩同年、薛脩远、冒青若饮匿峰庐，有怀冒辟疆兄，时辟疆客吴门","dynasty":"清代","author":"许嗣隆","text":"细麦垂花，圆荷吐叶，无计留春得住。半湾流水，一片孤城，步入夏云深处。却喜酒坐琴言，帘影浮空，斜阳暗度。暮烟生、鬓影衣香缥缈，非花非雾。漫回首、离思萦怀，歌残笛歇，四座停杯无语。风床卷幔，月槛笼纱，寂寂溪山谁主。遥忆长亭短亭，芳草粘天，路迷前浦。料江南、杜宇频啼啼道，不如归去。"}