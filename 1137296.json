{"id":"1137296","title":"西湖明月引/江城梅花引 用白云翁韵送客游行都","dynasty":"宋末元初","author":"刘埙","text":"江村烟雨暗萧萧。涨寒潮。送春桡。目断京尘，何日听鸾箫。金雀觚棱千里外，指天际，碧云深，魂欲飘。薰炉炷愁烟尽销。酒孤斟、谁与招。满怀情思，任吟笺、赋笔难描。惆怅山风、吹梦老秋宵。绿漾湖心波影阔，终待到，借垂杨、月半桥。"}