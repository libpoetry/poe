{"id":"688020","title":"送刘块然还里","dynasty":"明","author":"成鹫","text":"有客有客天上来，曰归曰归心悠哉。黄金过眼成粪土，何物可筑燕昭台。非儒非佛亦非仙，酒后狂歌饭后禅。大地一锥无卓处，自携孤影向临川。漆桶掀翻去漆天，青天白日夜如年。问君漆得虚空否，还我天龙一指禅。指头淡出远山春，怒发冲翻漉酒巾。有骨岂堪还作吏，不知束带是何人。诃风骂雨撒痴顽，才鬼诗仙共往还。珍重丰干莫饶舌，文殊原不是寒山。去本不去君且去，留非久留予暂留。前期若问迹删老，云在蒲团月在舟。"}