{"id":"867103","title":"满庭芳 辛未岁，闻表兄王和叔秘监林屋既成，乃作彩舫，幅巾雪鬓，徜徉湖山间，望之为蓬瀛仙翁也。因赋此以寿之，俾舟人歌以和渔唱","dynasty":"宋","author":"卢祖皋","text":"盘谷居成，辋川图就，便从鸥鹭寻盟。泛溪窈窕，游钓寄高情。尚忆儿童旧地，疏帘外、烟雨新晴。微吟罢，渔歌响答，欸乃醉中听。蓬瀛。归计早，下帆坐阅，涛浪堪惊。爱闲身长占，风澹波平。夜雪何时访戴，梅花下、同款柴扃。还知否，清时未许，野渡有舟横。"}