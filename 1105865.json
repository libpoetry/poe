{"id":"1105865","title":"酬秦寿之见赠三首","dynasty":"宋","author":"王之道","text":"人言韩孟才相高，欲将诗骨追诗涛。可怜寒谷瘦不毛。青蒿倚松亦浪语，遂令后世称同曹。谁能胸次浇今古，老去蓬茅杂榛莽。朴遫已甘无足数。品题忽及乃君馀，顿觉焦枯得时雨。静中真乐全吾天，勿轻舍己芸人田。甜均食蜜无中边。浊醪粗饭自不恶，那能问命推行年。"}