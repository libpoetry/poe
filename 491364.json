{"id":"491364","title":"赠州掾李复亨","dynasty":"明","author":"刘崧","text":"李君青原英，早辟此州掾。遭时极艰虞，酬酢周万变。轩昂七尺躯，磊砢出群彦。摅词犹转丸，制胜若激电。以兹悟贤侯，允矣获深眷。请从去年说，从事实展转。寇兴自淮河，焚劫遍㝢县。仓惶蹙大府，闻者惊战眩。我侯力区画，建义急防援。戈矛首奋勇，城壁次修缮。视民勿惊畏，出入兼守战。当时筹帷幄，裨益总优衍。慅慅西土氓，啸聚郁相煽。侯曰往靖之，君时实在遣。高冠晨簪笔，轻骑夕鞬箭。落日猿狖号，石门路如线。摧凶意已决，拥槊身独先。我兵偶失利，蛇虺纷纠缠。愤呼突重围，脱兔不可罥。生还趋进讨，汛扫何捷便。矧怀疾恶心，直道昭烂炫。奸攘速夷戮，仇狱谢贿眩。温温自盈拱，凿凿真百鍊。从容就三考，著绩伟自见。或同文子升，偶遇于公荐。青云一攀附，腾趠超紫燕。汉史徵循良，终言托佳传。"}