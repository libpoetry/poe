{"id":"518585","title":"续高州民谣","dynasty":"明","author":"张吉","text":"云卢群盗如群虎，终岁噬人纷莫数。村村野哭沸寒空，白骨连云惨场圃。生同虺蜴为巢穴，性命纤微等埃土。阖门鱼肉伤里邻，苟活甘心作臣虏。刀痕入骨尚流血，对面堪闻不堪睹。里胥持檄数相过，督集残创操破斧。囷仓焚荡鸡犬尽，奈此公移日旁午。去年官军驻平定，闪闪旌旗耀江浒。将军弹铗坐笑谈，颇放残枭恣翔舞。今年元帅披金甲，亲解吾民倒悬苦。闾阎犹恐踵前踪，忍使涸鳞遭数罟。我本书生何所知，夜阑掩袂风凄凄。两阶干羽无消息，月色惊看满戍旗。"}