{"id":"843943","title":"三哀诗 许侍郎","dynasty":"清末民国初","author":"陈宝琛","text":"骞超奉使乍归来，谁信深宫祸已胎。直到燎原方扑火，可怜聚市竟成雷。国殇他日宜同传，款局从今更乏才。江上分携垂廿载，平生文酒总堪哀。盖狂汲戆故难平，诡丽文章世所惊。久历外台还内职，全凭儒术决边情。批鳞一疏终应省，抉目重阍忍自明。地下未随龙比去，愧从幽屏得偷生。相招海上一倾谈，外事疑君或未谙。不道圣恩资馆伴，翻因国论忤枢参。骈头诸贵宁同趣，琐尾孤雏岂所堪。似子朴忠真宋学，公孙阿世死多惭。"}