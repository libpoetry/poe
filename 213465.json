{"id":"213465","title":"烛影摇红·麓翁夜宴园堂","dynasty":"宋代","author":"吴文英","text":"新月侵阶，彩云林外笙箫透。银台双引绕花行，红坠香沾袖。不管签声转漏。更明朝、棋消永昼。静中闲看，倦羽飞还，游云出岫。随处春光，翠阴那只西湖柳。去年溪上牡丹时，还试长安酒。都把愁怀抖擞。笑流莺、啼春漫漫瘦。晓风恶尽，妒雪寒销，青梅如豆。"}