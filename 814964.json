{"id":"814964","title":"玉楼春二首","dynasty":"清","author":"奕绘","text":"最高峰顶炊烟起，知有高人家住此。此时尘外望尘中，一道黄尘行蚂蚁。黄尘扰扰无滋味，白日悠悠不停止。贫儿打破闷葫芦，满地金钱大欢喜。西园亭角无人问，五色仙花开一本。丛边深浅几多般，时下批评难定准。轻罗乍试薰风信，浓澹梳装较分寸。谁家姊妹倚栏干，画楝珠帘人远近。"}