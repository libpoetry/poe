{"id":"269997","title":"庆春宫·次周清真韵，蓝田叔画种玉图","dynasty":"现代","author":"吴湖帆","text":"鸂鵣同心，鸳鸯交颈，卧沙戏水倾城。红粉妖娆，乌衣刘郎，绣帷索笑生声。恣狂如画，喜玉种、蓝田散星。春风人面，琴调心弦，莺燕魂萦。深宫秘约偷迎。幽会无遮，欢泪拚零。鹦鹉帘前，梧桐阴下，殢尤妃子华清。舞腰宛转，似蛱蝶、穿花对成。楚云缭绕，巫梦迷离，一缕柔情。"}