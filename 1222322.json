{"id":"1222322","title":"飞豹行","dynasty":"元","author":"王恽","text":"二年幽陵阅丘甲，诏遣谋臣连夜发。春蒐秋狝是寻常，况复军容从猎法。一声画鼓肃霜威，千骑平岗捲晴雪。长围渐合汤山东，两翼闪闪牙旗红。飞鹰走犬汉人事，以豹取兽何其雄。马蹄蹴麋歘左兴，赤绦撤镞惊龙腾。锦云一纵飞尘起，三军耳后秋风生。豹虽逸才不自惜，雨血风毛摧大敌。风烟惨淡晚归来，思君更上单于台。血埋万甲战方锐，爪牙正藉方刚才。古人以鹿喻天下，得失中间系真假。元戎兹猎似开先，我作车攻补周雅。大笑南朝曹景宗，誇猎空惊弦霹雳。何曾梦见北方强，竟堕闭车甘偃息。扬鞭回首汉家营，一点枪缨野烟碧。"}