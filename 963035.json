{"id":"963035","title":"考亭陈国器以家酿饷吾友人卓民表民表以饮予香味色皆清绝不可名状因为制名曰武夷仙露仍赋一首","dynasty":"宋","author":"朱松","text":"二年饮水闽中村，忽见玉醴倾蛮尊。涓涓醍醐灌热脑，耿耿沆瀣明朝暾。旱尘久涨城市暗，渴梦欲挽江湖吞。何人远致双鲤信，知我来扣罗雀门。不须邀月已清绝，尚恐熨齿当微温。要从华池汲真液，岂独玄鬓薅愁根。微茫已识投辖客，妩媚似返当垆魂。奇功谁续伯伦颂，妙意要与渊明论。胸中我自有泾渭，笔下君已倾昆崙。诗成寄与约他日，饮君与我空瓶盆。"}