{"id":"863757","title":"茶园十二韵","dynasty":"宋","author":"王禹称","text":"勤王修岁贡，晚驾过郊原。蔽芾馀千本，青葱共一园。芽新撑老叶，土软迸深根。舌小侔黄雀，毛狞摘绿猿。出蒸香更别，入焙火微温。采近桐华节，生无谷雨痕。缄縢防远道，进献趁头番。待破华胥梦，先经阊阖门。汲泉鸣玉甃，开宴压瑶樽。茂育知天意，甄收荷主恩。沃心同直谏，苦口类嘉言。未复金銮召，年年奉至尊。"}