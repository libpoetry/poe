{"id":"1106434","title":"酬陈叔裕四首","dynasty":"宋","author":"王炎","text":"扣关倒屣略从容，惊见文章豹管中。水阔山遥俱倦客，花明柳暗又东风。锦囊收拾语皆好，黄卷沉潜经可穷。会看卧龙腾踏去，知贤吾或似庞翁。花枝破蕾作轻红，渐有春愁入眼中。傥可登楼销暇日，幸无举扇障西风。朱弦自奏难谐俗，白璧深藏莫丑穷。樽酒论文期款曲，骊驹催客陋江翁。未能筑室隐墙东，偶尔书名宦牒中。罗雀门空无俗物，骑鲸客至有仙风。刀头虽折故乡远，锥末不营生理穷。意欲挽君来酒国，接䍦倒著任山翁。天台远在浙江东，景物应曾到梦中。但有锦囊盛白雪，苦无罗袜舞回风。闭门花鸟春心薄，隐几诗书日力穷。益友琢磨吾岂敢，西邻仙吏有诗翁。"}