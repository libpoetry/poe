{"id":"264039","title":"绿意·联句寄仲鲁编修志钧即咏其事","dynasty":"清代","author":"文廷式","text":"湘花梦影。可西风昨夜，几回吹醒（梁鼎芬星海）。曾记盈盈，楼上黄昏，瞥见游春鞭镫（廷式）。开窗笑语红襟燕，道莫负、海棠栖稳（芬）。天涯别有桃源，误了琼枝芳讯（式）。太息琴丝笛谱，纵弹尽不似，旧时人听（芬）。暮雨萧萧，此日江南，帘捲疏花微病（式）。香炉熏彻相思字，又半晌、月明更静（芬）。祇无聊、白雁横天，说与凄凉风景（式）。"}