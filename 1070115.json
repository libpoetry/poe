{"id":"1070115","title":"同游道场何山二首 其一 道场山","dynasty":"宋","author":"程俱","text":"何年窣堵波，独立妙峰顶。憧憧五湖舟，黑月仰光影。千章列云构，灵液走甘冷。隆楼绝清空，横侧见峰岭。下窥三州聚，尘末集毫颍。振衣薄云汉，万劫弹指顷。辽辽天宇大，出没笑蛙井。堂中老比邱，奋迅颇精猛。拟分数椽地，饱饭卧清境。何必少陵翁，闻钟始深省。"}