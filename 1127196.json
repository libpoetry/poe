{"id":"1127196","title":"次泠风阁之韵","dynasty":"宋","author":"黄裳","text":"九龙峰下阁横秋，世上纤尘不可留。清伴夜蟾留醉客，细吹时雨走归舟。天南从此载鹏往，山北与谁乘鹤游。已是逍遥何所待，上人高卧见蓬丘。能御泠风入九秋，岂愁光景去难留。翠摇竹影落猿峤，清递笛声来鹭洲。两腋独乘卢椀兴，满襟谁作楚台游。须知大块生微意，岂俟云边虎啸丘。"}