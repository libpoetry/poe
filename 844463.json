{"id":"844463","title":"和李公子经迈","dynasty":"清末民国初","author":"俞明震","text":"相看谁挟幽并气，极盛门才有递增。当户河流风㶁㶁，隔年人到雨腾腾。君家忧乐关全局，天下低徊想中兴。近事忽堪横涕泪，海云樯燕百无能。我生兀兀且自保，但到酒边皆泪痕。未必危言关大计，可无元气在高门。清时送日吾犹待，大地悬河雨乱翻。十丈荷花千亩水，宁能相对与忘言。"}