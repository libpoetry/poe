{"id":"62190","title":"送安南使还国应制","dynasty":"明代","author":"王彝","text":"帝德如天四海同，卉裳相率向华风。称藩特奉龙函表，偃武仍包虎韔弓。贡自炎方归域内，心先流水到江东。路经日出知天大，城与山蟠见地雄。诏语陪臣趋玉陛，班随仙仗列彤宫。陈情委曲为蛮语，赐对从容彻圣聪。驼纽新领玉印重，蚁觞屡饮尚尊空。承恩共识皇华使，命将毋劳矍铄翁。已拟再将周日雉，底须复表汉年铜。五弦曲奏鲸涛息，重译人还鸟道通。薏苡生仁供旅食，桄榔垂叶荫诗筒。部迎定见新王骑，驿送犹思上国鸿。歌舞万年常率化，扶携百越共摅忠。大明烛物今无外，从此看如禹甸中。"}