{"id":"491505","title":"赠北平都指挥胡昭勇歌","dynasty":"明","author":"刘崧","text":"忆昔出使南海头，将军开府当雄州。楼船戈甲三千万，海波不动鱼龙愁。越王台前东风起，我复乘潮上浈水。木绵花发照天红，正月莺啼榕树里。将军宴客华筵开，碧幢画鼓声如雷。起倾荔浆酌椰斗，问我此别何时来。明朝驱马还东去，长忆虎头相别处。清梦时随海月回，狂心远逐秋鸿度。君从东归省墓田，阙下重逢心惘然。岂知移镇出海峤，握手乃在浑河边。浑河十月冰如堵，白日飞沙暗椿莽。雪中千骑出居庸，手挽雕弓射彪虎。君陪上将临边防，我握宪节凌清霜。看君骁勇有如此，安得揽辔同飞扬。山后诸州数千里，拓地横行正未已。为君拟颂勒燕山，尽扫狼居报天子。"}