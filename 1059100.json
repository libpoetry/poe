{"id":"1059100","title":"次德符韵六诗 书怀二首 其二","dynasty":"宋","author":"邹浩","text":"木杪秋风鸣飒飒，环步空亭日千匝。忽迂征辔入衡门，共看霜轮上云叶。紫烟收尽拟阶升，白露漙空欣手接。何须清酌浣枯肠，自觉爽气滋双颊。可怜末路竞牛毛，不悟劳生寄蚊睫。向非霸处务功成，争得盟时遭智劫。西山君故有风期，我亦从今理归楫。"}