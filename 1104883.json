{"id":"1104883","title":"赠王吉甫 其三","dynasty":"宋","author":"孔平仲","text":"嗟予困羁旅，雨昏萧寺中。客情随日淡，诗思入秋雄。目断故乡路，心飞黄叶风。文轩又将去，坐觉笑谈空。项王战败耻归东，仗剑南游寂寞中。雨雪萧条千里暗，乾坤浩荡一身穷。文章未属清时用，议论徒多烈士风。四海望霖龙折角，为君悲绝诉苍穹。生计箪瓢少郁陶，谈经千古见秋毫。神驱笔下锋铓俊，天纵胸中气象豪。事业今朝心孔孟，功名他日踵萧曹。行行努力牵牛饵，北海波中钓巨鳌。"}