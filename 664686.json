{"id":"664686","title":"答都人","dynasty":"明","author":"康海","text":"还车浒西曲，半山含暝色。朔风刺我衣，欲止不可得。入城逢都人，白马衔金勒。下马揖车前，被服甚奇特。授我一缄书，题识颇修敕。展书读其辞，耿耿乱胸臆。一别十三年，安知如顷刻。劳君远问讯，况此常相忆。习静厌世喧，冠冕志颇息。秦马不嘶越，南鸟岂栖北。野人各有怀，所务在稼穑。慇勤谢都人，去去慎登陟。"}