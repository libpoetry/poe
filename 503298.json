{"id":"503298","title":"冶城遇集呈陈绅进士因观故人陈则诚博士书至","dynasty":"明","author":"王恭","text":"冠盖相欢冶城下，王壶青系酒如泻。君是南宫第一流，予乃夷门最卑者。别来看君毛骨奇，美髯大颡仍赤眉。丈夫意气有如此，男儿性命那可知。结交况复同乡里，年少唯君最知己。相看不忍问同袍，十人几个黄泉里。生别故园长苦辛，又愁亲老更家贫。三年古戍乡心远，四壁秋风山鬼邻。桐边校文近有书，书中还道意何如。乃知别后相思苦，未必青云交态疏。"}