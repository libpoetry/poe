{"id":"135409","title":"慧元画寒林七贤","dynasty":"宋代","author":"楼钥","text":"群贤俱诗豪，世代不同处。安得寒林中，联镳睇相语。谁欤创妙意，臭味无今古。吾闻顾陆辈，寓意或如许。桃李并芙蓉，雪中蕉叶吐。元师师元融，淡墨扫风雨。作此寄攻愧，归兴渺烟渚。旧六今则七，未知果谁与。我欲从之游，讵敢厕俦侣，画我往执鞭，欣为李君御。"}