{"id":"1242322","title":"兰陵王 其三 岁晚忆王彦强而作","dynasty":"元末明初","author":"邵亨贞","text":"暮天碧。长是登临望极。松江上、云冷雁稀，立尽斜阳耿相忆。凭阑起叹息。人隔吴王故国。年华晚，烟水正深，难折梅花寄寒驿。东风旧游历。记草暗书帘，苔满吟屐。无情征旆催离席。嗟月堕寒影，夜移清漏，依稀曾向梦里识。恍疑见颜色。空惜。鬓毛白。恨莫趁金鞍，犹误尘迹。何时弭棹苏台侧。共漉酒纱帽，放歌瑶瑟。春来双燕，定到否，旧巷陌。"}