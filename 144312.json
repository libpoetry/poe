{"id":"144312","title":"哭都城火·九月丙戌夜未中","dynasty":"宋代","author":"洪咨夔","text":"九月丙戌夜未中，祝融涨焰通天红。曾楼杰观舞燧象，绮峰绣陌奔烛龙。始从李博士桥起，三面分风十五里。崩摧汹汹海潮翻，填咽纷纷釜鱼死。开禧回禄前未闻，今更五分多二分。大涂小撤噤不讲，拱手坐视连宵焚。殿前将军猛如虎，救得汾阳令公府。祖宗神灵飞上天，痛哉九庙成焦土。"}