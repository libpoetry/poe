{"id":"613515","title":"羽甫家兄斋中曲木几歌","dynasty":"明","author":"李之世","text":"离奇古木不中绳，以之为器器不平。吁嗟岂是樵爨物，高人一见眼自明。登君之堂作君几，我取离奇不取平。古之奇人多礧砢，其貌嵚巇而可惊。始知世俗称平者，乃是钝滞之别名。山不奇兮不肯高，水不奇兮不肯清。平莫平于案与椅，终日对之有何情。请君相士如相几，但见离奇切莫轻。"}