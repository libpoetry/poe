{"id":"120167","title":"次前韵送胡省元","dynasty":"宋代","author":"陈造","text":"南宫严严各分房，过眼千牍春昼长。戛戛百楛收一良，主司黍累作低昂。黄道湛碧谁为章，胡郎笔势傲长杨。掉臂旧升贾马堂，自读君文此心降。看写帝伯仍皇王，诸公盥诵颜为庄。射策便近天子光，一鸣坐喑千驷行。腾陵绝涧略不妨，我昔涂抹策寒荒。橐笔亦解趋东廊，一官蹭蹬鬓颔霜。桑榆聊乐师陈黄，逐逐一饱随工商。才无它奇堪斗量，放君绿鬓便银黄。功名若木升朝阳，鵰鹏举翮云路翔，腰印累金玉佩苍。功成昼绣归郑乡，车笠旧誓无相忘。"}