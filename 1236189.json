{"id":"1236189","title":"咏儒释道三教总赠程洁庵：道教十四首 清静无为","dynasty":"元","author":"李道纯","text":"清清净净本无言，才有施为不自然。默识通玄开窍透，性灵神化宝凝坚。无为好用法乾坤，上下中间认本根。正定始能通此趣，真如透出烁天门。莫看无心与有心，无心争得悟天心。有心毕竟为心累，有无俱捐觉性纯。艮兑交重山泽损，戒人惩忿绝嗔痴。损之又损无惩窒，绝学无为入圣基。先天大道理难寻，终日乾乾抱一真。三返工夫为日用，玄关透彻出阳神。学解见知皆是垢，声闻缘觉总为尘。洗心涤虑禅天净，凡圣齐瞻慧日明。抽铅只是绝尘缘，添汞工夫本性天。情性混融仙道毕，汞铅凝结大丹圆。玄关牝户道之门，辟则从乾阖则坤。迷者忙忙推口鼻，如何本命复归根。抛名弃利乐清虚，万幻诸缘尽剪除。性海波澄舟到岸，一轮皎月出云衢。三关透了达真玄，真造无为本自然。举步便超无色界，抬头身在大罗天。千经万论讲宗风，可叹迷途见不同。大辩高谈夸俊锐，到头终是落顽空。说妙谈玄了不通，争如默默守其中。不偏不倚玄关透，不易方能合圣功。立鼎烧乾四大海，安炉炼碎五虚弥。金丹成象包三界，方是男儿得志时。真常之道无言说，有说分明是背宗。若向不言中会意，不劳余力备全功。"}