{"id":"477322","title":"刺促篇","dynasty":"明","author":"何景明","text":"刺促刺促，井燎不续。虽有场苗，室则靡粟。罗雀务获，不言其多。见彼渊鳞，或言其苛。跣夫逐鹿，坐者食肉。苟一需百，百尔莫足。譬彼乘车，弗率坦野。驱驰不已，或败尔马。河有伏罟，蛟龙去之。相彼有明，孰逢其灾。前有鼓乐，后有寇盗。方言方笑，不敢以告。执鼠不力，或伤其手。彼虎彼兕，矧不以走。有蓬其树，其腹之枵。岂不休息，维颠在朝。"}