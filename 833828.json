{"id":"833828","title":"摸鱼儿","dynasty":"清末民国初","author":"易顺鼎","text":"锁湘南万重幽绿，被侬两桨寻到。芦花雪雁摇秋响，旧国新添愁料。瑶瑟调。和恨水离烟，谱出伤心稿。来将屈吊。也不学袁宏，不随范蠡，不访戴安道。垂竿钓。自署渔师雅号。却怜汀鹭先老。斜阳隔岸溪童唱，打鼓伏波祠庙。人语闹。甚青史功多，只付鱼天好。冷枫红笑。笑柁阁炊羹，船窗唤酒，此客又来了。"}