{"id":"983999","title":"过渠江渡","dynasty":"宋","author":"袁说友","text":"棹歌江峡三月程，颇厌风涛困征橹。驱车山路两旬浃，又觉崎岖萃劳苦。甘溪岭下冉村路，一道渠江拆山坞。风平雨细无皱面，浥浥寒漪清客暑。渡船也学钲鼓声，催上篮舆傍江浒。夷犹短楫瞥眼过，却怀江程久如许。山踪水迹本游戏，南北东西惯安处。兹行两脚不遗力，千里环山几艰阻。一江淼淼横目前，如渴得泉旱得雨。流波闻向合州去，却入恭江汇西溆。便欲挟浪扁舟西，褰裳回首忻从之。君恩如天未酬一，一念惓惓系孤迹。"}