{"id":"468474","title":"闲居感怀二首 其二","dynasty":"明","author":"王以悟","text":"古之作人易，今之作人难。所难非作人，难于割世欢。窘蠢众所□，鼎贵争弹冠。丈夫遘数奇，寂寞妇亦叹。浮荣信可期，执鞭非所安。二者交战之，谁云物外观。所以终日坐，杯酒聊自宽。藜藿堪供膳，楸桐可作棺。遁世求无闷，白贲回狂澜。幽思寄小句，以俟儿曹看。"}