{"id":"1110768","title":"顷入南华僧仲有诗为次其韵仲欲见予诗集","dynasty":"宋","author":"朱翌","text":"促驾难求马一寻，行缠快走任山深。上方首入文公褐，小语能披逸少襟。三尺盆池清照影，五更窗月默传心。更烦细看门前水，昔日西流何似今。寺分三集易披寻，藏在名山意亦深。但与止兹鸾凤友，共逃不学马牛襟。年来惟以睡过夏，老去莫令诗呕心。欲见文章须近北，太平风雅盛于今。"}