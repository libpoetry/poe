{"id":"368994","title":"百字令·七夕招浣霞芙初孟士竹素春木青士小集寓斋分韵得睡字","dynasty":"清代","author":"杨芳灿","text":"湿云敛影，正愁霖乍歇，嫩晴天气。淡淡银河横远碧，数点落霞明绮。叶响催凉，烟痕送暝，夜色清如水。邀朋共赏，拈毫无限秋意。莫话天上灵期，人间幽恨，乞巧儿时事。投老情怀偏懒散，赢得小欢深醉。颠倒桃笙，纵横茗碗，坚坐浑忘睡。罗心烛灺，冷萤飞上衣袂。"}