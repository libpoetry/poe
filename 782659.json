{"id":"782659","title":"题王外史昆霞小像","dynasty":"清","author":"戴亨","text":"黄鹄飞飞薄霄起，健翮徘徊营四海。排风捲雾任翱翔，南北东西无定在。徜徉世外全其天，虞罗至老无患殆。长安市上繁华郎，裘马照耀生辉光。坎险当前昧不识，欢娱往往潜悲伤。兰蕙遭刈岂由人，琬琰器美多自戕。簪我切云冠，披我芰荷裳。朝看钱塘水，暮游荆楚乡。芒鞋竹杖遍天下，遇君燕市结客场。高楼沽酒说兴废，阴云倏起天苍茫。钱镠霸业今安在，屈原词赋沈沅湘。黄金台畔骨已朽，荆高击筑空激昂。人世沧桑顷刻耳，吊古悲今动流涕。呕吟长短括诗囊，餐霞茹芝随角绮。"}