{"id":"332195","title":"哨遍·题万柳堂","dynasty":"清代","author":"曹贞吉","text":"何处嬉春，踏青挑菜，鄠杜城南地。过危桥，夕照恰当门，乱拥入群峰螺髻。郁坡陀，绿遍粘天芳草，粼粼十亩风潭水。看万缕千丝，交柯接叶，掩映长空无际。问当年谁折永丰枝，巳彷佛灵和殿里时，欲起还眠，带雨拖烟，昵人情思。是相国沧洲，逸兴万象含生气。忘机鱼鸟，穿林啖影任游戏。更石笋排云，花香作雾，东风一剪蘼芜翠。梁苑诗篇，西园宾从，点缀平泉佳丽。羡新荷骤雨，遗踪如此。似欧冶池边溯涟洏。恨只少、筼筜谷意。喜得赐沐馀闲，小驻东华骑。河上清明，洛滨祓禊，油壁钿车来矣。年年渲染费春工，且自与人同乐耳。"}