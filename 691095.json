{"id":"691095","title":"郊行二首柬张遂逸亲家","dynasty":"明","author":"李东阳","text":"楼头钟鼓报新晴，又是城南一度行。刚得闲时身已老，未曾经处路犹生。平沙远水如江色，落叶疏林似雨声。欲问郊园幽寂地，野桥山寺不知名。芒鞋随意踏青莎，一日溪头几度过。高树夕阳人影乱，断桥幽涧水声多。思乡拟作东都赋，远俗犹闻隔院歌。不向晚凉移席坐，好怀佳赏奈君何。"}