{"id":"691808","title":"集古句凡五首 景帝陵","dynasty":"明","author":"李梦阳","text":"北极朝廷终不改，崩年亦在永安宫。云车一去无消息，古木回岩楼阁风。与客携壶上翠微，千家山郭静朝晖。平沙渺渺来人远，黄鸟时兼白鸟飞。忆昔霓旌下南苑，江亭晚色净年芳。重门深锁无人到，僧在翠微开竹房。晓行不厌湖上山，别有天地非人间。安得移家此中老，白云常在水潺潺。二月巳破三月来，山下碧桃春自开。半醒半醉游三日，并马今朝未拟回。"}