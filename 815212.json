{"id":"815212","title":"有感放歌二首","dynasty":"清","author":"洪繻","text":"八年不踏中华路，海外风烟尽非故。沧溟一水断东南，青山不合谁得渡！黄云一片海上来，蛟鼍吹波长不开。我欲鞭石作桥过，江山惨淡金燕台。嗟我豪怀不可说，雷公烧尾剑破缺！入水无由化龙飞，丰城夜夜牛斗热。我生不得骑马游司并，又不得披裘冰天射虎行。壮颅郁郁居此岛，何能碧海诛长鲸！行年三十又有七，电光雷火驱白日。已抛腰下断水力，更秃楯头如椽笔。意气空自不可羁，少壮风云能几时！宇宙黄埃万丈积，挥戈欲扫嗟已迟！此心岂得付流水，我欲登天一问之。"}