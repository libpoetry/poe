{"id":"1114406","title":"挽右史方铁庵诗三首","dynasty":"宋","author":"李昴英","text":"一疏纲常重，端平起直声。难磨石宋璟，不动铁元城。前辈风流在，南州个信诚。精神兼学力，倾倒为遐氓。喜怒皆和气，天全一片春。眼高多识士，心直不疑人。称得深衣古，争传判笔神。恙微谈笑去，忽失玉璘珣。纸钱森插竹，遗像在方桥。月暗甘棠密，风嘶韩木乔。所悲缘瘁国，于谊况同朝。凄断黄湾路，丹旌些莫招。"}