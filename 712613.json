{"id":"712613","title":"乌金千佛塔歌","dynasty":"明末清初","author":"陈恭尹","text":"赤堇山裂流金精，万夫斫尽罗浮薪，南方帝子驱丙丁。洪炉如山飞烈火，千佛乘莲火中坐。浮图八层层八门，佛身摺动衣裳痕。当时出冶立汉殿，汉主雄心割南甸。后宫争出礼白毫，八百如花罗四面。面上东隅纪铸时，龙文龟画光陆离。土人读之半不识，字底千年藓花碧。"}