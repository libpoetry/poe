{"id":"677029","title":"自齐云乘筏至落石台留宿","dynasty":"明","author":"李流芳","text":"五里十亭子，下山忘险艰。爱此溪山晴，故作乘筏还。寒沙束回湍，下见文石斑。旭日来映之，浮动水石间。吾徒二三子，坐稳兴何閒。方过蓝渡桥，复见落石湾。落石势已奇，况此清流环。松萝挂绝壁，古色照我颜。前林正丹黄，烟郭粘远山。我欲留此石，一杯酬潺湲。襆被叩上方，待月同跻攀。"}