{"id":"466971","title":"峨眉山杂咏八首","dynasty":"当代","author":"陈仁德","text":"行车寂寂碾落晖，时有飞流破翠微。绿影掠窗过不定，晚风徐引上峨眉。四围山色渐模糊，野径悄然一店孤。可惜不当明月夜，银晖图里树千株。寒气侵窗野鸟鸣，主人唤客正三更。夜空如墨群峰暗，惟有车灯一点明。垂垂磴道似天梯，雾绕云遮曙色迷。直上层峰三万仞，要看金顶日升时。果然高处不胜寒，金顶遥看大雪山。栏外天低红日小，此身已到白云端。尘凡容我暂相违，衣上风生势欲飞。俯视茫茫云海涌，悬知海底是峨眉。深渊万丈客心惊，绕树穿云拄杖行。拦道山猿挥不去，牵衣觅食自多情。道逢归客尽蹒跚，石径羊肠欲下难。只说林泉风景好，岂知峰岭费登攀。"}