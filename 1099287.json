{"id":"1099287","title":"客有诵唐诗者又有诵江西诗者因再用斜川九日韵","dynasty":"宋","author":"张侃","text":"泛观今人诗，机巧由心生。镂冰与铸木，未免求虚名。岂知制作妙，浑然同水清。尘埃数张纸，亦足传佳声。群趋不知守，辛勤到莫龄。奈何口耳间，一见意已倾。投身入诗社，被褐生光荣。党同伐异说，初非出本情。我愿剖藩篱，学力随所成。"}