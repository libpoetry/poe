{"id":"1010484","title":"宁退耕岩维石隆湖隐皆尝有德于余图报未能而俱下世感念存亡哭以十韵","dynasty":"宋","author":"释文珦","text":"吾生素无宠禄愿，自向空林灰百念。但存心地如砥平，不道人间有崖堑。皇天幸能念无辜，脱我险难归夷涂。天定胜人乃其證，纷纷谮舌胡为乎。四方交朋盈什百，反眼如同不相识。岂唯袖手不能援，多若苍蝇变白黑。独有空门三老人，或未识面非交亲。奋身为余直其枉，恻隐如此宜称仁。思欲报之苦无力，但有此心匪石席。今日同为异世人，俛仰存亡三太息。"}