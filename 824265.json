{"id":"824265","title":"满江红 其二 叠韵答少棠","dynasty":"清末近现代初","author":"宁调元","text":"九转蜣螂，起烦恼、尘劳未极。笑世事、大都如是，抚今追昔。平子愁来诗咏四，牧之梦觉年刚十。尽劳君、屈指数归期，知何日。莽山海，长涤涤。纫兰佩，綷丹臆。计别时容易，愁绪纷逼。马卵休提真与幻，兔丝莫定踪和迹。只年年、无恙可怜他，湘河碧。"}