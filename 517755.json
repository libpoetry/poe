{"id":"517755","title":"帘前鸟","dynasty":"明","author":"黄淮","text":"帘前鸟，鸣何悲。昔日曾同鸾鹤侣，灵景光中刷羽仪。饥食紫云英，渴饮瑶池水。有时发雅音，仙韶合宫徵。身被五采章，嘘吸成文理。飞飞长绕蕊珠宫，胡为误落樊笼里。樊笼一已闭，岁月何悠悠。饥渴不复顾，愁思无时休。岂不闻雍陶开笼放白鹇，凉月满天归思促。何当释此鸟，纵意投林麓。卑不愿逐鹪鹩，高不愿随黄鹄。桑麻蔽野绿盈畴，处处春风啼布谷。"}