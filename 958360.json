{"id":"958360","title":"忆书","dynasty":"宋","author":"郑刚中","text":"先子晚漂泊，家藏无全书。屋壁零落者，雨坏鼠窃馀。余生苦嗜古，葺治十载逾。上自大父来，手泽之沾濡。下自予从学，笔力之传留。蓄积稍浩浩，签牌渐疏疏。去门闻盗兴，烈炬燃通衢。反覆窃自计，萧然一先庐。茅茨盖空壁，下无金与珠。盗当知我贫，肯为留此居。方更埋书帙，显号缄锁鱼。谁知妖焰来，一燎邻里墟。家虽托南巷，屋火书亦无。万古圣贤语，随烟入空虚。所聚忽消散，肠热唯惊呼。吾怜衰蹇身，视人百无如。每幸对黄卷，白日聊自娱。今者坐穷寂，顿觉双眼孤。夜梦亦惊枕，忧心梗难舒。大虑废文字，寖久成顽疏。未免伴畦丁，冥然荷犁锄。"}