{"id":"647568","title":"孟母断机图为练母沈夫人寿","dynasty":"明","author":"王汝玉","text":"匹缣不易成，纷绪不易治。如何孟氏母，剪断机中丝。机中丝断犹可理，覆篑成山宁可止。子贤著德炳日星，母教垂名耀青史。练埙伯仲纯孝资，蚤年英拔非凡儿。趋庭既承严父训，慈闱化导犹孜孜。隆冬盛暑功弗间，灯窗常听乌翻枝。突然已弁思报德，寸草难答三春晖。千年桃实瑶池后，酒进三觞乐初奏。手持孟母断机图，拜向亲前祝亲寿。双亲鹤发皓垂肩，兰玉参差争秀妍。自言儿虽匪敢窥前哲，母氏特比孟母贤。儿容既婉母颜悦，庭户蔼蔼春风边。我闻百行孝居首，埙孝于今信希有。袖怀三橘奉亲尝，卧获双鱼适亲口。岂如比亲古贤母，埙也爱亲心更厚。独怜綵衣游未归，王孙芳草几萋其。版舆每御高堂上，空对画图思见儿。庭前幸有孙枝茂，买肉食之须此时。会待陈情能奉表，我当重赋断机诗。"}