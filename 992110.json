{"id":"992110","title":"观史氏画马图","dynasty":"宋","author":"梅尧臣","text":"谁缝冰纨十二幅，画出胡马一百蹄。胡人纵猎走且射，野牛骇怒头角低。黄骢铁骝白的颡，散作五花毛不齐。弯弓未发箭在手，二十五匹俱争西。往闻胡瑰能画马，阴山七骑皆戎奚。或牵或立或仰视，闲暇意思如鸣嘶。风吹裘带旗脚展，沙草一向寒凄迷。凤瓶挈酒鞍挂获，毡庐毳帐半隐堤。君之二图诚亦好，若比瑰笔犹云泥。"}