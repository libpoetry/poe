{"id":"837823","title":"重九后二日饮于谢颂臣师生圹偶成","dynasty":"清末民国初","author":"傅锡祺","text":"群来韵士拟题糕，策杖登临意兴豪。步到峰头天渐近，分明看取寿星高。四山色入酒杯青，锦瑟佳人劝不停。迥异寻常作重九，休将醉倒笑刘伶。藉草为茵卧绿阴，村男村女绕如林。山禽无语人声静，祇有娇歌和苦吟。写将胜概入图中，老更风流是谢公。留与后人识行乐，红裙女伴白头翁。"}