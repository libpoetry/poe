{"id":"806700","title":"念奴娇五首 其三","dynasty":"清","author":"高士奇","text":"平生野性，但频思好水，好山深处。何事骑驴都市里，不道偏承异数。晚惹炉香，晓随天仗，岁岁朝还暮。一经教子，趋庭自昔俱误。多君不厌寒厨，吟笺笔格，随事开愚瞽。鸡肋功名终弃掷，归向西湖河渚。扣犊耕田，挐舟载酒，风月原无主。殷勤相订，往来百里烟树。"}