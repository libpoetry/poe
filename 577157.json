{"id":"577157","title":"华山歌","dynasty":"明","author":"陈琏","text":"巍巍泰华山，磐礴奠西方。金精孕灵异，形状非寻常。孤高拔地五千仞，三峰秀出北斗傍。乾坤开辟几万载，但见山色恒苍苍。云梯石磴之险不可以径上，仰见铁縆络石生寒光。游人扳缘若猿狖，下瞰绝壑魂飞扬。崄巇历尽至平坦，琳宫贝阙何辉煌。金芝瑶草纷莫数，琼林珠树森成行。水帘千尺捲晴雪，丹灶白日凝玄霜。仙风吹下玉井莲，花瓣岂止十丈长。世人见之不敢拾，但觉满地生天香。吁嗟乎，泰华之胜有如此，况遇异人过后名逾彰。昔闻十六仙，餐霞当糇粮。一朝功成游碧落，祥鸾瑞鸐同翱翔。复闻希夷公，高卧白石床。紫泥丹诏徵不起，幽梦直要追羲黄。至今遗迹宛然在，岁月已远亭台荒。我从关东来，见山喜欲狂。淩晨登绝顶，举目天茫茫。诸山平地若培嵝，齐州九点犹豪芒。蓬莱云气恒在目，王京千里遥相望。欲招瀛州仙，同此乐徜徉。雕盘擘麟脯，玉斝分琼浆。双吹紫鸾笙，乘风游帝傍。愿将万寿献天子，永令四海歌时康。"}