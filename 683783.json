{"id":"683783","title":"哭王君载四绝","dynasty":"明","author":"王世贞","text":"娄江云色黯芊眠，知道王家玉不全。七尺并埋千卷去，的应天上胜顽仙。休论骑马与衣朱，一领襕衫未破除。欲向文君探旧草，可怜强半制科书。耳边犹似叹高山，忽断飘风去不还。君到夜台无李白，也堪惆怅忆人间。围棋诗酒黯然收，便好风光懒去游。若向菜蔬新算过，可能无泪滴心头。"}