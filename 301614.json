{"id":"301614","title":"贺新凉·青浦徐伯匡甲寅五十寿徵言，倚此却寄","dynasty":"现代","author":"邹韬","text":"君是和光佛。记灵修、散花净土，莲台重谪。北海论交东方辩，更有西清妙笔。高躅清流争人格。欬吐随风霏珠玉，比才华、邹忌何能匹。疏俊处，待鞭策。杖家岁月初基积。渐通神、启期三乐，彭篯八百。了却堂前子平愿，好向名山寄迹。且携取、双双游屐。莫问中原争蛮触，访长生、不受轮回厄。敬吹奏，李委笛。"}