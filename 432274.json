{"id":"432274","title":"和黄咏雩榄溪杂诗即用原韵","dynasty":"近现代","author":"李洸","text":"翁陔松竹半棕山，满百歌姬碧玉环。蜀帝未亡竟先死，杜鹃啼血泪痕斑。诗社桥西一水周，枯荷石圮对危楼。遗书禁毁雍乾际，坏璧空寻孔宅秋。忍读遗诗日几回，商声哀飒纸窗来。空降白刃输肝胆，荒冢黄花特地开。方外游踪野寺昏，红棉高矗敛精魂。南塘水月浑如镜，不照啼痕照酒痕。青花碧蘸大明姿，五色缤纷写折枝。捧出冰盘如月满，时人谁识虎头痴。裴迪能来访右丞，一歌义谷万人称。孟光椎髻真堪羡，尊酒开窗共剪灯。捲帘秋雨嫏嬛梦，袭佩琼英楚泽香。比似墨西饶逸气，帷灯开伴道援堂。盘胸野史从头说，迁海经时泪溅花。三百年来有遗很，荒山指点木龙斜。"}