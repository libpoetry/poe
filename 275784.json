{"id":"275784","title":"水龙吟·陂塘五月风来","dynasty":"清代","author":"李良年","text":"陂塘五月风来，水荭花外娟娟别。一湾销夏，满池香影，数茎冰雪。瓣立蜻闲，须粘蝶小，也怜清绝。料新妆慵斗，盈盈坠粉，早洗尽、胭脂靥。犹记东林千叶。笑棼陀、楚人曾说。冶游更忆，江乡秋蚤，玉纤思折。白舫斜穿，冷蟾移映，水云明灭。只此时难认，等闲湿了，画罗裙褶。"}