{"id":"264945","title":"买陂塘·九江送别，风江中千帆西上，各无从问行者为谁，送者为谁也","dynasty":"现代","author":"王陆一","text":"却多时、台城城下，樱桃卸后天远。画船曾掩千衣泪，莫是春哀愁遣。风又卷。渐子细、游踪不印闲花片。柳丝且倦。算浅别还经，半堤车响，城内更谁管。临浦口，淡隔湖波似染。山川从此何限。人间次第趋行在，别是孤心难检。卿亦怨。将百事苍茫，尽付沉沙愿。江声随箭。尽急雨移军，千帆不是，枫叶荻花岸。"}