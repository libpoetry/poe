{"id":"1218376","title":"食新笋","dynasty":"元","author":"岑安卿","text":"黄齑瓮已竭，枯■筐亦空。老芥长芒刺，食久咽为痛。山雨拆竹胎，未入春盘供。畦丁适踵门，致我亲戚送。脱绷锦纹散，切玉霜刀弄。新香喷汤鼎，馋涎迸齿缝。未倩搜诗肠，已破食肉梦。参禅诚滑稽，煮箦宜笑鬨。赞宁谱亦佳，涪翁句堪诵。僻居东海偏，斯味时一中。山僧应厌餐，饱食听春哢。"}