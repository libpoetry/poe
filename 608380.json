{"id":"608380","title":"金镜篇","dynasty":"明","author":"区大相","text":"金轮铸就阴翳没，玉台捧出清辉发。纵使妍媸任爱憎，已能冰雪侵毛发。宝匣何曾暂晻暧，尘埃岂得沉光彩。玉兔长生明月楼，菱花不隔秋潭水。扬子江心百炼铜，文盘五位飞天龙。共道写形归汉苑，何论照胆出秦宫。本图鉴古亦鉴今，讵云照面不照心。一尺寒光近不得，三秋云雾虚愁阴。旧侍仙人乐紫霞，曾将精白献皇家。不向宫中妆粉黛，特来殿上烛忠邪。美人拂拭意良厚，绣阁鸾沉待君久。此日衣冠际太平，君王内殿庆长生。愿输金镜瑶台下，常比光华寿圣明。"}