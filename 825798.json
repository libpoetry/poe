{"id":"825798","title":"示伯平","dynasty":"清末近现代初","author":"郑孝胥","text":"流水不腐理为至，行己之道固无异。一生乘化同所归，辄苦形骸作吾累。区区摄生何足言，所可言者唯养气。六十始知气犹水，不舍昼夜逝非逝。配义与道终不衰，安用养形等儿戏。伯平颇究摄生术，仁静名斋得深意。躬行积久必有效，所患浅尝俄复弃。乐山乐水性岂殊，子果见仁吾见智。"}