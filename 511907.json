{"id":"511907","title":"仙居书屋为相国商公题","dynasty":"明","author":"童轩","text":"仙居之山几千仞兮，芙蓉万叠屼然直上而孤撑。攒峰西来拥其下，是为金华诸山兮，左右环拱罗立而相迎。红尘隔断数百里，时有彩云片片生。其间兮只疑方壶圆峤之在目，丹厓翠壁掩映而霄峥。玉堂老仙昔居此，诛茆缚屋时躬耕。贮书万卷日披诵，列仙环侍皆儒生。当窗翠屏宜晚对，飞流喷作瀑布声。乱藤苍苍挂寒雨，白石一径香生蘅。松风旦夕发清籁，彷佛天上来鸾笙。幽深宛似白鹿洞，翛然一段沧洲情。有时纵步一登眺，但见琪花瑶草不可以名状兮，上有好鸟宛宛声和鸣。老仙抱道非逃名，慨然有志忧疲氓。一朝飞步朝天京，万言披腹琅玕呈。玉帝见之喜，首擢桂籍魁群英。十年补衮作霖雨，诸方入贡歌升平。列仙亦继起，先后俱登瀛。锵锵环佩趋承明，文章班马世所惊。回首仙居山，嵯峨天外横。想当太古毓元气，间世降此长庚精。地灵人杰信非偶，高名可轧岱与衡。何须采药三山行，何须承露双金茎。乃知仙人在清世，秦皇汉武白首望幸空无成。"}