{"id":"1068551","title":"李永终还京师北岳王某以送晁以道韵作诗赠行某外大父贤良裴公实为邯郸公行状契义良厚故见之篇首","dynasty":"宋","author":"王安中","text":"外家东眷裴，典学不观徼。初来接诸彦，半发士龙笑。贤科两过阁，万字出戏调。尽记十二题，博洽古人肖。亡书问安世，多识数华峤。刘蕡廷策讦，罢去终弗耀。纵横五车读，未捷一律剽。生涯日萧索，更甚东陵召。当时邯郸公，似是洛阳少。文润淮南草，诗赓苑中钓。殿庐忽厌直，郡閤或坐啸。相从宾客老，莫逆肝胆照。严诗见杜集，殆极天下妙。鵩来蒲州坐，永隔宣室召。门生状董晋，寒笔信雄峭。岂惭吴季札，墓剑挂遗鞘。嗟予乃裴出，母贤如德耀。授予其父书，勉使起应诏。此文载编末，疾读快欲叫。耆旧成鬼录，零落真可吊。但闻康靖第，万物閟家庙。子孙同蠹鱼，奇字饱咀噍。始予识京掾，已叹才业劭。叔兮秉周礼，庄若客位醮。官闲恣讨论，灯火亲夜烧。固疑言语工，未睹寸管掉。高篇晚发伏，疲兵血争漂。予拔中山毛，载颖从八窍。携持托抱关，免以不敏谯。规容曹参随，敌敢杨雄料。宁忧无肉瘦，政恐俗难疗。冥搜废曹务，招隐慕芸蓧。子行择所向，山水足观晀。慎勿厌家鸡，造请历权要。"}