{"id":"489849","title":"戊戌纪事次韵顾玉山","dynasty":"明","author":"袁华","text":"君不见天马来凤之颈龙之头，五花联娟云凝肤。朝燕暮越历块过，奋迅岂畏川涂迂。蹇予驽劣材，结发学读书。到今居无庐，出无驴。上不能游说捭阖，下不能懋迁有无。穷櫩风雨四壁立，箪瓢屡空恒晏如。丙申春海虞山岳之榆，况乃江左乏夷吾，携妻挟子苕溪居。苕溪野老起荷戈，岂识尺籍共伍符。舳舻衔尾一旦溃，彊梁脱走尪羸诛。山川异故里，焉敢嗟驰驱。思欲南入杭之郛，奈尔囊空担石储。浮云蔽白日，安得大风起飞扬为埽除。汉家养士三百年，岂无忠义者肝胆涂地捐身躯。黎民流徙困征需，班荆坐太息忽报兵入湖。红旗张空半天赤，勇锐远过冯子都。所至捡刮无遗馀。仓皇问归路，扁舟随钓徒。朝行暮泊畏叫呼，三日喜扺娄西隅。下榻借玄馆，萧然罄储须。邻翁走相觅，慰劳生嗟吁。时当春夏交，纤月明金枢。青镫对儿女，始得忘艰虞。海东大舶驱万夫，歘然而来纵壑鱼。军声震地撼八区，筑城高高峙储胥。奔逃窜匿纷在涂，裹饭朝出如趁虚。冒雨荷蓑笠，移舟系槐榆。我民日因兵日惰，不分奇正启与胠。运筹决胜千里外，斯人未必能枝梧。漫道不如归去好，苦竹岭头啼鹧鸪。归来惆怅百感集，屋庐瓦砾田园芜。田园芜，县官尚索租，朘剥膏血向仓输。独有东家米粟红腐玉帛满帑，因能舞文肆贪污。明珠买小妾，奉酒歌吴趋。那知斩伐到木石，千村万落皆逃逋。所以杜陵杜，愚溪愚，饥驱窜逐竟不偶，安得从龙跃天衢。去年八月下明诏，力贫买醉眠酒垆。减民田租半，雨露苏槁枯。秪今陇亩中，岂无昔时之凤雏。释耕汲脩绠，抱瓮灌园蔬。春初翩然上会稽，历览俯仰同樵渔。时歌短歌击唾壶，山桥野店随意沽，放旷不为礼所拘。昔人金谷贮绿珠，绿珠堕楼园己墟。豪华销歇逐流水，落日空啼头白乌。淫佚古所戒，靡不谨厥初。缅彼先哲士，希圣作范模。步武青云中，绣衣缘偏诸。乱离汹汹惟尚武，何人英雄起狗屠。不闻汉中兴，天王镇坤舆。天马来，应瑞图，生民凋瘵喜再苏。呜呼生民凋瘵喜再苏，愿同田翁野老击壤鼓腹歌伊呜。"}