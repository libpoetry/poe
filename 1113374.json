{"id":"1113374","title":"寿沃令二首","dynasty":"宋","author":"张嵲","text":"山秀江清号浙西，气钟贤哲诞生时。商朝月正垂三统，尧殿蓂荄见七枝。此景聚冰藏北陆，有人眉寿等南箕。教条宰邑郊驯雉，导引支床室有龟。五百间闻乔岳降，八千遐历大椿期。书生愿效封人祝，为捧黄金一屈卮。奎文昭焕梦熊罴，正值英贤庆诞时。人日空知经月是，斗杓才遍一年移。铜灵仙气钟标格，罨画溪光入句辞。发策谈兵知酝籍，操刀制锦见施为。三年仁政春千日，万口欢声寿一卮。愿祝我翁何许岁，红莲叶上见游龟。"}