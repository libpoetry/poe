{"id":"501139","title":"五花马","dynasty":"明","author":"陶安","text":"五花马，雪踠骄春赤云胯。前年来从冀北野，蹄不惊尘汗流赭。将军见马筋骨奇，不惜千金买得之。持缰使马或徐疾，马不能言意自知。骑向边城频出战，背长鞍花肩着箭。敌兵四合突重围，救出将军走如电。将军归向马拜谢，汝龙驹，脱吾害。刍如山，豆满仓，牧人守饲寒夜长。帐下英贤筹画妙，曾劝将军勿轻躁。智谋仁勇胜万人，破敌擒王献宗庙。将军早依如此语，免致冒险几成虏。感恩在马不在贤，但恐忠良气消沮。养马能利将军身，养贤均利天下民。若能养贤如养马，偃武脩文治道新。"}