{"id":"982565","title":"东城被盗得世字","dynasty":"宋","author":"秦观","text":"野人无机心，触事少防卫。所至辄酣寝，屡堕穿窬计。孤亭夜深墨，风死雨初霁。有盗穴壁来，攘取逮衾袂。微思不敌怒，弱力鼓虚锐。起搏且复呼，可否难量势。谁云同室斗，函丈莫相继。两奴眠牖旁，矫首但睥睨。弃之倚柱休，盗亦从此逝。惭无牛缺贤，幸脱燕人毙。亡弓岂须求，失马不必涕。黎明成感叹，事往若异世。良贾号深藏，无阂称善闭。君子勿我誇，得丧求无际。"}