{"id":"482520","title":"赠关元帅景熙","dynasty":"明","author":"孙蕡","text":"君在前朝帅东阃，虎符三珠秩二品。辕门裨将悬金章，黄头奴子州县尹。杨仆楼船下濑时，君随左相入京师。端门万钱宴珠履，辇路千花明锦衣。天官宗伯司邦典，藻鉴论君第高选。君言下国羁旅臣，生来好武文笔浅。愿绾铜章佐北征，还来作吏锦官城。宣劳岂言爵高下，贵在晚节完虚名。岁华荏苒容鬓改，朋旧飘零满湖海。星辰霜木馀几人，我与蟾溪老高在。前年佐县淮山阴，今春待诏入词林。比来奉节领祀事，会面错愕惊愁心。郫筒新酒凝寒翠，清夜悬灯共君醉。醉来自起弹鸣筝，一曲清歌数行泪。有歌有酒君莫辞，人生会遇信有时。百年莽莽任所适，不必借箸筹前期。但怜奔波稀会面，此去何时复相见。明朝挂席下瞿塘，我似伯劳君似燕。"}