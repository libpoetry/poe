{"id":"996578","title":"戏赠彦深","dynasty":"宋","author":"黄庭坚","text":"李髯家徒立四壁，未尝一饭能留客。春寒茅屋交相风，倚墙扪虱读书策。老妻甘贫能养姑，宁剪髻鬟不典书。大儿得餐不索鱼，小儿得裈不索襦。庾郎鲑菜二十七，太常斋日三百馀。上丁分膰一饱饭，藏神梦诉羊蹴蔬。世传寒士有食籍，一生当饭百瓮菹。冥冥主张审如此，附郭小圃宜勤锄。葱秧青青葵甲绿，早韭晚菘羹糁熟。充虚解战赖汤饼，芼以蓱齑与甘菊。几日怜槐已著花，一心咒笋莫成竹。群儿笑髯穷百巧，我谓胜人饭重肉。群儿笑髯不若人，我独爱髯无事贫。君不见猛虎即人厌麋鹿，人还寝皮食其肉。濡需终与豕俱焦，饫肥择甘果非福。虫蚁无知不足惊，横目之民万物灵。请食熊蹯楚千乘，立死山壁汉公卿。李髯作人有佳处，李髯作诗有佳句。虽无厚禄故人书，门外犹多长者车。我读扬雄逐贫赋，斯人用意未全疏。"}