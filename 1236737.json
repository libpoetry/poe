{"id":"1236737","title":"信之和余酬贾非熊三字韵见寄因再赓元韵以复之","dynasty":"元","author":"耶律楚材","text":"鴳鹑徒羡大鹏南，驽马终须后袅骖。至理犹删万归一，庸儒刚说二生三。透关活眼嫌金屑，恋土痴人宿草庵。寄与云川贤太守，洗心涤虑与君参。恼人捷径起终南，虚忝沙堤相国骖。幻术莫惊殷七七，真诠谁识后三三。家邻荆水宜裁竹，缘在香山好结庵。斫断葛藤窠已后，闲家破具不须参。鸿雁翩翩自北南，归欤何日驾归骖。潜龙在下宜初九，即鹿无虞戒六三。洛下好游白傅寺，济源重觅侍中庵。衰翁自揣何多幸，昨梦斋中得罢参。旧隐翳闾白霫南，故山佳处好停骖。贪嗔痴者元无一，诗酒琴之乐有三。菱芡香中横短艇，松筠声里称危庵。有人问道来相访，一碗清茶不放参。"}