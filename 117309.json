{"id":"117309","title":"送刘季孙赴浙东","dynasty":"宋代","author":"张耒","text":"将军好书如郄縠，文史随船三万轴。吟诗坐啸士贾勇，不学虎头飞食肉。念昔先君得佳句，归见儿童诧珠玉。乖离存没偶不死，十年遇公拜还哭。堂堂山西忠勇后，凛凛典刑在眉目。总戎南下聊复尔，健虏黠羌要颇牧。戈船水犀士扼虎，三江太湖浪翻屋。丈夫为将亦不恶，寂寞扬雄老天禄。"}