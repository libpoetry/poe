{"id":"614636","title":"夏日閒居","dynasty":"明","author":"韩日缵","text":"三夏倏已半，烦蒸候正浊。穷巷未寂寥，茅檐荫脩竹。阶药晚风披，园葵朝雨足。荷花守故红，庭草缀新绿。北窗横古今，披对销炎燠。囊留杜甫钱，瓶贮渊明粟。晚食亦自佳，安用粱与肉。安步有馀适，何必华其毂。悟澹将遣虑，屡空讵违俗。趁凉选树阴，微尚空缅邈。悠然见羲皇，庶以惬幽独。"}