{"id":"1130180","title":"次韵王节推安道见过云盖二首","dynasty":"宋","author":"释德洪","text":"湘山名与故山齐，寺在沙村断岸西。系马槐根秋雨歇，倚栏云际暮猿啼。公宜谈笑光台阁，我合摧颓老涧溪。袖有新诗如泻出，逼人骏气不容羁。睡起春衫取次披，髻云随从倚栏时。生憎柳底莺声巧，不分花前日影移。伊昔笑来忧易老，而今思去恨难追。林梢悬挂团团日，无语东风玉箸垂。"}