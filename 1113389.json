{"id":"1113389","title":"灵岩七咏 定惠像","dynasty":"宋","author":"张雍","text":"昔闻海岸落伽山，今日灵岩得谛观。莫问前身后身事，会须明眼一盘看。不倦千寻谒證明，凭栏下瞰白云生。更期进步孤峰顶，要向如来头上行。双鹤飞来知几年，至今山腹有泓泉。直应为办高僧供，挹取无穷金湛然。山作灵龟势愿游，滴泉奔涌岂常流。谁当一的能知味，认取心源莫躁求。横看空洞贯山南，人说当年卧佛岩。渠识老婆心太切，直将一点示愚凡。浅蹊针孔费掺掺，铁作袈裟信不凡。大庾岭头提不起，岂知千古付灵岩。此山罗汉极□常，当日威容俨在堂。谁信盗中诚有道，智过君子实难量。"}