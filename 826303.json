{"id":"826303","title":"买陂塘·女郎有字莺丽姒者，屡订五湖之约。赋此宠之","dynasty":"清末近现代初","author":"潘飞声","text":"铁阑桥、夜深风雪，忍寒相待如许。天涯久悔狂游倦，那肯更沾风絮。凭听取。也未要酬珠，事事依分付。几番暗诉。愿海角追随，灵心侠骨，冷煖仗郎护。伤心事，我正风尘羁旅。萍踪飘泊无据。柏陵花月非侬宅，剩可五湖归去。卿莫误。祝恨海填平，奇福天应与。相怜最苦。怕未老樊川，寻春较晚，佳约又迟汝。"}