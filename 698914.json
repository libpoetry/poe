{"id":"698914","title":"嘉靖辛丑之夏妇翁潘公即阳江官舍将令予合婚其乡刘寺丞公代为之媒先以三绝见遗后六年而细子弃帷又三年闻刘公亦谢世癸丑冬徙书室检旧札见之不胜悽惋因赋五首","dynasty":"明","author":"徐渭","text":"十年前与一相逢，光景犹疑在梦中。记得当时官舍里，熏风巳过荔枝红。华堂日晏绮罗开，伐鼓吹箫一两回。帐底画眉犹未了，寺丞亲著绛纱来。筵前半醉起逡巡，窄袖长袍妥著身。若使吹箫人尚在，今宵应解说伊人。掩映双鬟绣扇新，当时相见各青春。傍人细语亲听得，道是神仙会里人。箧里残花色尚明，分明世事隔前生。坐来不觉西窗暗，飞尽寒梅雪未晴。"}