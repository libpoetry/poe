{"id":"298212","title":"烛影摇红·梅窝听晓山房社集","dynasty":"现代","author":"傅子馀","text":"东海为湖，两山如拱青无数。几回惊浪齧蛟门，沙壅横塘路。吟侣迂回寸土。认幽栖、閒云半坞。是谁新种，五柳含荑，凝情千古。拄杖遥天，乱峰仍抱苍烟去。晚来秋气护朱廊，微雨翻成趣。灯火炫人一缕。尽流连、清觞共举。倚歌汐社，悄逐冥鸿，蛮江堪溯。"}