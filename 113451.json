{"id":"113451","title":"致政王殿丞逍遥亭","dynasty":"宋代","author":"黄庭坚","text":"漆园著书五十二，致意最在逍遥游。後来作者逐音响，百一未必知庄周。幽人往往泥出处，俗士不可与庄语。逍遥如何，一蛇一龙。以无为当有，以守雌为雄。与物无对，无内无外。与民成功，有物有对。左肘生杨观物化，右臂为鸡即时夜。果若乘气有待游，如何六气无穷谢。天之苍苍非正色，道真微妙安可得。利害丛中火甚多，此心寂寞谁能识。丈人春秋诚未高，视听聪明齿牙牢。所为淳拙有深越，持置酷似巨山陶。平生刚直折不得，目送飞鸿向宾客。早束衣冠林底眠，非关暮年俗眼白。种田百亩初为酒，买地一区今有宅。家人岁计不婴心，两儿长不能措画。迩来信己不问天，万事逍遥只眼前。何必读书始晓事，此翁暗合庄生意。"}