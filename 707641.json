{"id":"707641","title":"识务","dynasty":"明末清初","author":"卢若腾","text":"凡识时务者，共称为俊杰；瞻风而望气，则鄙其卑劣。请问两种人，从何处分别？时务重补叙，正道天所阅；风气在好尚，邪运人所窃。惟此天人界，辨之苦不晢。一从人起见，何事不决裂；繁华能几时，千秋污名节。亦或骋巧慧，邪正皆缔结。平居无事日，逢人美词说；及其临利害，判然分两截。独有耿介士，不肯灰心血。念念与天知，谁能相毁缺！"}