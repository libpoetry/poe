{"id":"737867","title":"浮山禹庙观山海经塑像三十韵","dynasty":"清","author":"厉鹗","text":"淮海皆平壤，隆然片石支。中央居混沌，明德镇阽危。不共罗山合，还同息壤遗。媪神唐日观，江水汉家祠。永永尊文命，汤汤罢怨咨。霉形犹带瘦，高栋反如卑。柏翳承虚寝，狂章待玉墀。风云生恍惚，土木出恢奇。忆昔鸿荒远，宁安妇子熙。神奸浑不辨，人兽互相欺。枯步穷乾粤，方祇骇地维。蛇操何蚴蟉，鳌抃更躨跜。林出刑天舞，岩藏贰负尸。应龙飞有翼，精卫溺堪悲。博物推中垒，传芭望少姨。儿坪终古诧，母石至今垂。经可百虫证，功堪四载追。解裳嗤适裸，铸鼎讶逢魑。定括河图象，徒闻太史疑。规摹非近事，指点立多时。六月当初降，千村走祷祈。笙镛应间作，巫觋尚讴思。瓜蔓前年决，鱼头万室为。空纡谒者策，屡费大农资。呵壁吾将问，搴茭且补痍。牙须雄此辈，秘怪孰攸司。落照明低塔，寒飙响女陴。惠之前有塑，靖节后无诗。沃野居难卜，丹丘到未迟。如听赤绦使，历历话幽姿。"}