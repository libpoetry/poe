{"id":"1072824","title":"春晚同石子文游欧阳参军园问其主人已物故独一老妇开门亭槛幽雅酴醾方盛开因叹二年卜居邻巷相去数十步而未尝一到作诗记之 其一","dynasty":"宋","author":"王庭圭","text":"百花狼藉草如茵，谁与东皇殿后尘。故放酴醾教独步，更无凡木敢争春。杖藜亦偶逢幽径，扣户何须问主人。坐久忽思归路晚，举头香雪落乌巾。"}