{"id":"768840","title":"高阳台 真州客舍晤团冠霞以江宾谷手书并新词见示倚声奉答","dynasty":"清","author":"吴敬梓","text":"柘月初亏，盲风渐紧，扁舟又别江城。雀室潜听，蒲帆趱就秋声。关情只有辞巢燕，怕看他、鸠化为鹰。怪兼旬，为踏槐黄，误了鸥盟。真州老友重相访，示怀中一纸，綵笔纵横。夜掩禅关，剪灯细读凄清。假饶乐句常连袂，也何须、鼓瑟吹笙。尽沉思，爇尽薰炉，沸尽茶铛。"}