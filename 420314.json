{"id":"420314","title":"玉京秋 战场春冷，柳淡如秋。忆去南京城外村居时，客散惊蓬，心随明月，悲夫，将向天壤何处也","dynasty":"近现代","author":"王陆一","text":"长笛警重城，渐秋晚，霜枫红紧。万家繁火，几砧疏怨，一霎悄入细定。正江南传遍兵信。风且劲。中央门外，一村花暝。小屋相依原冷。自无端支持此境。少酒持温，故香犹忆一身和影。江海何年，怕只剩，故国罗衣啼粉。劝相忍。燕燕春明藻井。"}