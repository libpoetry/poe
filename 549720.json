{"id":"549720","title":"荆溪吴节母贞裕挽诗 其二","dynasty":"明","author":"邹元标","text":"堪怜黄鹄歌早寡，身外荣华付土苴。独抱一片金石心，羞彼淟涊何为者。茕茕嫠室对孤灯，形影相吊呼不应。鷇得仙儿能笑语，恍压群音度迦陵。丸熊画荻不辞倦，艰贞百倍谁为援。天悯节烈笃世祚，公侯复始真才见。绰楔遥临玉女潭，龙綍辉煌焕斗南。毋德君恩两不朽，节孝门第瑞气酣。君不见杞妇殉夫宗祊殄，魏妻鞠子孙乃显。何如节母殖庆长，朝阳鸣处凤毛腆。慧龙骧首扈宗伯，忠犯逆鳞称蹇蹇。诜诜曾孙世济美，文章秀发一时选。残膏剩馥覆后昆，千秋不愧贞裕匾。"}