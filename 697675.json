{"id":"697675","title":"次韵仲熙侍讲元夕侍宴","dynasty":"明","author":"胡俨","text":"黄伞高张宝扇开，教坊初进鼓如雷。星移珠斗云中下，鳌戴仙山海上来。欢宴稀闻传夕漏，游观总喜到春台。侍臣独有金闺彦，即席裁诗不待催。驰道金舆驾六龙，鸣銮遥下五云中。呈来彩队香飘席，听彻清歌月转空。树拥蓬莱浮暖翠，花含火齐照春红。圣恩浩荡深如海，岁岁年年乐未穷。"}