{"id":"191078","title":"渔父曲·黄蓑老翁守钓车","dynasty":"宋代","author":"李新","text":"黄蓑老翁守钓车，卖鱼得钱还酒家。醉中乘潮过别浦，睡起不知船在沙。篱根半落春江水，稚子蓬头采洲芷。莼丝芹甲满筠笼，日暮豀桥得红米。秋山远，秋木黄，斜汀曲屿苕花香。归云带暝卷寒色，晚吹吹回双雁行。鲈肥酒熟莼丝美，独钓孤舟老烟水。故人停浆问生涯，湘水光摇碧千里。"}