{"id":"369420","title":"南浦·黄恂甫丈归帆安稳图","dynasty":"清代","author":"杨葆光","text":"波浪忽滔天，问涛神、掀翻海底何故。帆脚下垂垂，龙堂里、谁更许人飞渡。长年束手，倚桅骤听神乌语。隔江远树。饶依旧桑田，一家团聚。私怜橐笔驱驰，记六度飙轮，轻如鸥鹭。令子喜同舟，长风起、商确木华词句。瀛寰似镜，吮毫忘却惊人处。按图细数。看六百人中，应多奇遇。"}