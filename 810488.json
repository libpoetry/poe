{"id":"810488","title":"后园","dynasty":"清","author":"锡缜","text":"退处多余地，闲中尽乐时。石呼兄弟辈，树有子孙枝。尚可三年学，当吟五贶诗。仲宣无事事，何必覆人棋。虚籁风三面，清阴木十寻。偶书亦退笔，自拊断纹琴。为爱随时景，能安现在心。方塘春草绿，休养一何深。经训儿能授，疆场弟未还。一身居燕燕，两目夜鳏鳏。此境真如水，何缘更出山。萧然无去住，遮莫是禅关。"}