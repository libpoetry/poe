{"id":"777488","title":"噶玛兰北关","dynasty":"清","author":"孙尔准","text":"山头乱石金华羊，下饮大澥波茫茫。蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防。我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排藟枪。关中沃野七千甲，南东其亩棻铺穰。茆茨土舍鸡犬静，疑从上古窥洪荒。鴃舌侏?费重译，见人狂顾如惊獐。地无可欲视听寂，安得习染生痴狂。无怀葛天在人世，桃源之说非荒唐。鳀壑东瞻寒礁石，鸡笼西顾连崇冈。瞿唐剑阁身未到，鄳阨视此谁低昂。援毫思欲勒铭去，愧无笔力追孟阳。"}