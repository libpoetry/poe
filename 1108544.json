{"id":"1108544","title":"五和","dynasty":"宋","author":"刘克庄","text":"出门机阱已相随，竟放灵均逐伯奇。始者齧肤微似蚋，俄然择肉及于罴。不言快箭穿杨叶，却讶长松托兔丝。败坏人材由利禄，乃知曾点胜颛师。少日父兄夸俊声，后来场屋擅文名。锦囊久矣憎长吉，玉枕几于杀阿平。怪底鸥群及鱼队，化为虎落与蛇坑。可怜彩翠矜毛羽，顾影无言只自惊。"}