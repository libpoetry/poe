{"id":"684402","title":"临清舟次别曹子三首","dynasty":"明","author":"王廷陈","text":"忆昔同严谴，随君下琐闱。龙蛇寒自逝，鹓鹭晚分飞。棹戛城氛渺，樯翻浪月微。转令岐路泪，暗满逐臣衣。对酒话今昔，茫然来远阴。逆鳞批不死，回首感何深。此地一分手，他乡长别心。所期持壮节，无复计升沈。寡合时应弃，多忧日不胜。汉京瞻比日，周道履如冰。顾已无长策，徒然负直绳。畏途各自爱，旧署望同升。"}