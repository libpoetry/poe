{"id":"937290","title":"题明皇幸蜀图","dynasty":"宋","author":"陆游","text":"天宝政事何披猖，使典相国胡奴王。弄权杨李不足怪，阿瞒手自裂纪纲。八姨富贵尚有理，何至诏书褒五郎。卢龙贼骑已汹汹，丹凤神语犹琅琅。人知大势危累卵，天稔奇祸如崩墙。台省诸公独耐事，歌咏功德卑虞唐。一朝杀气横天末，疋马西奔几不脱。向来谄子知几人，贼前称臣草间活。剑南万里望秦天，行殿春寒闻杜鹃。老臣九龄不可作，鱼蠹蛛丝金鉴篇。"}