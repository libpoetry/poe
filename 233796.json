{"id":"233796","title":"送李室长庆州宁觐","dynasty":"宋代","author":"黄庶","text":"我爱孟坚文学饱，持笔去作将军客。铺张大汉征北功，手携直上燕然刻。千载事挂单于眼，至今犹若擒白黑。几年羌夷疮一方，窟穴未扫壮士瘠。我生南方长诗书，爱国区区肺如炙。欲于塞外勒姓名，往往夜梦贺兰石。一来长安事刀笔，驽骀不展刍粟力。峨峨李公邦之梓，声载百郡理霹雳。今年权佩庆州印，上马威至吞秋色。羌夷奔走若奴婢，{嫠女换力}面童子嗔可掴。白头庆民能记数，前时太守有阴德。试求园中手栽树，边人应作甘棠惜。老幼事公如父兄，妥贴不敢相干极。子来别我省塞上，霜风渐着边树赤。尘埃恨绊不得往，安得鑽肩生羽翼。子今才华笔端富，山川去入风雅国。黄云白草牛羊肥，区落鸡犬晴历历。将诗写作聚米图，归来为我一指画。"}