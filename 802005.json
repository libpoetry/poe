{"id":"802005","title":"画鹰","dynasty":"清","author":"黄子云","text":"轩轩摩空翮，忽入堂楹内。四壁黯光晶，萧瑟若野外。委形是何年，画师阿尔粺。苟非大匠手，笔力何超迈。至今天风入，如闻解旋带。金眸左右动，辉练光碎。亦知边秋至，毛骨痒生疥。燕雀声啾啾，惧其转晴快。耸身欲著人，座客悄怀退。猛气莽峥嵘，飒与云霄会。恭惟丹山鸟，大圣自仁爱。绵邈烟雾际，不乏枭獍辈。何由厉霜飙，抟击清草昧。顾眄粉墨姿，陡觉雄心在。敛翮难飞腾，中怀空抑忆。"}