{"id":"768214","title":"摸鱼儿 其一 遇半完圃作呈外父","dynasty":"清","author":"李符","text":"掩重关、绿阴深窈。莺声都在高柳。兰椽添筑松廊小，难认旧时窗牖。槐雨骤。怅买棹、偏迟已是春归候。梅圆似豆。早屏锦无香，砌苔如洗，闲煞扫花帚。茅堂静，坐对药奁茶臼。客来便泻红友。横山钿朵飞苍霭，直到逻村溪口。逋翁后。算人境、诗仙只有冰清叟。渔蓑织就。肯相借门前，风潭百顷，一放钓丝否。"}