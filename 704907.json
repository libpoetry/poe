{"id":"704907","title":"区见泉表弟新居寄贺四首","dynasty":"明","author":"霍与瑕","text":"积善委馀庆，门闾瑞气浮。竹苞高数仞，瓜瓞定千秋。屋有公卿种，世为清白流。诗歌兼颂祷，何日共沧洲。门高车马入，水阔画船浮。自是栋隆吉，即看桂子秋。落成吾日醉，栖稳尔风流。好更寻芳去，琪花在隔洲。野阔云容淡，江清日彩浮。新居深孕秀，高栋爽涵秋。曲径连芳草，横桥锁绿流。不知尘俗伴，曾得到斯洲。朝旭霞堪摘，澄湾翠欲浮。百花开绿野，丹树拥清秋。蚬艇来朝市，渔歌趁晚流。翛然无一事，此地即瀛洲。"}