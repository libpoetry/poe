{"id":"332002","title":"疏影·咏金丝荷叶","dynasty":"清代","author":"曹贞吉","text":"丝萦别浦。似嫩荷出水，青青如许。弱蒂牵风，乍密还疏，不碍蜻蜓来路。何人种向西窗外，添几点、黄昏微雨。若遣伴、翠盖红衣，玉井更无寻处。谁把嘉名锡汝。傍荭塘蓼岸，歌罢金缕。浅碧初匀，手弄柔波，淡沲难成珠露。深秋怕作阑珊别，共三十六陂凄楚。且逐他、荇叶田田，一曲风潭清暑。"}