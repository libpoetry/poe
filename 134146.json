{"id":"134146","title":"谢胡文学惠水牛图二卷","dynasty":"宋代","author":"司马光","text":"牛生天地间，益物用最大。其功配坤地，彖爻参众卦。血毛类上帝，胖蚃景福介。宗庙及宾客，百礼无不在。引耒刺中田，粒食烝民赖。服箱走四方，竭力任重载。昔闻载叟笑，图写穷织芥。胡君继其妙，差肩立异代。公卿仰名声，一观一可丐。如何散贱者，遽有双图赉。所嗟性颛愚，雅不晓佳画。有如歌九韶，钟鼓乐声聩。得之乃虚器，无异居大蔡。神物恐化去，产召风雨怪。双图虽卷还，重贶敢不拜。"}