{"id":"736131","title":"下海山门观双沼新荷还入方丈小坐读图音和尚诗兼贻圆公","dynasty":"清","author":"陈王猷","text":"半日霞表游，济胜偶然遂。直溜孤杖支，迅下双屐坠。远公兴未阑，导我乐泉卉。石沼披荷钱，田田小团翠。崖阴清足娱，山光净堪对。携将清净心，还入雪云内。宗风已流衍，图史亦森蔚。新诗芙蕖初，天葩谢雕绘。高空消六尘，潇洒得三昧。眷言依宝洲，十笏永寤寐。"}