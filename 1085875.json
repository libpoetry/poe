{"id":"1085875","title":"甘露堂前有杏花一株在脩竹之外殊有风味用昌黎韵","dynasty":"宋","author":"王十朋","text":"桃李未吐梅英空，杏花嫣然作小红。孤城绝塞也不恶，一株绰有仙家风。高枝半出脩竹外，醉脸略与江梅同。夔州花木不多有，封殖嘉树知谁功。春光忽到刺史宅，天气正在中和中。不同浪蕊落瘴雾，自有甘露滋芳丛。我来岁律惊两换，归兴遥指吴江枫。曲江往事何足梦，愿为老圃安吾穷。明年花开我何处，小园数亩箫台东。苍苍烟雨记巫峡，酣酣诗句吟梅翁。"}