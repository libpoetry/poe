{"id":"705002","title":"舟行步一杯亭春望前韵","dynasty":"明","author":"霍与瑕","text":"豸服久行春，春心漫浩浩。画角引风清，蒲帆依露缟。春昼日以长，春华日以老。望望葛阳溪，两岸盈芳草。舟行迅碧流，棹歌声自好。棹歌复棹歌，青蓑寒在抱。扁舟达夜行，明月出天际。一见紫云城，再见龙津第。遥水落风花，微香吹月桂。风月涌金波，漾漾激湍逝。激湍自快心，磷石多为厉。寄语操舟人，滩高应少憩。行春出邬子，湖光带草青。忽逢素心人，寄书到芳汀。展书试一读，由来是化经。纷纷仙佛辈，驻世亦百龄。别有长生诀，谁当为唤醒。显显远游篇，真筌宜细听。望望湖上春，山水自不恶。山色足烟花，水光通冥寞。中有柴桑翁，高踪随所托。遐心物外栖，浮云天际薄。企仰空多年，颜厚增惭怍。往者来可追，归哉城北郭。"}