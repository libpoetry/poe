{"id":"684300","title":"拟行路难二首","dynasty":"明","author":"王立道","text":"君不见辕下车，太行咫尺愁崎岖。君不见鞲上鹰，云霄百里随鶱腾。丈夫穷达在所遇，高才犹自叹迟暮。汉庭青紫常比肩，子云空献长杨赋。君不见堂前燕，翩翩冬去春来见。君不见海上鸥，纷纷随波飞复留。丈夫亦有四方志，十年辞亲作远游。客情已似风花乱，归思空悬明月秋。共道龙沙兵气净，莫誇燕颔待封侯。"}