{"id":"822466","title":"帝台春 瀛台明曰南台，亦曰趯台陂。平临太液，南有知稼轩，迤西为丰乐园","dynasty":"清末近现代初","author":"周岸登","text":"三海叠碧。瀛台正南直。珠楯玉阑，几见当年，兴亡陈迹。似说尧囚复舜死，只无语、夜蟾知得。更休言、帝子鹃魂，春秋麟笔。星历历。天咫尺。照寂寂。旧宫掖。怕眢井波红，溅胭脂泪。点点尚悲倾国。应雪重华二妃涕，犹却苍生鬼神席。莫轻扇秦灰，问秋风金狄。"}