{"id":"1120072","title":"送谢希孟归黄岩四首","dynasty":"宋","author":"陈傅良","text":"纷纷竹帛传，浩浩金石刻。沦亡已无限，存亦谁爱惜。如何伏羲氏，文字二三画。姬孔岂不圣，用以演周易。法令如牛毛，斯鞅信手成。簿书积丘山，赵张眼愈明。万人立下风，国势尊且荣。未省三代前，谁独有此名。圭璧袭缫藉，山龙饰衣裳。不闻燧古初，而兴自虞唐。毁车崇骑射，隶作篆籀藏。至今人便之，秦亦忽以亡。累觞以为欢，班荆以为仪。交际贵如此，勿使至意亏。颇常怪小雅，鹿鸣至鱼丽。宾主礼百拜，六经似支离。"}