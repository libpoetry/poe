{"id":"1108622","title":"余平生不至庐山六月廿八日夜梦同孙季蕃游焉林木参天瀑声如雷山中物色良是一刹甚幽邃傍人告曰此中有不出院僧余与季蕃欣然访之语未终而觉将晓矣窗外檐溜淋浪纪以二诗","dynasty":"宋","author":"刘克庄","text":"似与孙郎有宿期，共穿紫翠探幽奇。水帘喷雪非常爽，火伞张空了不知。蒙衲僧宁非惠远，结茅人莫是凝之。惜今粉绘无名笔，尚可追摹入拙诗。泉声㶁㶁树苍苍，云有高僧占一房。粮绝罕曾起烟火，佛来不肯下禅床。缁流谁可传宗旨，黄敕难招坐道场。何必真分一间住，偶为但过亦清凉。"}