{"id":"529923","title":"送王诞敷之官长沙","dynasty":"明","author":"徐祯卿","text":"美人南往云阳墟，我欲从之道郁纡。昼梦衡峰半空紫，觉来失却巴陵湖。对君把酒心茫然，七十二峰犹眼前。玄猿攀萝石壁仄，黄鹤空洲芳草连。春寒风多太阴黑，潇湘淋漓湿云色。楚宫花木啼杜鹃，舟子商人泪横臆。君欲去兮可奈何，侧知王事难蹉跎。离心不惜瑶华赠，聊为湘累诵九歌。"}