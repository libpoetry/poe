{"id":"1004128","title":"和使君王子坚游邓氏天开图画韵","dynasty":"宋","author":"程公许","text":"春风满城开笑颜，使君明当出游山。东州山川北佳丽，凌云耀日季孟间。紫丝步障元不要，飞槛层栏一凭眺。岁丰民乐征调宽，挟四老仙共舒啸。使君吟肩李杜齐，落笔便觉三山低。招来倦客同赓载，韵险令我窘见挤。烟霞风月无疆界，不忧寒具油侵坏。寄谢摩诘休苦心，使君诗是有声画。"}