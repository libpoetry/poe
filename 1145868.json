{"id":"1145868","title":"圜丘歌八首 其二 皇夏","dynasty":"隋","author":"牛弘等奉诏作","text":"于穆我后，昭明有融。道济区域，功格玄穹。百神警卫，万国承风。仁深德厚，信洽义丰。明发思政，勤忧在躬。鸿基惟永，福祚长隆。德深礼大，道高飨穆。就阳斯恭，陟配惟肃。血膋升气，冕裘标服。诚感清玄，信陈史祝。祗承灵贶，载膺多福。肇禋崇祀，式奉尊灵。因高尽敬，扫地推诚。六宗随兆，五纬陪营。云和发韵，孤竹扬声。我粢既絜，我酌惟明。元神是鉴，百禄来成。皇矣上帝，受命自天。睿图作极，文教遐宣。四方监观，万国陶甄。有苗斯格，无得称焉。天地之经，和乐具举。休徵咸萃，要荒式序。正位履端，秋霜春雨。礼以恭事，荐以飨时。载清玄酒，备絜芗萁。回旒分爵，思媚轩墀。惠均撤俎，祥降受厘。十伦以具，百福斯滋。克昌厥德，永祚鸿基。御历膺期，乘乾表则。成功戡乱，顺时经国。兵畅五材，武弘七德。憬彼遐裔，化行充塞。三道备举，二仪交泰。情发自中，义均莫大。祀敬恭肃，钟鼓繁会。万国斯欢，兆民斯赖。享兹介福，康哉元首。惠我无疆，天长地久。"}