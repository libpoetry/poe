{"id":"685081","title":"东风吟和冼少汾并寄少汾同社诸君","dynasty":"明","author":"王渐逵","text":"树作亭台山作城，春来岩壑更妍清。棠梨一夜催花发，多谢东风太有情。桃李霏霏映水乡，天机泼泼动诗肠。闲随老社占年去，遥对东风共一觞。山溪黯淡人迹稀，溪头野人单袷衣。徘徊日暮浑无事，却与东风逐队归。自从容谷少来音，云馆烟扉卧夕阴。惟有东风旧相识，漫随明月温江浔。桂长丛枝竹长荪，山中怀抱向谁论。东风似却知人意，时捲云霞独闭门。"}