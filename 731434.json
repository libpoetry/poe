{"id":"731434","title":"灵佑寺丈室画松歌","dynasty":"清","author":"蕴端","text":"高僧丈室素壁立，色如积雪光如湿。卧云主人发清狂，泼翻一斗松煤汁。由来笔可补化工，化出苍髯老黑龙。老龙惟肯半身见，半身何处藏虚空。龙性变化原无穷，头角插戟尾掉风。行处雷电云雨从，岂知时序当严冬。蛰龙垂首等蛰虫，丰隆捉龙掷壁上，更化百尺之老松。老松前身是老龙，松龙虽别神灵通。趺坐犹然风雨后，犹作涛声吼定中。"}