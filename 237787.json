{"id":"237787","title":"复以承晏墨赠之","dynasty":"宋代","author":"晃冲之","text":"我闻江南墨官有诸奚，老超尚不如庭珪。后来承晏复秀出，喧然父子名相齐。百年相传文断碎，仿佛尚见蛟龙背。电光属天星斗昏，雨痕倒海风云晦。却忆当年清暑殿，黄门侍立才人见。银钩洒落金花牋，牙床磨试红丝研。同时书画三万轴，大徐小篆徐熙竹。御题四绝海内传，秘府毫芒惜如玉。君不见建隆天子开国初，曹公受诏行扫除。王侯旧物人今得，更为西天贝叶书。"}