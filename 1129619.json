{"id":"1129619","title":"颂古十首","dynasty":"宋","author":"释昙华","text":"草木无端拈出来，更加注脚放痴呆。西天此土谁知己，夜半优昙火里开。金色头陀忽破颜，看来也是管窥斑。当时若得回头早，免见儿孙堕黑山。出得出不得，满面是埃尘。愁人莫向愁人说，说向愁人愁杀人。凿开荒径造浮图，往复商量价不孤。无限落华随水去，夕阳春色满江湖。急水滩头下钓时，锦鳞红尾尚迟疑。蓦然跳出洪波里，攫雾拿云宇宙低。大海波涛涌，千江水逆流。龙王宫殿里，不见一人游。背众吃油糍，对人誇好手。潦倒不识羞，抵死扬家丑。故园春色在枝头，恼乱春风卒未休。无事晚来江上望，三三两两钓鱼舟。丹霞寒烧木佛，院主因祸得福。可怜杜撰巡官，祇管胡卜乱卜。苦瓠连根苦，甜瓜彻蒂甜。两般滋味恶，中后入黄泉。"}