{"id":"541943","title":"送吴山人子充游云中","dynasty":"明","author":"谢榛","text":"春寒揽貂裘，蹀躞驱紫骝。问君去何许，云是塞门游。丈夫安肯栖故丘，北向龙沙天尽头。苏武城头积雪满，李陵台上孤云愁。二子杳然不可见，神交千古心悠悠。眼前陈迹增感慨，弹铗悲歌回素秋。燕然之山忽改色，金河之水翻倒流。风吹大荒落日惨，胡雁惊飞不复留。此时踟蹰多隐忧，百年意气怀朋俦。独自磨崖题赋罢，还来共醉长安楼。"}