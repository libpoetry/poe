{"id":"431751","title":"息影二律","dynasty":"近现代","author":"刘家传","text":"息影江城自在身，香飞兰芷日相亲。生无媚骨难谐俗，死有残书可抵贫。室陋何妨知我客，诗豪不和背时人。雨天伫盼晴来早，好探郊原浩荡春。世难曾经慎立身，雕肝琢肾一灯亲。交无友损难兴谤，室赖妻贤可守贫。兴发新翻豪放曲，老来幸作泰平人。江山雪后风回暖，自有梅花报早春。"}