{"id":"1109847","title":"和孙秀才醉中二首","dynasty":"宋","author":"华镇","text":"封人祝多子，患寡不患小。林虑行且歌，自喜身已老。五月日可畏，不践门前道。北窗足虚闲，清风飒然到。况有樽中物，玉山恣倾倒。黄河或可断，世事未云了。吾邻有达士，时得问话言。寄身杯酒间，万事不复论。大嚼青精饭，高岸白纶巾。愧非伯伦伴，辜此羲轩民。"}