{"id":"309170","title":"夜飞鹊·李晓暾罢职闲居，重有鼓盆之戚，词以慰之","dynasty":"清代","author":"陈锐","text":"沧波望归路，君意何之。林叶下雁声迟。尊前狂念已消尽，单衣依旧尘缁。相将赁虚庑，但文园多病，宋玉长悲。寻常巷陌，趁秋高、过我填词。堪羡挂冠能早，随意泛江湖，一舸鸱夷。谁料西风吹汝，哀蝉不断，玉箧都迷。凤帏暗月，隔泉台、怎照相思。叹谁人无死，何天可问，莫更歔欷。"}