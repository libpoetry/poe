{"id":"1119109","title":"秋怀十首","dynasty":"宋","author":"陈师道","text":"昨日山中云，今朝山下雨。牛羊没禾黍，蟋蟀促机杼。磨刀洗盆瓮，社腊不胜数。岂无聚敛吏，触手丞相怒。有家汴泗间，岁久榛棘荒。稍知田家乐，感此归意忙。老马甘伏枥，游魂还故乡。四十尚无君，天下未敢忘。采薪墟墓间，行歌当归耕。向来轻薄子，怀谖以为荣。喘喘辕下犊，力尽官泥深。壮哉八百里，一割探其心。翩翩王公孙，馆我翠微院。粥饭随钟鱼，朝昏度黄卷。中年妻子累，往世西方愿。独无诗书力，尼父安得怨。黄公轻千乘，尚爱五斗禄。风雨听朝鸡，岁月老松菊。平生白莲社，不受一尘触。识字即投阁，贵者须食肉。昔作九日期，一览知四方。夜雨秋水深，烈风畏褰裳。尊空囊亦空，花豆为我黄。官奴覆青绫，破屋任飞霜。翼翼陈州门，万里迁人道。雨泪落成血，著木木立槁。今年苏礼部，马迹犹未扫。昔人死别处，一笑欲绝倒。籊籊孤竹君，长我一身半。凛然霜雪间，时至亦阴换。共与王子猷，永结忘言伴。可使溪壑姿，充我眼中玩。北阙书不上，南山田不归。朝暮陈州门，悠悠此何为。我老何所为，暖日聊差池。君听城上乌，哑哑端为谁。潭潭明光殿，稽首西方仙。平生修何行，步有黄金莲。我岂昔好径，报以履下穿。洗足坐道场，卒卒此何缘。"}