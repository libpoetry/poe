{"id":"1240779","title":"蹋鞠歌赠刘叔芳","dynasty":"元末明初","author":"杨维桢","text":"蹋鞠复蹋鞠，佳人当好春。金刀剪芙蓉，纫作满月轮。落花游丝白日长，年年他宅媚流光。绮襦珠络锦绣裆，草裀漫地绿色凉。揭门缚綵观如堵，恰呼三三唤五五。低过不坠蹴忽高，蛱蝶窥飞燕回舞，步矫且捷如凌波。轻尘不上红锦靴，扬眉吐笑颊微涡。江南年少黄家多，刘娘刘娘奈尔何！只在当年旧城住，门前一株海棠树。"}