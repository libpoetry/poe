{"id":"187456","title":"丁巳春言事四归和朱子云赐诗韵","dynasty":"宋代","author":"姚勉","text":"鲤鱼书来上谁字，斗牛光中湖海士。梅花腊雪曾会面，桃李春风一弹指。剥书得诗意雄杰，钟吕惊闻筝笛耳。懦夫有闻气可作，奸谀未诛神已死。奴唇争笑乃独否，我心有同固如此。君家请剑攀折槛，远胜衣绣夸归里。立朝日少谏多藁，况有竹林老夫子。百年易了富与贵，万古不磨天此理。笑骂从渠官欲好，妻凄羞人身不耻。获禽一朝固可十，天下良工安肯诡。古人寥寥今不见，举世滔滔此皆是。蛾眉方遭众发嫉，足音忽动空谷喜。我欲净洗后土泥，子为快挽天河水。"}