{"id":"722116","title":"赠墨西","dynasty":"明末清初","author":"屈大均","text":"香溪一片即端溪，采得姬人字墨西。水玉朝朝磨削笋，松烟日日染柔荑。教成小楷书难已，催作新词唱未齐。善品水岩诸甲乙，青花白叶满中闺。琉璃砚匣镇随身，墨爱君房古色新。王勃三升频饮我，青莲百首每催人。初来往往春葱破，久立时时翠黛颦。日用一螺殊未足，不曾渴笔致卿嗔。真紫羊肝产峡山，墨云蒸润火痕间。磨砻一出黄冈客，洗濯频劳白玉鬟。小字每教呵气写，大书常恐白头还。夫人笔阵卿须熟，格用簪花解玉颜。幸是真岩发墨多，纤纤莫损指纹螺。思深稍待天渊入，纸落休惊风雨过。暇即双垆焚熟结，閒须一盏养春和。如卿手爪今无几，才尽江郎奈若何。少小长斋绣佛前，前身应是散花天。毗邪一见全无病，居士相依祗为禅。每乞砚金书梵呗，时教泼墨作云烟。爪痕多在曹娥帖，红染蛮花半凤仙。居近羚羊峡口东，蛮娘琢砚是乡风。家家紫石为生计，一一青花出女红。汝亦水岩真暖玉，多愁墨沈污寒空。轻磨莫令沾濡甚，误点屏间惑乃公。布水村连墨砚沙，真岩得自女儿家。蟾蜍滴满三春露，翡翠床开六代花。弄粉沾书成垢腻，分朱点易出精华。还将剑器增飞动，草圣从今益自誇。焦墨工为五岳眉，珊瑚架畔罢书时。灵犀一点通玄早，綵凤双飞应兆迟。结子夭桃三岁好，生华古木一春宜。同声艳曲殷勤唱，素女风流是我师。"}