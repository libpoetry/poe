{"id":"696542","title":"八月二十七日早钟梦后在新城闻王府召命说","dynasty":"明","author":"郑真","text":"华发相将五十年，飘飘剑佩向淮天。床头一卷春秋学，梦里犹闻殿下宣。梦里犹闻殿下宣，春明曾到禁廷前。锦床绣褥亲王座，听说遗经二百年。梦里犹闻殿下宣，内庭曾记秩初筵。香粳软饭传恩赐，饱德讴歌既醉篇。梦里犹闻殿下宣，晓云咫尺晋阳天。山河表里藩维壮，乐只邦家忆万年。梦里犹闻殿下宣，庄生蝴蝶正翩翩。词臣识得君王意，有作应须进一篇。"}