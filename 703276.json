{"id":"703276","title":"送鲍云从","dynasty":"明","author":"释今无","text":"幕府推雄俊，高名蚤识君。一逢杜武库，真见鲍参军。意气金兰丽，风流玉蝶群。此中谈易尽，衫袖染山云。柳色攀尤好，此心无歇时。山随征马去，风逐锦帆披。鼓角天衢阔，星霜地轴移。閒时衔杯酒，寄我慰相思。王事能将母，蛮烟解袭人。凯风悲孝子，行役怆孤臣。柏叶先秋变，龙泉滴泪匀。图麟勋业在，别矣慎风尘。江路秋声转，云峰雁影斜。分天窥皓月，把袖记年华。蟋蟀啼无已，星霜鬓有加。天涯飘杖笠，为访赤城霞。"}