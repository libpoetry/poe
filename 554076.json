{"id":"554076","title":"游蓟门","dynasty":"明","author":"胡俨","text":"鸡喔喔兮扬翘，暾将出兮天宇高。烟冥冥兮既敛，芳菲菲兮承条。矫予游兮蓟门，睹佳气兮氤氲。纷扶疏兮轮囷，忽眇眇兮无垠。青帘兮绣箔，恍飞仙兮绰约。吹竹兮弹丝，扬清声兮入寥廓。倏回风兮度曲，披红芳兮骇绿。渺佳期兮浩荡，照绮罗兮华屋。鸟鸣兮交交，车辚辚兮驷骄，聊逍遥兮游遨。"}