{"id":"811165","title":"不负斋梅花盛开，与景姜分咏得忆梅、簪梅、梅影三题 菩萨蛮 忆梅","dynasty":"清","author":"邓瑜","text":"芳园惆怅春无迹。巡檐空自探消息。寂寞咏花人。相思几断魂。栏杆都倚遍。驿使何时见。莫是隐深山。红尘不耐看。绣阁天寒容懒整。瞥见冰姿净。呵冻试新妆。纤手拈来，商略安双鬓。疏疏斜贴云鬟润。瘦极偏相称。伴我一枝春。卸了钗环，纸帐香犹剩。梦醒罗浮人去后。约略庞儿瘦。月下细端详。尺幅真真，淡墨描初就。天寒合倩胎禽守。怜惜情都有。一样态珊珊。镜里嫦娥，厮并堪称偶。"}