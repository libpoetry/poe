{"id":"699773","title":"甲午元日书怀二首","dynasty":"明","author":"郭之奇","text":"紫气东来日在南，南溟咫尺望天涵。七年为政方逾一，四海同风不待三。卜世何人休鼎问，考时非我孰今担。自收国烬归成旅，岂向身馀较履簪。诗书吾道未全孤，忠孝人间岂半涂。得失经心凭塞马，是非合眼付庄蝴。干戈历乱惟躬省，简册销磨倩口诛。纵使今豪逾古哲，一时千载讵堪诬。"}