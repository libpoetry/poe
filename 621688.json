{"id":"621688","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其五 游昆","dynasty":"明","author":"郭之奇","text":"将游昆瑶圃，紫海暂周旋。泥水误污素，涤浣向虞渊。朝发方及夕，倚闾忽经年。念此心怆恻，华池未可前。长揖诸仙众，归卧白云边。"}