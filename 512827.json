{"id":"512827","title":"画松寿大司马三原王公","dynasty":"明","author":"沈周","text":"尚书府中松十抱，直气贞心不知老。关中土厚根柢壮，十年间生地之宝。上参云汉不屈身，世间草木斯为表。用之擎天天久恃，用之柱国国永保。伐柯击奸拟顾笏，摘叶指佞比尧草。朝廷何可一日无，百不为多一非少。凌霜傲雪古色存，苍苍直与秋天杳。孔明庙前有老柏，此物亦自因人好。大观直谓古今同，时固难同贵同道。金花玉苓仙所食，只在长生不在饱。须公采啖三万斛，四海苍生期寿考。"}