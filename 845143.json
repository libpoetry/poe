{"id":"845143","title":"南歌子","dynasty":"清末民国初","author":"程颂万","text":"扶病帘初揭，残熏被半温。调鹦淡伫却回身。不分紫藤花下别开门。烟视移罗荐，云鬟腻枕痕。褪红衫子蹙罗裙。第一销魂时候月黄昏。花影窥帘碎，芳魂入镜招。红楼西角蛎墙高。个是三生银汉路迢迢。肺病香熏少，肠回酒未消。新裙百蝶绣红绡。记剔银灯亲检折枝描。"}