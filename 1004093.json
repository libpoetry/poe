{"id":"1004093","title":"投龙宝室洞天过延庆观访王倅共父剑峰精舍","dynasty":"宋","author":"程公许","text":"璧简荐宝室，襟裾馥旃檀。眷言石交旧，可惮脚力酸。层崖一剑裂，阴壑千古寒。数椽栖泬寥，小楼面巑岏。风穴激虎啸，石洞掀龙蟠。是日朔吹惨，舞空雪花漫。开尊聊暖热，芼蔬劝加餐。心事喜我同，晤言蔼清欢。欲去有馀恋，小驻搜奇观。评画过神品，誓鬼犹故坛。君家古丛城，甲第十亩宽。胡独嗜幽寂，而乐兹考槃。戍邱渐相迫，住山殊未安。春风动倅马，云霄插双翰。傥念猿鹤怨，无多贪热官。"}