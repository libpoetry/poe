{"id":"161902","title":"游列真观刘道士拉上潮际观渔","dynasty":"宋代","author":"赵汝回","text":"珠宫何岧峣，前江后层嶂。开山者何人，萧梁山中相。窃惟经营初，岂曰此幽赏。地灵宜仙事，境寂销俗相。既积惜水功，帝命使瀛丈。手泥烧丹灶，岁久化黄壤。石突古殿出，磵循阴廊响。道人如修静，我岂陶官长。偶结清净缘，下榻税尘鞅。夜报前溪渔，命将鱠享。撑篷待月来，架桨乘潮上。秋高气凄澹，清极思超敞。暂废一夕眠，庶蒙列真奖。"}