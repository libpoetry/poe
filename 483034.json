{"id":"483034","title":"题钱氏铁券卷","dynasty":"明","author":"林弼","text":"刚风吹地九土裂，仙李根拔孙枝折。白马不饮浊河血，罗平妖鸟啼未歇。斗牛万丈腾紫光，炯炯馀彩辉太阳。镜湖泚笔写露布，石室剖券分天章。金为臣心铁臣节，臣身吴越心魏阙。共悲群盗窃神器，犹喜诸孙存故物。黄金楼阁高倚天，宝气白日浮云烟。电光忽开天为笑，摩挲铜狄千百年。君看钱塘铁作箭，潮头东去江如练。箭铁未销券未磨，带砺山河当复见。"}