{"id":"659248","title":"送刘仁仲归省诗","dynasty":"明","author":"罗玘","text":"头戴义兽角，忆儿前归时。孙归好背腹，振振银鹭鸶。老眼眵忽明，呼童扫蓬茨。坐堂劳辛酸，乘马百日驰。重华正当阳，子亦侍讲帷。群公互经纶，乃一卨一夔。念子能割义，勇遂内顾私。荫屋渐生竹，逼墙谁种桤。前年郛邑空，锄岷绝蹲鸱。巴童颇还定，万灶已烟炊。梦寐见颜色，渥丹满颐髭。缩地若有幻，玉山立差池。婆婆进璚觞，此味老更知。"}