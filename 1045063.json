{"id":"1045063","title":"再送端叔","dynasty":"宋","author":"徐积","text":"关中日落时，但见山相接。塞上闭城时，但听吹芦叶。延州平安火过早，月出山头照孤堡。王家池上醉欲倒，铜钵声中诗已了。落笔挥成露布草，主人更索平戎表。文章意气入杳冥，金船插羽如飞鸟。诸军鼓吹高牙晓，大纛门开扑馀燎。壮士犀衣剑气寒，客身依旧红霞绕。陆生待寄梅花枝，庾郎莫爱芙蓉好。"}