{"id":"172120","title":"同陈太博诸公登六和塔","dynasty":"宋代","author":"白珽","text":"龙山古化城，浮屠峙其巅。开殿生妙香，金碧森贝筵。应真俨若生，倒飞青金莲。头陀绀林丛，导我丹梯缘。初犹藉佛日，閟境鯈已玄。回头失谁何，叫啸衣相牵。且复忍须臾，当见快意天。娇儿诧先登，网户相钩连。炯若蚁在珠，九曲随盘旋。烂烂沧海开，落落云气悬。群峰可俯拾，背阅黄鹄骞。奇观兴懦夫，便欲凌飞仙。绝顶按坤维，始见南纪偏。神京渺何许，王气须停躔。舟车集百蛮，岛屿通人烟。一为帝王州，气压三大千。罡风洒毛发，铎语空蝉联。红红杏园花，愧乏慈恩篇。"}