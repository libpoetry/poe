{"id":"536730","title":"赠陆丈人","dynasty":"明","author":"王世贞","text":"逢君衢路间，憔悴车马姿。斗酒相慰劳，拂拭故冠衣。长跪问旧乡，掩涕不自支。催徵多异政，庐井无新炊。昔为州郡佐，投劾强言归。今者一老翁，县官更相欺。弱息苦不任，白首愿多违。谁云田家乐，翻令仕路嗤。彭泽者何人，当其归去时。种秫以卒岁，高枕咏皇羲。我欲营菟裘，太息不成辞。"}