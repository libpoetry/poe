{"id":"1122719","title":"次韵游龙门十绝","dynasty":"宋","author":"洪咨夔","text":"若木扶桑莫苦攀，芙蓉薜荔不妨闲。封三万户烟云里，化百千身水石间。欲访天池水发源，倒骑北斗挟飞仙。高低八节滩头路，俛仰三生石上缘。拍手东风唤白猿，划开元盖洞天门。可能路指虚无去，两脚须留点地跟。苍崖斗立两扉开，行雨龙归尚殷雷。袅袅天风瑶草碧，神清依旧锁楼台。武陵溪上迷津处，衡岳峰头失道时。珍重牧儿相指似，隔林招手不吾欺。飞泉溅雪林华湿，盘石生云古藓乾。早著些词招隐去，泰山有贼脍人肝。稻花秋晚蟹洗手，荠菜春初饧胶牙。筑底空山谁办此，留君只有石边茶。不提长剑斩江蛟，便揭脩竿钓海鳌。纵老无成犹自许，一溪流水两山桃。不知我者谓何哉，布袜青鞋日日催。长啸一声啼鸟外，朵颐有象著山雷。平明出去日斜回，小立岩花涧草隈。光景留连非我事，此心曾点漆雕开。"}