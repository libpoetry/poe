{"id":"115185","title":"寄余干徐隐甫","dynasty":"宋代","author":"黄庭坚","text":"江行长邅回，风水忧索米。相逢解人颐，高士徐孺子。鸬鹚葭苇间，煮茗当酌醴。夜船饷蒸鹅，白发厌甘旨。东江始分风，苔网馈百纸。遣兵夜赋诗，月冷石齿齿。别来星环天，再见艳桃李。寄声良劳勤，报我阙双鲤。但闻佳邑政，杻械生菌耳。颇闻延诸儒，破讼作诗礼。顾予白下邑，庭聚雨前蚁。珥笔诵汉章，锥刀争未已。初无得民具，名实正尔尔。愿闻庖丁方，江湖天到水。遥知解千牛，袖手笑血指。书来傥垂教，改事从此始。"}