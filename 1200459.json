{"id":"1200459","title":"扬州即事","dynasty":"元","author":"宋无","text":"玉垒开方面，金汤控上游。连营骠骑宅，重柝雁行楼。彊弩虚空发，飞桥日夜浮。烟生烽燧地，草死虎狼秋。此处兵威震，当时国步忧。六年襄郡守，三策荩臣谋。大将深围陷，长江万里休。两淮先按堵，孤注独横筹。破竹才乘势，闻风已置邮。乾坤机轴转，海岳版图收。春变山堂柳，波通汴水鸥。平坡南下马，远渡北来舟。无复琼花梦，犹馀芍药愁。尘埃何竖子，还拥黑貂裘。"}