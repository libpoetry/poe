{"id":"834269","title":"忆旧游 清明，和家大人韵二首 其三","dynasty":"清末民国初","author":"易顺鼎","text":"记旗亭唤酒，江国吹箫，画舸春涯。生怕新烟上，被绿杨勾引，半角楼遮。南朝四百余寺，无处不飞花。更信马嘶香，和莺证梦，黄四娘家。偏差。恨天债，为万里游仙，诗鬓将华。一样闲门巷，少红肩卖杏，素手分茶。茜裙远远飘蝶，错认旧宫斜。待说与东风，今年燕子迟到些。"}