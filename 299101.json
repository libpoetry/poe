{"id":"299101","title":"孟夏饮芍药花下","dynasty":"清代","author":"袁绶","text":"丈夫贵树立，其志在功名。女子不出户，长年无所营。中馈事粗了，针线须调停。薄暮得暂息，閒吟豁幽情。是时四月天，山深闻晚莺。芍药开较迟，红芳殿春英。花下具杯杓，独酌还独倾。三杯乐陶然，气爽心亦清。凭高豁远目，叠嶂青冥冥。地偏绝市嚣，寺近闻钟声。中怀自萧旷，淡泊无牵萦。"}