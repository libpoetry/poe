{"id":"921871","title":"赠月长老","dynasty":"宋","author":"苏轼","text":"天形倚一笠，地水转两轮。五伯之所运，毫端栖一尘。功名半幅纸，儿女浪苦辛。子有折足铛，中容五合陈。十年此中过，却是英特人。延我地炉坐，语软意甚真。白灰如积雪，中有红麒麟。勿触红麒麟，作灰维那瞋。拱手但默坐，墙壁徒谆谆。今宵恨客多，污子白㲲巾。后夜当独来，不须主与宾。薄团坐纸帐，自要观我身。"}