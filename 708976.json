{"id":"708976","title":"沁园春  病痔自嘲","dynasty":"明末清初","author":"曹溶","text":"闽徼归休，晒阮家裈，送韩子穷。忽痂盛腐血，莫骑尻马，毒连枯髀，空老尸虫。细检方书，膏梁酿患，藜苋何为不见容。支离态，久年辞壁观，昼恋衾浓。五金八石难攻。类阉尹潜居省闼中。暂罗襦罢解，邯郸有恨，曲尘驱散，风月无功。病鬼痴愚，贵人回避，偏嗜林家鹤发翁。休勤疗，倩麻姑爬痒，山友扶筇。"}