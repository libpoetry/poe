{"id":"859430","title":"和甫如京师微之置酒","dynasty":"宋","author":"王安石","text":"季子将北征，貂裘解亭皋。使君拥鸣驺，出饯载酒醪。作诗宠行色，坐客多贤豪。信知大夫才，能赋在登高。陟峰忧未已，强歌反哀号。问言归何时，逮此冬风饕。川涂良阻脩，箠辔慎所操。黄屋初启圣，万灵归一陶。询谋及疏贱，拔取皆时髦。往矣果有合，可辞州县劳。"}