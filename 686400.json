{"id":"686400","title":"惠安有三岐麦六岐稷士民赋诗赠奉答","dynasty":"明","author":"叶春及","text":"几回春雨祝年丰，共说三岐陇麦同。千载惭吾非汉吏，七闽斯地有唐风。人家废井黄巾后，海岸飞沙白苇中。击壤自须歌帝力，满车谁敢窃天功。敢拟河阳麦两岐，东郊嘉稷转堪疑。干戈闽海初宁日，水旱东南洒泪时。词客有情歌盛美，长安无计起疮痍。年来疾病思田里，惭愧河间稼猎诗。"}