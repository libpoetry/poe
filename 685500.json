{"id":"685500","title":"清明日郊游二首","dynasty":"明","author":"邓云霄","text":"管弦车马竞华年，客路看春倍可怜。十载衣冠还旧侣，一时榆柳又新烟。晴郊日暖生芳草，故国花残怨杜鹃。牢落王孙意无限，莫教长笛倚楼前。处处控春兼上坟，人歌人哭隔溪闻。谁能不醉生前酒，肯信曾修地下文。世远玉鱼终启柙，蓬深石马自眠云。彭觞一笑无分别，且倒青尊对夕曛。"}