{"id":"605895","title":"初春感怀","dynasty":"明","author":"卢龙云","text":"通籍将二纪，阅世良已多。拙宦乃若兹，造物当如何。消息谅有时，无用辄自嗟。渔樵任所适，谁遣谢薜萝。既出勿复道，岁月匪虚过。圣德方日新，有道如春和。四方共拭目，跂足沾恩波。众觉忧茅拔，大业岂蹉跎。小臣堪就列，欣际涤烦苛。太平占有象，休续五噫歌。桑榆应未晚，宁烦逐日戈。子奇须白首，方共表东阿。"}