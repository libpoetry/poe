{"id":"1141942","title":"次陈响林并答王录事","dynasty":"宋末元初","author":"龚璛","text":"半生欲归心，识路如老马。童子发已华，往梦肄宵雅。家园故京口，阿蒙久城下。山云横五州，先垄暗松槚。宿昔风雨多，捲我茅一把。相携记父兄，独恨辞里社。犹馀耆旧人，既远不我舍。我生堕奇蹇，知我晚逾寡。裀溷偶飞花，身世剧飘瓦。造物奚以为，为是区区者。诗从响林来，氛尘顿清洒。何时杖屦撰，纵观大江泻。倚歌发出狂，态度直草野。晤言谁复同，笔意浩难写。但忧参军诃，不饮面为赭。喧喧东郊斗，面面西凉假。卑湿类长沙，偏仄住颠厦。愿从祥麟郊，与辨白鱼鲊。"}