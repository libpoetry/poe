{"id":"422897","title":"大雪","dynasty":"近现代","author":"汪精卫","text":"冻云沈沈作天幕，直令万象沈寥廓。朝来开户忽大叫，琼楼玉宇来相照。昙空自漠漠，四野何茫茫。飘如扁舟凌沧浪，银涛万顷摇光芒。又如花时归故乡，玉田蔼蔼素馨香。六花霏霏已奇绝，绚以朝霞助明灭。千里一白无纤尘，欲与冰壶争皎洁。王母琼浆真可咽，谢公屐齿应知惜。如何弃置道路隅，遂令泥土同狼藉。吁嗟乎莫怨雪成泥，雪花入土土膏肥，孟夏草木待尔而繁滋。"}