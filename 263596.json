{"id":"263596","title":"邓元昭太史古鼎歌","dynasty":"清代","author":"尤侗","text":"汉汾阴，得宝鼎。歊浮云，吐金景。后作者，何纷纭。八阵图，五千文。齐人真，鲁人赝。千百年，谁能辨。呜呼孝子有邓公，作庙翼翼宫雍雍。于豆于登罔不供，若求弗得心忡忡。天开神物出土中，龙文炳焕琢鬼工。东西南北云逢逢，是为宝鼎二樽从。陈之高阁疏布封，以荐彝罍考鼓钟。考鼓钟，衎宗祖。奏缓歌，起会舞。钟山风，摄山雨。灵连蜷，憺容与，歆尔子孙祚多祜。我铭斯，大复古，嗟哉邓公正考父。"}