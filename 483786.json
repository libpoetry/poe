{"id":"483786","title":"始发建邺登龙江山祠感怀有作","dynasty":"明","author":"周浈","text":"去国思旧游，寻山发幽眺。遥凌天门石，洸对临海峤。神关列雄镇，粉堞抱遗庙。天水远自空，云霞近争耀。客行始多感，世事纷难料。同俗岂素怀，趋时固殊调。既为达士耻，复彼逐臣诮。尘泪应言垂，江容带愁照。秋阴散微翳，炎景扇余燎。行矣庶无欺，忠信将可劭。"}