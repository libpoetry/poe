{"id":"704770","title":"简张都宪二首","dynasty":"明","author":"薛瑄","text":"榜题龙虎旧联名，宦迹升沉隔两京。离合虽惊头并白，交亲终喜眼俱青。滥登棘寺知无补，峻陟霜台倍有声。近得高邻亲孟氏，不妨剪烛话平生。藉藉朝端有盛名，宪台周历两神京。封章已见输忠赤，事业还期著汗青。风度宛如瞻玉树，辞华真是掷金声。共论三十年前事，联步青云满路生。"}