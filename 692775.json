{"id":"692775","title":"南歌子八首","dynasty":"明","author":"杨慎","text":"红叶随流水，青梅出短墙。雅意属檀郎。可怜人二八，好风光。粉泪盈纤手，春愁占两眉。细雨阻佳期。昨宵当此际，恰来时。窗面秋千月，墙头蓓蕾风。春事转头空。酒醒人散后，拾残红。青鸟飞相逐，乌龙卧不惊。镜约与钗盟。月沈星欲堕，奈何情。月是巫娥伴，花为宋玉邻。远似隔星津。早知离恨苦，莫相亲。灯下蠲红纸，花间擘彩笺。肠断写新篇。画粱新燕子，倩他传。丝品娟娟玉，钗梁灼灼花。妙语似雏鸦。有心来恼我，莫应他。片玉连城价，千金一刻宵。仙梦隔蓝挢。意中人不见，为谁娇。"}