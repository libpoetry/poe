{"id":"1035078","title":"送游吏部赴召","dynasty":"宋","author":"魏了翁","text":"天马周流不停策，青龙挂空山无色。区中物物见根柢，岁年滔滔逐流水。吁天求归归未获，客里随人送行客。鏦金伐鼓行清秋，江头组练云如稠。道旁老人相与语，主宾闻之愕相顾。或云造阙如登仙，一声謦咳落九天。岂知位高势逾偪，莫向紫宸庭下立。非关啖刍解喑嘿，紫宸地禁鸣不得。或云敢言儗鸣凤，千古高名泰山重。岂知说著心骨惊，臣名愈重国愈轻。或言古人重晚节，元忠子方费分说。岂知晚节不难保，却忧攘臂为人笑。三人所赠不皆然，然则子也今何言。元祐中年基绍圣，建中靖国何尝靖。若教此事欠讲明，直将两是为端平。是时臣言便休得，臣不忧身却忧国。臣愿天意开平治，明良长似改元时。夬刚未终戒苋陆，姤阴虽微畏羸躅。真教世道端且平，宁使臣无赫赫名。三人冁然笑，子之所愿吾不到。吾言必于身，子言望于人，子意虽厚吾言真。低头谢二老，还以告景仁。"}