{"id":"693506","title":"海棠","dynasty":"明","author":"邵宝","text":"道上无心问喘牛，海棠花下步还休。崇光空照三更烛，定惠真维两日舟。梅褪残妆烦晓画，柳萦新态恨春囚。寻常有眼能青白，桃李纷纷麓更邱。笔锋谁似坦屠牛，吟对花仙也合休。剑阁认宗才有栈，蓬壶觅祖已无舟。人怜避地庭为客，天恐倾城院与囚。画史莫教轻着笔，明妃千古怨青邱。春去空劳挽万牛，名花一赏便应休。梦魂曾入唐人苑，色相元从蜀道舟。力少须扶新起睡，情多欲诉旧羁囚。东君玉汝真为殿，风雨明朝绿满邱。草径晴嬉孺子牛，花经新雨是天休。李三郎畔频移座，黄四娘边漫系舟。画笔可无才点染，诗家愁有韵拘囚。吟馀再读青年赋，却笑杨园猗亩邱。春声初听盎中牛，已分花开到此休。但使韵能回俗驾，未论材可作仙舟。云横极浦愁湘佩，雨暗长门泣汉囚。千古丽情谁买得，榆钱空有积如邱。竹院深无砺角牛，佳人舞罢此番休。沉吟欲掩班姬扇，荡漾真乘蔡女舟。魂入巫山疑楚梦，神游铜雀失吴囚。千秋事往风流在，莫更凄凉吊古邱。"}