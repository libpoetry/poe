{"id":"898230","title":"感秋呈宏父兼呈周楚望三首 其二","dynasty":"宋","author":"张耒","text":"西风中夜来，飞雨随以至。揽衣不能眠，起坐为涕泗。炎蒸虽云酷，香草犹可佩。清商来无情，凋我兰与蕙。咿咿草虫悲，袅袅露蝉嘒。高梁燕如客，铩翮鹰方鸷。乾坤本无心，万物随一气。如何于其间，感怆坐自累。置之勿复道，得酒但知醉。陶然杯杓间，萧洒无馀事。"}