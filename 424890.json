{"id":"424890","title":"高卧曲赠俞大","dynasty":"近现代","author":"萧梦霞","text":"衣不必千金裘，位不羡万户侯。长日呼呼睡不休，梦魂压断元龙百尺之高楼。寇公鼻息同雷响，君气磅礴驾其上。如猿叫月虎啸风，儿童偷视不敢仰。知章骑马入井眠，长安市上李酒仙。君乃不问茶之后，饭之前。偶来清溪曲，或上西山巅。一枕化为蝴蝶栩栩然，较之实无多让焉。古来圣贤寂寞逝，惟有高人长留其名而勿替。子云白凤飞，文通笔花丽。忘尊光武共故人，友爱伯淮偕诸弟。巨山息厚具寿徵，孝先腹大藏经笥。县令特为邵公来，淮阳欲得长孺治，此皆一一成大器。或功在社稷，或名垂天地，我知君之乐此非无意。君言人生太草草，登岸还得抽帆早。尘海无边生有涯，拖泥带水何时了。功名偶向邯郸过，滋味不如黑甜好。我叹君才久洋溢，我闻君语长太息。雄心欲草陈琳檄，健手谁重董狐笔。俯仰乾坤尽滔滔，知己平生得难一。举世皆醉君独醒，安能坐此长抑郁。吁嗟乎，安能坐此长抑郁。且为渴睡汉，去游华胥国。君不见诸葛未逢大耳儿，隆中高卧谁能识。"}