{"id":"1001992","title":"绍兴淳熙两朝内禅颂","dynasty":"宋","author":"曾丰","text":"维尧则天，与天同大。俯视九州，细于一芥。挈以畀舜，超然自迈。维舜则尧，与尧同高。俯视四海，细于一毫。挈以畀禹，熙然自陶。尧舜之禅，允矣嘉躅。若稽厥龄，或髦攸趣。洪惟高宗，才五十六。遽行尧事，有断于独。洪惟寿皇，才六十三。遽行舜事，不谋于佥。未倦于勤，先养其恬。功成身退，道与天参。圣人视天，递退递进。进退俱休，尧舜之运。于赫两朝，德宏业峻。铢较寸量，宁啻尧舜。尧七十六，治水云初。咨岳试鲧，不遑宁居。高宗时则，斯庆寿馀。久与道息，心实若虚。舜六十三，即真云始。咨岳相禹，不遑宁止。寿皇时则，斯巽位已。新与道休，心豁若洗。凡退政几，等与大徽。此退之蚤，彼退之迟。迟容可及，蚤孰踰斯。凡传国玺，等谓大美。彼传之贤，此传之子。贤容可求，子孰获只。传子若贤，一出于天。天固与子，尤人所便。便而遂者，荣具庆全。退蚤若迟，一关于数。数固与蚤，尤人所慕。慕而得之，荣全庆具。蚤于尧舜，三十三年。独不一后，独不一先。两朝吻合，时乃自然。舜后于尧，七岁而禅。胡为尔稽，匪有攸恋。不欲与尧，匹休齐善。寿皇禅意，盖与舜俱。所后七年，匪迹是拘。不期而同，自然之符。高宗禅时，久旸忽雨。雨应云何，恩洽以溥。寿皇禅时，久雨忽旸。旸应云何，德辉以光。得天之应，诞彰孔盛。新皇丕承，合为三圣。用牲于庙，靡灵弗歆。式昭新皇，上合天心。决政于堂，靡怀弗畅。式昭新皇，下符人望。天人同归，欲逃莫从。虽父传子，亶为至公。汉唐岂无，揖逊之主。非出本心，未为盛举。猗三圣君，真尧舜禹。三圣一家，累洽重华。前未之有，后无以加。小臣献颂，大而非夸。"}