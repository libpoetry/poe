{"id":"1105368","title":"即事十首","dynasty":"宋","author":"方岳","text":"窥园何物愠无端，疥手偷将玉雪团。不道主林神忌讳，鸟乌声乐并催残。野塘尺水亦生烟，宁有馀波可及田。商略且为鱼作计，须臾毋死待丰年。畦丁亸懒欲谁欺，趁我山行始一犁。只有山花山鸟笑，主人元自不曾知。藤蔓穿篱碍草扉，与僮扶起绕松围。髯龙鳞甲动云雨，缚著空山莫遣飞。龙骨翻翻水倒流，藕花借与稻花秋。鱼兼熊掌不可得，宁负风光救口休。记得秋风此削瓜，偶遗子亦自成花。生生造化无终极，但有根芽未可涯。岩暝林霏日夕佳，百年宁复此秋崖。不须更问青乌子，一锸相随死便埋。赤日黄埃槁欲焚，赛神迎佛正纷纷。天公老手何关汝，一雨晴无一点云。得摇牙处尽摇牙，底用鸣声绕鬓哗。政自为渠眠不熟，西风吹叶打窗纱。残鬓萧萧不满梳，秋风椎髻立庭除。日明照见崚嶒影，自是山僧不是予。"}