{"id":"1175589","title":"神龙初废逐南荒途出郴口北望苏耽山","dynasty":"唐","author":"沈佺期","text":"少曾读仙史，知有苏耽君。流望来南国，依然会昔闻。泊舟问耆老，遥指孤山云。孤山郴郡北，不与众山群。重崖下萦映，嶛峣上糺纷。碧峰泉附落，红壁树傍分。选地今方尔，升天因可云。不才予窜迹，羽化子遗芬。将览成麟凤，旋惊禦鬼文。此中迷出处，含思独氛氲。"}