{"id":"531635","title":"和章水部沙坪茶歌","dynasty":"明","author":"杨慎","text":"玉垒之关宝唐山，丹危翠险不可攀。上有沙坪寸金地，瑞草之魁生其间。芳芽春茁金鸦觜，紫笋时抽锦豹斑。相如凡将名最的，谱之重见毛文锡。洛下卢仝未得尝，吴中陆羽何曾觅。逸味盛誇张景阳，白兔楼前锦里傍。贮之玉盌蔷薇水，拟以帝台甘露浆。聚龙云，分麝月，苏兰薪桂清芬发。参隅迢递渺天涯，玉食何由献金阙。君作茶歌如作史，不独品茶兼品士。西南侧陋阻明扬，官府神仙多蔽美。君不闻夜光明月，投人按剑嗔。又不闻拥肿蟠木，先容为上珍。"}