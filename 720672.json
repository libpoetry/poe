{"id":"720672","title":"相湖边  采莼","dynasty":"明末清初","author":"屈大均","text":"积雨初消，湖波新涨，叶叶乍浮还没。素手牵来，比银钗光滑。教越娘、轻按兰桡，菱花留取，莫与紫茎同撷。隔宿还肥，浸寒泉似雪。旋下蛮姜，半作香羹啜。谁复忍，去去和、鲈鱼轻别。脍具多携，更吴淞乘月。况芙蕖、千顷非钱买，休还恨、犀箸玉盘消息绝。且逐鸳鸯，向夕阳明灭。"}