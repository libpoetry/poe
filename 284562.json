{"id":"284562","title":"授徒山寺·馆我群山里","dynasty":"现代","author":"洪存恕","text":"馆我群山里，禅宫无半存。废梁生木耳，裂砌出花根。龛冷梵音歇，门荒樵迹繁。连岗攒石乱，近涧走泉喧。坡断常疑路，林深少见村。居人耕狭壤，暇日辟荒原。纵获仓箱实，徒充府库源。食衣真大患，礼义乃虚言。不举先人祭，宁供嘉客餐。蝇头较盈绌，雀角闹朝昏。俗陋童难化，道衰师岂尊。犹甘备脯薄，胜叩富儿门。"}