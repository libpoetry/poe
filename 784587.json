{"id":"784587","title":"晚菘行赠石堂慎上人","dynasty":"清","author":"李锴","text":"石堂上人能种菘，种菘不与寻常同。丰根大叶厚其里，凌跞百蔌维君宗。坟卢助骨云助气，乳泉饱沃真香秾。肤凝秋雪薄寒入，心敛石蜜微甘充。齿牙迎击了无物，厥滓作梗犹凡庸。迩来武遂产此种，十本入韨千钱空。乃知树艺贵以性，斯土协洽还丰茸。空山野老病脾泻，不谓得此供朝饔。倾盘下箸不惜尽，屠门大嚼乌足雄。养终吾老终藉汝，上人慎勿疑周颙。"}