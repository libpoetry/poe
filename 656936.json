{"id":"656936","title":"雯峰山水吟并引","dynasty":"明","author":"罗伦","text":"造化钟神秀，雯峰好山水。人道昆崙来，起止三万里。其根盘广莫，枝叶布寰宇。恒碣维北门，皇都天帝主。在德不在险，古道吾有取。是邦固雄壮，奇秀实在此。天功巧雕琢，无乃役神鬼。万马雪中奔，群鹤自天翥。蜿蜒翔蛟龙，蹲踞降虎兕。玉堂端笔锋，宝殿开斧扆。武侯八阵图，李靖六华垒。疏凿神禹功，积聚伏波米。众奇杂前陈，眼手惊顾指。太守好事者，伊此开别墅。野师方云云，道眼自许许。病夫一经过，极口叹不已。奇宝委道傍，盲者宜弗视。良骥非伯乐，盐车竟垂耳。太守闻予言，一夜喜不寐。予为大守说，风水何足恃。聊此娱吾生，百年能有几。贫贱我辈安，富贵子孙喜。富贵足良图，在此不在彼。我昔登东山，周爰观阙里。荒哉曲阜城，离离满禾黍。巍巍鲁东家，天地与终始。后来希圣徒，亦有朱夫子。四海几沧桑，两家大华峙。先民重积德，德积福乃趾。云何晋唐后，邪说爇天起。青囊不自课，金函与谁启。有术勿自福，况福它人只。何当焚其书，一洗青山耻。由来积德门，光岳钟英伟。君家尚勉旃，螽斯蛰麟趾。孔朱有遗训，曾杨休挂齿。"}