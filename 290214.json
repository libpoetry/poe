{"id":"290214","title":"柬王式儒教授城固兼寄孙药痴李涵础","dynasty":"现代","author":"郭风惠","text":"忆昔屯河洛，前驱金鼓阗。旗看燕蓟指，弓向渭漳弯。幕府权留守，邮亭不戒严。君缄来泰华，我迹阻崤函。天意长城坏，将军匹马还。有情辞戍垒，无恙挂征帆。万事言难罄，一书报岂悭。孤征淹百粤，九译话诸蛮。大海碧围岛，夕阳红隔山。朔方痛榛莽，南斗照痌瘝。故主恩犹重，无官禄尚颁。息机凭梦堕，念远遣鸿探。蔼蔼李都护，勤勤孙秘监。知君羁剑外，始末履兵间。故国三千里，风尘百二关。流亡诗踔厉，讲诵道雍娴。与子心同赤，怜余鬓就盘。忧时惭鲁女，避地亦殷顽。似此飘湖海，其如懦跻攀。鸡苏茗桅酽，琥珀酒杯殷。花对冬如夏，月看缺复圜。不如天下定，揽辔唱刀环。"}