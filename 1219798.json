{"id":"1219798","title":"待月坛","dynasty":"元","author":"陈樵","text":"忆昔待月钱唐秋，眼寒桂树枝相樛。桂枝半蠹花不实，折之不得令人愁。帝乡幽燕邈吴越，还向山中弄明月。闻道君家待月坛，坛空风露何漫漫。便欲因之溯寥廓，倒骑玉蟾飞广寒。广寒宫殿殊清绝，素娥婵娟皎如雪。笑指桂树对我言，留取高枝待君折。待君折，须几时。明年八月会相见，付与天香第一枝。"}