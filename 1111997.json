{"id":"1111997","title":"再用出郊韵三首","dynasty":"宋","author":"吴潜","text":"父老休惊作长官，只将田畯一般看。汝应西墅功将毕，我亦南柯梦向残。夕照拖云枫影乱，秋风扫地叶声乾。瀛仙岛客知何处，策杖相从正不难。远山空处断云收，一段秋光野思悠。鹰隼不妨侵碧落，鱼凫自觉得沧洲。桑榆晚景能多日，桂菊他乡又一秋。聊把清尊浇眊氉，兹游还可再寻不。屈曲蜂房蚁户连，秦筝羯鼓绿窗前。尽教迫窄无馀地，谁道虚空有剩天。是处画堂馀燕雀，几家高屋画貂蝉。闲阶细草蛩声急，极目烟波正渺然。"}