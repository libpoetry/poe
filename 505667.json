{"id":"505667","title":"春山道中与唐仲暹辈分韵得迟缸二字","dynasty":"明","author":"李昱","text":"莫春之初行乐时，青衿济济亦追随。酒因爱客传杯数，诗欲惊人得句迟。溪柳线垂将雾绾，野花红落倩风吹。閒中景物千金直，休使徵贤使者知。杖藜三月青山路，风景真如濯锦江。在树啼来黄鸟对，隔溪飞去白鸥双。旧题僧寺诗连壁，新酿田家酒满缸。寄语朝端故人道，归欤已觉寸心降。"}