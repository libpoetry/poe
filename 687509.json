{"id":"687509","title":"戏答降箕青莲仙八首","dynasty":"明","author":"孙承恩","text":"瀛海茫茫不可期，令威千载再来时。神仙踪迹谁能测，只有中天明月知。骑鲸人去几千秋，六合真成汗漫游。蓬莱阆苑何不住，更为人间岁月留。汉江江水故依然，抱月犹疑水底眠。可是耽诗馀习气，更来洒翰任人传。飞行八极藐三山，万里凌风剑气寒。往迹眷怀犹一日，每过襄郢故盘桓。凤翥鸾翔挥彩毫，天才千古仰诗豪。湖湘此日抄传遍，怪得新来纸价高。青莲居士谪仙人，风雅吾生仰后尘。喜奉新诗如謦欬，更将明月认风神。欲问先生觅大还，浮名绊我愧尘颜。区中甲子频惊换，自是仙家瞬息间。我厌浮名思碧山，公离蓬岛到人间。若教换却输公去，常与群仙相往还。"}