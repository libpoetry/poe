{"id":"602358","title":"燕台春草赋赠袁仲子归香山","dynasty":"明","author":"陈履","text":"君从南海来，挟策游长安。玄冠高切青云丽，彩笔翻飞白雪寒。凤凰城下风光好，难兄官贵多文藻。迟日晴开棠棣华，轻烟静覆池塘草。池塘草色晚青青，词客时过谢氏庭。开尊明月出天上，娇歌一曲同君听。娇歌宛转肠应断，大堤芳草相撩乱。银灯照眼酒易醒，锦屏夜闪千花烂。忽惊云物尽年华，路上王孙苦忆家。与君俱是天涯客，相看莫怪还相嗟。此日春风回北阙，黄金台前草初发。正好过从散寂寥，何事旌旗又南粤。君归一路春草芳，到日春晖满北堂。青霄棣萼遥相忆，好音一寄云天长。人生亦是风萍尔，临歧不用多愁思。他年草色帝城春，策马看花待吾子。"}