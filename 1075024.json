{"id":"1075024","title":"题赵钤家墨牛图","dynasty":"宋","author":"周紫芝","text":"昔我筑室花姑川，短蓑青帽耕春田。一犁落尽菖叶雨，双犊自分春草眠。向晚归来卧牛背，小巷疏林日犹在。系牛柳下门未关，邻翁携酒牛边醉。回头往事无十年，田入富家牛卖钱。草荒春陇贼烧屋，十口有家无一椽。眼昏头秃不如意，此画一见心惘然。河间岂是田家子，书多自可天禄比。平生眼厌玉骅骝，水牯作图聊复尔。北陌东阡唤未归，空遣农人告春事。田间望月看吴牛，老子从来乃如此。便当火急解龙泉，换取四蹄耕雨水。"}