{"id":"787759","title":"宾于以游法华诗索和复次原韵纪游","dynasty":"清","author":"许传霈","text":"佳日当春秋，酒兵逞潜伏。来自馀不溪，劝我双瑞竹。摩空尽廓廖，树地誇敏速。下笔涌泉思，寻胜追风足。高会下菰城，良朋快遐瞩。遥指法华山，秀色朗心目。太湖吞万顷，渺泛太仓粟。乍系蓼岸舟，齐跻石斗谷。门前柳荫深，涧底刍薪束。琼宫木犀香，天半飘馀馥。拾级兴愈浓，枕石云时簇。何人诵贝经，万卷齐梁录。欲结清净缘，岁月流不复。泉下不坏身，人拜道旁肃。吐莲随处春，逐利此身促。相与陟山头，山在弁山麓。湖近植菰蒲，沙平搏雁鹜。苍翠浮洞庭，半面神接续。傍水几人家，安居知聚族。伟哉东坡游，言语妙歌曲。全湖易酩酊，设想超凡俗。翩翩于思君，追步苏玉局。故乡好湖山，不必渴思蜀。同游载酒归，此理胸烂熟。"}