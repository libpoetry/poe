{"id":"621581","title":"九歌 其八 烟缆","dynasty":"明","author":"郭之奇","text":"虫声兮荇喓，蛙首兮蘋翘。日愁余兮章水，今侬语兮吴桡。缆江山兮寸缠，藏风雨兮方瓢。溯深春兮柳泽，入远思兮花陌。知烟容兮自来，遣波致兮安适。忽反顾兮失其端，收浩胸兮入静看。羡青云兮鸟举，瞻紫雾兮龙蟠。意中事兮临眺，驾言出兮登盘。二水三山兮曷其有极，胜多时促兮游亦无宽。寻雨花兮遗迹，陟旋玉兮象坛。古帝祠兮云罩，今麟阁兮风摊。但驰怀兮志肃，恐兴溯兮情寒。亦余心兮不敢安，何今昔兮尽于观。目忽下兮人烟团，身在高兮山绪乾。回昏舆兮循月峦，足游气兮指星竿。劳樽酒兮候潮钻，抱春梦兮不知残。"}