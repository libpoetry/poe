{"id":"751891","title":"乙酉使黔与杨雪渔学使同年游甲秀楼扶风寺瞻阳明先生像赋诗志别 其一","dynasty":"清","author":"王仁堪","text":"万里事行役，健仆犹骨肉。况我金石交，三年手重握。握手各一笑，感物翻万触。秋气互泬寥，天宇晶于玉。如何太清表，时有微云属。霜高鹰隼尽，木脱川原肃。薄寒阴始凝，秋士欢易促。契阔能几时，须眉见老宿。仰瞩北斗光，空庭夜踯躅。"}