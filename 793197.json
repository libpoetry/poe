{"id":"793197","title":"闻江邑乱信有感","dynasty":"清","author":"陈式金","text":"萧萧芦荻鸣蛩急，蓬壁茅堂患卑湿。烽烟远映江水寒，搔首苍茫百端集。寻思往事总成空，行坐难安是处同。偶逢相识意差慰，备述乡里心忡忡。邻居三友称三子，力尽一朝同一死。谢郎巷战志何坚，苏髯守贞称介士。朱君骂贼万夫前，王丈出郭非其愆。吾宗兄侄亦相继，数尽亲朋涕泪涟。承平善恶无枉法，乱离玉石皆入劫。毕生守礼未展眉，一死当成千载业。阊阎在在燹成灰，路径梗塞尸为堆。狡獍狂掉甫离邑，飞鼠?齴又为灾。仁者忽夭暴者利，强者攘前弱者悴。太空不语意有在，昧者难知天理邃。"}