{"id":"121755","title":"谢高机宜惠纸","dynasty":"宋代","author":"陈造","text":"诗人百用皆草草，文房所储备精好。君家此纸世上珍，肯分嘉惠及此老。女肤腻滑葭膜匀，溪叟捣冰旧疑神。何人袖有善幻手，解蓝田玉山为贫。银光鱼卵人皆重，薛涛小笺才近用。盍自留供凤尾诺，十吏卷舒看飞动。杜郎百幅顾见贻，敢用实腹疗朝饥。囊诗方逐大堤客，快意挥扫播掿辞。策翰墨勋闯宏大，功名逼君方未沬。何当太史牛马走，秉笔特书端有待。"}