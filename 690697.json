{"id":"690697","title":"长寿庵写经示众十五举","dynasty":"明","author":"张萱","text":"文殊一举白搥，世尊便下法座。盏子脱手落地，楪子八片先破。谁造报恩大院，共赞风流驸马。走入斗斛行中，不识庐陵米价。出水与未出水，莲叶即是荷花。正去偏来都着，这边那畔元差。撞来人是属虎，本命我是属猴。为它轰开十字，骑牛转不识牛。草鞋戴在头上，可怜斩却猫儿。谩说青霄有路，木人长皱双眉。勘破台山婆子，打牛不用磨砖。莫学隔墙过杖，但须顺水推船。五通老便成精，龟毛何必三尺。一锤打破虚空，针线无缝难识。止须拨草瞻风，枉费撩蜂剔蜡。白昼失却金针，夜来枕上一劄。土地覆却饭篮，才识和尚一面。若许七日来寻，鬼窟捉鬼难骗。手中雀儿死活，一抬一捺太急。眼里尘沙拨尽，黄金屑又添入。买绵却又买絮，总是王婆推磨。一口汲尽西江，知冷知煖由我。开铺只图买卖，任你牙行利嘴。交易不比寻常，死猫儿头最贵。头正自然尾正，眼明不怕面生。从它赤讳白诔，秋夜月到三更。夜寒青女机罢，烛晓玉人梦来。石霜父子转侧，万户俱闭俱开。莫问短五长三，休管八横七纵。裂开即是捏聚，烂泥隐刺真痛。"}