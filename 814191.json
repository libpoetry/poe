{"id":"814191","title":"中元祭后感书","dynasty":"清","author":"陈毅","text":"客病存秋祭，精诚豁此襟。儿孙经乱长，诗礼泽吾深。猿鹤谁家子，鸡牺自惮心。终当际明盛，幸活傥思今。居乱曾闻训，艰难竟及身。祷深思更杂，心苦语多真。脉脉馨香彻，飘飘气志伸。微茫如有触，随地见君亲。忠孝都资盗，方知信史难。逃名宁得已，吞泪几曾乾。鼠殉终无觉，鸲跦且未安。临筵愧先志，虽暑亦生寒。乡味兵戈阻，侨居祖祢凭。蓼莪终与废，荐芰亦难能。莫静风前树，差传暗里镫。民生惟菽水，识此足飞腾。"}