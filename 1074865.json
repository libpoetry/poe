{"id":"1074865","title":"文殊老人寄和张宰共赋堂诗要余同作","dynasty":"宋","author":"周紫芝","text":"世无陈太丘，民隐念谁诉。儿饥不肯乳，咿嘤复谁慕。殖禄膏妻孥，居官付羁旅。何心书下考，绝意蹑高步。张侯名家郎，作吏得奇趣。提携念疲劳，忧勤急朝暮。散作千家春，一洗五里雾。簪缨被馀辉，草木饱朝露。官闲理朱丝，云静落飞屦。当期卓子康，扬镳各分路。飞书恐到来，筑屋宁久住。诗成梯几间，酬酢语交互。酒杯方流行，喜甚捷官渡。歌诗载欢谣，鞭箠息嗔怒。翰墨良从容，流冗自奔赴。声今诧父老，名亦借童孺。觞豆落明珠，万壑疾东注。宾从俱邹枚，含毫各惊顾。战须老将鏖，兵思勍敌遇。主人方燕喜，饮至非草具。人生俟河清，俯仰有新故。寄言三不欺，令尹勿轻忤。民今知己疲，着艾岂胜炷。锋传固应须，轺车少当驻。鲁山久寂寞，冠虎宁有数。苦恨郭林宗，未遇黄叔度。名尝仰韩老，雅意良默喻。何当奉周旋，看君琢幽句。愧无脱手弹，可逐马中兔。只今钓斜川，临流与谁赋。"}