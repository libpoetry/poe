{"id":"743451","title":"雁足镫","dynasty":"清","author":"马履泰","text":"野烟漠漠耘夫耘，老绿已活将骞云。和土捉视爪趾分，一行虫齧搜遗文。建昭始造膏衔芬，阳朔三年赐将军。蹼下字更眇秋蚊，实内大厨迩膻荤。高尺有二重一斤，叹息制度精轶群。工今不艺嬉朝曛，何事不异古所云。然勤小物大放纷，吾将西征吊苍雯。孝武赤雁歌纷纭，孝宣神爵以瑞闻。是时火德方烟煴，王霸杂用钟间鼓。元帝儒缓家法棼，灭火非燕乃政君。十侯并封兆黄雰，一镫虽细割炎炘。宫中老妇昧巢焚，直至偪玺惨不欣。怒掷阶下恨嚼龂，坐见威斗延灵氛。园寝废坏现夔羵，穗帷玉座缘菭纹。安得麻烛照秋蕡，哀鸿夜叫霜无垠。"}