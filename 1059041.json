{"id":"1059041","title":"鲜于大受蜕轩","dynasty":"宋","author":"邹浩","text":"斲轮知读书，解牛知养生。天下一致耳，冰泮无馀情。向来所筌蹄，俄已蜩甲轻。岂必吟泽畔，始为当世清。鲁堂殆庶几，居然黜聪明。蠢蠢冠屦间，胸中妙难名。鼓铸虽有自，竟脱模范成。诗翁既迁去，委蜕今韩城。闭门作龙蛰，端俟风雷惊。文史聊寄径，与古将抗衡。何以识此心，标榜辉前楹。他年付卷舒，会见推善鸣。应怜刘季陵，寂寞初无声。"}