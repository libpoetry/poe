{"id":"432511","title":"冬夜读史有感二十首","dynasty":"近现代","author":"连横","text":"十丈寒涛拍岸湄，朔风吹雪冷天涯。海中故郡沈苍兕，云里灵旗望素蜺。孤愤韩非原嫉世，治安贾谊独忧时。伤心二百年来事，如此江山忍赋诗！中夜呼天唤睡狮，烛龙未醒瘦蛟啼。红羊浩劫匆匆去，苍狗浮云莽莽迷。大士有心超苦海，众生何罪堕泥犁。祗今过渡风潮急，兴汉亡胡一问题。山海雄关揖盗开，惊闻胡骑入京来。单于代汉为天子，回纥侵唐上露台。朱鸟笑谈开国瑞，青驼惨见劫馀灰。新亭泪洒征衫湿，江左何人赋大哀！风雨凄凉哭孝陵，钟山何处种冬青。画江失守军心溃，匝地陈尸战血腥。三月烟花难控鹤，十年露草化流萤。史公就义阎公死，节烈巍巍绍典型。闽南突兀起延平，报国忘家热血倾。据地雄才争鹭岛，开天伟力辟鲲溟。卅年赐姓心存汉，再世降王痛绝明。两度北征功半挫，谁从沧海觅神鲸！昆崙山势走中华，禹域畇畇大足家。每恨平原驯虎豹，几时大陆起龙蛇？宙间痛折惊天柱，海上空悬贯月槎。故国沈沦无限感，秋堤衰柳尽寒鸦。如何丑虏肆天骄，黩武穷文祸水迢。三世主权久烜赫，皕年民气悉摧焦。杜鹃泪血啼前蜀，蹠犬狺声吠帝尧。粉饰升平事偷息，内讧外乱已喧嚣。安乐君臣美睡浓，深宵忽警自由钟。三军慷慨吞朝羯，六国纵横杀祖龙。传檄粤西驰露布，揭竿湖北应云从。请提十万新磨剑，誓复中原耀汉宗。金陵形势亦岐丰，明社初墟继有洪。半壁山河争逐鹿，八旂子弟化沙虫。可怜铸错终成铁，未遂铭功竟折铜。太息天亡非战罪，项王虽败总英雄。释经执锐出曾胡，功自邀天种自屠。暴虎猖狂伥有鬼，烂羊资格士甘奴。事秦讵得如王猛，灭楚居然是子胥。试问罗山诸讲学，春秋大义果明乎？内乱虽平外侮侵，禁烟疏自则徐林。虎门水涨通洋急，鸡屿云封伴陆沈。有客叩关伸国力，几回割地长戎心。西方彼美东来嫁，我欲因之溉釜鬵。瓜分惨祸痛波兰，犹太非洲一例看。黄种崛强箸可借，黑奴压制网难宽。和戎铸约金钱涸，灭国新潮铁血寒。眼看列强心逐逐，同胞无告尽南冠。滚滚妖氛满市闾，九重忽下攘夷书。义和有术能驱鬼，刚毅何知拥立储。八国旌旗张鹫帜，六宫粉黛走鸾舆。圆明一炬灰犹热，再见烽烟迫帝居。几回搔首望燕云，国事纷纭岂忍论。变法果能如赵武，维新直是假周文。独夫性命囚南海，六士头颅哭北门。不信圣人今未死，尚从丹穴苦求君。极东杀气夜传烽，中立难全鸭绿江。龙虎壮图争密约，风云悲剧唱新腔。无端局外金瓯缺，可有筵前玉斗撞。痛绝民权招国耻，谁言多难足兴邦？乘虬披发叩天阍，欲遣巫阳吊国魂。时势未生华盛顿，英雄几见拿坡仑。朝纲颠倒君王醉，生计贫穷士女喧。立宪是真还是假，蚩蚩歌舞说皇恩。东邻有日国安全，北望俄罗乱已然。廿纪岂馀专制地，五洲将入大同天。学堂造就虚无党，报界昌言自主权。吴樾、邹容俱人杰，先驱后继好扬鞭。大呼革命起湘人，又见江西义旅伸。黄帝有灵民不死，神州克复国方新。群龙见首飞东土，万马喧声拱北辰。自古南公曾示语，楚虽三户足亡秦。深宵激愤看吴钩，多少男儿死不休。东望崖山文信国，南征泸水武乡侯。匈奴未灭时冲发，侠少虽生肯断头。龙虎风云欣际会，鸣铙伐鼓渡辽州。飞龙夭矫汉旗黄，十万雄师耀四方。卷土重来仇可复，移山自信力非常。共和主义敷民德，尚武精神慰国殇。旭日中天辉大地，高歌冠剑抖轩皇。"}