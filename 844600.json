{"id":"844600","title":"和陈怡萱女史忆梅原韵二首","dynasty":"清末民国初","author":"费墨娟","text":"去年离别陇头东，芳信而今总未通。玉萼应开冰雪里，香魂常驻水云中。灞桥吟兴豪犹在，庾岭行踪梦已空。不识窗前春到否，江南江北问飞鸿。几度相思系梦魂，黄昏伫立倚柴门。月明深院怜清影，香断孤山认旧痕。独有寒枝依曲槛，却无芳讯到荒园。信知鹤亦添惆怅，尔我幽怀孰共论？"}