{"id":"433480","title":"闻孝觉道殁于上海为诗伤之","dynasty":"近现代","author":"黄浚","text":"夕气黯八表，无人知自哀。伺隙脱其樊，伤哉独此才。敷盦示我书，欲哭心已灰。脩短等乘化，胡为中路摧。绵惙曾几时，方药谁与裁。谁为理衾椁，姓字烦疑猜。明明眼中人，去年俨衔杯。一瞑殆有托，畏睹西日颓。林际望春申，魂兮归去来。识君逾十载，交我淡弥笃。相知有真契，未系同舍读。中閒各流转，尘土苦日逐。晚逢四印斋，握手尽残烛。君诗宗义山，西江亦私淑。短章夐殊婉，每见辄自恧。固知蕴经纶，馀技耻挂目。觥觥梁沧江，爱士不饭沐。朅从雪堂侣，得伍秦晁属。但愁值箭锋，未敢诩寸镞。鸢肩最期君，谁料隅有鵩。毵毵北河柳，车过痛在腹。答书恐无自，歧路馀一哭。粤难夷不易，孰云谋胜天。嗟君秉一麾，江海愁空弮。岂无袖中策，竖子言徒然。坐令左纛渠，狼顾生烽烟。昨岁事益急，脱身北走燕。积薪太息言，宝剑凄凉篇。推枰勿复道，上计归求田。时危心不死，密札驰连翩。五月得君书，绝句书斜笺。岛居送芳春，意汝能安便。间关忽贾勇，赍志终沉泉。横流固夙知，何以躬临渊。世方薄吾侪，为谋徒悁悁。诚当恣荒宴，鸾翮无长全。"}