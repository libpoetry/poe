{"id":"1223891","title":"记梦","dynasty":"元","author":"虞集","text":"梦行衡庐间，千仞过苍壁。崇高仰神明，深广下不测。云雨蓄盘礴，时至如欲出。絪缊尚回旋，挥霍忽奔逸。物怪匿岩穴，愯若俟霹雳。黑波汎高树，木叶走崩石。升身登玄间，纵观龙变迹。俯视九州野，草木有辉泽。乃在风雨外，手画素三尺。挥豪极动荡，落墨更沈郁。图成示坐人，共笑不可得。顾瞻以踟蹰，恍惚增叹息。因之命肩舆，出门聊有适。大术何舒舒，白鹤从数客。略经幽涧滨，便上青松侧。凭高望远水，双景荡虚碧。拂石共客坐，芳草藉尻膝。忽然闻钟声，睡觉北窗席。"}