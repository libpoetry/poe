{"id":"1104541","title":"建隆乾德朝会乐章二十八首 群臣举酒用《正安》。","dynasty":"宋","author":"郊庙朝会歌辞","text":"户牖严丹扆，鹓鸾簉紫庭。恳祈南岳寿，势拱北辰星。得士于兹盛，基邦固以宁。诚明一何至，金石与丹青。簪绂若云屯，晨趋阊阖门。侁侁罗禹会，济济奉尧樽。周礼观明备，天仪仰睟温。高卑陈表著，同拱帝王尊。待漏造王庭，威仪盛莫京。纷纶簪组列，清越佩环声。礼饮终三爵，韶音毕九成。永同凫藻乐，千载奉升平。"}