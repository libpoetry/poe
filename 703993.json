{"id":"703993","title":"题节亭","dynasty":"明","author":"韩雍","text":"南曹司寇旧园亭，窗户玲珑昼不扃。新水一池金作队，繁花满障锦为屏。非因玩物移心志，且欲偷闲养性灵。有客相过莫相诮，古人忧乐是仪刑。为民为国日劳勤，公暇园亭暂息纷。祗是片时能适兴，谁言一饭敢忘君。雨荒阶藓堆苍雪，风约池萍破绿云。安得关西夫子至，看花对酒细论文。"}