{"id":"747280","title":"海市","dynasty":"清","author":"王鹄","text":"海气结，海市出，蓦地浮云耀金碧。初见云霞互明灭，陡然一起画图列。市中楼阁何玲珑，排空雉堞气郁葱。素珠泣鲛客，赤仄抛海童。珍宝纷呈莫名妙，惜无书卷高栋充。但见如山奇贝罗龟龙，龙子龙女争青红。市东宝马多雄骏，健儿飞鞚何腾躏，龙伯耀武跨隐驎。市南龙阙高嵯峨，依稀袍笏揖让多，蛟鱼鞠躬听玉珂。市西市北红楼影，鳜姿水母华妆靓，珊珊游戏凌波冷。鸳鸯沈水比目浮，帘动春风梦未醒。奇绝苍茫市之尾，窣堵波倏矗天起，僧伽影冷水云里。繁华世界骄龙公，浮云变幻惊雨工。忽然海天一碧清双瞳，万象寂灭随飘风。"}