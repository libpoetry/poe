{"id":"1237038","title":"雪湖八景次瞿宗吉韵 鹫岭雪峰","dynasty":"元","author":"凌云翰","text":"大地浑无一点瑕，光明都属梵王家。两峰高并疑堆王，一道中分类剖瓜。已为岧峣知鹫岭，还因凛冽记龙沙。此时翻忆监关句，谁复能开顷刻花。下有流泉上有松，诸山罗列玉芙蓉。垆头又酿谁家酒，屐齿应嫌此处踪。汲去煮茶随瓮抱，引来刳木入厨供。涧边亭子无人宿，空使援号昨夜峰。人间蓬岛是孤山，高阁清虚类广寒。木处恐颠从此稳，僧居疑小较来宽。瑶花琪树绿边绕，玉宇琼楼向上安。里外湖光明似镜，有梅花处好凭阑。翠屏化作玉千层，楼近钟疏恍若凭。和雪送来清沥沥，穿云透出慢腾腾。华鲸谩意秋号月，铁马浑疑夜响冰。一百八声才击罢，雷峰又点塔中灯。湖曲风寒战齿牙，不知高树已翻鸦。远持斤斧黏冰片，旋斫柴薪带雪花。市上淂钱沽斗酒，担头悬笠插山茶。路人试问归何处，笑指西陵是我家。山逗晴光玉气浮，我来乘兴似王猷。桥迷螮蝀高高耸，船压玻瓈细细流。雪后未回花外棹，雨中曾唤柳阴舟。遥思寂寞春寒夜，一舸归来起白鸥。寒梢不耐北风狂，何似东风万缕黄。西子画来螺黛浅，苏公行处马蹄香。兰同旧叶堪为佩，藕比新丝可织裳。待得春归飞絮乱，画船移近柳边傍。冻木晨闻噪毕逋，孤山景好胜披图。翠禽巢失应难认，皓鹤笼空不受呼。已见万花开北陇，莫教一片落西湖。快晴更待黄昏月，疏影随身不用扶。"}