{"id":"834157","title":"齐天乐 七夕","dynasty":"清末民国初","author":"易顺鼎","text":"斜河界破向思路，情波一痕秋小。睡脸新开，愁鬟旧亸，料是云軿倒了。病愁多少。合付与凉飙，一齐吹扫。天上人间，风光可惜不常好。从来艳宵易晓。再填桥几度，乌鹊应老。耕织神仙，别离夫妇，未必天孙真巧。屏山坐悄。累半臂添来，最惊寒早。墙角幽花，梦回疏雨恼。"}