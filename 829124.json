{"id":"829124","title":"半园戏咏十首","dynasty":"清末近现代初","author":"吴妍因","text":"盈盈十五月端然，底事嘉名不命全。应是小姑犹独处，身如半璧未曾圆。耿耿星辰瑟瑟风，为谁小立桂堂东？此身亦似楼头月，可在含情脉脉中。晚傍花枝晓听莺，且从此处著閒情。非因有癖耽风月，世路艰难未可行。捲上珠帘面面宜，远山近塔赴阶墀。我来徒惹花枝笑，旅鬓秋容不入时。平地情波作五湖，扁舟我欲学陶朱。飘然从此经沧海，载得夷光绝世无。半山半水不求全，半壁新诗叠锦笺。但得半生花里住，风吹香梦落吟边。呖呖枝头鸟伴吟，此中有乐自堪寻。归来解读西昆未，顽艳章章护我心。我亦分明君子身，栖栖何日得依仁。定居却羡窗前竹，日暮亭亭倚美人。园未全窥路欲穷，回廊曲榭画堂东。隔墙一半风和月，髣髴安排在镜中。有情处处成佳趣，即景时时得好诗。会欲狂吟三百首，园花莫漫笑吾痴。"}