{"id":"720955","title":"故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人悯悼焉","dynasty":"明末清初","author":"王夫之","text":"怀清台上望孤忠，剩水馀山恨尽同。块肉无留犹赵氏，炊烟不热自梁鸿。亭亭宝婺邀残月，转转金轮御朔风。十四年来千种事，凄凉彤管不书功。从知生死一浮沤，大誓宏深不易酬。萱草幸留春百岁，桂轮难满月三秋。鸡声五夜闻遗语，鹤发千梳绾别愁。犹有寒荠青半亩，留调膏粥侍晨羞。"}