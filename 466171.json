{"id":"466171","title":"绝句七首","dynasty":"当代","author":"卢青山","text":"无花无雪不成冬，四面层楼路路穷。何事山中自由鸟，来成茧底可怜虫。一坐遂将一日空，有时朝北有时东。浑除饱食无他事，似此人生过彘公。二百年来瓜豆剖，女娲初补此天穹。东南一峡银河水，织女牛郎意不同。扶桑巨木昔枯槁，一叶离枝堕海东。自不归来仍不去，四围鲨鳖齿先红。海鹢经风残百体，重缝细补更前趋。可怜龙骨伤犹隐，不识能飘到岸无。我以我口吹微火，火起怒鼓焚丛林。更思以口吹火灭，嗟汝横茅塞其心。邃古之初曰有道，散入万物幽而渺。我魂上下觅不得，长夜一声鸡已晓。"}