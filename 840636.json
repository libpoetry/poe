{"id":"840636","title":"为贡乐亭题缪谷瑛画菊册","dynasty":"清末民国初","author":"夏孙桐","text":"缪子吾乡秀，画菊号能手。侔揣穷色相，钩勒兼正负。舒萼辨攒点，拖瓣理丝绺。密或团晶毬，疏或翔丹绶。劲或针矗松，柔或线垂柳。绚采霞锦蒸，渲黛古泽黝。时复效白描，疏枝伴瓶缶。变态写霜姿，浓淡无不有。自矜专家擅，时舆腾众口。吾独附诤议，貌是神则否。此花如逸士，论格宜尚友。灵均渊明辈，方可作侪耦。粉红骇绿中，何从辨牝牡。农坛咋访秋，列盎欲成阜。斗奇集众艳，各自尊享帚。孤芳失本色，未敢俗见狃。缅怀牧山翁，落墨何朴厚。其次潘苇间，潇洒绝尘垢。为此花写照，庶几非矫揉。今人誇纵笔，粗服杂蓬首。唐突东篱客，如伧父酗酒。吾宁取缪子，犹能绳尺守。夔盦喜画松，肃肃风生牖。请配以寒葩，气韵定深眑。掩映三径间，静趣令人寿。会当洗凡笔，俯视众培塿。"}