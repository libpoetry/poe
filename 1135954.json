{"id":"1135954","title":"次前韵述将归","dynasty":"宋末元初","author":"方回","text":"我虽无丝无竹亦无肉，犹有杜子美万卷书，犹有陆士衡三间屋。作诗宁作郊岛之寒瘦，终不屑元轻而白俗。文章杂在众人中，大似浊河横济渎。平生浪费几吟笺，何啻右军九万幅。既尝注漆园之十九言，又颇拟栗里之四八目。道眼一照百皆妄，未若奴耕婢织躬课督。江湖落魄但欠一归耳，休官已幸天从欲。子男女七孙四人，有菜共羹吾亦足。过此更徼非妄福，政恐招忧复招辱。宅门夏荫双高桐，园径秋香万丛菊。于是自歌招隐歌，歌曰鹤怨猿惊兮在空谷。四十馀年萍蓬将七十，又何必越之南燕之北。"}