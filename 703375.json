{"id":"703375","title":"赠方大林","dynasty":"明","author":"释今无","text":"九枝秀草当门植，一幅春光对面悬。莫道不曾收拾得，黄莺啼起隔林烟。舍却自身何处是，灵台千尺过昆崙。凿开邻壁无馀火，歇却书声有此人。六鳌虽舞蓬莱稳，万马难登玉岭寒。千古无人刚踏着，大家同在此中看。古人鼻阔惯闻樨，一串摩尼百个齐。努力耳根休放出，莫教无事听晨鸡。"}