{"id":"370722","title":"梦横塘·替卢梦邯赞府蕉窗忆梦图","dynasty":"清代","author":"杨葆光","text":"乱蛩如絮，旧燕来窥，个侬心事犹昔。嫩绿芭蕉，卷不尽、新愁盈尺。被恋余熏，袜留纤影，客怀空积。道云和再鼓，曲罢人遥，窗前雨，声声滴。君家有个卢生，在邯郸道上，一枕轻掷。省识家风，偏又阅、蓟燕陈迹。只须向、炉边醉到，使者氤氲更谁觅。此境迷离，耐人寻味，问何时醒得。"}