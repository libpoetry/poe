{"id":"427118","title":"锁窗寒 读水云楼词，有感鹿潭晚岁事，赋此吊之","dynasty":"近现代","author":"黄侃","text":"逝水漂花，浮云蔽日，暮年江表。蓬窗倚处，戴得青琴偕老。想箜篌怨鸿自啼，苇洲对说飘零好。算穷途意绪，蛾眉能慰，便应倾倒。闲校。蟫残稿。叹如此遭逢，偶同襟抱。连枝漫誓，愧拟期梁诚操。问谁浇词客断坟，西风暗袭红心草。怕幽兰白雪微辞，后来庚续少。"}