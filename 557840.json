{"id":"557840","title":"琅琊歌送王廷采绣衣","dynasty":"明","author":"张弼","text":"琅琊之山何巀嵲，钟灵毓秀生英杰。诸葛武侯真丈夫，千载遗风犹烈烈。怪底后来何寂寥，运化循环终不歇。山前洳水忽澄清，王郎诞降殊奇绝。童髫从宦游西江，文名巳自惊先达。涵泳研精二十馀，天人策献黄金阙。作县登封奏最归，绣袍獬廌冠峨铁。平生为学谢浮华，扶翼纲常探理穴。谨持三尺应万端，方寸中间悬日月。今年仗剑江海间，鲸鲵逃踪豺虎蹶。老我相逢话旧游，青天白日何轩豁。我思诸葛公，不幸当汉末。使当一统圣明时，跨越宇宙谁同辙。伊吕不足多，管箫空琐屑。王郎生也幸遭逢，义利分明持大节。营营富贵不苟趋，赫赫威棱何可夺。琅琊山前洳水西，行当又见生诸葛。"}