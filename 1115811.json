{"id":"1115811","title":"梦亡友黄世永梦中犹喜谈佛既觉感念不已因和梦李白韵以记焉二首","dynasty":"宋","author":"杨万里","text":"子在人每憎，子亡憎者恻。自吾失此友，但觉生意息。犹解梦里来，岂子馀此忆。死生知有无，贤圣或未测。浑作白日看，不记夜许黑。尚怜紫鸾姿，未举先折翼。只惊玉雪容，冷面带古色。梦泪觉犹湿，悲罢喜有得。去年客京都，子去我未至。得书不得面，安用殷勤意。犹矜各未老，相见当亦易。不知此蹉跎，交道遽云坠。一抔胡不仁，埋此经世志。弦绝谅何益，蕙叹庸不悴。吾闻佛者流，正以生作累。梦中尚微言，子岂悲世事。"}