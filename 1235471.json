{"id":"1235471","title":"水仙花二首","dynasty":"元","author":"刘鹗","text":"水府群仙别一家，清标为洗世铅华。霜根种种八九月，独干亭亭四五花。素质自堪齐玉雪，冰肌那肯混烟霞？他时明月瑶台下，一笑相逢更绝佳。凌波仙子太轻盈，钟得扶舆气质清。太史谬称矾是弟，花神应许我为兄。翠葩不逐春风转，玉骨惟随夜月明。置向席间看不厌，哦诗同订岁寒盟。"}