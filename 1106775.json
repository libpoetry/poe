{"id":"1106775","title":"郑寺正挽辞","dynasty":"宋","author":"王柏","text":"北山崚嶒兮配井络之勋名，子孙绳绳兮聿彰厥声。一麾不顾兮番禺君，甘领祠官兮挂长缨。操存益固兮涵养益深，临行一念兮尤清明。坦溪渺渺兮配流庆之深长，园林带宅兮风月无疆。鸥鹭受盟兮举清觞，胡不百年兮长徜徉。澡身更服兮恪气安详，遗颂洒然兮墨耿光。北山寂寞兮号东风，坦溪呜咽兮绕玄宫。晓露滴滴兮泣苍松，芳草萋萋兮券台窿窿。体魄永藏兮魂徂太空，一声蒿里兮春无容。"}