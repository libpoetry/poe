{"id":"507492","title":"琴清轩","dynasty":"明","author":"李昌祺","text":"野客本冲素，瑶琴何静渊。层轩久绝俗士迹，绿绮自上朱丝弦。初弹徵调声古淡，泽国苇寒鸣旅雁。再弹宫音如逆泉，冰盘乱走珠玑圆。斯须改调羽仍角，洒洒明珠相续落。秋冷潇湘见断云，春和鸾凤鸣阿阁。吾闻伯牙昔善琴，后来不复传遗音。如何到处听者少，悠悠山水空高深。银筝锦瑟人同喜，流荡娃淫悦俗耳。卫国谁知击磬心，齐门孰识吹竽耻。三尺焦桐只独怡，希声大雅世岂知。但令妙解徽弦趣，不必黄金铸子期。"}