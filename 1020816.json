{"id":"1020816","title":"送陈上舍之潮州","dynasty":"宋","author":"释善珍","text":"元龙湖海士，豪气卧大床。著书不疗贫，仰面看屋梁。昔从诸老游，须鬓未老苍。雄篇掩众作，声价如琳琅。谓当奏赋时，给札香案傍。不然如谪仙，布衣登玉堂。岁月忽已迟，驱车去潮阳。昌黎强项人，断碑字字芳。当年骂佛表，正是护法章。大颠亦神奇，世岂有此郎。往者不可作，怀古多慨慷。有书寄新诗，无书勿相忘。善保千金躯，岁晚天雨霜。"}