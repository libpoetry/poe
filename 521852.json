{"id":"521852","title":"钱御医仁仲父母寿诗","dynasty":"明","author":"顾清","text":"钱铿之孙老不狂，读书卖药吴市傍。贤妻八十古孟光，裙襦相对和以庄。夜灯密线针如芒，膝前佳儿五綵裳。手携刀圭倚明光，三年不见心徬徨。春风回首吴云翔，尽遣妻孥归奉觞。要我作歌歌寿昌，君家恩宠未可量，老人之寿亦未央。君不见前星掩耀今十霜，几夕红光流画堂。"}