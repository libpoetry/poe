{"id":"180219","title":"秋怀·悠悠感秋运","dynasty":"宋代","author":"李流谦","text":"悠悠感秋运，肃肃励素节。蟾华度疎棂，兰吹出丛薄。幽虫泣烟莎，微萤映露叶。百哀攻予衷，感此重忉怛。庭闱余斑衣，荒垅已白骨。敬生尚何聊，从死恐亡益。鞠凶天未悔，风急雁序拆。女须冰玉质，眼看没荒域。山换不足邻，何年反尔魄。危肠尽一哭，六月霜凛烈。自从压所怙，残魂慨零落。虚弦已折翮，况此百中镝。人生寄一世，常苦不满百。血气如微流，岂禁沸鼎涸。隐忧谁复诉，任理宽万一。贝叶了诸妄，一真无悦戚。香火有昔缘，从兹事朝夕。"}