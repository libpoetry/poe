{"id":"1112105","title":"王沂公挽词三首","dynasty":"宋","author":"宋祁","text":"尽瘁辞当国，均劳得偃藩。幄中留秘画，天下满危言。日企还三事，宁图閟九原。谁将河海泪，一洒问乾坤。下阁成忧疢，飞邮走诏医。遵鸿徒望渚，浴凤不归池。宣室君朝罢，翘车客涕垂。正应廊庙上，画一奉萧规。翣路风号野，松阡水溢荥。滕君今见日，傅魄上骑星。诒训金籯满，图功籀史青。空嗟令君坐，千古掩馀馨。"}