{"id":"1236236","title":"题郭主簿模摩诘本辋川图卷 孟城坳","dynasty":"元","author":"杨敬德","text":"春风孟城坳，年年自花柳。当日倦游人，何处谈空有？蜿蜒浮远空，惨淡凝古色。出云亦何心，既雨返无极。种杏白云间，因之葺茅宇。莺声烟中曙，虎迹夜来雨。苞竹秀孤岭，虚籁涵清漪。秋风何时实？凤饥竹不知。崖蹙石林稠，谷静山泉响。麇麚囿其间，攸伏息下上。手折木兰花，心忆怀沙侣。坠露玉可和，金盘羞帝所。茱萸绽紫粟，白云封不开。似待陶元亮，共把菊花杯。屯云荫广陌，零露湿古苔。中街日亭午，四面风徐来。积水涵倒影，万象凌虚来。鱼在山中泳，花从天上开。亭亭一风榭，脱屦席可即。阶前双白鹤，相迎似相识。岸巾临水澨，酒醒呼隐君。收缗玉梭起，摇荡空中云。年年黄金缕，照影曲尘漪。谁为南浦赠，纫佩扈江蓠。凿凿沸白喧，浩浩空青泻。渔翁互相呼，放船莫轻下。洗耳山下泉，永念童蒙岁。敢希作圣功，事心如事帝。湍驶风逾清，水明石可把。倚杖独移时，白鸥翩然下。波影媚松樾，山色丽石阑。留连南川月，不肯下云端。此君俨相峙，清坐一晤啸。天风振空声，万境通寂照。迎春发苍柯，映日在琼萼。欣欣各自私，先开还早落。黾勉徇世名，鞅掌婴俗务。漆以津自枯，不如樗栎树。申椒芳声远，秉德类幽人。时来荐瑶席，慎勿佞夫君。"}