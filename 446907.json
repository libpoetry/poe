{"id":"446907","title":"金缕曲    步韵答人","dynasty":"当代","author":"蔡淑萍","text":"老去才情寡。更何堪、一朝惊病，历冬经夏。忽读华章思绪渺，恍惚余为谁者？惭愧甚、年来喑哑！闻道论诗围炉事，感殷殷记我当时话。得似此，友声也。多情常觉寒温乍。叹书窗、怎遮风雨，尽馀闲雅？瞻望茫茫云雾际，磊落腾骧天马。将汗血、长空飞洒。浩荡大江东入海，愿波澜推助新篇写。祝福盏，为君把。"}