{"id":"246226","title":"法曲献仙音·石窗词丈有悼亡之作","dynasty":"现代","author":"王蛰堪","text":"疏雨方晴，暮寒犹嫩，淡月轻移深院。翠烛啼花，琐窗邀梦，情怀五夜争遣。正浅醉消魂处，摩挲费书眼。小庭畔。忆相携、旧时经惯。綦迹杳、应是藓生苔满。莫更念前因，剩而今、悲恨相半。一曲伤歌，镜尘昏、鬓缕自茧。听幽宫碎佩，忍共松风凄断。"}