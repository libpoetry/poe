{"id":"577155","title":"渑池会盟台","dynasty":"明","author":"陈琏","text":"王风不作游说兴，苏张之辈纷纵横。区区会盟非一所，独有此台能著名。忆昔嬴秦誇智力，虎视中原非一日。关东诸侯多向风，况乃邯郸居咫尺。秦赵二王同日来，会盟直欲登高台。瑟声才罢缶声作，军声四面欢如雷。秦本无心偿赵地，赖有相如多气义。奈何季世取灭亡，似怪当时璧为祟。人间俯仰成千年，台基依旧青山前。登临怀古意无限，西风满树鸣寒蝉。"}