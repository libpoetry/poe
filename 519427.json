{"id":"519427","title":"中秋无月","dynasty":"明","author":"朱诚泳","text":"去年今夕秋雨晴，银蟾出海何晶明。中庭宴集惬幽赏，良夜况与清风并。水精帘开广寒府，十二琼楼辉玉宇。漙漙白露洗瑶空，桂影婆娑素娥舞。仰天举酒吸寒芒，万顷金波流肺腑。恍疑身世在蓬瀛，漏下人间惊五鼓。今年此夕何重阴，浓烟黑雾天沈沈。老桂无香素娥倦，冰帘不捲琼楼深。庭院无人苔藓湿，萧萧树杪秋声急。青灯兀坐转无聊，四壁阴蛩宛如泣。阴晴变态真浮沤，休信青春难白头。不见去年与今岁，清光可得长淹留。"}