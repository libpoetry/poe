{"id":"1106800","title":"新隐四首 古亭","dynasty":"宋","author":"王洋","text":"四注飞檐略势宽，江湖城郭得同看。纵饶缩地神仙术，长要移人视听难。仙子月多呈顾兔，女儿床晚欲栖鸾。使君饮散攒灯火，长怕浮空水面寒。题舆记榻得高贤，寄意真同物象先。收拾芜莱成院落，?量边幅占风烟。登临斗觉今知要，云水从斯入画传。斫竹洞门无锁钥，时携客枕一慵眠。香分净社色专城，冠盖如云照乘明。晓露一妆秋艳曳，凉风吹月夜经营。戏荷鱼小波纹近，戛玉船低笑响轻。闻说笠乾烧供夜，无边华烛竞欢迎。郭外溪流溪外山，山峰长在白云间。开怀幸对百年友，屈指何忧一日颜。烦燠尚宽秋占野，林峦欲暮鸟知还。夜归犹隔溪桥水，不记重门欲上关。"}