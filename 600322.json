{"id":"600322","title":"拟诗赠许伯桢太史貤荣拜恩","dynasty":"明","author":"王弘诲","text":"青青涧下松，郁郁原中柏。至人已云逝，眷兹重含恻。伊昔偕隐时，鸿光齐令德。偿金不自明，卧絮寒雪积。茹荼自哺雏，一经贻燕翼。神巫亦何奇，禄养谓不克。严霜萎百草，白日忽西匿。鸿图启太史，扶摇振六翮。谒帝承明庐，汉室虚前席。龙章下彤墀，恩褒何赫奕。金马承使轺，玉鱼贲泉穸。养岂必钟鼎，孝匪在朝夕。显扬古所羡，道在名愈炽。感彼蓼莪篇，昊天诚罔极。"}