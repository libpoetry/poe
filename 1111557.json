{"id":"1111557","title":"雪楼程御史次方山房韵见寄用韵答赋三首","dynasty":"宋","author":"何梦桂","text":"万物委桥运，逝水无回波。美人渺何许，道远空寤歌。愿言结瑶佩，乘虬下阳阿。阳阿有瑶草，为我起宿痾。行行望高台，日暮将奈何。青楼有蛾眉，翳袖渺独处。日暮赋摽梅，愧我求彼士。谁家操孤鸾，感此中夜起。明河落天西，玉绳低欲轾。结言藉媒劳，恩重报无地。明珠在罗襦，谁能谅心事。思君隔山陂，矢心誓白水。夔蚿各自怜，人生贵适意。马头黄金羁，不易牛背睡。白发难再玄，百子空自许。南山或可移，愚公有孙子。堪舆浩无穷，俯仰一寤寐。"}