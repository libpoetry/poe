{"id":"703575","title":"咏花六首","dynasty":"明","author":"释函可","text":"一接春光即便休，莫于花底更淹留。从他烂漫从他落，只恐风来觌面收。空枝相对惬清幽，谁把繁花缀上头。为嘱狂风索吹尽，莫留残蕊向人愁。岂有红颜能久驻，空庭应自长离忧。无端老衲花前去，分取春风一半愁。相看到得日斜无，只恐丛空眼亦枯。蝶死不知花是梦，林莺何必苦招呼。风光撇眼我明知，花信频来暗自悲。二十四番肠寸寸，安能更见楝花吹。嫩蕊终当委草莱，漫劳狂雨强相催。空门不染犹生感，莫向朱楼绮阁开。"}