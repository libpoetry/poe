{"id":"738542","title":"台湾近咏十首呈巡使黄玉圃先生 其九","dynasty":"清","author":"蓝鼎元","text":"诸罗千里县，内地一省同。万山倚天险，诸港大海通。广野浑无际，民番各喁喁。上呼下则应，往返弥月终。不为分县理，其患将无穷。南划虎尾溪，北踞大鸡笼。设令居半线，更添游守戎。健卒足一千，分汛扼要冲。台北不空虚，全郡势自雄。晏海此上策，犹豫误乃公。"}