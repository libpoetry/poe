{"id":"943974","title":"招朱法曹赵宰赵予野饮 其一","dynasty":"宋","author":"陈造","text":"秦邮望仪真，相与不三驿。仕学四十年，此地几旅食。寓公芹泮士，十九尽亲识。兹游最奇伟，诗坛许投迹。每当觞咏间，不盖惭颊赤。赤手桃虓虎，空弮抗雄戟。四盼号猿手，未敢箭锋直。排日有胜践，尚恐坐岑寂。才卷俯江帐，复蜡东园屐。小奚费收捃，巨橐珍的历。摩挲归装富，足容傲侯伯。"}