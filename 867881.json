{"id":"867881","title":"瑞鹤仙 七夕","dynasty":"宋","author":"史浩","text":"霁天风露好。乍暑退西郊，凉生秋早。银潢炯云杪。拥香车鹊翅，凌波初到。清歌缥缈。凭危阁、新蟾吐曜。有盈尊美酒，蛛丝钿合，拜舞竞分天巧。堪笑。世间痴绝，不识人中，拙是珍宝。多愁易老。都缘是，不闻道。骋些儿机智，遭他驱使，毕竟辛勤到了。又何如，百事无能，是非较少。"}