{"id":"648549","title":"听乌轩诗为刘宗韶作","dynasty":"明","author":"杨士奇","text":"民物之生，厥赋惟均。气禀既殊，灵秀维人。其生之初，父子之慈。民物斯同，靡或有亏。林栖者乌，性纯且仁。反哺维勤，其参其鶱。维父维母，生我鞠我。父母孔劳，我心曷舍。雨露既濡，履之则悲。哀我父母，我宁以时。乌鸣且和，养适其私。静言听之，我心何如。天之高矣，日之远矣。哀哀父母，我心曷已。立身扬名，维孝之大。勖尔君子，敬励于志。"}