{"id":"834000","title":"瑞龙吟","dynasty":"清末民国初","author":"易顺鼎","text":"嫠蟾寂。曾照虎斗龙争，燕寻莺觅。谁知北府兵残，东山妓老，转头今昔。暮潮急。淘尽兴亡无数，零钗断戟。输他玉树春愁，琼花秋泪，一般陈迹。几度婵娟浩劫，珊床喋血，鬼苔腥碧。多少倩魂夜阑，犹抱春泣。干戈丛里，艳影搀云立。更休问、白门打桨，红桥吹笛。水阁凉蛙夕。冷波成缬，暗摇帘隙。暝宿销凝极。篷背雨、和愁乱敲芦荻。灯昏罗帐，有人相忆。"}