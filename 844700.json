{"id":"844700","title":"内子于扇头自画红绿梅花戏为题句四首","dynasty":"清末民国初","author":"夏孙桐","text":"萼绿仙人绝世姿，绛都春好谱新词。口脂眉黛天然色，分入东风作两枝。云门梅法冬心亚，妙处应知在个中。花意爱疏兼爱淡，世间儿女漫青红。能处何妨似不能，梅村论画得元镫。替花写照原非易，色相稍空即上乘。旧梦孤山不可寻，鹃红蛾绿尽关心。何郎老却春风笔，画里依稀问翠禽。"}