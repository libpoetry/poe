{"id":"678351","title":"题唐明皇吹玉箫图","dynasty":"明","author":"金湜","text":"昭阳殿高清昼长，珊瑚枕压七宝床。珍簟平铺碧云冷，珠帘半捲秋风凉。此事谏疏非无补，君王自喜教歌舞。旧曲翻成阿滥堆，别调新传玉箫谱。玉箫一曲度薰风，宫商十指何玲珑。碧沼游鱼窥菡萏，丹霄彩凤鸣梧桐。梨园子弟多白发，承宣独喜王番绰。手提玉版不停敲，足踏青蒲恣欢谑。双双粉黛谁家女，霓裳细拂鲛鮹缕。敛袖低眉不动尘，似解呜呜曲中语。从来声色侈人心，人生乐极悲亦深。岂料箫声入云去，化作渔阳鼙鼓音。"}