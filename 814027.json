{"id":"814027","title":"采桑子 寄题潘兰史山塘听雨图四阕","dynasty":"清","author":"陈步墀","text":"软尘才踏京华路，谁似潘郎。又历山塘。消受江花七里香。湖烟湖雨迷离处，不见金阊。分付垂杨。绾取船灯入睡乡。梦回真个销魂也，一叶舟飘。寒怯珠跳。徙倚篷窗听晚潮。姑苏自古风流地，同是兰桡。玉漏迢迢。可有吴娘伴寂寥。相思再要图红豆，肠断天涯。人在谁家。一夜风横雨又斜。情知前事都成梦，应记琵琶。面掩桃花。眼底分明隔馆娃。羡君短簿名同重，好剪吴淞。汗漫游踪。飞到寒山半夜钟。画中来写迦陵意，问讯征鸿。何日归篷。瘦了梅花又一冬。"}