{"id":"840428","title":"花之寺看海棠为壶碟会至者十三人缪柚岑同年诗成次韵酬之","dynasty":"清末民国初","author":"夏孙桐","text":"奚事结绳溯羲昊，看花掌故足蒐讨。寺以花名百年耳，先辈风流不草草。俊游喜及雨霁后，花下新苔碧难埽。嫩寒勒春含玉蓓，亭亭意似矜怀宝。倾城未婚士未遇，正恐过此转非好。寻常蜂蝶不到时，以酒酹花花不恼。长安纷纷闹红紫，牡丹呼娣桃堪嫂。诸君行乐须努力，岁岁寻春到黄桥。我亦跛履兼眇视，来借蒲团称衲老。"}