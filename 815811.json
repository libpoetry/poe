{"id":"815811","title":"还家","dynasty":"清","author":"钱澧","text":"代马不忘北，越禽欣南栖。游子乍还乡，恍恍意翻迷。入门见父母，惜我颜黑黧。长跪进致辞，行李实惨凄。为言不足忧，吾肠便藿藜。诸弟出营食，顾见蓬头妻。弟妇拜且却，小妹娇还啼。阿长将米归，黑盐手并赍。喜传豆角熟，不但食黄齑。堂堂七尺躯，壮齿生久齐。饥寒上累亲，不如跪乳羝。春云乱漠漠，春草碧萋萋。我始至前村，竹根鸣午鸡。是维二月初，万生咸已齐。人情同念旧，别久见未迷。走视太史公，簪笔入金闺。岂闻去年水，飘荡家无栖。辛苦留性命，还归理故蹊。虽无完庐室，幸庇旧锄犁。闻此痛五中，热泪千行啼。骨肉几不全，功名何足稽。死当狐首丘，生当龟曳泥。黄昏忽细雨，孤镫照凄迷。叩门欣弟归，赤脚踏水泥。始知仲已远，或到武昌西。叔壮颇复锐，季长与我齐。狂喜出赊酒，夜久满瓶携。嗔我问生事，杯进不容稽。人生固有穷，但恐制行低。齐人饕富贵，羞死妾与妻。"}