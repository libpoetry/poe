{"id":"703610","title":"善哉行","dynasty":"明","author":"释函可","text":"日月烛照，民多纰缪。川岳流峙，民用搆斗。揖让在前，征诛在后。世无伯夷，刬薇种豆。匪知何寇，匪庸何富。冯道登仙，云中稽首。白凤就烹，素麟出走。载沉载浮，以永厥寿。稼穑既教，生乃弗谷。百草既尝，疾乃弗救。星斗在胸，江河在口。松柏丸丸，斧斤祇候。南有佳人，颜色静好。爱而不见，郁我怀抱。昨日犹壮，今日已老。何以却之，出门刈稻。心洞雨晴，目开天扫。悠哉悠哉，孰知大道。仰掇玄露，俯拾瑶草。薄言置之，无求是宝。树下一宿，日中一饱。古之圣贤，无他谬巧。众荣亦荣，众槁亦槁。瞻彼蚩蚩，惄焉如捣。"}