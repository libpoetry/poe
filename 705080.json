{"id":"705080","title":"大人奉使代藩期逝未返以诗纪怀","dynasty":"明","author":"魏学洢","text":"日日还家日，如何日日违。西风嘶羸骑，朔雪点征衣。官路程难定，归途信自稀。百方聊慰解，心事乱云飞。期在仲冬末，过期犹远游。简图稽马邑，指日计苏州。客路南来近，离思北向愁。中途遇良友，傥此为淹留。薄宦本无味，徒牵离索情。觐颜知捧玉，纳手苦怀冰。古驿听严鼓，黄昏对短檠。何时卸尘韅，团坐话东征。马首苦风霜，遥知忆故乡。日高墙角煖，酿熟瓮头香。岁暮情相昵，初归味倍长。如何困修阻，劳我别离肠。岁晚天风急，啾啾细鸟繁。夕阳下归路，危叶集颓垣。感物思千缕，抒怀诗数言。征车应不远，阁笔倚柴门。持钱晨入市，欲往问君平。霜落开归计，冰深尚远征。对人多解譬，并我不分明。试看三吴分，何时返使星。漫说宦游好，那知作客难。晨昏惟逐队，僮仆共盘桓。旅病难形字，家书数自看。不堪离别况，渐欲憎长安。再将家报读，十月发京师。破惑真无计，宽愁但有蓍。始凭书限日，今恃筮为期。北雁南来尽，归帆莫更迟。外孙新学语，试问祖归不。对我每微笑，不言频点头。经旬皆恨别，半晌暂忘忧。婴慧偏多验，门前望客舟。匪我关心极，其如期逝何。日偏归路短，愁与客程多。稚弟几回望，亲朋数遍过。度来应咫尺，尊酒共婆娑。"}