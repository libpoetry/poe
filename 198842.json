{"id":"198842","title":"移守江西先寄潘延之节推","dynasty":"宋代","author":"曾巩","text":"忆昔江西别子时，我初折腰五斗粟。南北相望十八年，俯仰飞如如转烛。子遗万事遂恬旷，我系一官尚局促。早衰胆气自然薄，多病颠毛那更绿。人情畦畛阻肝膈，世路风波悸心目。每嗟太守两朱轮，宁及田家一黄犊。幸逢怀绂入斗牛，喜得披山收宝玉。薄材顽钝待磨琢，旧学抢攘期反覆。云鸿可近眼先明，野鹿尚縻颜自忸。长须幸未阻诲存，下榻应容拜临辱。"}