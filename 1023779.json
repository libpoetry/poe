{"id":"1023779","title":"蹋雪下云居山宿崇寿寄草堂","dynasty":"宋","author":"释道璨","text":"别山三十年，见山双眼碧。山灵喜我来，一笑作戏剧。纵横万花舞，变乱山颜色。圭璧拔地起，自在群玉国。去兴纷莫留，下足深没膝。冻合坡长短，石碍路剞侧。跻攀脚未稳，失势落数尺。平生江海屐，常患天地窄。立处贵稳密，取道贵径直。只要缓步行，不在多用力。祇以到为期，半途肯休息。须臾到山趾，坦途随意适。回看行路处，倚天立青壁。极爱山上云，长年抱幽石。耐得许多清，一夜遥相忆。"}