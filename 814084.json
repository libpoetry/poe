{"id":"814084","title":"古歌留别季沧苇先生","dynasty":"清","author":"陈维崧","text":"江头旅店一月坐，蜗涎疥壁蝙蝠大。街泥滑滑不肯乾，夜长挛缩谁能那。急鼓拉杂恰二更，老客羁孤刚一个。隔县故人归未归，路长力短徒歔欷。江风吹客速如箭，车轮历碌过君县。到门恰值君入门，失喜堕车狂欲旋。老颠掀却头上笠，洗脚燎衣一相见。呼朋连臂登君堂，我心明明镫烛光。昨冬堂堂岁欲徂，玉枪雪片椽烛粗。春蚕食纸响不歇，倡予和女歌乌乌。讵知一别即相见，陶陶孟夏重欢呼。鸾飘凤泊辞乡国，索米不成饥亦得。主人饯客夜未终，乱鸦飒沓啼酸风。腰下宝刀欲斫地，行间硬句真盘空。男儿颠踣傥不死，负此一饭非英雄。歌阑酒竭唾壶缺，大笑登车与君别。"}