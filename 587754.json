{"id":"587754","title":"石葵歌赠乔都阃","dynasty":"明","author":"王渐逵","text":"君不见乔将军绕篱多种葵，花开满院香风齐。画屏掩映珠帘静，白日熹微晓径迷。峨冠博带称儒雅，宾客雍容列尊斝。醉时倚剑撑斗牛，豪来落笔窥班马。扁舟昨日归五湖，鱼丽空留江上图。凌云壮志应长在，向日丹心迥不孤。三边戎马多骄气，河套烽烟二千里。好驰十万横匈奴，勒石燕然报天子。"}