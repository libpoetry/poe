{"id":"829184","title":"临江仙八首","dynasty":"清末近现代初","author":"吴湖帆","text":"密约谁知有约，钟情偏道无情。心中暗计美前程。相思珠簌簌，痴立玉亭亭。望断遥天雁影，似闻隔院琴声。羞花掷果两知名。双栖微愿了，一笑许倾城。青帐旧欢多丽，红窗初日方长。木兰双桨舣横塘。花遮烟雨好，人昵粉脂香。草绿迷归吴苑，风流小驻钱唐。吹笙伴醉互评量。今宵休便去，低问宿谁行。漫道频年容与，欲倾积愫还稀。何从酬唱定情诗。云行流水外，月约惜花时。密意微传心会，偷欢祗怕人知。却愁春去挽春归。柳梅争渡日，桃李满园枝。红映小桥栏曲，绿遮细柳帘垂。十分芳绪恼人时。月明花似语，春满蝶争飞。傍水湘灵解佩，疑云蜀锦纫衣。梦阑魂断又寻思。天台从路隔，空怅阮郎归。春滞嫣红著处，雨霏新绿生时。谁家庭院有莺啼。风情吹柳絮，人面折花枝。襟上频添泪粉，心中无限芳菲。子规常道不如归。黯怜蛛结网，争羡燕交飞。缘问蓝桥何处，会教萍水能逢。屏前相遇送春风。笑盈眉展碧，羞晕颊流红。万事多磨时阻，几番低诉心同。可怜好景易成空。絮飞人别后，花落梦痕中。检点温情绮梦，几回浅醉闲眠。黄昏絮语小镫前。每逢梨雨夜，辜负杏花天。苏小当门有柳，桃根欲渡无船。十年相见祗相怜。从今云迹散，何处月重圆。眼底流红飞点点，尊前凝绿自亲亲。倾杯无语渍罗巾。西窗曾剪烛，南陌不逢人。醉里真能花解语，醒来原是梦中身。秋风卷幕不嫌频。千金拚买泪，一笑又生春。"}