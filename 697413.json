{"id":"697413","title":"永叔别余入天台四绝送之江上","dynasty":"明","author":"胡应麟","text":"天末飞樯挂海涛，江头晨送木兰桡。当筵忍叠阳关唱，断雨凄风遍客袍。玉洞明霞树树催，青鸾先傍大罗回。春光满酌高堂上，拚取胡麻作寿杯。洞天曾宿上清扉，双送刘郎出翠微。斜日乱山归路远，桃花千树赤城飞。万里长淮挂北风，大江东下雪连空。虚疑瓢笠王郎去，翘首鸣珂碣石宫。"}