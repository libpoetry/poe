{"id":"651136","title":"遇知行简陈广文","dynasty":"明","author":"薛瑄","text":"岂不闻北海鹏。扶摇一夕起，抟击九万程。又不见渥洼驹。朝饮东海水，暮宿昆崙墟。古来磊落奇男子，变化腾骧亦如此。英风激烈干云霄，伟绩轩轰冠青史。我昔年少天下游，大河南北西梁州。望远将登岱岳顶，观澜欲泛溟渤流。尔来战艺梁园日，秋月离离桂花实。更随春水到龙门，一跃风涛生霹雳。中间敛翼就閒居，峨冠且复歌唐虞。半载悠悠客京索千钱，僦得城南庐。城南之庐绝萧洒，开门直见南山下。南山朝青暮亦青，人情谁似山光者。陈夫子，儒之豪，早年独步亨衡高。雄文应不让班马，清词真可追风骚。籍籍才名三十载，到处菁莪秀而蔼。春生杖屦乐薰陶，霜吼金钟共倾骇。众人视我同众人，先生视我情何真。乃悟知音古来少，伯牙独与钟期亲。先生剩注樽中绿，我为先生歌一曲。老天生才既有需，岂向尘埃长碌碌。一歌既竟还复歌，歌长此意将如何。残冬便须终日酩酊醉，春来喜见万里风云多。"}