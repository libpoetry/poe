{"id":"1236820","title":"次韵答玉山二首","dynasty":"元","author":"郑元祐","text":"扁舟不乱白鸥群，又复移家入水云。载酒可无人问字？挥毫故有客书裙。荒凉汉室铜盘泪，剥落周宣石鼓文。犹藉顾循能慰籍，江湖冷落见番君。谁似廱侯孙子贤，宴宾歌舞斗清妍。门前岸脚占潮讯，苇里拿音候客船。海气若浮山隐玉，野光纯净月当川。人生得意须行乐，莫遣闲愁到酒边。"}