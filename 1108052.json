{"id":"1108052","title":"晚坐和韵","dynasty":"宋","author":"仲并","text":"急雪逢春易作晴，穷阎犹复断人行。公家何在欲乘月，夜半扁舟不隔城。好月侵阶已十分，太清不受一尘昏。今宵定自梅花发，疏影横斜何处村。篇篇振玉妙玲珑，字字春风和气中。安得居家无一事，搜吟日日与君同。醉眼全醒病亦醒，虚斋危坐听无声。锦囊欲报清新句，自笑常谈只老生。城东韩李城南赵，欲往从之道阻长。与我诗盟烦借问，角弓永好愿无忘。"}