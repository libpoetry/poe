{"id":"694414","title":"次韵张廷实东所寄兴见寄","dynasty":"明","author":"陈献章","text":"天边暝色将秋至，海上长风送月来。何处无人识东所，夜分楼上了馀杯。明月清风放两头，一筇挑到古尼丘。而今老去无筋力，独坐江槎看水流。扳缘千尺采松花，服食为仙未到家。我得丹方欲传与，肯捐妻子入烟霞。路自飞云过阆壶，仙人迓我久趑趄。相期汗漫归何处，独占烟波理钓鱼。放倒琼林半醉间，半留醒处著江山。病来只有冠裳在，不带朱门一事还。不求老马在长途，谁道长安一马无。伯乐未来忧蓟北，凭君传语到平湖。邯郸枕上看三台，谁撼藜床唤老来。幽事不应全废却，夜来风吼涧中雷。西风吹老木兰花，水阁氛氲带晚霞。溪上行人不相识，隔船对语问谁家。海上峰峦今属谁，携来四百布囊垂。或嫌珠佩多遗恨，化作长髯未可知。门下诸生无一个，山童撤却皋皮坐。与侬七尺青团蒲，今年换与张东所。"}