{"id":"1209147","title":"赠徐仲裕","dynasty":"元","author":"张仲深","text":"混沌夜凿玄黄剖，书契创录垂不朽。谁将汗简编湘云，渥漆濡丹示悠久。苍颉馀制见鸟迹，孔壁遗形有蝌蚪。篆籀孰启冰斯先，分隶每变钟王后。后来众体多纷更，幻若浮云化苍狗。徐君适生千载下，体法潜心希八九。妙知化与心神融，造化无端落吾手。俨如泰否通往来，解使阴阳成杂揉。江南此艺虽云多，探赜钩玄只君有。方今四海洽文化，儗作般那颂元后。摩崖秦岭空峥嵘，妙手须君镌岣嵝。"}