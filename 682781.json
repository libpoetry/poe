{"id":"682781","title":"燕城元宵","dynasty":"明","author":"区越","text":"南街灯影北街红，正月天和二月融。九野不霾星历历，五云长在月胧胧。稚儿火吐篱边菊，甲第鳌移海上峰。欲拂霜须逐年少，只应无力倩东风。长陌绮罗缘地湿，小楼歌管咽春融。此时见月何光霁，昨夜中天却澹胧。灯社醵盘批鲤甲，侠游赛饮落驼峰。南园匝夜喧如市，不逐疲癃度暖风。"}