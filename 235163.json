{"id":"235163","title":"倒犯·霁景","dynasty":"宋代","author":"周邦彦","text":"霁景、对霜蟾乍升，素烟如扫。千林夜缟。徘徊处、渐移深窈。何人正弄，孤影蹁跹，西窗悄。冒霜冷貂裘，玉斝邀云表。共寒光、饮清醥。淮左旧游，记送行人，归来山路窵。驻马望素魄，印遥碧、金枢小。爱秀色、初娟好。念漂浮、绵绵思远道。料异日宵征，必定还相照。奈何人自衰老。"}