{"id":"997003","title":"春思","dynasty":"宋","author":"黄庭坚","text":"花柳事权舆，东风刚作恶。启明动钟鼓，睡著初不觉。简书催秣马，行路如徇铎。看云野思乱，遇雨春衫薄。今日非昨日，过眼若飞雹。光阴行晼晚，吾事益落莫。闲寻西城道，倚杖俯墟落。村翁逢寒食，士女飞綵索。平生感节物，始悟身是客。搔首念江南，拿船趁鸂鶒。夷犹挥钓车，清波举霜鲫。黄尘化人衣，此计诚已错。百年政如此，岂更待经历。"}