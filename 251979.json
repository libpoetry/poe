{"id":"251979","title":"秋霁游园有作","dynasty":"现代","author":"邱登成","text":"连雨生秋凉，霁光明物象。日夕林苑内，鸣蝉流清响。转步幽径中，陶然沐高爽。鄙吝一为销，精气或能养。始欣脱尘累，蓦又动尘想。顾我将何之，港岛不日往。此去感西风，默然滋内朗。登览太平山，伫望沧海广。彼岸不可及，诸天或可仰。去去更归来，共谁谢尘坱。"}