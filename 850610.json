{"id":"850610","title":"途中大热","dynasty":"宋","author":"孔武仲","text":"促促客行远，悠悠山路长。南归当六月，复值此骄阳。祝融秉炎火，清晓升扶桑。流焰锻地精，兀兀驰涧冈。篮舆如入焙，坐席似探汤。睛瞳熨不醒，背汗雨洋洋。否闷几至死，忍渴尚傍徨。愿借万里云，蔚蔚排穹苍。护彼三足乌，潜行天中央。继之以冷风，淅淅吹衣裳。岂独一身轻，与物共清凉。"}