{"id":"1070008","title":"独游保宁凤凰台","dynasty":"宋","author":"程俱","text":"饥鸮嚇腐鼠，鸣鸟久不闻。一登凤凰台，目送苍梧云。山川丽晚日，氲氲发馀薰。览此万里辉，振我衣上尘。前瞻翠回环，极望天无垠。低昂玄盘踞，佳气或未湮。山坳指楼观，青骨今尚神。驰烟谢逋客，三径久已榛。长松眇如荠，下有高世人。斯人不可作，此道日以新。回睇白鹭洲，长江泻沄沄。遥岑出澹碧，不辨楚与秦。我行适淮西，出处难重陈。岂无羁旅叹，乃有山水因。兹游颇幽独，作伴影与身。宁辞足力尽，聊使眉头伸。凭虚默自计，逝将祈孔宾。寄声华阳老，异日期相亲。"}