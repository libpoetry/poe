{"id":"1132661","title":"灯碑五首","dynasty":"宋末金初","author":"宇文虚中","text":"清阴霭霭匝城闉，万井熙熙桃杏春。紫陌传呼旌旆出，重臣新佩玉麒麟。钿轴天章拜异恩，驿骖花骑映朝暾。手持禁钥千门肃，官压东宫二品尊。垒原清照白登山，弥陇连天麦浪寒。剑戟渐销农器出，人家只识劝农官。九夏南风入舜琴，恩风泽雨浃飞沈。陪京最是仪形地，先识君王解愠心。枹鼓无声讼狱空，欢谣击壤万家同。时人共解班春意，兵寝刑清第一功。"}