{"id":"268017","title":"季冬廿三日致用堂梅花盛开，谢夫子召饮侍坐，即事十二韵","dynasty":"现代","author":"何振岱","text":"隆冬嘘阳和，嘉辰践良会。梅花十三本，诸生八九辈。仪瞻圣哲像，摩挲敦□器。韩书展孤拓，朱注玩残字。密薰多古香，默识欲神契。少焉命殽核，山厨盛腊味。美绝洪都酒，藉甚中丞菜。盘匜寓文献，饮瞰□训诲。夫子山斗姿，谭谐弥温蔼。一座皆尽欢，小子尤烂醉。堂前风煽春，帘外山横翠。吟继衢樽图，关闽两盛事。"}