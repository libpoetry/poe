{"id":"938206","title":"闻葛工部写华严经成随喜赋诗","dynasty":"宋","author":"陈与义","text":"如来性海深复深，著书与世湔蓬心。画沙累土皆佛事，况乃一字能千金。老郎居尘念不起，法中龙象人师子。前身智永心了然，结习未空犹寄此。怪公聚笔如须弥，经成笔尽手不知。凌云题就韦诞老，愿力所到公何疑。珠函绣帙芝兰室，护持金刚竦神物。枯葵应感不足论，毛颖陶泓俱见佛。"}