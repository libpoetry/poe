{"id":"543439","title":"仲秋十四夜同诸子携觞登一览亭玩月作","dynasty":"明","author":"胡应麟","text":"秋高桂华满，夜静兰膏歇。素影流长空，寒光浸天阙。孤城白露下，万户凉飙发。置酒临高台，长歌对佳节。忆别蓬莱宫，回首三千劫。蹉跎落风尘，荏苒见华发。举杯属嫦娥，乞我长生诀。乘云朝太清，飞步还紫闼。自按霓裳操，重翻羽衣阕。愧彼尘世人，徘徊望圆缺。"}