{"id":"609813","title":"吊昊","dynasty":"明","author":"韩上桂","text":"帝悬穹以下吊兮，广照耀此民生。惟善恶之不爽兮，讫于身而咸平。兰付烬以犹芳兮，萧始萌而既臭。桂垂阴而愿荫兮，棘刺裳而致咎。固昏暴之难醒兮，遗众菑于尔后。德莫盛于旌贤兮，毒莫憯于厄善。怵入井以亟拯兮，胡戈矛之屡战。保凶力以外拒兮，势狰狞而罔犯。余邀云汉以鉴观兮，汉黯淡其无明。招枪棓以斥逐兮，交偃息乎上方。文昌之缓懦兮，非我所诉。三台参错而靡平兮，孰能察余之故。历太微以乞怜兮，执法告余以不閒。贯索之隐见兮，启北户以逃奸。余张弧以射天狼兮，弧挠弱而难远。参旗之拂长天兮，钺含愠而靡展。嗟毕星之在列兮，谓汝网罟胡弗先。南箕之哆其口兮，欲昵谗而助之言。凛狺狺于守阍兮，天狗群而迎噬。螣蛇之舔其腭兮，盛毒怒而莫制。余以飞廉为迅扫兮，惊飙举其何之。丰隆殷而欲动兮，羌中路而迟违。或告余以列缺之闪铄兮，屏翳忽而来蔽。冀望舒之嗣厥阳晖兮，胡既盈而倏替。控众神而靡殛兮，气轸结以如惔。维彼昊苍之无私兮，始若宽而竟严。虽淫慝之骤富兮，恒聚族而就歼。呼北斗以迭转兮，孰辰星之敢忒。命五帝使行令兮，风雷趋其效力。魄化熊而入渊兮，肉投虎而不食。曩骄蹇以睢恣兮，倏影沉而响息。垂昭诫于殊代兮，著荒回之不可作。乱曰：凡民瞀惑，妒贞贤兮。设机造怨，诬重玄兮。血气暴强，觊倖延兮。剥极当复，久而颠兮。告尔凶祥，慎厥门兮。"}