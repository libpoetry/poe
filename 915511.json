{"id":"915511","title":"送子上弟之石井","dynasty":"宋","author":"杨万里","text":"我生苦终鲜，四海皆弟兄。四海尚如许，而况吾宗盟。君年甫弱冠，已有俊异声。作赋拟三都，著论追过秦。平生一瓣香，何曾举似人。子上与济翁，真若吾同生。我穷无人共，二子慰眼明。济翁往荆州，君作石井行。一老便落莫，有话从谁评。怀哉勿重陈，呼酒且细倾。"}