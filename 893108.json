{"id":"893108","title":"感事寄子明中丞","dynasty":"宋","author":"宋祁","text":"久玷三云从，仍叨千石荣。羸躯付多病，怯计会无成。出守非严助，何年召郤萌。风摧向阳藿，霜变度江橙。画阁勤听讼，春畴力劝耕。遂惭循吏术，姑促县官征。害马直宜去，劳鱼实恐赪。人心久忘战，朝议近论兵。戍锁关南数，边烽陇右明。将机犹嚄唶，贼胆尚纵横。说士争操牍，谋臣屈请缨。已闻疲转粟，安得但婴城。且许和戎利，重寻挠酒盟。安危系公等，指授尽时英。幸有千金募，须容八阵精。待衰曹刿鼓，长揖亚夫营。刷愤宜修德，时巡况作京。矢方射嶓冢，力欲斩长鲸。宪纸言常屡，王涂日以清。悉心前席重，直指佞人惊。仗下霜馀凛，班回佩倚鸣。早调黄铉鼎，催献恶枭羹。顾我罹飞语，于兹类倒行。鬼神惭贾谊，唇舌避君卿。直道今寥落，狂辞先猥并。椎如莫邪钝，伥若小冠盲。秦俗矜车甲，周诗赋旆旌。会当濡橐笔，企咏二边平。"}