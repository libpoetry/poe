{"id":"119544","title":"田园居·一室类蜂房","dynasty":"宋代","author":"陈造","text":"一室类蜂房，为食来穷山。仅救饥火煎，跋履恐雕年。平生丘壑念，回首鱼脱渊。乡居何许家，菰茭满中田。有儿可耕牧，枉滞章句间。昨日鹊啅余，雁书忽堕前。云集南荡工，数灶腾青烟。书卖犹可市，前功戒颓颠。官业讵宜老，倦客志在闲。置书命鸱夷，民事今泰然。"}