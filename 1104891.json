{"id":"1104891","title":"和经父寄张绩","dynasty":"宋","author":"孔平仲","text":"解纵枭鸱啄凤凰，天心似此亦难详。但知斩马凭孤剑，岂为摧车避太行。得者折腰犹下列，失之垂翅合南翔。不如长揖尘埃去，同老逍遥物外乡。半通官职万人才，卷蓄经纶未得开。鸾凤托巢虽枳棘，神仙定籍已蓬莱。但存漆室葵心在，莫学荆山玉泪哀。倚伏万端宁有定，塞翁失马尚归来。"}