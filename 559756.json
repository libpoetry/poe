{"id":"559756","title":"题竹为太仆丞严宗信赋","dynasty":"明","author":"曹义","text":"我家江南多种竹，万玉森森绕书屋。清阴匝地翠欲流，苍雪满林香可掬。生平癖性爱幽□，独喜此君清目淑。虬枝劲节任霜侵，明月清风恒自足。凤池客子冰玉清，貌出此图如有神。雨夜恍疑湘女泣，梦回彷佛秋声主。嵯峨怪石傍林壑，绿㠌苔痕似雕凿。闲花野草总清新，几度西风不凋落。严均索我题新句，濡笔沉吟动情素。乡园一别几经年，画里相看宛如故。"}