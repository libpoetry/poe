{"id":"1115593","title":"和严州添倅赵彦先寄四绝句","dynasty":"宋","author":"杨万里","text":"不见王孙今九春，新词丽曲爽心神。只言风月平分破，却是江湖一散人。自抟苍壁自抄书，雪乳一瓯香一炉。有得俸钱无吏责，如公官况世间无。昌歜佳辰风自南，黄梅酿出雨鬖鬖。绮琴绣段能分似，报不如仪独不惭。雏凤今年又一鸣，芝兰秀发不曾停。州前争探黄金榜，却报城隅最冷厅。"}