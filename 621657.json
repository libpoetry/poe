{"id":"621657","title":"栖白门寄怀方肃之徐九一","dynasty":"明","author":"郭之奇","text":"泛迹栖吴门，卷情恻秋意。寂寞空庭风，展我怀朋志。良朋天一方，孤怀何所似。眷彼孤栖鸟，日暮失俦类。敛翼不复飞，疏林独憔悴。感此集千端，所思不能置。兴言今日别，回首昔日聚。偲蔼一堂中，莫逆而相视。友益既成三，同心更无二。徐子誇七斗，追琢敦远器。方髯富五车，巍然植高帜。如余本庸疏，时亦从旁议。乃知同道谋，以得断金利。相望意犹隆，岂但情之毖。惟期吾党心，共承斯文寄。君耽白玉堂，我披泉石位。玉堂生虚清，泉石多幽异。万里亦比肩，如何怅两地。旷怀在古今，驰神有寤寐。毋或金玉尔，好音时相嗣。"}