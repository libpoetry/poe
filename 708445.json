{"id":"708445","title":"念奴娇  中秋和其年韵","dynasty":"明末清初","author":"龚鼎孳","text":"霜新叶老，乍天街涌出、婵娟孤月。乌鹊绕枝栖不定，万里关山一发。荡妇罗帏，征人铁骑，捣练声偏切。瑶阶露冷，流萤纨扇飞歇。恰遇挥麈雄才，吹笙小史，暂遗烦忧豁。城角射雕沙阵阵，催到临渝早雪。金粟含香，银蟾爱影，玉斧轻折。百年此夜，相逢不醉痴绝。"}