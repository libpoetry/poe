{"id":"227179","title":"瀛洲行·神山鼎峙沧海东","dynasty":"宋代","author":"赵汝鐩","text":"神山鼎峙沧海东，瑶池翠水环银宫。朝霞夕霏自今古，飚车羽轮何憧憧。文馆岧峣霄汉立，群贤飞佩翔鵷鸿。人间风日总不到，逍遥宛在神山中。苕溪闽山两仙伯，双槎贯月凌溟蒙。分光东壁笔摛锦，携手西昆气垂虹。承明厌直江湖去，回首云雾迷方蓬。风萍既散俄复聚，赤帷朱轓巧相逢。旧游共说横秋下，城隅胜概仿佛同。寓意瀛洲规小筑，轩楹突兀浮青红。弱水休论三万里，玉楼未羡十二重。洞门无锁棠阴昼，太华吹香藕花风。夜藜吐耀来太乙，旨酒共饮烦壶公。临汝自昔号仙窟，左有灵谷右峨蜂。浮丘老翁跨白鹤，魏坛元君携青童。欣闻琼宙出金柅，往往挽袂来相从。祗恐济世缘未了，一麾一节难久容。九天丹凤衔双诏，修门并辔摇冬珑。不但十八学士同步武，风云廓庙两两登夔龙。共办霖雨舟楫功，他年相与骑鲸追乔松。"}