{"id":"431340","title":"战沁城","dynasty":"近现代","author":"王子钝","text":"战沁城，城为堡，抛头颅，涂肝脑。镇日血雨起腥风，新鬼旧鬼哭苍昊。骨堆积兮魂走，血液流兮肉朽。士卒丧元，将军饮酒。将军金屋已藏娇，又在伊吾选佳偶。佳偶启将军：“生为主妇，死封夫人，否则休肤受”。将军笑，惟命从。一时飞觞列宴尽情乐，谁问沙场野哭声。张将军，号张良，马上归拥新嫁娘。不为疽根容易拔，养痈鸟尽怕弓藏。弓藏乌不尽，沁城犹蠢蠢。晨朝于思弃甲来，万民涂炭公何忍。"}