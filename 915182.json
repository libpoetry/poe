{"id":"915182","title":"再并赋瑞香水仙兰三花","dynasty":"宋","author":"杨万里","text":"水仙头重力纤弱，碧柳腰支黄玉萼。娉娉袅袅谁为扶，瑞香在旁扶著渠。春兰初芽嫩仍短，娇如稚子无人管。瑞香绿荫浓如云，风日不到况路尘。生时各在一山许，畦丁作媒得相聚。三花异种复异妆，三花同韵更同香。诗人喜渠伴幽独，不道被渠教断肠。"}