{"id":"1131988","title":"禽言四首","dynasty":"宋","author":"黎廷瑞","text":"布谷布谷，十家九家逃亡屋。去冬屯田买牛到黄犊，今春军需剥皮共食肉。无牛可耕休论饭，秋粮要米从何办。布谷布谷奈尔何，江南渐少淮南多。不如归去，归去故乡不是无耕处，尔独胡为在中路。子规子规，尔不自劝何用劝我为。我怀我室更欲归，尔归漂摇何所依。麦饭熟快活，半年忍饥待此麦，问汝快活能几时。更有五月六月饥亦所不辞，且愿休王师。提壶卢，沽美酒，烹肥羜，剪新韭。琵琶胡姬玉纤手，清歌袅袅莺啭柳，尊前劝我千万寿。君不见东家逃亡西家走，惟我台上集亲友。明日得似今日否，酒尽无尽尽再沽。唤仆夫，提壶卢。"}