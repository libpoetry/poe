{"id":"356378","title":"沁园春·偶兴和阮亭韵","dynasty":"清代","author":"邹祗谟","text":"曾忆当年，纵横意气，调笑风流。向紫宫曾咏，金丸翠被，锦鞋曾赋，碧繶缃绚。赌折搔头，敲残如意，邹衍高谈大九州。都休问，愿拜南柯守，封酒泉侯。年来自爱清酬。待啸月吟风烟际浮。便五湖遍泛，策非范蠡，一邱自足，客有羊求。诗酒逃名，渔樵混迹，何异衣鱼与食鸥。人争羡，说延陵道上，又见披裘。"}