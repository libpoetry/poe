{"id":"1116939","title":"诸公唱和多记经历之事因感昔游复用元韵凡三首","dynasty":"宋","author":"苏颂","text":"十年不到掖垣西，旧路重寻壁已泥。四户贵同公鼎重，九门高共斗杓携。追思往事惊陈迹，欲和长言怯巨题。老见诸贤虽缩忸，不量绵力尚思齐。朝鞍早过凤楼西，雨浥轻尘未有泥。颁宴百壶人共醉，演纶双笔客同携。紫微旧刻兰堂閟，朱字新牌艺院题。更识训词深厚意，言成膏泽惠编齐。平生南北与东西，岂是扬波与汩泥。晚入金门诸彦接，来同绮席赐尊携。时逢宠渥欣陪预，老遇风光懒咏题。共戴君恩何以报，惟将圣寿祝天齐。"}