{"id":"47376","title":"燕歌行·霜飞动地燕草凋","dynasty":"明代","author":"刘基","text":"霜飞动地燕草凋，沙飞石走天萧条。江河倒影陵谷摇，白日惨淡昼为宵。美人迢迢隔云霄，青冥无梯海无桥。鱼枯雁死星芒消，沉沉思君不自憀。愁如惊风鼓春潮，岁云暮矣山寂寥，梧桐叶落空干条。昆仑层城阻且辽，苍梧九疑烟雾遥。琼田瑶草芟芃荛，江蓠泽兰成艾萧。登高望远肝肺焦，安得羽翼抟长飚？"}