{"id":"826741","title":"应天长·费宫人故里，用清真体","dynasty":"清末近现代初","author":"章钰","text":"鲤风扇海，鲛雾架楼，英灵独数巾帼。碧玉小家争说，当年剑仙出。青霞选，甘殉国。肯听尔、大虫添翼。副车中、血溅桃花，顿驾雌霓。燕赵有余风，粉聂钗荆，佳侠破常格。要替孟宫花蕊，门楣换清白。荆驼后、凭吊客。等拜倒、丽娃鹃魄。御河底、一样完贞，何处埋碧。"}