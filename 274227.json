{"id":"274227","title":"小孤山·大江西南来","dynasty":"清代","author":"李子荣","text":"大江西南来，雪涨浩飞湍。连山叠隐见，孤岛骤巑岏。贝阙支铁柱，鲛宫涌银盘。姽婳真静女，倭堕摇螺鬟。风箫激灵籁，石镜明仙颜。凌虚自矫矫，望远故漫漫。不图惊蠢尔，烽火照狂澜。击楫伊何人，指挥心力殚。遂令藐姑射，依旧空明间。停桡结崇玩，雅咏非夸谩。阳冈无堕燹，阴崖有栖翰。浩歌日欲曛，片云天际还。"}