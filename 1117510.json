{"id":"1117510","title":"寄元老","dynasty":"宋","author":"邹浩","text":"琴边聊现宰官身，回忆来仙尚有情。鸟鹊远从檐外集，鲤鱼俄向眼中明。閒将永日供黄卷，静纳薰风擢紫英。更得香山巧相对，一如眉宇照人清。欲知别后事如何，门巷苔生雀可罗。偏称解衣槃礴裸，真为静处萨婆诃。鬼神密护炉中药，风雨深藏壁上梭。惟是葛藤犹入念，有时西望笑呵呵。"}