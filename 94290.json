{"id":"94290","title":"二月二十四日寺丞田文清叔及学中旧同舍诸","dynasty":"宋代","author":"杨万里","text":"正月一度游玉壶，二月一度游真珠。是时新霁晓光初，西湖辞状无遗余。君王予告作寒食，来看孤山海棠色。海棠落尽孤山空，湖上摹糊眼中黑。夜来三更湖月明，群仙下随嬉殊庭。东坡和靖相先後，李成郭熙在左右。崇日捧砚大如箕，大年落笔疾於飞。磨墨为云洒为雨，湖波掀舞山倾欹。尽作西湖烟雨障，今晨挂在孤山上。同来诸彦文章公，不数钱起兼吴融。何如玉船一举百分满，一笑千峰烟雨散。"}