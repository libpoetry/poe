{"id":"738478","title":"岣嵝碑","dynasty":"清","author":"范咸","text":"岐阳石鼓文仅存，安置太学真嶙峋。更复上溯二千载，神禹鸟迹荒丘坟。退之好奇寻古碣，眼未曾见空传说。岣嵝山尖读旧碑，赤文绿字蛟龙掣。是谁道士偶得睹，事幽语秘终非实。朱张重游入杳茫，鸾漂凤泊悲苍凉。搜索南岳竟无有，书之简策心徬徨。丹铅先生生已晚，独窥墨本神飞扬。篆奇义密苦未晓，译以形象词琳琅。自云祝融峰绝顶，踝书巉刻非虚影。仙扃灵钥辟千年，万古文章传世永。我来修志惭直笔，稽古湮沈肝肺热。炎帝茶陵尚郁葱，湘灵帝子啼鹃血。初访岳麓得数纸，拖船坳侧依稀是。传闻南渡嘉定年，隐真屏下移来此。献之连帅镌石壁，四绝堂前谁与敌。更教摹拓薰麝煤，著手摩挲苔藓剔。衡阳令君忽致书，惠我古本行次且。县北计里五十二，岣嵝有峰藏璠玙。大禹庙后数百尺，精铁面削螭盘纡。有司置吏勤守护，闭藏风雨雷霆俱。浴手幡阅少缺画，非隶非篆非虫鱼。翚飞翼跂倚短剑，古鼎跃水罗珊瑚。两本肥瘦差有别，麓山重刻宁差讹。云何至宝反后出，永叔夹漈遗摭罗。新安当时已难觅，紫盖咫尺迷嵯峨。问途雁塔初不远，岂有万丈遮藤萝。是邪非邪正难识，未得辨口如悬河。《尚书》古文疑伪作，姚兴张霸何其多。谬托蝌斗费量度，孰为发覆忘偏颇。多闻阙疑见阙殆，吾服至教脱臼科。少陵枉自嗟才竭，昌黎力薄终如何。后生仰止兴不浅，金泥玉检空吟哦。"}