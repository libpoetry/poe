{"id":"219068","title":"与常不轻弈棋输松枝笔一篇","dynasty":"宋代","author":"章甫","text":"南山苍须翁，阅世几千秋。终以明自煎，晚为松滋侯。孙枝后来秀，劲直余风流。亦学管城子，来从毛颖游。故人使江南，江北停归辀。持赠比岁寒，厚意岂暗投。形貌若黄槁，风度犹清修。轻健殊可人，不作绕指柔。我贫得长閒，造物因冥搜。诗成呼使前，脱帽明窗幽。旁无赏音人，赖尔能点头。无论及钱神，政恐为尔羞。"}