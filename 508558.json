{"id":"508558","title":"玄都看花诗意图","dynasty":"明","author":"倪谦","text":"播州司马南迁客，万里归来头尚黑。玄都观里看花游，千树新桃好颜色。刘郎初来花满庭，刘郎再来花尽零。隆替都来十四载，眼中故旧如晨星。抚时感事诗成后，佳句流传在人口。人生得丧等浮云，义命于人宜自守。嗟予去国亦有年，披图怀古心茫然。赢得閒身老林壑，一任晴春花竞妍。"}