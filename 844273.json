{"id":"844273","title":"次韵答仲衡","dynasty":"清末民国初","author":"林朝崧","text":"露白葭苍问水滨，命宫牛斗可能神？此身拚向田间老，历劫看扬海底尘。幸有十千沽美酒，不劳百万买芳邻。床头周易閒来读，梦寐羲皇以上人。札札西风织妇机，江村秋尽尚炎威。瓦盆绿泛邻翁酒，竹坞香飘野客薇。闭户人今甘寂寞，定巢鸟亦倦高飞。向来白眼揶揄者，为报尘氛已拂衣。"}