{"id":"48821","title":"出台复还洪都","dynasty":"明代","author":"杨基","text":"福至本无象，祸来非有因。方忧触罗网，遽喜辞妖尘。念此蓬藋姿，忽遘蹇与屯。仓黄圜扉中，日夕与死邻。皇明眷私照，寒谷回阳春。既免在涤牲，复纵充庖鳞。重沐饬冠裳，济溺立要津。道路与我庆，况我骨肉亲。归来向妻孥，秉烛语及晨。犹疑是梦寐，欢乐恐未真。嗟余抑何艰，坎惣多苦辛。弱无胜力锥，而欲举万钧。羸牛服盐车，遥遥西入秦。进逢九阪危，退迫尺棰嗔。敢惜筋力疲，所虑车摧轮。哀鸣徒嗷嗷，仰诉空谆谆。听者无不怜，谁复为解颦。终当脱羁鞅，沧波浩难驯。"}