{"id":"13601","title":"古离别·人生天地间","dynasty":"唐代","author":"权德舆","text":"人生天地间，瞥若六辔驰。夭寿既常数，奈何生别离。迹当中人域，正性日已衰。是非千万境，杳霭情尘滋。出门事何常，暂别亦难期。冉冉叹流景，悠悠限山陂。尽此一夕欢，华樽会前墀。鸡鸣东方曙，夙驾临通逵。欲出强移步，欲留难致辞。两情不得已，念此留何为。天明去已远，寂默居人归。入门复上堂，恍恍生惊疑。经履同游处，犹言常相随。览物或临盘，翻怪来何迟。乃知前日欢，本为今日悲。特此别后心，宁及未见时。则知交疏分，久久翻易持。报君未别后，别后当自知。"}