{"id":"1057451","title":"和仲武苦雨见寄","dynasty":"宋","author":"刘弇","text":"君来通川居，朱门荫重屼。近闻值霖雨，匝舍野水淙。平地忽浩瀚，顿足疑涉江。猛风利如刀，触纸无完窗。朝釜鱼头生，飘注旋抆缸。仰收堕案书，俯拾短焰釭。痴儿临缺湫，往往骇影双。我亦有此患，漏榻绕屋扛。块如失群鹄，感愤愁眉庞。孤膺纷填噎，更甚两肘撞。辱君大句投，华旗揭脩杠。直欲却以心，不容苟且降。森披汉殿戟，缥缈梵天幢。苍惶短兵接，岂暇辄淬鏦。区区苦吏役，展骥曾非庬。强亦歌巴歈，跛鳖惭骊駹。"}