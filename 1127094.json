{"id":"1127094","title":"鼓笛令 其二","dynasty":"宋","author":"黄庭坚","text":"宝犀未解心先透。恼杀人、远山微皱。意淡言疏情最厚。枉教作、著行官柳。小雨勒花时候。抱琵琶、为谁清瘦。翡翠金笼思珍偶。忽拼与、山鸡僝僽。见来两个宁宁地。眼厮打、过如拳踢。恰得尝些香甜底。苦杀人、遭谁调戏。腊月望州坡上地。冻著你、影亸村鬼。你但那些一处睡。烧沙糖、管好滋味。见来便觉情于我。厮守著、新来好过。人道他家有婆婆。与一口、管教磨。副靖传语木大。鼓儿里、且打一和。更有些儿得处啰。烧沙糖、香药添和。"}