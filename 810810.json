{"id":"810810","title":"天仙子 和湘真春夜韵","dynasty":"清","author":"王士禄","text":"淡淡双眉萦远岫。草草凉襟还小袖。曲廊深处为侬来，随夜漏。乌栖后。枕臂啼痕红欲透。抚抱纤腰春更瘦。凝怨横波娇不溜。如思如懊转宜人，看巾绣。嗔相扣。痛惜肯教衾浪皱。河满不堪临别听。别酒醉来容易醒。持侬只问几时来，频揽镜。怜光景。此意料君能暗省。离绪最愁窗色暝。明月又还窥只影。空房应是怯孤眠，风欲定。钟初静。踏遍合欢廊下径。"}