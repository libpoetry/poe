{"id":"694352","title":"和答林郡博缉熙将至严州见寄二首","dynasty":"明","author":"陈献章","text":"二十年前别帝畿，而今衰鬓各成丝。人情未易分真伪，世路终当虑险夷。有要但看无欲止，知几端在履霜时。严州刚遇思齐地，肯放长竿到手迟。四方冠盖客京畿，多少年光入鬓丝。笑语山僧还揭谛，可胜斯道落吾伊。缉熙许我过无定，万丈飞云一武夷。千里相思频作梦，严州谁问到官迟。"}