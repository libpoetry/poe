{"id":"825684","title":"汤山行宫","dynasty":"清末近现代初","author":"郑孝胥","text":"神京未邱墟，狐鼠遽窟穴。十年玉座移，万事成瓦裂。此泉有至性，不改当时热。我来岂望敬，照影久呜咽。浮云水中过，倏忽几变灭。群松如耆旧，乱事从头说。莫令污吾听，洗耳就归辙。沙河双石桥，郁丽犹积雪。停车不能去，怅望念豪杰。聊为洛生咏，坐待洪流绝。"}