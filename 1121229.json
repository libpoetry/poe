{"id":"1121229","title":"陈提举挽诗","dynasty":"宋","author":"林希逸","text":"三为一疏凤鸣阳，去国投閒两鬓霜。早有重名居豸府，晚因同姓误君王。恰还使事逢新政，已峻卿班入太常。止尼不知何物祟，清时竟失鲁灵光。岭海清声玉雪如，门庭尤峻是閒居。吹嘘昔日班扬赋，受用馀年老易书。亭列百间多筑圃，舟移数里自穿渠。春来红紫应岑寂，花外无因见小车。别无久近不相忘，见面虽疏意味长。向摧梁初驰唁疏，已埋玉后送铭章。我惭临穴诗黄鸟，儿报移阡谶白羊。絮酒何时浇宿草，些成三赋泪沾裳。"}