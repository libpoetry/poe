{"id":"1235925","title":"宜都朝京亭四首（按部峡州）","dynasty":"元","author":"宋褧","text":"烟霭空濛江上山，晴时不及雨时看。沙鸥笑杀亭前客，有底忙时不倚阑。清江水合浊江流，闻说瀰漫燕尾洲。想像秋风秋月下，登临不减岳阳楼。远近峰峦浓淡姿，微茫洲渚画图披。新诗似与江山约，恰值幽人兴到时。九华山耸此山低，一样澄清映翠微。千载神交谁会得，临风说向谢玄晖。"}