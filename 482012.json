{"id":"482012","title":"题山水赠杨熙节","dynasty":"明","author":"王直","text":"郭纯永嘉人，善画自畴昔。兴来展豪素，满眼绚金碧。永乐年中独擅场，拜官得在内作坊。时时承诏恣点染，九重出入生辉光。洪熙改元初，进位閤门使。常言酒后妙入神，倾倒壶觞不知醉。供御之外颇自珍，一笔岂肯轻与人。忽持此幅来赠我，令我坐忆江南春。江南何处最奇胜，钱塘西湖谁与并？诸山远近翠若围，艳杏夭桃色相映。桥上行人骏马过，桥边桂揖扬清波。岳王祠下乔木老，林逋宅前芳草多。春光如此佳可赏，远道迢迢心养养。朝回看画悄无言，夜雨寒窗神独往。山阳义士真好奇，平生脱略谁得羁。昨日到京师，秋风露华白。访我小瀛洲，暂作神仙客。飘然复往不可留，拂衣欲向东南游。题诗巷画赠尔去，相思定倚新城楼。"}