{"id":"598317","title":"罗浮吟","dynasty":"明","author":"梁有贞","text":"我昔游沧海，披图访名山。五岳三山常在念，匡庐瀑布相往还。自从轗轲赋归来，雄剑锈涩生苍苔。有时登高纵远望，临风感事增徘徊。有客有客山中回，高谈四座倾金罍。话我罗浮福地好，千岩万壑真堪老。莲峰四百插清秋，烟霞缥缈连蓬岛。黄龙洞深猿狖号，铁桥窈窕岚霏扫。清泉白石羽人居，隐文秘诀真仙造。丹井犹存葛洪旧，九转功成飞步早。此中胜事难得知，世上勋名安足道。我来听此心茫然，层崖叠嶂生眼前。酒酣起坐复长啸，赤脚欲踏罗浮巅。寒风吹林夜瑟瑟，恍惚如闻卓锡泉。形骸脱略遗垢俗，愿入山中结胜缘。乃知富贵徒为尔，黄金白璧终须捐。脂韦磬折事权贵，何如逍遥寻列仙。我歌罗浮吟，请君倾耳意实深。高台曲池终已矣，翠微丹壁空岖嵚。寄言宇宙摄生者，好向飞云顶上寻。"}