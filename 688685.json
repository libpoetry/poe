{"id":"688685","title":"生日自述","dynasty":"明","author":"严嵩","text":"童稚萤囊抱一经，宦途奔逐鬓还星。风云自幸逢明世，羸病那知介晚龄。寒雪映岩松色定，早春当槛柳条青。晨觞未许儿曹送，追忆劬劳涕暗零。五十五年初度日，他乡踪迹尚流萍。关心万念悲身事，窃禄三朝愧宠灵。晚盛冰霜恒自保，世途巇险故曾经。迟回退食江湖远，省阁钟峰吟翠屏。"}