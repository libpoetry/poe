{"id":"773601","title":"题李学樵墨蟹图","dynasty":"清","author":"郑家珍","text":"君不闻吕亢蟹图记，拥剑望潮分种类。帅以蝤蛑殿以蜞，草泽横行雄十二。又不闻毕卓老而饕，左手持杯右手螯。公子无肠来佐酒，瓮头高卧乐陶陶。李君画家之巨子，嚼墨一喷云满纸。等閒为我写团尖，绘影绘声复神似。烟波十载老浮家，九月经霜红蓼花。我似蔡谟不解读，醉中偏爱听爬沙。橙切香黄欣得汝，迨我暇矣饮此湑。风尘谁爱长卿才，莫妄都亭作人语。纷纷馨绀与腥黄，执穗朝魁态不忙。涉笔居然成妙趣，毫端风味胜江乡。画里有诗诗有画，取君真迹高堂挂。为问关中识得不，此图何似子章髅。"}