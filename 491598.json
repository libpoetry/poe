{"id":"491598","title":"题钟元卿东皋读书处山水新图","dynasty":"明","author":"刘崧","text":"闻君筑室在东皋，十年读书心目劳。简编浩瀚照夜雪，歌声洒浙凌秋涛。嗟哉古人不可作，行事心术照毫毛。桓公徒闻理盐筴，轮扁岂识粕与糟。唐虞制作烂如日，昧者何以识夔皋。统传洙泗迨关洛，如绎独茧绝复缲。厥今文胜道且熄，武弁侧目嗤蓬蒿。何如酣饮事歌舞，而不车马驰轻豪。胡为俛促事澹泊，岂有至乐堪陶陶。飘吟一字至万卷，上薄文典旁风骚。我时抱琴一来过，春色晴满城东濠。堂前綵服候甘旨，座上巍冠延俊髦。感君同岁复同志，饫我至理如餔醪。我从前年返故里，投笔荷耒思遁逃。昨观壁间画图好，此景可致车宜膏。慎毋布衣事献纳，恐有使者来旌旄。古云识字忧患始，孰谓椎鲁非吾曹。山林便可谢尘滓，白云悠悠东望高。"}