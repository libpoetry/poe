{"id":"405307","title":"醉落魄","dynasty":"近现代末当代初","author":"赵尊岳","text":"晚塘新月。玉箫声里晶奁彻。鸥鹭于人知款切。却笑人人，长是长亭别。长亭去日花如雪。惆怅容易芳菲歇。垂杨翠缕禁攀折。缕织成愁，欲结浑无说。月圆还缺。云涯怅望音书绝。愁边荏苒芳菲节。千里相思，一寸灵犀结。兔走鸟飞无暂歇。华年弦柱伤心彻。素娥忍见多情别。碧海青天，心事和谁说。天寒袖薄。一春中酒情怀恶。辛苦梦痕何处著。切莫惊回，更于啼莺约。钿金衾铁都成错。怜花心事怜花落。落花犹得浮君酌。看取花浮，拌醉君休却。从今更莫。从今莫怨东风恶。东风尽意催花著。不分春人，几误花前约。芳期一向成今昨。酬春祇办觥筹错。倚阑极目春云薄。极目云涯，多少春闲却。"}