{"id":"230976","title":"种梅·始我窥山中","dynasty":"宋代","author":"陈舜俞","text":"始我窥山中，早与梅花期。低回遂四十，种树计已迟。樵夫致远枿，园官送新枝。故土谨包裹，深根屡培滋。连宵霡霂雨，迨此初阳时。绕径一百树，抚视如婴儿。古来横斜影，老去乃崛奇。嗟尔生也晚，笑我行且衰。世人非金石，或作千年资。转眼共零落，较此不更痴。有情且寓赏，勿著喜与悲。青赤粲点白，一笑唱吾诗。百年霜雪过，好者知为谁。"}