{"id":"713838","title":"春日怀白华园","dynasty":"明末清初","author":"屈大均","text":"樱桃花发吴溪香，客里看春黯自伤。可怀海燕差池羽，挟子翻飞归画梁。我家远在番禺县，此日春人事游宴。翡翠城边柳正垂，琵琶洲畔莺初啭。旧栽梅树玉堂边，我母折梅大士前。松风隔水吹朝梵，山月含霜炤夜禅。一别乡园经四载，浮云舒捲瀰沧海。五色明珠不肯投，千金匕首依然在。纷纷天下逐雌雄，安期枉去说重瞳。仙人本为苍生出，大道难令浊世容。楚客空知笑衰凤，叶公不解好真龙。徘徊歧路将何适，采采芳兰三叹息。弱弟虽承菽水欢，鲜民未尽耕渔职。鸿雁飞飞向塞天，谁怜落羽屡惊弦。弋人应念衔书苦，万里飘零非偶然。"}