{"id":"819533","title":"汉阴秋望辛丑七月入汉中过此时两宫在长安","dynasty":"清末近现代初","author":"杨圻","text":"孤江剖万山，一发悬太空。牵马扪碧落，四顾开心胸。高乌沈下界，绝顶失诸峰。落日坠地上，丹黄千万重。秋色随雁来，浩荡自关中。树杪窥长安，目力千里穷。莽莽云霞间，汉唐多离宫。材官塞泾渭，忆昔迥六龙。旌旗出烟谷，跸路缘青松。悠悠古人事，当时皆英雄。寒芜不可极，西望伤幽衷。逆知千载下，惊心与我同。"}