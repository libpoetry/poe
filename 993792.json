{"id":"993792","title":"次吕伯恭见寄韵","dynasty":"宋","author":"章甫","text":"鲁钝不如锥处囊，嗜好凿圆投枘方。镜中须发今苍浪，多病年来疏酒觞。山林旧约都茫茫，局促何由心胆张。半生恍堕水中央，疾呼四顾无舟航。客舍雨馀梅杏黄，忆君著书看屋梁。缄题到手伸读忙，亦知别后遥相望。我犹驽马遭绊缰，君若鹰鹯之老苍。见义勇往柔而刚，君不求名名自彰。行须正色肃鹓行，不容燕雀高飞翔。辱诗敢忘什袭藏，报章勉率聊寄将。广厦他时客几房，种成桃李满江乡，忍使故人趋道旁。"}