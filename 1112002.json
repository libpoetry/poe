{"id":"1112002","title":"小至三诗呈景回制干并简同官","dynasty":"宋","author":"吴潜","text":"六十三馀七十翁，颇从静里得些工。阴阳理向尘尘见，天地心于物物同。荔挺生来元不死，葭灰塞处自能通。古今宇宙浑如此，康节何烦企下风。莫嫌一点稚阳微，化育工夫自此推。履袜已无亲可献，黍羔犹与俗相宜。数千里外萦心事，四五更头攲枕时。恳恳对天香一炷，定知人愿必天随。劝君莫望楚云飞，一片云飞两泪垂。去岁尚传鸿雁信，今年空念鹡鸰诗。大刀折处心尤苦，半臂添来体更羸。鼓笛谩将厅事聒，谁知里面有人悲。"}