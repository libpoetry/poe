{"id":"302664","title":"八声甘州·题劳山疗养院","dynasty":"现代","author":"黄公渚","text":"是何年锡号辅唐山，鳌峰考图经。溯蓬莱清浅，尘飞海涸，涌出峥嵘。叠嶂极天无际，一碧入空冥。取径南龙口，此是初程。九水潺湲迎客，访高台古柳，曾住行縢。洗虫沙氛祲，幽搆启岩扃。此地胜、婆娑世界，镇千间、广厦画中呈。吾生幸，有归休处，待证前盟。"}