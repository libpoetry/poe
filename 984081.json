{"id":"984081","title":"题陈氏净香亭","dynasty":"宋","author":"袁说友","text":"人生乐事难，清节视险夷。遇坎而履坦，讵以得丧亏。我观万物间，独此琅玕宜。颀然挺冰操，得之风雨时。秋风桐飞翻，夏雨民怨咨。怵迫真乃见，嗟物如一岐。此君岂其然，风雨而不移。娟娟净明月，细细香浮漪。此理固千载，俗士难与知。洮湖著危亭，千亩胸中奇。植此凛凛节，照公堂堂姿。仕已轻浮云，喜愠不一施。山高空翠湿，草劲便疾吹。此风此雨至，公乎无磷缁。我方索米久，官事成痴儿。望公潇洒中，粪壤与菌芝。何当亭上游，细诵简斋诗。"}