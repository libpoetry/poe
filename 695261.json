{"id":"695261","title":"寓武昌宪台","dynasty":"明","author":"林光","text":"危然三日坐蓬壶，十览分明尽楚都。千里云山来几席，万家烟火傍江湖。情浓小放吾诗笔，天远长开此画图。觅记高台无一字，先生真个是迂儒。人间何处有蓬壶，老眼西来又北都。已觉江山雄大楚，懒将花柳话西湖。夕阳红处添计料，南斗低时数象图。多谢乌台今夜月，清光犹复照吾儒。"}