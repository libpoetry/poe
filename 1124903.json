{"id":"1124903","title":"赠琴士翁明远并简干教二黄丈","dynasty":"宋","author":"徐鹿卿","text":"钟期不作伯牙死，琴堕云烟莽苍中。翠玉楼前几识子，山风吹散又西东。莫恨吾琴难入俗，俗人不听韵方高。?筝耳畔休拈出，韶石亭前走一遭。静寄琴中适意吟，鲁庵句里自然琴。琴诗苦要清如许，千古寥寥觅赏音。我亦能琴妙不传，无琴无谱并无弦。客来问讯琴安在，指似孤鸿落日边。"}