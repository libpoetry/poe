{"id":"689669","title":"次临封八景韵 江口归帆","dynasty":"明","author":"岑一麒","text":"邀朋尽日踏春苔，剥笋烹葱小宴开。山色翠笼汀树密，江风清送海帆回。天空鹭下眠闲渚，云净鸦归点落梅。食玩自应迟路晚，满窗星月共徘徊。岭南海国荔枝洲，日暮归渔聚上头。玉笛横吹千里月，歌声杂答百家秋。风来水面龙鳞细，星打波心象眼流。几欲寻幽耽野兴，谩携尊酒亦同游。丹崖赤壁木森森，倒影池塘百尺深。雨滴明珠鱼误饵，烟笼谢叶树包金。青青弱柳人之意，密密苍松我夙心。世界清平浑无事，何劳刺史惜分阴。村南村北庆年丰，村酿家家一样同。吏部不嫌瓮底冷，山房何惮岭头红。青帘高挂梧桐月，乌帽须防杨柳风。莫道谪仙人已远，谪仙今又在其中。隆冬谁谓地无冰，阴气凝寒放晓零。小涧化为银玫带，层崖换作玉围屏。收藏孤鹭沙边白，埋没苍松岭上青。便欲寻梅须踏雪，不妨拥氅上高亭。城头挝鼓尚纷纷，僧扣蒲牢到处闻。惊落西山金顶月，摧开白石岭头云。钵林未发悬河论，玉麈先挥听法勤。早坐禅台尘虑静，何须法外问华勋。百尺金身倚景星，景星时与月齐明。景星得月禅房静，月蘸景星贝阙清。玉镜光悬上塱底，菱花香散北冈屏。山僧有意相留款，漏尽更残始过城。怪石巉岩酿碧天，一泓流处泻瑶泉。风飘杨柳条条线，露下珍珠颗颗圆。静听弦琴来小涧，遥看瀑布挂长川。耽游到此情无极，坐老襟怀自剨然。"}