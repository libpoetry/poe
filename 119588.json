{"id":"119588","title":"题高梦锡指牛图","dynasty":"宋代","author":"陈造","text":"将军向来马量谷，封谷劣比羊千足。浮云富贵漫夸毗，不博范叟回青目。此叟落魄水墨仙，松煤染指皆其天。奏刀浪诧牛无全，寝讹降饮二百角。身不服箱鼻不穿，觳觫肯受众目怜。高郎画遍米家船，此轴宾重一当千。老子老欲耕淮壖，薋菉葹满高下田。政用百尾收乌犍，刀剑纵售能几钱。展掩此画空惘然，平日幽趣终拳拳。经叟傥可作九原，画我草履麻为鞭，经挂牛角群牛前。"}