{"id":"168971","title":"次韵答秦少章","dynasty":"宋代","author":"陈师道","text":"学诗如学仙，时至骨自换。缥缈鸿鹄上，众目焉能玩。子从淮海来，一喙当百难。师儒有韩孟，拭目互惊惋。老生时在傍，缩手愧颜汗。黄公金华伯，莞尔回一眄。彼方试子难，疾前不应懦。要当攻石坚，切作抟沙散。桓璧虽具美，礲错加璀璨。我老不足畏，後生何可慢。"}