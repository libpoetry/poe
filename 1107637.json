{"id":"1107637","title":"送昌言舍人得告还蜀三首","dynasty":"宋","author":"司马光","text":"迢递铜梁道，凝严青琐闱。负书当日去，鸣玉此时归。乡树迎朱毂，江花照锦衣。临邛不足并，荣耀古今稀。悽怆怀桑梓，劬劳咏蓼莪。树风今远矣，鼎食奈悲何。剑阁登车近，秦关屈指过。腾装才首路，夕梦已江沱。富贵动归思，由来光里闾。戒门羞主父，负弩笑相如。外物有荣悴，中心无戚疏。遥知见亲旧，不改布衣初。"}