{"id":"1041274","title":"新作石林亭","dynasty":"宋","author":"刘敞","text":"朝廷入忘返，山林往不还。念无高世姿，聊处可否间。筑基仿崔巍，鞭石轻险艰。群玉相磊落，万峰正孱颜。种树亦苍苍，激流复潺潺。湡浯歘在眼，昆阆若可攀。自我婴世网，迩来须毛斑。丘壑成弱丧，簿书常自环。及尔灭闻见，旷如远尘寰。岂敢同避世，庶几善闭关。子牟困怀魏，谢傅悲徂山。兹焉可遗老，讵厌终岁閒。"}