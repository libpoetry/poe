{"id":"1117735","title":"秋晚寓叹六首","dynasty":"宋","author":"陆游","text":"荷叶枯已尽，菊花残更香。带酲尝野橘，和梦听啼螀。鬓畔流年速，灯前旧话长。寒龟且未死，不必恨支床。野处仍多病，经年无与游。僧庸几市井，医傲过公侯。不睡愁逢夜，无衣怯到秋。一端聊自慰，问事有长头。幽梦鸡呼觉，孤愁雨滴成。天高那可问，年往若为情。孱虏犹遗育，神州未削平。登高西北望，衰涕对谁倾。老叹交朋尽，闲知日月长。著书终覆瓿，得句漫投囊。霜树昏鸦黑，风帘小蝶黄。村醪如水薄，也复答年光。十里丹枫岸，三家小麦村。山多妨极目，秋晚易消魂。火举船过埭，人行犬吠门。穷愁已如许，那更雨昏昏。行年垂大耋，久矣少朋俦。旧事同谁说，新诗或自酬。废书眠过日，泥酒醉经秋。迟速皆当死，时来莫预愁。"}