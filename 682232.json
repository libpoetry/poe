{"id":"682232","title":"四月一日曹常侍园看花同冯用韫葛仲明二馆丈赋","dynasty":"明","author":"于慎行","text":"西城仙馆侍中家，别苑春深玉洞霞。一曲歌声听不散，随风吹落小桃花。春红尽向野亭开，万绿轻阴锁碧苔。独有梨花能似雪，尊前半拂舞衣回。垂柳池边见海棠，一枝寂寞倚残妆。娉婷可奈移灯看，何处春愁不断肠。宫霞半吐玉阑干，春色迟迟上牡丹。不是东风催未得，天香绰约不胜寒。"}