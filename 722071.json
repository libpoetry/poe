{"id":"722071","title":"恭谒三大忠祠","dynasty":"明末清初","author":"屈大均","text":"宋代江山今已非，海门阴雨见龙旂。中华此度君臣尽，万国何年玉帛归。地有三公为岳渎，天馀一客在芝薇。南园俎豆凄凉甚，欲识忠魂是落晖。祠堂寂寞越城边，一片风吹绿草烟。词客旧多亡国恨，骚人今有礼魂篇。将军力向天风尽，丞相心为海日悬。羡绝当年孙典籍，太平先在圣人前。"}