{"id":"518577","title":"西湖曲","dynasty":"明","author":"张吉","text":"西湖美丽声吴楚，湛湛澄波照今古。红亭隐雾闪赪虬，古木盘堤踞苍虎。大舟楼橹拥深䡴，小艇榔桡疾飞羽。春秋冬夏无虚日，下土浮沉送歌舞。倚风皓齿袅金音，傍水轻裾飘玉缕。我来歌舞寂不闻，狼籍杯盘仅三五。酒酣指顾天欲暮，泣断栖霞一抔土。忆昨牧马吸海枯，举国茕茕走无所。他时提兵顿梁宋，不敢南窥岂无故。徒以公军襄汉间，百万貙貅怯东渡。假令中原念已灰，公功语及重堪哀。坐看鱼肉贼臣手，偶被冠裳亦念哉。呜呼此水真鸩毒，君父相关溺不回。中兴大计在定鼎，舍旃天府奚规恢。伯纪吁谋弃不用，嗟公不死眉宇为谁开。"}