{"id":"709002","title":"摸鱼儿  送晓山师住如如庵","dynasty":"明末清初","author":"曹溶","text":"讯毗陵、乌衣甲第，投闲正属雄思。金鳞直透千重网，霞气赤城遥驶。良健矣。好不涉程途，幻出莲花水。名山社里。怪采菊狂生，蜉蝣晋宋，亲执远公袂。情偶结，乐土移归瘠里。溪田雀啄香米。儒门淡泊相传久，那得无人飙起。奇特事。本李耳衔杯，却见瞿昙醉。逢场曰寄。贵出匣吹毛，弥天伎俩，重把马驹繫。"}