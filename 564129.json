{"id":"564129","title":"使郢过比干祠","dynasty":"明","author":"孙承恩","text":"孤坟郁嵯峨，屹立古道右。危祠亦虚敞，绰楔出疏柳。使节偶经过，一步一稽首。仰瞻义烈姿，千载尚不朽。忆当商季时，忠佞杂纷揉。君道固匪臧，臣职甘就剖。虽无心七窍，实有血三斗。皇天表忠赤，并示百代后。兹坟不数仞，嵩华等高厚。畜君义何尤，戮谏邦必覆。古训炳日星，芳名垂宇宙。"}