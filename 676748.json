{"id":"676748","title":"孟龙川许送芸香不至走索兼以诗寄","dynasty":"明","author":"卢楠","text":"管鲍古名士，声誉何辉爚。夙期贵相亲，感激良有托。我亦慷慨人，卜居耻离索。岧峣望龙川，飒沓烟雾廓。之子住翠微，影响见汋约。作赋凌清霄，爱饮临大壑。翕张龙凤姿，偃仰猿猱矍。东园吟啸台，幌如青天落。凭览望八极，寰宇真空扩。仰飧明玉霞，俯拾金光药。调啸宛孙登，清风振山阁。揽怀腐草质，潜身在菉藿。深夜抚长剑，江海环其锷。安得说楚王，一挥万人烁。功成长揖去，与君寻溟漠。暝坐焚芸香，高名辞卫霍。回看九关门，湫隘如大橐。勖哉重然喏，毋与世相攫。"}