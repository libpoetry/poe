{"id":"1189166","title":"狱中贻姚张薛李郑柳诸公","dynasty":"唐","author":"储光羲","text":"直道时莫亲，起羞见谗口。舆人是非怪，西子言有咎。诬善不足悲，失听一何丑。大来敢遐望，小往且虚受。中夜囹圄深，初秋缧绁久。疏萤出暗草，朔风鸣衰柳。河汉低在户，蟏蛸垂向牖。雁声远天末，凉气生霁后。负户愁读书，剑光忿冲斗。哀哀害神理，恻恻伤慈母。妻子垂涕泣，家僮日奔走。书词苦人吏，馈食劳交友。寒服犹未成，繁霜渐将厚。吉凶问詹尹，倚伏信北叟。鬼哭知己冤，鸟言诚所诱。诸公深惠爱，朝夕相左右。束湿虽欲操，钩金庶无负。伤罗念摇翮，踠足思骧首。瑾瑜颇匿瑕，邦国方含垢。眷言出深阱，永日常携手。"}