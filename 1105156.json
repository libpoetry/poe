{"id":"1105156","title":"送周介之学士通判定州","dynasty":"宋","author":"文同","text":"紫垣之东藩，群宇合四翼。天家积图史，编简何万亿。介之才艺选，此地典文墨。纵横四部内，骋骤千古力。久为光禄校，颇倦承明直。尝言石渠树，五见弄春色。前自启君相，得请均外职。翩然驾别乘，去矣大河北。河北扼虏要，定武承其咽。分道宿劲兵，望之为中权。朝廷倚注地，择用须材贤。黠猃詟所闻，射猎不敢边。兹焉势愈重，岂谓甲马然。将军庙堂老，御史蓬瀛仙。合谋运潜略，胜气压古燕。惟当陪缓带，壶觞铃阁前。"}