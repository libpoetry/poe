{"id":"1088907","title":"湖湘以竹车激水粳稻如云书此能仁院壁","dynasty":"宋","author":"张孝祥","text":"象龙唤不应，竹龙起行雨。联绵十车辐，伊轧百舟橹。转此大法轮，救汝旱岁苦。横江锁巨石，溅瀑叠城鼓。神机日夜运，甘泽高下普。老农用不知，瞬息了千亩。抱孙带黄犊，但看翠浪舞。馀波及井臼，舂玉饮酡乳。江吴誇七蹋，足茧腰背偻。此乐殊未知，吾归当教汝。"}