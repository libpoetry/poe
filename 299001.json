{"id":"299001","title":"读元次山舂陵贼退二诗有作","dynasty":"清代","author":"袁梓贵","text":"漫叟儒者官，嗟官贼不如。贼民虽在官，异哉更在儒。官本他乡人，爬搜幸终疏。儒实我族类，反噬完肤无。借问腐体疮，何如附骨疽。公然闯庭场，罟擭陷阱俱。儒形盗官势，官气官眉须。哼尔诸缙耆，我前当嗫嚅。我虽尔等夷，我与官为徒。嘻尔城狐鼠，无烦尔追呼。乞尔为蛩蛩，吾钭为巨虚。嗟尔漏网凶，亲援亟苞苴。翼卵我有权，安归虐同闾。咄尔身家民，来来勿趑趄。勿言桑梓情，肤虱食在肤。勿言创痍伤，肉尽骨尚粗。贼剥尔九百，我不当千蚨。此外纷穷黎，贼虽不尔荼。我将竭泽取，集瘠能成腴。尚有群儒酸，橐笔来于于。勿曰同类为，齑黄当金输。我橐尚无底，实中需金珠。我膳薄双鸡，备物需疱厨。我党私百千，虚屯需禄糈。矧不厚所敛，何物为官谀。谁欤者违言，视此官牒符。下言乡井卫，上言军国需。公名快私虐，良法供奸渔。症结邪勿攻，更剥元气虚。死自病者受，医禄日获余。长官知未知，道已民气舒。不然胡乐输，乐输群贤劬。何以谢群贤，畀尔斧钺鈇。日括脑肺肝，膏华饰田庐。日饱髓血脂，光泽丰腰躯。峨峨复峨峨，形虎而骨狐。堂庑坐驵侩，衣冠纷隶胥。岂无旧兰蕙，一朝化茅茹。或方吓凤皇，或且歌卬须。谁能绝人命，以作时世趋。大笑行出门，灵均方卜居。即持漫叟竿，归钓湍江鱼。纷纷投饵来，既得复弃诸。含情语阳鱎，恐无食汝余。"}