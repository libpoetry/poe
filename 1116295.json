{"id":"1116295","title":"依韵和施正臣游圣果寺二首","dynasty":"宋","author":"沈遘","text":"盘崖绝巘与天通，汗漫烟霞谢世笼。耸起浮图山突兀，自然衙石玉青葱。古人兴废千年上，游客登临一啸中。谁为燕然愧班窦，弧城羁据亦铭功。长爱高僧住绝岑，定知无复俗缘侵。人生扰扰应从昔，世事悠悠岂独今。轩冕傥来真可愧，山林归去莫嫌深。孟轲事业谁能及，告子唯先不动心。"}