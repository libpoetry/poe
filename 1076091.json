{"id":"1076091","title":"次韵仲平种金橘","dynasty":"宋","author":"周紫芝","text":"黄落江南尽蒲柳，金橘可曾眼中有。频年惯见小阿奴，万里来从洞庭口。吴中夏果争团栾，杨梅五月红欲然。后皇佳树最晚出，苍柯密叶垂青圆。万物因人作轻重，玉食供王当有用。琐才谁绿荔枝奴，结绶弹冠必王贡。驿使飞来无此实，吾皇盛德如帝乙。正林桃李知几何，草木簿中无品秩。山中移栽初种时，妙手封植公所施。他时饷我三百颗，更乞书尾苏州词。"}