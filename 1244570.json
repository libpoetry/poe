{"id":"1244570","title":"银峰述德诗（并序）","dynasty":"元末明初","author":"赵汸","text":"戎马生淮甸，烟尘暗江湖。银峰万家邑，转目成丘墟。番君祠既燬，张相墓应芜。千年豪杰堀，但见豺与狐。四邻更问罪，毒螫焉能祛。牺牲待境上，玉帛既与俱。谁将庇吾民，跂踵待来苏。两属固非策，瓜分岂良图。干戈日相寻，山谷皆储胥。甘心仇彼壤，斩刈互相踰。衅同虞芮争，祸岂蛮触殊。相倾各恃援，肯复哀无辜。福星临婺渚，千骑专城居。威行征伐外，泽被凋瘵馀。招携自有道，不亟亦不徐。运步理必复，寒谷春阳嘘。湓浦覆巢穴，宫亭偃根株。永谢西江水，还同涸辙鱼。含垢廓洪度，推诚开戆愚。汝才吾与达，勉思致名誉。汝武吾爪牙，所当应时需。难若春冰释，冤似水涤除。父子再天日，妻孥欢室庐。向来锋镝地，画作瓜芋区。始羡生人乐，力耕供赋需。譬如涉渊水，公作济川桴。又如沟中瘠，忍死待公哺。况非遇公贤，此邑今何如。我欲留公像，英姿照里闾。穹碑铭伟绩，螭首而龟趺。所示只一乡，所传唯道途。作诗颂公德，纪实辞不诬。子孙又子孙，歌咏无时渝。方伯及连帅，视公为规模。"}