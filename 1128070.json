{"id":"1128070","title":"拟古二章","dynasty":"宋","author":"程公许","text":"刚风轶飞浮，丛霄隐寥阔。其上仙者家，俯世尘漠漠。慨我志远游，幽思无与豁。披云一长啸，曾举骑轇轕。整袂谒灵君，授我一丸药。侍宴旬始宫，从游紫虚阁。琅函閟道帙，许我抽玉钥。玄期记三生，广度有夙诺。世氛日澒洞，帝念惨不乐。愿借万里风，从君驾鸾鹤。鞭雷挥斗柄，夔罔并絷缚。扫清六合尘，景象回阊阖。帝命不可稽，侍晨司校录。永劫保澄明，何问痴仙愕。霜英滤云母，月华吐幽魄。浚房锁葳蕤，弄杼夜咿轧。天寒日苦短，箧不贮寸帛。婵娟空自妍，襟袖无乃窄。停机掩孤嚬，欲歌心已咽。积此万缕工，织成苧罗白。蹇修来何时，复关滞涂辙。女无终不嫁，谨勿昧所择。忍寒青琐窗，熏麝翠罗幕。粲粲双明珰，团团双白璧。稚齿昔所娱，玩之不能斁。春风荡繁囿，触眼会良匹。撷芳索幽占，两美斯有合。及兹岁未晏，为君媚芳泽。"}