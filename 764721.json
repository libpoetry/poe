{"id":"764721","title":"望海潮  钱塘怀古和柳屯田","dynasty":"清","author":"严绳孙","text":"吴颠越蹶，玄黄战罢，无多钱赵兴亡。城柝宵严，宫鸦晓起，潮声依旧钱塘。绮丽最难忘。有蜀船红锦，粤橐沈香。别样风流，翠翘金凤内家妆。笙歌十里湖光。更沈云菰米，坠粉莲房。一道愁烟，三分流水，恼人唯有斜阳。尽日绕荒冈。又秋营画角，粉队军装。指点六陵，衰草下牛羊。"}