{"id":"592358","title":"广陵城西与蔡德玄别","dynasty":"明","author":"欧大任","text":"君为赵人我南粤，曾过邯郸未交谒。高歌丛台孟春月，太行苍苍冰欲裂。抱毡随牒广陵城，同官意气如平生。爱君然诺有古谊，顾我肮脏非世情。琼花几醉淮南酒，玉糁同餐江上羹。黄子湖头波浪骇，孙家楼上梦魂惊。持鞭兀睡市皆笑，引满酣歌坐尽倾。三年历落眼中事，一官何有世上名。是时移君教沔县，而我改秩光州行。芜城西郊雪千点，我向中原君向陕。骑马南遵汝水长，听鸡西渡褒城险。残冬跋涉征衣薄，万里关山别怀黯。风期浩荡本相亲，此别分镳泪满巾。他年倘出洺河路，还访邯郸挟瑟人。"}