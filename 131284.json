{"id":"131284","title":"送儿沆再之台学并似许梧山张在轩","dynasty":"宋代","author":"陈著","text":"学古入官非易事，同寅协恭第一义。昨汝行矣重吾忧，今吾闻之为汝喜。有如此广文先生，真所谓法家拂士。寄声忽到我，用情应为汝。我欲谢之难为语，汝其听之告以意。古天台，多士类，文有风樯阵马之奇，气有霜林老鹘之鸷。镇之以静重，行之以平易。艰难见初心，苦淡得真味。人谓著脚危于渊，我知进德此其地。汝不见范文正公家书片幅戒子侄，有事只与同官议。又不见欧阳朋党一论质鬼神，同道相益乃君子。"}