{"id":"758683","title":"金缕曲","dynasty":"清","author":"吴藻","text":"禹碣传蝌蚪。又纷纷、几家汉隶，几家秦籀。碧落迢迢奇字幻，消得阳冰低首。一片石、韩陵快友。慢忆秋风残照里，是何年、雨剔烟挲久。浑不见、古苔绣。肃斋合许和云构。擘窠书、移来飞白，运如鸾帚。佳士座中开拓本，窗外蕉阴凉透。问定武、兰亭真否。翠墨香浓双钩笔，冷金笺、摹到花生韭。正小试，换鹅手。"}