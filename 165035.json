{"id":"165035","title":"二郎神·日高睡起","dynasty":"宋代","author":"马子严","text":"日高睡起，又恰见、柳梢飞絮。倩说与、年年相挽，却又因他相误。南北东西何时定，看碧沼、青萍无数。念蜀郡风流，金陵年少，那寻张绪。应许。雪花比并，扑帘堆户。更羽缀游丝，毡铺小径，肠断鹁鸠唤雨。舞态颠狂，腰肢轻怯，散了几回重聚。空暗想，昔日长亭别酒，杜鹃催去。"}