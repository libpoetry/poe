{"id":"176037","title":"念昔游·昔游半山寺","dynasty":"宋代","author":"胡仲弓","text":"昔游半山寺，木落山欲童。秋高岚气旺，晓日出曈曨。杖藜破莽苍，举步生清风。登堂发一笑，绝倒临川公。旧像人所祠，新法人所攻。空使百年后，直笔诛奸雄。不知老瞿昙，衲被和头蒙。是非不到耳，静坐檐蔔丛。自吹无空笛，圣处时一中。我亦有发僧，误踏京尘红。来此欲安禅，懒性学虚空。入门被师喝，归去成匆匆。"}