{"id":"100892","title":"会客有美堂周邠长官与数僧同泛湖往北山湖中","dynasty":"宋代","author":"苏轼","text":"蔼蔼君诗似岭云，従来不许醉红裙。不知野屐穿山翠，惟见轻桡破浪纹。颇忆呼卢袁彦道，难邀骂座灌将军。晚风落日元无主，不惜清凉与子分。载酒无人过子云，掩关昼卧客书裙。歌喉不共听珠贯，醉面何因作缬纹。僧侣且陪香火社，诗坛欲敛鹳鹅军。凭君遍绕湖边寺，涨渌晴来已十分。"}