{"id":"540545","title":"百字令 青州阅武偶成","dynasty":"明","author":"王世贞","text":"竹符铜虎，是何人管领，东方千骑。画戟雕戈霜万叠，独让些些麈尾。璧月辞櫜，莲花离匣，马足寒飙起。雷奔电击，一麾波静如洗。屈指斧钺行边，楼船横海，济甚人间事。涂抹支吾天地老，眼底英雄而已。九合诸侯，一匡天下，自是真男子。向微管仲，吾其被发人矣。"}