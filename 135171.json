{"id":"135171","title":"石门洞·扁舟百里莲城回","dynasty":"宋代","author":"楼钥","text":"扁舟百里莲城回，青山中断立两崖。清都虎豹隐不见，但见阊阖排云开。峰回失喜大飞瀑，声震万壑惊春雷。掀髯目极九霄外，玉虹千丈飞空来。一冬青女靳天雪，不知聚此山之隈。传闻神龙卧其上，宝藏击碎真琼瑰。胸中先自无尘埃，到此更觉心崔嵬。天风为我噀空翠，春水泻入骚人怀。谪仙曾来写胜句，刘郎又为开天台。我惭笔无挽牛力，醉墨满壁谁为裁。或言龙湫更奇绝，雁山高处深云埋。我方携筇往寻访，未知比此何如哉！"}