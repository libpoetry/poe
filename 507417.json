{"id":"507417","title":"哀萧教授引之","dynasty":"明","author":"李昌祺","text":"衔哀读铭诔，悲泪若河悬。念我同门友，于今在九泉。契阔虽云远，情好乃逾坚。都门送别时，何意遽长捐。达宦每在晚，朝露竟溘先。一夕成长往，二胤仍各天。枯骼委烈焰，馀烬藏墓田。人生孰无死，礼葬固所贤。等为归腐朽，终当随化迁。所以旷达士，形骸岂复怜。佳名苟不没，讵必分乌鸢。"}