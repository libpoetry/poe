{"id":"958483","title":"送萧德起赴召","dynasty":"宋","author":"郑刚中","text":"□□□□□，□□□中原。八骏涉沙漠，春风移十年。壮士磨宝剑，怒气常裂肝。荆湘跨闽浙，米贵仍无钱。征求未可罢，民力悉已殚。嗟我无远识，念此心独寒。九重益思治，久席坐不安。先生为时起，素抱今可言。治近与治远，二者将孰先。堂堂东海风，千载犹凛然。馀芳勉自振，家世无相悬。愚生啖寸禄，州县方迍邅。感激欲起舞，袖短无由翻。临风重相别，江湖催发船。"}