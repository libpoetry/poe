{"id":"1126834","title":"陈荣绪惠示之字韵诗推奖过实非所敢当辄次高韵三首","dynasty":"宋","author":"黄庭坚","text":"纷纷不可耐，君子有忧之。鞅掌诚庄语，贤劳似怨诗。颓波阅砥柱，浊水得摩尼。知我无枝叶，刳心只有皮。太丘胸量阔，一苇莫杭之。万事不挂眼，四愁犹有诗。状閒聊阘茸，心洁似毗尼。早晚同舟去，烟波学子皮。十家有忠信，江夏可无之。政苦寄卖友，忽闻衡说诗。饥蒙青䭀饭，寒赠紫陀尼。酬报矜难巧，深惭陆与皮。"}