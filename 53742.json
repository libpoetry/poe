{"id":"53742","title":"笋生十二韵","dynasty":"明代","author":"王跂","text":"何人斩伐到修篁，常忆兵戈一惨伤。一垒鹤飞君子化，九渊蛇蛰哲人藏。风雷马策生麟角，晓暮鲛珠上颖芒。蝉腹俄抽青玉剑，虎皮初解绿沉枪。锦绷天分龙儿抱，翠尾风吹凤子翔。鸟乐巢深枝接叶，莺啼日静粉飘香。吟哦已有笙竽答，爱惜曾经尺寸量。醿入声柔千佩缓，月明影立万夫长。手亲拔尽沿根草，眼见参过覆顶杨。清綍一窗堪把卷，寒侵三伏拟移床。即今深匿从嗔客，依旧浓阴覆野塘。物理细推消复长，但留根柢耐痍疮。"}