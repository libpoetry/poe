{"id":"644991","title":"题杏林精舍图","dynasty":"明","author":"解缙","text":"岐黄去我久，世情恒忌医。所以卢扁俦，韫光隐蓬茨。我爱东垣公，著述无瑕疵。逝将有知己，千载能求师。庐陵市阛阓，同姓业在兹。翩翩去炎热，寂寞山水涯。再传志隐逸，湖海自游嬉。环州结精舍，种杏成阴翳。开花二三月，绕天红雨垂。勃如赪霞烂，郁若云离披。朱实破绿叶，金丸坠春泥。未有驯虎异，林密众鸟栖。鸟喧景益静，坐起无愁思。疾有不讳者，问药施与之。岁久功益茂，孚信理不疑。悠然顺造物，自咏精舍诗。采椽无梦寐，藻棁非所宜。户牖洞虚敞，轩楹直无欹。此居成豁达，足与明轩岐。我家文水上，爽垲颇自怡。倦游二十载，会有归来时。医书亦通晓，杏树阴成帷。斯民跻仁寿，皞皞同雍熙。环州许来往，共享黄发期。"}