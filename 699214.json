{"id":"699214","title":"同张静峰诸公泊舟登钟鸣洞得钟字二首","dynasty":"明","author":"翁万达","text":"落日半江江上峰，岩开面面金芙蓉。何年鬼斧凿天巧，入夏烟花迟客踪。船锁暮云喧聚缆，石鸣空洞扣悬钟。行边兼得探灵异，适兴何须谷口逢。洞口玲珑垂玉钟，仙山绛节偶相从。枫林初听蝉声度，银汉倒看峰影重。呼酒共依丹灶湿，题名应有紫霞封。他时鱼鸟解相忆，不是巫阳云雨踪。"}