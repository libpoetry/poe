{"id":"1140614","title":"八声甘州 胡存斋除泉府大卿","dynasty":"宋末元初","author":"赵文","text":"记年时、快马上青云，而今衮衣还。问公归何有，春风万斛，散满人间。闻道金銮召对，风采动朝班。宰相从来有，几个朱颜。梅雨槐风清润，正台星一点，光照龙湾。赴经纶馀暇，按行紫芝山。念江南、民生何似，把囊封、奏上九重关。须信道，济时功行，便是仙丹。"}