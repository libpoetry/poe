{"id":"722459","title":"姑苏杨柳枝词","dynasty":"明末清初","author":"屈大均","text":"姑苏台畔卧经春，歌管凄凉忆美人。杨柳无情飞絮乱，可怜如雪亦成尘。水绿山青一片愁，销沉玉槛与铜沟。生憎茂苑多杨柳，长使行人系紫骝。家家垂柳系相思，况复吴侬唱竹枝。未曙啼乌肠已断，行人难待月斜时。长条阿那不牵人，一任花飞送好春。未化浮萍犹是雪，宫莺衔过锦帆津。美人香水尚留溪，溪畔桃花亦姓西。无限风流与杨柳，千条万缕任乌栖。露咽烟啼总不明，飞花如送复如迎。长条不忍轻攀折，为尔临风最有情。嫩叶柔条一夜长，啼莺催客到吴阊。千千金缕多情甚，欲为愁人绩断肠。四百桥边茂苑东，纤腰舞杀为春风。吴娘一一娇莺似，生长游丝落絮中。浅碧轻黄暖乍催，流莺各占一枝来。相思化作江南树，丝缕纷纷结不开。金缕垂垂拂水流，梧宫花草不曾秋。蛾眉飞作天边月，长为君王照凤楼。"}