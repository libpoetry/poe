{"id":"623262","title":"读南华外篇述以四言十五章 其十一 至乐","dynasty":"明","author":"郭之奇","text":"乐与忧战，忧随乐遣。一死一生，忧乐乃见。人生所尊，富贵寿善。得之乃乐，乐之必恋。人生所恶，夭恶贫贱。得之乃忧，忧之必眩。以忧为生，生何足羡。去忧而死，死何足唁。百年长乐，已如流电。况其失之，何以终宴。人之所乐，随人而转。至乐无乐，终古莫倦。天清地宁，两无相衍。与时息消，使物周遍。吹气作人，如雨如霰。庄子盆歌，介叔柳变。髑髅髐然，岂易南面。海鸟临郊，愁窥牢膳。死骨欣欣，生禽悁悁。一气万形，古今一墠。生马生人，一炉千扇。出机入机，千轮一片。忧铄同门，死生同传。无乐之乐，乐谁我先。"}