{"id":"177274","title":"赠朱玄进士","dynasty":"宋代","author":"田锡","text":"忆昔长安道，与君初相识。密云满天来，不见南山色。美酒斗十千，一醉情欢然。胸中云梦泽，眼底高阳客。狂呼月华人，抚弄云和瑟。挥鞭过渭川，馆第相留连。朝帘杏花露，暮楼杨柳烟。流辉今六稔，交情益相審，忽忽披君文，如截机头锦。余本生天涯，散金常破家。东方上书志，高欲凌丹霞。安能常戚促，雀啄秋田粟。海路与天遥，鸾皇好相逐。"}