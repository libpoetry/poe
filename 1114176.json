{"id":"1114176","title":"次韵陈介然幽兰翠柏之作 翠柏","dynasty":"宋","author":"李纲","text":"翠柏方岁寒，独立群木外。不为众所知，此理实难会。惜哉结根浅，未使极高大。天风动虬枝，萧瑟起清籁。傥无斤斧残，会拂千丈黛。空馀霄汉志，不逐雪霜改。委弃老空山，浩荡付玄宰。崇冈有翠柏，擢干烟霭外。托非不得地，据此群山会。青青岁寒姿，自许百围大。舞月散清影，号风振虚籁。谁云根如石，已见色参黛。幽人挺高怀，顾我颜不改。知音自昔难，多财为尔宰。"}