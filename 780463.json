{"id":"780463","title":"解连环 九日登香山北麓宋普庆禅师塔院","dynasty":"清","author":"周之琦","text":"晚秋西郭。趁车尘路隔，胜游初约。步静窈、几折云林，早岭接梵宫，涧横经阁。片碣招寻，道舍利、当年曾托。叹沧桑过眼，古井断垣，还见归鹤。风铃甚时唤觉。话南朝旧事，几度花落。向定里、佳节重看，又积藓暗封，柳边门钥。未冷禅心，为白雁、飞来愁著。任匆匆、载诗载酒，翠屏半角。"}