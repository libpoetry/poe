{"id":"688342","title":"次顾太守思亲望乡诗韵二首 思亲","dynasty":"明","author":"江源","text":"目断先冢愁落晖，泪滴不到泉下扉。梨花麦饭负寒食，春雨秋风荒垄微。亲恩谁不百年痛，君命我敢斯须违。可怜金紫纵被体，争如前日斑斓衣。驿楼一上开客颜，思家何必双泪潸。坐观天地皆逆旅，阅尽今古惟青山。故园橘柚千万树，白云草屋八九间。眼前咫尺不得到，隔溪叹人双鸟闲。"}