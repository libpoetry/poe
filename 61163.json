{"id":"61163","title":"鲤鱼山·鲤鱼山头日","dynasty":"明代","author":"归有光","text":"鲤鱼山头日，日落山紫赤。遥见两君子，登岸问苦疾。此地饶粟麦，乃以水荡潏。水留久不去，三年已不食。今年虽下种，湿土干芽茁。因指柳树间，此是吾家室。前月水漫时，群贼肆狂獝。少弟独骑危，射死五六贼。长兄善长枪，力战幸得释。因示刀箭痕，十指尚凝血。问之此何由，多是屯军卒。居民亦何敢，为此强驱率。始者军掠民，以后军民一。民聚军势孤，民复还劫卒。鲤鱼山前后，遂为贼巢窟。徐沂两兵司，近日穷剿灭。军贼选骁健，叱呼随主帅。民贼就擒捕，时或有奔逸。其中稍黠者，通贿仍交密。以此一月间，颇亦见宁谧。二人既别去，予用深叹息。披发一童子，其言亦能悉。民贼犹可矜，本为饥荒迫。军贼受犒赏，乃以贼杀贼。吾行淮徐间，每闻邳州卒。荆楚多剽轻，养乱非弘策。"}