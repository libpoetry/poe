{"id":"305056","title":"生子·少小性顽劣","dynasty":"清代","author":"陈遵","text":"少小性顽劣，不知父母恩。稍长事功名，温凊忘晨昏。百骸俱强健，寒衣而饥餐。一朝试保赤，始觉劳心魂。啼时候眠食，卧时察寒暄。一日三摩挲，身去心终存。忆昔孩提日，辛苦亲不言。我今幸生子，亲又喜抱孙。遑论门户托，且冀宗祧蕃。得孙甚得子，重复劳双亲。双亲今白发，甘旨无兼珍。仰事堂上亲，俯育怀中人。一身转中立，俯仰余悲辛。"}