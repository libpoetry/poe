{"id":"1236103","title":"送景初漕史还平江各赋一诗寄吴下诸友","dynasty":"元","author":"张翥","text":"怒浪蹙天摧漕舟，疾风吹雨黑中流。海神跃马火明灭，龙伯钓鳌山荡浮。安得灵槎通汉使，断无奇药采瀛洲。丈夫政事经艰险，不负平生亦壮游。我忆栝山老徵士，卷雾飞谈那可当。高致何如漆园吏，幽居真是郑公乡。未能即去楚氛恶，每一相思云树长。欲觅双鱼问消息，越来溪远水茫茫。匡山道士躯干小，豪气直压香炉峰。池边咒剑出金虎，峡顶放船飞白龙。老我每推诗俊逸，何时相见话从容。散仙万一烟尘外，为报巢云若个松。近报昆冈亦被兵，知君抚剑气峥嵘。夫差强弩风生海，姑蔑战旗云绕城。天诏屡传宽宥下，王师行见扫除平。草堂无恙玉山好，我欲南辕寻旧盟。"}