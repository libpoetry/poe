{"id":"1213715","title":"望乡歌寄卢疏斋","dynasty":"元","author":"陈宜甫","text":"天漠漠兮夜茫茫，草萧飒兮金风凉。白日淡兮雾惨，沙碛冷兮云黄。有人兮独立而惆怅悲歌兮，南望而思乡。溯孤鸿之影灭兮书不得而远寄，惊兔走之伏莽兮那思驰骋而发狂。上驼车于半坡，渺哑轧之馀响。认寒庐之几点兮，浮炊爨之烟苍。天将寒兮感物变，岁欲暮兮单衣裳。三载不浴兮黧瘦质之尘垢，鬓根点雪兮乱飞蓬之秋霜。心一去兮万馀里，望不及兮云飞扬。怀千载之向上兮人已云远，留万古之遗恨兮绵绵久长。高台荒兮哀李陵，节旄落兮感苏郎。蔡琰悲愤兮儿呼母而失声，公主悲歌兮愿为鹄而鶱翔。彼丈夫女子之不同兮其情况则一耳，今我之念昔兮谁后我而悲伤。?天宇之开廓兮去留野鹤之容易，垂我王之悯顾兮总归吾土而徜徉。如醉梦兮意撩乱，重怅望兮回中肠。怅望兮苦歌思之沉郁，抱琴兮托遗调于宫商。"}