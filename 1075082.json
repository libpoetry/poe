{"id":"1075082","title":"过石壁","dynasty":"宋","author":"周紫芝","text":"两峰夹天高，一水绕山麓。鸟道盘山腰，下临千仞谷。仰视寸草青，千章罗巨木。转峡泻哀湍，惊雷裂坤轴。日月所隐庇，光景不到目。道险当舍车，重趼摩两足。不知谁凿空，穿穴入山腹。平生蜀道难，耳目闻见熟。兹山亦尤物，初未挂史牍。了知天宇间，万险自重复。穷人重锱铢，凌冒取危辱。岁晏霜雪多，归途戒当速。"}