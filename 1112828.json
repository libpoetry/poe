{"id":"1112828","title":"九月下旬有作二首","dynasty":"宋","author":"张耒","text":"今辰九月末，秋物能几许。翩翩风中叶，卷卷自飞舞。馀姿不复妍，日夜逐尘土。寥寥空枝高，但有寒鸟聚。天时不汝留，变化竟谁主。今古无奈何，悲歌徒自苦。惨惨岁云暮，寒日无停光。况复阴晦多，景短重云长。梳头坐清晓，朝饭熟黄粱。官闲无事业，终日偃空堂。经时不跨马，门径秋芜荒。惟有霜后山，当帘对苍苍。"}