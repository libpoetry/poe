{"id":"844609","title":"秋日舟泊青龙阁二首(1)","dynasty":"清末民国初","author":"费墨娟","text":"一叶轻帆带薄凉，闲游却爱水之乡。绿杨阴里闻僧话，红蓼滩边泊客航。久慕清幽才到此，方知淡雅果非常。凭栏远眺浑忘返，梵磬声中已夕阳。青龙阁上任遨游，四面风光画里收。鱼艇往来喧晚市，雁声嘹亮起汀洲。一湖秋水明如镜，两岸垂杨翠欲流。他日兰房归去后，也应魂梦恋清幽。"}