{"id":"129260","title":"观渔·林光漏日烟霏湿","dynasty":"宋代","author":"方岳","text":"林光漏日烟霏湿，鸬鹚簇立春沙碧。湘竿击水雪花飞，鸬鹚没入春溪肥。银刀拨刺争三窟，乌兔追亡健于鹘。搜渊剔薮无噍类，余勇未厌心突兀。十十五五斜阳边，听呼名字方趋前。吐鱼筠篮不下咽，手捽琐碎劳尔还。呜呼奇哉子渔子，塞上将军那得尔。"}