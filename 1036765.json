{"id":"1036765","title":"黄罴岭","dynasty":"宋","author":"范成大","text":"薄游每违己，兹行遂登危。峻阪荡胸立，恍若对镜窥。传呼半空响，濛濛上烟霏。木末见前驱，可望不可追。跻攀百千盘，有顷身及之。白云叵揽撷，但觉沾人衣。高木傲烧痕，葱茏茁新荑。春禽断不到，惟有蜀魄啼。谓非人所寰，居然见锄犁。山农如木客，上下翾以飞。宁知有康庄，生死安崄巇。室屋了无处，恐尚橧巢栖。安得拔汝出，王路方清夷。"}