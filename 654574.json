{"id":"654574","title":"题狮子图","dynasty":"明","author":"何乔新","text":"莎溪之域弱水滨，金精下降毓怪珍。伟哉狻猊产此地，雄姿猛态夐绝伦。双睛睒睒电流赤，劲爪铦牙侔剑戟。空山怒吼轰春雷，百兽闻之皆辟易。饥来不食麋鹿群，抟犀拉象如孤㹠。几回饥饮龙门涘，积石半露馀波浑。圣皇端拱位皇极，月竁冰天皆仰德。荒夷得此不敢留，絷以金绳献京国。脩途万里经流沙，群动慑窜不敢哗。尾端尚带昆仑雾，口角仍含葱岭霞。彤轩文陛丽晴旭，遥望龙颜自驯伏。低头安尾体态閒，黄毳苍髵绚人目。皇威远被万国宁，长杨灵囿多祥祯。狮兮狮兮敛鸷猛，长与驺虞作队行。"}