{"id":"1059120","title":"谢仲益惠兰","dynasty":"宋","author":"邹浩","text":"邻家得兰惜不得，数本分来好颜色。儿童见之喜欲颠，惊回午梦松江侧。起随斤斸聊斋前，面势栏干相并植。氤氲犹带凤山云，弥天道安端我即。璧丘亭高秀谷幽，想见僧移动晴碧。根深丛迥无他虞，青眼东君方着力。影连桂月共扶疏，香入梅风更引翼。此心莫逆知谁何，金粟如来在东壁。"}