{"id":"659973","title":"界首驿寓长至书怀","dynasty":"明","author":"谢迁","text":"甓社接高邮，驿界两湖涘。官舟倦行役，深夜暂留憩。玉律应黄钟，报道日长至。拜舞违清班，阙廷渺瞻企。稽首祝吾皇，圣寿千万岁。鸡鸣问前途，新河号康济。夙昔饶风波，如今稳无滞。平生康济心，视此发长喟。蚤起效书云，万里无纤翳。赫曦出东隅，扶桑凝紫气。元化互推移，新阳已回地。所愿君子长，共乐太平世。"}