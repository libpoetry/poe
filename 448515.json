{"id":"448515","title":"夜汲","dynasty":"当代","author":"陈永正","text":"提桶穿丛荆，赤足夜汲井。的烁自流星，阴森独处境。老魅露半面，累然大树瘿。恶鵩饲饥鼠，敛羽蹲枝顶。驻足不得前，惕惕心暗警。我来今几夕，万事思俱摒。解衣浴尘骸，齿漱一盂冷。渐看迟月出，土色齧残饼。浅濑语幽潺，文鳞跃波醒。群虫纷以鸣，变化在俄顷。愁源千尺深，欲引无修绠。"}