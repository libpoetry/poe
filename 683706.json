{"id":"683706","title":"漫兴八首","dynasty":"明","author":"王世贞","text":"海内犹传何李诗，三吴少年多廋辞。莫将新调欺前辈，弘治中天白日垂。冥搜碧海珊瑚老，细琢青春玉叶过。只自人间无白雪，不知天上有黄河。古人已往俱吞声，眼底辞人纵复横。何处衣冠无大历，即论台阁胜西京。北地卤莽不足传，济南拮据殊可怜。女曹轻薄莫相笑，回首西京落日悬。世人魄夺宗生奇，武昌自誇节制师。解道孙吴祗水上，不愁难插汉旌旗。少年书不破万卷，往往开口论千秋。终南二华未挂眼，枉杀昆崙天尽头。野夫兴就不复删，大海回风生紫澜。欲问济南奇绝处，蛾眉天半雪中看。十年名挂齿牙间，驱使风云太不閒。此日冥心还造化，他时只好施青山。"}