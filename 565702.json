{"id":"565702","title":"金昌亭宵集赠别张维静田汝成二方伯一首","dynasty":"明","author":"黄省曾","text":"经时贲虚馆，河上理章素。外身谢有营，洞物寡所慕。惟飙洌巳寒，林曦暧当暮。车马欻云集，蓬蒿睇情故。出郭展报悰，遵舻投访步。旧俦叔夜看，新交巨源顾。萧衿畅同披，珠谈欢竞赴。举觞恋觏怀，鸣琴念征路。明发当云分，中宵慨星聚。芳意谅有谐，存此慰离愫。"}