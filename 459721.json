{"id":"459721","title":"肖六月初一即二十九岁生日，倘循古习，当贺三十矣。予作此游戏之诗而命以堂皇之名，曰《而立篇》，持赠肖子，将以讨酒吃耳。借打油之诗而行揩油之实，打油而得以打秋风，此吾之乐，固不下于寿翁也","dynasty":"当代","author":"卢青山","text":"仲尼述其行，曰三十而立。语焉未能详，所立何业绩？左传差可补，曰言曰功德。煌哉圣人事，吾辈岂易及？我欲卑无高，请从俗所急：立家立业耳，父母望最亟。有业养身家，有家传族脉。不朽究何物，既死我已失。万代传空名，于我了无益。岂若儿孙来，尚存我血液？似觉圣人计，翻下庸人术。十年早干蛊，去岁婚已毕。平生将何待，但劳吾嫂力。速下黄金种，毋荒地生息。譬如点睛龙，一旦飞破壁。将此子生辰，思子子生日。二者虽不同，皆有酒我吃。空囊惭贺礼，窃欲吃白食。未知一篇诗，能当酒菜值？我诗意已尽，既搁复拈笔。忆子初生时，父母喜无极。小字汝立伢，果然应今夕。吁嗟今夕人，果然汝已立。"}