{"id":"700378","title":"对菊十首和鲁南","dynasty":"明","author":"顾璘","text":"群芳摇落候，生意独欣欣。欲趁霜前赏，曾劳雨后分。黄金开正色，紫麝散奇薰。愿以兰为友，那知竹是君。幽丛多傍砌，净植故当轩。叶抱孤根起，花分五色繁。石湖方勒谱，栗里漫开园。请看东篱下，成蹊岂待言。种来分小径，护处插疏篱。郁郁凌霜叶，亭亭阁月枝。气清浑绝俗，香远更忘私。本爱金风爽，谁云独后时。漫尔称花品，天然谢俗妆。金精应太白，土德正中黄。雅韵宜丘壑，贞心傲雪霜。颓龄如可制，永愿荐壶觞。丹桂香残后，名花见亦稀。一枝零晓露，三径总芬菲。饮水人多寿，餐英世已违。唯馀黄染色，犹近内家衣。孤标霜莫祟，弱植露多恩。为问重阳月，谁言芍药尊。品奇千里致，根老隔年存。千古知心地，萧萧五柳门。浊酒嗟何至，清吟幸可酬。独怜盈把色，掇取一篱秋。制枕功偏永，缄书意更幽。骚人歌令德，兰蕙本同流。斗种矜多叶，临开爱独枝。名高隐君行，情远逐臣词。惨冽神逾王，摧残性岂移。不随梅共落，玉笛任君吹。直干依孤竹，繁丛混众蒿。幽香一散漫，秋意失萧骚。落帽山人醉，移尊使者劳。郊居日相对，随兴坐亭皋。黄菊真宜晚，霜寒色转鲜。栽培元得地，服食拟登仙。丹粉休论色，笙歌别有天。杜陵憔悴客，相伴草堂前。"}