{"id":"684118","title":"江南乐八首","dynasty":"明","author":"王世贞","text":"少小阊门住，不爱阊门道。约伴礼社还，羞人道侬好。窗前樱桃树，累垂红靺鞨。侬爱结子时，的应胜花发。与欢皋桥别，日日上皋桥。不比西陵浦，唯看两度潮。妒杀宜城酒，夜夜将欢醉。昨夜欢不来，翻怜醉时味。郎家流苏帐，对对玉蟠螭。登车辞阿母，强作数行啼。闻欢夜中语，轻舟汎若耶。兴阑须返棹，来泼雨前茶。东女日鸣机，西女日条桑。侬今袖手坐，绡绮亦盈箱。芍药百种花，真红大难得。侬家众姊妹，无侬好颜色。"}