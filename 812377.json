{"id":"812377","title":"咏桃李杏梨四花各以士事比之 桃","dynasty":"清","author":"许传霈","text":"才士年华一望新，好将红紫斗芳辰。奇文焕烂殊平淡，绝世声名得笑嚬。艳福许消金谷酒，凡枝不到武陵春。恒蹊此日推先步，多少秦人未问津。高士风光在目前，不须丰度溯当年。独清格调神都静，亦列门墙气倍妍。水榭立残明月夜，朱栏倚遍暮春天。伴来桃杏皆时辈，敢以孤芳谢众缘。佳士襟期似旧不，山林廊庙莫须求。繁华才醒江南梦，车马方誇冀北游。未减诗情红日里，长留春意小枝头。归来初罢琼林宴，间与东风快唱酬。寒士生憎物候繁，犹能花样及时翻。胭脂不染留真面，风雨无欺赖宿根。雪压一枝难免俗，冰清半夜最销魂。年来无复游人问，空对黄昏深锁门。"}