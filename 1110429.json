{"id":"1110429","title":"致政左司王公挽词三首","dynasty":"宋","author":"孙觌","text":"东海怀疏傅，西州忆谢公。剑飞冲夜斗，桂折卧秋风。尘暗芸堂冷，香凝粉署空。潺潺千斛泪，忍看一旌红。解组天门上，挥金里舍傍。渐欣双髀满，仍见一瞳方。旧说山中相，今为地下郎。流芳知有在，鸾鹄正高翔。忆昨联飞盖，初筵点后尘。那知炊未熟，已与迹俱陈。契阔成千古，悲吟待百身。重临更愁绝，感塞鼻中辛。"}