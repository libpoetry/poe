{"id":"1088359","title":"九日奉陪高州史君莆阳别驾会稽丞公善化明府仲衡诗伯并屈子美元范二兄及郡中诸文武同登紫霄绝顶南望江湖北眺淮甸少快心目既归又得仲衡佳篇句法清丽情致悽惋三复不胜起予之叹谨次韵呈请皆赋之以纪一时之盛甚惠甚望","dynasty":"宋","author":"朱熹","text":"此日登高处，千岩锦树稠。无人嘲落帽，有客赋悲秋。忽忽尘中老，匆匆物外游。江湖空极目，不尽古今愁。"}