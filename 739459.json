{"id":"739459","title":"赠李庆生","dynasty":"清","author":"符曾","text":"十年坐客寒无毡，朝朝抱犊山中眠。屠沽有酒君何有，忍饥诵经徒何怜。紫髯太宰今大贤，赏君才思如奔泉。荐章不敢隐髦俊，下士名达天子前。天子为君能割鲜，握算下试东海边。果然煮海增灶烟，七万量取元霜煎。古人才大虚中偏，巨壑要受千回漩。今看斥卤成膏田，岁收胡止禾三千。又况造士工丹铅，文翁化蜀差比肩。既养而教理则全，俾宰大邑吾信焉。君不见范公昔起庆历年，范公之堤古今传。范公亦为西溪监，后来继者君勉旃。"}