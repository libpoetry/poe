{"id":"1091144","title":"次韵李浩然喜晴","dynasty":"宋","author":"薛季宣","text":"我愧子康之治密，其雨其雨而出日。靡神不宗始霶霈，将为有年吾事毕。岂其霢霂澍霖霪，霮䨴又为心首疾。视将圭璧走群望，祈社禜门勤屈膝。诚知恶积怒神天，流毒匪缘寒自慄。甫田千亩垂有秋，刈穫败之方秀实。横流场圃浇洋洋，茁茁禾头多耳出。仰天何怨俯何尤，退省过愆知自失。牢愁仆仆事吁嗟，风雨敢辞频沐栉。忱诚虽至虮虱微，舒惨苍穹焉可必。都缘民困不聊生，重以凶荒神以恤。羲和叱驭黑龙僇，倏忽清明开万室。不知帝力固全真，谓我贪天宁直笔。"}