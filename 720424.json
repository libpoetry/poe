{"id":"720424","title":"百字令 自题小影","dynasty":"明末清初","author":"张夏","text":"天容吾老，谢春风妆点，舞雩沂水。剩有门前烟景胜，混迹渔樵堪喜。失学从儿，愁贫任妇，聊诵村夫子。时名何有，赋成覆酱瓿耳。空自跳荡词场，浮沉墨榜，复雄谈弧矢。一剑曾邀知己顾，难负文山柴市。逃入东林，别联白社，就此终身矣。相呼道学，他年瞒尽青史。"}