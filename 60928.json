{"id":"60928","title":"悼子乘·肇汝方既诞","dynasty":"明代","author":"皇甫濂","text":"肇汝方既诞，发祥良在兹。慧敏标弱龄，珪璋渺前期。服志远鄙俗，规行多惠仪。性成亶纯孝，疗母宁捐躯。母患乃始平，子先朝露摧。慈爱二纪中，瞥若冲飙驰。虚位委空馆，胤类无孑遗。天道苟不虚，在数安可推。沉忧达晨暮，仿佛盈人思。翰墨芳余迹，形音恍当时。起居常若随，顾影独无依。周遑损眠食，惊惕长分乖。魂来或形梦，路绝徒哀悲。"}