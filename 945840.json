{"id":"945840","title":"金盏子 四时怀古秋词","dynasty":"宋","author":"陈著","text":"眼底时光，奈老来、如何奈得秋何。黄叶最多情，天分付、凉意一声先做。是处著露莎蛩，也酸吟相和。新雁想，飞到故都徘徊，未忍轻过。往事是堪唾。红枣信、烽折尽任他。湖山桂香自好，笙歌舫、沈沈醉也谁拖。可怜瘦月凄凉，把兴亡看破。如今□，但留下满城□，西风悲些。"}