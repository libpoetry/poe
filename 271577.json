{"id":"271577","title":"买陂塘·秋夜寄怀伯兄沪上","dynasty":"现代","author":"吕景蕙","text":"甚萧条、西风容易，吟魂一片无据。井梧摇落枫江冷，几点归鸦斜度。閒凝伫。记刻烛宵深，题遍池塘句。商声几许。正黄叶敲愁，疏帘织梦，寂寞渭城树。关心处，最是砌蛩絮语。和将清漏如诉。莼香鲈美江乡味，忆否故园鸥鹭。牵别绪。剩一抹，秋容认取山眉妩。听琴海屿。待商略扁舟，淞波烟月，同话茜窗语。"}