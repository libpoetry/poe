{"id":"725573","title":"奉和六月壬年应令诗","dynasty":"南北朝","author":"刘孝威","text":"玄圃栖金碧，灵涧挹琨瑶。筑山图碣岫，穿池控海潮。雷奔石鲸动，水阔牵牛遥。乘鼋犹怯渡，鞭石讵成桥。岸崩下生窟，壁峭上干霄。噪蛙常独沸，游鱼或自跳。荒径横临浦，空舟斜插桡。愁鸱集古树，白鹭隐青苗。神心重丘壑，散步怀渔樵。石累元卿径，枝挂许由瓢。伊臣本寂寞，由来畏市朝。为贪止山水，所竞惟逍遥。寄言周伯况，劳君擅縠绡。"}