{"id":"758745","title":"惜黄花慢 月","dynasty":"清","author":"濮文绮","text":"银汉无烟。正碧云露重，秋宇寒添。去年楼上，销魂似我，今年帘外，消瘦谁看。镜中未改婵娟影，怎辜负、今夜檀栾。海天圆。方诸清泪，滴损华年。多情伴你无眠。愿美人花底，名士樽前。炉香影热，玉琴韵冷，夜明风静，好景无边。清光满照梅花梦，再休问、缺陷因缘。甚愁烦。人天多少缠绵。"}