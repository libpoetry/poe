{"id":"220932","title":"蔡琰归汉图","dynasty":"宋代","author":"林景熙","text":"文姬别胡地，一骑轻南驰。伤哉贤王北，一骑挟二儿。二儿抱父啼，问母何所之。傍鞭屡回首，重会知无期。孰云天壤内，野心无人彝。凡物以类偶，湿化犹相随。穹庐况万里，日暮惊沙吹。惜哉辩琴智，不辩华与夷。纵邻形势迫，难掩节义亏。独有思汉心。写入哀弦知。一朝天使至，千金赎蛾眉。雨露洗腥瘢，阳和变愁姿。出关拜汉月，照妾心苦悲。妾心倘未白，何以觐彤墀。狐死尚首丘，越鸟科南枝。如何李都尉，没齿阴山陲。"}