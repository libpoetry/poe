{"id":"1108778","title":"谢诸寓贵载酒","dynasty":"宋","author":"刘克庄","text":"樗翁九帙逢初度，洛社耆英共举杯。富相苦邀康节入，温公亦喜小程来。每惭席上陪真率，谁道窝中爱打乖。不怕醉归卢老攧，芙蓉月恰照人怀。洛中旧话谁拈出，几载寥寥有此杯。迂叟力辞年高晚，先贤羞与尹俱来。宁陪邵子称安乐，免使欧公笑僻乖。况值霜天好风月，皱眉不若且舒怀。景迫桑榆欢意少，相依药椀与茶杯。忽闻有客载醪过，谁道无人裹饭来。家在恍惊如鹤化，岁丰未可罪龙乖。闲吟不与君争巧，自作村田乐散怀。"}