{"id":"1119778","title":"劝农二首奉呈同官诸丈","dynasty":"宋","author":"陈淳祖","text":"劝农事云毕，晴日足登山。山高翠微上，坐见人境閒。天目有修眉，洞庭无狂澜。田畴井画见，布谷行相关。村村自花柳，流水春风颜。周行抚泉石，碧匣开潺湲。尚想读书声，犹在松树间。此事已难会，沂水何时还。朗吟苏仙语，明月下前湾。乃一秋一冬，愁听鸿飞鸣。及兹问春半，土暖已足耕。殷勤劝父老，尊酒若为情。我有一瓣香，为尔祈西成。晴光动川原，桑麦日敷荣。天公幸见听，一饱须可营。几见陇亩事，得此白发生。田父饮我酒，归与儿孙评。孝弟力田者，家道终和平。"}