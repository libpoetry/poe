{"id":"1224553","title":"渡河宿麻子港口","dynasty":"元","author":"柳贯","text":"青山彭蠡尾，湖水始生岸。一舸破微澜，风帆用其半。乱流二百里，午发至未旰。苍茫洲景中，明灭津烟畔。数家小聚落，渔灶倚滩爨。旧闻萑苻间，弱肉饱强悍。时平道路清，跋涉得无患。岂非年谷丰，礼义能服叛。严严主湖神，牲酒满杯案。乞灵我岂敢，云黑樯乌散。橹师促转柁，轧轧鸣鹅鹳。前瞻麻子洲，波面明星烂。新别重有怀，县情如此粲。"}