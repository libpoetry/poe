{"id":"1105278","title":"次韵徐宰集珠溪","dynasty":"宋","author":"方岳","text":"山家凫鹜散平田，沙路云深屐屡穿。半醉半醒寒食酒，欲晴欲雨杏花天。春能酝藉如相识，柳自风流未肯眠。野老不知诗思好，但言啼鸟亦欣然。僧不须敲饭后钟，自携茶去借松风。斩新山色佛头绿，依旧桃花人面红。春瓮贮冰摇玉蚁，夜堂烘蜡缀钗虫。山灵共欲留人住，新月隔溪烟雾濛。"}