{"id":"616605","title":"木陈禅者来宝成寺方丈适道人还居士相作偈戏赠","dynasty":"明","author":"何南凤","text":"岭南久已无消息，曹溪路亦生荆棘。跛师独自出头来，笼不住兮唤不回。后园吃草事周遮，破家特地走天涯。鼻孔穿来没半边，囫囵呑却金刚圈。三脚驴子弄蹄行，一踏群萌尽皆惺。意马逐队走如风，象□□之愈峥嵘。年来不耐披袈裟，戴发还归居士家。维摩对我寂无言，不二门从海□宣。我亦人中七佛师，今日为君亲證据。香积饭兮灯王座，分明举似无话堕。大地撮来如粟粒，打鼓普请人不识。要会渠侬头与面，顶门□破开正见。急荐盲龟跛鳖禅，莫认儒冠□正遍。"}