{"id":"921913","title":"阅世堂诗赠任仲微","dynasty":"宋","author":"苏轼","text":"任公镇西南，尝赠绕朝策。当时若尽用，善阵无赫赫。凄凉十年后，邪正久已白。却留封德彝，天意眇难测。象贤真骥种，号诉甘百谪。岂云报私仇，祸福指络脉。高才食旧德，但恐里门窄。伤心千骑归，赠印黄壤隔。惟有庭前桧，阅世不改色。千年与井在，记此王粲宅。"}