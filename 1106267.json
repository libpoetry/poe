{"id":"1106267","title":"监试卫通判送桂花一枝得四绝句以谢","dynasty":"宋","author":"王迈","text":"花映眉间一点黄，笑将文字共平章。高枝定不轻分付，自有花为知见香。天女吹香到酒边，不须更著水沉烟。明年正月披香殿，人在玉皇香案前。君家结得此花缘，盛事龙头四十年。书种至今香不断，馨儿俱作广寒仙。风月堂中倾国姝，别来风骨太清臞。良宵梦里殷勤说，玉兔还能捣药无。"}