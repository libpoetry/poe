{"id":"1252647","title":"闻吕敬夫移居五首","dynasty":"元末明初","author":"郭翼","text":"忆汝秋来信使稀，移家未睹是耶非。月星绕树乌三匝，风雨横江雁独飞。岂为故人居赤甲，还从野老款荆扉。东西扰扰皆为客，琴剑空惭坐不归。詹尹何劳更决疑，衡门之下可栖迟。竹从少傅韦家觅，树向果园坊里移。翡翠小堂巢窄窄，鸥鶄近渚槛垂垂。主人一任悬徐榻，更拟风流醉习池。卜筑因同野老居，家贫犹有五车书。从人更买青田鹤，入馔频供丙穴鱼。谢朓能诗多警策，嵇康懒性且粗疏。江头树里晴云出，日日看山候小车。馀暑醉人犹困酒，秋风秋雨下朝朝。颇闻蒋诩开三径，未识将军第五桥。月里芙蓉催放艇，天头鸾鹤待鸣箫。海乡应讶文星聚，莫以寻常折简招。雨映清秋解郁陶，无端舒啸倚东皋。终怀楚国屠羊肆，已愧江州食犬牢。五夜新凉吹枕几，十年旧梦落波涛。老来亦慕归耕好，田屋芃芃黍豆高。"}