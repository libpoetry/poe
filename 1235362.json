{"id":"1235362","title":"至正己亥六月游壶山宿真净岩访忠门西江陈公江亭","dynasty":"元","author":"卢琦","text":"懒听江城奏鼓笳，却从村坞问桑麻。临风亭馆非人境，近海云林是我家。山径草肥嘶瘦马，石矶水浅动轻槎。山间犹自忧民瘼，日暮回头看稻花。树下松扉绝点埃，何须海上觅蓬莱。十年客鬓尘中改，六月襟怀酒后开。云影不随飞鸟没，江声偏逐晚潮来。干戈满眼风尘暗，欲别西山首重回。"}