{"id":"755746","title":"题先妣邹太人味蔗轩遗集","dynasty":"清","author":"江韵梅","text":"《国风》采歌谣，不因巾帼弃。闺阁多贤媛，岂仅酒食议。吾母幼淑慎，不为儿嬉戏。绣馀读诗书，四德悉纯粹。随宦游齐东，孝友两无愧。作嫔于先公，敬戒主中馈。吾祖瘁文衡，节冷滇闽使。家门盛科名，同怀奋鹏翅。威姑年正高，妇职益周至。勉力奉晨昏，典衣供药饵。吾父捷贤书，礼闱伤十踬。皋比隆赵州，名动公卿屣。桃李溥春风，刀尺撄闺思。苜蓿盘终虚，悲生展禽谥。予雁序五人，抚育皆亲累。茕茕藐诸孤，惨惨呼天泪。阿干送榇归，烽火江乡悸。补屋惟牵萝，长安居不易。婚嫁得粗完，两荆枝又萎。世胄竟凋零，津门寓嫠稚。苦节天所褒，乃为造物忌。茹荼四十年，蔗味痛难遂。平生真性灵，景物自言志。愁来付短吟，信笔记时事。即此一卷诗，颇为精神寄。如见呕心血，如见貌憔悴。身世历诸艰，十只道一二。余也恐散佚，敬谨为编次。萱荫北堂摧，劬劳犹可识。书成付阿咸，濡翰泪痕渍。"}