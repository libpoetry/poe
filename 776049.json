{"id":"776049","title":"万丹港曲","dynasty":"清","author":"卓肇昌","text":"万丹港上白沙洲，一片湘波望欲浮。轻烟冉冉含朝旭，凫鸭寂寞卧丹邱。波心落莫悬孤影，红光直射六鳌头。金枢银阙荡嘘吸，縿旒闪闪飘烰烰。光怪直欲炫犀照，如车紫贝落星楼。空潭夜半一声笛，惊落梧桐几叶秋。秋深海净明，丹港尽成碧。水容侵古岸，峰影落江白。庙竹惟闻鸟，短帆不见客。雀声花外暝，寒猿泪孤夕。野戍漏声迟，萧疏云水宅。海底觅仙人，香花满青陌。仙槎何处寻，风光今胜昔。天公唤归弄海童，云幕四捲何玲珑。藏舟浮梁跨绝壑，隐见似与天河通。虹桥望断无消息，钓鱼归去月波空。月明夜半吹笙罢，人在蓬莱第一宫。津头遥指苍茫里，万家烟火有无中。"}