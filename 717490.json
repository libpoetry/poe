{"id":"717490","title":"赋赠秣陵某方伯","dynasty":"明末清初","author":"屈大均","text":"南国当珠斗，东山得衮衣。开藩龙虎地，敷政帝王畿。召伯多阴雨，君陈在紫薇。归心先白屋，入梦即黄扉。海内难藏富，朝端有作威。苍生瞻岳牧，令子赞庭帏。孝友陪张仲，文章接陆机。江山三楚是，花柳六朝非。北海尊能满，西园赋不违。谢公墩咫尺，相赏及芳菲。"}