{"id":"404809","title":"霜花腴·击舅西厓先生命题锲简图","dynasty":"近现代末当代初","author":"袁荣法","text":"霅乡路隔，谢远游、閒情老寄吴天。红箨裁冰，绿简消雾，晴窗熨贴霜笺。炙灯夜阑。正汗青、初罢雕镌。总销磨、刻骨风怀，月华飞动下双鸾。朱濮尽成余事，向人间钩勒，水剩山残。淇苑仙姿，山阳幽韵，如今梦也都难。画图自看。有翠云、流出琅玕。掩重门、独抱贞筠，素心盟岁寒。"}