{"id":"687691","title":"寄铁厓先生二首","dynasty":"明","author":"守仁","text":"蓬莱宫阙五云东，龙虎山川锦幛中。尽说黄金延郭隗，谁知白璧起申公。春秋衮钺诸侯惧，南北车书万国同。却望钧天才咫尺，一琴凉月写松风。先生谢客居东里，使者传宣拜下床。乐府谩推梁子范，礼经须问鲁高堂。酒须挏马来光禄，赋到龙旗说太常。赐老鉴湖犹有待，山阴茅屋未凄凉。"}