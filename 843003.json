{"id":"843003","title":"董季友属题其母杨太夫人麻姑载酒画帧","dynasty":"清末民国初","author":"陈宝琛","text":"梁溪三杨盛文藻，生晚吾及见女孙。笄年随宦老就养，诗画清丽知渊源。曩交仲子爰及季，隔幔时获聆清言。为图散花会微旨，忏除结习皈祇洹。谁知桑海并亲见，此画无亦元机存。神仙狡狯夺造化，平陆胥溺能勿援？尘扬水浅故眼熟，傥起昏垫开衢尊。人天十载百感集，剩对季子追梦痕。画中有诗况手泽，仙坛记在试一论。"}