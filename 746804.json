{"id":"746804","title":"偶感","dynasty":"清","author":"徐大镛","text":"牡丹倾国色，幽兰众香祖。人间极品花，凡卉非其伍。我为长太息，位置不得所。牡丹蒙秽尘，幽兰插粪土。空负此美名，无人争快睹。天意茫茫不可窥，后先矛盾乃如许。既予之以色与香，胡又令其遭际苦。不受沈香亭北风，不沾空谷丛中雨。可怜憔悴过一生，不及群花随意吐。乃知秽尘粪土中，埋没英才不可数。吁嗟乎！此恨同今古。"}