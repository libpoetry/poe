{"id":"698796","title":"拟古宫词七首","dynasty":"明","author":"徐祯卿","text":"君王无事日临戎，韎韐亲调白玉弓。千骑红袍齐扈跸，臂鹰遥出建章宫。千场搏戏未言回，鱼钥重重向暮开。遥听云中催羯鼓，君王何处打毬来。剑舞戎歌乐未休，煌煌芝火五城楼。班姬独卧昭阳殿，却捲珠帘望女牛。十五承恩侍衮旒，宫中初拜大长秋。见说上林陪羽猎，君王同著紫云裘。兴庆池头漏未阑，梨园弟子曲将残。花前更进凉州伎，无那西宫月色寒。驰道毵毵御柳垂，春风挟弹羽林儿。武皇亲御长杨殿，敕与龙驹控鬣骑。狗监离宫承宴欢，掖庭通晚不回銮。那能夜夜长门里，银烛薰衣待漏残。"}