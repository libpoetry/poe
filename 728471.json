{"id":"728471","title":"八归  二月十一夜风月甚佳，过水水绘园听诸郎弦管，灯下因遣家信，凄然不成一字，赋此以寄闺人","dynasty":"清","author":"陈维崧","text":"弹得弦清，飘来笛脆，曲室诸郎歌管。他乡风月佳无比，只是中年以后，心情顿懒。遥忆故园妆阁上，镇玉臂、云鬟凄断。伤心处、何事尊前，听一声河满。却是绛河欲没，珠绳乍转，画角谯楼哀怨。旧事如尘，新愁似梦，可惜一场分散。奈天涯滋味，瞒不过、南归鱼雁。吮霜毫、才提还倦。莫虑春寒，罗襟红泪暖。"}