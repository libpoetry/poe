{"id":"402756","title":"八声甘州","dynasty":"近现代末当代初","author":"赵尊岳","text":"到宵深生怕说临歧。花阴最相思。渐铜龙催彻，玉骢嘶倦，凉月横枝。露似珍珠和泪，滴损缕金衣。回首画帘隙，镫影迷离。点检韶年惨绿，几评歌按拍。看舞衔卮。算惊鸿片霎，曾照影娥池。只东阳未妨消瘦，悄玉扃珍重燕环姿。消魂处，垂杨千缕，更袅晴丝。"}