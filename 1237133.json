{"id":"1237133","title":"观閒閒斋红梅次苏公姿字韵二首","dynasty":"元","author":"袁桷","text":"腊底飞霙瑞已迟，天将绛雪报清时。施朱可是良工手，补衮端归大雅姿。溜溜温泉传赐浴，斑斑辱井愧沦肌。闭门已觉寒如许，回首江南竹外枝。云閤香温睡觉迟，不堪残角晓钟时。玉妃琼屑难为从，青女铅华敢弄姿。可怪鲛绡能幻色，谁将猩血解填肌。团团似就回文锦，薄暮凝愁下翠枝。"}