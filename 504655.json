{"id":"504655","title":"徐仲仁以使君天上来六诗投赠遂歌山中人次韵答之 其四","dynasty":"明","author":"郑潜","text":"我本山中人，何意纡紫绶。空怀恋主心，莫措医国手。大哉乾坤内，囿此人物薮。汨汨九衢尘，萧萧五门柳。炎凉逐时好，宠辱多颜厚。别来几经年，衰发等樗朽。何处寻草堂，兹山拓松牖。虽无谷口田，赖有墙头酒。坐望白衣人，慰我停云友。明月满前川，相过独邻叟。"}