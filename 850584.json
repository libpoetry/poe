{"id":"850584","title":"送毕公叔使河北","dynasty":"宋","author":"孔武仲","text":"东观久寂寥，君王念多士。鸾凤望青云，联翩羽翰起。英英毕公叔，声价动天子。剧谈时利害，如泻九江水。骅骝厌羁縻，放步即千里。间关北门道，牵车从此始。蓬瀛墨宝烂，原隰皇华美。英气扫豺狼，清风回狱市。虽牵倚门念，犹胜捧檄喜。书止慰索居，时付黄河鲤。"}