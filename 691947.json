{"id":"691947","title":"登黄榆马陵诸山是太行绝顶处","dynasty":"明","author":"李攀龙","text":"黄榆高不极，临眺亦奇哉。河势中原坼，山形上党来。白云横塞断，寒峡倚天开。摇落清秋色，多惭作赋才。不尽寒云外，青峰落照多。秋阴生大卤，木叶下滹沱。巨壑藏风雨，飞梁挂薜萝。重关三辅地，跃马意如何。振衣岩木下，倚杖白云层。落日悬狐塞，清秋度马陵。千峰寒自出，大泽莽相仍。左瞰邢襄郡，分符忆股肱。秋色自冥冥，风烟接井陉。关门开落日，山路出寒星。太守方乘障，清时敢勒铭。杉松回朔气，哀壑未堪听。"}