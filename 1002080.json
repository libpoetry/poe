{"id":"1002080","title":"题吉州聂倅谈风月轩","dynasty":"宋","author":"曾丰","text":"黄堂指顾了凡最，红幕奔驰了苛碎。更无可了别驾翁，赢得徜徉是非外。未有可偷风月天，峥嵘新起东偏废。风含浑沌窍里音，月弄光明藏中态。吹开云雨天益高，照破山河地加大。兼之足以答公馀，妙处何人同领会。无酒客有诗相酬，有酒可无客相对。主酣客醉舌俱饶，说到无声无色界。发难恃细并毛融，骨不禁清连肉蜕。目不信为山河影，耳岂信为天地籁。主困欲眠客且归，不容耳目宁容喙。"}