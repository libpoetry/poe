{"id":"777818","title":"高阳台·重午访芳姊湖阳别墅","dynasty":"清","author":"陈家庆","text":"细柳莺堤，新荷涨岸，依依绿满江村。水戏湘皋，鱼龙曼衍黄昏。清游记惯儿时事，步凌波、旧梦能温。祗如今、佳节年年，消尽吟魂。湖山无恙人犹在，但幽怀渐减，芳意微存。翠墨红笺，几番轻涴啼痕。噙香抱粉南塘路，倩薰风、吹洗愁根。暂相携、酒满金樽，月满乾坤。"}