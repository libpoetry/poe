{"id":"844837","title":"秋兴八首","dynasty":"清末民国初","author":"曹家达","text":"野雉无端出上林，宫庭日暮感萧森。万方挽粟输朝食，一片残旗偃夕阴。偷食安知天下计，筹边空负老臣心。将军惯见和亲事，收束刀环问稿砧。故国河山落照斜，三千里外念京华。山斋惊问人间世，战舰閒如海上槎。戍卒楼荒沉野角，羁臣道远泣悲笳。冯唐已老雄心在，肯向胡霜拂剑花。虫吟环堵月流晖，露重天高夜气微。四塞云山皆北向，一行霜雁尚南飞。朱云请剑功名壮，祖逖渡江心事违。诸将不曾谋报国，平原秋草马空肥。世事争如一局棋，长年木落不胜悲。北平靖汉遭奇数，缪丑和金负圣时。禦寇才思铠仗整，弭兵重见羽书驰。积忧已在百年后，被发伊川重有思。内家宫寝傍西山，晴雪冲融窕窈閒。互市偶蒙前代阙，请缨代叩汉时关。早寒绝域怜星使，落日沧江忆圣颜。闻道今皇需汲黯，何年亲自检朝班。清笳凄咽暮江头，指望边庭泣素秋。师慧过朝馀积愤，灵均去国迸牢愁。斜风乱折依依柳，漂浪空摇泛泛鸥。论著徙戎何处达，中原曾是帝王州。回疆青海奠神功，万国衣冠拜宅中。乌弋不庭筹北伐，黄支受吏验东风。射雕虏遁蛮云黑，牧马人稀塞草红。忍听遗民谈盛事，外攘颇牧内文翁。夜江倾峡势逶迤，江月年年浸下陂。市上胡柯通大夏，航头鸟卵识条枝。少卿甘下穹庐拜，浪子焉知汴鼎移。我忆西归林少穆，枉同鹏举大名垂。"}