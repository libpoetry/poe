{"id":"697524","title":"又六首","dynasty":"明","author":"胡应麟","text":"金埒贮骅骝，银妆络马头。相逢狭斜道，并倚大长秋。何用知名姓，联翩入画楼。博山银缕细，沈水玉壶香。后院通韦曲，前除接建章。名姝三百辈，月底诵灵光。玛瑙妆为砌，珊瑚聚作林。万钱编马埒，一脔试牛心。向夕香风动，连车爇水沈。乳燕穿朱屋，流莺啄画檐。雾消云母帐，风动水晶帘。遮莫嫦娥下，千花拂彩蟾。朝朝呈翠黛，夜夜斗纤腰。枕上偷金合，屏前弄玉箫。罗衣三十院，无处觅红绡。绮楼藏盼盼，罗幕贮盈盈。雾袂空中举，霓裳月下行。相看时一笑，若个不倾城。"}