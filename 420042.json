{"id":"420042","title":"满庭芳 积雪未消，浓阴竟日，入夜再雪，破晓放晴，欣然有赋。时居武昌节院","dynasty":"近现代","author":"邓嘉缜","text":"气敛寒肥，冻留雪瘦，不断云住长空。省中人静，铃阁晚吟风。为问江湖滞羽，寻泥爪、多少飞鸿。凭阑久，冰壶映彻，心迹可相同。濛濛。依旧又，搓酥更腻，镂水弥工。怕穷檐冷到，邹律难通。谁把阳乌唤醒，黄绵暖、分布春融。山逾好，迎将初日，开遍白芙蓉。"}