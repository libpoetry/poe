{"id":"482459","title":"咏汤婆长句寄谈勿庵勉之共发一笑","dynasty":"明","author":"龚诩","text":"岁晚江乡雪盈尺，小斋不禁寒气逼。先生独卧不成眠，两脚浑如水中石。今宵何幸得温温，伸去缩来随意得。非关被底别藏春，深藉汤婆有馀力。此婆生来名阿锡，纺织无能有潜德。缄口何曾说是非，谋身不解求衣食。寂寂无声伴到明，不作骄痴取怜惜。君不见此婆有妹名青奴，骨格玲珑如姊默。不容暑气侵肌肤，亦与先生旧相识。只因寒暑不同时，弃舍尘中倚空壁。"}