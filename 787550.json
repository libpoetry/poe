{"id":"787550","title":"消暑集梓材处分得到字兼次洛翘西郊送春诗韵","dynasty":"清","author":"许传霈","text":"长夏官衙如水清，鼠雀牙角息纷闹。明镜高悬曰敏公，疑罪轻刑在耄悼。偶时局促陋辕驹，拾级高楼齐登眺。笔走龙蛇赵吴兴，卷抹丹青文待诏。此眼青白本无常，四面青山为倾倒。秋到池莲开益多，朵朵争似何郎皃。作为歌章写素怀，微细含毫妙惟肖。何处古寺晚打钟，池上风翻隐约报。报道座客不须邀，宾皆主兮庐自造。消暑却能消我忧，甘澍叠沛新感召。祷雨喜雨歌莫停，黄绢幼妇词绝妙。赏雨茅屋在此间，雨后微风趁夕照。狼藉杯盘浑不知，恍若南阳快坐啸。炙莲为馔岂在多，雪藕为丝许胜少。乐此佳肴许久长，兰臭连番画缭绕。惯闻健足策杖游，雁宕天台先引导。他年游屐假谢公，一洗俗尘涤浮躁。安能抑郁长居此，笺注鱼虫锱铢较。摘名山句充锦囊，汲越溪水煎茶灶。广寒宫阙自清凉，手拈奇花口微笑。不然蹇驴深林深，短檐不碍方山帽。耕夫织妇清率真，灾祲无待民控告。仙境尘寰两不殊，今夜梦魂应飞到。父母斯民何为哉，箫鼓来朝赛社庙。"}