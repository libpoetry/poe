{"id":"1053712","title":"梦锡惠墨答以蜀茶","dynasty":"宋","author":"孔平仲","text":"墨者色自黑，黑者墨之宜。所以陈玄号，闻之于退之。近世工颇拙，所巧惟见欺。摹成古鼎篆，团作革靴皮。挥毫自惨淡，色比突中煤。谁最畜佳品，郑君真好奇。赠我以所贵，有不让金犀。坚如雷公石，端若大禹圭。研磨出深黝，落纸光陆离。较之囊中旧，相去乃云泥。辱君此赐固已厚，何以报之乏琼玖。不如投君以嗜好，君性嗜茶人罕有。建溪龙凤想厌多，越上枪旗不禁久。我收蜀茗亦可饮，得我峨眉高太守。人情或以少为珍，心若喜之当适口。更怜此物来处远，三峡惊波如电卷。江湖重覆千万里，淮海浩荡涟漪浅。舍舟登陆尚相随，今以答君非不腆。开缄碾泼试一尝，尤称君家铜叶盏。"}