{"id":"439399","title":"鹧鸪天","dynasty":"金","author":"刘仲尹","text":"满树西风锁建章。官黄未裹贡前霜。谁能载酒陪花使，终日寻香过苑墙。修月客，弄云娘。三吴清兴入淋浪。草堂人病风流减，自洗铜瓶煮蜜尝。骑鹤峰前第一人。不应著意怨王孙。当年艳态题诗处，好在香痕与泪痕。调雁柱，引蛾颦。绿窗弦索合筝?。砌台歌舞阳春后，明月朱扉几断魂。楼宇沈沈翠几重。辘轳亭下落梧桐。川光带晚虹垂雨，树影涵秋鹊唤风。人不见，思何穷。断肠今古夕阳中。碧云犹作山头恨，一片西飞一片东。璧月池南剪木栖。六朝宫袖窄中宜。新声蹙巧蛾颦黛，纤指移?雁着丝。朱户小，画帘低。细香轻梦隔涪溪。西风只道悲秋瘦，却是西风未得知。"}