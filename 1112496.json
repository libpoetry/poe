{"id":"1112496","title":"送提刑刘峤解印还朝二首","dynasty":"宋","author":"张守","text":"赠君吉水麝煤之玄玉，毗陵兔颖之毛锥。玄玉磨研胜点漆，毛锥挥洒如印泥。增光缠龙之大字，焕发吐凤之英词。玉旒光边借前箸，便好再勒中兴碑。赠君西蜀卫生之药，南台送别之诗。药驱阴邪保真气，诗叙平昔同襟期。愿言加餐锡难老，念兹分袂送将归。时有平安寄来雁，慰我别后长相思。"}