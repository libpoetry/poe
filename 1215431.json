{"id":"1215431","title":"题赵子昂画马歌","dynasty":"元","author":"陈泰","text":"九原骏骨埋地中，一夕尽化霜皮松。画史刳松作神墨，扫出骐驎带松骨。烟沙漠漠披风鬉，精气炯炯房星同。天山无人草木白，西极日没黄河东。时平使汝困辕轭，不得变化腾为龙。黄金掷送燕台下，当日君王惜高价。自从汗血去人间，老死英雄空见画。千年祇说曹将军，弟子韩干终无闻。今之画者赵翰林，呜呼三晋贤子孙！"}