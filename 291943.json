{"id":"291943","title":"长亭怨慢·题大鹤山人遗札","dynasty":"现代","author":"寇梦碧","text":"渺吴苑、词仙何处。鹤老芝崦，睡魂无主。玉笥云埋，马塍花落，自终古。少游已矣，空凄断、藤阴句。残霸旧宫城，算几费、哀弦危柱。败楮。甚丝阑翠墨，和泪织成愁绪。红冰记曲，也都付、一抔芳土。叹劫后、华表归来，料城郭、人民非故。剩倦笛梅边，且倚樵风新谱。"}