{"id":"1200715","title":"无牛叹","dynasty":"元","author":"胡天游","text":"荒畴万顷连坡陁，躬耕无牛将奈何。老翁倭倭挟良耜，妇子并肩如橐驼。肩赪骨怠汗淹肘，竟日劳劳不终亩。夜归草屋酸吟嘶，祇有饥肠作牛吼。却忆向来全盛年，万牛蔽野无閒田。干戈澒洞一扫尽，觳?就死谁能怜。桃林荒塘春草绿，眼底纷纷何有犊。老翁无力待升平，卧看牵牛向天哭。"}