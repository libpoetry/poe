{"id":"462749","title":"景山东麓殿廊，古藤缠柏势如龙虎，疏花澹白殆非凡品。诗记此异","dynasty":"当代","author":"幻庐","text":"面山十围柏，郁郁朝宫陌。干侵藓皮青，影移宫墙赤。上附春风藤，盘错有神力。香散觚棱高，萼垂珠络白。望气暗微垣，函关销紫色。柏古鼎湖还，藤古群生翮。俱逞攫拿势，萦纡瀰间隙。青阳细叶滋，透光琢水碧。雷霆击瘢瘿，苦心入魂魄。绳文结何事，岁久焉能识。金石契所知，相守避危厄。聊拍少游词，醉卧忘南北。"}