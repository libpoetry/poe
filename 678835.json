{"id":"678835","title":"游开先寺","dynasty":"明","author":"陈炜","text":"长忆匡庐秀，无由结胜缘。风涛避彭蠡，冠盖到开先。径转山环抱，岩欹树倒颠。昙花当马落，萝薜向人悬。瀑布檐飞玉，香炉顶吐烟。排窗招五老，入室见诸天。胜地堪栖迹，名途暂息肩。矢心方味道，有口懒参禅。倦倚云边榻，行看石上镌。旧题半磨灭，诗语尚新鲜。景物知多少，诗家画未全。兴酣乌夕没，坐久月东圆。笔醮潜龙窟，茶烹接竹泉。客怀清似洗，俚句不成篇。想像陶彭泽，追寻李谪仙。神交来梦寐，为我足吟笺。"}