{"id":"698242","title":"弘治纪元戊申二月十三日侍从亲耕藉田用程学士韵一首怀不能已复缀短韵一章","dynasty":"明","author":"倪岳","text":"南郊晴旭晃銮仪，天路无尘进辇迟。京兆青箱依耒耜，教坊花鼓应旌旗。明禋早致先农享，粒食仍歌后稷诗。圣主重民亲稼穑，此生何幸际昌期。貔貅万灶绕城坳，礼重亲耕指近郊。丰稔早占穜稑种，泰和端叶地天爻。弄田何足论钩盾，劳燕真看出大庖。诏许三农瞻日表，不须前纛拥蒲梢。"}