{"id":"765086","title":"探春慢 己未新正四日，东华门道上，同陈其年并辔作","dynasty":"清","author":"徐釚","text":"宫树藏鸦，禁烟着柳，东风刬地吹破。宝马嘶来，款尘飞处，画毂雕轮无数。雉尾晴云迥，喜辇道、方回卤簿。而今漫说，长杨谁是，子云独步。好把鞭梢微亸。指殿阁崔巍，半绕香雾。碧眼髯奴，白头宫监，来往频敲腰鼓。废苑妆楼改，惹一段、閒愁眉锁。说尽消沉，恰去江郎词赋。"}