{"id":"1114171","title":"南渡次琼管江山风物与海北不殊民居皆在槟榔木间黎人出市交易蛮衣椎髻语音兜离不可晓也因询万安相去犹五百里僻陋尤甚黄茅中草屋二百馀家资生之具一切无有道由生黎峒山往往剽劫行者必自文昌县泛海得便风三日可达艰难至此不胜慨然赋诗二首纪土风志怀抱也","dynasty":"宋","author":"李纲","text":"巨舶浮于海，长飙送短篷。夜潮和月白，晓日跳波红。云影摇脩浪，澜光接远空。喜过三合流，愁远冠头峰。雷化迷天际，琼儋入望中。地遥横一线，山露点群鸿。偶脱鲸鲵患，尤欣气俗同。川原惊老眼，稚耋看衰翁。蛮市虾鱼合，宾居栋宇雄。人烟未寥落，竹树自葱茏。碧暗槟榔叶，香移薄荷丛。金花翔孔翠，綵幕问黎童。南极冬犹暖，中原信不通。管宁虽迹远，阮籍已途穷。澒洞沧波里，苍茫返照东。客愁浑不寝，鼓角五更风。四郡环黎母，穷愁最万安。峒氓能悯寇，泷吏岂欺韩。草屋丛篁里，孤城瘴海端。民居才百数，道里尚艰难。径陆忧生蜑，乘桴畏怒澜。飓风能破胆，疠气必摧肝。去死垂垂近，资生物物殚。舶来方得米，牢罄或无餐。树芋充嘉馔，螷蠃荐浅盘。蒌藤茶更苦，淡水酒仍酸。黎户花缦服，儒生椰子冠。槟榔资一醉，吉贝不知寒。何必从詹尹，无因咏考槃。失图嗟罪大，得此荷恩宽。顾影同三友，谈空不二观。中州杳何在，犹共月团栾。"}