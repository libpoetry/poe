{"id":"511847","title":"广陵舟中赠张叔勉","dynasty":"明","author":"童轩","text":"二月发官道，江水深且幽。问言欲何往，述职朝帝州。东风生蘋末，时雨忽已收。古驿出高岸，嘉树临芳洲。张君平生友，隽雅孰与俦。推篷时适我，握手仍相留。谈笑杂谐谑，气味欣且投。感兹会晤意，孰云离别愁。君才岂凡近，力学追前脩。沉渊匿神物，伏枥淹骅骝。青云谅非远，白首宁足忧。而我迂鄙质，与世恒仇尤。东台偶承乏，窃禄良可羞。遥遥川路长，去去移轻舟。斜日照孤渡，苍烟飞白鸥。明日淮阴酒，拟换囊中裘。"}