{"id":"1109461","title":"送邵监酒兼柬仪真赵法曹呈潘使君二首","dynasty":"宋","author":"刘宰","text":"仪真来往几经秋，风物淮南第一州。山势北来开壮观，大江东下峙危楼。沙头缥缈千家市，舻尾连翩万斛舟。去去烦君问耆老，几人犹得守林丘。十万流离仰二天，淮民只说使君贤。向来积贮知无有，此去规模要有传。幼学可能传榷酤，远猷无惜助筹边。公馀更向髯参问，今赋梅花第几篇。"}