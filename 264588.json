{"id":"264588","title":"岁寒休暇·檐鸦冻不哗","dynasty":"现代","author":"王易","text":"檐鸦冻不哗，尺宅走万怪。休暇周四旬，一岁此心泰。蠕蠕蠹丛生，低吟发遥籁。乐事际伏腊，劳生得微懈。六年冗不治，枯菀久身外。故步安槃姗，饱死讵贻悔。朝踏霜花行，夜共灯火爱。从徒百十人，昏昭竟何待。堂前阿巽欢，足后娇儿狯。无病茶饭佳，俯仰为一快。良士矜七尺，五斗究云隘。壮岁困磨牛，成劳笑安在。凡情耻钝顽，奋跃务高大。似闻割洪流，海立昼全晦。日黄拥被眠，炙手任渠辈。运会剥亦终，便老亦谁慨。"}