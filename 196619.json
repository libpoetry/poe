{"id":"196619","title":"六月菊以夏中破萼至秋晚枝条虽苍劲而花色灼","dynasty":"宋代","author":"家铉翁","text":"九月菊偏与秋霜宜，六月不受炎暑欺。秋霜似同君子操，岁寒相遇长相好。暑不与贞士谋，杨燥怒煌如相仇。要之二菊所遭有难易，夏居其难秋若居其易。君不见当年秦焰焦中州，儒坛处处同荒丘。独余商山老人在，高卧林泉节不改。平生不识咸阳门，晚随币聘来汉京。欲兴诗书谈王道，再使风俗还归治古淳。我评此花似此老，傲暑凌寒无不可。种之阶庭今几年，我自识花花识我。粤从夏五开敷到残秋，更与黄花为辈俦。嗟哉黄花非辈俦，老行难逐少年游。此菊当为菊中第一流。"}