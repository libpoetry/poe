{"id":"569030","title":"柏溪翁写竹妙得彭城墨派而不轻为人作以故传世颇鲜此纸仅以数枝寓意耳而姿态溢出乃子尚书公刻之石摹本示余不胜仰止敬题于后","dynasty":"明","author":"王世贞","text":"子猷爱此君，不能一传神。谁为传神者，峭茜得其真。前有文湖州，后有王舍人。沈翁天机活，不借丹青色。尽吸淇澳秋，缩入文园墨。披梢凤尾振，写箨龙鳞坼。兴来两三枝，势若一万尺。翁乘葛溪杖，转叩湘君宅。零落吉光裘，片羽千金直。幸有凤沼儿，摹之于乐石。石能使竹寿，竹能救石顽。遂令风云气，长留天地间。羹墙莫深慕，徒益泪痕斑。"}