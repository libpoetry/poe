{"id":"771390","title":"戚氏","dynasty":"清","author":"陈匪石","text":"淼无边。一色秋水与长天。野鹜沙鸥，雨丝风片。尽留连。无端。向蓬山。祥光晻霭白云间。层楼峻阁何许，气吐如蜃海波寒。缥李弥望，蓝桥伊迩，附书冉冉青鸾。怕缁尘未濯，潢潦方长，回顾人寰。谁遣。滞客槎还。旌旆绕遍，迤逦路三千。瞢腾际、故园心眼，小劫华鬘。帝乡宽。梦醒暗省，银河不解，炼我韶颜。驷虬跨鹤，郢说齐谐，绮语还赋游仙。信有清虚境，非垂露笔，妙处能传。况是明珰翠羽，似名花、未肯雾中看。不成倩女离魂，少儿倚醉，情比吴丝短。听数峰、江上湘灵怨。今古事、流响空弦。会意时、憺欲忘言。浸明月、夜色照阑干。记阇黎院。高柯坠影，荇藻庭前。"}