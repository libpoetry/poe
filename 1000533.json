{"id":"1000533","title":"题王仲显梅谷","dynasty":"宋","author":"彭龟年","text":"楼前梅十围，负背花千树。种花识花性，培养随好恶。花无十日好，不惮千日虑。那知花已娇，疲惫风能蛊。争如岁寒操，盘结不择土。时当气栗烈，天地闭其户。蓬蓬起南海，呼吸万窍怒。向来桃李辈，缩气不敢吐。惟有冰玉姿，秀发略不沮。静观万物理，参差乃如许。不见千金子，宴坐危堂庑。一朝遇变故，仓猝失所措。不见陋巷士，脱齿甘捽茹。翛然天地间，了不识忧惧。达人善观物，在我乃不喻。须上最高楼，方能了真趣。"}