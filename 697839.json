{"id":"697839","title":"题乐工汤子玉琵琶手卷","dynasty":"明","author":"胡奎","text":"白发大梁汤子玉，偶于画像见风流。鹍弦一曲无人和，名落南州与北州。推手为琵却手琶，东家蝴蝶又西家。春风三十年前梦，飞绕梁王苑内花。梁王苑内歌明月，西子台前醉落花。昨夜海棠添蜡烛，今朝鹦䳇唤琵琶。七尺乌藤手自扶，东风吹雪上头颅。梨园传得龙香拨，借问春愁拨得无。琼花高髻有于娘，一曲扬州独擅场。不有词人龚子敬，无人知有贺新凉。"}