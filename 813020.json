{"id":"813020","title":"杂感","dynasty":"清","author":"张问陶","text":"识得刘郎才气无，长年侧目看江湖。未应入世驯龙性，也复论交到狗屠。落日弯弧金筈瘦，牢愁呼饮酒钱粗。布衣不合饥寒死，一寸雄心敌万夫。笛声吹鹤下西楼，门外寒江万古流。读赋偶来寻楚泽，买田时拟住常州。家无担石如刘毅，人许功名似马周。极目尘寰几知己，中原落日一回头。"}