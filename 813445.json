{"id":"813445","title":"检诗稿偶成","dynasty":"清","author":"李振钧","text":"假我韶年悦性灵，候虫时鸟发新声。渐知阅世黄粱熟，未肯饶人白发生。气偶不平缘咏史，过犹可恕为多情。粗才敢问千秋事，也向旗亭浪得名。下帘悄坐夜灯昏，一卷焚香自讨论。得句每疑前辈有，感怀半为少年存。不来好梦南柯穴，曾上欢场北海樽。多少未堪回忆处，英雄心事故人恩。"}