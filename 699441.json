{"id":"699441","title":"丁酉十二月初六初度","dynasty":"明","author":"袁宏道","text":"双鬓蓬蓬又一新，布衣何处不缁尘。高天下地尽如此，开口伸眉有几人。客馔夜深烧蕨粉，山垆冬尽剥松鳞。清溪半曲田三亩，只待陶公与结邻。幽总朝起自焚笺，收拾从头旧简编。文字少无隔宿约，橐囊充有半年钱。花前沃雪呼家妓，醉后灰心学老禅。抛却吴官今一载，青泉白可几高眠。角巾散带亦何为，白首庞公是我师。灯下侍儿閒礼忏，床头稚子解吟诗。江渔供客来冰缝，山鸟惊人触冻枝。鬓发如油霜镜卜，等閒拔出几茎丝。天涯随处是生缘，阔帽宽衫似老年。算马与人三十口，卖奴及宅五千钱。一心槁木寒灰去，几度披书抱酒眠。古佛阁前温炕里，拽将红袖夜谈禅。雪霁寒江馔得鱼，北风香堕蜡梅初。身閒白发颠先黑，病后乌纱梦亦疏。薄宦古人双屈指，家乡经岁两番书。百年碌碌浑如此，检点从前事事虚。"}