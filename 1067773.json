{"id":"1067773","title":"奉酬萧子植","dynasty":"宋","author":"李彭","text":"太丘廊庙具，活国方畅谋。虎豹阨九关，全躯荷灵修。元方开美度，奋舌同尊周。悠悠释峤云，亭亭留海陬。别时闺中女，娟娟未知愁。小襦绣烂漫，撷草斗新柔。甲子歘流电，窈窕今好逑。择对得妙士，迈往气横秋。既逾绝尘到，复轶黄中刘。属者过我庐，并坐崖谷幽。高标极迥映，出语如冥搜。想当饱四库，那肯事五楼。回首问童稚，颇有此客不。分携月屡彀，好音俄见投。蛮笺落大句，豪润仍清遒。顾兹坦腹郎，信矣百不忧。侧闻奏云门，总章定咨诹。翁当乘安车，姓名覆金瓯。冰清遂赐环，德星聚中州。陋巷寡轮鞅，寒烟满林丘。涤耳听老语，馀生复何求。哦诗聊送似，长怀付溟鸥。"}