{"id":"816754","title":"满江红 同贺天山先生过篁川废园，和天山抒怀韵","dynasty":"清","author":"董元恺","text":"别业篁川，曾记得、昔年经此。恰两岸、依依绿柳，树犹如是。老屋欹斜仓鼠窜，丰碑倒折枯藤寄。叹山川、无恙绮罗非，都休矣。风潭上，泉还旨。烟汀外，花还紫。只空庭藻影，鱼鱼唯唯。纵不长贫何足羡，便为老圃真堪耻。继尚书、勋业等云霄，惟君耳。深柳堂成，难自掩、文章声价。羡此日、绛纱高座，凌颜轹谢。爝火百年供啸咏，龙鳞千仞凭潇洒。想挥鞭、一蹙造青云，何难者。且暂觅，玉山罅。又何必，金门下。任嵚崎历落，酒垆花社。捉笔不须尊卫霍，读书久已轻曹马。只此中、丘壑最移情，吾师也。风雨江干，算旅况、谁能遣此。几欲向、箜篌邻女，唤公无是。一一江豚掀浪拜，双双哀雁沿洲寄。看钓蓬、吹火夜灯红，归来矣。新茗冽，醇醪旨。片云黑，晚烟紫。指楼船沧海，似闻阿唯。展卷怕看梁宋事，持杯翻畏樽罍耻。俯奔涛、千尺听江声，悲盈耳。努力加餐，亟为问、江东米价。堪叹息、空囊羞涩，长途衰谢。万里帆随鸿影落，孤灯泪共牛衣洒。抚龙泉、咄咄更书空，谁知者。风淅淅，蓬窗罅。波滚滚，樯乌下。任江鱼吞槛，江欧迎社。梦里绿阴蕉覆鹿，杯中清影程生马。倚舵楼、准趁半江晴，来朝也。北郭青墩，想魂魄、犹应恋此。敢则谓、青山谢傅，将无同是。相赏便携泉石意，自怡祗合烟霞寄。正栖丘、饮谷十年前，难忘矣。菱角美，香芹旨。寒月白，暮云紫。有晓猿夜鹤，招予唯唯。纵隔千山还可共，不知一事徒深耻。问半生、踪迹尚沉浮，无言耳。瓦釜雷鸣，难复问、黄金土价。阅多少、初莺早雁，花开叶谢。炙毂因人谁见许，新亭有泪无从洒。尽滔滔、日夜大江流，如斯者。故园栗，微霜罅。北堂枣，疏篱下。爱鲍君知我，陈侯均社。输粟昔曾传柱史，入赀犹欲夸司马。遍天涯、购得计然书，何求也。亦复何为，奈范叔、一寒至此。君不见、崩涛骇浪，滔滔皆是。楚尾吴头家作寓，灯天砚地身为寄。怅芦中、一叶两三人，真穷矣。汲新水，逾甘旨。被短褐，逾朱紫。检齐梁旧史，掀髯曰唯。天堑不矜衣带限，江流难刷降幡耻。问六朝、遗恨几英雄，茫然耳。对此茫茫，何处问、垆边酒价。那更禁、风吹浪打，水流花谢。点点寒从双鬓入，丝丝愁共千行洒。只此中、眼泪满春江，无穷者。笑补石，虚空罅。叹填海，蓬瀛下。想隔江烟树，依稀村社。带瞑连阴天似墨，湿云粘梦云如马。总江南、江北影模糊，孤灯也。"}