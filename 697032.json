{"id":"697032","title":"顾朗生山人以四诗见贻赋答","dynasty":"明","author":"胡应麟","text":"万感红颜尽，孤踪白眼馀。何堪梁苑客，遥寄茂陵书。雪色晴偏照，星芒昼不除。太湖蓑艇畔，谁共觅鲈鱼。意气尘埃外，心期梦寐间。一尊违白社，十口共青山。桂树幽人赋，莲花国士颜。倘怀天姥雪，拂石候柴关。极目皋桥客，长歌扣玉壶。天藏林屋远，云压洞庭孤。卜筑仍三径，浮家任五湖。试探吴市女，能识姓名无。不谓菰芦畔，频年见伟人。高天容荷锸，大海傍垂纶。一壑心长恋，千秋业未贫。异时双剑合，谁谓白头新。"}