{"id":"766428","title":"瑶花 其一 孤山看梅","dynasty":"清","author":"黄燮清","text":"篷窗容与，载酒寻芳，趁雨晴烟晓。山南山北，千万树、疏密横斜都好。香随风远，渐透入、绮裙罗抱。绕曲亭、面面清流，替写绿衣仙照。偶然客路勾留，但草草游春，野鹤应笑。衫痕鬓影，飘飏处、一路轻寒难扫。故园溪上，想今日、也应开了。问水房、九折红栏，可有玉钗人靠。"}