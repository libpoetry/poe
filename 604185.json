{"id":"604185","title":"蜀冈怀古","dynasty":"明","author":"张萱","text":"晨起登蜀冈，引领望峨眉。峨眉从西来，青冥郁崔嵬。蜿蜒带徐方，介此横江湄。江流日汨汨，浊浪相翻飞。谁云一苇航，天险良在兹。岂无投鞭志，坐叹长波驰。驱马舍之去，讽咏东山诗。我来秋已晏，层阴结长坻。天寒多悲风，白露栖裳衣。回视俯市廛，阿阁何逶迤。歌舞殊未央，妖丽侔琼蕤。长衢鹜华轩，云自煮海归。吁嗟一囊钱，顾盻生光辉。所以衣冠士，而亦兢刀锥。徂诈纷纵横，雅道日以夷。坐此江淮间，世为祸所滋。汉家两诸侯，伊戚以自贻。厚货诚腊毒，况尔愚且媸。徘徊蜀冈望，咄唶令心悲。且以一尊酒，慷慨送馀晖。"}