{"id":"1123600","title":"彭乐道挽诗三首","dynasty":"宋","author":"赵鼎臣","text":"绛帐名虽早，青衫位不登。对囚常涕泣，奏当极哀矜。养气劳存想，看书废寝兴。短檠留案上，不复夜挑灯。法吏真鸡割，儒衣叹陆沉。官曹曾接武，谈麈独倾心。笑我趋时懒，知渠味道深。微言今已矣，慷慨独沾襟。身老羞干禄，家贫喜著书。妙虽穷比兴，粗亦到虫鱼。潘令官何拙，虞卿意不疏。传诗今有子，应不废菑畬。"}