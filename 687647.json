{"id":"687647","title":"怀王彦举三首","dynasty":"明","author":"孙蕡","text":"怀昔南园王给事，同开诗社向沧洲。凌风欲赴三山约，听雨还为十日留。蚁绿新醅浮翠盎，茧黄旧纸试银钩。别来风物应无恙，幸喜微官未白头。早岁南园开洛社，哦诗纵酒野云边。元龙豪气三千丈，翰苑文章二十年。春暖翠环歌白雪，夜阑银烛飏青烟。幽期寂寞沧洲里，何日天风泛画船。闻道南园华物冷，小烟寒雨闭柴门。频年久负沧洲趣，此日谁过杜曲村。肯有文章千载重，不知朋旧几人存。芳辰乐事成陈迹，江水江花酒一樽。"}