{"id":"149914","title":"说之有真墨一为仪真贼所焚伏蒙二十二叔特以","dynasty":"宋代","author":"晁说之","text":"黄瓜忌三摘，吾臂医九折。有如老商胡，何言问折阅。儿藏迁珪墨，贼火出烈烈。是时干戈起，髑髅积不血。宁复有此物，砚北伴白发。叔父曰赐汝，可忧百如结。矧此微物者，戏剧论巧拙。拜吾叔父赐，理乱闻一辙。再拜叔父贤。世珍视不悄。百拜叔父意。儿学安得辍。"}