{"id":"602223","title":"十五夜月同诸公饮五仙观","dynasty":"明","author":"梁岳","text":"九十秋光今已半，天河无云星历乱。须臾明月出东海，散落清辉遍遥汉。素魄盈盈桂树边，金波沐沐璚楼畔。坡山形胜昔称奇，良夜移尊赏最宜。神飙乍转三清界，玉露时披五穗枝。白莲池上仙踪远，玄武坛前剑气垂。胜游况值兹灵景，深杯拚醉忘宵永。且将行乐越流光，莫把蹉跎对孤影。君不见五仙昔日骑五羊，金丹炼就还帝乡。嵯峨怪石空留瑞，至今千载传其芳。世人局促徒为尔，牢落尘途甘没齿。黄粱已熟梦未醒，回看明月常如此。月明今夕正中天，湖海知心尽此筵。直须对月倾数斗，得失盈亏任自然。明月有圆亦有缺，人生莫漫轻离别。但愿金尊酒不虚，年年酩酊酬佳节。"}