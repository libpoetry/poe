{"id":"830723","title":"题全谢山先生像","dynasty":"清末民国初","author":"缪荃孙","text":"梨洲授四明，史学冠当代。先生尤卓荦，识见越流辈。微言兼大义，抗论必千载。事迹辨是非，人材儗进退。上可继毛朱，下足开钱戴。走也私淑殷，遗书颇津逮。祠堂拜公像，静挹温和态。梁君再示我，又若聆謦欬。句余搜土音，端溪有遗爱。我愿摹万本，瞻仰同泰岱。"}