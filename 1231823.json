{"id":"1231823","title":"夜梦家兄又梦陈敬初","dynasty":"元","author":"于立","text":"我来与君同作客，前年共住江边宅。君骑快马事远游，我亦流离去乡国。君家慈亲犹未老，眼前骨肉仍相保。三人兄弟何人强，之子文章最称好。我家老兄浙水滨，老兄比弟家尤贫。五年零落不可见，迢迢归梦还相亲。人闻梦中相尔汝，傍人不知梦中语。起来明月满虚庭，丹枫堕影天霜雨。秋风江上生白波，秋江萧萧鸿雁多。迟君不来知奈何，聊复慷慨成悲歌，聊复慷慨成悲歌。"}