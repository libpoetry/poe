{"id":"843605","title":"自京赴济南途中秋兴","dynasty":"清末民国初","author":"王闿运","text":"南苑依依柳，犹能送客骖。微生天意惜，孤影别愁堪。晓月供憔悴，征鸿度两三。浅黄深碧外，只是忆湘潭。十二桥边树，枯薪尚有根。西风乱芦叶，孤月出关门。跸道悲龙过，寒塘独鸟喧。先皇全盛日，生晚共谁论。马色渡河秋，萧萧向德州。江淮今罢运，冯李昔潜谋。久重平原守，闲看鬲水流。羁愁不成梦，那更听齐讴。驻马官桥侧，邮程数再经。河流荡日白，山色背天青。晚麦疲民种，荒田积水腥。应怜风土变，休喜似湘酃。"}