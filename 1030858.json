{"id":"1030858","title":"琼花","dynasty":"宋","author":"蔡戡","text":"平生湖海气，浪自青云期。一为蓬莱游，时动泉石思。徒糜太仓粟，饱食终日嬉。尸素亦已甚，勇退夫何疑。直道无所愧，愿学柳士师。归来食不足，三叹汝坟诗。亲老尚择禄，富贵当何时。捧檄强自喜，安敢辞驱驰。顾我性萧散，轩裳缚伊尼。何当出幕府，还把江海麾。思亲匪怀土，此意惟君知。君抱四方志，扁舟羡鸱夷。要先句践霸，乃以西子随。不妨食肉相，兼有绝俗姿。暂淹芙蓉幕，亟归凤凰池。"}