{"id":"743502","title":"度缙云岭宿岭下村舍","dynasty":"清","author":"沈清瑞","text":"黄龙隘口来，崎岖地险最。一径青天通，两傍白石碍。莽莽虎迹深，苍苍树形怪。倾崖漏斜阳，光照飞鸟背。迢遥上绝顶，山路狭如带。舆夫侧足行，二分垂在外。气促不得喘，十步九倒退。非意得宽坦，延眺心颇快。云中辨括州，天外望吴会。是时天骤寒，林长野风大。行李落叶中，襁属负与载。前途黯将夕，暮色起古桧。投宿竟谁家，荒村隔烟霭。"}