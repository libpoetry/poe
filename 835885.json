{"id":"835885","title":"壶中天 其三 和王文夫即答","dynasty":"清末民国初","author":"陈祖绶","text":"一壶才了，又提壶唤买、都无应者。消不得寒寒又甚，飞洒满天花朵。打破愁城，不逢醉尉，深夜将门锁。逋仙明月，梦中疑在林下。吾仰海岳园亭，文章太守，著个貂裘坐。喜有山庄仪凤起，胜过松椒名社。菽水谋欢，莱衣迎笑，相约君和我。为贫而仕，先生休道归也。"}