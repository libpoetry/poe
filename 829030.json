{"id":"829030","title":"玉莲花 送春，柬牧稀","dynasty":"清末近现代初","author":"宁调元","text":"蝶散蜂愁，已往事休重道。芳凉千里花依草。鸟啼空树，待倚危栏眺。绿阴渐渐干云表。凤去雌飞，为汝餐眠都少。河鱼天雁消息杳。但祝今后，恩爱能长保。何必暮乐朝欢好。爱锁情枷，何物天公铸造。重重叠叠相围绕。一年好景，算愁多欢少。几时能够圈儿跳。人寿无多，便等闲头白了。辜负香衾春不晓。无聊无赖，偏怨春归早。明日落红慵重扫。"}