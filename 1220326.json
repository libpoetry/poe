{"id":"1220326","title":"守冻徐州腊月八日大雪与贰守秦侯及同馆生联句侯许携酒共赏违期不至遂拾馀韵以赋残雪凡联句已用者置不取","dynasty":"元","author":"吴当","text":"故国徐城壮，崇台楚骑骁。豪华虽寂寂，名物尚翘翘。游士宾王日，群农祭腊朝。冻流胶舴艋，寒木寄鹪鹩。三尺冬堪瑞，经旬气未销。太平还有象，景色苦相撩。发耀因明月，凝威借怒飙。深藏寻隐曲，厚积上嶕峣。阴瓦千塍玉，珍瓷六合窑。中规仍毁璧，鋈槁尚敷镣。向日潜生魄，迎曛颇沃焦。危峰明带缟，疏柳弱垂髫。甸壤疑翻卤，堂皇讶长硝。丱银坚出冶，灰蜃盛涂?。委壑终含垢，流澌始觉熇。时和调玉烛，阳律长葭萧。秋思抽梁赋，民情慕角招。休徵自有瑞，纯嘏贵能徼。同乐期重赏，赓歌视不佻。履穿东郭倩，舄赐尚方乔。旅馆时操翰，华裾每驻镳。饮倾金错落，醉拂锦妖娆。逸思翀霄鹤，羁情在鞲雕。危言能有采，庶不愧刍荛。"}