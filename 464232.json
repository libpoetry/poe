{"id":"464232","title":"买陂塘 维扬客感","dynasty":"当代","author":"魏元旷","text":"怅销沈、二分明月，有谁骑鹤来此。平山堂上笙歌怨，呜咽不堪提起。应祗是。赌一瞬韶华，夜入红镫市。箫声断矣。问不出司勋，江湖落魄，载酒旧游地。江南岸，隐隐青山无际。天边归棹仍舣。孤吟细剪寒窗穗，漫遣翠蛾频倚。啼蜡泪。便滴滴铜盘，难与离人替。珠帘十里。剩问禊桥头，几家破屋，向夕阳闭。"}