{"id":"686112","title":"澹然亭八景有序 小有钟声","dynasty":"明","author":"卢龙云","text":"何处洞天称小有，疏钟点点出云间。结庐自得寰中胜，入社僧同物外閒。问字去来杨子宅，参禅日暮远公山。总知至理归恬澹，习静应能共闭关。突兀孤峰孰斗奇，地灵盘毓许先知。冲霄头角看来近，戛石音声识者希。亭似草庐诸葛卧，人方渔钓渭阳师。天池云雨年年在，递看飞腾万里时。紫芝烨烨遍山椒，山对孤亭望不遥。睡起暝烟犹洞壑，坐看华月正云霄。清辉缥缈临书幌，曙色依稀接绮寮。矫首乾坤吟思远，馀醺卯酒未全消。苍苍员峤面高斋，山色岧峣夕转佳。永日开帘来紫气，馀晖傍户映丹厓。牛羊已下初闻磬，鸟雀驯来尚满阶。莫怪茶垆淹坐久，晚晴瞻眺动诗怀。百里专城傍海濆，千家鸡犬日相闻。南荒卉服通朝贡，北阙龙章净岛氛。山郭但裁招隐赋，楼船何事伏波军。勿言近市多喧杂，亭敞时堪驻白云。山势崚嶒跃马来，当檐朝暮翠屏开。四时物色烟花里，百叠峰峦锦绣堆。长许卧游碧落外，何须济胜白云隈。知君雅有看山兴，不厌凭阑日几回。鳌戴三山弱海东，城南咫尺亦堪同。卿云缭绕孤峰外，瑞色冲腾杳霭中。影结楼台临绝涧，光生岩岫散晴空。高人对此自怡悦，不羡飞扬逐大风。清江环抱号瀛州，日晚人归古渡头。波带夕阳催荡桨，潮生海月待维舟。尘途不定时来往，鸥鸟无心自去留。始识澹中馀隽永，萧然身世即丹丘。"}