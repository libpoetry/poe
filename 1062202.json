{"id":"1062202","title":"楚州阻水涨怀汪信民吕居仁二士四言","dynasty":"宋","author":"洪炎","text":"大江北理，长淮西逝。厥隩射阳，城邑岳峙。凿渠而漕，首淮江尾。舳舻岢峨，连樯千里。青雀翩翩，彩虹嶷嶷。梁局舟蹐，限兹潢水。昔我至止，得二国士。箪瓢相乐，汪吕氏子。于今几年，乖隔生死。梗泛萍飘，乃复于此。菱花净吐，鹭羽徐起。如欲我留，盼睐以喜。俯仰山川，感念成毁。一瞬千古，寓非予耻。"}