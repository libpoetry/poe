{"id":"555062","title":"送春","dynasty":"明","author":"黄仲昭","text":"惆怅东君又欲回，襟怀从此为谁开。懒寻南浦踏芳草，自倚东阑看古槐。柳外已无莺宛转，帘前惟有燕徘徊。残红狼藉随风去，暗绿离披逐雨来。罗绮香消深院落，笙歌梦断旧楼台。游蜂有恨环幽树，落絮含愁点碧苔。风景已知留不住，漏声无奈苦相催。待看岁晚寒收尽，依旧阳和被九垓。"}