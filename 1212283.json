{"id":"1212283","title":"蜀道有难易","dynasty":"元","author":"耶律铸","text":"有言蜀道难，有说蜀道易。难于上青天，易于践平地。说易有所媚，说难有所激。君曾不见与前修，折衷谁秉江山笔。我来高蹈仙人踪，控御遗风纵游历。连云气象霸图中，险阻形胜限疆域。黑龙冲断万层山，骇浪轰雷恣奔击。攒峰叠嶂冷云閒，绵亘倚天骈翠壁。飞梁架云栈，势欲跨南北。虹桥络河汉，鸟道挂空碧。历其天险，临其峻极。望舒按节，阳乌敛翼。拟循云路趋鹏程，仰天直上青云梯。蹑空且何异登仙，但觉日月行寝低。终踰绝险得驰骤，骤步娲皇补天石。微茫一径通烟霄，攀缘更上苍龙脊。弥旬霖雨秋，行潦迷原隰。岂不虑蹉跌，路歧多垫溺。一闻漫天名，心寒已如失。况复壅大道，与道为通塞。无虑千筹将万计，智推力引方行得。请设漫天前后论，蜀道一言或可毕。未应难于上青天，飞阁递连通利走，名趋日夜往来何络绎。不应易于践平地，栈磴缺寻引天荒，地老萧条断绝人声迹。致令振古豺狼心，曾不祈天睹一掷。自蚕丛且稽代谢，几人恃险曾终吉。适足笑王公，设险以守国。在德不在险，昭然如白日。上青天，践平地，始可与之言其道难与易。行路之难，难于上青天，蜀道之难，若比行路是平地。出处虽然全在人，世路不能无险易。畏途岂可比青天，誓铲漫天作平地。"}