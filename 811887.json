{"id":"811887","title":"题甬东布衣碎锦画谱四首","dynasty":"清","author":"华蘅芳","text":"六法流传派不同，南宗写意北宗工。古今画苑人如海，都萃先生一册中。矾山绢海喜临摹，过眼云烟只自娱。解道墨能分五色，何难双管写生枯。颊上添毫惯写真，全从阿堵写精神。愿将百幅藤溪纸，留得昙花一现身。伸纸挥毫不搆思，解衣磐礴已多时。若从绘事推能品，合让甬东老画师。"}