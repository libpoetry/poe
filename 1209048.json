{"id":"1209048","title":"春从天上来 至元六年庚辰元日立春将为山南佥宪按部至应城县作此词奉寄许可用大参陈景议宪副","dynasty":"元","author":"宋褧","text":"旭日暾暾。烂春饼堆盘，寿酒盈尊。玉帛交错，襟佩翩翻。想像虎豹天门。霭蓬莱云气，布淑景、渐遍乾坤。黯销魂，杳洋洋韶濩，赳赳櫜鞬。升平万方元会，念去国孤怀，盛事谁论。黄阁儒臣，乌台旧客，曾是执法调元。望蒲骚小邑，才咫尺、寂寞山村。抚婵娟。料梅边倾倒，回拜天恩。"}