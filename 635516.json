{"id":"635516","title":"挽毛明府","dynasty":"明","author":"成鹫","text":"岁星本是金门客，化作阳春布膏泽。丹徒盘错试牛刀，导窾批虚罄心力。羞将聚敛博循良，宁拙催科受迁谪。一曲长歌归去来，大小山堂花正开。芝兰并挹天雨露，丛桂同根月殿栽。齐年卫武犹好学，读书万卷反说约。名言高咏破群蒙，象帝空王添注脚。当涂束帛来戋戋，桃李无言玄又玄。相逢笑我木偶佛，我笑先生烟火仙。烟火神仙难久住，乘风羽化登瀛去。空留木偶在人间，带水沾泥日西暮。"}