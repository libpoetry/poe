{"id":"190448","title":"六月十八日作","dynasty":"宋代","author":"李壁","text":"三伏已过，九夏欲宾秋。月林疏梧响，露圃幽花稠。故人有晁子，高諠今前修。胜地能馆我，衰疾於焉瘳。山寂便午憩，井冽共晨滫。坟素共偃蹇，几杖亦夷犹。嗟哉作田苦，斛水车轮抽。暮歌宛如笑，达旦不肯休。新谷幸稍登，惧贻晚禾忧。安得盪尘壒，倒卷天河流。生意浃万物，仁风扇九州。老余亦苏醒，翛然脱笼囚。眷言南山曲，仙袂追浮丘。"}