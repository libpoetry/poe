{"id":"1109025","title":"哭孙季蕃二首","dynasty":"宋","author":"刘克庄","text":"岁晚湖山寄幅巾，浩然不见两眉颦。看花李益无同伴，顾曲周郎有后身。厚禄殷勤营葬地，隐君欢喜得吟邻。看来造物于君厚，判断风光七十春。每岁莺花要主盟，一生风月最关情。相君未识陈三面，儿女多知柳七名。自有菊泉供祭享，不消麦饭作清明。老身独殿诸人后，吟罢无端雪涕横。"}