{"id":"1195272","title":"临江仙","dynasty":"唐","author":"顾夐","text":"碧染长空池似镜，倚楼闲望凝情。满衣红藕细香清。象床珍簟，山障掩，玉琴横。暗想昔时欢笑事，如今赢得愁生。博山炉煖澹烟轻。蝉吟人静，残日傍，小窗明。幽闺小槛春光晚，柳浓花澹莺稀。旧欢思想尚依依。翠嚬红敛，终日损芳菲。何事狂夫音信断，不如梁燕犹归。画堂深处麝烟微。屏虚枕冷，风细雨霏霏。月色穿帘风入竹，倚屏双黛愁时。砌花含露两三枝。如啼恨脸，魂断损容仪。香烬暗销金鸭冷，可堪孤负前期。绣襦不整鬓鬟攲。几多惆怅，情绪在天涯。"}