{"id":"901475","title":"送薛昌朝赴太原幕府","dynasty":"宋","author":"张舜民","text":"去国重为客，送君还复归。天寒雨细光景促，且就东城寺中宿。寺当蒲坂望屋庐，日暮无由辨乔木。既已唯诺难自由，虽欲一日安可留。吾辈事势不大殊，此际兴味复何如，归来愁坐独嗟吁。毕竟岂如村野老，或尔富民城郭居。雨旸寒?都不与，亲戚满眼身不孤。乃知平生走薄宦，正似痴牛引重车。险夷缭络不知止，祗得终年困道涂。"}