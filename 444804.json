{"id":"444804","title":"梦芙蓉·和晦窗先生，依梦窗四声","dynasty":"当代","author":"谷海鹰","text":"怜风罗袂起。正流霞枕岸，影烟叠水。芰荷香倦，凝语倚波碎。老蛩吟梦细。泠泠催酿秋气。漫掬青痕，渐银蟾唤醒，挥麈镜空里。每羡清池鰋鲤。尘网无边，兴逸閒中寄。漱寒沤小，来叩断萍底。雾沈花掩醉。幽幽此意难会。又见垂杨，问情多瘦损，愁缕共谁理。"}