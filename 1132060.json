{"id":"1132060","title":"九禽言","dynasty":"宋","author":"薛季宣","text":"不如归去，巴江春暮。肠断口无声，早夜啼红雨。寻思帝蜀时，骊龙鱼服不知非。相妇未饶姬妾貌，流红长恨不如归。婆饼焦，胡不归，炽炭炎炎不识儿。儿饥不敢取，儿苦长自啼。父母生儿忍不字，弃儿父母生何为。脱脚布裤，从教暴露。已自不能羞，有甚供租赋。官家官家听我语，我本农家困徵取。祇今为鸟心不忘，愿王一念农家苦。蚕姑力作，缲丝一百箔。五月罢蚕缫，炎天勤织络。今年州府急催科，轻绡织成不得著。蔽体无裈独蚕妇，百箔丝蚕枉辛苦。贵人不念有寒人，一曲千缣赐倡女。新妇抱儿归，天清曜日晖。阴云凝雾雨，新妇抱儿去。窭窭勃姑鸟，此情那可晓。有儿有妇不作窠，教去教归几时了。谢豹谢豹独何心，挈我裳衣无处寻。白露漙兮风劲，红叶下兮秋深。我寒终不辞，皇天故不私。请看穴土重泉下，对人腼面何为者。泥滑滑，山冈路。一步一踌躇，行前复回顾。如膏兮小雨，胶胶兮薄土。失足无多来往人，扑落洪崖不堪数。战兢驱驴行不前，苦是昏黄无逆旅。行不得也哥哥，途远山高奈何。畏日流金兮长夏，荫人有樾兮无柯。足茧兮撑狞，口渴兮烟生。思量有底亏人处，不处高堂长路行。提葫芦，沽美酒。舞春风，卧花柳。且作醉乡游，此身非我有。与君看取垄头坟，人在谁知不长久。"}