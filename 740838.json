{"id":"740838","title":"过太华山下","dynasty":"清","author":"蒋业晋","text":"太华接天险，突兀起我面。驱马山下行，朝看暮犹见。崔嵬少昊宫，隐现列仙馆。峨冠压雍梁，芙蓉插霄汉。巨灵讶初劈，两戒忽中断。西方物所成，呼吸能吹万。紫气腾寒空，白雪凝匹练。何处酌天浆，仰止徒生羡。替我登岱宗，里粮劳不惮。挥手凌云端，耸身倚天半。崎岖十八盘，篮舆尚安便。讵似陟此峰，铁索悬一线。韩公好事徒，痛哭殊胆颤。远游我已非，登高岂所愿。白云袅晴峦，回望生依恋。"}