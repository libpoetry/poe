{"id":"815872","title":"浪淘沙 三首，萱草","dynasty":"清","author":"顾贞立","text":"折简寄忘忧。莫更多愁。额黄初印雨初收。一缕檀心开笑靥，别样风流。犹忆去年游。画阁香浮。嫣红媚紫一庭幽。常展空奁桐叶咏，绝胜封侯。何必畏炎蒸。林下风生。梧桐叶叶露华灵。姑射仙人原是雪，当暑偏清。病起喜身轻。如在瑶京。水晶帘卷曲阑凭。好句飞来赓险韵，笔砚陶情。悔不话连宵。分取无聊。如今魂梦也难招。多谢罡风吹不断，一缕愁苗。疟鬼信如潮。怕是今朝。斜阳时节又来邀。偿尽红炉冰与雪，不废推敲。"}