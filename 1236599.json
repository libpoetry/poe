{"id":"1236599","title":"凌虚阁避暑玩月四首","dynasty":"元","author":"罗爱卿","text":"画阁东头纳晚凉，红莲不似白莲香。一轮明月天如水，何处吹箫引凤凰。月出天边水在湖，微澜倒浸玉浮图。搴帘欲共嫦娥语，却恨林间鸟乱呼。手弄双头茉莉枝，曲终不觉鬓云欹。佩环响处飞仙过，愿借青鸾一只骑。曲曲栏干正正屏，六铢衣薄懒来凭。夜深风露凉如许，身在瑶台第一层。"}