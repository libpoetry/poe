{"id":"1222669","title":"赠相者","dynasty":"元","author":"赵孟頫","text":"吾闻伯乐善相马，一顾千金长高价。何人倜傥买权奇，满眼驽骀居枥下。张君年少目有神，走半江湖多阅人。我生瘦愞乏骏骨，浪许腾骧防失真。连朝春雨今始晴，花枝照眼生春情。楼前山色横翠霭，湖上柳黄飞乱莺。便须沽酒与君饮，醉倒花前犹满引。懒从唐举问流年，欲向德翁谋小隐。"}