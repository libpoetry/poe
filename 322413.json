{"id":"322413","title":"沁园春·游知止山庄呈王梅影表叔","dynasty":"清代","author":"张玉珍","text":"小舫蜻蜓，怯任西风，轻吹画桡。爱寒山黛拥，细眉高髻，残阳碧袅，短缕长条。路入溪湾，门涵水影，人立西湖第几桥。循廊步，早窗纱齐拓，翠袖频招。何当曲奏云璈。听字字、清真叶凤箫。正丹枫两岸，霜文受记，菊黄三径，粉本争描。绣斧闲居，班衣乐志，此福人间未易消。耽游处、又斜阳一抹，瞥下花梢。"}