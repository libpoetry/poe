{"id":"598476","title":"故人罢尚书郎索居海上遥有此寄","dynasty":"明","author":"庞尚鹏","text":"人生能几时，踪迹何参商。昔为双鸿鹄，比翼共翱翔。今为水上凫，分飞隔河梁。天高白云远，音书何茫茫。曾闻招隐地，丛桂扬孤芳。蔼蔼朱陈村，上有百花庄。谈天扫日月，吸海挥壶觞。高名动酒帝，封侯入醉乡。一杯罗浮春，何时对君尝。莲社追昔游，清风比柴桑。惭予专一壑，力短心徒长。为园理松菊，三径未全荒。车马不到门，荆棘生路旁。古人金石交，万里宁相忘。丈夫志四海，何必共一堂。愿言谐心期，岂逐岁月忙。雄峙千载前，岿然鲁灵光。"}