{"id":"804773","title":"游胶山酌窦乳泉","dynasty":"清","author":"侯锡","text":"东山积翠碧云浮，路入春林径转幽。古寺旁依修竹坞，清溪还向小桥流。山僧煮茗延宾话，雊雉惊人出笼游。岭下旧传多薯蓣，冈前古迹有金牛。荒烟莫问萧梁宅，蔓草闲寻胶鬲邱。月照蒙泉穿窦出，云阴万玉满庭秋。烟霞日夕瞻佳气，风雨清川系客舟。北海尊盈南阮座，高情且为主人留。"}