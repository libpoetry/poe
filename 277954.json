{"id":"277954","title":"国士桥·南登国士桥","dynasty":"清代","author":"李重华","text":"南登国士桥，乃得豫子碑。豫子报智瑶，因难始见奇。身死匪立名，志各有所为。愧彼怀贰心，万苦安足辞。佳哉赵襄子，意实终始之。剑击号者三，壮士俱扬眉。精诚感冥默，衣血为淋漓。忠臣值贤主，名义两不亏。吾嗤马子长，刺客相等夷。斯人今则亡，事与皦日垂。酹酒欲凭吊，乘传方飙驰。桥边呜咽水，千载流酸悲。"}