{"id":"244013","title":"广福上真宫","dynasty":"宋代","author":"王阮","text":"水色碧沧茫，山势青周遭。壮哉杳渺峰，据此第一高。萧梁古道场，岁月湮蓬蒿。有来天师孙，远与朱叶曹。十年悉力营，万瓦一手操。连甍集紫烟，开窗俯洪涛。枸杞号千年，夜鹤鸣九皋。坐令金丹炉，安此神火熬。英英文章伯，所至秃千毫。何此老鍊师，不着衮子褒。我汎得重湖，歘得片片桃。深穷草迳来，敢惮足力劳。其徒以为耻，谓我不可逃。试补华{黍水换小加一点}诗，妄意续离骚。"}