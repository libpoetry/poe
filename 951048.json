{"id":"951048","title":"苏文忠西湖听琴观月诗帖赞","dynasty":"宋","author":"岳珂","text":"西湖之名，杭颍异辙。然皆足以寄七弦之清调，而共千里之明月。方指地而辨讹，客鬨堂而缨绝。迄五日之考据，验注编于一阅。是诗之来，予目所别。昔也传观，今焉秘笈。叹人事之易变，何凋零之飘忽。然则记岁月于所见，而逸名氏于可阙，亦予之所不忍恝也。"}