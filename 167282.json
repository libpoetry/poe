{"id":"167282","title":"答陈宗道见寄","dynasty":"元代","author":"仇远","text":"蹇予山泽臞，飘飘一鸥似。天风忽假便，饮此金濑水。朝随章句儒，暮逐副墨子。肯叹饭不足，可恋惟酒美。赋茅亦聊复，久矣忘喜怒。尾宁曳涂中，人生行乐耳。怀人耿不寐，一夕三四起。江东暮云合，渺渺隔秋水。遗我诗两章，意古音粹美。敢谓义熙余，及见黄初体。君閒耻食粟，我出惭为米。流品夐不同，黄河贵清济。"}