{"id":"961047","title":"赠宗道士元一","dynasty":"宋","author":"姚勉","text":"黄冠元帅之子孙，于今身入虚皇门。当年元帅扶宇宙，琐琐粘罕气可吞。汪黄沮挠不如意，空使英雄满襟泪。子孙从此懒作官，隐入云间羞用世。誓扫尘氛志未伸，中宵往往泣鬼神。家传一点心及物，烧作金丹功活人。苍生亿万方受苦，莫恋蓬莱隔风雨。急鞭秃角起丰隆，泻作甘霖苏旱土。"}