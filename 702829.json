{"id":"702829","title":"詶临潼王二首","dynasty":"明","author":"董其昌","text":"玉井青莲秋正芬，函关紫气昼氤氲。史公同姓诸王表，天老真形五岳文。眉宇故应龙有种，烟霞只恋鹤为群。无能授简训枚马，远想雄风礼白云。端居空谷感离群，万里论交见国君。等是策书分五社，谁能笔阵扫千军。怀人大小淮山桂，飞梦东南吴会云。莫以雄才求自试，词坛赤帜有閒勋。"}