{"id":"22711","title":"和刘补阙秋园寓兴六首","dynasty":"唐代","author":"雍陶","text":"水木夕阴冷，池塘秋意多。庭风吹故叶，阶露净寒莎。愁燕窥灯语，情人见月过。砧声听已别，虫响复相和。闭门无事后，此地即山中。但觉鸟声异，不知人境同。晚花开为雨，残果落因风。独坐还吟酌，诗成酒已空。自得家林趣，常时在外稀。对僧餐野食，迎客着山衣。雀斗翻檐散，蝉惊出树飞。功成他日后，何必五湖归。秋色庭芜上，清朝见露华。疏篁抽晚笋，幽药吐寒芽。引水新渠净，登台小径斜。人来多爱此，萧爽似仙家。禁掖朝回后，林园胜赏时。野人来辨药，庭鹤往看棋。晚日明丹枣，朝霜润紫梨。还因重风景，犹自有秋诗。圣代少封事，闲居方屏喧。漏寒云外阙，木落月中园。山鸟宿檐树，水萤流洞门。无人见清景，林下自开尊。"}