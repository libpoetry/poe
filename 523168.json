{"id":"523168","title":"铁柱引","dynasty":"明","author":"李梦阳","text":"豫章古城牙城南，何年凿井置铁柱。井深江通没不见，时寒水涸始一露。玩之非石亦非铁，孤立差牙若枯树。人言旌阳锁水母，此语荒唐奚所据。或云藉此压江涛，兹理或有谁者劳。顾今伏腊尽奔走，归美真君瑶殿高。金灯翠旗日来御，雕阑玉槛围周遭。俗论纷纷不须辨，秋风日暮尘满县。"}