{"id":"1089363","title":"次徐漕韵贺留守刘观文祷雪感应","dynasty":"宋","author":"许及之","text":"雪霜之忍有至慈，一片到地五谷滋。所以腊中重三白，史讥失时书直辞。我公卧护北门北，百姓爱公如爱日。及冬祷雪乃爱民，若有鬼神宜率职。要晴要雨天必从，玉山何独閟烛龙。一夜风师擘冰絮，坐使东国成雪宫。晓起清愁无复有，如在春风饮醇酒。欲歌零雨劳公归，正尔补天须妙手。"}