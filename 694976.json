{"id":"694976","title":"镇海楼避暑二首","dynasty":"明","author":"庞嵩","text":"山上巍城城上楼，俯吞珠海挹丹丘。晓分若木三更日，雨送桄榔六月秋。库耸云端擎宝黛，印浮江面浣清流。漫从直北论邹鲁，且看天南别有洲。危楼百尺倚天开，粤国谁分重镇来。万里山光庾岭合，千年海气虎门回。北郊翠引呼鸾道，西浦平连朝汉台。最喜登临无限意，弦歌隐隐桑麻隈。"}