{"id":"506264","title":"题李苏泣别图","dynasty":"明","author":"刘璟","text":"丈夫秉壮志，报国当及时。父兄并显列，游冶非吾为。奋身匈奴庭，仗节伸汉威。羝羊岂能乳，壮心终不移。自分喂豺虎，何意还京畿。降王昔吾友，话别增伤悲。白日自西匿，流波亦东驰。人心岂能一，街陌多交岐。萧萧茂陵树，种种冲冠丝。死生不相愧，忠贞有前期。念之感中怀，朗咏飞龙诗。"}