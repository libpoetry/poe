{"id":"689705","title":"赠陈督学","dynasty":"明","author":"岑徵","text":"北极悬文星，灿烂紫微傍。文明被列宿，牛女先受光。至人应简命，敷教来炎方。独持人伦鉴，皓皓如秋阳。探珠识圆折，采玉辨流方。茂矣作人化，南国庆思皇。使君本天人，间气钟三户。休哉华国器，蔚为斯文主。神龙当利见，矫矫翔天宇。挽彼洞庭波，散为南峤雨。桃李欣向荣，沛然逢甘澍。声教讫遐荒，一时变邹鲁。潇湘为精魂，衡岳为神识。日南半壁天，卿云烂五色。灵洲有佳气，弘农常叹息。缅彼黄梅宗，衣钵会有得。卒起怆榆枋，安知天地翼。燕石誓终藏，惭愧谢周客。"}