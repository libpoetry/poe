{"id":"1112393","title":"挽少师相国李公","dynasty":"宋","author":"张元干","text":"望表公师位，身兼将相权。三朝更出入，一德奉周旋。盍为苍生起，曾扶大厦颠。何知老宾客，拥彗扫新阡。往在东都日，伤心丙午年。不从三镇割，安得两宫迁。抗议行营上，排奸御榻前。英风成昨梦，遗恨落穷边。城守麾强弩，诸班果翕然。云梯攻正急，雨箭勇争先。中夜飞雷炮，平明破火船。如公真徇国，绘像冠凌烟。壮志深忧国，丹心笃爱君。谤书兴众枉，谏疏在奇勋。风咽梁溪水，山悲湛岘云。空馀双舞鹤，鼓吹不堪闻。泪尽西州路，碑留岘首名。买山缘荔子，为圃养黄精。所至登临地，犹疑步履声。堂堂真汉相，天忍閟佳城。"}