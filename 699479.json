{"id":"699479","title":"八月六日舟中忆去年此日与大兄都城归义寺别泫然念及大姑自云明岁二三月当还出笼不远因大笑而别今大姑与兄俱逝矣哀哉","dynasty":"明","author":"袁宏道","text":"别时犹记带馀诙，夹毂风生满面灰。屈指来年一二月，大姑含笑长孙来。伏惑虽然学圣流，难辞真恸到眉头。独形独影空舟里，自说因缘自解愁。闻说南中也破颜，几回梦上九华山。而今恰走南中路，不是生游是死还。饶他白发倍耆年，那得三朝无恶缘。一刻未离一刻苦，争如长夜却先眠。灯前肠痛子瞻诗，宿世他生自可知。邮馆暂来还暂去，莲花聚首是长时。"}