{"id":"1111895","title":"寿魏鹤山","dynasty":"宋","author":"吴泳","text":"人生瀛海内，中气胚腪之。真元会清淑，间代储英奇。扶摇六月息，濯羽于咸池。冰壶贮虚明，璧玉含清辉。阿阁引凤巢，小山结桂枝。肯遗金门步，乞取青藜归。要福不椒醑，延年不琼糜。至仁弥尔性，纯嘏无穷期。濂溪雅爱莲，程子乐观鱼。生机不停息，天理原平铺。美人湖上来，挹绣天东隅。清气荡喧浊，德风振纤枯。人酣莺花国，雨满菜豆区。肯縻尔好爵，而夺渠贞符。鹰鹯好弹击，乃谓鸾凤疏。愿言崇明德，永作国璠玙。"}