{"id":"1121948","title":"谢子瞻尚书惠墨端溪砚二首 墨","dynasty":"宋","author":"范祖禹","text":"禹平洪流锡玄圭，班于群神朝会稽。辽东飞烟过沧海，徂徕古气临天齐。丹砂化出黄金鼎，雄麝焚身何噬脐。鱼胶清坚岂易致，燕支山北随佩觿。双龙蛇蟠戏缺月，吴军破甲光水犀。黑云如轮起端溪，挥洒倏忽奔鲸鲵。先生海内文章伯，穷年蒿目忧黔黎。玉堂新制自心巧，想见星象躔宝奎。落毫无胫走珠玉，雨雹霁止垂虹蜺。陋儒穷经唇欲腐，石室汗简空沈迷。眼昏画纸仅成字，何异月闇投玻瓈。唯当藏作箧中宝，并荷蓑笠归锄犁。端溪清冥几千尺，玄潭喷云嘘紫石。层空飞溜泻珠玑，太古阴崖摧霹雳。剪裁岩屏作风字，琢磨水镜成月魄。似闻松上飕飕声，一洗尘埃倾七泽。先生每思穷禹穴，东叱天吴挂帆席。山祗水若献幽宝，赠我不啻千金璧。玉堂金井汲寒泉，坐视青天浸虚碧。岂知来从海峤外，鸟道穿云下绝壁。嗟我本是山中人，惭无词藻对卿客。乡人子云思奇苦，终老汉庭长执戟。至今旧宅有墨池，何怪著书玄尚白。行当提携返敝庐，更广牢愁吊遗迹。"}