{"id":"1120899","title":"壬午秋日观桥刈穫五首","dynasty":"宋","author":"周紫芝","text":"清晨起盥栉，卷箔坐南轩。红日忽满树，飞鸟相喧翻。农夫告铚艾，导我之前村。露晞芒屦滑，地僻秋芜繁。行行不逾里，委蛇到其门。父老喜客至，为黍烹鸡豚。劝我当力穑，醉中多好言。低头谢父老，我志久已存。归来三叹息，默诵归田园。交亲不相知，笑我营小筑。人生如风灯，一灭不容续。胜负棋一枰，信手安用覆。与君共此世，百岁但信宿。进退均有求，要各随所欲。君轨趋朝市，我履在林麓。胡为浪相笑，吾计念已熟。客来不与辨，聊用铭我屋。胡马嘶北风，游子思故乡。富贵人所羡，危机亦难防。幕上巢岂安，剑头炊易伤。乃知三亩耕，此策为最良。寒士但藜藿，肉食馀膏粱。脱粟众所食，万钱谁得尝。终然均一饱，果腹俱徜徉。饭蔬岂不乐，厚味生祸殃。以此较得失，岂复无短长。人言秋日短，无事日更长。篱落既补治，稼穑已涤场。薄暮有微兴，悠然步东冈。东冈枣与梨，累累半青黄。幽菊虽未吐，已含风露香。风物良可喜，客来有杯觞。但使常如此，贫贱亦何伤。祠宫昔所筑，古屋栖真灵。谁知员峤徙，亦叹曲池平。我即废址北，结茅寄幽情。高秋肃万籁，彷佛闻箫笙。夜梦着琼冠，结佩朝玉京。谈笑悟至理，俯仰了八纮。安能事香火，餐霞学长生。明朝日复出，抱耒还躬耕。"}