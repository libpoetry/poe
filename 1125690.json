{"id":"1125690","title":"和喻迪孺郎中春日书事二首","dynasty":"宋","author":"郭印","text":"春风不入鬓边青，羞逐儿童趁晚晴。花欲近人颜色好，鸟来窥户语音清。钩帘静院山相顾，散策高亭月共行。自断穷通天已定，休劳占数向枯茎。人间春思漫纷争，祗把新诗唤晓莺。妙处镌镵应鬼泣，醉中挥洒自风生。谁知雅道当今绝，独与骚人并驾行。尺纸飞来光照夜，小窗申诵到参横。"}