{"id":"419472","title":"台城路 辛巳重九北极阁登高，分韵得“气”字","dynasty":"近现代","author":"龙榆生","text":"摘星楼观高寒甚，江山看来如此。树染霜红，波涵黛碧，游目危阑閒倚。惊飙乍起。但群集飞乌，暗消英气。漫检萸囊，啸馀谁共话兴废。清秋经闰正好，未妨相伴去，花下同醉。倦鸟还巢，残阳暖客，翻觉风光旖旎。疏狂待理。听落叶声声，满林歌吹。向晚归来，梦迷樵唱里。"}