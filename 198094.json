{"id":"198094","title":"杂诗·黄河走东溟","dynasty":"宋代","author":"李复","text":"黄河走东溟，不知几万里。奔腾鼓风雷，势欲卷厚地。百川随呼吸，浑浑失气类。正德不可乱，横绝见清济。诡士富纵横，机辩回天地。观其投说时，揣摩探人意。高论未能窥，茫然何所试。仿佛一隙开，汹涌惊涛起。阴阖拒其恶，阳开示其喜。危冠揖时君，担簦擅国势。六印黄金多，双璧连城贵。岁晚客子来，倾变心若死。"}