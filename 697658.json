{"id":"697658","title":"雨后咏怀四首","dynasty":"明","author":"胡俨","text":"绝无人迹到，一室净纤尘。树老风梢折，阶寒露菊新。少陵悲旧雨，尼父叹孤邻。吾衰竟如此，吾道未忧贫。日上风檐静，蜘蛛缀网丝。绿垂依槛草，红落过墙葵。卧疾妨贤久，怀恩报国迟。素餐新谢绿，菰米杂粳炊。秋雨一番过，秋风转觉清。卷帘黄叶落，倚杖白云生。学省虚官署，乡书计客程。砧声何处发，偏动老夫情。抱疾形容改，无情岁月忙。草深栽药圃，人老读书床。洲渚蒹葭白，山林橘柚黄。几时筇竹杖，去踏钓鱼航。"}