{"id":"597432","title":"怀罗浮吟","dynasty":"明","author":"梁有誉","text":"长剑欲倚昆仑丘，深杯欲吸沧海流。古人意气徒为尔，今人局促随牺牛。我生胡为苦百忧，三湖卜筑仍淹留。侧身天地箭满眼，令我东望怀罗浮。此山往往精灵聚，朱明耀真通十洲。七十石室二石楼，铁桥虹起陵炎陬。地脉潜连洞庭口，天台下瞰溟澥头。九阳倒挂扶桑折，朱光反射岩峦幽。轩辕才及熊相返，大禹九山封即休。惜哉神圣迹不到，秘诀隐文如可求。忆昨梦游青岧峣，天鸡乱号日生潮。鲸鱼东来触山动，星斗破碎随波漂。羽衣金节排风下，或骑麒麟坐泬寥。白榆历历手可摘，朱凤嗷嗷同见招。自言洞壑长为主，烟霞万古堪逍遥。觉来失却飞云顶，天乐隐隐离丛霄。搔首仙人不可逮，桃水麻源几千载。东池万壑西飞鸟，乾坤莽莽谁相贷。道开室已芜，葛洪井何在。金光石髓不遇人，一望仙山几悲慨。北有恒霍东海岱，嵩华衡巫俱域内。凌风直上倒景台，我欲因之餐沆瀣。"}