{"id":"15780","title":"戏赠无本","dynasty":"唐代","author":"孟郊","text":"长安秋声干，木叶相号悲。瘦僧卧冰凌，嘲咏含金痍。金痍非战痕，峭病方在兹。诗骨耸东野，诗涛涌退之。有时踉跄行，人惊鹤阿师。可惜李杜死，不见此狂痴。燕僧耸听词，袈裟喜新翻。北岳厌利杀，玄功生微言。天高亦可飞，海广亦可源。文章杳无底，劚掘谁能根。梦灵仿佛到，对我方与论。拾月鲸口边，何人免为吞。燕僧摆造化，万有随手奔。补缀杂霞衣，笑傲诸贵门。将明文在身，亦尔道所存。朔雪凝别句，朔风飘征魂。再期嵩少游，一访蓬萝村。春草步步绿，春山日日暄。遥莺相应吟，晚听恐不繁。相思塞心胸，高逸难攀援。"}