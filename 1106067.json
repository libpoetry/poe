{"id":"1106067","title":"正肃吴公挽辞三首","dynasty":"宋","author":"王安石","text":"从容边塞议，慷慨庙堂争。曲突非无验，方穿有不行。搢绅终倚赖，赠襚极哀荣。岂慕公孙贵，平生学董生。应世文章手，宜民政事才。朝多侧目忌，士有拊心哀。书蠹平生简，香寒后夜灰。悠悠国西路，空得葬车回。昔继吴公治，今从子产游。里门无旧客，乡国有新丘。谋让禆谌远，文归贾谊优。此时辜怨宠，西望涕空流。"}