{"id":"687962","title":"泛珠江望白云山","dynasty":"明","author":"成鹫","text":"扁舟独渡珠江水，野客登临耳目宽。绀殿钟声移棹听，白云山色隔城看。遐心指点峰千叠，生计商量钓一竿。今夜月明何处宿，梦魂应绕郑仙坛。早潮暮潮时往还，大浪小浪波涛间。一声呕哑涉江棹，十里涳濛回首山。水寺无人僧定稳，仙岩有路鹤飞閒。菖蒲花发便须去，居此不难凋玉颜。"}