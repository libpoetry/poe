{"id":"571995","title":"丘长孺醉歌和黄平倩","dynasty":"明","author":"袁宏道","text":"广陵细酒真珠沸，瓮花决决倒河渭。研朱泼面火生肌，离身一里闻糟气。初如渴骥奔鸣泉，渐如怒虎吞脔胾。乍如山石压一丝，又如云絮泊空际。须臾变幻如偶儿，乍孤乍末恣俳戏。又如分身作数人，口耳心神不目制。旋风著树刺钩藤，郭郎舞袖张颠字。口中牵丝舌力蹇，千言不能达一义。酒人讳醉强惺惺，容貌矜持礼法赘。强将拜跪学常人，不觉攲身落崖砌。千扶万拥不能支，吻中微闻呼白二。檐溜丁丁滴到唇，举手推屋若辞醉。一酣三日昏如泥，齁声吼若惊涛至。天然一幅浑沌图，人间械路争回避。"}