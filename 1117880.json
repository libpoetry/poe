{"id":"1117880","title":"闲中偶题二首","dynasty":"宋","author":"陆游","text":"楚泽巴山岁岁忙，今年睡足向禅房。只知闲味如茶永，不放羁愁似草长。架上汉书那复看，床头周易亦相忘。客来拈起清谈麈，且破西窗半篆香。久矣云衢敛羽翰，退飞更觉一枝安。七千里外新闲客，十五年前旧史官。花底清歌春载酒，江边明月夜投竿。痴顽直为多更事，莫怪胸怀抵死宽。"}