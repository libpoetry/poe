{"id":"977233","title":"哭朱严伯","dynasty":"宋","author":"徐玑","text":"脩麓长髯客，风仪野老边。夕阳乌袖薄，细雨葛巾偏。握手相从日，寒云未雪天。酽醅篘不尽，鲊醢罄无捐。共舸浮江北，联吟就几篇。梅花知老矣，流水尚依然。倚杖临皋别，东风白发前。官途三载远，世事古人先。疋布心曾许，交情后莫传。萧萧瓜井暮，瑟瑟故庐烟。衰病身如木，怀思泪欲泉。磨诗终未稳，空向月婵娟。"}