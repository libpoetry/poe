{"id":"694867","title":"人日大雪峻伯助甫来过赋得榆愁门阳四字四首","dynasty":"明","author":"宗臣","text":"七日之春春可呼，相逢斗酒醉屠苏。却疑金胜天门堕，把向阶前成白榆。已知青帝坐青阳，玄冥使者又飞杨。不是春风吹不去，知君欲跨白虹翔。春色尚闭杨柳园，杨花柳絮何翩翻。胡奴系马庭前树，疑是玉龙来叩门。冻云裂破青春流，天门牛女争春愁。剪碎银河几万片，一宵白尽青山头。"}