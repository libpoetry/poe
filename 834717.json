{"id":"834717","title":"壶中天 经黄州赤壁下，示洪雨楼","dynasty":"清末民国初","author":"冯煦","text":"楚江一笛，甚劳劳吹我，去舟如叶。已是汉南秋色晚，况又怀乡时节。峭壁欹云，冷溪垂雨，不共残僧朔。东坡去后，暗潮犹自呜咽。携手更上层楼，黄州镜里，晴霭横孤堞。输与西来今夜鹤，管领芦边斜月。平野荒罾，乱峰寒烧，回首添凄切。哀弦重奏，酒人还是轻别。"}