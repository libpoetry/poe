{"id":"761547","title":"花发沁园春 小春见梅","dynasty":"清","author":"况周颐","text":"薄暖轻寒，去春还远，绮窗又见春色。纤红吐秀，小碧衔妍，略约去年风格。年时记得。花落后、时时相忆。恰开也、又说花枝，撩人春恨如织。问讯瑶台咫尺。算何郎韶颜，一见还识。帘深贮艳，槛曲移香，何处好春消息。花前小立。应胜似、无端寻觅。便三点、两点春光，此时多少怜惜。"}