{"id":"733502","title":"来甘州一载矣尚未纪其风物夙昔交游问贻杂至特作六百字写怀用柬知我","dynasty":"清","author":"黎士弘","text":"万里黄河飞一线，五州棋错东西面。大旗日落照孤城，画角声低迷故县。秦人百二夸山河，明驼騣马羌唱歌。硖水淙淙石齿齿，祁连千仞高嵯峨。白头父老说前事，举边还指战场地。射残铁镞半段枪，得来换酒谋朝醉。马兰苜蓿生沙州，荒邮短驿连古沟。四月寒山催种麦，风高六月犹披裘。夹道鳞鳞见番族，放马满山羊满谷。天巴岁岁说防秋，未必饮河能果腹。河西僧人著黄衣，蚁蜉经卷银字肥。吞针罗什不长见，斗室维摩仍有妻。或云此辈便其俗，要使羁縻压荒服。时平不问燕雀安，防微深恐鼠蛇伏。前生草地纷请求，闭关却谢诚良筹。岂可鸿沟割项羽，宁容子敬分荆州。庙堂胜策坚壁垒，得使澄澜安弱水。曾无佛骨与仙才，来束单车结双轨。书生落落真自豪，一斗伊凉笑尔曹。朝来起看雪山雪，夜卧贪窥星汉高。甘州四山积雪，经夏不消。金瓶新摘“青粿，”万颗匀圆荐红玉。长枪江米压囊香，听尽甘州《垂手》曲。曲中何曲最断肠，银笙吹月出半衔。尊前铁石顽司马，肯教闲泪浇青衫。经年此处似差乐，土房煤瓮倾羊酪。譬如生长作边人，那识金齑开碧阁。衙散清斋一事无，还能忆我前读书。凿空博望出下策，欲将缯币联康居。缯币东来千万轴，单于城畔高粱肉。单于城去镇百里。纵使贰师出渥洼，何如八骏追周穆。还想子公破月支，当时壮节称魁奇。而我不烦折一矢，谈笑欲狭前人规。几人称王几人帝，槐柯蚁蛭真儿戏。重华空上建业疏，蒙逊解乞《搜神记》。不知何代何王宫，阴房鬼火遮路红。彩虹已逐瓜蔓水，尺碣挂壁夸奇功。看乌西飞兔东走，功名富贵亦何有。巧鹳当径啄新蒲，跛羊卧路啮残柳。监仓公子无乃愚，不算升斗量锱铢。作诗索句如追逋，胡为嘐嘐嗤古徒。我不敢效我友逸，粗了簿书吟抱膝。虎头燕颌百不须，坐享清时懒投笔。"}