{"id":"311023","title":"倦寻芳·阳历岁首公园会事极盛，竟未出观，可笑也","dynasty":"现代","author":"邓潜","text":"锦城旧例，花市先声，游事经惯。换色芙蓉，纷惹踏枝莺燕。劫后池台依样好，愁边花木妆春茜。讽金经、怕冤禽万亿，忏除难遍。尽多少欢场人逐，烂锦年华，凄到心眼。一笑关门，除却种梅休管。集泽鸿、哀歌舞乐，爬沙蟆贵功名贱。好风光，又看他十年元旦。"}