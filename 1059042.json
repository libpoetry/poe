{"id":"1059042","title":"送郑祭酒得宫观还乡","dynasty":"宋","author":"邹浩","text":"闽中男子多儒衣，龙骧虎视惟四夔。门前蓬藋老风雨，籍籍声名天下驰。尔来半作古人去，亦或霜鬓甘伏雌。独随日月上星斗，即今先生侍丹墀。先生胸次真武库，无所不有世莫窥。早年剖符勤抚字，晚年赐环妙论思。朝廷远览得治本，务先长育英豪姿。凌云大厦岂一木，要在钜细皆其宜。先生彬彬揭模楷，仰膺帝可端为师。鸾飞凤举遍台阁，辟雍祭酒终不移。下帷庄坐对沉燎，诸生自耻专浮词。斯文与天共澄霁，肃驾圣域无多岐。他时合抱挽梁栋，论功较德谁高卑。先生胡不长风宪，豺狼在念略狐狸。坐令饮恨深发喜，簪缨无复藏奸欺。先生胡不同翰墨，形容尧仁晓天涯。鲁官典诰从此复，大哉王言非寄私。先生胡不秉枢极，以道揆事如蓍龟。河防民役有定论，简拔贤俊去嫌疑。吏员一一底乃绩，二虏拜手受指撝。东西南北几万里，匹夫匹妇违寒饥。人言太平亦无象，但见父老同儿嬉。胡为五湖入清梦，忽焉幽兴落武夷。千钧一发谁挽得，径约赤松歌紫芝。长安车马竞回首，颇似巨源辞位时。通德高门想如昨，溪风旦暮犹有期。冷然杖屦远俗物，此心惟许江鸥知。巍巍北辰拱天子，还淳直欲跻皇羲。人才未登常侧席，鹤书每每空山茨。金瓯况复旧名氏，只恐先生难自怡。"}