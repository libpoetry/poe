{"id":"267998","title":"转调二郎神·梅花","dynasty":"现代","author":"何振岱","text":"玉枝零乱，怎不向、金壶幽贮。算误倚枯丛，更催春羯，相近都非素侣。雾鬓风鬟轻寒里，悄写影、水烟荒渚。问世外灵根，花中高韵，几人知汝。无语。前身瑶苑，忆陪灵圉。近纸帐深更，冰魂禁守，不受栖香翠羽。霜气添明，月波流滟，谁个冷心相与。凝目久，尘外幽人若接，碧琴横伫。"}