{"id":"1107087","title":"邻家翁挽辞二首","dynasty":"宋","author":"邓肃","text":"凛然风韵老尤癯，方寸经营包九区。窖粟巧为任氏策，缚船冷笑退之迂。深藏未肯骄僮仆，俭德端能率里闾。故使考终踰七十，不因财害似齐奴。高堂宴坐亦何忙，金水聊观毁与穰。远配刁间笼桀黠，未饶倚顿埒侯王。桑麻有亩今千计，牛马难言用谷量。可惜一朝螺变麦，千金无药治膏肓。"}