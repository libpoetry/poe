{"id":"1210848","title":"闻有将游崆峒者示之以诗","dynasty":"元","author":"杨弘道","text":"块破两土山，川狭浊泾注。古城随地形，南方劣千步。客从扶风来，触目意甚恶。梦想终南山，时咏退之句。睫毛在眼前，昧者不自悟。十室有忠信，贵耳多贱目。笄头倚青壁，一舍西郊路。昔在帝轩辕，涿鹿赫斯怒。凶竖为鲸鲵，一战正王度。犹惭广成子，清净理亦具。兹山尝驻跸，北面承教谕。何时起宫室，土木俨像塑。年年夏孟月，虚邑事游聚。凝妆耀岩谷，浮岚润巾屦。高亭参青云，显敞快瞻顾。苍松龙欲飞，废寺金重布。君侯来西台，二府倾注措。谈辩惊宾筵，戈矛森武库。名山契真赏，骏马思并骛。当招列仙癯，为解升高赋。"}