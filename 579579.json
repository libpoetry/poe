{"id":"579579","title":"九日遣怀","dynasty":"明","author":"江源","text":"西江客六载，奔走声利场。不知令节至，无乃案牍忙。老妻淩晨起，谓我是重阳。呼婢具酒食，几宴列高堂。儿女幸团栾，劝饮数十觞。虽无白衣来，五斗足徜徉。今年气候迟，九月未肃霜。篱菊尚无花，庭柑犹未黄。试看长逝者，此酒不得尝。安可不作乐，况近桑榆光。放情不惜醉，载咏蟋蟀章。饮酒和靖节，题糕叹刘郎。遣兴即捉笔，短述焉能长。好乐但如此，良士戒无荒。"}