{"id":"743398","title":"赠何云峰","dynasty":"清","author":"李骥元","text":"去年残腊天雨霜，吾子墨缞登我堂。踯躅哽咽声不扬，边尘染衣风透裳。为言乃父殁异乡，仁宦致此心摧伤。生前故交殁后忘，昔周人急今空囊。剑关迢递秦陇长，丹旐何由归梓桑。我方鼓缶歌悼亡，弦琴断绝难更张。侧身三晋观乐阳，山魈啼泣魑魅狂。何处招魂陈酒浆，束装无策心茫茫。今兹垂柳复垂杨，安得送汝归金堂。"}