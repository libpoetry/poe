{"id":"813519","title":"雨夜戏效义山无题","dynasty":"清","author":"李慈铭","text":"画帘疏雨隔微尘，独夜房栊易怆神。淡墨罗巾镫畔字，小风铃佩梦中人。难销碧玉当年恨，留得文箫旧日贫。除却小敷山下路，天涯何处更寻春。潭水闲门倒影斜，金铺深掩玉窗纱。骄骢日夕偏知路，乱燕春深未定家。银烛惯侵三五月，铜壶低隔一分花。江湖侧帽填词客，长与年年减鬓华。小别东风不自由，香车油壁几句留。难忘玉手搴帘笑，谁遣蛾眉满镜愁。莺语画屏人倚瑟，蛛丝小幔月当楼。银河不信谁相待，泻作潇潇暮雨秋。咫尺青鸾便断闻，漫书花叶寄朝云。镫前秋扇留残滴，雨后春衫发故熏。杨柳长为牵恨物，蘼芜新著忏愁文。多应终古沅湘水，翠被兰舟怨鄂君。"}