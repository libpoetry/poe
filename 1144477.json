{"id":"1144477","title":"学诗","dynasty":"宋末元初","author":"陈普","text":"先知老嫩辨精粗，又识寒酸与富腴。要落前人旧窠臼，也须作我大规模。英豪好是不缘酒，妥帖岂须由撚须。最好尧夫击壤集，胸中閒气一毫无。摇膝支颐未冠年，已将采撷胜雕镌。未能动地惊天句，且诵吟风弄月篇。击壤莫抛康节集，煎胶可续上林弦。东山七月无人解，只是周公学有源。"}