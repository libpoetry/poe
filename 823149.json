{"id":"823149","title":"渡江云 锦城诸遗老，和春柳韵成帙，却寄","dynasty":"清末近现代初","author":"赵熙","text":"锦城耆旧传，相思两地，桑梓当龙沙。送春春已去，去日春人，都付玉钩斜。贞元梦影，剩燕山，一绿无涯。休望远，喷蓬莱阁道，双凤万人家。哀笳。经年患气，竭地军需，胜西来铜马。谁更念，催耕野扈，斸土金鸦。婆娑老树如人样，赖新词，传唱瑶华。晴又雨，花潭且醉榴花。"}