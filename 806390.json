{"id":"806390","title":"齐天乐五十首 其三十","dynasty":"清","author":"端木埰","text":"屋梁明月频年梦，迥阑几番愁倚。落叶悲秋，长条堕劫，心悸斯人憔悴。征尘未洗。喜一笑相逢，夕阳烟翠。大斗浮余，世闲如许快心事。新居还更不远，又天街共踏，寒月如水。许浑诗情，彭宣丝竹，并作当筵欢醉。清心妙理，况道味醰醰。近来增美，进步竿头，素心人倍喜。"}