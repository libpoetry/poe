{"id":"1110474","title":"读王季恭诗卷小诗为谢二首","dynasty":"宋","author":"孙觌","text":"潜泉不到一周星，膝上郎君得我惊。大府潭潭真老相，长淮滚滚旧家声。渥洼随地须千里，穷发垂天伫一鸣。莫遣画蛇安两足，宫袍赐锦待先成。金钟吼彻晓霜清，瓦釜如雷不敢鸣。欲识呼卢真彦道，试吟石鼎调弥明。牙签万轴撑肠满，金检千篇唾手成。堪笑韩公太多可，浪传侯喜有诗声。"}