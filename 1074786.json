{"id":"1074786","title":"送虞伯瞻以宣城尉为上元方田官","dynasty":"宋","author":"周紫芝","text":"曩时人物询石渠，风流文采知诸虞。老成不见典刑在，定识载行家有书。此郎胸中有泾渭，不比当年灞陵尉。可怜汗血名家驹，未有长途试千里。空鞭赤兔鞬臂弓，射杀穷山赤丸子。只今廊庙方赓歌，群材并用肩相摩。将分壤地辨垆㯺，要追禹迹穷岷嶓。悬知使者欲推毂，岂止朱墨精研磨。简书可畏君莫厌，会见天边给飞传。时来富贵亦偶然，且尽十分金潋滟。"}