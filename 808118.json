{"id":"808118","title":"百字令 春夜闻雁","dynasty":"清","author":"杨芳灿","text":"夜亭寒峭，正风高欲晕，月波微皱。雁影一绳声嘹唳，万叠吴云飞透。细草生烟，残花飘霰，才是归时候。星沈雨滞，天涯多少僝僽。廿载别却江南，君行过处，风景依然否。水国荒凉生计短，菰米莓苔非旧。潦倒羁怀，飘零倦翮，各自争春瘦。哀音渐远，拥衾惟听清漏。"}