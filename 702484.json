{"id":"702484","title":"九日怨十章","dynasty":"明","author":"程敏政","text":"黄花半老清霜后，忆弟看云白昼眠。妙质不为平世得，悠悠生死别经年。满城风雨近重阳，马上谁家白面郎。时复看云泪沾臆，寒花犹作去年香。怀抱何时得好开，陶然共醉菊花杯。一行书寄千行泪，竹死桐枯凤不来。惠连群从总能诗，一夜霜风凋玉芝。丛菊两开他日泪，欲欢无复似当时。此身那得更无家，节及登高忽叹嗟。人面不知何处去，一年容易即黄花。南菊再逢人卧病，浮云世事欲如何。哀歌未断城鸦起，鸿雁不来风雨多。物色生态能几时，九日尊前有所思。遥知兄弟登高处，此恨绵绵无绝期。爱而不见心断绝，瘦马独吟真可哀。寄与风光共流转，菊花从此不须开。与君今世为兄弟，未必秋香一夜衰。古往今来只如此，九重泉路尽交期。遍插茱萸少一人，苍苔白石已成尘。人生在世长如客，更结来生未了因。"}