{"id":"458154","title":"十一月八夜梦见先父，予问曰：“这几天你到哪里去了？”语未及终，即蹲身咽泣，不复能声。恍然中似觉先父渐近予前，然予闭目，未尝见其面目举止，但觉如是耳。既醒，犹闻唇吻间喃喃自语曰：“你不在家，怎么吃饭的？”倚枕更忆，梦中语时，尝略犹疑，不知当谓“几天”抑“几年”；实则先父弃世，行将廿年矣。越三二日，中夜复醒，乃为赋此","dynasty":"当代","author":"卢青山","text":"卢子将南征，际此霜天冻。神思争纷纭，触物心皆动。幽魂似有知，悄然潜入梦。对立不能语，似若来相送。昔我辞故家，暂寄洞庭阳；翁持痀瘘躯，送我柴门旁。孰谓未几日，我翁息不张；我复自此门，送翁入北邙。自此等转蓬，飘流是其用。两年再携囊，远逐秋风纵。出门复入门，门侧何空洞；唯自惊车里，遥见北邙冢。门冢亦何异，同为时光奉。我门颓而朽，我墓木亦拱；我屋毁不存，我祀须谁供。今我更远走，谁揾中心痛。人生自有分，百年谁不灰。我灵苟不灭，终必返驾回。弃置披衣起，亦送翁魂归；送归我本墓，守我故家楣。"}