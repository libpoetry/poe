{"id":"909946","title":"邓城道中怀旧时德麟相拉至江北三县","dynasty":"宋","author":"李廌","text":"昔从郡丞游，馀寒春未回。玄云蔽冷日，朔风捲黄霾。枯榛拥残雪，疏篱横野梅。季夏方溽暑，后乘复与偕。青秧舞白水，赤日飞红埃。牛马暍俱喘，蜩螗嘒相哀。值此寒暑变，感予羁旅怀。行行江湖去，举棹向天台。老妇脍鲂鲤，丁男涤尊罍。霜橙荐紫蟹，水藕浮琼醅。念公复行县，秋光当独来。予时定相望，持酒上高台。"}