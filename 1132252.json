{"id":"1132252","title":"赵广安挽诗","dynasty":"宋","author":"魏了翁","text":"蚤志周程学，期窥孔孟心。人知行马贵，我爱隙驹阴。秋树檠苍干，霜空耸翠岑。一生迂事业，造物作知音。星陨南昌日，枭鸣蜀道时。孝诚移地轴，忠泪洒天涯。尽己皇它恤，求仁不复疑。卫公精爽在，足尉九原思。圭组曾分寄，经纶未究才。冥心求己事，真气养玄胎。月遽中河落，兰先白露摧。若人嗟不淑，天意谓何哉。"}