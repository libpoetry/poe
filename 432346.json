{"id":"432346","title":"赠森槐南博士二首","dynasty":"近现代","author":"杨寿杓","text":"少微垂曜接蓬莱，海国龙门一扇开。家学鲤庭山谷集，仙班鸾掖秘书台。既今风雅无盟主，自古文章有霸才。惆怅榛苓摇落尽，买丝愿绣使君来。异苔气味感同岑，尘世难忘是赏心。名士过江成往迹，骚人末路托行吟。卅年肮脏囊中颖，一曲流连海上琴。欲挹清芬空仰止，青山南麓白云深。"}