{"id":"1210372","title":"书怀二十韵奉呈虞集贤","dynasty":"元","author":"张雨","text":"昭代千龄运，斯文一柱功。初当延祐日，晚识广陵公。朝士因推毂，先生猥击蒙。暌乖遗廿载，寤寐接孤风。太史山川彦，仙儒馆阁崇。置身清切上，用志杳冥中。句法黄初过，才名冀北空。朔南驰使节，江汉借归篷。酒问馀杭姥，泉寻六一翁。境非秋水观，寺即紫微宫。侍坐要王远，移家近葛洪。于焉承咳唾，足以振罢癃。卓尔身为贵，胡然老见攻。战肥终道胜，德重岂途穷。玉趾閒迂步，麻衣病鞠躬。茶烟窗冉惹，墨沼树玲珑。饥甚无瑶草，招来有桂丛。输心何落落，把袂辄匆匆。易进乘轩鹤，难追戏海鸿。明朝去吴会，长笑为谁雄。"}