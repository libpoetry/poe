{"id":"1135979","title":"次韵汪以南閒居漫吟十首 其一","dynasty":"宋末元初","author":"方回","text":"恭惟天地心，物物息相禅。诗人卜丰年，生意寓雪霰。彼但言其消，譬梦幻泡电。痴悯狙公赋，忿斥蜗国战。焉知往圣作，视世岂邮传。向明赞化育，司牧必南面。寸丹对上穹，退以学自练。至其出为物，遇暍忍不扇。吾目故未瞽，此道若有见。自养非所养，焉敢事荒燕。"}