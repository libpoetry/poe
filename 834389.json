{"id":"834389","title":"齐天乐 闻石卿述恨","dynasty":"清末民国初","author":"姚华","text":"清秋曾与寻欢去。年来顿成间阻。过酒移灯，来茶续座，惆怅春宵腻语。怜伊惜汝。早几叠眉攒，笑时酸楚。旧事程程，梦痕犹自共朝暮。分明两情互许。奈而今有约，长短无据。遣泪酬花，将衣递影，此意如何分付。逢人诉与。幸仪舌犹存，恨天凭补。暖树莺多，恐东风更误。"}