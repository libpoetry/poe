{"id":"1075895","title":"次韵庭藻折梅怀周秀实","dynasty":"宋","author":"周紫芝","text":"风流扫地难挽回，二老人物似苏梅。时从花底饮落雪，醉卧沙头双玉罍。平时交分心相许，晚岁相思各秦楚。孤山篱落固依然，纵有此花无此语。周郎别去当有期，归来不复如瓜时。天应知客颇有恨，花亦忆君尚未迟。我游东吴身是客，梦到江南与江北。安得马背如孤鸿，万里从君聊一息。只今春草还萋萋，会须急唤王孙归。"}