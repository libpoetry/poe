{"id":"769657","title":"沁园春·题胡二简乘风图","dynasty":"清","author":"陆震","text":"眼底男儿，俶傥如君，屈指无多。记酒酣兴发，珊鞭倒挽，秋高马健，绣袷横驮。属客为图，索余题句，醉墨曾于盾鼻磨。今重见，又投来锦轴，惹我狂歌。豪情一倍嵯峨。纵万里、还思瞬息过。似御风仙子，将游碧落，乘槎汉使，直犯星河。赤鲤汀边，老蟂矶畔，喷沫惊翻十丈波。燃犀照，见百灵趋拜，啸舞天魔。"}