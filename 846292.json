{"id":"846292","title":"念奴娇 二月廿三","dynasty":"宋","author":"无名氏","text":"池塘风暖，算流觞盛集，恰迟旬日。晓听儿童传好语，瑞气华堂充溢。天产英雄，封侯骨相，才气千人敌。暂游尘世，妙名已上仙籍。争羡金紫盈门，灵椿正茂，荣庆谁能及。会展龙韬并豹略，重把山河开辟。鼻祖汾阳，佐唐勋业，管取今犹昔。名垂彝鼎，寿龄更比箕翼。"}