{"id":"753306","title":"美女篇","dynasty":"清","author":"商景徽","text":"美女东城隅，红颜华灼灼。垂垂十二鬟，一一飞金雀。初日照楼台，春游出宛洛。采桑攀远杨，搴芳捋丛薄。行路何踟蹰，中心谅有托。不知谁家子，白马黄金络。强言立道傍，翩然互酬酢。本非淇上姝，宁践桑中约。家无薄幸儿，白头负前诺。赠妾双明珠，还君抵飞鹊。日暮行归来，空闺守寂寞。"}