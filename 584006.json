{"id":"584006","title":"次韵燕泉司空和陶五首 其一 真想","dynasty":"明","author":"黄衷","text":"淑灵孕秀彦，蚤岁冠乡书。雾豹焕文彩，诸良叹不如。渐鸿抱孤志，冥冥历天衢。游息必时乂，焉能齿空疏。李贺客京邑，高轩辔常纡。贾生策利害，于治亦绪馀。孝皇肆贤网，喜得奇货居。摅心在军国，妙契水与鱼。行志三十年，文墨安足拘。眷言惬真想，归卧南山庐。"}