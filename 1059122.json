{"id":"1059122","title":"送望之移帅荆南","dynasty":"宋","author":"邹浩","text":"荆湖地与蛮獠通，江陵开府节制雄。劲兵十万拥罴虎，鼓角声动波涛风。列城如子满棋面，一一元帅呼吸中。陛下钩帘抚天宇，妙选百辟今属公。楚峰峻拔江汉广，晴光带影落渚宫。悬知黄馘日饱饭，酣歌鼓腹均儿童。裕陵松柏老霜露，钟山杖屦埋蒿蓬。自从知已失君相，隼旟熊轼西复东。赭袍可想不可见，十年一梦朝来空。荆湖虽重岂留处，朝廷百度皆元丰。"}