{"id":"816930","title":"白梅诗","dynasty":"清","author":"释敬安","text":"一觉繁华梦，性留淡泊身。意中微有雪，花外欲无春。冷入孤禅境，清如遗世人。却从烟水际，独自养其真。而我赏真趣，孤芳只自持。淡然于冷处，卓尔见高枝。能使诸尘净，都缘一白奇。含情笑松柏，但保后凋姿。寒雪一以霁，浮尘了不生。偶从溪上过，忽见竹边明。花冷方能洁，香多不损清。谁堪宣净理，应感道人情。人间春似海，寂寞爱山家。孤屿淡相倚，高枝寒更花。本来无色相，何处著横斜。不识东风意，寻春路转差。"}