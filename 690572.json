{"id":"690572","title":"观察洪公过访小园留酌赋谢","dynasty":"明","author":"张萱","text":"西来紫气照天东，辟土开疆万世功。缓带喜延东阁客，挥毫独振大王风。彤幨拂柳莺迁木，绛韝穿花蝶护丛。咫尺辕门俨山斗，可容于迈数从公。墙东避世岂名高，抱瓮荷锄不惮劳。花径祇应来竹杖，浚郊何意驻干旄。朱华耀日追唐雅，綵笔凌云续楚骚。尊酒论文频促膝，馀霞散绮满蓬蒿。"}