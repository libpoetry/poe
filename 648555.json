{"id":"648555","title":"褒斜道中","dynasty":"明","author":"薛瑄","text":"褒斜一何长，深谷自迤逦。云木青无边，群峰各峻峙。鸟道缘崖巅，危栈架江涘。冥冥叫子规，决决响溪水。累日山峡中，陟降亦劳只。古来蜀道难，此道难莫儗。自我入蜀门，今已一年矣。既乏督办能，兼负素餐耻。而况鬓发苍，胡宁不知止。上章乞解绶，诏许感不已。虽云此谷险，且遂北归喜。行色宣柔毫，庶用传孙子。"}