{"id":"822618","title":"莺啼序 重建思庄楼，用梦窗丰乐楼韵","dynasty":"清末近现代初","author":"周岸登","text":"飞梁驾鳌瞰斗，俯川原绣绮。左云石、右揖莲花，锦标高建霞际。敞八牖、璇穹镜海，春城画本开新霁。幻参旗天外，军封凤翎遥坠。孤塔干霄，万瓦卧雨，更名山四倚。易堂近、泉壑金精，翠微霏润岚翠。访双鱼、仙洲信息，正三月、梅江春水。傍云风，台畔弦歌，暂忘身世。泉烹麝月，酒酌蠃尊，具主宾四美。同记省、文山墨泪，晦叟诗板，雪竹荒坪，古今人事。阳都旧治，庄翁遗爱，为台为沼徵民乐，剩千秋、小劫华严地。中阶旦复，翚飞秀发江山，露沈象移星纬。凌云概日，佩玉鸣鸾，尚赋才共迟。待染翰、离家王粲，倦旅兰成，吐凤千言，卧虹十二。危阑自凭，乌纱重岸，春朝秋夕同望远，御泠然、风引仙衣袂。回头蜀道青天，满目关河，梦归万里。"}