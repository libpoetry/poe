{"id":"1228177","title":"游雁荡","dynasty":"元","author":"李孝光","text":"盘盘古荡倚苍穹，势压坤舆距海东。异境从真三岛外，群山呈技五云中。玲珑胜插连星斗，杳渺神鳌戴华嵩。香雾千屏金沆瀣，煖霞万簇锦芙蓉。峰亭玉女螺鬟亸，瀑泻冰帘雨气浓。怪底双鸾翔彩凤，崭然绝壁挂苍龙。展旗轻飏神僧洞，天柱相高玉笋丛。偃盖紫芝当锦帐，挺标卓笔对天聪。北瞻瑞鹿晴岚薄，西溯飞泉紫翠重。钜宦来观留好句，名才远访畅幽悰。跻攀适带琴尊并，啸览纷陪杖履同。倦客岂知今再到，老僧能记昔相逢。冰盘甘脆传林果，芳饤新柔荐晚菘。远社飞杯深缱绻，赞房对榻重从容。晃衣枫锦飘阶叶，吹佩松涛度曲风。悟趣只知玄圃近，探幽拟与虎溪通。挂巾五老窥灵穴，脱屐常云濯剑锋。涵日影摇临水塔，破烟声度隔林钟。千年纪载文光烂，数日盘桓目力穷。镌石题诗状难尽，遍图胜概贮诗筒。"}