{"id":"432805","title":"上元后八日晋臣韦斋雪滩复庭寿民宾秋若玄及余设宴冷香阁观梅宾至者十有九人赋诗徵咏","dynasty":"近现代","author":"金天羽","text":"垂杨拂水酒生鳞，高阁梅开又一春。矜宠花神凭好事，招邀词客赛良辰。莺啼茂苑催芳序，马踏山塘播曲尘。追溯舒王前度迹，风流掌故百年陈。荒邱塔影俯人寰，榛莽峰巅我自删。弹指一声涌楼阁，称心三面对湖山。冷吟句自廊腰索，暖饮春从盏底还。三百臞仙清到骨，可能留鹤伴萧闲。春来冻雨损年芳，嫩萼披晴出晓妆。藐姑神人洁冰雪，逋仙处士傲侯王。停琴伫远人同韵，拂素传神月有香。怪尔山灵夜移檄，道回俗客迓诗狂。春城茄鼓破寒烟，似说今年胜去年。伏槛高宜远尘劫，拥花危与占江天。脱巾人礼生公石，抱瓮僧寻陆羽泉。几个拿舟邓尉去，荒山破寺少留连。"}