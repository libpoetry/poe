{"id":"704729","title":"登岳阳楼四首","dynasty":"明","author":"薛瑄","text":"人间闻有岳阳楼，三十年来快此游。举目但知天地阔，凭阑不管岁华流。江通巴蜀千山涨，湖接潇湘万顷秋。浩想希文话忧乐，关河直北是中州。高城粉堞背层山，城上危楼俯急湍。湖水欲包天地外，棹歌只在水云间。湘灵鼓瑟今何在，仙子凌风去未还。遍倚阑干阅今古，白云渺渺白鸥閒。玉斧飞霜过洞庭，岳阳楼上寄高情。天涯楚树千行绿，湖面君山一点青。今古留题才浩渺，往来登览岁峥嵘。中天徙倚多时节，笑挹高风满抱清。泽国西风净晓烟，登临暇日兴悠然。连空海水浮员峤，拍岸江声送画船。兰若满汀怀楚客，云霞终古忆飞仙。东南壮观知应少，细读留题记往年。"}