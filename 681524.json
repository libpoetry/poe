{"id":"681524","title":"陈烈女辞","dynasty":"明","author":"陈昌","text":"懿彼女萝草，托根空谷中。青青好颜色，相将附长松。长松何矫矫，女萝仍袅袅。同根谅同心，百年愿终保。岂知赋命薄，严霜殒飞藿。长松竟枯死，女萝安所托。上有孤凤巢，中夜声啁啾。岂无他山凤，不如我同俦。同俦日已远，未得成缱绻。天寒音信稀，寤寐空展转。生既无所依，死亦无所归。不如自雉经，同向泉台居。泉台倘相见，庶足偿素愿。昔如单栖鹈，今作双飞燕。我观烈女诗，日落悲风来。欲上望夫石，哀哉首重回。"}