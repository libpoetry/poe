{"id":"760076","title":"题马生美人宝剑图","dynasty":"清","author":"丘逢甲","text":"万方仪态天风生，素女始教轩皇兵。长兵戈矛短兵剑，剑花夜发芙蓉燄。越王铸剑光满池，天遣素女为之师。亡吴霸越赖有此，世人但道有西子。南风烈烈扬胡尘，雌雄剑化延平津。可怜歌舞太平日，卧薪尝胆今无人。我来吊古越台下，眼中突兀扶风马。苦将古事作今图，宝剑非真美人假。下穷九地上九天，转劫将逢龙汉年。且寻南岳夫人去，唤起千秋女剑仙。"}