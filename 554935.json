{"id":"554935","title":"林节妇诗","dynasty":"明","author":"黄仲昭","text":"妇道在顺从，而以夫为天。哀哀林节妇，所天夙弃捐。恸哭绝复苏，抚膺泪如泉。一死谅不惜，遗孤谁为怜。仰天誓白日，一节期自全。铅华悉屏弃，憔悴徂芳年。愿为松与柏，槁死深涧边。肯学桃李花，岐路争鲜妍。缝纫秋月下，络纬寒灯前。辛勤课遗孤，及时理青编。空闺四十载，金石同真坚。有子植先业，有孙绍儒毡。所天如有知，泉壤应欣然。"}