{"id":"1111513","title":"挽汝南袁君","dynasty":"宋","author":"何梦桂","text":"一曲哀歌行道难，满堂试听一潸然。两儿青紫开荣路，五世曾玄送暮年。乔木受风危易撼，孤舟排浪险终全。故丘狐首君无憾，寒食年年洒墓阡。黄金不铸百年身，世变相劘白发亲。龙角墓碑生古藓，砥如亭路落缁尘。明时事业留诸子，前代衣冠见似人。得失鸡虫都莫问，故丘抔土是全真。桐木山西送落晖，百年耆旧数他谁。畏途几历青泥险，往事惟馀白发知。今代衣冠遗此老，前朝簪笏付吾儿。明朝归葬西邙路，五世哀思百尺碑。"}