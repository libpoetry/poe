{"id":"76629","title":"秋夜感旧十二韵","dynasty":"宋代","author":"陆游","text":"冷萤缀蓬根，忽复照高树。年光逝不留，百感集迟暮。往者秦蜀间，慷慨事征戍。猿啼鬼迷店，马噤飞石舖。危岭高入云，朽栈劣容步。天近星宿大，江恶蛟鼍怒。意气颇自奇，性命那复顾。最怀清渭上，冲雪夜掠渡。封侯细事尔，所冀垂竹素。兜鍪竟何成，岂独儒冠误？当时妄校尉，旗纛今照路。浩歌遂成章，聊慰老不遇。"}