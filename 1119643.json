{"id":"1119643","title":"次韵赵帅寒食四首","dynasty":"宋","author":"陈造","text":"瘦岛寒郊祇外臣，先生俊逸更清新。劝耕小出仍寒食，剩办新诗报答春。日佩诗囊侍贵臣，向人肯作白头新。自今歌酒追随去，犹有风烟一半春。散吏容陪汉鼎臣，隆隆恩意为谁新。重来画戟凝香地，烂醉琼枝璧月春。夜雨勾芒正主臣，晴云暖霭晓来新。小軿径趁遨头去，共醉郊园烂熳春。"}