{"id":"527660","title":"石川子歌","dynasty":"明","author":"何景明","text":"石川之水，东流入东海。涛雷赣雪几荡啮，白石烂烂色不改。泰山嵯峨青石室，楼阁窈窕云雾密。悬峰窗牖瞰海底，红轮倒影扶桑日。波上三山渺安在，海灵冥冥现百怪。蛟螭九首盘为梁，神仙万古长相待。石川子，七年葺茅卧烟岛，餐藜被褐身怀宝。海东隐沦见面难，地北潜夫著书早。自从召起绾银章，常梦山中把瑶草。白雨青萝昼自垂，沙风赤叶秋空扫。京华相遇谪仙才，笑解金龟沽绿醅。花边昔放双凫去，云里今骑一鹤来。蒋琬元知非百里，李渤终为谏官起。冥鸿逝鹄须尔期，天路云衢自兹始。君不见鲁门海鸟本避灾，国人祀之反求福。虽有钟鼓罗玉馔，惊鸣骇顾安能食。男儿固要为龙蛇，胡为屈身终日随尘沙。"}