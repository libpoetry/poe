{"id":"286346","title":"赠华相野·画史精义妙入神","dynasty":"清代","author":"李锴","text":"画史精义妙入神，解衣盘礴当元君。逡巡落笔后来事，冥浮物我几先申。相城之野古宋墟，华生千载能相因。水痕云叶动玩索，糟粕不受初古人。冰缣藤纸张十尺，睥睨经旬如浪掷。忽然中酒泼墨深，突兀高堂衡华逼。百灵乍栖万有震，孤电远掣群阴辟。有时设意不设色，歊云嫪雾飞空白。技精阃奥古莫传，谁知用水胜用墨。长安旅游游思孤，长揖却辞卿大夫。肯跨青骡走荒僻，为我醉写盘阴图。阴林日黑山鬼呼，灭景慎勿留须臾，与君斟酌为酒徒。"}