{"id":"700435","title":"卧病四首寄诸兄弟","dynasty":"明","author":"顾璘","text":"南州瘴雾三年客，西塞清江万里家。春断壶觞疏竹叶，病移衾枕失桃花。英雄自分填沟壑，魑魅空劳砺齿牙。独有苍天能料理，底须医卜浪矜誇。江汉滔滔绕上阳，五龙京阙拱高皇。舆图四塞青山固，陵寝千秋翠柏长。绮丽春风开画障，郁葱佳气护金汤。苍苔白石青溪曲，爱有巢由旧草堂。细雨浓花思不禁，春山何处独登临。高鸿实寄传书泪，老马虚驰伏枥心。肺病闭门聊稳睡，穷愁抱膝且长吟。閒情已逐归云尽，独奈人间枳棘林。十日春阴槲叶齐，午窗吟坐到鸡栖。归期漫阻桃花水，客泪重沾燕子泥。万里弟兄空梦寐，百年岐路尚东西。请看舍侧垂杨树，已映东桥旧钓溪。"}