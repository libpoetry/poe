{"id":"758324","title":"台城路 寄外","dynasty":"清","author":"庄盘珠","text":"昨宵猜著今宵雨，今宵月华翻皎。露白虫惊，风疏雁响，是我关心偏早。为谁懊恼。问消瘦缘由，便天难晓。有甚方儿，可将侬病竟医好。和衣连闷睡倒。正朦胧著枕，忽又惊觉。池闹残荷，门喧剩叶，尚有秋声多少。难禁自笑。怎刚怕秋来，便悲秋老。病里年光，也抛人去了。"}