{"id":"1108857","title":"岁除即事十首","dynasty":"宋","author":"刘克庄","text":"听得先生去，抛书喜欲颠。吾闻渥洼种，堕地不须鞭。门外呵寒客，鹑衣百结悬。藏瓶犹可扑，莫费水衡钱。甚惜光阴去，其如耄老何。丁宁小儿女，不必看乡傩。岁晚佣耕者，人人诉涝乾。吾宁减私量，汝莫待租瘢。卖菜犹求益，栽桃不厌多。小园两三树，冷淡柰春何。想见朱衣吏，催排玉笋班。老臣绝朝谒，北望祝南山。细切如丝菜，添斟献颂椒。未曾守除夜，早已问元宵。闻说醉乡里，家家设酒垆。有刘伶肯饮，无李白谁沽。草市芳菲节，柴门寂寞滨。桃符聊塞白，免谤作诗人。瘦骨春衫薄，华颠綵胜垂。菱花应窃笑，妆束不相宜。"}