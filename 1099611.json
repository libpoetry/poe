{"id":"1099611","title":"题江贯道山水四言","dynasty":"宋","author":"林希逸","text":"远山丛丛，远树濛濛。咫尺万里，江行其中。短长何岸，高低何峰。彼坻彼洔，彼瀑彼洪。晴岚乍豁，烟霭葱笼。或断或属，且淡且浓。尔崒奚寺，尔盘奚宫。或垣阴翳，或梁嵌空。有吠者厖，有樵者翁。危樯落碇，短棹掀蓬。往来异趣，寂动殊容。羃翠其庭，岂非卢鸿。略彴而渡，岂非龟蒙。昔我经行，云山万重。若淮南北，与江西东。亦蓑而雨，亦帽而风。乃今追惟，梦境相从。及此开卷，恍然昔同。谁居作者，造化论功。淹总其裔，熙成是宗。声闻九陛，既召而终。谓彼树白，谶其身穷。其然岂然，讯之天公。此名穹壤，畴曰不逢。"}