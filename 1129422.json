{"id":"1129422","title":"上刘左史二首","dynasty":"宋","author":"释宝昙","text":"邺下家声晚更高，南朝徐庾总儿曹。向来霖雨无双手，多在秋风一二毛。舌本旋浇甘露碗，词锋久淬鸊鹈膏。已知造物叮咛意，鸣鹤如今在九皋。不为穷愁始著书，一灯今与影同孤。从公亟欲问奇字，随世无因识故吾。赖有霜钟当北道，不应璧月自西湖。举头更觉天人近，环佩声中试一呼。"}