{"id":"1123048","title":"和唐寿隆上元五首","dynasty":"宋","author":"胡寅","text":"满城和气在春台，玉漏沉沉铁锁开。明月谁知千里共，华灯同照万人来。市桥渐涨丰容柳，江路犹残的皪梅。欲与先生拚醉赏，未须归去隐蒿莱。明月升天镜上台，灯如莲沼万枝开。恨无立部歌仍舞，空有游人往更来。续法未能窥佛祖，赓歌聊得继欧梅。壮心消尽嬉游兴，矧复斑衣怅老莱。名章络绎走陪台，得对春风一笑开。楼外未知明月出，袖中疑有夜光来。秀如王子登门竹，味胜曹公止渴梅。已向歌谣挹和气，预知丰稔变污莱。山褰云色暗阳台，俄复晨曦万里开。行雨忽随新梦断，春风还似故人来。精神总属陶潜柳，燮理须归傅说梅。已共此邦同乐岁，更须躬稼辟田莱。几年踪迹远中台，梦想传柑宴斝开。懒拥牙旗穿市去，纵看玉李堕天来。从教独照青藜炬，莫使轻吹画角梅。也有江风浮綵巘，坐令形势卷东莱。"}