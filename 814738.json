{"id":"814738","title":"登真武山览胜二首","dynasty":"清","author":"金科豫","text":"参差楼阁倚层云，取次登临谢俗纷。古刹人来僧未返，上方钟动日将曛。巴渝水认双流合，黔楚山看万壑分。八扇平开舒望眼，昙花香里净尘氛。放空眼界翠微巅，遐迩同收碧牖间。朱户万家巴子国，丹霞千缕缙云山。风清竹屿松花落，日永莎阶鹤梦閒。指点涂村多胜境，令人追忆杳难攀。"}