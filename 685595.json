{"id":"685595","title":"老女吟和周毓庭三首","dynasty":"明","author":"邓云霄","text":"东邻调瑟杂吹箫，听罢空房更寂寥。岁晏云屏虚射雀，秋深银汉未成桥。不禁珠泪临风落，自惜红颜倚镜消。惆怅花前兼月下，年年瘦尽楚宫腰。晓来新沐懒薰香，谁适为容黯自伤？化石无人怜怨女，乘龙何客是仙郎？送春深恨流光促，听漏翻嫌独夜长。却羡秋风冷团扇，芳年曾得侍君王。夭桃落尽摽梅疏，只有孤灯伴客居。未遇梁鸿甘偃蹇，羞窥宋玉漫踌躇。云间愿学双飞凤，门外难邀百辆车。自是良媒重倾国，佳期来岁定何如？"}