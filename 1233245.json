{"id":"1233245","title":"玄理歌 其二","dynasty":"元","author":"李道纯","text":"皎蟾形兆出庵来，烁烁光明充大宇。治人事天莫若啬，夫啬谓之重积德。性天大察长根尘，理路多通增业识。聪明智慧不如愚，雄辩高谈争似嘿。绝虑忘机无是非，隐耀含华远声色。寡欲薄味善根臻，省事简缘德本植。一念融通万虑澄，三心剔透诸缘息。谛观三教圣人书，息之一字最简直。若于息上做工夫，为佛为仙不劳力。息缘达本禅之机，息心明理儒之极。息气凝神道之玄，三息相须无不克。说与知堂田皎蟾，究竟自心为轨则。"}