{"id":"650243","title":"帝王膺受天命至圣之德格于天心故三光全而寒暑时群生和而万物育是以上天昭锡景贶以彰盛美钦惟皇上统绍鸿基主宰神人宵旰图治至仁孚于海内至信昭于天下华夷效顺海宇清宁雨旸晦明各顺其叙时和岁登家给人足乃永乐十一年春二月皇上再狩北京行庆赏黜陟之典田野之民莫不鼓舞欢跃瞻仰日月之光华以为盛世太平之贺乃夏五月丁未山东兖州府曹县以驺虞来献白质黑章五采绚烂目光如电尾长倍躯起伏蹲卧不扰不惊在廷臣僚洎蛮夷酋长与夫工商舆?之徒莫","dynasty":"明","author":"金幼孜","text":"圣皇握乾符，御统膺宝历。宵衣运神化，日昃弗遑息。上追虞周治，远迈汉唐迹。礼乐聿昭宣，人文焕奎壁。雨旸既顺序，寒暑靡差忒。闾阎底丰富，男女乐耕织。洪纤悉包含，物各遂生植。熙然际时雍，鼓舞歌帝力。天心屡眷顾，祖考亦昭格。垂休降纯嘏，咸俾跻寿域。奇祥粲缤纷，和气寔充塞。芳甸荐神龟，南郊醴泉溢。庆云䴡层霄，膏露时委积。赤麟与紫凤，文采何辉奕。维兹邹鲁区，神禹所经画。地灵协坤珍，光气常閟匿。萃精毓仁兽，于以符至德。祥飙振丛薄，瑞采动厓壁。神明为呵护，民庶惊辟易。二虎从左右，驯狎如服役。及兹应时至，入献彤墀侧。猊首而虎躯，黑章而质白。般般云霞文，粲粲雪霜色。双瞳夹明镜，紫电光相射。尾长倍其身，墨花绚胸臆。初阳发光彩，清冰助标格。生刍足不践，生物性不食。俯仰帖不惊，举动甚安适。回翔荷恩宠，天颜惟咫尺。率舞同百兽，跄然中仪则。群臣拜且抃，圣情倍欢怿。缅思仁兽瑞，旷世斯一获。周南托佳咏，千古垂简籍。自从三代降，兹事遂寥寂。我皇继天位，功烈超古昔。往年致嘉祥，来献自藩国。兹晨忽再睹，奇异诚难测。自非神圣功，上瑞何由得。我皇乃弗居，诚心愈谦抑。兢业同禹舜，罔敢怠朝夕。微臣迩清光，谬沗承明直。愧乏班马资，献纳鲜裨益。耿耿怀丹忠，再拜陈悃愊。皇图万姬周，历年逾八百。圣寿天地俱，宝祚绵万亿。作诗谐颂声，庶以播无极。"}