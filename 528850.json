{"id":"528850","title":"次韵黄如英听管生弹琴","dynasty":"明","author":"陆深","text":"逸人最爱冯虚阁，手弄丝桐自酬酢。清安身世甘寂淡，富贵交亲供谀噱。天空境静初按谱，掩抑悲凄更丰约。淙淙岩背堕春泉，历历林梢下秋箨。缓猱急引大可怜，含徵流商调相错。初闻古意三叠高，旋见失势千丈落。勇如壮士提戈戟，静似佳人洗丹垩。吴山积雪开四窗，夜静金炉火犹烁。是时相对拥青绫，顿使烦襟坐来铄。中郎此意妙莫传，炊爨之馀尚堪凿。看君幽兴正得意，我和险诗聊善谑。须臾鼓罢阳春曲，门外青山映寥廓。"}