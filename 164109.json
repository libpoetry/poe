{"id":"164109","title":"庚申病中作","dynasty":"宋代","author":"李曾伯","text":"六十三年忧患乡，人言晚景尚悠长。不知气郁致痰厥，忽尔异证生微茫。操修弗遂仁者寿，治疗倍费医之良。今将累日未痊愈，自知不善贻天殃。头目昏眩不能动，偃然一榻殊彷徨。光摇两目皎无寐，汗流四体痛欲僵。纵然未即致幻化，惟恐废弃难安强。人生修短固定数，不必以此萦吾肠。枝披叶殒待风寒，根本弗固安能当。平生踪迹等一梦，未必可保风灯光。儿女满前无雇恋，家山何许莫思量。是非得失一勾断，万事尽付之遗忘。宁神定虑听造物，到此收拾甘归藏。门前风月正清朗，符到即去庸何伤。"}