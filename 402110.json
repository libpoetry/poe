{"id":"402110","title":"畲客诗","dynasty":"近现代末当代初","author":"徐震堮","text":"大梁王气清如水，刘豫田翁作天子。中原老将悲填膺，遂入西山采薇死。瘴雨蛮箐七百年，子孙长戴槃弧天。短衣椎紒朱离语，老向南荒种石田。诗翁避地来栖止，旧族余风见惊哆。酒边垂泪话山河，自说先人身姓李。朅来耕凿起田园，嬴蹶刘颠了不闻。谁知一梦华胥后，又见虾夷入国门。吁嗟乎，满地风烟昏日色，殷顽何处逃锋镝？我闻此语心骨惊，天水遗民作畲客。"}