{"id":"1200700","title":"赠缝者魏夫","dynasty":"元","author":"胡天游","text":"元康相业夫何如，郑公故笏今有无。风流云散子孙在，能事尚与他人殊。高轩长戟非所顾，并州快剪真吾徒。庐儿左右亦安有，指挥自有金针奴。明窗无尘大几净，组练拂拭澄江铺。弥缝细意妙熨帖，心如两翁当国初。青天五色了无迹，巧手失笑娲皇疏。短长窄狭俱中度，趁时剪制丽且都。要令土木咸文饰，岂但击壤歌唐虞。噫嗟古道去日远，沐猴被虎何纷如。世人重外不重内，抚掌短褐矜华裾。萧然桑枢一老夫，纻布半作桑叶枯。绮罗千金不足数，荷芰落莫秋风孤。云山之阳云满谷，温其如绵软如縠。攐而怀之可盈掬，请君为我裁春服，舞雩行歌洞庭曲。"}