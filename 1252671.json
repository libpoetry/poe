{"id":"1252671","title":"次韵杨子寿同浦太守游顾园四首","dynasty":"元末明初","author":"郯韶","text":"辟疆园里好花开，路隔仙源一水回。春暖凫鹥当槛浴，草青胡蝶上衣来。柘枝屡舞团团扇，竹叶深倾滟滟杯。何事绿波生浩荡，画桥风急綵舟回。厌厌行酒日西斜，太守风流两鬓华。箫引凤凰停夜月，杯传鹦鹉泛流霞。飞花半入长洲苑，归燕空思王谢家。剪尽绿杨三万树，暖风吹絮满天涯。望中烟雨赤阑桥，芳草行人去路遥。翠壁流泉通地底，青林虚阁转山腰。迟迟綵艇香风度，滟滟金塘柳色饶。何处隔楼闻笑语，玉人□按紫琼箫。石洞阴阴雪乍融，溪虚弱柳不禁风。花飞草阁通归燕，舟泊晴江见断虹。甚欲题诗春竹里，不堪吹笛水烟中。归来坐对高城晚，门外乌啼月照空。"}