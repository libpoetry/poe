{"id":"737520","title":"寿云上人七十","dynasty":"清","author":"张照","text":"云松老画师，现身为德士。兰松怪石竹，小小六通戏。京师大隐区，丈室蒲团地。江山百代秀，尽落师圈。笔尖一指出，咫尺万里势。身轻腊逾高，雀喜瓶间寄。相忘居井蛇，那有上天刺。于今七十年，应身常如意。知无性七十，但有门不二。我家宦京国，识师已三世。师来道故旧，多余不知事。笑指长须奴，见其双丫髻。一叹岁月深，廿年屈伸臂。后佛十二日，早余廿三岁。高坐天花来，面目难为秘。人天与佛祖，一样毫端绘。在天为虚空，在地为物类。当其下笔时，何者可思议。未妨再七十，珍重眉毛翠。"}