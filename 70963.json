{"id":"70963","title":"摸鱼子·雁来时","dynasty":"元代","author":"邵亨贞","text":"雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。柰合造凄凉，无处无笳鼓。狂吟醉舞。记满帽簪花，分筹藉草，骑马忘归路。怀人远，有恨凭谁寄语。虚名长是相误。天涯节序浑非旧，留得满城风雨。心万缕。漫自喜、孤高不惹沾泥絮。羁怀倦诉。好分付儿曹，耘＊三径，早晚赋归去。"}