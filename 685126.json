{"id":"685126","title":"草堂村探梅","dynasty":"明","author":"王琅","text":"家住寒塘竹里东，小桥斜立度春风。水光晓荡玉颜净，香影宵沉月梦通。归卧晚湖情已冷，独寻村舍兴何穷。崚嶒高韵谁能托，石室泠泠按古桐。流落荒原莫怨嗟，空山无恙自横斜。春光到眼谁争艳，香气临风意独遐。曲涧远迷陶令赋，白头长恨楚臣些。东风莫羡松枝老，荣落天南已有涯。"}