{"id":"580423","title":"燕歌行次魏文帝韵","dynasty":"明","author":"江源","text":"幽燕先秋零露凉，画栏玉树凋飞霜。比风鹰鹞争翱翔，贱妾忧来结寸肠。良人胡为客他乡，从来弧矢射四方。青苔从他生洞房，悠悠念君不能忘。未寒先寄君衣裳，萧关远戍非征商。雨雪惟忧边路长，鸳衾不恨空象床。愿君封侯乐未央，南北且莫遥相望，桑乾欲渡河无梁。"}