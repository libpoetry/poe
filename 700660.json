{"id":"700660","title":"浣溪沙 送春","dynasty":"明","author":"高濂","text":"荷叠青钱柳脱绵。芭蕉抽叶乍晴天。夜来听雨不成眠。春在人间今日尽，月当心上几时圆。绣窗花落更谁怜。陌上花开不忍看。厌厌尽日倚雕阑。不禁僬悴怯春衫。有梦不愁天近远，多情空害病疑难。一春双泪为谁含。云净长天抹靛蓝。一轮寒影浸珠帘。黄昏愁恨较平添。玉笛耳边声的的，冰弦灯下指尖尖。如今剩有病相淹。吹落西风月半窗。孤衾寒结五更霜。灯头残焰落银釭。流泪不随烧烛尽，牵愁似惹茧丝长。怕看朝镜脸儿黄。"}