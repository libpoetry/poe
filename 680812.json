{"id":"680812","title":"题太平别业","dynasty":"明","author":"谢士元","text":"吾道重卷舒，所属皆真乐。建溪有閒翁，谢事老林壑。结庐面一丘，幽深更磅礴。绿水浮前荣，青山连近郭。斋居竹为床，野服冠用箨。遗后多积书，却老剩栽药。先春理锄耰，课仆事耕作。秋来三径黄，风葩间霜萼。看云还杖藜，枣熟或自剥。邻叟时经过，忘情共欢谑。野兴不自持，携琴领孤鹤。有时发商歌，闻者咸惊愕。何人知我心，我心无愧怍。万古此江山，因君愈恢廓。老我鞅掌怀，卜邻敢忘酌。抚卷忆乡山，千重云漠漠。"}