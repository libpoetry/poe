{"id":"695974","title":"送吴明卿四首","dynasty":"明","author":"欧大任","text":"浮云耸双阙，阿阁扶中天。洛京朝诸侯，冠盖纷其间。之子赤麟符，握手惟古欢。日暮出长乐，城南恣游盘。命侣前进酒，朱瑟迎风弹。千秋一绸缪，思驾双飞翰。嘉会不可常，绸缪为君结。赐金岂不荣，而恋河梁别。乐哉新相知，倏忽已燕粤。万里风与波，罗帷有明月。明月更弦望，鸿雁知凉暄。翩翩多北飞，胡为独南辕。君自卧治之，宁薄武夷山。翩其汉公卿，谁遣君弹冠。辟门咨四岳，乘时当来还。行行奉明诏，还来待轩车。夙昔恋禁闼，言返承明庐。那知斗酒欢，不得长相于。騕袅游中原，讵能顾驽驹。结佩与我期，兰蕙秋何如。佳人南以北，慰我尺素书。"}