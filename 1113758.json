{"id":"1113758","title":"沉黎四首","dynasty":"宋","author":"李石","text":"民俗濒蛮诏，边城异土宜。竹筒连水脉，板屋怯风吹。药叟鸦随噪，樵童虎不窥。爱山来九折，人笑此翁痴。蜀相披荒垒，唐人拓密林。四川襟带重，六诏雾云深。盐米成民业，珠犀作吏箴。官閒无一事，闭閤念亲心。古屋云栖洞，深湖水拍桥。吏閒知学稼，民乐自歌樵。官监频添牧，蕃商不费招。老夫便午睡，风恶任飘摇。九折山围市，双溪水浸田。号风吹客袖，落雪舞蛮毡。塞上寻归马，波间畏跕鸢。此生随所适，老去合乘边。"}