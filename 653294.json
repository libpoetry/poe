{"id":"653294","title":"画元章拜石图附一诗","dynasty":"明","author":"张宁","text":"吾闻周人拜，九辩各有则。空稽犹简易，振肃仪已极。礼达百不烦，力致一可惜。苏卿抗匈奴，郑从厉绝域。亚夫辞介胄，汲黯服长揖。生死矢不移，宠辱安所恤。云胡后来者，软媚等难剧。望尘伏床下，不复论曲直。黠以谄公卿，愚以祈老佛。颓流逐靡风，扫地尽古迹。元章夙奇荡，动止异俗习。强项难苟俛，扪膝不轻屈。自从辞君亲，久不为是役。落落无为乡，寥寥不齐邑。伊谁与为礼，见此孤立石。飒焉松风生，隐只云雾出。踞如猛虎化，厉若老蛟蛰。彷佛入鲁庙，正我缄口客。又疑千秋亭，翁仲失其一。终知混沌凿，倏忽委灵骨。欣然命袍笏，雅拜情孔适。物我了相忘，恭傲吻无隙。清狂讵如许，深意将有激。全胜彼昏人，仆仆贾危慝。但恐违中庸，行怪不可率。"}