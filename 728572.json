{"id":"728572","title":"祝英台近  善权寺相传为祝英台旧宅，寺后一台，云其读书处也。壁间旧有谷令君一词，春日与云臣、远公披藓读之，共和其韵","dynasty":"清","author":"陈维崧","text":"傍东风，寻旧事，愁脸界红箸。任是年深，也有繫人处。可怜黄土苔封，绿罗裙坏，只一缕、春魂抛与。为他虑。还虑化蝶归来，应同鹤能语。赢得无聊，呆把断垣觑。那堪古寺莺啼，乱山花落，惆怅煞、台空人去。"}