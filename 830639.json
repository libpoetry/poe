{"id":"830639","title":"潇湘秋夜雨曲","dynasty":"清末民国初","author":"王闿运","text":"九疑云破天难补，年年迸作潇湘雨。水驿无更秋被寒，木兰船背如繁鼓。二妃老去双蛾绿，月过璇宫冷阶玉。祇将清泪报深恩，分付三竿两竿竹。秋长雨细无人听，流落蛮荒幽咽声。瑽瑽摵摵止还作，鸳瓦明镫俱有情。关河何处无秋雨，泪粉啼花不劳数。省识潇湘万古愁，独眠独梦看看曙。"}