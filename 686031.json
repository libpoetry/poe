{"id":"686031","title":"和友人首夏即事四首","dynasty":"明","author":"卢龙云","text":"首夏清和节，春归景亦妍。薰风才入户，暑雨未盈阡。花送馀香满，林交万绿鲜。乐游随处好，选胜任披筵。青阳初告谢，南陆肇朱明。巢起将雏燕，林娇唤友莺。葵榴将吐艳，荷芰各敷荣。窗草皆书带，芊绵绕砌生。江南梅欲雨，陇上麦初秋。蝶向残花恋，鱼吹嫩藻浮。开尊清景玩，倚杖绿阴留。细瀑穿林出，泠泠山更幽。永昼逢多暇，开帘阅众芳。粉含竹翠润，絮净柳阴凉。鸟哢时增巧，蝉吟声始扬。北窗无俗客，差可傲羲皇。"}