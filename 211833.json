{"id":"211833","title":"六丑·看东风海底","dynasty":"宋代","author":"刘辰翁","text":"看东风海底，送落日、飞空如掷。醉游暮归，怕西州堕策。归路偏失。记上元时节，千门立马，望金坡残雪。素娥推下团栾辙。塞草惊尘，河水渡楫。悠悠雨丝风拂。但相随断雁，时度荒泽。回头紫陌。梦归归未得。憔悴江南，秋风旧客。去年说著今日。漫故人相命，玳筵鸣瑟。愁汗漫、全林杯窄。况飘泊相遇，当时老叟，梨园歌籍。高歌为我几回阕。似子规、落月啼乌悄，傍人泪滴。"}