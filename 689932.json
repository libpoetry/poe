{"id":"689932","title":"漫兴三首","dynasty":"明","author":"张元祯","text":"堂堂一区宅，岂不坚且好。奈兹群鼠何，周垣成穴道。垣墉居所依，穴之安可保。默默坐终朝，忧心惄如?。倚剑登高台，纵目瞻四极。郊野何茫茫，万物莽萧瑟。草木谢荣华，山川失颜色。会以回阳春，风光仍似昔。吾闻唐虞时，明目达四聪。如何后来世，自作瞆与矇。致令天下情，默默不得通。抚卷三叹息，飒飒来天风。"}