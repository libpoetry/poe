{"id":"629535","title":"夏日园居","dynasty":"明","author":"黎彭龄","text":"云开昼景天如彻，华气隔檐午风热。一春桃李总无言，故故墙阴喧百舌。主人喜懒因炎蒸，嬴得肝肠似冬雪。餍向卢生七椀馀，强胜真妃玉如咽。兼买陋仆不解书，柿屋破残荒架帙。竹里初携玉版师，垆头乞火自煎啜。欣对秋水与马蹄，清磬寥寥结车辙。昨春镇日好潜行，拾归霞片补衣裂。陂塘五月苦行人，荔枝红滴杜鹃血。"}