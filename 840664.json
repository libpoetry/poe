{"id":"840664","title":"辛未孟秋既望傅沅叔大会翰林前后辈于藏园绘图曰蓬山话旧余因病未至座中四十一人题名注籍凡十八行省吴人仅居其一感赋","dynasty":"清末民国初","author":"夏孙桐","text":"一麾我昔恋承明，岂意馀年浩劫更。储槁史亭难毕愿，命俦汐社尚平生。相看文物同周孑，愧说衣冠附洛英。数遍题名吴士少，蒪鲈秋晚独心惊。"}