{"id":"1080125","title":"送杨晨当时赴夔漕","dynasty":"宋","author":"吕本中","text":"杨侯从旧名籍籍，吴中一见如旧识。怜我衰颓病已侵，怪我辛勤百无益。今君遽作巴蜀行，江头宿昔春水生。路经三峡不艰阻，遍与疲民问疾苦。随身长剑莫轻舞，试伐蛟鼍斩豺虎。此来人士众如雨，得君此行慰羁旅。君但垂情一笑许，胜使区区入州府。百城因之遂安堵，亦胜无事闲坐否。"}