{"id":"1200708","title":"寓馆食齑戏主人","dynasty":"元","author":"胡天游","text":"蕨芽成拳笋作竿，园菘卧垄春告阑。寸心生意老犹壮，郁郁竞长青琅玕。筠篮撷翠风露湿，瓦缶酿碧虬龙蟠。开缄晓试膳夫手，寸断日送先生盘。堆金叠玉光璀璨，未许苜蓿誇阑干。铿锵拒齿发钧奏，甘脆适口回儒酸。填胸一洗鲑鳝恶，顿觉肝胆生清寒。朱门淳熬腐肠药，何异鸩毒生宴安。齑盐送老本吾分，一饱已?如穷韩。幸无羸角蹂吾圃，秖有蔬粝同盘桓。未知馀生消几瓮，俯仰日月双跳丸。明当更作冰壶传，大笑出门天地宽。"}