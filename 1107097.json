{"id":"1107097","title":"古意三首","dynasty":"宋","author":"邓肃","text":"妾身如暮云，阴霾愁渐浓。郎来如晓色，日高云自空。晓色未应夜，愁云不可重。会持一杯酒，举室生春风。妾心如寒梅，随郎遍江东。妾身如飞雪，知落何亭中。雪花故清绝，何人能击节。梅花岁岁春，千秋香不灭。妾如傍篱菊，不肯嫁春风。郎如出谷莺，飞鸣醉乱红。乱红有何好，风雨一夕空。菊英虽枯淡，不愁霜露浓。"}