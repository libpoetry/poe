{"id":"1216579","title":"送黄中玉之庆元市舶","dynasty":"元","author":"张翥","text":"昔我游四明，壮观溟海波。褰裳宝山顶，曙色寒嵯峨。日轮镕生金，涌出万丈涡。云气忽破碎，朱光相荡摩。决眦蓬莱宫，携手扶桑柯。群仙迎我笑，佩羽纷傞傞。飓风歘惊潮，腾掷鳄与鼍。浮槎径可揽，从此超天河。精神动百灵，上下烦撝诃。归来已十载，远梦时一过。君家贤父兄，儒术传世科。薄言捧省檄，舶署聊婆娑。是邦控岛夷，走集聚商舸。珠香杂犀象，税入何其多。权衡较低昂，心计宁有讹。资阅须历试，壮图讵蹉跎。惟君官事隙，为访岩之阿。悬想仙者徒，往往笑且歌。遐征渺不见，空响遥相和。因声两黄鹄，持我紫玉珂。岂无沧洲兴，奈此尘劫何。"}