{"id":"591832","title":"送佘彦纶宰合肥","dynasty":"明","author":"欧大任","text":"燕山驿路蝉声稀，蓟门关前桑叶飞。故人得意鸣驺去，想见闾门迎锦衣。庐江小吏来到门，双旌催驾叠鼓喧。舒城馆里不遑食，亚父山旁将驻轩。西望镇淮楼橹开，桐柏之水如丝来。少年白晰宰京县，民得饭稻羹芋魁。吠无犬兮驯有雉，忆尔行春过淝水。诏书明日下扶风，蚤入长安见天子。"}