{"id":"1230113","title":"馆娃宫","dynasty":"元","author":"周驰","text":"吴中山水多，戢戢至莫数。灵岩号神秀，踞地若苍虎。呀然启坳洼，迫窄剜洞户。上腾空濛气，日夜为雾雨。流传馆娃宫，泯没在何所。琴台耀残照，香径存荒莽。当时竞繁华，至此益凄楚。子胥名世士，树立智且武。杀身暴其君，于国竟何补。哀哉实忠愤，金石为消沮。丈夫各有志，岂意济艰阻。夔契亦斯人，荣耀映终古。"}