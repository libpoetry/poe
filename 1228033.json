{"id":"1228033","title":"龙鼻水听琴为刘芳在作","dynasty":"元","author":"李孝光","text":"玉笥仙人鞭白犀，天风吹度芙蓉溪。手脱长剑洗妖血，惊起石上玄蛟啼。炎沙烧尾鳞甲赤，腹中惨澹蟠云霓。顽铁出冶太古色，霜露欲结风凄凄。老翁摩挲莫惊汝，置之膝上听其语。大声伏雷鸣地中，小声飒飒吹风雨。阿香辛苦玉龙睡，收霆卷电还元气。颔底明珠忽迸落，金支罗袜淩波去。江清云暖天无风，暗潮自撼黄银宫。紫髯玄甲卧不动，真翁龟息深玉踵。大笑欠伸忽飞去，清月潇潇在秋水。君为我起叩其角，我亦长歌返其朴。却骑过海呼安期，送君七尺珊瑚枝。"}