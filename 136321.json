{"id":"136321","title":"端午述怀·方瀛山上风飕飕","dynasty":"宋代","author":"白玉蟾","text":"方瀛山上风飕飕，五月六月常如秋。松花落地鹤飞去，万顷白云空翠浮。夜半蟾蜍落丹井，琪林深锁寒叶暝。满天白露点苍苔，蛙市一散万籁静。三树两树啼断猿，树冷栖禽夜不眠。数点飞萤恋沙径，山腰石润悲寒泉。钟声隔断华胥路，不知蝴蝶蜚何处。摩挲两眼摺纸衾，人道今辰正端午。晓雨初霁梅子肥，龙孙脱箨新燕飞。山居萧然无一物，摘荠捣麦充晨炊。忆着往年五月四，葛巾羽扇鸾溪市。龙艘破浪桨万枝，钲鼓聒天旗掣水。纸钱飞起屈原祠，行人往来如蚁移。桐花入鬓彩系臂，家家御疫折桃枝。庭前绿艾制绿虎，细切菖蒲斟绿醑。羹鹅鱠鲤办华筵，冷浸水团包角黍。今年寂寞坐空山，山雨山风生晓寒。默菴令我休噫气，作诗畧述山居意。安得两腋生飞翰，与君飞上泬寥间，免使在世赋辛酸。"}