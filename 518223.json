{"id":"518223","title":"题何养素马图","dynasty":"明","author":"唐文凤","text":"房星降精龙作胎，渥洼之水深如杯。夜飞霹雳电光紫，良驹已产真龙媒。长鸣超群空冀北，下视众马皆驽骀。天生气质难委弃，万里入贡何年来。圣恩已许充内厩，九重荡荡天门开。铁衔宝勒镂银汞，玉鞍丝辔妆玟瑰。虽调德性闲两服，终逞逸气凌九垓。王良老去复谁御，伯乐往矣令人哀。百年变化尚形迹，生绡寂寞烦松煤。求贤求骏同一理，千金买骨逢奇才。燕昭致礼郭隗重，何人再筑黄金台。"}