{"id":"489037","title":"赠建德徐君显","dynasty":"明","author":"申佳允","text":"有客清源来，萧寺倾谈吐。翩翩文献家，季叔徐工部。工部涖荆州，司李迁广武。手不持一钱，儿卒诧清苦。布素屏绮罗，脱粟绝羞脯。志不在饱温，面目存酸腐。性复好施予，不但无所取。入啬出偏奢，萧然一贫寠。典舆佐饔餐，卖襦赈鳏姥。任满升冷曹，厂署清源浒。清源何繁华，工部视如土。亦如广武时，闭眼却阿堵。貌癯弱不胜，那复见华膴。贪世获兹人，是谓今而古。北斗仰高风，忽于犹子睹。了无膏粱容，落落一叔父。不敢款酒肴，况乎给资斧。犹子岂为奇，孤高世德谱。飘然上平阳，倾盖情如缕。赠以玉壶冰，工部应无怒。"}