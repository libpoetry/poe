{"id":"449070","title":"百字令  越秀山","dynasty":"当代","author":"陈永正","text":"重林叠巘，步当年废堞，视天何极。一派荒烟残照里，渺渺平芜踪迹。裂壁枯萝，沿梯坏藓，布地蔫红藉。乱云飞起，霎时惊雨城北。谁记岭表风流，黄花血溅，战骨磷飞碧。夜夜越王台下水，空趁沧州寒汐。无主春山，题愁秋叶，遍染兴亡色。谁家抒怨，隔林时度风笛。"}