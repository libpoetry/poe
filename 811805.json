{"id":"811805","title":"菊五首 富","dynasty":"清","author":"刘天谊","text":"三径黄花一色深，争开不畏峭寒侵。书生谁说贫无赖，试看盈庭掷地金。只为曾栽处士家，率将隐逸视名花。应知上相怜同调，晚节秋容几度夸。雅淡无言肯借誉，采芳撷秀竞知余。夕餐不独传湘国，荣鞠先标夏正书。不随百卉望秋零，仙质风霜任饱经。闻道南阳甘谷下，稍沾剩馥已延龄。连阴积雨夏畦中，一本旋分数小丛。此后新枝更蕃衍，增添入谱藉刘蒙。"}