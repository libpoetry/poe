{"id":"703466","title":"和感遇并杂诗六首","dynasty":"明","author":"释妙声","text":"悲风抎黄桑，茇舍依樲棘。岁歉儿苦饥，家贫母犹织。寒窗秉机杼，卒岁不成匹。里胥夜蹋门，叫怒催纴织。蹇余晚归田，耕不如神力。一饭愧其人，安敢自皇息。胡雁乘朔风，矫矫厉羽翼。江南稻粱地，异彼阴山北。所忧弋者篡，缯缴在寻尺。奈何随阳侣，自剪排风翮。岂知经罗网，复惧膏鼎鬲。本不飞冥冥，于今悔何益。有虞昔南狩，死葬苍梧山。帝子泣幽怨，至今竹斑斑。重华骨已朽，淳朴何时还。我欲往从之，洞庭汨孱颜。梦寐奠灵琐，怀椒候其间。安得御风去，挥手谢人寰。美利在于人，翕张随所如。上焉有好者，天下将同趣。宣尼常罕言，防源知在初。魏罃问利国，孟子亦回车。沛公田舍夫，萧何刀笔胥。提剑入咸阳，仅收其图书。谋生诫止足，制用自可馀。横流竟莫返，举世无宁居。西山一何高，草树郁樽樽。仙灵此焉宅，尚有秦遗民。我欲蹑丹梯，引手扪青天。天高迥无极，欲上嗟无因。令天若可上，世上那有人。乔木岂无枝，高山亦有岑。嘤鸣尚求友，我独无知音。沉叹和氏璧，掩抑嵇生琴。谁令抱奇蕴，恻恻多苦心。"}