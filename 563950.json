{"id":"563950","title":"近田诗十章","dynasty":"明","author":"孙承恩","text":"有田有田，不远以阻。东郊西畴，厥壤膴膴。我黍我稷，我稼我穑。昏余作力，匪朝伊夕。中田有庐，有室有轩。桑麻当门，榆柳荫园。鸡鸣于陌，豚散于野。牛辞其軏，亦在墙下。言馌于亩，率我仆夫。时往时还，朝不及晡。涤之翼翼，箯之握握。载稛载积，堆户填阈。庖羞佐酒，烝尝妥侑。惟此伏臈，洽我亲友。于焉怡怡，于焉媞媞。率我故常，祖先之贻。思夫人生有涯，而谋则赊。厌厥隘卑，乃驰心荒遐。思夫人每忽易，而务厥难。曷忘乎近安，而冒彼远患。悠悠我怀，喟焉永叹。"}