{"id":"308677","title":"满庭芳·清暇轩坐雨书怀，简戴玉笙运判","dynasty":"现代","author":"陈祖绶","text":"绿柚垂丸，赪桐缀瓣，秋虫声里凉禁。檐牙墙角，万籁作商音。但见溜飞如瀑，堆青处不辨浓阴。江乡路，他乡骨肉，一样别离心。沈沈。香篆外，谱花作史，编草成吟。愧埋头伏案，蠹简搜寻。敢说国门有价，能易得一字千金。犹私幸，春风绛帐，偏我受知深。"}