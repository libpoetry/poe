{"id":"143327","title":"咏保母帖","dynasty":"宋代","author":"王易简","text":"黄閍断刻得者谁，双松下殉方壶螭。其文记述保母李，云是大令之所为。点画安知尚年少，笔不可制从儿时。当其翰墨托久计，异哉岁月如前期。为怜樵人巧收拾，岂无行道犹嗟咨。残砖裹送平原家，阅古众帖奚独遗。穷诹远引商是非，具眼落落多传疑。尘埃尺纸拂陈迹，闻君好事卷赠之。简编无端发汲冢，陵谷何年沈岘碑。坐中赏识本易厌，世外隐伏劳旁窥。骚人胜士一朝玩，孝子慈孙千古悲。君不见钟侯书法亦大奇，下穿墟墓求其师。"}