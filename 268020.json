{"id":"268020","title":"乌石山晓望时薛老峰边梅花初开，独坐成咏","dynasty":"现代","author":"何振岱","text":"万山绕吾州，一水明天际。晓霞绚帆影，叶叶疏林外。雉堞俯鳞塍，新蔬霜后翠。鸡寒栖树心，禽懒眠犊背。年芳入祀酬，村情闲畚耒。迎目几枝梅，丛篁不能翳。寻香乍近远，吹人但静气。千载矗孤峰，薛老联芳袂。吟魂风雨夕，芬芳相温慰。怪底古隐君，有偕欲遗世。远望旷我思，孤花深我契。岩居晚自春，逸境洵佳赉。"}