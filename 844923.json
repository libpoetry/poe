{"id":"844923","title":"梅花杂题十四首","dynasty":"清末民国初","author":"曹家达","text":"啾啾宿鸟过南枝，冻月春烟好护持。都道试灯风色暖，酒痕昨夜上凝脂。一缕生香渡水湾，柴门日暮酒人閒。宵来清梦落何处，晴雪和烟淡著山。姑射年年寄远思，山塘流水浣芳姿。晓来和露研新墨，点缀烟光上折枝。芳情才系柳枝条，腊尽山家雪未消。独立黄昏人不见，野钟催月过溪桥。云气低衔野水清，仙人缟袂返瑶京。一声翠羽碧山夜，酒力消时春月明。落尽杨花不捲帘，早春诗句怕愁沾。江城五月风和雨，玉笛声中昔昔盐。冻香曾泛绮窗纱，飘落西湖处士家。若问江南好风景，多应攀赠亚枝花。一枝疏影写娉婷，独立溪桥酒半醒。鹤唳天寒人不见，冷烟斜月下西泠。孤芳消瘦暮江涯，江树晶晶噪暮鸦。绿蚁新醅寒夜永，灯前微雪堕檐花。上元风信逗花梢，一片閒情落远郊。孤笛无心怨流水，冻云搀梦过塘坳。倒影低衔野水清，每缘芳树结遥情。鹤声为报霜华晚，山寺焚香待月明。小庭新月报更迟，粉蝶和烟抱亚枝。正是江南好春节，昔耶花落雨晴时。杈枒老树出垣墙，零落垣衣锁暗香。夜静谁家倚孤笛，茜纱窗外月如霜。铅华沉照咏花人，疏影依稀为写真。冰雪不曾销艳骨，画梁夜夜起歌尘。"}