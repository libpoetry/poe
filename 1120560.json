{"id":"1120560","title":"挽雪林李和父二首","dynasty":"宋","author":"周密","text":"灯雨蘋洲忆旧盟，游仙赋就五云深。梁园授简春风醉，吴苑敲诗夜雪吟。贫病一生无旧业，江湖八十有知音。只鸡斗酒梅边屋，九辩空招不可寻。生际斯文极盛时，乾淳诸老尽心知。四朝菏泽遗民传，千首吴兴处士诗。颇怪渊明生自些，绝怜和靖老无儿。死生遇合真难偶，奇事人传贞曜碑。"}