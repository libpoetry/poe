{"id":"621803","title":"取道临漳见张移孝明府所练乡勇甚称其名而绿野四浮氓妇欢欣各相得也为之留连停车饮其酒竟夕而行","dynasty":"明","author":"郭之奇","text":"小麦芽青大麦黄，郊无荒草带秋霜。此地桑麻能此日，此日桑麻见此方。他方糗备从军旅，此方积敛向仓箱。他方老稚犹沟壑，此方妇子已圃场。征车晓过临漳下，踌躇再四依田野。野外沉云静百阡，就中飞羽鸣千马。心骇目摇问其因，乃是寓兵于农者。金鼓相传无事时，狝狩可因农隙假。今日置兵必农侵，古法何缘复见今。圣朝方求保障绩，频年空作小康吟。以民保民惟此术，此术能行君意深。喜君用意饮君酒，昔见君面今见心。"}