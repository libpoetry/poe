{"id":"842932","title":"十一月十八日同爱苍看雪江亭作","dynasty":"清末民国初","author":"陈宝琛","text":"君昔觞我江亭春，苇海涨绿风日新。一寒千里今集此，避面西山如畏人。是何世界费装饰？水帝屑玉龙辇银。麦田尺泽慰情耳，苦矣无褐周馀民。故知重阴例凛厉，幸毕虞袝宵达晨。苍梧之哀天所吊，波及同轨攀号臣。皑皑万顷洗泪睫，风起不挂城坊尘。墟头一醉行复别，冥鸿泥迹何新陈？"}