{"id":"624222","title":"自夜郎行三日至乌江驿","dynasty":"明","author":"许国佐","text":"驿亦名乌江，而我非楚喑。危树横江旁，怪石立江心。舆夫言往事，一水分川黔。江势不容枵，下舟不计寻。应龙授首时，象阵此间沉。江来大方过，自多昔瘴侵。一渡日去半，啼鸟声阴阴。小城初设险，岁无官长临。永宁途不通，不又避层岑。我可不经此，经此雪淫淫。势何让巫峡，笑彼雨云深。亦多垂梦猿，同啼不同音。"}