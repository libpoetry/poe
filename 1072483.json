{"id":"1072483","title":"寄黄子庞兼简邹德裕","dynasty":"宋","author":"王庭圭","text":"天狼窥太清，戎马断行路。一别常万里，寄书何由数。识君英妙时，亹亹见佳处。当年松柏姿，已有庙廊具。比常览新作，险绝闻奇句。探珠沧海底，秀色不受污。笔端百斛鼎，胸中九经库。高文动场屋，仍传渭上赋。岂但凌三都，自使强敌怖。邹郎挺忠烈，英英起门户。同游气概中，风云生指顾。独念蓬室士，无因陪杖屦。相望隔章水，欲往不敢渡。拿舟弄明月，正恐蛟龙怒。"}