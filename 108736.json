{"id":"108736","title":"铁罗汉颂·人言怖魔像","dynasty":"宋代","author":"黄庭坚","text":"人言怖魔像，非金亦非铁。若作世金铁，开士亦不现。禅坐应念往，一钵千家供。顺佛遗敕故，不宣示神通。有为中无为，火聚开莲花。无为中有为，甘露破诸熟。魔子目怖畏，我无怖畏想。或欲坯熔之，为己富贵梯。赖世主慈观，虎兕失爪角。或得野狐书，有字不可读。狐涎著其心，字义皆炳然。却来观六经，全是颠倒想。今世青云士，慎莫作此解。"}