{"id":"1095427","title":"书雪巢林景思诗卷","dynasty":"宋","author":"释居简","text":"诗人巢雪如住山，巢中所得强得官。官微不足了饘粥，尽日幽寻遣儿读。舂容大篇辄千字，鍊字贵活不贵死。乡来杜陵有布衣，晚到夔州也如此。乃今遗藁安在哉，古花囊锦宗文开。开缄宛见谏议面，只字重哦复三咽。三咽然后耳有闻目有见，见人捧心颦两眉。不学施家女，只学唐人诗。为言诸子将安之，巢空雪明康鼎来。"}