{"id":"699967","title":"怀古堂夏日漫兴八首（录四）","dynasty":"明","author":"钱谦贞","text":"三间五架草堂新，数卷图书一病身。静似放参居士室，闲如墐户辍耕民。浣花杜叟曾题字，垂柳陶家旧卜邻。不为薄今偏爱古，南村已少素心人。松孤梅冷竹空虚，此地惟堪著老臞。守类宋株从笑拙，幽同齐谷合名愚。乌瞻好屋犹将母，燕贺新堂亦引雏。富贵不来行乐耳，莫嫌三复咏山枢。卷帘新月倚栏风，看到浮云世事空。黄壤几埋青鬓客，丹枝宁上白头翁。据鞍顾主心徒壮，探笔还人技已穷。何似此间无事坐，细斟春酒摘秋菘。少不如人老合休，读书谈道我何忧。已看尘世都蕉鹿，真觉浮生付赘疣。风透北窗朝跂脚，嵩遮西日晚科头。诗篇漫兴销长夏，敢谓能轻万户侯。"}