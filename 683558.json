{"id":"683558","title":"子厚第三书孤愤之怀极矣男子要自有出世事毋论浮荣即不朽亦第二义也赋此广之","dynasty":"明","author":"王世贞","text":"双鸿不独问加餐，笔底纵横意万端。总为难呼中散驾，可能无恨远游冠。枋榆社日吾宁老，桐柏春源尔自看。记取缑山明月夜，玉笙鸾背莫辞寒。朱邸朱弦响竞新，少年都美出风尘。从夸郢里传孤调，耻向南阳问贵人。七子有文身似叶，八公无药鬓如银。悬知出世男儿事，笑杀难陀恋转轮。"}