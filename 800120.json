{"id":"800120","title":"魏忠贤衣冠墓","dynasty":"清","author":"王顼龄","text":"熹宗之朝阉寺乱，不数弘恭与石显。门下谁非谒者儿，朝中半作貂珰犬。吁嗟气势真回天，茄花委鬼相钩连。杨左诸贤一网尽，镇抚狱底尸骈肩。门生天子差仿佛，张父赵母何懵然！纷纷祠额遍寰宇，赐茔特敕营生前。将作起冢同祈连，罘罳门阀逾董贤。一朝冰山忽倾倒，凶骨不得归三泉。摩挲碧云旧碑碣，忠贤姓氏犹高揭。侯览当时既伏诛，衣冠谁使留空穴？安得雷火一夜仆此碑，更倩龙湫之水洗膻羯，山灵面目还清洁。"}