{"id":"1196986","title":"赠郑曼季诗四首·谷风","dynasty":"魏晋","author":"陆云","text":"习习谷风，扇此暮春。玄泽坠润，灵华烟煴。高山炽景，乔木兴繁。兰波清涌，芳浒增源。感物兴想，念我怀人。习习谷风，载穆其音。流芳鼓物，清尘拂林。霖雨嘉播，有渰凄阴。归鸿逝矣，玄鸟来吟。嗟我怀人，其居乐潜。明发有想，如结予心。习习谷风，以温以凉。玄黄交泰，品物含章。潜介渊跃，飞鸟云翔。嗟我怀人，在津之梁。明发有思，凌波褰裳。习习谷风，有集惟乔。嗟我怀人，于焉逍遥。鸾栖高冈，耳想云韶。拊翼坠夕，和鸣兴朝。我之思之，言怀其休。习习谷风，其音孔嘉。所谓伊人，在谷之阿。虎质山啸，龙辉渊播。维南有箕，匪休其和。有救天毕，戢尔滂沱。懿厥河汉，耽彼大华。明发有怀，我劳如何。"}