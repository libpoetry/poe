{"id":"1091687","title":"起伏龙行呈张元亮","dynasty":"宋","author":"王质","text":"使君寸丹通九渊，冷彻龙胆惊不眠。掣关稽首玉帝前，青霓影里一粲鲜。群龙下走如奔泉，电旗掀舞雷车旋。怒蛟腾起缠阴涎，四海五湖归一髯。黄尘白沙飞满川，顷刻变作声潺湲。何人此手有此拳，敛散风雨麾云烟。一州千里十万廛，翻覆歉岁为丰年。云花缭绕金连钱，使君倚鞚将朝天。千珠万玉倾箱圆，夕阳扪腹秋风边。此时可怀不可瞻，何不留取黄金鞭。"}