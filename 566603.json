{"id":"566603","title":"鹳攫鹊雏鹰党翻然来救","dynasty":"明","author":"徐渭","text":"水鸟修其胫，插彼茄菰泽。俛咮啄虾鱼，深不下三尺。况乃嗉中仓，可内寸鳞百。江海饶此州，何往不充噱。雄鹊知乳雌，作室高树末。三月始罢斤，是予亲所炙。长胫一何饕，掠雏剽其宅。叔仲两三头，自窜宁顾伯。顾鹊翁与母，叫噪徒额额。苍鹰等路人，与鹊少平日。不作乡邻看，被缨救其格。特恐李阳拳，难齑鸣垤额。盛邀爽鸠雄，并是夷门客。朱亥袖铁锥，侯嬴出奇略。左右信陵军，一举解赵壁。五国破大秦，九合成小白。义高诚足怜，多算亦何硕。磔虺黑柏颠，独奋少掎角。犹烦拾遗歌，不朽侠徒迹。三复鸱鸮诗，白日为侬黑。"}