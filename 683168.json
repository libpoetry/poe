{"id":"683168","title":"梧窗赠林县博坛","dynasty":"明","author":"方献夫","text":"倬彼梧桐树，结根在幽林。栽培人力厚，沾濡风露深。日夜之所息，毫芒成丈寻。可以栖凤皇，可以制瑟琴。苟其初生时，植之无美根。暴之以风日，残之以斧斤。本株渐凋瘁，枝叶安得存。如是求其用，奚啻千里云。眷彼窗中人，读书藉梧阴。观梧识物理，掩卷契圣心。天下与国家，本之在一身。是之谓格物，昭昭如指陈。苟其不知本，学问徒纷纷。明德既不立，斯民何由新。如是焉用梧，用梧成爱淫。谓之物交物，请以为子箴。"}