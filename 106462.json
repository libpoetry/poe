{"id":"106462","title":"赠笔工冯应科","dynasty":"元代","author":"方回","text":"世言善书不择笔，此物岂可不精择。空弓难责养由射，快剑始堪孟贲击。多钱而贾长袖舞，工良器利贵相得。文房四宝拟四贤，最不易致管城伯。乍可微钝勿太尖，又恐过肥宁少瘠。一兔仅足成一枚，奈何攟束动{在角右戢}{在角右戢}。氄毛乱毳纷交加，醉人蓬首发不栉。落腕当如画铁椎，顾乃蒌弱欠筋力。山谷道人昔有取，诸葛鸡距异枣核。长句哦赠林为之，余子徐偃似无骨。上党华陵君家孙，苦心隐艺造玄极。买非其人拂袖行，但取赏音不论直。二毫三副及散卓，随意真行作波磔。燕丹匕首付荆卿，血不濡缕笑空擿。紫鸜鹆眼刷丝文，谁无端石与歙石。奚李法传外诸孙，我亦尚有潘衡墨。捣冰槌玉乌丝栏，百轴千筒动充斥。惟有毛锥真强项，不受折简屡太息。善书今谁第一人，冯应科笔今第一。"}