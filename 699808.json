{"id":"699808","title":"稽古篇竣事十绝","dynasty":"明","author":"郭之奇","text":"十载夷羊甚祖龙，周情孔思孰相逢。不辞残缺成苴补，尚许高深入铸镕。所求龟鉴出丹青，惟有麟书在日星。自向马班全阙史，肯教公谷半诬经。霜严秋断古何如，刻鹄安能肖彼初。不向雒阳争纸价，祇从□水定波馀。总为高卑立定居，每依尊攘寓驱除。当年几见中匡略，此日依稀大事书。玉露方沾素卷初，空将青汗慰居诸。从兹十日分今古，纵有微光亦闰馀。古不愚人人自愚，敢从千载见微诬。大文如日垂霜卷，岂为丹黄变绿图。莫笑时儒多理书，堪怜旧史自经锄。今人那少钩玄舌，宛委应皆石匮馀。自从三古日周旋，不分时人共简编。搜索高文还典册，推排地步与英贤。真成太始意中逢，元会如环入寸胸。便使秋风藏副稿，时山独赖古云封。传信传疑必至公，惑经疑古自迷蒙。是非已向西麟获，同异何须白虎通。"}