{"id":"721280","title":"三子赠答诗","dynasty":"明末清初","author":"陈子升","text":"我昔游五岳，登高仰寰宇。附孔上泰山，攀葛吟梁甫。封禅七十二，其事在太古。继此徒荒唐，秦皇与汉武。绵邈予有怀，飞龙居九五。黋炳以辉煌，圣作而物睹。一人响圜方，百辟分茅土。子其从我游，高名录天府。万古众仙父，卓哉何巍巍。是辟长男宫，出震凌晨曦。烛龙衔焜曜，扶桑挺葳蕤。下顾世民子，劳劳会瑶池。伯阳度函关，紫气恒相随。吾祖事皇汉，长与桃实期。至道存玄言，馀用乃滑稽。积小以高大，冲虚何所疑。宿世随国贰，入山求正觉。岂以元舅尊，而终縻尔爵。仙庵对忍辱，净土崇极乐。鹙子等诞身，迦陵鸣在壳。幸于五人中，得度自超跃。净名来妙喜，不二非扃钥。龙卿勿矜庄，东方休善谑。皈兹三世佛，诏尔无生学。"}