{"id":"198833","title":"和贡甫送元考元考不至","dynasty":"宋代","author":"曾巩","text":"蓬山有行客，欲上北城舟。学问本闳博，言谈非谬悠。尝陈帝王略，得试紫云楼。一时惊豪捷，况复富春秋。朋游所欣附，争欲致绸缪。承明动乡思，岁久道苦修。忽怀淄川组，夙昔愿始酬。出饯集俦侣，清欢期少留。酒阑竟不至，眷眷久临流。微我独有咎，此诗聊可求。"}