{"id":"849865","title":"寄浙漕王子文野以思君令人老五字为韵得诗五首 其一","dynasty":"宋","author":"王迈","text":"长沙一倾盖，情好如埙篪。间关十寒暑，何时不相思。君为睢邸教，再挹冰玉姿。升堂拜寿母，摩顶识馨儿。叙旧方恋恋，临分转依依。自是成鸿燕，羽翼竟差池。音问久不接，清宵梦见之。鱼腹得尺素，羊胛经几炊。陈雷不可作，千载同襟期。"}