{"id":"1129282","title":"送无作上人之四明","dynasty":"宋","author":"释行海","text":"老子穷通听我吟，山中惟有我同心。数茎白发惊年老，几度青灯恋夜深。冰锁蛟龙盘大泽，云遮兰蕙托幽林。道行亦自东浮海，海国清风引梵音。天涯彼此一闲身，同看梅花几度春。寒怕山川行色近，夜围灯火别情真。君还西上当何日，我欲东归未有因。乡社只今寥落甚，岂堪相送老成人。天地萧萧万木乾，独摇金锡下长安。从来作客今如此，始欲留君亦自难。帆带北风潮信急，雪迷南国雁声寒。分明一片相思意，湖上青山谁共看。"}