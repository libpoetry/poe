{"id":"33673","title":"终南山二十韵","dynasty":"唐代","author":"李洞","text":"关内平田窄，东西截杳冥。雨侵诸县黑，云破九门青。暂看犹无暇，长栖信有灵。古苔秋渍斗，积雾夜昏萤。怒恐撞天漏，深疑隐地形。盘根连北岳，转影落南溟。穷穴何山出，遮蛮上国宁。残阳高照蜀，败叶远浮泾。劚竹烟岚冻，偷湫雨雹腥。闲房僧灌顶，浴涧鹤遗翎。梯滑危缘索，云深静唱经。放泉惊鹿睡，闻磬得人醒。踏着神仙宅，敲开洞府扃。棋残秦士局，字缺晋公铭。一谷势当午，孤峰耸起丁。远平丹凤阙，冷射五侯厅。万丈冰声折，千寻树影停。望中仙岛动，行处月轮馨。叠石移临砌，研胶泼上屏。明时献君寿，不假老人星。"}