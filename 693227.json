{"id":"693227","title":"任节妇歌","dynasty":"明","author":"沈鍊","text":"古往今来不尽年，一人旌节万人怜。曩时孟妇吴中怨，今日任姬越上传。闺中此意谁解知，遥忆秋山连理枝。孤鸾别鹤云中操，蹑凤攀龙未是奇。独抱幽兰八十秋，遗孤此日剩孙谋。百年清节开藜杖，一寸丹心映白头。旧事连翩接会稽，他年典录著芳菲。身看王母庭花结，名与曹娥庙树齐。"}