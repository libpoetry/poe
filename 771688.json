{"id":"771688","title":"一萼红·来燕","dynasty":"清","author":" 裴维安","text":"絮花高。正双襟绒褪，经岁系红销。来共春愁住，和侬约帘幕，沈碧无聊。旧园亭、泥香融雪，带飞英、收拾杏梁巢。一寸楼台，二分风雨，咫尺花梢。回首天涯残照，问曾归何处，更到今宵。独语情亲，双飞力弱，泥人杨柳纤腰。度春影、鞦韆閒处，算年年、肠断是花朝。又是余寒似剪，门巷饧箫。"}