{"id":"697144","title":"题斋中五岳图 岱","dynasty":"明","author":"胡应麟","text":"绝峤横空碍斗牛，孤松百尺挂苍虬。中峰万仞云霞合，巨壑千盘雾雨流。玉节恍疑青帝下，金泥谁侍素王游。飞龙为订扶桑约，独探红轮大海头。玉殿瑶台跨紫氛，云璈霞色半空闻。龙游尚忆重华驾，鸟迹长留大禹文。翠岫阴森巫峡雨，苍崖明灭洞庭云。谁同蹑屩寻仙去，天柱南头唤鹤群。杖底明霞照玉杯，黄河清洛互萦回。乾坤四望鸿荒尽，日月中悬混沌开。大雪恍留初祖卧，飞云如扈上元来。三花烂漫吾将去，为忆当年绝顶栽。峭壁崚嶒雾雨愁，明霞天畔削琼楼。金仙示迹犹存掌，玉女含颦未洗头。大壑风生群虎过，飞崖云滑断猿愁。何当尽掬黄河水，濯足莲峰话壮游。绛宇琳宫跨绝颠，大荒亭堠正苍然。悬崖尽压秦城外，峭峡平分汉壁前。雷电九霄摧裂石，虹霓百道挂飞泉。狂来欲趁抟鹏翼，倚杖徐看北斗悬。"}