{"id":"117905","title":"赠方子明道人","dynasty":"宋代","author":"苏辙","text":"水银成银利十倍，丹砂为金世无对。此人靳术不肯传，阖户泥墙畏天戒。今子何为与我言，人生贫富宁非天。钳锤橐龠枉心力，齑盐布被随因缘。我来江西晚闻道，一言契我心所好。廓然正若大虚空，平生伎俩都除扫。子言旧事净慈师，未断有为非净慈。此术要将救饥耳，人人有命何忧饥。"}