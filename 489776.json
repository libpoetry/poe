{"id":"489776","title":"送郭安道升宪椽","dynasty":"明","author":"袁华","text":"太山何岩岩，上与云汉通。流光洞相射，照耀金芙蓉。黄河水汤汤，奔流去不已。东下沧海深，曾波渺无涘。顾此河山美，襟带邹鲁疆。扶舆孕神秀，人物产贤良。粤生我郭君，秋水炯双目。清标颀而长，碧梧峙鸾鹄。结发读书史，浩气冲八虚。崭然见头角，顿与众子殊。周还丈室中，左图右文史。父母有愉容，邻里皆仰企。布衣束韦带，箪瓢恒晏如。游心羲皇上，自许稷契俱。出门天地宽，飘飘远游志。便欲凌高风，赤手搏虎兕。西逾秦陇地，东溯大江濆。为爱九华好，结茅栖白云。奈此堂上亲，鹤发被两耳。家无担石储，何以奉甘旨。暂捧毛义檄，菽水聊怡颜。缅怀远大器，置身簿书间。朝趋雁鹜行，暮归问安否。克孝复克勤，天赋非矫揉。耿介守贞洁，剖决言便便。俯仰洎十载，东西郡屡迁。冰霜操愈坚，刚柔不茹吐。黄堂飞荐章，姓名达乌府。八月绣衣使，持节江之东。薅荆薙榛棘，狐狸亦循踪。抡才惟若人，修能获举援。行看补舜裳，胸有五色线。黄梅雨初霁，移文下桃州。隶卒效奔走，车骑拥道周。班荆西郭门，长途马蹄疾。遥望敬亭山，草木似相识。行行至莲幕，挺挺立霜台。平生多抱负，今日良慰怀。江左民力疲，况乃苦徭役。早夕被鞭笞，征敛从何出。贪污挟势权，舞文肆凶奸。朘剥民膏血，那知稼穑难。苍生命如鱼，濈濈在网罟。按行来何时，问此民疾苦。嗟予一介士，幸获望馀光。春风佳丽地，文酒日相羊。方期朝暮间，坐听谈亹亹。愰若秋空蝇，弗得附骥尾。丈夫志四海，慷慨轻别离。愿言树勋业，高步青云梯。"}