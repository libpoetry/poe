{"id":"1252650","title":"次陈敬初见寄二首兼怀张仲敏","dynasty":"元末明初","author":"郭翼","text":"至正天子明圣君，早闻羔雁聘陈群。河清地应千年瑞，星聚天回五色文。遂有青鸾鸣桂树，也怜黄鹄伴沙云。诗筒坐得苏台使，百过愁吟到落曛。论交长叹白头新，倾盖相知定几人。照世岂无麟阁画，买田且卜草堂邻。南州人物皆零落，西汉文章尚雅驯。好竹每怀张仲敏，泠泠风骨水为神。"}