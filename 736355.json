{"id":"736355","title":"礼部观乐歌","dynasty":"清","author":"吴暻","text":"黄花十月罢冬狩，天门万乘争飞扬。朱鞲侧目海青倦，鹰人夜闭天鹅房。大庖充盈从臣醉，紫驼出釜烧黄羊。由兹三冬例修宴，玉阶奔走仪曹郎。数人执旄导且立，中权后劲参颜行。三声觱栗摐鼓动，松山千骑骄腾骧。飙如陷陈蔽原野，欢如获丑献庙廊。虎臣稽首秬卣赐，绿沈赤葆交旗枪。须臾参差手技入，高丽筋斗各斗强。锦靴绛帓往来便，翻身如电摇朱光。花罂头戴口衔竹，翻覆不坠声铿锵。清商别部更前奏，曲终为乐歌泱泱。公卿揎袖起且舞，银貂垂手纷低昂。回旋顿挫巧伸缩，睥睨惊座须眉张。君不见太平天子盛明德，合欢舞乐登于堂。以雅以南不僣籥，朱离韎任都陈将。何如今日四海一，优昙花下披云章。春官档子拜手纪，治世之乐谁相方。"}