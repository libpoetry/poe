{"id":"1118012","title":"遣兴二首","dynasty":"宋","author":"陆游","text":"外物元知等一尘，浮生何事最关身。江山好处得新句，风月佳时逢故人。有酒一樽聊自适，藏书万卷未为贫。圣贤自古无如命，君看居东与在陈。老向人间怯路岐，感今怀昔不胜悲。诗无杰思知才尽，酒有残杯觉气衰。县郭灯疏寻店夜，津亭雨细待船时。筋骸尚给春耕在，便买乌犍亦未迟。"}