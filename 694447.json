{"id":"694447","title":"麦秀夫于城南小渚中累土结茅居之容一之马伯干取酒共醉桃花下各赋诗为乐秀夫谒余同作附其韵","dynasty":"明","author":"陈献章","text":"春江淡荡桃花浔，绝岸回风落醉金。一路潺湲烟锁断，无人知道此溪深。川练萦纡岛上花，世间遥望出城霞。仙源不比函关路，老子来时坐一槎。我梦桃花何处浔，水清蘋白一篱金。美人家住红云岛，欲往从之江水深。手拄藤枝鬓插花，夜收沆瀣晓餐霞。贵人已隔门前水，野老还通月下槎。红白花开绿渚浔，风光买我不论金。辋川不借閒人看，只爱诗家著语深。漠漠春烟淡淡花，竹边孤屿阁飞霞。春江水满秋江水，更著新槎换旧槎。安期只在海东浔，何处名山浪铸金。欲向桃花问消息，柴门深锁碧溪深。武陵春尽水流花，洗却耶溪十丈霞。昼坐竹根看未足，满蓑明月夜萦槎。东浔披卷尽西浔，海水秋连万顷金。卷里我能题百首，溪蓬斟酒莫辞深。闭门春雨可怜花，谁共花前倾紫霞。但放此杯深似海，回公肚里得横槎。"}