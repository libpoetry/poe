{"id":"590312","title":"承郭易庵陈守愚邹柏窗邹静轩四老携酒过访话旧乐甚赋此答之","dynasty":"明","author":"张天赋","text":"老街有五老，总角共交游。动别经多载，相看尽白头。喜吾归楚国，携酒过南楼。犹作少年乐，宁教老便休。高歌杨柳舞，酣饮菊花秋。豪气乾坤塞，烟花眼界收。脚跟随去住，山水任遨游。对舞庭前鹤，忘机海上鸥。一天垂巨幕，满眼放虚舟。快乐符三岛，风流蔑五侯。庐仙誇旧迹，洛社拟前脩。桑落山中熟，还期再唱酬。"}