{"id":"72834","title":"怯薛行·怯薛儿郎年十八","dynasty":"元代","author":"张宪","text":"怯薛儿郎年十八，手中弓箭无虚发。黄昏偷出齐化门，大王庄前行劫夺。通州到城四十里，飞马归来门未启。平明立在白玉墀，上直不曾违寸晷。两厢巡警不敢疑，留守亲侄尚书儿。官军但追上马贼，星夜又差都指挥。都指挥，宜少止。不用移文捕卒李，贼魁近在王城里。"}