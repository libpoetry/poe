{"id":"683469","title":"汝南周令尝师事杨用脩太史而善于鳞及明卿子与辈千里贻书言志聊用酬答","dynasty":"明","author":"王世贞","text":"抱耒沧江万态捐，忽逢仙令尺书传。关门不闭吴天紫，弟子能师蜀国玄。琴里高山流辈少，握中明月故人偏。还应彩笔相酬处，花发河阳第几年。屈指当年有壮游，中原星色散吴钩。龙门客在参差老，凫令书来次第收。闻道汝南多月旦，何人邺下擅风流。莫言文苑男儿业，寂寞江河万古愁。"}