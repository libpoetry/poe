{"id":"1068446","title":"徐叔明校书篆笔奇古复善丹青为予作汉江暮霭扇材极妙力求鄙句作此以赠","dynasty":"宋","author":"李彭","text":"曩时徐骑省，篆古逼秦相。后来得仍孙，毫端溟渤壮。能回顿挫姿，丹青生意匠。馀酣写便面，万里烟莽苍。何许捕鱼郎，落日荡双桨。无劳剪吴淞，安用买叠嶂。真欲老是间，尘境孰非妄。怜君俱入妙，简远复清旷。定为造物嗔，觅句聊分谤。"}