{"id":"836785","title":"自许厝寮避贼至集集内山，次少陵「北征」韵","dynasty":"清末民国初","author":"陈肇兴","text":"皇帝元年秋，闰八月初吉。我遁于内山，潜伏野番室。深林暗无光，白昼不见日。破屋两三间，茅茨杂蓬荜。闭户深藏匿，逢人未敢出。涕泣望烽烟，皇皇如有失。自顾流离中，有生不如勿。破产购一锥，报国心空切。至今一回首，精神犹恍惚。不知历险艰，奔走何时毕。侧身万峰巅，秋风吹瑟瑟。但见阵云飞，川原日流血。人烟半萧条，鬼火互明灭。行行集集山，夙称生番窟。浊水喷其中，日夜浪瀎潏。路盘苍穹高，石迸厚地裂。一夫可当关，驷马不容辙。生平耽烟霞，到此暂心悦。徒步随狙公，自拾枣与栗。哭类阮籍穷，狂等费贻漆。一身坠蚕丛，传闻百无实。因思世人巧，益叹我躬拙。徘徊望乡山，目极飞鸟没。凉飔从东来，飒飒动木末。遥想故城里，狐鼠共巢穴。杀人如乱麻，街衢堆白骨。往者擒贼王，陈兵太仓卒。未抽靴里刀，已失囊中物。遂令劫运开，鬇鬡变蓬发。使我撄不测，志气长轸结。同谋袖手观，含涕独呜咽。未识此时恨，何日得伸雪。经旬宿荒崖，两脚垢不袜。枯木架绳床，逼窄仅容膝。有时抱书眠，肱曲腰又折。有时泽畔行，青衫换短褐。父老两三人，坐谈辄终日。道及当时事，满座皆战慄。延我至其家，鸡黍竞罗列。一饭等千金，大义高巾栉。回顾狮子峰，蛾眉才一抹。有弟滞牛山，多时悲契阔。老母缺晨昏，思之如饥渴。路逢负戈侣，撞胸不敢喝。所闻多异辞，两耳乱喧聒。彼众而我寡，有口向谁说。桓桓林总戎，昨日方简卒。万骑出罗城，军容甚开豁。猛如出柙虎，捷若搏云鹘。行见扫妖氛，贼徒争豕突。况有斗六门，天堑险无匹。背城鼓而东，一战胜可决。威过摧枯芒，势成破竹疾。屈指旬日内，匹夫可以夺。又闻募乡兵，朝暮尤斯拔。横海戮长鲸，万弩伺俱发。此谋如得就，大功可书碣。指日见升平，乾坤收肃杀。嗟予走空山，于今已五月。一息气尚存，此念未容绝。如何蝼蚁辈，偏觉肝肠别。甘心为异类，不复忧荡析。攘攘著黄巾，为厉及妪{女目}。四顾遍豺狼，保身慎明哲。岂不思请缨，空手难为烈。抚景自酸辛，吟诗聊度活。寂寂红叶山，遥遥紫薇闼。此身虽在野，此心唯向阙。安危大臣在，金瓯岂患缺。只忧道路长，献策终不达。"}