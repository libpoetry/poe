{"id":"1118706","title":"闲中信笔二首 追和陈去非韵","dynasty":"宋","author":"陆游","text":"我看浮名如脱发，誓墓收身老岩穴。座延穷鬼心不疑，炉锤横财渠自别。乐哉今为八十翁，神交园绮商山中。烹葵剥枣及时序，烂醉黍酒歌邠风。小江之上千峰立，潮回艇子争来集。飘风忽起白浪高，急雨横吹绿蓑湿。岁丰斗酒才百钱，茆店无人惊醉眠。醒来径入乱云去，异日出看东封年。"}