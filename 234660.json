{"id":"234660","title":"风流子·枫林凋晚叶","dynasty":"宋代","author":"周邦彦","text":"枫林凋晚叶，关河回，楚客惨将归。望一川暝霭，雁声哀怨；半规凉月，人影参差。酒醒后，泪花销凤蜡，风幕卷金泥。砧杵韵高，唤回残梦；绮罗香减，牵起余悲。亭皋分襟地，难堪处，偏是掩面牵衣。何况怨怀长结，重见无期？想寄恨书中，银钩空满；断肠声里，玉箸还垂多少暗愁密意，唯有天知。"}