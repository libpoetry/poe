{"id":"1109374","title":"试院次韵奉酬赵达夫记室惜春之什","dynasty":"宋","author":"刘弇","text":"风酣雨软袅檐丝，端负吾人痛饮师。使者岭梅传信远，王孙芳草怨归迟。酿成紫府无端梦，开到朱栏第几枝。欲问东君挽流转，颠狂好在曲江诗。酷爱春如蜂蝶迷，还忧青帝学班师。愁城恨垒挨排到，酒约花期赌当迟。端负江湖归去棹，最关桃李别来枝。松丸暖动蟾蝫滴，消杀风光盍付诗。"}