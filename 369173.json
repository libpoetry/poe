{"id":"369173","title":"金缕曲·送畹兰归吴江","dynasty":"清代","author":"杨芸","text":"往事思量否。最难忘、踏青期近，弓鞋同绣。斗草寻花惊蝶梦，小燕呢喃如咒。怎一霎、雨僝风僽。肠断临歧无一语，只啼痕、万点沾衣透。空彳亍，把衫袖。离愁脉脉浓于酒。最无情、清秋残照，两行疏柳。行矣长途须自爱，莫共黄花争瘦。算枫落、吴江时候。烟水归帆安稳到，寄双鱼、慰我眉间皱。家山约，盼携手。"}