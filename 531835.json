{"id":"531835","title":"忆妾行次曾于阳韵","dynasty":"明","author":"黄佐","text":"忆妾别君大河口，泪洒苍天誓相守。船旁橹声如妾啼，船头水声作牛吼。君家富压咸阳人，玉楼金屋娇芳春。鸾杯凤管度朝莫，辞家乃与风涛亲。风涛汹汹愿君返，幽幔疏灯耿孤馆。剔残兰灺月犹在，落尽棠梨春不管。脉脉停机待君至，锦织愁文宛将备。时凭镜听卜归期，好语初同俄尔异。念君相从多贾人，相时射利心胡秦。念君交游多媚子，外平中险如河水。君不为忧反为喜，安得长绳系君趾。朝来蟢子罥罗帏，柳外垂鞭信马归。山眉云鬓为君理，一曲尊前金缕衣。"}