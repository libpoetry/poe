{"id":"710525","title":"空侯引","dynasty":"明末清初","author":"邝露","text":"留宾燕我堂，壶饮倾千觞。洗爵东溟水，移樽北斗傍。师涓写淫奏，逸娱皆乐康。名讴徵巩雒，蹈节出平阳。绝缨舞银烛，解带轻罗霜。白驹期永夕，良游欢讵央。木李报琼瑶，久要不可忘。神芝生白水，可以喻中肠。剪湍流短晷，鼎力不能扛。素标插朱颜，盛年安得常。谁谓造云闼，而非荒草乡。服食傥有待，痛饮当自强。"}