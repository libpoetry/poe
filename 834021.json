{"id":"834021","title":"满江红 其二 登榕城戍楼作","dynasty":"清末民国初","author":"易顺鼎","text":"斗大孤城，经几度、英雄血战。都付与、边城拥戟，野花缠箭。洗马寒江波万顷，栖鸦坏堞云千片。对西风、有客赋登楼，同王粲。飞鸟外，苍烟淡。斜照里，青芜暗。记小车山路，冷枫红遍。桂树空成招隐句，榆关未了封侯愿。到而今、辜负虎钤篇，龙泉剑。"}