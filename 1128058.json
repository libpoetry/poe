{"id":"1128058","title":"季夏郊墅即事","dynasty":"宋","author":"程公许","text":"皛皛飞云挟暑骄，江郊幸可远烦嚣。道人方寸虚生白，燕几风清扇罢摇。碧琅玕绕碧梧桐，面面轩窗面面风。剩著图书围几席，何妨门径拥蒿蓬。小筑新成面势宽，探囊羞涩一钱看。也知岁晚须栖宿，敢向明时咏考槃。手锄荒梗艺瑶华，敢觊诸公借齿牙。通塞非人能计度，贞心祗自保修姱。儒林冠冕国蓍龟，黄发同时二老归。出处古今难一槩，青天未可戴盆窥。午窗读倦枕书眠，起拆茶包手自煎。大地众生愁暍死，清风一壑可能传。自随官牒却居閒，樵叟渔童惯往还。种竹且教疏见月，开窗莫遣碍看山。性僻邻墙亦懒过，日长何事可销磨。云蓝展向风棂写，恨未疏池养白鹅。心閒万籁响韺茎，古调何人细与评。招手洪崖天万里，佩霞惝恍会瑶京。力贫藏得五车书，趁就炎歊晒壁鱼。安得身閒饶目力，年年铅椠课三馀。事业悠悠雪满头，流光那会与人谋。作劳输与田间叟，紫芋黄鸡满意秋。怒雷送雨五更残，文石花藤探借寒。腥秽百年须一洗，五云深处是长安。"}