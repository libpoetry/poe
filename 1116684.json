{"id":"1116684","title":"送乔仝寄贺君六首，并叙 其二","dynasty":"宋","author":"苏轼","text":"生长兵间早脱身，晚为元祐太平人。不惊渤海桑田变，来看龟蒙漏泽春。曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。垂老区区岂为身，微言一发重千钧。始知不见高皇帝，正似商山四老人。旧闻父老晋郎官，已作飞腾变化看。闻道东蒙有居处，愿供薪水看烧丹。千古风流贺季真，最怜嗜酒谪仙人。狂吟醉舞知无益，粟饭藜羹问养神。"}