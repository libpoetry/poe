{"id":"560587","title":"竹泉为黄叔康赋","dynasty":"明","author":"徐庸","text":"种竹成林岁又年，只同淇澳与湘川。根深满占千弓地，衍派遥分一派原。广庇岂惟阴漠漠，长流还喜韵涓涓。卫公拟德称乡国，蒙叟题名入简编。曳杖借看无俗士，炼丹分汲有神仙。笋生龙角休教斸，茶采金芽却藉煎。綵凤仪留供宿息，白鸥盟在任飞骞。筼筜继本非徒尔，江汉朝宗不偶然。律吕声音谐郢曲，礼盈沾溉想吴田。万竿引我纡闲步，隐逸于君得比肩。清簟展馀当夏日，尘缨濯后傍凉天。衰迟倘许频相过，载咏诗章笔如椽。"}