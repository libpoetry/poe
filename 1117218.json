{"id":"1117218","title":"次韵子瞻留别三首","dynasty":"宋","author":"苏辙","text":"公来十日坐东轩，手自披云出朝日。山川满目竟何有，波浪翻天同一湿。诸门迭出惊异状，间道怀归终旧壁。此行千里隔江河，何人更问维摩疾。野人性似修行僧，长愿幽居近林麓。南迁无计脱簪组，西归谁为栽松竹。头上白云即飞盖，耳畔清泉当鸣玉。洛川犹是冠盖林，更愿高飞逐黄鹄。东西南北无住身，羯末封胡四男子。彫锼不遣治章句，烂熳先令饱文字。疏慵嗟我厉之人，生子夜中惟恐似。传家粗足不愿馀，同驾柴车还我里。"}