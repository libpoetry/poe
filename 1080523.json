{"id":"1080523","title":"阳山大雹","dynasty":"宋","author":"吕本中","text":"建炎庚戌正月尾，阳山雨雹大如李。疾雷先驱风御随，顷刻云屯遍千里。初疑地轴开九渊，固阴惊蛰神龙起。又恐帝出发震怒，下扫炎荒除疠鬼。破窗穿牖□□横，触石摧林势难比。疑是晓色方窥檐，惨澹复黑迷巾履。披衣欲兴还就枕，?磕崩腾喧两耳。吾君圣德过成康，胡虏凭陵殊未已。中原郡邑半丘墟，铁骑犹思犯南鄙。安得天威假庙谟，恢复两河端可俟。"}