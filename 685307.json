{"id":"685307","title":"次木斋阁老见寄之韵","dynasty":"明","author":"王鏊","text":"行年七十又加三，俯仰乾坤幸免惭。世有篯铿方我老，坐无鲍叔共谁谈。夕阳溪壑翠尤茜，晓雨园林绿正覃。还拟西湖为胜集，已拚沽酒典朝衫。才说迎春又送春，纷纷红紫几番新。谁云海内无知己，且喜尊中有圣人。瘦似维摩还示病，乐如原宪不妨贫。山人自合山中老，出处无烦问大钧。"}