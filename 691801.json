{"id":"691801","title":"春日豫章杂诗十首","dynasty":"明","author":"李梦阳","text":"东角楼东寒食日，吾家海棠双树花。忽忆花开吾在此，豫章寒食独思家。乱蕊浓花今有无，旧趋北阙忆西湖。垂杨画鹢金鞍戏，三月烟花满上都。每爱高楼畏独来，非关觔力怕徘徊。江头无限桃花树，恰到来时满眼开。江花照水两三枝，弄日吞烟是尔时。不应春风与作意，挂断低空百尺丝。东湖鸬鹚有几岁，踏浪争花何恁游。可怜汝辈异情性，拄杖独看春岸头。烂熳谁家临路枝，留连蜂蝶过相疑。行人莫羡渠能主，落水沾尘会有时。江南春事殊懊恼，五雨十风常不晴。今日大开聊一望，却憎花柳太分明。江北每嗔花不早，清明出郭始芳菲。可道江西浑不冷，清明桃杏亦初飞。树头春鸟苦喧聒，欲打还留催好春。院里八哥何事者，群翔缓步不知人。苦吟实是被花恼，今日携壶何处倾。凤凰洲前好杨柳，美日鸣舷遮莫行。"}