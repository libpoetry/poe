{"id":"1072479","title":"和程子山舍人赠高虞卿","dynasty":"宋","author":"王庭圭","text":"南宫四海英俊场，阅人须多无此郎。御史传呼主司出，遥瞻紫案金炉香。帘垂咫尺断还送，闭户设棘围高墙。卷堆封弥充栋宇，笔浸沧溟开混茫。麟台学士喜得子，如获宝鼎联芝房。明日都城始传榜，声名烜赫无三张。平生知己万不一，世有若人安可失。方调鼎味荐盐梅，桃李何心并佳实。论经射策未足论，挽取功名看他日。同门笑语夜相过，起看北斗插天河。凌晨凤阁拜座主，门生来贺争肩摩。一时人物尽豪杰，太平为宝非嘉禾。"}