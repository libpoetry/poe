{"id":"1111549","title":"和柯提举寄诗","dynasty":"宋","author":"何梦桂","text":"曾拂三台最上星，赤城云气暖生春。回头往事邯郸梦，落尽鹈霜白发新。倚遍层楼数曙星，鹧鸪声里暗惊春。开元耆旧今无几，怕听尊前唱永新。亲跨灵槎访渚星，归来云锦照青春。湖山夜半生神气，一雨田田采芑新。天上文昌望六星，陇头农稷趁三春。玉京玄圃尘尘隔，璧月琼枝岁岁新。"}