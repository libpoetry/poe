{"id":"148675","title":"贞女篇·女生愿有家","dynasty":"宋代","author":"曾丰","text":"女生愿有家，奴嫁理所宜。出自父母命，奴岂敢固违。既许吴氏子，又许蔡氏儿。但有一女嫁，乃受两聘仪。为奴父母者，不知意何斯。业已许吴氏，复许蔡已非。况卒蔡之弃，而复吴之归。奴羞毅不行，父母固强之。势不得自由，出门行迟迟。欲哭声不出，欲语古不随。投江以自明，庶免世点嗤。宁作有行鬼，无为不义妻。皇天上无极，后土深莫涯。区区奴之心，惟有此水知。"}