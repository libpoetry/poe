{"id":"771985","title":"刘将军杀贼歌","dynasty":"清","author":"林占梅","text":"将军骑马如乘龙，将军杀贼如屠豕。将军之命虽太穷，将军之功犹可纪。昔时妖气警欃枪，伏莽忽然揭竿起。星星之火倏燎原，迅雷不及防掩耳。纨裤子弟方将兵，惊闻警报魂魄褫。畏贼如虎思迁延，师出北门行复止。时危势急思英雄，将军起自草茅里。壮志常嗤半段枪，微躯幸未三遗矢。据鞍顾盼殊自雄，登坛顿令军中喜。小丑跳梁不足平，朝食还当约灭此。纷纷贼队薄城陬，猛似虎狼多似蚁。诸营瑟缩不敢前，将军独自策鞭棰。单骑奋勇冲重围，挥刀一跃入敌垒。惊沙扑地掠腥风，白日沉沉鲁戈指。雄姿飒爽酣战来，霜锋熌烂霜蹄驶。力强刀脆断连肩，刀光电落渠魁死。万夫辟易不敢当，猛虎驱羊差可拟。俄看贼势如冰消，车辙散乱旌旗靡。率师乘胜还长驱，捣巢势恰摧枯比。献俘获馘凯歌旋，萑苻从此消奸宄。破敌同推第一功，勋名首列奏天子。方欣丹诏渥酬庸，皇衢展足驰骋駬。岂期功大数偏奇，未膺宠命先颓委。将星半夜落城南，空留大树供铭诔。我闻将军生不凡，性情爽直须眉美。阿谀不屑学脂韦，谗谤遂教兴薏苡。罢职常遭醉尉呵，穷居屡受庸人訾。种菜无聊苦闭门，卖浆自给贫居市。家徒壁立甑生尘，可怜命运真遭否。一朝得意立功名，穷途方幸逢知己。讵料天不假之年，功成弗获披金紫。且闻身后剩妻孥，孤寡无依呼庚癸。呜呼天道真梦梦，斯人困厄乃如是。太平不听鼓鼙鸣，谁复闻声思战士。我怀遗事聊长歌，褒扬勇烈待青史。"}