{"id":"1115421","title":"午热登多稼亭五首","dynasty":"宋","author":"杨万里","text":"矮屋炎天不可居，高亭爽气亦元无。小风不被蝉餐却，合有些凉到老夫。芒鞋葵扇颇萧然，倦倚胡床不是眠。避暑无藏身去处，追凉行尽竹旁边。不是城中是甑中，雨馀日色更明红。若为飞上金山顶，独立长江万里风。柳外花边忽飒然，好风一点破愁颜。岸巾独倚千寻树，闲看南云度北山。御风不必问雌雄，只有炎风最不中。却是竹君殊解事，炎风筛过作清风。"}