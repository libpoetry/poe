{"id":"721121","title":"述征","dynasty":"明末清初","author":"邝露","text":"烛烛芳月辉，流光鉴我帷。馥馥兰卮酒，遂为生别挥。惊禽思迅翮，秣马听晨鸡。崇山接杉谷，九究入金溪。骨肉缘枝坼，蓬梗随风縻。生为伯鸾妇，没为杞梁妻。妻吟亘洞房，友叹祖道傍。薄言树丝竹，比物盛圭璋。蔼蔼金张彦，玉颜侔朝阳。十年同锦被，锦被覆鸳鸯。一朝飞上汉，化为参与商。食言怨谖草，析薪悲远扬。三命非五龙，多忧何能长。纵得华阴术，休轻离别场。离别怨芳春，芳春殊梦寐。宵月皓珠宫，丹霞乘夕起。石室粲琼蕤，崧台藉蕙茝。不见同心人，日莫甘委弃。弃襦出国门，遥望界垣树。上连苍梧云，下荫漓江渚。华叶辨丰凶，巢穴识风雨。有似英雄人，龙蛇争割据。周周啼衔羽，猩猩谙人语。抚此琼枝树，娑婆慰离旅。旅怀休戚戚，郁林饶奇石。矫掌入宝圭，洞见天地厄。龙虎夹我蹲，日月向人掷。既授元君符，得展葛洪宅。云里如香魂，绿萝返精魄。飞仙与丽人，恣意从所择。择木贵知音，择交贵知心。海上三青鸟，同栖珠树林。桑户去我久，谁听鸾凤吟。鸾凤吟有歇，我心终断绝。绝壑厌长鞭，九折何芊绵。天鸡警晨羲，鸧鸆悽夜弦。金标冠云日，崇山摩苍天。夷人誇鼻饮，狑女粲珠联。回流思木马，冒险触铜船。铜船互奔流，火山赫危崿。愁鬓飒止水，颜色已非昨。况度鬼门关，十去九不还。玄蜂螫赤阪，白象跨雄蛮。华实信衍沃，黍稷陵丘山。岂无丹铅士，可以乐游盘。各竞文蛇衣，难为章甫资。去去勿复道，北风吹路岐。歧路叹式微，同心赋埙篪。问君此何时，鷤鴂鸣高枝。繁华歇芳岁，日蓦朱颜缁。颜缁亦云已，古处今然疑。鱼鳖不上汉，松柏不处卑。留侯托黄石，范蠡溯鸱夷。春华吾不羡，岁寒吾不欺。苦李载道傍，匏瓜甘后时。莽莽楚日黄，薄莫将安依。依刘越山川，山川翳丛棘。胸吞云梦游，目送潇湘碧。牢落多古伤，羁孤鲜今识。舟行仆云瘏，陆行马变色。蛩蛩距虚游，衔草不自食。偶然得名酒，先此劝仆役。"}