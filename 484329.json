{"id":"484329","title":"癸丑元日","dynasty":"明","author":"杨基","text":"霏霏元日雪，脉脉人日雨。春来无日不轻阴，薄雾寒云满南浦。常年有雨复新晴，淑气韶光淡绕城。草色未逢金勒马，柳条先映玉楼莺。今年风雨兼冰雪，忘却春幡庆春节。野杏缄愁待酒催，江梅索笑邀人折。谁与观云卜大通，且须祈谷问年丰。相期十二楼前月，剩看花灯万点红。"}