{"id":"1002050","title":"敬赋黄万安肃父五云阁","dynasty":"宋","author":"曾丰","text":"一合乾坤罗万象，中有连天云锦帐。分光日月两轮间，聚荫神仙十洲上。盘缃错缥天上无，若为云锦如许都。娲皇鍊石补天了，倥偬不及收其馀。织女得之资以幻，手与目谋生灿烂。使君寄下召还祥，令尹收为公退玩。登临辄玩罢辄忘，令尹胸中自含章。制锦犹馀五色线，归朝可补尧衣裳。"}