{"id":"476394","title":"别曹仲礼四首 其二","dynasty":"明","author":"王廷陈","text":"别子大河侧，见子长江滨。对面但疑叹，含意惨莫陈。岂无新知欢，念此同袍人。扳留不须臾，羲阳忽以沦。奋身思系日，天路邈无因。安能附高翮，一举摩青旻。饱者岂念饥，贵者羞贱贫。薄终古所尤，交谊贵在伸。故心苟不移，何必会合频。慷慨即长路，无为儿女仁。"}