{"id":"788716","title":"水龙吟 寒食次计伯英韵","dynasty":"清","author":"张惠言","text":"向前还有多春，廿番花信从头计。西风做冷，东风做暖，桃花都记。守得春三，禁熘时候，雨酡云醉。怕玉楼深处，游人未见，又一片，抛春外。笑说踏青去好，恐看花、为花凝泪。旧燕不来，新莺多语，春情谁系？到晚凭阑，西山见我，相看妩媚。正疏疏帘底，轻阴不醒，蝶儿清寐。"}