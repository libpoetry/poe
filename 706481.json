{"id":"706481","title":"翠涛携诸子游瞻云阁有作见寄遥荅","dynasty":"明末清初","author":"王夫之","text":"嘉游成畴昔，企叹奄方今。金闺郁龙种，玉山宛鸾吟。迟向深秋兴，摇荡先春心。足知襟带敞，遂及松桧阴。大云峙霜萼，虚室函霄岑。缅彼鹤上客，所怀玉浆斟。声息坠人间，羁绁逮幽林。无乃大还诀，犹为陆海沈。宁含衣中珠，抚兹弦外琴。天问固难酬，孤心还自谌。愿言云关闭，勿惊雪发侵。"}