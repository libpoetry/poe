{"id":"450722","title":"瑞鹤仙 梨花","dynasty":"当代","author":"黄绮","text":"院深人寂寂。怯细雨朝寒，睡浓无力。临轩一声笛。甚惊心难定，玉阶孤立。蜂翻蝶集，便迷了归途应忆。想人间薄幸春风，肯为百花无色。难觅。笼烟疑粉，掩月摧妆，旧踪还失。青苔雪积。倚栏畔，总狼藉。恐枝头寒重，子规啼血，早把冰容染湿。待黄昏，银烛擎时，探春消息。"}