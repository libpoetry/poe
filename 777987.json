{"id":"777987","title":"沁园春·美人舌1912","dynasty":"清","author":"况周颐","text":"慧茁心苗，欲度灵犀，温黁自然。恰鹦帘客去，香留茶酽，鸾笺句秀，粲说花妍。金籥深扃，玉津密漱，消得神方长驻颜。围曾解，羡澜翻清辩，巾帼仪连。簪花格最婵娟。更妙吮香毫越恁圆。甚小玉偏饶，幽怀易泻，阿侯乍学，泥语轻怜。一角溪山，广长真谛，只在红楼斜照边。閒凭吊，忆楚宫凄怨，扪竟三年。"}