{"id":"1143942","title":"春半久雨走笔五首","dynasty":"宋末元初","author":"方回","text":"月馀不浴不梳头，垢服埃巾独倚楼。万古事销閒里醉，一年春向雨中休。天时才暖又还冷，人世少欢多是愁。治乱无穷如纠缠，华山高卧最为优。早从师读易乾元，晚乃微探性命源。道在一前包宇宙，心无二处契羲轩。行将死矣依先冢，即合归欤理故园。二十馀年复韦布，人生焉用两朱轓。才喜晴明又雨阴，寻春未了早春深。牡丹芍药□□□，寒食清明上冢心。诗癖已应吟万首，酒狂何止费千金。□□百岁三分过，屡死焉知活到今。万事心空口亦钳，如何感事气犹炎。落花满砚慵磨墨，乳燕归梁急捲帘。诗句妄希敲月贾，郡符深愧钓滩严。千愁万恨都消处，笑指邻楼一酒帘。耳焦发秃四肢枯，年近非熊异壮图。见识渐高诗□□，精神常好酒相扶。地舆茂育元非有，天宇空虚不是无。自笑太仓中一粒，梦魂夜夜侍都俞。"}