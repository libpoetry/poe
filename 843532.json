{"id":"843532","title":"水龙吟 桐绵","dynasty":"清末民国初","author":"缪荃孙","text":"卷帘惆怅春深，何人系得春魂住。沉沉庭院，漾潆池馆，罢飞绿乳。生怕东风，和云吹起，乍开还聚。纵飘茵无分，沾泥也好，总不化萍流去。回忆呼鸾道上，堕斜阳、万红如雨。无情一例，绿阴成幄，参天古树。寂寞唐宫，未逢秋信，已添愁绪。盼栖香小凤，生怜坠落，衔归高处。"}