{"id":"166181","title":"十月桃·一枝三四","dynasty":"宋代","author":"李弥逊","text":"一枝三四，弄疏英秀色，特地生寒。刻楮三年，谩夸煮石成丹。梨花带雨难并，似玉妃、寂寞微潸。瑶台空阔，露下星坠，零乱风鬟。记前回、拥盖西园。花信被山烟，著意邀阑。盏面横斜，大家月底颓然。如今万点难缀，共苍苔、打合成班。诗翁何似，劝春莫交，粉淡香残。"}