{"id":"1128026","title":"积雪未晴正旦朝贺大庆殿口号八章","dynasty":"宋","author":"程公许","text":"雪瑞连宵未肯晴，妆排光景待朝正。八盘岭转宫城近，惝恍身登白玉京。清跸轰雷辇出房，赭红一点殿中央。天知圣主忧边久，剩放飞霙兆岁穰。万点华星续续来，宫门未放玉■开。忍寒少待晨光透，不住催班引上台。东西廊转面朝天，绯绿斓斑紫绶褰。万岁声中陪率舞，野麋终羡草芊绵。凝旒忧顾念三边，诏撤鳌山罢秩筵。天眷仁明宜悔祸，眼看千里息烽烟。六龙不动玉鞭迷，雾霭荒寒五凤痴。静阅天机消复长，未应冰谷晛消迟。玉阶再拜卷班回，一炷心香悯劫灰。六合风尘须一洗，八荒寿域会重开。扰扰劳生祗自叹，依依乡梦五更寒。临流钓石应无恙，归逐邻翁整钓竿。"}