{"id":"857162","title":"还东野诗","dynasty":"宋","author":"王令","text":"吾于古人少所同，惟识韩家十八翁。其辞浩大无崖岸，有似碧海吞浸秋晴空。此老颇自负，把人常常看。于时未尝有誇诧，只说东野口不乾。我生最迟暮，不识东野身。能得韩老低头拜，料得亦是无量文章人。前日杜子长，借我孟子诗。三日三夜读不倦，坐得脊折臀生肢。旁人笑我苦若是，何为竟此故字纸。童子请我愿去烧，此诗苦涩读不喜。吾闻旁人笑，叹之殊不已。又畏童子言，藏之不敢示。奈何天下俱若然，吾与东野安得不泯焉。"}