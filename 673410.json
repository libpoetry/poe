{"id":"673410","title":"闻蝉赋别送李古冲吏部","dynasty":"明","author":"陈达","text":"珠宫擅虚敞，灌木饶萧森。萝萦古洞匝，不受烦暑侵。有客远行迈，于焉洗尘襟。暌违宁足道，宛如辰与参。壶觞甫交错，清风遗好音。悠扬重凄恻，对此谁能任。缅怀物理微，高洁谐夙心。晓吸沆瀣零，暮止松桂阴。飞鸣亦自适，伺者徒相寻。因之深有感，聊以调吾琴。愿君崇令德，嗤彼泽畔吟。勋业方肇兹，伫立还朝簪。"}