{"id":"1108503","title":"贫居自警三首","dynasty":"宋","author":"刘克庄","text":"昨者匆匆掷印归，六年岑寂闭柴扉。岁荒奴仅拾残穗，日晏婢方羹苦薇。宁渴莫赊邻近酒，尽寒不著借来衣。中年但祝身强健，要卧松风坐钓矶。赤粟黄齑味最深，此生不恨老云林。鬼神每瞰高明室，天地皆知暮夜金。夸士燃脐犹殉货，先贤覆首或无衾。一瓢千驷同归尽，莫为浮云错动心。客过吾庐语至晡，旋营盐酪刈薪刍。酒兼麟脯不时有，饭与鱼羹何处无。力穑勿忘家世俭，堆金能使子孙愚。俗儿未识贫中乐，妄议书生骨相臞。"}