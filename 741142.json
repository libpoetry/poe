{"id":"741142","title":"惊雁行","dynasty":"清","author":"张世仁","text":"书帷夜静寒栗冽，坐对银釭手披阅。忽闻屋角流奇响，恍若狂飙摧败叶。又如人马骤奔腾，疾走衔枚赴骄敌。我惊倒屣出庭户，仰视霜空意难测。回头呼童问何物，云是惊鸿方过翼。群飞千百乱横阵，劲融翻风蔽天黑。我闻其声已太息，又闻此语重凄恻。君不见潇湘云梦无人猎，间宿芦花伴明月。胡然遽投尘世栖，星夜仓惶避缯弋。吁嗟乎，雌雄离散安可恋，我独感之泪如霰。"}