{"id":"691535","title":"白云亲舍图","dynasty":"明","author":"李昱","text":"昔闻孟母三迁教，今见此乡陈大家。马鬣蓬科自长夜，流传却有白云图。萱草谁云儿女花，侵陵雪色耐年华。瞻云莫使斑衣湿，好事辛勤到五车。束书千里别慈颜，看尽慈乌落照间。山外白云云下屋，倚门昨夜梦连环。游子思亲无奈何，青山回首白云多。虽云学问瞻淇澳，终念劬劳废蓼莪。"}