{"id":"600334","title":"登文笔峰","dynasty":"明","author":"王弘诲","text":"炎洲穷灭没，冈峦互参次。卓矣文笔峰，崚嶒拔平地。壁立无因援，绝巘削如刺。丹梯入鸟道，秀色天门侍。始历尚逶迤，望望转穹邃。阴洞引奎芒，石几绣霞帔。含毫日五色，点染氤氲贲。沧海环墨池，奇甸标灵閟。遥忆鸿濛初，妙有分万类。高下还清浊，川岳界殊位。不知浩茫中，地脉潜何寄。突然五指伸，复此擎一臂。巨灵不可测，清淑羡含异。岳降岂偶然，作者谁当畀。我本山中人，微尚耽仁智。朅来俯八极，览化窥元始。顾己惭铅锷，叨名厕簪珥。斯文诚在兹，吾党责谁诿。夙希青镂管，愿授紫庭秘。稽首祈山灵，浩歌发幽致。"}