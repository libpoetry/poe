{"id":"750502","title":"题端木叔总诗后","dynasty":"清","author":"张道","text":"青田莽莽高云秋，中有鹤气清且遒。石门瀑流泼天大，山空地冷真龙卧。君取元精总入诗，萧森澹荡蟠孤姿。太古明月混元雪，姑射天身自然洁。我诗倔强风沙粗，摩荡清景知能无。对此徘徊愧邢尹，口噤其妙心已领。会当努力秃万豪，与君并世追风骚。书成藏汝洞天府，鹤咮龙心夜能语。"}