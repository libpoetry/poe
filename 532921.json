{"id":"532921","title":"送本空上人西游","dynasty":"明","author":"黎民表","text":"圆师亦是吾乡士，少小出游迷处所。寻师忽遇清凉山，裹足不踏长安路。持咒经禅阅几霜，知有慈亲在故乡。锡挂一袍迅飞鸟，身轻千里不赍粮。白发相逢不相识，雨泣含凄愬胸臆。难将恩爱等寻常，惟有无生堪报德。欲留橘井与比邻，小筑茅龛结胜因。魔王璎珞空持赠，长者黄金不贷贫。白云又指苍梧道，三月瘴江多毒草。钵里潜龙应避踪，水底鲛人争献宝。机锋妙说倒王公，登坛振铎演宗风。勿谓道安逢凿齿，须知玄度待支公。"}