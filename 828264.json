{"id":"828264","title":"韬庵太傅以先世诰封属题","dynasty":"清末近现代初","author":"陈曾寿","text":"我朝圣相承，群生浴重熙。世臣近日月，稠叠雨露滋。故事重翰林，清贵殊曹司。封赠皆极荣，匪计秩高卑。太傅绍明德，生及中兴时。早抒大手笔，晚为帝者师。感兹陵谷迁，弥深追远思。紫诰炳鸾回，卷尾徵题词。肃肃忠孝质，凛凛万代规。世有受恩重，美新寿期颐。旧雨附昌奴，自诡羊裘披。公然肆谤诽，披猖无不为。吠尧即尧犬，媚桀桀岂知。视此等薰莸，相背万里驰。分当鸟雀逐，义正春秋辞。人皆有所生，令名傥思贻。"}