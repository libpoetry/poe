{"id":"889529","title":"和陈平仲中秋怀旧游","dynasty":"宋","author":"吴芾","text":"天末逢秋半，临流玩佳月。置酒延孤光，夜久凉风发。感时歌慨慷，醉来翻不悦。念人有聚散，念月有圆缺。万事转头空，百年飞鸟瞥。粤从罹乱离，头角嗟垂折。兀坐山谷间，何人定交结。素琴已尘埃，孤剑尚清刮。故人不可见，幽怀欲谁说。明月自团团，幽忧空烈烈。忽得陈子诗，辞旨两奇绝。历历叙旧游，笔端如有舌。何处复相从，酒壶行自揭。遥想鲍与刘，应亦叹胡越。要当按酒兵，无令冒斧钺。吾侪岂长贫，庙堂方简拔。"}