{"id":"713902","title":"客山阴赠二祁子","dynasty":"明末清初","author":"屈大均","text":"君家楼阁鉴湖边，杨柳千条春色妍。疏牖朝开射的雪，空帘暮捲香垆烟。閒拥牙签披万卷，小谢风流诗更善。可怜初日吐芙蓉，更有澄江飞白练。我从罗浮万里来，逢君文采一徘徊。天上雪花那有蒂，云中玉镜不安台。相留暂向祗园住，正是中丞殉节处。碧水含秋似汨罗，黄金布地同玄度。樱桃开遍画栏杆，挥麈鸣琴兴未残。半山每答猿公啸，千仞将联凤鸟翰。凤鸟高飞何所止，金陵宫阙五云起。一鸣素水降真人，再鸣留侯遇松子。"}