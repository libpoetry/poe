{"id":"704323","title":"桐庐道中杂咏","dynasty":"明","author":"黎民表","text":"宿雨朝来歇，山云尚接连。芙蓉乱越渚，粳稻满吴田。有景拚为客，无机任似禅。乡心虽强制，犹废夜中眠。结宇荷为盖，编篱槿作扉。野晴乾鹊噪，沙暝水禽飞。牵路缘青壁，樵歌出翠微。滞淫非客意，山水自忘归。谷口条风改，江中暮霭沈。云山招隐兴，京洛倦游心。缉芰香盈袂，听猿泪在襟。客愁容易老，星鬓莫相侵。失路人争厌，羁游兴独缄。已捐湘水玦，还进赤亭帆。水急流纹聚，峰高落日衔。青山如可买，来此卧松杉。"}