{"id":"967554","title":"龙山会 其三 四明重阳泛舟月湖","dynasty":"宋","author":"赵以夫","text":"佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削，千峰寒瘦。留连久，秋容似洗，月华如昼。回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。"}