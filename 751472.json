{"id":"751472","title":"重修赵清献公祠诗以落成","dynasty":"清","author":"宗源瀚","text":"衢山苍苍衢水碧，四千年中一瑰硕。东南已遍昆明灰，太末犹余丞相柏。赣州祀自咸淳始，莲花一祠傍珂里。血食当时已如此，况更百世月在水。拱辰门外瓴甓荒，入城两徙钟楼旁。先后郡守屡修葺，灵旗飒飒飘虚堂。我来肃拜值兵后，祠孙零落祠摧垢。丹雘群分清俸钱，蕉荔新酾石室酒。神之来兮风穆清，如听琴韵声和平。神之去兮动云幕，翩翩疑有横江鹤。迎神送神我作歌，公傥被发来相过。思公治郡妙宽猛，古今相去何其多。三衢人士汲修绠，标表从公发深省。爱直多应愧长官，孝弟真宜式乡井。仁言利溥章疏醇，宽全君子排小人。力为朝廷惜元气，岂以铁面矜龂龂。十卷遗书后人守，梨枣修完垂不朽。墓门更拟砻丰碑，重刻髯苏字如斗。"}