{"id":"1035753","title":"嵩岳十四韵","dynasty":"宋","author":"魏野","text":"东西南北岳，峻极尽难群。有感生贤相，无偏像圣君。四方观玉像，万壑绝妖氛。影入周公侧，声曾汉后闻。民居依巨荫，敕祭答殊勋。洞府高低接，都城左右分。烟浮巢父水，岚湿许由坟。顶阔星难转，岩高日易曛。薜萝藏隐逸，瀑布溅耕耘。帝籍颁新读，天香降庙焚。石危名启母，柏大号将军。献寿临双阙，呈祥出五云。将仙存旧迹，封禅验遗文。终待移家住，闲眠乐放勋。"}