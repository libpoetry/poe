{"id":"704336","title":"宗吕二牧邀游石室山","dynasty":"明","author":"黎民表","text":"锦石分琼岛，苍山转碧流。岩泉高迸出，云木曲相樛。栈绝应防马，崖悬稳系舟。谢公今在郡，何似永嘉游。鶱飞心屡动，回复意空迷。山势移舟失，云光避席低。黄花粘岸细，锦树得霜齐。风起长林暝，清尊未解携。金床何窈窕，玉乳细堪扪。苔藓深题刻，风云出洞门。幽仙閟绝景，弱水断孤根。服食留真诀，惟应静者论。山水何来暮，宾游赖此同。波涛恐谢傅，风月醉山公。竹日停深翠，枫霜倚薄红。清笳莫更奏，箫鼓出岩中。"}