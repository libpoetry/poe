{"id":"562467","title":"蝉听轩为常州谢同知题","dynasty":"明","author":"丘浚","text":"世间何物声最清，秋高嘒嘒寒蝉鸣。常州别驾日无事，公馀徙倚轩前听。物声妙与人心合，声入心通无限乐。鼓吹何须两部蛙，凄清绝似三更鹤。初闻一声如拨弦，含商转羽如有言。一声未已一声续，千声万声断复连。夕阳欲下雨初霁，树影不摇风细细。奏出千腔雅乐声，带得九秋玄露气。有如伯牙鼓瑶琴，钟期听音知其心。又如南郭闻天籁，至理在心不在音。天机气到自然应，隐几坐忘真听瑩。承蜩手与此耳同，用志不分神乃定。忽然飞去君不知，目中彷佛常垂緌。声残响绝寂无有，但见委蜕黏高枝。"}