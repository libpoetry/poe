{"id":"859602","title":"得曾子固书因寄","dynasty":"宋","author":"王安石","text":"始吾居扬日，重问每见及。云将自亲侧，万里同讲习。子行何舒舒，吾望已汲汲。穷年梦东南，颜色不可挹。仁贤岂欺我，正恐事维絷。严亲抱忧衰，生理赖以给。不然航江外，天寒北风急。无乃山路恶，仆弱马行涩。孤怀未肯开，岁物忽如蛰。朅来高邮住，巷屋颇卑湿。蓬蒿稍芟除，茅竹随补葺。苟云禦风气，尚恐忧雨汁。故人莫在眼，屡独开巾笈。忠信盖未见，吾敢诬兹邑。出关谁与语，念子百忧集。眺听聊自放，日暮城头立。徐归坐当户，使者操书入。时开识子意，如渴得美湆。骊驹日就道，玉手行可执。旧学待镌磨，新文得删拾。重登城头望，喜气满原隰。"}