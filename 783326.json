{"id":"783326","title":"寿河间陈太守十四韵","dynasty":"清","author":"戴亨","text":"冠冕南都丽，文章北斗悬。太邱光史册，东武轶陶甄。帜拔巍科早，风移太邑传。彤廷隆誉洽，瀛郡德星连。抚字劳丰歉，恩膏匝陌阡。珠光辉合浦，麦颖秀旻天。邵杜声华著，龚黄事业肩。腐儒依绛帐，旧物有青毡。蠹饱神仙字，炊荒苜蓿田。徒闻三绝誉，深愧两斋贤。雪酿梅花白，春归柳絮妍。觞称腊去后，筵敞月来先。覆冒承殊渥，输忱鲜滴涓。叨陪群属末，泥首祝遐年。"}