{"id":"319128","title":"八声甘州·怕今宵无处解雕鞍","dynasty":"现代","author":"顾随","text":"怕今宵无处解雕鞍，何须问吾庐。正月尖风紧，星高露重，人在征途。张目四围望去，身外总模胡。无奈青骢马，也自踟蹰。渐渐星沈月落，又青磷走火，野薮鸣狐。听白杨树上，宿鸟乱相呼。隔长林、夜灯一点，蓦向人暂有暂还无。鞭摇动、马长嘶了，踏过平芜。"}