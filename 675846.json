{"id":"675846","title":"云鸿为宁夏舍人张通之赋","dynasty":"明","author":"刘泰","text":"张君志高远，有若云间鸿。凌风鼓六翮，矫矫摩秋空。万里簉鹓鹭，燕雀安能从。况乃将门子，伟然才且雄。腰悬三尺剑，手挽六钧弓。蔚为西土英，所蕴惟丹衷。誓将事明主，岂止分寸功。天朝资羽仪，赞治歌时雍。下视斥鴳辈，栖栖但蒿篷。为赋云鸿诗，勖哉慎始终。"}