{"id":"257415","title":"容韵·君不见子幼自劳羔日烹","dynasty":"元代","author":"李俊民","text":"君不见子幼自劳羔日烹，何如命驾季鹰吴中煮莼羹。又不见姜侯设鲙凿冰裂，何如徒步拾遗长镵黄独雪。幸遇南来董鍊师，说似壶天日月迟。谪仙之游乃非谪，长安市上斗酒百篇诗。蒲轮休指商山路，得到白云采芝处。诸生待揖隆准翁，马上未遑事庠序。"}