{"id":"505550","title":"送敷竺昙住义乌双林寺二十韵","dynasty":"明","author":"唐之淳","text":"双林古名刹，婺女之乌伤。云出汉水白，云归山气黄。维昔传大士，依山开道场。六时动天乐，草木生妙香。峰头七佛塔，塔下双神堂。堂中席久虚，猿鹤愁怨望。吾师霞外秀，六十须眉苍。祝发石桥左，挂衣双涧傍。小笠冒暑雨，轻袍带晨霜。手持文部檄，脚踏龙河航。访我玄津西，送之钟山阳。是时五月朔，绿树薰风凉。薝葡白胜云，菖蒲过人长。我留看归去，迟回以彷徨。师行过越乡，烦师一徜徉。乡中多亲友，念我几回肠。为我少安慰，令我羁思忘。马群有骐骥，羽族有凤凰。览德匪称力，如火不用光。大士迟师久，勉哉宜自彊。"}