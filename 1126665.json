{"id":"1126665","title":"和黄立轩梅诗十首","dynasty":"宋","author":"萧立之","text":"波流茅靡正堪悲，能洁能污墨子丝。冬令自玄梅自白，此花还有独醒时。不肯托根桃李场，千林摇落正孤芳。莫将香影生分别，说著香时影亦香。如梅合是花君子，未论孤高压众芳。不以玉堂矜富贵，何曾茅舍怨荒凉。清绝霜枝冠顶开，被人俗了说花魁。此花骨相神仙做，市卒能仙为姓梅。读老子章花似道，不嫌雪恶与霜粗。能知其白守其黑，长入人间墨画图。苍天变色雪漫漫，树树江头带恨看。旧读史来今记忆，白衣冠客从燕丹。谁折一枝千里信，江南曾寄与人誇。如今不奈城头角，僝僽花神也撒花。移竹移松半死生，移梅便可主花盟。何当绕屋三千树，撰出人间白玉京。八表同昏江换陆，孤山今日又花时。感时溅泪无人见，只有当年杜老知。古今有许兴亡恨，出自煌煌入涸阴。惆怅雪花如席处，见梅时节又伤心。"}