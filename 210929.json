{"id":"210929","title":"次韵王产昭昆仲题京口新居","dynasty":"宋代","author":"蔡肇","text":"我昔京口居，屡为南山游。古寺满修竹，平田漫清流。四升崇邱望，培塿见五州。人生如艺田，要待岁晚收。内惧寡道力，眇然念前修。六合不为狭，五亩亦为谋。何妨傍城邑，心远地自悠。漕水应潮涨，堂下可遭周。叶落固有余，柿栗不外求。生理如此足，岂谢岩谷幽。奈何不勇决，一毫辄绊留。余性本拙戆，涉世易悔尤。微官如涕唾，容易思罢休。三龙亦驰骋，诗好意则不。"}