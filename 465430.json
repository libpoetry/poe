{"id":"465430","title":"金缕曲 国庆十周年寄海外友人","dynasty":"当代","author":"钱昌照","text":"消息重洋阻，触离怀，云停月落，思君心苦。国正需才君犹壮，何事滞留异土？且寄语，速君警悟。浪迹天涯头易白，莫等闲，再把韶华误。自助者，人多助。每逢佳节亲朋叙，祝宏猷，万人空巷，载歌载舞。蓬勃中华新气象，十色五光争睹。因念尔频年羁旅，收拾行装须趁早，一条条都是归来路。特为尔，歌金缕。"}