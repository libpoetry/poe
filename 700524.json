{"id":"700524","title":"公宇纳凉四首","dynasty":"明","author":"顾璘","text":"庭树重重拂院西，更无残日透帘闱。胡床一片堪吟啸，却付馀阴众鸟啼。散发乘风怯病身，出门途路触黄尘。每愁入夏妨高兴，不似青春解著人。跋涉山溪气郁敲，日中生恐鬓毛焦。南薰忽借閒庭爽，羽扇冰浆总不消。不愁赤日绕檐来，但取清风洒面开。尘事尽抛心似水，使君何必愧无怀。"}