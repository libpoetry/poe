{"id":"810567","title":"劝农归路经海会寺与诸同人分赋","dynasty":"清","author":"书山","text":"雨后劝农毕，还寻古刹来。钟声飘藓径，衲子出香台。刺竹排檐种，优昙满院开。分题禅榻畔，小憩水云隈。问讯词坛客，山僧逸兴同。地高晴翠合，林静妙香通。登眺消尘虑，安閒步梵宫。寸心持半偈，顿觉海天空。劝农亲民事，归途逸兴同。地高浓翠合，林静妙香通。喜得千村雨，閒来一亩宫。寸心持半偈，顿觉海天空。"}