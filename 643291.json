{"id":"643291","title":"送禢二令弟秉德还南雄迎父","dynasty":"明","author":"胡奎","text":"买船何之之南雄，洞庭木落生秋风。大帆中流夹双橹，南望庾岭青丛丛。禢郎去家五千里，白云日日山头起。浩荡春晖一寸心，深恩较比三湘水。湘水有时尽，此恩何时忘。上堂进甘旨，下堂食槟榔。槟榔可食鱼可脍，白发明年过吴会。长安桥边杨柳青，马上看花同一醉。"}