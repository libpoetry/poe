{"id":"872862","title":"瑞鹤仙 春日咏怀","dynasty":"宋","author":"仲并","text":"试六花院落。正柳绵飘坠，因风无著。吴王旧城郭。记乌衣门巷，小桥帘幕。他州寥索。漫等闲、桃英杏萼。认幽香来处，群芳尽掩，蕙心先觉。行乐。燕雏莺友，浪语狂歌，休休莫莫。兰房绣幄。添新恨，念前约。殢十分芳景，十分春意，休惜十分共酌。任十分、吹老寒梅，戍楼画角。"}