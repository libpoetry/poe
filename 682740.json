{"id":"682740","title":"陪程使君宿玉泉寺三首","dynasty":"明","author":"区怀瑞","text":"堆蓝天外隐松涛，十笏今看驻节旄。丹壁有梯镌日月，碧霏无梦洗尘劳。虚传经论藏金刹，何似诗篇映玉毫。自倚绳床度遥夜，不知身傍法云高。看山青眼久迷离，几月枯藤不自持。法象始窥金氆氇，俗情还净碧玻璃。高峰寥泬秋声早，古院森沉夕梵迟。此际虚空无所著，劫尘抛与阿僧祇。天台一锡挂崚嶒，千载何人续此灯。桂发小山香自远，莲寻白社兴堪乘。从来吏隐兼忘世，几日官閒得似僧。更向法门添广大，欲偕龙象愧无能。"}