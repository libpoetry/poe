{"id":"430094","title":"庐山万松林胜集纕蘅代拈得响字因并寄散原老人","dynasty":"近现代","author":"黄浚","text":"泊舟曾见香炉峰，十年影事浔江上。匡君每岁待吾诗，九叠屏风劳想象。平生向往散原翁，五老高居陪几杖。春风樽酒阙寄声，但梦层云胸际荡。秦淮谁念触热人，日夕蛆蝇病抢攘。江水汤汤传尺素，起我吟魂投莽苍。辰良卜集万松林，俨睹盈庭列天杖。不咏畴能识畅叙，未饮差可论汎盎。凉柯迎岚播寒翠，阴谷噫气留昼响。拥鼻定闻洛生诵，跂脚或涉真人想。规模榱桷到白鹿，谁辨石梁豁真赏。我爱洗龙题碧海，霏语如珠逢象罔。闻翁八十犹婴颜，元气浑沦天所养。吾侪慎勿怼山贼，亦莫踪辙厌来往。一灯荧尽千劫尘，帝指峥庐为息壤。"}