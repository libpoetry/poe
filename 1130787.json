{"id":"1130787","title":"十六日","dynasty":"宋","author":"韩淲","text":"纸上闲看旧谈语，尊前试举近歌词。夜冷小窗欣我独，岁残深谷待他谁。梅花不怕风霜雪，尽远尽荒山尽寒。时有幽人为酬酢，片香吹动忽漫漫。蕊瘦枝冰亦自花，出林攲岸转清华。萧萧宿草堆黄叶，沥沥幽泉洗白沙。近行远立忽低攀，不觉繁香入袖间。既是孤高还洁雅，凡情于汝信何颜。山愈高时气愈深，水多流处影多侵。翠禽急羽知人意，时啄残英落粉心。"}