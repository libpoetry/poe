{"id":"505156","title":"橐籥子歌","dynasty":"明","author":"张宇初","text":"太虚无垠浩磅礴，孰使阴阳兆开凿。皇皇真宰执化枢，鼓荡吹嘘橐中籥。由来万有同一源，玉检琼编秘经略。玄元圣祖启妙机，百万微言示冲漠。廓然茫昧天地先，无名无象皆自然。百鍊精金返真液，龙虎乌兔相萦缠。古来至士亦罕遇，至人珍秘亿劫传。祝融之孙得异说，垢足麻衣叩雷穴。自言纵闭司雨旸，霹雳鞭驱随奋烈。少曾飞步金马门，圣嗣勋卿尽倾结。翻然不受簪佩羁，直驾风霆走吴越。是时金璧罗英豪，岂意风尘顿愁绝。韶华满眼总灰烬，傲睨芳尊肆谈阅。归来且识真主颜，仙岩鬼谷思盘桓。扫花钓水弄清啸，尘世俗虑毋毫干。洞观向来去就不足数，登我石磴之上洗耳听潺湲。昨言忽忆桑梓里，天冠之坛久芜弛。雕甍画栋劳经营，越岁前图复雄峙。削空两璧峨帝宫，石室云床蓄雷雨。我亦寻山筑茅屋，琵琶诸峰美如玉。尝闻大药宜早营，炼就丹光遍空烛。洞庭彭蠡波沧溟，黄鹤一去安飞行。汞铅颠倒岂细事，为我剖决乾坤精。谁云洞天别有书，洞中之天惟虚无。既非皇人所笔广丈馀，又非元始所说空悬珠。烦君鼓橐讯然否，请括溟涬大块归元初。"}