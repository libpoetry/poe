{"id":"501522","title":"端溪","dynasty":"明","author":"林弼","text":"端溪西南流，两峡为之门。万石矗天起，有若渴骥奔。上无尺寸土，草木春不繁。焉知外荦确，中有奇气存。嵌窦互联络，水泉散清温。玄液入山骨，灵质开云根。磨刀割紫玉，玉腻刀无痕。文房一得之，重价千金论。我来正长夏，山雨溪水浑。采寻竟无所，惆怅日已昏。居人为我言，毋俾役者烦。取石恒在冬，水缩地气暄。百夫入深窈，一二或可扪。鸲眼自生润，未数瑶与琨。吾生食破砚，此物为田园。归途倘或致，终感磨砻恩。"}