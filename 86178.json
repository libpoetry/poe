{"id":"86178","title":"贺新郎·溪上收残雨","dynasty":"宋代","author":"刘克庄","text":"溪上收残雨。倚画栏、薄绵乍脱，日阴亭午。闹市不知春色处，散在荒园废墅。渐小白、长红无数。客子虽非河阳令，也随缘、暂作莺花主。那可负，瓮中醑。碧云四合千岩暮。恨匆匆、余方有事，子姑归去。趁取群芳未摇落，暇日提鱼就煮。叹激电、光阴如许。回首明年何处在，问桃花、尚记刘郎否。公莫笑，醉中语。"}