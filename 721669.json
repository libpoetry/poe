{"id":"721669","title":"廉州杂诗","dynasty":"明末清初","author":"屈大均","text":"象郡元秦塞，龙门是汉关。天开珠母海，地接桂林山。交趾兵频入，戈船使未还。何时铜柱折，吾见灭南蛮。海上馀珠市，城中尽竹房。居临鲛室近，望入象林长。野旷秋无色，江清水有霜。炎州惟此地，风景最荒凉。城西江水贯，妇女卖鱼桥。珠母生明月，鲛人出紫绡。海光千里接，霞气五黄标。何处大廉洞，人传药草饶。六池光潋滟，寒动郡城楼。分野非东粤，炎荒亦早秋。伏波瞻汉庙，弃地恨交州。一夕廉山宿，凄凉欲白头。玳瑁乘生水，蚺蛇吐毒云。花从江口合，茅向岭头分。铜鼓交蛮器，金标汉将勋。青牛城上望，怀古思氤氲。珠随明月满，半作泪光流。独立当蟾兔，相思若女牛。投荒频自苦，入海欲谁求。忍使闺中子，离颜一片秋。下马还珠驿，山光见百良。徉狂贤太守，零落古封疆。碑没莓苔字，堂虚俎豆香。汉家今已矣，凭吊泪沾裳。岂意珠官郡，珠娘艳色多。褰裙临水汲，跣足踏花过。钱辩开元字，筝调合浦歌。酒浆频献客，甘有蔗霜和。汉代经营地，今馀蔓草长。军无新息将，女作麋冷王。烟重鸢频堕，霜高桂自芳。越州城下水，流尽泪汤汤。白龙池最大，百里尽珠胎。赤子兵频弄，红夷舶恐来。边墙殊未筑，海界已先开。此地成云朔，劳君鼓角哀。甘蔗新调粉，斑枝未脱绵。捉人餐玉鲙，留客取金鞭。鹦鹉虽多慧，桃花已悟禅。为卿书讽赋，不惜练巾妍。殷勤求孔雀，迢递自防城。五岁金花满，三年小尾成。文章聊自喜，饮啄不须惊。莫使珠毛损，樊笼足寄情。去苦炎天远，归愁白发多。珠光秋吐纳，铜表日摩挲。披发怜交趾，扬威忆伏波。陆沉殊末已，何处有关河。百里无烟火，林峰气郁苍。月中穿虎口，花里转羊肠。命有三人托，身馀一剑防。间关差不负，诗句即金装。"}