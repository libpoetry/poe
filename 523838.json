{"id":"523838","title":"秋日访王生山中因与携酒蹑峤探蛮王洞觏古刻遂逾岭造岘石而饮二十二韵","dynasty":"明","author":"李梦阳","text":"旧见今相聚，新秋尔一过。我寻庞氏鹿，本美右军鹅。草木疏孤岘，霜风落汉波。纡徐习池转，巉峭寺林多。道器沉冥蕴，天倪吐吸和。违群甘众吻，守一赖神诃。贫拟悬鹑宪，廉持训蚓轲。甲?巍世业，章甫发贤科。献策蕡偏斥，逃名籍每酡。巨鱼行纵壑，只凤且游阿。袅袅交檐桂，菁菁被隰莪。柴门伴老衲，芜径谢鸣珂。园贲幽人吉，溪盘硕士薖。卜邻王翰欲，怀里仲宣颇。去就堪余哂，生涯柰路何。昔人竟谁在，吾道合狂歌。逞醉探云峤，逾巅憩石窝。洞昏剥字藓，岩袅挂巾萝。一水寒明练，千峰暮集螺。笑疑摇地轴，手可拂天河。窈窕奔山鬼，光华掩佩娥。豫防羲驭速，取办鲁阳戈。"}