{"id":"817646","title":"清明谒袁督师墓","dynasty":"清末近现代初","author":"黄节","text":"南人帅边非常功，易祀三百无此雄。英名不掩故坟在，清明野烧青回红。迩来正值国多事，蹙地万里辽东东。视明亡徵系公死，季清诸将犹沙虫。春秋内外大异义，诸夏自杀今为讧。人才由蘖亦复尽，独寻旧史追前踪。当年和议岂得已，盖欲以暇营锦中。收拾散亡计恢复，肘腋之患除文龙。遵化三屯一战衄，间关入卫宁非忠。维公志业自千祀，事去历历犹能穷。上炳日星下河岳，讵藉土壤增崇隆。我来墓祭辄三叹，瞻徊惟敬堂前松。谁令丹垩蚀风雨，乃请庙飨为迎逢。援唐宗姓祀李耳，希宋濮议跻欧公。时流无耻可足道，于公不啻筵撞钟。"}