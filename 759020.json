{"id":"759020","title":"水龙吟 游丝","dynasty":"清","author":"孙云凤","text":"雨晴乍煖犹寒，清明时节闲庭院。飞花帘幕，轻烟池馆，绣床针线。曲曲回肠，悠悠愁绪，随伊萦转。飏芳郊翠陌，流云去水，浑无著，教谁管。九十韶华过半。记南园、踏青归晚。红香影里，绿阴疏处，飘扬近远。摇漾吟魂，懵腾午梦，顿成春懒。但垂垂斜日，小栏人静，昼长风软。"}