{"id":"494321","title":"治官舍后小圃种蔬大吟","dynasty":"明","author":"湛若水","text":"先哲家为山，予独爱坦夷。后园积土丘，铲高平其低。我无治平术，仿井理蔬畦。纵横称疏密，南北方东西。以兹如我心，周正无斜攲。抱瓮有代劳，桔皋遂忘机。老夫自退食，随意行杖藜。非徒见生意，亦且调燮之。培灌自时若，雨旸不可期。怀彼灌园翁，食力无忸怩。利泽苟公溥，何必拔园葵。岂无废地力，而况暴殄为。理蔬不愧高，理蔬不愧卑。不熟知时馑，举箸思氓疲。天下尚多山，崎岖不可犁。安得尽经理，井授无流离。岂止无流离，乡井无寒饥。饥寒不切身，礼义生天彝。四方措兵刑，馨香格神祇。始知农圃事，是为太平基。泉叟癸巳冬，理蔬作此诗。"}