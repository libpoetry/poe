{"id":"506208","title":"临清轩歌","dynasty":"明","author":"周是修","text":"君不见北风倒吹海水竭，纥干山头丈深雪。万石英雄安在哉，唯有连山之战骨。又不见富贵金阶白玉堂，美人如花珠黛香。枯荣倏忽歌舞散，落日野草啼寒螀。君家严亲丈人行，壮节生平足豪宕。筑室云林深复深，泠眼红尘看得丧。向南别起临清轩，轩前一水泠泠然。上映龙门之佳气，下引金洞之长源。仰冈嵯峨倚天碧，四世家庭好承袭。夜榻歌诗幼子贤，春槽压酒佳宾集。桃杏花间闻马嘶，不知何处醉还归。娇孙出迎拍双手，明月在地风生衣。泠泠流水苍苍树，十载重来嗟物故。有子继述孙贻谋，胜槩轩中宛前度。前度轩中胜槩多，赋诗其若临清河。请君酌我一斗酒，为君写作临清歌。我歌临清何以哉，聊和陶潜归去来。轩中日日人长乐，轩外年年花自开。"}