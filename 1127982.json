{"id":"1127982","title":"和楼大参韵赞史伯谦少弼二同年挂冠","dynasty":"宋","author":"程公许","text":"俚耳惊闻古曲弹，地行元不慕仙官。方看凤穴将雏上，已悟羊肠涉世难。蚁梦未酣谁唤醒，鱼游自乐与谁观。不妨散策三岩路，听彻松风度百滩。琴自无弦不用弹，岁寒姱节傲苍官。青衫吏隐非吾愿，綵服儿啼畏色难。三径归寻元约在，万缘回向自心观。何时款竹云庄去，洗耳香山八节滩。"}