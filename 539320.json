{"id":"539320","title":"敬美尚宝弟以七言长律卅句及洪崖图古方壶为寿倚语作答数亦如之而悽然之旨殊矣","dynasty":"明","author":"王世贞","text":"叨开制府国西陲，听说悬弧已自悲。晚得一城如斗大，可云千骑上头宜。交同矍圃三差在，迹似湘峰九尽疑。地远青山无捷径，天寒白雪有连枝。洪崖画迹开元代，梁苑罍樽武帝时。万里并将棠棣颂，百年先废蓼莪诗。夜听风雨床难接，春勒池塘草更迟。五短久应输散骑，二难端合避僧弥。清朝尚玺强增秩，醉客将军谬保持。所愿赐绯行简并，宁容剪白表微嗤。雄心老骥羞人问，小技雕虫懒众知。今是昨非孤抱合，宦情文思一时衰。长怜北海如流语，未信平原柰乐词。家有鉴湖那用乞，车还下泽不言疲。由来损益多深味，学易年今尚可追。"}