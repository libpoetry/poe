{"id":"225463","title":"谢丹霞老师","dynasty":"宋代","author":"邓肃","text":"丹霞修何行，天花雨红英。草莽化金碧，宴坐十年成。落笔多奇语，酬唱皆名卿。微言寄祸福，无心天籁鸣。顷年来七峰，见我眼增明。西来的的意，一语贯三乘。坐令尘土人，弹指悟无生。别来今许久，夜梦飞爽灵。新诗忽入手，春风死草萌。公以慧生定，我自明而诚。相望虽千里，秋风共一清，去去勿作念，明鉴无将迎。"}