{"id":"553487","title":"题孝子曹镛卷","dynasty":"明","author":"王绂","text":"曹君本右族，乃是武惠孙。孝义出天性，辞貌恭而温。念昔父早没，而独母氏存。母子守清素，终鲜弟与昆。穷居力弗赡，藜藿供盘飧。时有好善者，有女愿与婚。既以承祭祀，复兹奉晨昏。奈何颇成立，母老病且殙。迎医及祷祈，徒然自趋奔。母病日已剧，恻恻心忧烦。于焉割其股，调和煮成䭈。一啜病即愈，依然对庭萱。后来病屡作，夫妇相与言。再三至刲肝，闻者惊心魂。老天念其诚，遂使母子完。曾从视其伤，肌肤尚留痕。母寿尽天年，此心可无冤。至今问其故，对客声犹吞。嗟哉孝子心，勇为过孟贲。杀身以成仁，况兹罔极恩。唯知母所重，此身何暇论。世多不情子，贬议争嚣喧。圣朝崇孝治，特为旌其门。岂徒事奖劝，要使薄俗敦。吾知孝义名，千古留乾坤。"}