{"id":"814166","title":"瞿稼轩挽辞","dynasty":"清","author":"陈瑚","text":"残山剩水强支持，回首中原竟属谁。锁钥无人诸将去，衣冠有主二陵知。书生义尽平原日，丞相名成柴市时。子自殉亲臣殉国，一门忠孝是吾师。平陂天运亦人谋，一柱于今砥浊流。招隐东皋看旧业，筹边南国想高楼。中营星陨千秋恨，辽海魂归万里愁。不是别山司马在，下泉舍笑共谁游。五载经营志未平，溶江半壁老空城。曾无将相甘薪胆，但有门庭起斗争。千古人伦存主仆，一时吾道见师生。吕蒙后死无多日，枉与人间骂姓名。昆湖家世浚源长，耕石还余旧德堂。山水烟云环丙舍，琴书冰雪照匡床。僮亡散佚丹青尽，僧老留存翰墨香。令子文孙工继述，不烦眢井铁函藏。"}