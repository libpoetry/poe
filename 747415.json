{"id":"747415","title":"丁未九日顾祠秋禊图分韵得燕字戊申元日补作","dynasty":"清","author":"张穆","text":"康熙七年春，顾子客畿甸。三徐时里居，行幐倚僧院。琴剑一昔留，庙貌千载擅。井亭初结构，檐竹已苍茜。宋儒书百袟，唐人石一片。断手癸卯夏，何君实营缮。壁鲜画字蜗，梁来定巢燕。吾从何君后，岁时絜椒尊。岂有门户私，讲堂拟首善。将以证实学，觊或化辟谚。太息浮华士，凭虚事论撰。厉其雌黄吻，抗我山斗面。此风自何时，学术又一变。旧史遭涂乙，鸿章恣评选。谬学薪火熸，速化枵腹便。吾无力拯之，坐观丹碧绚。一卮酎顾子，敬申蘋藻荐。遗书所沾匈，功足翼笺传。治乱古今彻，吏事自精鍊。有时胥史籍，不让曾欧先。陶镕归实用，肯侈美服袨。永靖水火争，一洗裨贩贱。何君规模廓，结识多才彦。小子意量狭，交旧余狂狷。志同趣岂异，颖脱利钝见。硁硁朱御史，曾此共谈燕。因作赠行诗，触我归田羡。双松翠拂屋，阅人荣枯遍。回溯顾子游，又四戊申禅。相期求实事，无以规为瑱。"}