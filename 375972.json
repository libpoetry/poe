{"id":"375972","title":"摸鱼儿·想绮窗琴边书畔","dynasty":"清代","author":"蒋士铨","text":"想绮窗琴边书畔，离怀一样相忆。添得缄楼几多话，目断江天无极。扪胸臆、既相识，如斯不若休相识。亲围难即，但计算征途，丁宁母弟，前路慎眠食。留不住，惭愧石尤无力，去帆千片如织。秋江正可迟迟去，争奈铜镇催逼。缁尘域、欢钗佩，衣冠知己都难得。老天催抑，教比客来南，南人往北，又不插双翼。"}