{"id":"1105293","title":"次韵陈祭酒喜雪","dynasty":"宋","author":"方岳","text":"晓听炉亭泻竹声，老仙呵墨已诗成。春连宇宙开皇极，天与君王作太平。草木有生皆润泽，山河无处不清明。寒蓑莫袖垂纶手，万里长江一艇横。飞到裘茸不肯飞，危樵孤倚暮江时。袁安家在鸿濛外，剡曲人谁汗漫期。氛祲不传青海箭，丰年又入紫皇诗。春风吹落人间世，只有梅花圣得知。"}