{"id":"700514","title":"出宝庆四首","dynasty":"明","author":"顾璘","text":"十日澬城未出门，登车芳草暗平原。深红浅白花无赖，转为春光一断魂。过雨泉声绕树来，隔云山色映花开。吏人若过桥东少，唤取村翁共酒杯。树树桐花素雪披，行台迎暖试罗衣。逢春到老能多少，一度韶华忽已违。细雨沾衣不见飞，隔墙桃李雾中微。家园酒熟梅如豆，稚子应怜客未归。"}