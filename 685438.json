{"id":"685438","title":"宿州清明三首","dynasty":"明","author":"邓云霄","text":"忆昔少年日，芳辰恣浪游。呼鹰横北郭，走马出长楸。七贵轻调笑，千金不掉头。谁怜念载后，郎署尚淹留。墓田犹宿草，墟里已新烟。野哭人如此，伤春客泫然。离魂交舞蝶，洒血染啼鹃。后岭平山路，微茫落远天。芳草连天客转迷，清明风日自晴辉。攀桃簪柳有何意，越鸟燕鸿各异飞。过眼物华看改火，感时儿女倍沾衣。劳劳薄宦非吾事，一叹浮生欲息机。"}