{"id":"527594","title":"观打鱼用东坡韵","dynasty":"明","author":"何景明","text":"大鱼跳波如掷块，溪日溶溶照金背。小鱼呴沫沿岸行，潜向沙边翻荇蒂。家僮举网欣得鲜，持向庖丁割为鲙。磁罂始见红尾摇，霜刃旋看锦鳞碎。我虽爱此不忍食，悔不先教放溪濑。自爱含生天地间，宁知失意波涛外。嗟哉小物尚有然，人间得丧谁能会。君不见鲲与鲸，钓者持纶空尔思，倏忽乘云下沧海。"}