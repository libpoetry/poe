{"id":"1214737","title":"与张叔方","dynasty":"元","author":"黄玠","text":"去年送君作巡官，双悬雕弧夹马鞍。今年巡官出迎客，吠犬不闻山月白。山人畏之若乳虎，妖狐髑髅不敢舞。㹠阱鸡埘一万家，谁子强梁能跋扈。君不见南台贵臣急如火，櫜鞬磬折趋道左。州司尽避供给难，君独从容无不可。名驹千里毛骨奇，雷霆破山亦霁威。人生才美有如此，岂可沉埋百寮底，明朝雕鹗西风起。"}