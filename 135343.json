{"id":"135343","title":"大梅山·此山名大梅","dynasty":"宋代","author":"楼钥","text":"此山名大梅，驱车入山麓。试问山中人，山名竟谁属。禅家开道场，为说梅子熟。仙家指为岩，曾此隐梅福。或云古有梅，其大蔽山谷。至今二梅梁，灵响皆其族。他山抗惊湍，禹祠横殿屋。三者尚谁凭，禅师有遗躅。余皆不可辨，安得究图录。但爱山又山，乔林间修竹。"}