{"id":"882280","title":"木兰花慢 其一","dynasty":"宋","author":"吕渭老","text":"石榴花谢了，正荷叶、盖平池。试玛瑙杯深，琅玕簟冷，临水帘帷。知他故人甚处，晚霞明、断浦柳枝垂。唯有松风水月，向人长似当时。依依。望断水穷，云起处、是天涯。奈燕子楼高，江南梦断，虚费相思。新愁暗生旧恨，更流萤、弄月入纱衣。除却幽花软草，此情未许人知。"}