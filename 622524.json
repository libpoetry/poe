{"id":"622524","title":"贵溪枉道为邑令所绐也诗以示之","dynasty":"明","author":"郭之奇","text":"家犹千里望，客动四时心。白云迷马首，岐路转荒沉。慇勤贵溪长，归程巧相禁。令我舍周道，反从他径寻。我无穷途泪，尔昧指南针。当年问津者，亦受耦耕侵。彼惟避世侣，未必附缨簪。去去何足讶，松竹自有林。松风甚幽远，竹露颇清深。生刍在空谷，宁殊玉与金。我驹我自策，不用劳尔音。"}