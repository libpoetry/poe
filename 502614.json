{"id":"502614","title":"书三山奇观图","dynasty":"明","author":"王恭","text":"七闽山水多奇胜，秦汉封疆古来盛。无诸建国何英雄，赤土分茆于此中。荒城野水行人度，细柳青榕旧宫路。浮世空歌逐鹿时，断矶不辨屠龙处。忽从图画见三山，正在无诸故垒间。丽谯官署人烟积，塔庙琳宫野照閒。琳宫塔庙相辉映，平远清泠海天迥。落叶霜传鸟外钟，垂萝月隐烟中磬。东城西郭骑纷纷，旌节朝朝候使君。谁拂尘衣访仙迹，独淩三岛望孤云。"}