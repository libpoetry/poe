{"id":"842635","title":"送秦子质太守炳直应粤帅之辟","dynasty":"清末民国初","author":"陈宝琛","text":"重阴羃三山，霪潦动骑月。君攐石鼓云，掉头晓当发。腥风满天地，到处蛟鼍窟。岳岳茶陵公，抡贤绝私谒。屈伸任变化，离合感倏忽。论交饶楚才，识君晚咄咄。故知名父子，时辈迥度越。出手试郡符，巨变定仓卒。甘棠众犹爱，直木谁敢伐？闽江人海流，南下亘百粤。深杯滟金波，不醉已兀兀。刺船吾归眠，江鸥与灭没。"}