{"id":"1245827","title":"王彦中哀辞","dynasty":"元末明初","author":"刘基","text":"朝士兮雁行，暮归兮相将。联綵服兮上高堂，棣华茂兮亲乐康。忽秋霜兮夏零，凄风发兮凋紫荆。同气两身兮一死一生，车只其轮兮嗟何以行。窈窈兮愔愔，想形容兮不可寻。饮泣兮吞声，恐慈亲兮伤心。俯重泉兮永隔，掩此哀兮何极。尽礼事生兮恪恭子职，是谓孝友兮死者瞑目。"}