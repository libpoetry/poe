{"id":"1126397","title":"喜晴","dynasty":"宋","author":"曹彦约","text":"捷书迟报已惊神，不分龙公巧障人。倾倒从头悭涩雨，破除当面艳阳春。有园未赏阴连屋，无地言归水拍津。报道纤埃归洞壑，本来山色任横陈。醉入机缄喜不胜，几多风雨一番晴。扫除氛祲乾坤大，拂试光辉日月明。万计官逋纾吏责，十分灯夕看人情。熙熙不但春台乐，从此东南说建平。"}