{"id":"762611","title":"村居二十馀日，身在田畴，宜有所慕，乃蓑笠耰锄间不类农家气味，殊足慨也；因作杂诗 其一","dynasty":"清","author":"孙元衡","text":"鹿场乃蕃窟，化为良田畴。稻苗似书带，润泽如膏油。无烦理荒秽，苗盛众草囚。人力解胼胝，百金买驯牛。鹅鸭有新喜，豝豵非远忧。早禾当夏刈，晚田及冬收。况有甘蔗林，青青满中丘。可以安作息，失德于乾糇。摽心对充耳，觏闵夫何尤。"}