{"id":"761663","title":"月下笛 索居荒村，风雨如晦，迟梅不发，谱此赋之。","dynasty":"清","author":"庄棫","text":"作就轻阴，留花不放，似愁花谢。春心暗逗，自叠宫衣小窗下。陇头驿使何须问，待消受、脂香粉麝。漫惊回梦雨，西窗剪烛，苦吟深夜。珠泻。纷飘瓦。正闭置重帷，晚妆初卸。空阶淅沥，笛声谁共描写。园林终有开时候，玉蝶罗浮更休忆，扬州东阁，往时情话。"}