{"id":"893005","title":"大酺纪事十四韵","dynasty":"宋","author":"宋祁","text":"太极登徽册，鸿恩润庆图。三秋少皞月，五日汉家酺。硕惠东西暨，高年左右趋。云雷方霈泽，酒食更成需。慈宴周绵宇，宸嬉极上都。风飞迎沛筑，尊满列尧衢。鼍伐渔阳鼓，龙吟北里竽。激波呈曼衍，跳索戏都卢。虎瑟修旃映，鸱夷后乘俱。瑞烟浮玉戟，灵旭射金铺。篚帛侔王镐，童冠盛舞雩。歌忘齐国味，辱免绛人涂。紫宙纤罗廓，层穹协气敷。万灵酣饫赐，朝野正多娱。"}