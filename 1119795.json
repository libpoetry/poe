{"id":"1119795","title":"俞宪生辰","dynasty":"宋","author":"陈渊","text":"北固楼前万顷秋，月明风定大江流。从来此地多英杰，果有奇才副简求。秀气一天开夜色，威名千里驾潮头。山川长在人难老，应抱文章入相周。淮南持斧功成后，瓯粤乘轺喜暂临。使者英标衣蹙绣，近臣新渥带横金。三山气入中秋好，八郡香焚晓雾深。已为黎元开寿域，可无椿岁慰人心。"}