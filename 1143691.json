{"id":"1143691","title":"春晚即事二首","dynasty":"宋末元初","author":"方一夔","text":"纷泊杨花逐晚风，杜鹃声彻故园东。百千种事孤愁外，四十馀年一笑中。血作公文缘分定，膊成山字坐诗穷。少时怀抱今寥落，惆怅西窗夕照红。匆匆尘里换时光，春去夤缘底事忙。鸠已居巢晴逐妇，蜂方出穴暖分王。唱耕农起催秧绿，打供僧来趁麦黄。今岁先生贫到骨，时时为米籴官仓。"}