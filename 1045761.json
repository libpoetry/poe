{"id":"1045761","title":"说学送句辅元赴普慈","dynasty":"宋","author":"吕陶","text":"六经圣人心，言以寓微意。著示万世教，大略归简易。先儒事研覃，传注发奥秘。其间岂无失，十数才一二。沿波而讨源，自可见极致。学者不务此，纷纷竞非是。所得方一毫，已谓尽千里。譬如就寸管，窥觇九清位。又如持小蠡，测度巨浸水。近年经术兴，众说尤鼎沸。或沿老佛解，或取鬼神议。或以对偶求，或用点画治。往往勤万言，区区释数字。茫昧超洪荒，高阔等天地。幽欲根死生，明欲混愚智。五常孰为常，百氏孰为氏。古今名家学，一旦尽委弃。老生分退缩，钳口深有畏。晚辈互驰骋，锐力不少避。兹事系风化，贤者慎措置。吾乡句夫子，天禀最纯粹。事亲存至行，执卷考精理。平生耽道腴，大嚼得鼎味。使之典胄席，琢玉成贵器。不尔坐泮宫，好音变恶类。头白颜已苍，犹从一麾寄。普慈实名郡，良俗先礼义。斯文久磨淬，浮笔耻诵记。有心欲闻韶，作乐虑惉懘。有道欲适远，驱车患轩轾。兹焉遇儒师，于学有统帅。公若舜权举，明若轩鉴视。珍若太羹饱，快若醇酎醉。诗书文翁治，教育孟轲志。虽则憩甘棠，清风似槐市。"}