{"id":"936227","title":"将离江陵","dynasty":"宋","author":"陆游","text":"暮暮过渡头，旦旦走堤上。舟人与关吏，见熟识颜状。痴顽久不去，常恐遭诮让。昨日倒樯竿，今日联百丈。买薪备雨雪，储米满瓶盎。明当遂去此，障袂先侧望。即今孟冬月，波涛幸非壮。潦收出奇石，雾卷见叠嶂。地崄多崎岖，峡束少平旷。从来乐山水，临老愈跌宕。皇天怜其狂，择地令自放。山花白似雪，江水绿于酿。竹枝本楚些，妙句寄悽怆。何当出清诗，千古续遗唱。"}