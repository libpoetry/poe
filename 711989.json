{"id":"711989","title":"狱中值林叔吾生日赠之","dynasty":"明末清初","author":"陈恭尹","text":"我生长于君，为日百五十。何期来狱门，初度亦相及。来时秋未徂，不觉春风入。鱼沫尚相濡，虫鸣已离蛰。衰柳落复生，燕雏去还集。眷言南冠士，不作岐途泣。醉则相和歌，昏犹把书立。吾道岂云非，高天意难执。匪兕率柙中，皎驹孰维絷。幸非修名累，渐尔沈忧戢。五岳路未遥，故山芝可拾。相期保百龄，怀哉荷蓑笠。"}