{"id":"287182","title":"齐天乐·宿州道中咏蓼花。用梦窗韵","dynasty":"现代","author":"夏孙桐","text":"玉波閒浸愁红影，秋心暗惊溪尾。颤露梢轻，垂烟穗小，柳外疏疏相倚。飞蜻乍起。看低搅蘋花，湿云沈翠。点点星星，未经摇落恁憔悴。年芳驿堠换早，几丛斜映处，渔舍临水。晓月人过，西风信到，一种沧浪幽意。新凉似洗。问多少秋痕，碎脂零泪。咽尽凄蝉，客怀惆怅里。"}