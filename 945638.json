{"id":"945638","title":"张时斋书生也坐穷以星学资身赠其远行","dynasty":"宋","author":"陈著","text":"书生例饥困，世路方偪仄。胡为乎此中，兀兀朝以夕。问之俛而答，初意岂今日。几年镫火窗，谓可生羽翼。时事出料外，竟作沈海石。寒谷春难回，涸辙水难激。聊分星家波，食此一涓滴。终然不自赡，拍案动远色。江湖天风长，万里谁能絷。姑以术资行，或者儒得力。泰与否相除，剥与复消息。要知穷非穷，当遇识者识。"}