{"id":"77468","title":"夜闻湖中渔歌","dynasty":"宋代","author":"陆游","text":"梦回一灯翳复明，卧闻湖上渔歌声。呜呜乍低忽更起，嫋嫋欲断还微萦。初随缺月堕烟浦，已和残角吹江城。悲伤似击渐离筑，忠愤如抚桓伊筝。放臣万里忧国泪，戍客白首怀乡情。峡猿失侣方独宿，沙雁垂翅犹遐征。巴巫竹枝短亭晚，潇湘欸乃孤舟横。世间此恨故相似，使我百感何由平！"}