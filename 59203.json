{"id":"59203","title":"宿山心永乐","dynasty":"明代","author":"傅汝舟","text":"朝登三仰峰，夕宿山心庵。久入名山游，蹊径颇尽谙。始知九曲外，复有南山南。森邃更险豁，深篁倚烟岚。沙田稻翼翼，岩桂花毵毵。疏篱隔鸡犬，朽树藏蜂蚕。尝传武陵源，傍有捕鱼潭。伐木不到远，却留松与楠。云光卸秋屦，回首望石龛。经旬四攀眺，偃息此自堪。涧芹食转美，草榻卧正酣。枕中有鸿宝，何必问老聃。长往来如返，多为世所惭。"}