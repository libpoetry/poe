{"id":"1117048","title":"扬州五咏 九曲池","dynasty":"宋","author":"苏辙","text":"嵇老清弹怨广陵，隋家水调继哀音。可怜九曲遗声尽，惟有一池春水深。凤阙萧条荒草外，龙舟想像绿杨阴。都人似有兴亡恨，每到残春一度寻。堂上平看江上山，晴光千里对凭栏。海门仅可一二数，云梦犹吞八九宽。檐外小棠阴蔽芾，壁间遗墨涕汍澜。人亡坐使风流尽，遗构仍须子细观。信脚东游十二年，甘泉香稻忆归田。行逢蜀井恍如梦，试煮山茶意自便。短绠不收容盥濯，红泥仍许置清鲜。早知乡味胜为客，游宦何须更着鞭。阙角孤高特地迷，迷藏浑忘日东西。江流入海情无限，莫雨连山醉似泥。梦里兴亡应未觉，后来愁思独难齐。只堪留作游观地，看遍峰峦处处低。山头孤塔閟真人，云是僧伽第二身。处处金钱追晚供，家家蚕麦保新春。欲求世外无心地，一扫胸中累劫尘。方丈近闻延老宿，清朝留客语逡巡。"}