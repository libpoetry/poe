{"id":"1053879","title":"小庵诗","dynasty":"宋","author":"孔平仲","text":"甃石为道，旁植冬青不死之灵草。跨水为桥，上有百年老木之清阴。小庵又在北墙北，花竹重重深更深。公馀竟日无一事，卜此佳趣聊栖心。明月为我迟迟不肯去，清风为我淅淅生好音。阒然宴坐如涧谷，乐以真乐非丝金。君看此庵亦何有，架竹编茅容侧肘。人生自足乃有馀，不羡檐牙切星斗。朝携一筇杖，暮炷一炉香。悠然每独笑，物我两皆忘。"}