{"id":"692684","title":"潇湘八景","dynasty":"明","author":"杨基","text":"霭霭复霏霏，横霄曳夕晖。巴人与湘女，相逐买盐归。回望墟烟处，苍茫隔翠微。右山市晴岚。今朝罢渔早，挂网堤边树。云断一峰青，斜阳在坳处。痴儿晚睡醒，却讶东方曙。右渔村夕照。孤塔望中青，钟声隔洞庭。苍山不可及，烟阔浪冥冥。忆似寒山寺，枫桥半夜听。右烟寺晓钟。风揽瑞花晚，江寒波欲凝。冻僵业渔者，归载一船冰。一白迷沙渚，柴扉认有灯。右江天暮雪。轻帆挂春风，倒映湘江绿。天低浦溆远，归向谁家宿。遥指落花西，黄陵庙前屋。右远浦归帆。江横秋烟白，日落寒沙浅。鸿雁万里来，翩翩下平远。欲堕更低飞，斜行两三转。右平沙落雁。风急雨浪浪，孤舟夜正长。江湖随处恶，何况是潇湘。今夜残灯里，无人不断肠。右潇湘夜雨。湘水秋更清，湘月秋更白。光辉一相荡，水月不辨色。何处洞箫声，巴陵夜归客。右洞庭秋月。"}