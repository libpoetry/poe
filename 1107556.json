{"id":"1107556","title":"送郑景望二首","dynasty":"宋","author":"叶适","text":"两地旌旗一闰中，十年监牧九卿崇。安舆遍就东南养，遗俗将陶雅颂功。爱护元身如宝玉，节宣时序戒螟螽。遥知独上千山路，处处梅花逐煖风。江左诸贤尽凋落，迩来名字未深知。愿公年德加前辈，救世勋庸莫后时。国重四维人建立，天还一统道藩篱。弥纶康济何曾极，自古忠臣不远期。"}