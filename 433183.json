{"id":"433183","title":"杂书四首选二","dynasty":"近现代","author":"钱钟书","text":"勿喜暑全收，反忧假过半。妇不阻我行，而意亦多恋。所愿闭门居，无事饱吃饭。惯与伴小茶，儿戏浑忘倦。鼠猫共跳踉，牛马随呼唤。自笑一世豪，狎为稚子玩。固胜冯敬通，顾弄仍衔怨。初凉似贵人，招请不肯致。及来不待招，又似故人至。颇怪今年秋，未挟雨张势。但凭半夜风，隔日如判世。劳生惯起早，警寒更无寐。小女解曲肱，朝凉供酣睡。一叹朝徒凉，莫与我侪事。"}