{"id":"915323","title":"初食太原生蒲萄时十二月二日","dynasty":"宋","author":"杨万里","text":"淮南蒲萄八月酸，只可生吃不可乾。淮北蒲萄十月熟，纵可作羓也无肉。老夫腊里来都梁，饤坐那得马乳香。分明犹带龙须在，径寸玄珠肥十倍。太原青霜熬绛饧，甘露冻作紫水精。隆冬压架无人摘，雪打冰封不曾拆。风吹日炙不曾腊，玉盘一朵直万钱。与渠倾盖真忘年，君不见道逢曲车口流涎。"}