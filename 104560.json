{"id":"104560","title":"送王介甫知毗陵","dynasty":"宋代","author":"梅尧臣","text":"吴牛常畏热，吴田常畏枯。有树不荫犊，有水不滋{左禾右刍}。孰知事春农，但知急秋租。太守追县官，堂上怒奋须。县官促里长，堂下鞭扑俱。不体天子仁，不恤黔首逋。借问彼为政，一一何所殊。今君请郡去，预喜民将苏。每观二千石，结束辞国都。丝鞯加锦缘，银勒以金涂。兵吏拥後队，剑挝盛前驱。君又不若此，革辔陪泥乌。欵行问风俗，低意骑更驽。下情靡不达，略细举其麤。曾肯为众异，亦罔为世趋。学诗闻已熟，爱棠理岂无。"}