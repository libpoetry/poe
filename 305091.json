{"id":"305091","title":"别淮上·我今涉波涛","dynasty":"清代","author":"陈璟章","text":"我今涉波涛，远适蛟龙窟。秋风动地来，独眺长安月。长安众才薮，冠带阗金阙。自无千里技，恐终致竭蹶。出门何所求，仰天空咄咄。亦知与俗违，谁能换傲骨。虽非玉求沽，敢令车无軏。愿君迈前修，芳华易销歇。思君若痼疾，魂梦时飞越。耿耿万里心，相思成白发。"}