{"id":"1253338","title":"雪中偶成","dynasty":"元末明初","author":"蓝仁","text":"背郭茅堂早闭门，天寒独恋缊袍温。琴书散漫无宾客，稼穑艰难有子孙。竹杖稍能扶病力，梅花强欲恼吟魂。蹇驴踏雪如堪借，行尽江南数里村。腊前三白报年丰，里巷欢愉著处同。林野渐添饥鸟雀，阶除初积走儿童。梨花柳絮遮无地，鹭羽鸿毛散满空。也有灞桥清兴在，独惭衰老句难工。"}