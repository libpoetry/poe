{"id":"1079709","title":"寄江端太子之晁冲之叔用","dynasty":"宋","author":"吕本中","text":"往岁孟秋月，我行东出关。人烟眇归路，风雨转河湾。别恨友游失，心成木石顽。有随妻子叹，无语鸟乌闲。曩事空回首，微官真强颜。旧谙尘土迸，频辱簿书颁。日月勤忧患，庭闱实阻艰。自忘身窘束，时得泪潺湲。疾病衰犹活，漂流老未还。误沾文字癖，虚觉鬓毛斑。苦语终难好，芜辞漫不删。绝知出意表，敢复见颜间。二子今怀璧，群公时赐环。寄书常恨草，雕句得无悭。晚照云千叠，新凉月半弯。相忘有道术，那得厌尘寰。圣治光三辅，皇威极百蛮。物能同应瑞，民自不藏奸。薄技宁堪奏，馀光或许攀。何须阳翟望，咫尺是箕山。"}