{"id":"1112502","title":"挽懿节皇后词五首","dynasty":"宋","author":"张扩","text":"丰容腾偃月，骨相本天人。潜邸恩辉旧，中闱典册新。梦犹惊燕玺，光已掩钩陈。不忍瞻行殿，蛛丝网暗尘。作合神明王，中兴欲佐周。友琴怀素志，脱珥谢前修。行续姜任懿，名方马邓优。百年虽电掣，千古仰芳猷。内治推炎宋，名参列后贤。若为忧国步，遽报损天年。未畅关雎化，空腾炜管传。六宫遵旧训，女则有遗篇。公桑分妇职，春种劭农耕。不到升平日，终乖辅佐情。烝尝开别庙，谥诔纪徽名。悽怆鸿沟路，空馀万岁声。万里归辒辂，仙游迹已遐。猗兰成断梦，素柰陨空花。隧卜稽山下，輴移浙水涯。晚风缠落水，悲咽和哀笳。"}