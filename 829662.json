{"id":"829662","title":"答沈子培比部见访夜谈之作三首","dynasty":"清末近现代初","author":"郑孝胥","text":"寒夜肯过我，来者非等閒。取我已逝怀，今夕复见还。始合若微感，再厉遂无端。嗟我岂有知，感子难自吞。长剑四五动，十指千万弹。持以喻我意，此意殊未殚。须墨惟沥血，须纸惟刳肝。执笔为我书，我舌敝犹存。子心狂而忠，子节纯且坚。为子所能为，毋为空诟天。世衰士亦放，未可荣以禄。高言虞见罪，聊复试饮啄。君看我此来，作计乃尔毒。兔爰逢百优，明夷入左腹。毁车更杀马，降志非取辱。起追孙登啸，坐视唐衢哭。韩非怀孤愤，终为秦政戮。东野变为龙，退之讵能逐？相知垂十年，未觉往可悔。中閒有逝者，警痛愈相爱。吾侪各老大，岂做儿女态。形骸虽暂隔，至味固不败。精诚远相照，山海了无碍。神京万斛尘，风烈成昼晦。驱车犯埃壒忧子亦以惫。国门行揖别，归听长江礧。岁暮酷怀人，孤吟复谁耐？"}