{"id":"870181","title":"送薯预苗与兴宗","dynasty":"宋","author":"司马光","text":"客从魏都来，贻我山藷实。散之膏土间，春苗比如栉。吾家庭户狭，树艺苦其密。危根递扶戴，怒牙犹拂郁。兴言念伊人，好嗜与我一。家蓄桐君书，喜观泛氏述。虽为簪带拘，雅尚林樊逸。分献取其诚，岂容羞薄物。况闻知药者，饵此等苓朮。愿益君子年，康直体无疾。散诞得宽壤，繁大宜无日。萧梢新蔓抽，苯莼故丛失。入冬霜霰严，叶落掊可出。伸如猿臂长，拳若熊膰腯。拾木爨铜鼎，相期聚书室。谁得与其徒，溪茶与山栗。"}