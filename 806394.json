{"id":"806394","title":"齐天乐五十首 其三十四","dynasty":"清","author":"端木埰","text":"软风迟日翠芳信，生机远腾林表。碧岫生云，苍岩过雨，渲出山容似笑。春分过了。渐绿绣平畴，翠融新潦。抱瓮人来，野田风景尚熙皞。虚窗高处四敞，恰清晖入座，岚影飞到。兴洽无言，翛然有悟，坐久惟闻啼鸟。池塘梦好。似秀句神移，乍吟春草。好趁遨头，莫教春事老。"}