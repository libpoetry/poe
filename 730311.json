{"id":"730311","title":"文山叠山二琴拓本","dynasty":"清","author":"张之洞","text":"白雁来江南，海潮伏不起。降表签臣妾，湖山亦蒙耻。伯厚且行避，子昂安足诋。重儒莫如宋，独有文谢美。烈烈柴市风，湛湛桥亭水。无忝大丞相，岂愧小女子。诚知一木微，终为三纲死。幽情托朱弦，激昂作变徵。德音不可闻，遗此双藤纸。超然汪元量，抱琴水云里。"}