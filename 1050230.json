{"id":"1050230","title":"新昌吟寄颖叔待制","dynasty":"宋","author":"郭祥正","text":"元祐丙寅冬，新昌有狂寇。名探其姓岑，厥初善巫咒。南民欣尚鬼，来者争辐辏。经年惑群众，诡术遂潜构。摧城止三阚，作蜂唯撒豆。竹竿变鎗旗，锐兵莫吾斗。此事古未闻，造意无乃陋。蚩蚩彼何知，丁壮拥前后。长驱向城郭，尘土翳白昼。刺史亟闭户，神理默垂祐。城头无百兵，坐待五羊救。贼中众所见，戢戢罗甲胄。须臾薄寒阴，冻立多僵仆。平明若鸟散，贼本未遑究。权帅计仓卒，遣将速诛蹂。贪功恣杀戮，原野民血溜。婴儿与妇女，屠割仅遗脰。传报及南昌，新帅若烟走。入境亟止杀，渠恶用机购。逾旬果获探，腰斩馀悉宥。朝廷方好仁，帅略寔能副。台章请褒赏，诏语优以懋。抚绥聊借才，侍从尔来复。身居江湖上，名近日月右。麟儿随飞龙，阴骘资贵富。彼美南山松，落落千丈秀。终为廊庙器，未许连城售。吴毛持漕节，文彩烂锦绣。发为新昌行，洪钟待谁扣。我将磨苍珉，为公悉镵镂。"}