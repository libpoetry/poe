{"id":"433018","title":"感旧（二首）","dynasty":"近现代","author":"骆成骧","text":"岭外抽身归去来，至今魂梦马王台。五丁路险连云凿，三癸亭高就日开。夹道藤萝身久系，满山松桂手亲栽。寒盟不践惭鸥鸟，万里兵戈事事哀。巾带飘飘百仞巅，满城回首望神仙。一时云雨三千客，四海风波十二年。归蜀有人尊许靖，寻河无路老张骞。每思高燕心犹醉，长在南天一柱边。"}