{"id":"1236773","title":"万寿寺创建厨室上梁文","dynasty":"元","author":"耶律楚材","text":"抛梁东，香积移来不犯功。却笑维摩无手段，但将盂饭到尘中。抛梁南，底个因缘最好参。试问助缘多少众，前三三与后三三。抛梁西，巧匠骑驴倒上梯。四面无门何用锁，十方没壁不须泥。抛梁北，柱石宛有擎天力。欲模此样向诸方，?杀僧繇描不得。抛梁上，手不伤材真大匠。虚堂穷劫镇丛林，借与儿孙为榜样。抛梁下，聊倩般输成大厦。朝朝香饭供诸佛，承事悉无空过者。"}