{"id":"733791","title":"观秘魔崖至龙潭作","dynasty":"清","author":"王士禛","text":"山行逐薙若，径转无人迹。亭午逾高岭，逍遥随所适。古寺披荒榛，乍到如有获。卢师晏坐处，犹存涧边石。石上留孤松，终古不盈尺。地僻山鬼邻，鸟下苍苔积。孤阁临寒溪，林壑莽萧槭。灌木纷相纠，阴崖互崩拆。何当秋雨时，惊湍若潮汐。来此十日眠，濯足蛟龙宅。"}