{"id":"1111262","title":"大行皇帝挽词五首","dynasty":"宋","author":"许月卿","text":"创始昌陵汉，中兴高庙尧。登遐皆十月，扬烈擅三朝。再造煌煌业，参侔浩浩霄。中兴兼创始，二帝侑逍遥。享国昭陵似，龙飞四十春。哀荣皆甲子，创守又庚申。刑措成康治，风移尧舜仁。瑶编再仁祖，万叶道如新。紫阳儒者侣，恨不与同时。指示四书要，躬亲百世师。钦崇道兢业，怀保诰宽慈。玉殿凄凉处，瑶题尚启敷。从谏如尧禹，闻言若舜文。五臣跻□□，三诰斥□君。圣度天同广，忠谋日有闻。甲辰亲策处，赣论玉颜欣。此日营陵处，当年毓圣乡。幅员哀踽踽，羽卫道煌煌。有彗忧天坠，重轮丽日光。讴歌吾君子，千载圣情伤。"}