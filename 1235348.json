{"id":"1235348","title":"梅花百咏 庭梅","dynasty":"元","author":"冯子振","text":"阑干六曲护春风，白雪生香满院中。夜静月明幺凤下，半窗疏影隔帘笼。有客孤山吊鹤归，半肩行李插疏枝。街头儿女不解事，刚道卖花人未回。短筇挑酒过西湖，折得冰梢傍玉壶。日暮醉归山路险，风流直待倩人扶。玉堂咫尺有神仙，翠箔笼春信不传。日暮相思云树杳，一泓秋水月娟娟。妆阁开奁对晓寒，菱菱影里雪团团。素鸾舞罢却飞去，留得芳容正面看。重重椒萼护轻寒，不放春心一点閒。可是花房芳信晚，故应缄密待春还。土脉阳和气候新，花房微露一分春。想应未识东君面，犹自含羞效浅颦。暖入南枝气未匀，笑含芳意待馀馨。相看绝似瑶台夜，斜掩重门认不真。玉脸盈盈总是春，都将笑色媚东君。道人放鹤归来晚，月下看花似白云。岩谷深居养素真，岁寒松竹淡相邻。孤根历尽冰霜苦，不识人间别有春。浮玉溪边夜未期，暗香疏影静相宜。一时意味无人识，只有咸平处士知。玉妃平碾白朱砂，散作春风六出花。夜半月明霜露重，满襟清泪湿年华。青子初肥色半鲜，绿阴深处压枝悬。日长几阵廉纤雨，正是江南四月天。并蒂连枝朵朵双，偏宜照影傍寒塘。只愁画角惊吹散，片影分飞最可伤。蕊珠宫里小仙娃，暂别椒房抑翠华。底事尘缘犹未断，谪来人世作名花。苏老堤边玉一林，六桥风月是知音。任他桃李争欢赏，不为繁华易素心。官庭把酒送行人，对雪看花值早春。杜老飘零头白尽，底须朝夕苦催人。侬家老树临书屋，清夜看花眼不眠。残雪半霄寒月上，暗香和影度疏檐。旋摘冰英带雪餐，清归齿颊不知寒。屈平若解知风味，未必专心嗜菊兰。新陶瓦缶胜璚壶，分得春风玉一株。最爱寒窗閒读处，夜深灯影雪模糊。琼林浮翠淡朦膧，遥望珠光隐见中。一夜东风吹不散，晓看浑似碧纱笼。标格清高迥不群，自开自落傍无邻。天寒岁晏冰霜里，青眼相看有几人。新斸孤根手自栽，和锄和雨破苍苔。寒窗岁晚多清事，只欠幽芳带雪开。数个冰花三五枝，东风点缀特稀奇。黄昏照影临清浅，写出林逋一句诗。不放冰梢数丈长，怕分春色过邻墙。大材未必难为用，禹殿云深锁栋梁。洗却铅花扮道装，檀心浅露紫香囊。从今宫额翻新样，变作眉间一点黄。乘鸾姑射下罗浮，鼓瑟湘妃出上游。邂逅江干新话曲，冷香幽翠不曾愁。暗香浮动正朦胧，古树横斜浅水中。清景满前吟未就，又移疏影过溪东。手挽冰枝那忍触，莫教香雪涴苍苔。并刀轻断梢头玉，笑引春风上鬓来。旋汲温泉养折枝，冰花寒玉净相宜。从今借得恩波力，会见青青结子时。对雪看花可自由，兴来宁复为花羞。临风一笑乌纱侧，却胜黄花插满头。姑射仙人翳翠鸾，濛濛香雾湿飞翰。夜深舞罢霓裳落，留得葱裾护晓寒。东风吹梦返湖山，玉减香消怨夜寒。毕竟明年又相见，早将春信报平安。迢迢春信隔江南，寂寂芳心负岁寒。青鸟不来仙梦杳，月明空自倚阑干。却月凌风迹已陈，那堪诗句尚清新。如今不独扬州种，江北江南总是春。野老庄南天气暖，一枝常是占先春。夜来雪里东风急，时有清香暗袭人。"}