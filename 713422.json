{"id":"713422","title":"小鱼缸","dynasty":"明末清初","author":"陈恭尹","text":"古之五窑哥官定，有明所宝唯嘉靖。五窑近者亦千年，旧物仅存希不病。肃皇临御久且宁，玄修内醮期清净。中官监制下浮梁，供奉虽多谁敢诤。无论大器小亦精，鸡缸鱼缸最得名。君之酒杯无乃是，朱鱼上下缸心明。缸之所受不容吸，四鱼与酒递出入。满时或跃酒池中，乾时不作枯鱼泣。摇鬐鼓鬣若毫芒，掉尾昂头似人立。昔闻酿者有玉缸，此缸清妙古无双。拊不留手柔无骨，虚明瑩彻当银缸。质轻如纸内外见，酒浅酒深人自劝。良宵高会此何时，当杯不醉将遗恨。吾闻水者鱼所依，以酒浇之良已非。如何涸辙令心悲，如鱼得水今望谁，鱼乎鱼乎使我思。"}