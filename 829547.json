{"id":"829547","title":"浪淘沙 自题庚子秋词后","dynasty":"清末近现代初","author":"周岸登","text":"华发阅山青。屈指周星。故人谁与话平生。旧事蓬莱重检点，烟浪无声。蟫梦校寒檠。秋籁曾听。蠹馀残墨沁红冰。风景不殊朝市改，愁对新亭。三管说漂零。鸾驭风灯。怪来词笔杂边声。雅雨黎风同飒杳，持似谁听。燕越旧游情。人海纵横。梦华一卷太分明。唤起浪仙相比瘦，酹酒山城。"}