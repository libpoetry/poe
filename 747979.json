{"id":"747979","title":"飞云岩","dynasty":"清","author":"郑珍","text":"扶舆灵秀各有分，贵州得此一朵云。蛮风万古吹不化，中有元气常氤氲。造化之手信幻极，四海不作雷同文。兹岩岂复涉世想，云将授削天磨斤。成时莫自赞其妙，俗间巧颂徒云云。经巢居士鸾鹤群，一丝不净落世氛。纡行五日为看此，所见乃过前所闻。十里泉声接幽壑，苍苍万木烟缤纷。买宅径思傍云住，下视扰攘同飞蛟。犵童獠妇不雕琢，岁时鸡豆情殷殷。那能龌龊走尘状，过而识悔神当欣。儿女催人待粗了，挥手一谢云中君。"}