{"id":"1222308","title":"御骠出厩图","dynasty":"元","author":"王恽","text":"何人拂绢素，写此房驷精。一马老伏枥，志在千里行。二马骋踶齧，角壮犹龙腾。一马方辊尘，海岸翻鲲鲸。画师惨淡意，落笔矜多能。我观寓所感，国制贵有经。唐人重马政，分屯列郊坰。当时百万匹，肃肃罗天兵。东封与西荡，岁用不可胜。嗣王猎其馀，尚足开中兴。乃知三军本，匪马将奚凭。圣经说备预，万古为世程。仓卒事亦办，未免众目惊。我思立仗间，振鬣伸长鸣。吾言固刍荛，圣经其可轻。"}