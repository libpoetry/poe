{"id":"1069833","title":"又明日复同惇立总领吴德素运使章思台过天禧寺登雨花台再用前韵","dynasty":"宋","author":"叶梦得","text":"言经朱雀桁，复度白鸡年。谢公不可见，废垒蔓草缠。三日瞰坰牧，所怀多昔贤。陂陀北城墩，谁可作九泉。石头控峥嵘，目尽西南天。定都记孔明，赤壁方凯旋。惟初鼎足计，用意良已虔。更作长干行，秦淮乱清涟。残春扫馀花，密叶未有蝉。高台略四远，绿野浮芊眠。午阴久未移，幽景为我延。使君固不凡，况有嘉客先。老大百念息，爨馀岂遗烟。了知尘外心，本自无间然。"}