{"id":"1110688","title":"次韵彦继用前辈韵三首 馈岁","dynasty":"宋","author":"朱松","text":"岁晚追土风，独瓮谁与佐。人心感流光，台馈屏奇货。鸡豚取牢栅，门户随小大。去乡二十年，忆此但愁卧。儿痴元未识，但索梨饤坐。何时鸦识村，莫作驴转磨。不须志四方，教子求寡过。归哉及强健，老去烦剂和。旧岁已趣驾，为我不少迟。凡心畏增年，而岁岂容追。丈夫有蠖屈，牢落天南涯。收功英妙年，豪杰彼一时。宁当如秦越，坐视瘠与肥。邻翁意诚厚，酌酒宽愁悲。慇勤何时忘，祝我致好辞。抚世非吾事，诸公正扶衰。庭燎夜未央，旌旗焕龙蛇。九门一放锁，万马谁能遮。乱离忆旧事，安眠梦无何。目眩灯烛光，坐厌儿女哗。念此亦土风，虽痴不容挝。更为卢白戏，纷争起横斜。故岁不足计，新岁莫蹉跎。努力诵书史，从人笑翁誇。"}