{"id":"829466","title":"舟过青岛访潜楼四首","dynasty":"清末近现代初","author":"陈曾寿","text":"浩浩东海滨，清晖霭一庐。主人手种树，参天仰扶疏。当阶芍药花，娟娟表春馀。有楼书插架，十万琳琅如。主人朝盥罢，竟日何为娱。掩书即作字，辍笔还读书。黾勉日不暇，岁月忘居诸。庭芜日夜深，足不至门闾。独乐岂真乐，乾坤极疮痡。斯人著此间，天意终何如。清晨闻咿唔，花木静书斋。二子出揖我，循墙谨趋陪。温温子弟色，真疑麟凤来。先生伟衣冠，恐是石徂徕。神州化相柳，童丱为枭豺。种子傥不绝，会挽狂澜回。儒门今淡薄，谁为好秀才。应门老臧获，朴野故不俗。惊喜见我来，致词容有蹙。昨为月十三，丁巳事在目。随主在旧京，亲见宸位复。荒荒十四载，往事堪痛哭。出纸索我书，流品严清浊。书中无多人，胡陈已鬼录。主人深闭门，长岁少剥啄。料无东坡客，教坏君实仆。经年不相见，既见终何言。千钧蚀一发，欲语声复吞。履霜至坚冰，倏见大轴翻。持世上无学，虚陋真乱源。二三浮华士，见贵宰相门。肆毒遂滔天，遗孽今犹存。噬哜悔何及，天道宁足论。仓卒饫一饭，有泪盈清尊。驶帆丁字沽，潮流正浑浑。"}