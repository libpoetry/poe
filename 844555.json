{"id":"844555","title":"步韵和章仰苏先生二首","dynasty":"清末民国初","author":"祝廷华","text":"天许吾侪翰墨香，当春秋色绚柴桑。故迟黄菊示高节，不令红梅冠众芳。三绝才名腾百口，一年佳纸费千张。琼瑶屡惠诗缘结，尤胜当年选佛场。墨浪飞腾笔有峰，挥毫奇境眼前逢。传神吴下唐伯虎，植品云间陆士龙。若论文章才更富，每联诗酒兴尤浓。鲰生愧未知门径，怅望灵修敢蹑踪。"}