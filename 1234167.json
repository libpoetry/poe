{"id":"1234167","title":"奉詶戴帅初架阁见赠二首 其二","dynasty":"元","author":"赵孟頫","text":"吾爱戴安道，隐居绝埃尘。弹琴聊自娱，书画又绝伦。岂无召我者，已矣非所欣。昔我道剡中，山川自清新。是时夜雪霁，怀哉见其人。常欲以暇日，慷慨为写真。之子有祖风，千里响然臻。我从苏李后，敢言笔墨神。坐之盘石上，俗物不得亲。微君动高兴，此意当谁陈。"}