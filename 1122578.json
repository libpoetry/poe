{"id":"1122578","title":"次韵程正辅春日催诸公行乐之什","dynasty":"宋","author":"洪朋","text":"弭节江城何许时，兰芽桃萼正芳菲。孰知南纪物华好，谁谓平生心赏违。帝子阁前春盎盎，徵君湖上日晖晖。诸君行乐但取醉，车殆马烦何必归。桃李无言摘未稀，可怜郁郁复菲菲。湖边况是人皆去，花底由来我不违。飞盖追随春已晚，题诗准拟日争晖。古人秉烛岂不伟，莫待芳年寂寞归。"}