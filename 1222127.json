{"id":"1222127","title":"冬至后在仪真馆赋诗以赠三伴使","dynasty":"元","author":"郝经","text":"突兀天壤间，洞视及八轨。区宇入割裂，疆场更彼此。鬨怒寻干戈，祸乱无期已。孰能著手援，下石往往是。予方闭关居，不忍安坐视。复有弓旌招，飙然为时起。仁义一万言，麻鞋见天子。天道本好生，天颜亦为喜。乃曰哀吾民，去杀兵当弭。今日践阼初，急务惟尔耳。三人奉书行，一信盈尺纸。诏下癃老泣，春风动田里。入境及淮壖，肺臆即开披。铲薙撤藩垣，罗列倒瑚簋。万变惟悃赤，一念无幸诡。白虹昼贯日，清江秋见底。行人不能行，在所辄顿止。一自入仪真，改馆七牢美。坐使庖丁劳，徒增鲁连耻。空庭重咨嗟，闇室还徙倚。蹉跎两朝事，惨澹一江水。堂上接玉帛，何如四郊垒。万众七奔命，何如一行李。新阳复生意，岁律已穷纪。节候中易感，挺特入骫骳。折梅愧皇华，对酒生颡泚。苍生苟能活，志士岂惜死。愿借君悬河，发我弦上矢。天下本一气，南北只一理。处置一何难，鸿毛扇糠秕。中原帝高光，遽可辽金比。君家祖宗法，亲仁载良史。可令富郑公，树立太平址。一若泰山安，一若九卵累。事几或一失，千载贻诟訾。中间乐祸徒，沮遏逞奸宄。以为富贵镃，瞰鼎磨血齿。高天无风飙，侧伫羽翮俟。激怒起兵端，冯锋肆蛇豕。皇皇仁圣资，比复当谨始。发言谩盈庭，执咎谁敢尔。是非在目前，胡为眩红紫。政如道傍室，牵制终误己。区区谩多议，纸上何足恃。出门惧垂堂，何尝见边鄙。睽孤还自睽，见鬼急张弛。一断即遇雨，群疑皆披靡。天运属安治，何当合离仳。不能鹰脱韝，还成肉在几。盘飧宁忍食，欲断南八指。"}