{"id":"674685","title":"喜雨和未斋殿讲韵","dynasty":"明","author":"周伦","text":"长夏招我奕，兼以却炎烘。我意偶有适，九发不一中。大笑出门去，蒸郁火云霿。偃卧苦烦熇，挥箑臂手痛。天风空满楼，映暍息群动。西照更酷烈，文彩散螮蝀。掀帐蚊蚋集，露坐儿女哄。长汉复如埽，星斗嵌晴空。宵暑渴不休，薷饮进双㔶。一睡五鼓歇，忽作群龙梦。云端隐复见，呼吼更吟哢。翌日霖雨至，轻葛背几冻。所欣埃壒清，顿觉天宇洞。憔悴草木苏，生意倏相送。昨梦会有徵，借以名雏凤。小雏适洗三，蜀锦剪绷控。大匠藉外氏，剡斲望梁栋。更烦衍馀泽，伊吕见伯仲。江帆挂南航，腊酿到乡瓮。聊开汤饼筵，酬献杯斝弄。拂袖歌薰风，喜剧杂咏讽。回首原隰秋，闾阎免嗟恸。"}