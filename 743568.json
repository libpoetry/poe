{"id":"743568","title":"读史 其二","dynasty":"清","author":"王芑孙","text":"长庆之四年，张韶起为贼。卜者苏元明，从中傅之翼。内坊紫草车，刀仗载叵测。阑入银台门，遽有百夫匿。公然清思殿，登榻来对食。挥兵杀阍者，呼斗势孔棘。桓桓神策军，禁厢备番直。军使康艺全，入讨不待敕。渫血到天阶，扫平战亦力。遂笞诸门监，当司递黜陟。是时方镇谁，精勤讲供亿。新进打球衣，罨画金丝织。宰相李与牛，生平工默默。非无裴晋公，行吟甘去国。昌黎悲送穷，谗诤方交逼。何况玉溪生，潦倒无人识。"}