{"id":"1004197","title":"送崔吉甫外刺安康分韵得客字","dynasty":"宋","author":"程公许","text":"崔郎神骏如天马兮来西极，霜蹄蹴踏汗流赤。不令长楸嘶风扈属车，亦合交河涉冰摧敌魄。世无善御如王良，可能帖耳受鞭策。栈云嵯峨汉江碧，一眼长淮天不隔。风寒几处索调护，我有奇谋同药石。囊书行万里，三载京华客。浮云黯黮一扫空，归来双剑翔凫舄。行台岌嶪立分鼎，叱咤风霆人辟易。文书晓夜来急急，吏衙事牍看山积。那知退食清心堂，万卷敷床客满席。落落一世谁怜才，令我推枕三太息。翱翔半刺头欲雪，袖长奈何地褊迫。我闻安康坦途走洛师，内与荆襄梁益通血脉。军兴生聚计萧条，嗷嗷悲鸿尚中泽。鼓鼙何日当罢警，济时孰是良筹画。薰风催熟崆峒麦，本根须人为爱惜。志士惨淡意则同，掺袪况复念行役。君看老骥久伏枥，一蹴千里如咫尺。醉归为君慨慷击唾壶，天鸡三叫东方白。"}