{"id":"419832","title":"高阳台 某学使按试鄜州，其夫人寄红袜与之，即告归，和休庵","dynasty":"近现代","author":"邓潜","text":"云幔兜香，星轺軴月，天涯多少离愁。双照何时，枕中便是鄜州。一笺燕子亲衔到，道相思盼断庚邮。寄诃梨人影衣香，贴近温柔。沈郎定也腰围瘦。比宋家半臂，别样风流。染透胭脂，深深曾护鸡头。密将绣段传私语，好归来眉史仍修。莫孤他摺晕斑痕，重熨薰篝。"}