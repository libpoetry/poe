{"id":"734558","title":"丙辰生日放言","dynasty":"清","author":"田雯","text":"我生四十有二年，忽忽不知老将至。今朝对镜出面颜，局促衰颓谁所致。世言高颡大腹儿，持粱刺肥决富贵。怪我清癯病且顽，只合入山藏薜荔。自是虞翻骨相屯，甘让蔡泽遭逢异。执戟十载但为郎，帣韝一斗便成醉。通籍厕名等赘疣，投刺畏人如缩猬。作贾量无猗顿术，贪荣岂有灌夫势。黄鹞觜爪差堪怜，蠹鱼脉望究何济。负郭久荒二顷田，养身漫假五禽戏。投老空门耻钝根，爱读《南华》亦强记。四座勿喧进一觞，看我拂袖理归计。吁嗟乎！我生四十有二年，忽忽不知老将至。"}