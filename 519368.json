{"id":"519368","title":"挽郑长史父母","dynasty":"明","author":"朱诚泳","text":"萧田古文献，先后多名人。而翁钟瑞秀，琼姿迈风尘。富而更好礼，乐善能周贫。优游泉石间，浑然葛天民。惟刘乃厥配，四德备一身。勤俭资内治，甘旨同养亲。岁时助禋祀，诚敬采蘩蘋。芳年三帙馀，鱼水情两真。瑶琴忽中断，无复鸣阳春。鼓盆发长叹，闻者为悲辛。诸郎复秀发，咸怀席上珍。白眉乃子初，观光充国宾。历官鲁藩相，霜风殒灵椿。泣血既三祀，衣冠谒枫宸。董贾素腾誉，复官相吾秦。子贤岂无自，严慈家教勤。貤恩五花诰，指日来八闽。草木翳双冢，蔚然光宠新。丰碑表潜德，万古宁沈沦。"}