{"id":"485718","title":"咏当涂张县尹善政","dynasty":"明","author":"陶安","text":"有美君子，尝观国光。贤书载登，赤绂斯煌。再命升爵，来于荆湘。尹兹百里，编氓乐康。理涵于心，道积于身。克施有政，民德亦新。耕桑被野，雨旸屡匀。众庶而丰，侯俭而贫。民有鸡豚，我盘蔬茹。民有纨帛，我衣布素。闵厥士女，疮痍是抚。疮痍既瘳，我体完固。公绰不欲，滕薛非长。子产惠爱，刑书靡良。侯兼其德，政有纪纲。三年化行，嘉猷孔彰。英英白云，远瞻是恻。遄归于南，承颜有怿。愿为时雨，均此下国。维兹邑人，永思无斁。"}