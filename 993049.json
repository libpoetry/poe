{"id":"993049","title":"晏成续太祝遗双井茶五品茶具四枚近诗六十篇因以为谢","dynasty":"宋","author":"梅尧臣","text":"始于欧阳永叔席，乃识双井绝品茶。次逢江东许子春，又出鹰爪与露芽。鹰爪断之中有光，碾成雪色浮乳花。晏公风流丞相族，以此五色论等差。远走犀兵至蓬巷，青蒻出箧封题加。纹柘冰瓷作精具，灵味一啜驱昏邪。神还气王读高咏，六十五篇金出沙。已从锻鍊出至宝，终老不变传幽遐。自惟平昔所得者，何异瓦砾空盈车。涤心洗腑强为答，愈苦愈拙徒兴嗟。"}