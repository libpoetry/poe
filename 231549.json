{"id":"231549","title":"祭见首座·佛法下衰","dynasty":"宋代","author":"释善珍","text":"佛法下衰，众魔峥嵘。如虎而祴，白昼市行。晚交得君，如黄河清。君与予谈，洞见底里。予建一事，君曰可纪。予出一辞，君曰入理。狂猘狺狺，嗾之者谁。君蹑予足，怒形于辞，古有徇义，舍父背师。曷不千指，曷不百岁。神佑磨专，贵奸寿悖。谓天昭昭，天宝茫昧。君素清苦，简洁自持。如政黄牛，标韵过之。有德操才，得疾亦奇。浮华眼前，道义千古。昔有微言，噤不敢吐。含哀以告，君必领悟。"}