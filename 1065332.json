{"id":"1065332","title":"东坡居士赞","dynasty":"宋","author":"释德洪","text":"家孝友以为乡，塾道德以为基。横忠义之劲气，吐刚方之谈辞。视阎浮其一沤，而寄梦境于儋耳。开胸次之八荒，而露幻影如蛾眉，此其大凡也。属熙丰之勃兴，追舜禹之有为。常一出而事误，则袖手悠然而去之。如凤如麟，而瑞冠一世。非雷非霆，而名震四夷。造禆贩之中伤，嗟妒忌之何知。方其茹拳而微醉，以翰墨为娱嬉。则倒用祖师之印，檄万古而疾驰。如河汉之流，无有穷极。如烟云之出，无有定姿。欲录之以藏，则惧六丁之窃取。要当以日月为字，而天为碑。可乎。"}