{"id":"135254","title":"秋雨兀坐王原庆携孙吉父菊花倡和见过有分遗","dynasty":"宋代","author":"楼钥","text":"五载杜门居海角，无复翻阶赋红药。自怜荒径菊犹存，夕餐空待秋英落。眼明喜见绿丛丛，始也抽苗今满握。扶筇著意养孤芳，荆棘旁连细开斫。天香入骨徐吐芬，中有秋风非外铄。传闻南堂有佳种，愿过屠门思大嚼。颇亦有意欲见之，此意未容儿辈觉。乃知便许移芳根，不止园官供小摘。要令寿客来骈肩，何用潭水求延年。有时採之东篱边，不觉南山在眼前。渊明千载幸同调，老我此际方悠然。西风吹花日夜急，散金坐看开田田。两诗先到衡门下，思向平台寻戏马。从君九日去行乐，莫为登高泪盈把。"}