{"id":"106776","title":"富阳田家·自从丧乱来","dynasty":"元代","author":"方回","text":"自从丧乱来，懒复治生事。行行过田家，因之动幽意。早稻青已黄，晚稻亦垂穗。霅霅割稻声，自与割草异。是时秋欲半，蒲柳风日脆。儿卧牛自行，客熟犬不吠。螃蟹出篱间，茅茨临水际。使吾劣有此，亦足活老稚。宦学四十年，进退两不遂。扶犁手尚可，奈无可犁地。"}