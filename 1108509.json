{"id":"1108509","title":"次韵王元度二诗","dynasty":"宋","author":"刘克庄","text":"留落而今两鬓秋，暮年出处愧前修。敢云余补韩公处，极喜君来谢客州。奇甚宝镡腾紫气，清于玉瓒荐黄流。后生不作先贤远，便合相推出一头。向来绮语祸机深，几效灵均欲自沉。周庙人曾铭在背，管城子已秃无心。今谁伯乐能酬价，后有钟期必赏音。老矣尚须君警策，昔人一字答千金。"}