{"id":"402344","title":"沁园春 其一","dynasty":"近现代末当代初","author":"田遨","text":"老马嘶风，老树无言，此意苍凉。念马齿徒增，自应伏枥，树头渐秃，已惯凌霜。踏遍崎岖，饱经雷火，劫后欣闻草木香。江山好，余年年岁岁，负了秋光。平生痴钝疏狂，幸材不材间差自强。况阅人老树，略知今古，识途老马，犹恋疆场，处处芳菲，人人英发，拨正乾坤试手忙。中有我，恰诗情未减，发短心长。"}