{"id":"766265","title":"瑞鹤仙 忆京寓藤花作","dynasty":"清","author":"周之琦","text":"晓寒欺绣幕。过啼鴂光阴，离愁萧索。新词寄归鹤。奈书传阆苑，信音辽邈。纤枝翠络。料此际、垂垂绽萼。尽飘零、客燕天涯，长忆紫茸檐角。兰杓。浮红泛绿，摘艳吟香，与花同酌。华胥梦觉。赏心事，忍抛却。想闲庭多少，游蜂戏蝶，未肯襟期漫托。但年年、吹冷东风，自开自落。"}