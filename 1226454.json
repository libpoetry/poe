{"id":"1226454","title":"会曹伯圭","dynasty":"元","author":"大欣","text":"故人乍见如生面，良久熟视仍惊呼。六年怪我忧患馀，不应丰美如瓠壶。煖汤濯足敷座坐，呼童爨玉羹土酥。携过双林谒大士，天华吹堕红氍毹。断穗清霜农圃净，寒鸦落木渔村孤。从游复恨冬日短，张灯待月松堂虚。渊明不入惠远社，杜子颇是赞公徒。彼皆艰难困生理，好事岂有此乐且。曹君曹君慎勿疏，他年念我专壑居。夜来奇梦果有徵，乘风万里云龙趋。"}