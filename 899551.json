{"id":"899551","title":"石州慢 书所见寄子野、公明","dynasty":"宋","author":"张炎","text":"野色惊秋，随意散愁，踏碎黄叶。谁家篱院闲花，似语试妆娇怯。行行步影，未教背写腰肢，一搦犹立门前雪。依约镜中春，又无端轻别。痴绝。汉皋何处，解佩何人，底须情切。空引东邻，遗恨丁香空结。十年旧梦，谩馀恍惚云窗，可怜不是当时蝶。深夜醉醒来，好一庭风月。"}