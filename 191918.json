{"id":"191918","title":"送谢倅景英赴阙","dynasty":"宋代","author":"陈傅良","text":"言诗必南雅，自郐吾无讥。嗟余生已晚，观人以观诗。人情日变化，往事十九非。相从饰边幅，欲语怀衔羁。久不见官寺，下与家人夷。渡江六十年，得此心目疑。早从诸公游，晚佐一郡治。居尝陈谊高，动与作吏违。大白浮朋簪，单车款民扉。多文虽素履，用拙真良规。二年意绸缪，一别事渺瀰。有酒公不饮，赠言我何裨。穆穆清朝班，佥曰尚德宜。何妨着此翁，衣冠皓须眉。"}