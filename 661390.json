{"id":"661390","title":"过梅花道人墓","dynasty":"明","author":"史鉴","text":"问津武塘下，揽衣独吟行。徘徊古道旁，累然见孤茔。荆榛窜狐兔，牧竖时来登。橡树半无枝，曲池犹未平。哀哉梅花庵，一仆不复兴。空遗水墨踪，允为后世程。高风董巨间，不得名丹青。古碑亡文章，但铭卒与生。生前徇名教，岂乐浮屠名。将非有深识，季世多兵争。愚人信因果，庶几保其形。同时富豪家，厚葬侔山陵。毁盗殆无馀，遗骸纵复横。珠柙去已久，蔓草来相萦。何如一抔下，晏然无震惊。取重亮在人，信非山水灵。采芳荐清醑，日落风悲鸣。遥遥望遐躅，感叹有馀情。"}