{"id":"823429","title":"石州慢 次贺东山韵","dynasty":"清末近现代初","author":"吴湖帆","text":"策马寻芳，横剑听歌，云梦情阔。更番几日阴晴，尽把秾华摧折。伤心滋味，旧燕一样阑珊，双篷飞点吴霜雪。浑似竹离披，觉疏狂无节。花发。沁园春早，红袖青楼，坠钗曾别。尘网依微，悄掩重门深绝。玉阑干外，细数袅袅垂杨，愁丝不解千千结。閒向绿窗前，倚朦胧弦月。"}