{"id":"769427","title":"秋宵吟  雾雨酿寒，秋光向尽，和鹤公","dynasty":"清","author":"王鹏运","text":"冷云低，败叶委。又到秋光婪尾。东园畔、记醉绿酬红，饯春曾几。思缠绵，意旖旎。撩乱愁丝难理。西风悄、又雾雨冥迷，酿寒如此。赖有黄花，共晚节、傲霜未已。故人书断，海客谈空，何物能令公喜。安得沧江里。一叶淩波，深入万苇。溯空明、弄笛船唇，歌阕明月正在水。"}