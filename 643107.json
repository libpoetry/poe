{"id":"643107","title":"赠魏将军歌归馀杭迎母","dynasty":"明","author":"胡奎","text":"魏将军，乃在碧海之东隅，身长七尺颇有须。手提昆吾铁，照耀蛟龙居。丹心报明主，日向辕门趋。有家天柱下，白发暮倚闾。将军起闻城上乌，夜夜返哺鸣相呼。木兰之舟蓝笋舆，远迎阿母同欢娱。西海有蟠桃，东海有鲤鱼。南海有珊瑚，北海有明珠。桃以延母千年之遐寿，鱼以荐母百味之行廚。珊瑚妆母之宝带，明珠系母之罗襦。歌呜呜，击唾壶，人间母子曾有此乐无。呜呼，人间母子曾有此乐无。"}