{"id":"879052","title":"水调歌头 其七 十三夜，同官载酒相别，不见月作","dynasty":"宋","author":"刘克庄","text":"怪事广寒殿，此夕不开关。林间乌鹊相贺，暂得一枝安。只在浮云深处，谁驾长风挟取，明镜忽飞还。玉兔呼不应，难觅臼中丹。酒行深，歌听彻，笛吹残。嫦娥老去孤另，离别匹如闲。待得银盘擎出，只怕玉峰醉倒，衰病不禁寒。卿去我欲睡，孤负此湖山。"}