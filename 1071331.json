{"id":"1071331","title":"藻蒙叔雅祠部重九日惠花惠酒惠诗继为袁家碣钴鉧潭之游因循不能答再承佳句见寄今用来韵率课一篇参陪杖履之胜幸一笑而去之以覆酱瓿而作纸绞也","dynasty":"宋","author":"汪藻","text":"秋风入潇湘，千嶂倚天外。使君挽衰翁，行乐秋色界。放船下空阔，舒笑凫鹥会。永怀愚溪人，千载有遗爱。延缘访遗迹，佳处时击汰。飞沈各献状，领略在我辈。匆匆莫能数，颇似慰无赖。杯行未云半，落日已相对。归来有酒所，方省欠诗债。朱轓幸停轸，嘉汝山水最。金茎峙霄汉，行矣分沆瀣。何妨共流转，今古同一概。非君个中人，孰使此中大。伊余漂泊者，他日名亦在。一闻款乃声，蓬荜忘湫隘。"}