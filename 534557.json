{"id":"534557","title":"有严八章　迁泮落成也","dynasty":"明","author":"邱云霄","text":"有严新宫，维南孔旸。巘列且郁，如受如将。崇川秩秩，献河洸洸。俨其有临，重门锵锵。侯翚斯立，载憬载翔。张其左翼，焕其有堂。岩岩黄石，实崇之镇。白华嶟嶟，如猊如狻。延冈自西，若伏若奔。既景乃正，维镇之冯。协曰迁止，谋并神人。天启明运，昌文肇始。孔道烈烈，万有斯世。神既安止，灵斯萃止。孔牖我人，遐不淑止。日斯月斯，执敬亹亹。维圣克宪，罔有终悔。维泮有芹，采其美矣。君子至之，德音弥弥。维君子朋，玱玱济济。毋径其袤，毋戾其止。造成曰敏，帝庸曰命。已德维明，允嗣徽声。都都云士，各共尔珍。光我有邦，维国之祯。络如征如，宜君宜民。克敬有终，乃维厥成。则笃斯庆，山川之荣。嗟嗟我友，毋言我穷。用告厥衷，敢不执恭。维人克敬，维帝寔聪。天人之合，丕承有躬。载锡斯祜，永终有融。宫墙翼翼，圣模孔赫。载具尔瞻，实民是则。义路其回，礼门有秩。修徇厥仪，敦茂尔质。表兹邦人，罔不策策。卜用刚只，乃蠲其陈。合敬维一，有士如林。式礼有恪，周旋降升。曰祀孔明，既燕既宁。乐具和止，爰落厥成。"}