{"id":"581639","title":"代贺新都杨佥宪封君七十一","dynasty":"明","author":"苏葵","text":"有客解宪节，归来理诗瓢。谁知天宠深，黄金锡横腰。鹤发恒辉辉，仙风自飘飘。兹当初度辰，南极光摇摇。斓斑戏何人，武部还星轺。更有桥门英，次第欢终朝。膝边固森森，遥祝惟宫僚。捧觞献云液，击石腾箫韶。此乐今古稀，盛事堪图描。愿言如南山，愿言似沓潮。屹然独长存，浩浩无时消。"}