{"id":"1225519","title":"祝丹阳以古琴见惠且寄以诗次韵答之复以史略一本为谢","dynasty":"元","author":"李存","text":"凉风萧萧吹井桐，佳怀如宝千不逢。二年踪迹走阛阓，面目土炭心盲聋。萁荄岂异伏枥马，云汉独羡高飞鸿。诗琴远致心甚厚，金玉备具相玲珑。大珠沈渊炯不动，朗月照水清欲空。亦知庐阜入幽梦，幻此三叠银河风。纷纷醉里不知老，有此二美谁吾同。弹琴固可消世虑，作诗乃或令人穷。未如祝仙古岩下，往往遇会方瞳翁。聊将史略报深意，并问马首何时东？"}