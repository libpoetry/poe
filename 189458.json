{"id":"189458","title":"归天台·昔岁在东壁","dynasty":"宋代","author":"金履祥","text":"昔岁在东壁，紫气逾苍山。金君初筮晋，越侯亦开藩。下有莲幕友，上有师帅贤。浑然和气中，砥柱屹流湍。使我千里民，赋政两清安。益知天台高，楚波浩无边。一朝别流泳，先后俱东辕。邦民一何孤，天意一何悭。舟流安底止，郡政将改弦。嗟我千里民，生意复茫然。"}