{"id":"1225245","title":"留昌平四诗 其四 朱怀圭碑","dynasty":"元","author":"吴师道","text":"昌平官道傍，卧碑何壮伟。有唐营府督，怀圭姓朱氏。卢龙昔强藩，巨孽所根柢。尔胤泚与滔，逆气粤有始。眈眈元相国，肆笔方述纪。宁知两月后，口袜不贷尔。千载托斯人，遗臭同一轨。荒坟莽芜迹，石兽相攫倚。双螭已插地，文字未残毁。徒令行路者，唶唶嗟僭侈。圣贤树功德，金石无溢美。末世乃济奸，事定有公是。奈何极穹崇，来者纷未已。留此惩不忠，并以愧谄子。"}