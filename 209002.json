{"id":"209002","title":"广文出新意得梅之全花实根叶谱入秀句辄效反","dynasty":"宋代","author":"郑清之","text":"东风不借半分力，老树丝窠罥寒织。虚枝生白独也正，夜气归根吹以息。个中洒洒无一尘，无眼界至无意识。居然暗发定慧香，不取诸相了空色。若於此花论相好，是人如以木鑽石。吾尝闻之老瞿昙，无有少法为可得。我诗当以无耳听，索梅一笑付蝇墨。"}