{"id":"700467","title":"赠别舒广文还湘南兼寄故人二首","dynasty":"明","author":"顾璘","text":"曾下湘皋采菊英，漫劳朋旧记微名。轩车己作三年别，城郭仍含万里情。海畔来同河朔饮，灯前惊听楚歌声。浮云世事多翻覆，莫对青山意不平。湘南山水最宜人，风物萧萧绝世尘。磐石江清见鱼影，甲峰松古长龙鳞。幽栖问字吹藜火，烂醉回船倒葛巾。旧种桃花今在否，相思烦为赏馀春。"}