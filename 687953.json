{"id":"687953","title":"寓锦石岩寄丹霞诸子","dynasty":"明","author":"成鹫","text":"太上忘情愧未能，下山还忆住山僧。写将一句无生话，寄向三岩最上层。孤影自应怜夜月，馀光不用借邻灯。凭君细问匡庐路，取次春风兴可乘。一度移居一度新，寒梅花发锦岩春。却缘久住成欣厌，不敢重来问主宾。云水与君同浪迹，虚空嫌我著纤尘。近来学得安身法，只对青山不见人。衲僧随地足生涯，粥后蒿汤饭后茶。临老有缘依锦石，连宵无梦到丹霞。猕猴挂处曾栖鹤，鶗鴂声中见落花。最是不堪更回首，冷风寒日竹交加。不堪随众且随缘，垂手何妨一入廛。簦笠出逢车马客，钵盂分得俸薪钱。滩声过耳滔滔逝，云影无心处处禅。白发数茎非所惜，秪林秋晚独凄然。"}