{"id":"1112154","title":"丞相庞公归政就第数有新诗传播都下偶成拙句上纪盛德二首","dynasty":"宋","author":"宋祁","text":"方道逍遥一品身，尽收和气付凝神。小车殿里抛丞相，南极星边伴老人。双鹤对眠云帐月，五芝催耨雨岩春。支离旧客公知否，私计东山作近邻。第门行马护清埃，拂席时时宴具开。安石风流今日是，平津宾客几人来。幄中谋熟君筹在，川上身閒汝楫回。绝俗新章满都纸，向时疏傅定无才。"}