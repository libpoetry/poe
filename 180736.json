{"id":"180736","title":"汝州吴学士观我斋分韵得真字","dynasty":"宋代","author":"陈与义","text":"狂夫缚轩冕，自许稷契身。静者乐山林，谓是羲皇人。不如两忘抉，内保一色醇。伟哉道山杰，滞此汝水滨。大来会阔步，小憩得幽欣。一斋有琴酒，万事无缁磷。不作子公书，肯受元规尘。人言君侯痴，我知丈人真。月明泉声细，雨过竹色新。而间有真我，宴坐方申申。"}