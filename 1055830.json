{"id":"1055830","title":"晚过王晋卿第移坐池上松杪凌霄烂开","dynasty":"宋","author":"李之仪","text":"清风习习醒毛骨，华屋高明占城北。胡床偶伴庾江州，万盖摇香俯澄碧。阴森老树藤千尺，刻桷雕楹初未识。忽传绣障半天来，举头不是人间色。方疑绚塔灯炤耀，更觉丽天星的历。此时遥望若神仙，结绮临春犹可忆。徘徊欲去辄不忍，百种形容空叹息。乱点金钿翠被张，主人此况真难得。"}