{"id":"380779","title":"高阳台·园夜寒尊与彊老清话待月","dynasty":"现代","author":"郑文焯","text":"连榻听松，过门看竹，相期放迹林峦。一卧沧江，秋光几换颓颜。凄凄夜雨黄花泪，更为谁、弹满西阑。恁销沈，玉海珊枝，不挂渔竿。曾传交让池边树，有吴侨并宅，偕隐高閒。片席鸥波，应通鹤梦清寒。归云已是忘机地，漫醉抛、屋里青山。最知心，斜月窥尊，长送君还。"}