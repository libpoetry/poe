{"id":"489838","title":"鹤瓢山房图","dynasty":"明","author":"袁华","text":"鹤瓢山房，大隐所居，乃在泰伯三让里，虽道迫廛市。山林如鹤瓢，仙者玉为质，紫髯猬磔目点漆。小谪人间甲子初，那计缑桃几偷吃。丹成不肯独长生，时施狡狯苏罢民。金针幻作黍珠境，跛痾积逮皆能行。既识鹤瓢胜，按图入冥想，彷佛得要领。长藤古木路迂回，飞泉落涧声喧豗。不放落红随水去，恐引辟地秦人来。鹤可骑，瓢可酌，酌罢县瓢身上鹤。世人仰望不可亲，谡谡松风号万壑。"}