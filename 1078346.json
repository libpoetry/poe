{"id":"1078346","title":"有诏举贤良方正作诗勉钱申伯使继世科","dynasty":"宋","author":"李纲","text":"中兴天子开贤科，笼络英俊归网罗。此科久废习者少，应诏正恐人未多。君家三世五制举，名与嵩华争嵯峨。玉堂金马皆故物，高文大策垂不磨。今君落笔妙天下，该洽辩博如悬河。胡不进卷对廷策，清芬远绍扬其波。勒兵小试见家法，坐却勍敌挥雕戈。君如有意作大将，我愿荐信同萧何。功名晚达未为老，志气方壮靡有他。勉哉努力为门户，慎勿自弃成蹉跎。"}