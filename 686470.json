{"id":"686470","title":"怀李聪峦随宦新甫","dynasty":"明","author":"申佳允","text":"少年何大雅，标格更多奇。洒落羲之字，风流白也诗。旧狂看击筑，新恨听歌骊。无奈相思处，空阶夜雨时。谪仙天下士，声价仰鸡林。我质堪攻玉，君情可断金。风骚推酒圣，山水识琴心。怅望天涯隔，啼痕洒素襟。御李非朝夕，相看眼自青。秋风同宴鹿，夜雨共囊萤。乍别分云树，馀愁付醁?。出门谁是侣，白昼小斋扃。临别河桥上，扶桑日正暾。披襟频握手，岐袂欲消魂。浊酒留征骑，清风促去辕。今宵何处宿，曾否忆家园。从宦游齐鲁，云山望里开。清光留宴席，佳气照徂徕。独我翻书帙，同谁酌酒罍。归期何日是，把臂坐莓苔。榆社才分袂，临淄聚客星。昼长知课弟，衙静忆趋庭。夙好怜风月，离愁恨水萍。寒窗今冷落，怅我倚疏棂。一望云烟渺，蛩声四壁秋。有怀频问月，无兴强登楼。水隔三秋恨，星分两地愁。相思浑不寐，欲汎剡溪舟。飞鸿衔尺素，秋杪是归程。扫径迎霜色，留杯醉月明。窗虚看雁影，院静听砧声。好践庾楼月，狂歌整旧盟。"}