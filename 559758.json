{"id":"559758","title":"为经礼题山水图","dynasty":"明","author":"曹义","text":"凤池澹古南轩后，作画于今称妙手。兴来濡墨洒齐纨，万壑千山片时有。客窗爱此秋江图，干旋造人人莫如。丹崖翠壁互掩映，汀洲野渚相萦纡。迢迢石磴通琼岛，仙家楼阁飞林杪。白云绕户画不开，黄叶满庭人自扫。门前有客来何方，奚奴锦囊琴一张。寻真不惮路欹仄，芒鞋踏破莓苔苍。渡头更著渔舟小，独钓沧浪几昏晓。西风隔岸听樵歌，落日平沙伴鸥鸟。我家楼屋三茅陬，压帘山色涵溪流。松飙竹露飒萧爽，炎歊不到凉如秋。摩挲此景赋长句，彷佛家山旧游处。蓝田夜雨长灵芝，玉洞春风老琪树。"}