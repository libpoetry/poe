{"id":"1222182","title":"忆宝刀歌","dynasty":"元","author":"郝经","text":"生平知己压腕刀，借交报仇燕南豪。一从濠梁成隔绝，枭獍触忤狐狸嗥。夜夜斗牛多异气，玉虹萦天光烛地。几回梦里飞入手，痛惜当年都废弃。近来馆下遇家贼，空拳无奈徒忿激。撼床一夜宝刀鸣，黑风卷地吹霹雳。只今使节犹未回，祇应玉琫生青苔。何时磊落却在手，为我讨贼除氛埃。"}