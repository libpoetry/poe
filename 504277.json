{"id":"504277","title":"菜圃为邻畜残而作","dynasty":"明","author":"李昱","text":"孟尝久不作，吾徒食无鱼。长斋坐清昼，赖此田中蔬。仆夫勤灌溉，引水通沟渠。青青日已长，尽是辛苦馀。封豕从何来，荐食良可吁。一残枝蔓伤，再则根祗除。遂令苍翠场，转盼成空虚。嗟我在羁旅，草野聊暂居。惜无樊篱固，怅望徒踟躇。踟躇将奈何，屏弃犁与锄。学圃圣所鄙，且读窗下书。"}