{"id":"408086","title":"贺新郎","dynasty":"近现代","author":"萧劳","text":"地溯无终古。换棋枰、仓皇一命，瘠民须抚。晓放征车东驰疾，望见春烟破处。乱山出、花明千树。掘得玉鱼兵燹后，及时来、收拾残陵墓。惭夹道。迓明府。长城复堞行边去，正茫茫、高墙立马，北陲遥顾。铁骑仍看横关塞，闲听溪声自语。仿佛说、当年防虏。明月清风千嶂里，剩深宵、灯火荧荒戍。霖雨梦，忆前度。"}