{"id":"286744","title":"宝山烈士歌","dynasty":"现代","author":"唐鼎元","text":"倭寇海上，以大队扑宝山，炮大于城者日数千发。营长姚子青奉命驻城中，以无命不肯退，奋与战，全营殉焉。鼋龟扑天碧海翻，孤城灏气冲霄间。城小不知东海阔，愤堞矢欲障狂澜。赫矣诸贤昭往录，睢阳平原常山颜。迄以斗城遏大寇，效法凭此丹忱丹。姚子岳岳真男子，同袍咸炳猛士班。壮怀曾誓吞三岛，一当狂虏心所贪。岂知寇贼来弥众，如蚁缘垤百匝环。漫天炮火春雷动，撒地繁星走弹丸。英雄自分死报国，整厉戈矢神愈完。有手尚可奋杀贼，有贼那知身可还。入城有命出无命，安乐佳城天所颁。熊罴六百同日殉，海水为赤天为殷。英灵上见虹贯日，赫怒霹雳惊人寰。人寰雪涕数烈士，拔剑斫地歌宝山。吁嗟乎，南苑战血血未乾，南口战血血未寒。千秋一样毅魂魄，永使虾夷落胆肝。"}