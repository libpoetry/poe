{"id":"704398","title":"留馀堂为潘司马赋","dynasty":"明","author":"黎民表","text":"华堂飞敞自留馀，昭代争誇奕叶舒。共指王槐呈绿荫，偏令谢树照清居。窗开翡翠迎春霭，帘卷烟云洒碧虚。自是承家名不忝，韦玄勋誉可谁如。青山曾拟卧龙居，草阁仍留满架书。万石家风元独擅，关西经学定谁如。鸾书每拜君王赐，锦里重迎使者车。丰草崇兰皆雨露，莫言三径不留馀。"}