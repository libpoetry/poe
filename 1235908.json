{"id":"1235908","title":"送赵伯常淮西宪副（六首）","dynasty":"元","author":"宋褧","text":"十年前是紫薇郎，伴我书声隔粉墙。今日绣衣持斧去，冲冠毛发半秋霜。元龙湖海旧襟期，叔度汪洋万顷陂。知君不作媕娿态，拟见澄清报盛时。天北天南赋远游，合肥城下理松楸。多应梦见还家乐，无复眉攒去国愁。常日相陪散马蹄，官曹同事凤城西。别来应忆太禧白，醉后仍须乌迭泥。明月清风赤壁矶，八公山色照涟漪。轺车使者多清致，揽辔经行合有诗。春来几度送华辀，芳草多情柳亦愁。不惜裁诗写离恨，道傍只恐鬼揶揄。"}