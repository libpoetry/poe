{"id":"517694","title":"暮云春树送张谦","dynasty":"明","author":"王称","text":"岐路逢君赋远游，伤心云树粤江头。轻阴向夕花前度，秀色将春雨外浮。却讶梁园看渐杳，恍疑巫峡散还收。白衣霭霭迷征旆，翠幄笼笼引去舟。惜别不缘今日赋，高情那记昔人留。遥连蜃气江东暝，迥带猿声渭北愁。梦觉微茫沙上驿，醉来掩映水边楼。宦情已共青霄永，别思空随绿水流。若到上林成五色，好分馀荫及南州。"}