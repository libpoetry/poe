{"id":"708919","title":"念奴娇  端阳后二日箨庵招饮","dynasty":"明末清初","author":"曹溶","text":"淋漓梅雨，恣销沉、南渡宫垣烟月。龙舸争标前日事，刚剩奔涛飞雪。顾曲周郎，开筵相命，拟待娇歌发。藉花眠柳，此中宁少英杰。何限上苑思量，银灯回影，欢会翻凄切。弈局觞筹和屐齿，妆点东山风物。勒个金钟，拖条藤杖，谁免星星发。与君谈笑，旅愁多付鹃舌。"}