{"id":"1200735","title":"送李德仁任祁阳和平巡检","dynasty":"元","author":"胡天游","text":"锦襜窄袖青蒙茸，千金骏马飞如龙。零陵侯使催上马，别酒一笑千觞空。流星白羽新月弓，气如秋旻吐晴虹。挂弓插箭出门去，白面已作嗔人红。傍人借问将军谁，乃祖向来猿臂公。此行为问向何许，永州之野浯溪东。浯溪有寨围千峰，将军雄飞镇其中。从来文事有武备，欲与利器加磨砻。往岁弦歌动邻邑，三年化雨沾顽童。东安父老旧相识，但怪章甫成军容。曾闻零陵古佳县，山川清旷无边烽。寨前花开春酒熟，细柳夹道清濛濛。胡床夜琴山月午，晓骑突出蛮烟浓。鸣弦忽作饿鸱叫，马头迸落双飞鸿。健儿提酒酌大斗，短角细吹梅花筒。封疆无虞王事少，此乐孰与将军同。君不见壶头六月火云热，大将鞅掌亲从戎。将军官閒贵忧国，摇谷正赖怀柔功。方今天子重边徼，选擢勇锐无卑崇。男儿努力树明德，谈笑自可求殊封。长风吹吹送枯蓬，行尘目断心无穷。他年得意马蹄疾，锦衣归拜明光宫。"}