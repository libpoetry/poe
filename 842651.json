{"id":"842651","title":"六月十三日丹曾肖韩同舟枉存因访叔伊玉屏山庄有诗徵和感念损轩昔日之游即次其韵并视珍午","dynasty":"清末民国初","author":"陈宝琛","text":"鱼陂潦退横空罾，绕楼枯㮨垂荒藤。好风过江噪檐鹊，失喜联臂来诗朋。炎氛涨城散汤社，容我蛰卧如溪僧。五旬一面语不尽，痛逝相慰情可胜？玉屏山色缭沙步，岂不欲往病未能。峭帆灭没暝潮急，金波风縠光交腾。写经一去迹如埽，谁信瞥眼成衰兴！当年泛月恣还往，半夜吹火劳溲蒸。汀茫展谑不即枕，倦倚书卧迷鸡蝇。有时觅诗松影底，风际循发双鬅鬙。法门岂能离文字，漫署不二张三乘。无端荷芰自焚裂，出岫冉冉轻云升。葛垞访梅偶维楫，愁见病橘围寒塍。移文招隐付诙笑，宦味那复分淄渑。呜呼墓草今宿矣，虚摭治行铭欧曾。千编手校恐亦尽，上市往往逢签幐。廿年俯仰有如此，世事何限羹齑惩。吾宗诗盟更忍割，老宰畿赤侪聋丞。新归有弟昨过我，为话危阪犹淩兢。侨居颇亦感华屋，吟尽漏鼓声鼕鼟。两贤洒然步庭庑，宁免百念来填膺？诗成先后举似我，读竟三叹施之縢。䙰褷独鹤久不舞，敢整倦翮当霜鹰？长篇恶韵苦相难，琢句况费铢铢称。张侯宾馆倘思旧，合有赓响供追徵。新来开径得三益，此集唱和逾松陵。"}