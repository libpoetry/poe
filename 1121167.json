{"id":"1121167","title":"李斛峰尚书挽诗","dynasty":"宋","author":"林希逸","text":"公擢端平第，祥开日下云。乾坤钟直气，星斗瑞斯文。出处关时运，更尝厌俗氛。白头需旧学，何事靳吾君。论著千年计，崎岖二纪馀。人多仇直疏，公不羡除书。曳履归何晚，仪图事竟虚。早知天许啬，恨不守茅庐。中朝更几局，鸣世独铮铮。奏疏如山稿，哀笳何处声。虽孤岩石望，何损斛峰名。应有遗书富，何时见集行。当年期集所，一榜上三人。晚节惟公在，交情独我亲。楚东分袂久，溪上得书频。曾共茅檐宿，因行部入闽。三领闽麾节，名高德度宽。苦寻盐利病，痛念郡凋残。拟有回天奏，相期对日看。入朝孤此意，闻者泪阑干。"}