{"id":"558992","title":"任养弘公祖观察岭海甫下车政通人和五月举孙正应瑞竹时召赴汤饼鱼跃鸣星月璀璨不觉大醉漫赋五言排律二十六韵","dynasty":"明","author":"林熙春","text":"南国生王佐，少年作帝纮。英姿方隐豹，信步即骑鲸。中秘联天阙，玄圭告水衡。恩光弥宇宙，誉望重瑶琼。向食二千石，今谭十万兵。褰帷连海峤，解网拊黎氓。桑土未阴彻，葵心指日盟。好贤榻每下，品士囊常倾。甘澍朱轮沛，新诗白苧成。阳和被草木，池榭作蓬瀛。灏气当年合，琅玕五月萌。本是杨州贡，偏为柏府桢。扶疏滋玉树，葱翠长金茎。月色侵阶绿，松声入夜清。去天惟只尺，出地便峥嵘。谢桂森森发，王槐旦旦荣。不随霜雪改，端引凤凰鸣。□□繁华见，松萝吉庆呈。生申矜国色，降岳振家声。人忭同文事，世传献赋名。七贤奚足儗，六逸岂堪评。父子周喉舌，祖孙汉股肱。楼台罗上席，汤饼拥前旌。鱼鹤依人娱，星河恋客明。列城多击筑，到处有吹笙。共醉棠阴下，狂生入座横。"}