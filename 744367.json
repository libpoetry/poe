{"id":"744367","title":"薰风楼怀古","dynasty":"清","author":"孟淦","text":"我登薰风楼，楼高一千尺。仰造青云端，俯瞰雷电泽。隐隐山四围，何处扳峭壁。翔者古鸾凰，荫者古松柏。远望鸿濛天，时代阻今昔。有时风雨来，俄倾水云积。水云积复散，落照天将夕。壮哉古帝京，图大中斯宅。击壤溯遗风，讴思遍左僻。上下已千古，兴废感棋弈。相传五弦琴，兹楼乃遗迹。袅袅动余音，引手异常拍。此调久不弹，解阜眷帝力。薰风名其楼，弹琴颜其额。遥吟薰风歌，风吹陇头麦。麦熟雉朝飞，凭吊何乡客。"}