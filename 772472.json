{"id":"772472","title":"曹仁宪谨荣寿七言排律 其二","dynasty":"清","author":"郑祥和","text":"户诵家弦孰主持，为民父母更为师。洛川从昔多名宿，闽海于今广教思。所愿淳风蒸近古，频将化雨溥无私。孝经亲写河间字，书院勤颂宋代规。案牍岂容滋蠹弊，琴堂并可坐皋比。春生足下耆而艾，味在胸中乐不疲。觉世蒙都求我告，禔躬清且畏人知。长才非独羊先牧，雅度惟令鹤与随。墐蛰沾仁符月令，丝骐著范谱风诗。诞辰政听庚辛暇，典午筹添甲子奇。马帐藉倾黄菊水，兕觥新佐紫霞卮。钧天律吕闻盈耳，载路歌声祝介眉。待看鹿鸣重宴日，正当鸠杖早朝时。福星高映文星朗，心术精参治术宜。瀛岛黍苗凭渥遍，怀州桑梓乞归迟。儒林道学兼醇吏，三传公该一传垂。"}