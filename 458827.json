{"id":"458827","title":"雪飓歌","dynasty":"当代","author":"卢青山","text":"大雪飞平楚，恢恢暗宇宙。巨毯天边来，漫漫盖万有。惊飙林中来，浩浩摧万朽。旋流裹山去，还余斑鬓岫。斗石不敛豪，锐作狮子吼。挟势而摇撼，见松益英武。短树不敢随，会诧折腰苦。良叹剩梧叶，索索若弃妇。自春入于秋，葳蕤迄凋秃。徒以愁人怀，恶乎振尘垢。快哉此雪飓，为送天籁就。穷发为岸，虞渊为界，天为限，地为载；苍苍者天，茫茫者地，于天于地，一统而已。剐春夏之华饰，挺存在之真实，斥肤发之怯弱，唯骨力之堪肆。蝇不为嗡，蛇不出土，渺渺蟪蛄，尸陈古堠。烛龙呼吸乎幽门，卧豹起啸乎长雾。吾当立危峰，毛发倒射竖。荒寒凛凛入，万壑嶙嶙俯。雪乎飓乎俱其来，削我眼目裂我腮。袁安不出岂非懦，谢家咏絮讵为才。惶惶瑟瑟围炉客，安识此中佳味哉。我鼓长膺发长啸，鸿蒙回应声浩浩。雪乎飓乎俱其来，我有冰魂玉魄与君争辉皎。"}