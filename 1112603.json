{"id":"1112603","title":"寄晁应之二首","dynasty":"宋","author":"张耒","text":"强读诗书叹白头，一官飘泊寄东周。匏瓜有系身难去，人足无音境更幽。晚接贤豪宽病思，老将文字写离忧。相思一夕亲谈笑，梦断云山相对愁。瑜珥瑶环豁眼明，碧梧翠竹照人清。同车汲黯今难忮，挟弹潘郎旧有名。自是风流袭家世，行看谈笑取公卿。尘埃落魄谁如我，一事无成白发生。"}