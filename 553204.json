{"id":"553204","title":"洪武癸亥九月二日与府学赖先生登宋相王钦若墓既归作长短歌一首以示","dynasty":"明","author":"郑真","text":"峨峨独山南，萧萧白杨树。石灶砑然如水深，云是宋相王公钦若墓。相君逮事真宗朝，千载云龙夸际遇。平生赐百结，胡然饱奸妒。寇公社稷勋，谬指为孤注。西戎南牧正纷争，澶渊雪耻当用兵。逆探上意纵谈说，天书封禅夸太平。大梁都城千骑出，来向西宫祠太乙。肆令玄教逞虚无，栋宇煌煌耀丹碧。吁嗟匡国无良图，九死岂足湔余辜。君恩敕葬纪勋绩，断碑扛去空龟趺。三百年来子孙绝，翁仲无言遭发掘。玉鱼金椀出人间，伤心忍作狐兔穴。石为羊虎卧苍苔，斧凿巉岩留半折。春深谁复酹寒浆，杜宇斜阳恨流血。老翁耕种携锄来，为言过者休悲哀。沧海桑田今几度，金谷铜驼安在哉。君不闻巩洛山陵一抔土，渡江南来荒草莽。攒宫古木常冬青，越客扳号泪如雨。"}