{"id":"844167","title":"天香","dynasty":"清末民国初","author":"易顺鼎","text":"燕外芳丛，鸳边靓侣，花天嫩约重践。紫曲迷香，红么按谱，十幅凤帘低卷。眉心晕碧，镇飘出、愁痕两点。寒浅春衫乍试，谈深夜灯频剪。银屏殢云半掩。照筝堂、嫠蟾初满。漫倚缃桃话别，春魂太短。待与商量吟管。奈赋恨江郎病怀懒。一片笙歌，绿杨天远。萍海鸥盟，花天蝶约，算来一例辜负。万里题诗，五陵结客，赢得头颅如许。青衫湿遍，已倦听、琵琶秋浦。迢递熊湘归梦，飘零凤城羁旅。应怜艳晨易午。尽招邀、俊游俦侣。埋尽英雄输与，软红尘土。为问鹴裘在否。直典到荷衣意良苦。枉把黄金，铸成愁语。"}