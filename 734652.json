{"id":"734652","title":"枯松行","dynasty":"清","author":"张英","text":"慈仁古松树，苍老不记年。高下近十株，为态各自妍。中有双龙鳞，蟠曲香台前。松顶近可摩，高枝才覆肩。屈彼百尺势，空阶恣蜿蜒。横侧益奇绝，影若蛟螭眠。涛声走平地，双树撑如拳。似此苍劲质，止宜空山巅。藉以一片石，濯以清浅泉。谡谡响绝壑，垂手招列仙。何将故山态，老却车尘边。横遭厮养辱，强索冠盖怜。冠盖那复顾，日落生寒烟。一夕风雨过，萎黄何忽焉。众松失颜色，台殿增寂然。惜彼凌霜姿，遽随群卉迁。吾子勿复叹，物各全其天。"}