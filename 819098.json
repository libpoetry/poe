{"id":"819098","title":"冬日杂诗以仰视皇天白日速为韵 其五","dynasty":"清末近现代初","author":"郑孝胥","text":"儿女寝已熟，瞑坐自数息。十年流浪踪，一一过胸膈。朋辈可远大，要自念季直。长吾四五岁，屡叹厄通籍。葆真虽通籍，随众限资格。未知谁有就，命运难可测。忍盦稍深稳，所守当不易。自余迫世务，软熟那足责。平生甘贱售，抛掷良弗惜。自贪兹游奇，兼可秽行迹。推门独起旋，噤凛霜月白。"}