{"id":"686337","title":"宫词","dynasty":"明","author":"史鉴","text":"自负婵娟入内家，谁知辇下即天涯。子夫不属平阳地，那得君王载后车。春思恹恹上黛眉，强来庭下立多时。红颜不及闲花草，也得东风一度吹。昼永閒来水殿游，芙蓉愁寂似含羞。花枝自与春风别，临到开时又一秋。自入深宫无出期，真成薄命底须悲。君门一任如天远，终不从人问见时。"}