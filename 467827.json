{"id":"467827","title":"采桑子 知几","dynasty":"当代","author":"黄绮","text":"芳心欲似春禽唱，唱也模糊。说也模糊。难试群中有耳无。花含清露风催泪，惜此须臾。趁此须臾。醉倚灯前好侍扶。可怜桃李花随水，看尔浮沉。一去何寻。莫触门前旧捣砧。岸边未必成枯木，似见浓阴。失却春心。枝上讥嘲任野禽。诗魂欲伴斜阳葬，怕见残红。旸谷融融。另带群星出自东。春回肯用榆钱赎，不问晨风。醉里英雄。为护千花一尽忠。雄鹰本有仁慈意，终日高飞。不践春泥。好让人间小草肥。江南岁岁无青色，诉与鹰知。草欲攀依。上托云根稳处移。破愁笔健真如虎，吟啸云烟。自号行仙。得句新奇可驻颜。儿时乞代嫦娥职，美貌婵娟。已是狂颠。梦拥群星水上眠。"}