{"id":"577112","title":"送云南龙佥事致仕回桂林","dynasty":"明","author":"陈琏","text":"桂林古名郡，风俗殊不薄。人才接武兴，往往多卓荦。洪武壬申冬，我忝持教铎。君在诸生中，有如鸡群鹤。不惟工词藻，素履复端恪。一朝试棘闱，丹桂喜高擢。犹珠方离渊，如玉才出璞。文采光烨然，万目争骇愕。春闱不得志，鼓箧游太学。蜚英六馆中，才识愈弘博。发轫为府推，能声已昭灼。及为绣衣使，风采动台阁。亦尝按属郡，霜威撼山岳。廉名彻宸聪，陟官承宠渥。初佥浙江宪，到处询民瘼。绳纠在愆缪，激扬别清浊。调官至滇南，岂惮路绵邈。为政务抚绥，不专事击搏。远人获安堵，终岁乐耕凿。往来仕途中，邂逅情如昨。炊粳共朝餐，剪韭供夜酌。追思旧游者，晨星已落落。君近北京来，一见即欣跃。谓言遂悬车，琴书载归橐。此别会何时，使我怀抱恶。乡关行在望，尧山见磅礴。家人候锦还，日日占喜鹊。功名今已遂，归去有馀乐。"}