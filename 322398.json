{"id":"322398","title":"绮罗香·秋雨","dynasty":"清代","author":"张玉珍","text":"芳榭香消，野塘波冷，又是乍寒天气。疏雨朦胧，故弄一庭秋意。吹数片、林叶轻黄，添几寸、苔痕深翠。算时光、已届重阳，东篱应访菊开未。西窗帘幕静掩，怪底潇潇飒飒，排愁无地。暗逗离心，别有凄凉滋味。画桥外、烟柳低垂，碧槛畔、露蛩声细。更何堪、滴向梧桐，夜阑浑不寐。"}