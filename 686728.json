{"id":"686728","title":"次韵寄王光生四首","dynasty":"明","author":"边贡","text":"屋里琴书屋外田，绕庭松树古藤缠。何时却遂东山约，閒伴先生乐暮年。绿阴回首代红英，客舍流光只可惊。病起偶宽书簿债，独将尊酒向谁倾。博得荆南五裤歌，一钱囊底奈贫何。匣中犹有龙泉在，閒就巴江石上磨。一麾江郡领尘官，何似山中菽水欢。梁楚板舆平似砥，凭君休说路行难。"}