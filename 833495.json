{"id":"833495","title":"三姝媚 盛夏小雨骤晴，北池荷花遽开三朵，翠婉红娇，倚风如笑，为赋此词","dynasty":"清末民国初","author":"樊增祥","text":"娇云含靓雨。正金明池边，润回芳础。十里风荷，绕苑墙西望，翠深银浦。绰约红衣，频问讯、韶年三五。半晌阴岑，又绮日笼金，尽收绡雾。休更怜侬心苦。看品字花开，绿幡低护。润脸融酥，照玉波如镜，晚霞娟楚。笑倚三妃，浑不似、湘天风露。愿借红房十丈，双栖翠羽。"}