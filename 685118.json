{"id":"685118","title":"灵鸟篇赠李三洲","dynasty":"明","author":"王渐逵","text":"灵鸟振云翮，乃在桂林飞。亭亭九疑黛，郁郁苍梧枝。五色焕文明，瓯楚生光辉。重阴冱寰宇，百年爰凄腓。安淂望朝阳，戢翼仪天池。灵鸟翔千仞，乃在湖湘间。洞庭渺无际，依栖向衡山。德威岂不显，寥落悲岁年。融风一以畅，高举凌霄烟。翳翳抢榆者，引领徒茫然。灵鸟止川蜀，缥缈青城端。朝餐雪山禾，夕饮峨嵋湍。浊世罕所逢，奇瑞争快观。阊阖环帝庭，嘉树林天门。八翼为谁危，一枝未乃安。灵鸟渡闽中，羽毛还自惜。三山未去羁，翛翛凌八极。蓬壶杳冥冥，税驾将安息。丰容迥世凡，绝抱向谁识。逍遥慢延伫，叹此晨风翼。人情多好异，耳目同乖痴。珊瑚生海底，闻者颜自怡。麟凤图其形，百世幸睹之。玩习乃其常，旷际应间稀。我顾此灵鸟，抑抑自珍奇。丹穴馀琪树，轩丘多玉芝。缅然唤俦侣，弋慕何由期。"}