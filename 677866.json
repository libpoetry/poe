{"id":"677866","title":"题叶仕晦岊水风帆图","dynasty":"明","author":"林枝","text":"闽江之水清如苔，奔流千里何壮哉。故人此日之官去，东风一道听帆开。人言此水经年代，地老天荒犹未改。离心似水日夜流，帆影随风两相待。沙头载酒歌别离，人生得意今如斯。化行海邑豚鱼信，泽及炎荒雨露滋。春风百草桑麻长，多景楼台日初上。鸡犬相闻六万家，东南百粤通邻壤。风帆去此莫踌蹰，父老殷勤望使车。中牟不及闻三异，好觅归鸿为寄书。"}