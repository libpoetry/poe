{"id":"722368","title":"送张南士返越州因感旧游有作","dynasty":"明末清初","author":"屈大均","text":"可怜一片镜湖水，祗有西施一浣纱。千载芙蓉为谁发，君归好上钓鱼槎。雪窦山人去几秋，弹琴东市亦风流。相思最是耶溪月，夜夜清光为我愁。谈禅昔爱祁居士，咳唾天花落石床。自向花边见天女，至今不散梦魂香。云门一老未龙钟，七十能登秦望峰。一代遗民在禅寂，袈裟空挂六陵松。处处沙场吊鬼雄，故人多在国殇中。钱郎侠骨香犹在，谁葬要离古墓东。怅望稽山宿草齐，故人墓在禹陵西。天生志士填沟壑，魂魄休为杜宇啼。梅市西边秋山波，中丞怀石恨如何。公孙爱我三闾裔，岁晏相邀卧薜萝。书台此日委寒烟，鸾鹤飘零各一天。君去落花应自扫，时时石上作春眠。汝亦多才似叔师，南方朱实写离离。明年若在萧山县，莫把杨梅拟荔支。薄暮人人待月华，三城争买素馨花。珠儿更比珠娘好，莫向耶溪苦忆家。珠江江上尽花田，花似明珠彩缕穿。粤女将花围宝髻，风流不到陆郎前。汝度梅关越两秋，乘桴几尽海南头。夜深欲见扶桑日，应上罗浮大石楼。英雄泪尽此刀环，我欲浮家镜水间。越女繇来天下白，凭君寄语苧萝山。"}