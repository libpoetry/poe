{"id":"739221","title":"崇圣院","dynasty":"清","author":"杭世骏","text":"香林曲抱流，竹户昼常阖。枯涧一彴横，清阴万竿纳。行逢幽鸟唤，径屡黄叶踏。古柏两离立，苍色照坏衲。植根忠孝王，历八百膢腊。孤筠倚檐空，忍草到阶合。瘦句传惠洪，余韵尚绕榻。缅怀缔造初，辛苦把茅搭。佛髻不受尘，禅枝稳栖鸽。寒烟冒蔬畦，不碍野花杂。漻然梵唱清，邻磬远相答。斜阳一挥手，路转见佛塔。"}