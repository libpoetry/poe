{"id":"1114516","title":"送崔子渊秘丞出守小益二首","dynasty":"宋","author":"李流谦","text":"宝峰山下识君初，岂但声华在石渠。海上三山元咫尺，人生五马少踌躇。鼎钟事业那能免，丘壑情怀自觉疏。安得一帆相逐去，故园春雨长新蔬。晋公幕府总豪英，末至非才愧长卿。已去化炉金尚跃，更分客袂涕空横。早催剑栈迎千骑，更借湖山劝一觥。水自嘉陵流到海，尺书应有故人情。"}