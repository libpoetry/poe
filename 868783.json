{"id":"868783","title":"送胡衍道","dynasty":"宋","author":"叶适","text":"庭松雪外青，槛梅冰里白。正堪频把玩，何忍骤离拆。我老如蜕蝉，随叶飘重泉。欣君整佩出，直上穹穹天。卓茂冠天下，王祥歌海沂。奉璋承大糦，吁俊迪深知。情胡万难齐，理或一未贯。中道不及伸，偏质徒受乱。同人当同群，不止同其门。众金炉鞴合，一匠杗桷分。惜民当惜农，不止惜其佣。客主两无怨，政刑会时雍。三年心所亲，临别语甚的。已去宁再逢，怀哉展其力。"}