{"id":"832221","title":"瑞鹤仙才人河满赋此慰之","dynasty":"清末民国初","author":"陈洵","text":"暗尘惊转烛。送华堂归客，春波如麴。笙箫咽寒玉。有明妆窈窕，自伤幽独。庭花簌簌。夜潮生、东风又促。算游丝、飞絮牵萦，天远泪痕相续。枨触。长门买赋，词客千金，此情谁属。蛾眉漫蹙。今古事，几歌哭。但飘零休恨，天涯看遍，芳草无人更绿。问伊家、除了周郎，为谁误曲。"}