{"id":"138100","title":"送荥阳魏主簿","dynasty":"宋代","author":"欧阳修","text":"卓荦东都子，姓名闻十年。穷冬雪塞空，千里至我门。子足未及阈，我衣惊倒颠。仆童相视疑，寮吏或不然。俛首鹄鹤啄，进趋凫鴈联。青衫靴两脚，言色倩以温。於公门岂少，乃独得公懽。受知固不易，知士诚尤难。我思屈童吏，欲辩难以言。觞豆及嘉节，高堂列群贤。文章看落笔，论议驰後先。破石出至宝，决高泻长川。光晖相磨晻，浩渺肆波澜。寮吏媿我叹，仆童恪生颜。我顾寮吏嘻，士岂此以观。此聊为戏耳，以惊仆童昏。士欲见其守，视其居贱贫。欲知其所趋，试以义利干。我始识其面，已窥其肺肝。"}