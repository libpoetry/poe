{"id":"1004050","title":"亨泉词","dynasty":"宋","author":"程公许","text":"有閟兮寒泉，运而往兮几何年。地灵兮启秀，不我后兮不我先。川媚珠兮圆折，莲吐岫兮便娟。坤文郁兮瑞世，所思邈兮西都之虞渊。芳至今兮未沫，世载英兮昌维。其已考槃兮山之阿，龟何以兮食只。筑之垣兮登登，忽而凹兮窈而深。累甓兮寻丈，刳木兮虚心。木为仁兮仁者静，水阂险兮中不失信。矧生数兮土以培，固受命兮独也正。孰牖兮孰窒，孰导兮觱沸。否倾以亨兮繄所遭，余何丧兮何得。美人兮委蛇，泂酌兮永歌。昔泥不食兮匪我吝，今渫可汲兮湛不波。韦绝编兮堂上，晤三圣兮惝恍。有孚兮坎习，不穷兮井养。消息兮盈虚，道之体兮易之象。沛吾辀兮八荒，志拯溺兮靡遑。鸡鸣喈喈兮霜月晓，纷纭归梦兮殷辘轳之下银床。万家兮渴饮，渺千里兮相望。猿奚悲兮鹤奚怨，旱欲霖兮川欲航。功成兮不居，媲彼泉兮有常。缨可濯兮沧浪，鲤可羞兮汉之姜。修绠兮汲古，涴新学兮肺肠。美人兮归何时，乐莫乐兮旧乡。"}