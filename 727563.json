{"id":"727563","title":"赠家广文蒙泉先生","dynasty":"清","author":"吴敬梓","text":"吾宗宜硕大，分派衍梁溪。名字标黄阁，纶音降紫泥。清才堪禁近，课士且卑栖。系马春风暖，衔杯月影低。槐阴看鳝集，柳外听乌啼。钟阜邀词藻，秦淮净品题。微吟惊候吏，奏绩付诗奚。大雅将沦落，斯文赖整齐。昔年贤使相，投分几招携。岂合甘萧散，应难得久稽。声称盈玉殿，依旧赴金闺。"}