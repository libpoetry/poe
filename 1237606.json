{"id":"1237606","title":"水荒子歌二首","dynasty":"元","author":"鲜于枢","text":"水荒子，日日悲歌向城市。辞危调苦不忍闻，妻孥散尽馀一身。城中米贵丐者众，崎岖一饱经千门。城中昔食城外米，城外人今食城里。耕者渐少田渐荒，政恐明年不如此。水荒子，行歌乞食良不恶，犹胜弄兵狱中死。水荒子，听我语，忍死休离去乡土。江中风浪大如山，蛟鳄垂涎宁贳汝。路旁暴客掠人卖，性命由他还更苦。北风吹霜水返壑，稍稍人烟动墟落。赈济欲下逋负除，比著当年苦为乐。水荒子，区区吏弊何时无，闻早还乡事东作。"}