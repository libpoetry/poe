{"id":"829683","title":"赠高啸桐","dynasty":"清末近现代初","author":"郑孝胥","text":"诗书鲠胸中，何地堪一吐。使子居谏官，奸佞必败露。忽闻试第一，彼族乃凶惧。邪正不两立，事急复奚顾。居然置勿用，遮日手可怖。于君究何损，微哂就归路。端人遂裹足，所系岂细故。吾侪各垂老，畺桂性愈辣。固知不可口，安得变甘滑。无言人已憎，何苦更强聒。此行君勿悔，惜玉宁避刖。苟求心所安，得失等毫末。暂游尘土中，益觉江海豁。天寒病初起，养气幸勿忽。"}