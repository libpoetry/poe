{"id":"453401","title":"当涂谒太白墓","dynasty":"当代","author":"熊盛元","text":"爽气江上来，草掩青山墓。漠漠遥空坠长星，精魂暂在人间住。捉月骑鲸事渺然，馀馨犹绕参天树。千年骚客此徘徊，载酒园陵我又来。东海扬尘知几度，祗今何处觅灵胎。伫倚坟前泪纷洒，劫灰空际走如马。中有一人若诗仙，苍髯飘拂杯独把。杯酒难平块垒高，蓬莱水浅不容舠。太息正声销歇久，云盘胸际待镕陶。我与先生相对揖，何当共著寻幽屐。花间醉卧两无言，波自潺湲峰自碧。公处明时摧肺肝，我生末世怯春寒。落红盈野风萧瑟，异代同悲行路难。须臾仙去烟霏敛，黯黯斜阳西入崦。游丝罥梦远林青，争奈鬓边愁未染。"}