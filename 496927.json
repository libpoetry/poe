{"id":"496927","title":"春日游金陵牛首山寺漫拟龙门应制之作","dynasty":"明","author":"张元凯","text":"万柳暗驰道，飞花度宫阙。匹马碧城隈，晓向长干发。长干髣髴汉长杨，玉露金茎满路香。仙人高观分鳷鹊，帝子灵台集凤凰。别有双峰霄汉外，空翠飞来扑衣带。鸟道孤悬出梵林，松涛十里藏天籁。层岩嘉树郁菁葱，叠嶂流霞一万重。琳宫嵌入云中壁，绣阁徊翔木末峰。丹青丘壑图难尽，绮错山川望不穷。瑞气祥光蔼畿甸，周京汉苑氤氲见。鸣凤楼台散若星，凿龙池水澄如练。鹫岭朱幡俯太清，雁堂绀宇千花盈。明月玲珑菡萏塔，青山窈窕芙蓉城。明月青山恒若此，金仙绣佛同终始。龙藏岧峣七宝台，麒麟鹦鹉献花来。纤埃除埽空门净，日月照耀中天开。霓旌披拂云旗展，万乘辉煌曾驻辇。金陵定鼎卜千年，虎踞龙蟠此后先。五岳区中谁王气，三山海底孰神仙。秖遏北平戎似雨，故遗白下草如烟。明时未效卷阿颂，在野聊成揽胜篇。"}