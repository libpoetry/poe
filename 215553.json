{"id":"215553","title":"和刘贡甫燕集之作","dynasty":"宋代","author":"王安石","text":"冯侯天马壮不羁，韩侯白鹭下清池。刘侯羽翰秋欲击，吴侯葩萼春争披。沈侯玉雪照人洁，萧洒已见江湖姿。唯予貌丑骇公等，自镜亦正如蒙倛。忘形论交喜有得，杯酒邂逅今良时。心亲不复异新旧，便脱巾屐相谐嬉。空堂无尘小雨定，浓绿翳水浮秋曦。高谈四坐扫炎热，木末更送凉风吹。此欢不尽忽分散，明月照屋空参差。平明余清在心耳，洗我重得刘侯诗。刘侯未见闻已熟，吾友称诵多文辞。才高意大方用世，自有豪俊相攀追。咨予後会恐不数，魂梦久向东南驰。何时扁舟却顾我，还欲迎子游山陂。"}