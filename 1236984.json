{"id":"1236984","title":"和子俊感秋五首","dynasty":"元","author":"赵孟頫","text":"秋至倏廿日，天宇豁然清。凉飙旦夕至，林木发商声。良辰不我与，慨然心自惊。古人久已逝，念之动中情。苦心婴世患，只博身后名。今我将无同，庶复得此生。明月照北林，翩翩栖鸟翻。虚室当静夜，幸绝人事喧。念子巳独寐，无人相与言。吾生性坦率，与世无竞奔。空怀丘壑志，耿耿固长存。何由持此意，往与严郑论。披衣步中庭，仰视河汉白。寓形天地内，聊复度朝夕。仲尼谅非愚，皇皇不暖席。履运有异同，喟然慨今昔。丘园岂云远，终当期屏迹。日月驰骛去，鸟影飞过隙。归休盍不早，胡为受形役。微霄暧高宇，轻飙弄微凉。天气政尔佳，抚己徒自伤。今日非昨日，荏苒叹流光。几见春鸟鸣，巳复啼寒螀。一时良亦短，万世则为长。白露泫然坠，草木日以凋。閒居无尘杂，日薄风翛翛。登高写我心，葵扇欲罢摇。感时俯逝水，回睇仰层霄。松乔在何许，高蹈不可招。愿言从之游，怀古一何遥。"}