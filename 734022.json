{"id":"734022","title":"从征行","dynasty":"清","author":"彭鹏","text":"大东小东空杼柚，征徭不辨其盈缩。自从排户应兵兴，官差打门暮与夙。少妇露面呜咽陈，妾家良人无伯叔。昨夜行役点数千，良人在内尚枵腹。计程此去十二时，只身何能两驰逐。妇陈官差亦咆哮，两邻老妪闻之哭。我翁六十昨同去，儿家重派翁必复。东西两妇声惨恻，老者气乏少者伏。两妇几几欲断绝，官差暂舍过北屋。中有跛者不能行，絷之维之大颦蹙。跛者含泪向妇泣，莫怨官差苦自鞠。废疾似我出雇钱，谁云跛受手足福。妇向跛者微欷吁，太平盍日向天祝。今兹一一重申饬，不奉羽书毋给副。匪不念彼征夫苦，祁寒暑雨赴杀戮。奈此役夫无休息，遗黎久难支鞭扑。谁将此示怀好音，趑趄渐次寻邦族。百尔君子惟所司，努力奉行体并育。但愿清宴无烦苦，职思其居车脱辐。"}