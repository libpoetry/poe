{"id":"820985","title":"南浦 题端甫所藏黄小松湘江归棹图","dynasty":"清末近现代初","author":"郭则沄","text":"无限楚山青，写黛痕、扁舟江上迎汝。双影并篷窗，宵来梦、犹绕旧湖烟雨。鸥程几曲，垂杨都是牵情树。锦弦倚暮。应妒煞黄陵，恁般孤度。词人占尽风流，任邀月兰皋，留云蘅浦。三十六鸳鸯，停桡近、刚觑小莲娇舞。潇痕皱碧，梦回长记归舟句。剧怜绢素。空泪染塍花，春归何处。"}