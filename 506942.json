{"id":"506942","title":"送瓯宁大尹章文郁复任","dynasty":"明","author":"杨荣","text":"吾乡风土冠七闽，建瓯二邑相比邻。清和之风此融结，山水秀异民心淳。风淳俗朴无乖戾，从古迄今称易治。况当圣世仁化行，令长人人尽良吏。章君自是钱唐彦，早入成均与髦选。骥足高腾迥出群，牛刀小试初为县。治成绰有昔贤风，人方卓茂与鲁恭。晨霜翳盖躬行学，春雨乘车出劝农。六载守官如一日，蔼然仁惠声洋溢。来朝仍著尚方履，课最重书考功笔。关树生凉宿雨晴，还辞北阙向南行。雨露浓沾双袖湿，江风遥送一帆轻。邑中耆老相望久，有待来临如父母。长途风景秋正佳，马上看山莫回首。我皇注意在爱民，守令于今务得人。勉旃终始树嘉政，褒命行看下紫宸。"}