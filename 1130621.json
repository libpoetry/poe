{"id":"1130621","title":"送曾宏父","dynasty":"宋","author":"韩驹","text":"见子京江尚少年，大梁重见已翩翩。顷来更觉文章进，他日宁容老病先。梅谷旧题幽谷引，橘陂新和渼陂篇。常惭散吏空称赏，不敢吹嘘上九天。乃翁名见豫章诗，学术传家有大儿。四海共推文赋早，三年应讶省郎迟。生逢侧席求贤日，即是摩霄耸壑时。若到朝廷问衰朽，为言藏缩畏人知。"}