{"id":"774208","title":"渡海达鹿耳门寄朱石君先生即次赠行原韵","dynasty":"清","author":"孙霖","text":"断鲵饮海海水空，亚班针指层洋东。踏歌陆离诧光怪，逼耳灚灂洪涛舂。双沟腾沸划红黑，三山隐现浮蛟龙。铁网乞取珊瑚树，星光直射牛女宫。平生奇绝不易得，况有新诗开愚蒙。小别黯然客腊尾，痴颜大笑来春风。壮怀破浪走万里，乘槎岂复疑路穷。古今沧桑本变幻，短翮势欲超樊笼。神仙若无倏若有，会须身入蓬壶中。佛阁明灯不知夜，金鸡一声初阳红。扬帆三十六岛过，精灵呵护烦天公。荡缨纡回判沙线，鹿耳烟影添朦胧。"}