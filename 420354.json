{"id":"420354","title":"玉女摇仙佩 玉兰","dynasty":"近现代","author":"沈轶刘","text":"丰肌颒缟，大叶喷青，到喜清明犹近。后度冰莲，前生之子，隐约断缣残粉。比似辛夷润。恐辛夷寒俭，随人偷哂。暗馨外、春三旧梦，待许追寻，几番花信。瑶池偶曾窥，正值梅妃，初蠲宿忿。休傍蕙兰露谷，买得幽胎，早晚孤栖难忍。祗羡华清，呼来肥婢，洗出凝脂芳晕。徙倚东风紧。怕沈香、亭冷佳期无准。问谁与优昙斗艳，竹西人远，但留余韵。漫重认、槐庭破月光微褪。"}