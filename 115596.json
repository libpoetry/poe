{"id":"115596","title":"鹿仙山·真人朝天去不还","dynasty":"宋代","author":"张耒","text":"真人朝天去不还，千年鹿迹留空山。空山寂寞何所有，野殿荒凉松桧寒。桑田海水移今古，兴亡万变谁能数。五云深处驾飞龙，应笑人间换朝暮。神仙不与世人期，骑鹿安和不复归。朝岚夕霭山秀润，应有灵丹相护持。长生可求仙可致，浮世腥膻何足嗜。君不见汉时九江梅子真，一日辞家隐吴市。"}