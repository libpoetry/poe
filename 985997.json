{"id":"985997","title":"三峡桥","dynasty":"宋","author":"钱闻诗","text":"生平有志在山水，得绂此邦非偶尔。行行白鹿书院来，小舆竹径松阴里。轻雷急鼓山前闻，飞梁截截水下喷。有如蛟龙捲沧海，怒气直欲山前吞。劝客倚栏同把盏，低头千夫眩双眼。自非建始决金堤，端是晋阳彻三板。手摩题石苔藓斑，驻看未饱不忍还。谁能挽之出庐山，一洗尘俗清人间。"}