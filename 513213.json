{"id":"513213","title":"悯禾","dynasty":"明","author":"沈周","text":"薄禾今兹计，狼狈尚栖亩。借问胡为尔，先时已罹咎。五月风雨大，潢潦卑莫受。田稚俯就没，浊浪扼其首。排濯潏荡间，性命存亦苟。天日赫赫出，水热烹群丑。一日色已变，三日齑在臼。我时往捞观，觊活从中剖。心存根已拨，欲弃难懈手。欲拯卒何及，怆食内若疚。掘土窒渗塍，倩车仰邻佑。督戽靡日夜，救死岂容久。并力役老少，足茧筋亦纠。水面青针芒，稍出九死后。气力与生意，委顿类产妇。一一补伤烂，行行十八九。过时强经营，安望如常茂。事多于悔祸，始畸终变偶。七月寻遭风，弱本被拗揉。折处气当沮，虚房但含滫。间或见成穗，秃秸卧败帚。何能毕公租，亦莫彀饥口。对此发长咨，细雨浃昏酉。枵腹不堪鼓，并欲歌止酒。"}