{"id":"1030638","title":"赠棋士兼相","dynasty":"宋","author":"苏元老","text":"嵯峨远游冠，过我田里居。手谈达要妙，心计有卷舒。把握杀活机，操持开阖枢。总总如乱兵，纷纷若奔车。观者皆怵惕，敌人更揶揄。一著起疲废，万口惊喧呼。巧思自神授，智慧非常拘。又闻风鉴精，许与且不渝。群公赠诗文，称述良非虚。自昔少兼能，今挟二术俱。奕秋与许负，异世同一躯。惜哉惟艺名，问学当何如。"}