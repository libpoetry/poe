{"id":"1019679","title":"歌送范阳卢君","dynasty":"宋","author":"释重显","text":"范阳居士来鄞水，动地仙飙向人起。乳峰直上云霞开，步骤天衢到如此。茫茫尘世谁知交，当场问我非相饶。禅家毕竟无他事，古雪岩前曾未消。俄然怅望辞丛室，荷负难兮泪深溢。远幸流方且莫论，再得从容又何日。迢迢故国殊存想，冷碧柯山分指掌。况有觉雄华藏师，归去百城共游赏。"}