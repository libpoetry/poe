{"id":"559769","title":"初平牧羊图为王淂斋作","dynasty":"明","author":"曹义","text":"初平公，年少时，嬉戏不殊同队儿。眉清目秀神仙姿，凡夫肉眼那相知。牧羊适遇仙者俦，因缘夙契情相投。金华山中共笑傲，蓬莱顶上同遨游。蓬莱山，渺何处，东望沧溟蔼云树。苍松翠竹落晴阴，碧洞丹崖锁寒雾。朅来山中四十年，人间尘迹俱茫然。难兄寻觅叹无缘，黄冠引上蓬莱巅。蓬莱之山何所适，吸景餐霞自朝夕。石鼎胡麻带露香，蓝田碧玉和烟湿。问渠所牧者，笑指东山侧。阿兄试看之，累累总顽石。谁知仙家术妙非寻常，呼嘘造化日月壶中长。等闲指挥一叱咤，乱山白石皆成羊。安期生，魏伯阳，平生与之相颉颃。神仙之说称荒唐，我亦叩之心茫茫。蓬莱三岛足迹邈难到，对此画图题诗增慨慷。"}