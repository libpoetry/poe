{"id":"1206909","title":"满江红 次白君举州倅所寄韵君举三十年前友屡示佳制读之令人起敬比以簿书倥偬不遑酬答闻改除天台恐因得簪盍于惠泉之侧用以叙怀","dynasty":"元","author":"曹伯启","text":"壮岁分携，凝望眼、略无虚日。嗟我辈、江南江北。为谁形役。自愧散材非管鲍，遥怜老友真元白。况文章之外有良能，安民策。谈笑兴，浮云隔。离别恨，流年逼。试赓歌雅韵，不论呼吸。百粤溪山应好在，半生萍梗无终毕。流行坎止任天公，吾难必。"}