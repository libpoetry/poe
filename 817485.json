{"id":"817485","title":"黄山诗","dynasty":"清","author":"魏源","text":"峡壁仙掌立，细路纹在掌。久别莲花峰，十年如更长。万石相玲珑，叠出群山上。云峦时绝续，泉声日奔放。泱漭天为岸，扶难感藜杖。绝巅峙峭石，生成非一状。要知颖露奇，只在蟠根广。奇绝飞来石，何年巧安放。谓坠上空空，谓崩绝依傍。莫穷结构原，弥惊孤立壮。不知何处云，飞作兹山石。嵯峨各异势，纷诡不一格。春雷怒万笋，阊阖排戈戟。石腹裂百窍，吞吐云烟百。雨余云不归，来往此中宅。有时铺作海，万青环一白。蛟龙恣变现，怒鼓天涛赫。谁凿混沌天，而无斧痕迹。变幻各纵奇，不复就绳尺。石间松尽眠，石外水皆砉。老松生空山，一物无可恃。得天惟云液，得地惟石髓。母石而父云，化亿万龙子。有似石纽圣，剖腹能生启。禀兹坚劲性，怪怪奇奇起。势不欲上天，横行云海里。性石不性木，肯共云生死。但知极松变，那顾失松体。一峰踞一龙，万峰万龙倚。空山风雨来，精灵互神鬼。苍叟夜叩扃，闭门君勿理。"}