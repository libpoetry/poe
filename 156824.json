{"id":"156824","title":"念奴娇·嫩凉清晓","dynasty":"宋代","author":"沈端节","text":"嫩凉清晓，淡秋容、横写鲛绡十幅。山水光中参意味，不管人间荣辱。藜杖棕鞋，纶巾鹤氅，宾主俱遗俗。倚阑舒啸，一樽花下相属。云际有药千年，琼瑶争秀发，龙蛇新断。富贵功名元自有，且乐无穷真福。莲社风流，醉乡跌宕，时奏长生曲。月娥同听，好风徐韵松竹。"}