{"id":"505658","title":"送王秀才归天台歌","dynasty":"明","author":"李昱","text":"李仙入月今几年，酒星飞上瑶台天。文光万丈销不尽，又游蓬莱方丈之东边。王君王君醉仙后，放浪堪为谪仙友。自言身后千载名，何似生前一杯酒。黄金杓，白玉杯，劝君满引葡萄醅。扫君头上如霜之白发，浇君胸次万仞之崔嵬。是时银海花、玉山颓，高歌起舞不知夜，但见绿萝树下袅袅凉风来。清晨别我飘然去，家住红霞最深处。美人笑倚桃花旁，饭炊玉甑胡麻香。左刘右阮相颉颃，故乡之乐不可当。我醉题诗惜相别，飞梦时时度双阙。明年有意还复来，与君洒扫松下月。"}