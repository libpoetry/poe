{"id":"610100","title":"送袁伯膺归会稽","dynasty":"明","author":"韩上桂","text":"四明游客清且狂，被服丽藻盛文章。幽兰佩结扬芬芳，黄金作间饰琳琅。云霞绚烂旭日光，宝剑照辉芙蓉霜。酒酣起舞意飞扬，愿蹴昆崙蹋大行。雄谈伟辨势莫当，巨涛倒泻三峡长。经文纬武不可量，流风馀馥薰众良。圯上之术开子房，鬼谷秘授苏与张。南游庾岭访仙羊，群公愿交意匪遑。篇章酬酢谁者倡，诗成人竞誇袁郎。罗浮山色归奚囊，何必顾羡陆贾装。即今行急乡思忙，金风萧瑟木叶黄。衣冠祖道满河梁，愿君努力期劻勷。勿学贺老空徜徉，丰城久闭腾光芒。斗间紫气占非常，老骥伏枥转昂藏。羊肠遍历如康庄，异时相思托雁翔，缄书遥寄长不忘。"}