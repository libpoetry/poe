{"id":"1105857","title":"对雪和子厚弟四首","dynasty":"宋","author":"王之道","text":"冻云不成雨，巧作白玉霙。寒光僣晓色，报我东窗明。起来拨残灰，煖酒手自倾。多谢曲居士，于人殊有情。前村不多地，坐觉阻且长。梅花应已开，鼻观来清香。天公爱衰朽，古木敲鸣珰。僵仆巧耐寒，冰柱生承浆。青腰夜种玉，不见稠与稀。将军欲何往，滹沱正流澌。软火烧黄精，我尔宁苦饥。行行复行行，舌在请勿疑。瑶林我家风，银色佛世界。泠泠一川水，淙玉漱寒濑。敲冰往得鱼，拨冻自挑菜。山居果如此，冷暖任交态。"}