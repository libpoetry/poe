{"id":"104256","title":"欧阳永叔王原叔二翰林韩子华吴长文二舍人同","dynasty":"宋代","author":"梅尧臣","text":"桔竹为门扉，不可容车骑。况如郑广文，无氊藉宾位。穷冬月破七，贵客联玉辔。传驺肃里闾，下榻呼童稚。问我何所往，共留墙上字。儿愚不知谁，金章言照地。既屈卿大夫，恨莫亲帚篲。星躔回已高，麟趾宁复至。戢戢邻巷居，相见窃自喟。岂料瘦老翁，能令贤达至。昔时蓬蒿径，安有此盛事。"}