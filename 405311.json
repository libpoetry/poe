{"id":"405311","title":"愁倚阑令","dynasty":"近现代末当代初","author":"赵尊岳","text":"春波绿，照惊鸿。贮愁浓。杨柳不知人瘦损，系东风。开遍小白长红。情如水、泄泄溶溶。孤负芳时人去也，梦魂中。长干道，啭春莺。景清明。一霎啼鹃风雨里，短长亭。丽赋遥忆兰成。韶光好、艳锦新绫。鹃唤春归莺劝住，总关情。如眉月，罨轻寒。怯更残。数点流萤秋影瘦，落屏山。依旧昨夜阑干。杨丝弱、不系金鞍。小叠蛮笺书恨字，付谁看。"}