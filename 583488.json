{"id":"583488","title":"东皋清隐为琼山黄处士作","dynasty":"明","author":"王缜","text":"紫幰朱轮云拂道，黄埃白日分冥杲。荣华富贵能几何，人生惟有村居好。晓红琼海浴扶桑，晚阴花径饶芳草。丹崖碧岭郁嵯峨，薜芷杜蘅分丽藻。居人遗世隐东皋，幽趣奇芬随所讨。有时倚壑听鸣泉，声声滴似陈怀抱。有时蜡屐看行云，片片高飞擎羽葆。柴门地迥少人过，花落满庭风自扫。蝶狂梅熟觉春暄，雁过枫飘信秋早。四时莫问闲与忙，瓮头有酒须倾倒。君不见陶公醉傲孤松，东皋一啸江山老。"}