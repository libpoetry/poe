{"id":"285791","title":"贺新郎·庭院深深处","dynasty":"清代","author":"李慈铭","text":"庭院深深处。恁低徊、轻红一抹，把愁围住。人影亭亭嫌半掩，况隔花丛无数。更倒映、纱窗如雾。盝曲回廊烟缭绕，算句留、能有多时否。斜日影，自来去。当年并倚花阴语，指身边、重重卐字，个侬心绪。回首凝尘飞絮迹，难辨画裙金缕。只略有、啼痕堪据。便是欹斜那忍换，怕馀香、犹发经时雨。罗袖底，断魂路。"}