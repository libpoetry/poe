{"id":"631943","title":"短歌行","dynasty":"明","author":"释函可","text":"前后左右，四面八方。忧愁骈集，我何可当。欲寄天上，虑天弗禁。欲埋地下，恐地将沉。不如收拾，置我怀抱。寝之食之，于焉终老。沧海何阔，蓬莱何高。世无黄鹄，乘我游翱。古之侠士，尘视生死。凡今之人，畏首畏尾。好谋弗终，时命终穷。东南失利，西北多凶。黄沙为棺，白云为椁。我则如是，千秋寥落。"}