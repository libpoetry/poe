{"id":"1036768","title":"愚溪在零陵城对岸渡江即至溪甚狭一石涧耳盖众山之水流出湘中","dynasty":"宋","author":"范成大","text":"一水弯环罗带阔，千古零陵擅风月。取名如许安得愚，因病成妍却奇绝。至今镜净不可唾，犹恐先生遗翰墨。泽及溪流不庇身，付与后来商巧拙。我欲扁舟穷石涧，春涨未生寒濑咽。纷红骇绿四山空，惟有风篁韵骚屑。清溪东去客西征，钴鉧潭边聊驻节。何时随汝下潇湘，归路三千橹伊轧。"}