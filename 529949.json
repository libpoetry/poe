{"id":"529949","title":"杂述","dynasty":"明","author":"徐祯卿","text":"缅求先民迹，体德异通玄。自非孔聃志，所造孰无愆。伊余实闇劣，秉算昧几先。言念恭人德，惴惴戒重渊。徒隆守已朴，罔达济时权。顺正不尤物，任道故乐天。务光以洁湛，梅生智自全。箕子狂为奴，何必屈父贤。未周群物情，且复徇已偏。人命几何时，金石忽以迁。永言保贞素，庶明松柏坚。眷念携手益，用嗣北风篇。"}