{"id":"648777","title":"瑞应玄兔诗","dynasty":"明","author":"杨士奇","text":"昊天大德仁兆民，简畀明圣为民君。陛下神圣兼武文，允膺景命体至仁。统视海宇如一身，刬剔匪类皇威振。整饬纲纪百度新，霈德覃化流沄沄。靡有远迩视平均，至和融凝天贶频。厥来煜煜凤与麟，嘉禾秀麦咸荐芬。异瑞比出西郊濆，不牙不角趺而踆。彷佛逸出中山群，閒雅夐异东郭㕙。匪緅匪缁色尚玄，为云为雾黭莫分。含章韬彩柔且驯，尝有异质素与纁。懿此玄瑞世绝闻，吐养万物东方神。正秋之位收穫辰，矧乾正色应至尊。稽德揆义良有因，丰稔之祥兹豫陈。西人得之愕且忻，居以雕笼承锦茵。踰岐涉汴趋枫宸，食之琼芝饮醴泉。上林御苑游甡甡，圣仁之应自天申。咏歌洋溢欢缙绅，陛下大知察迩言。祗天保民永弗谖，四表一统熙和春，陛下洪福齐乾坤。"}