{"id":"1218632","title":"宋君瑞存恕堂","dynasty":"元","author":"成廷圭","text":"故家独见宋先世，文采风流一儒素。向来松雪写如心，题在南堂乐居处。门前求药日纷纷，或有无钱亦持去。子孙传之将百年，积券如山不知数。君为郡马几叶孙，复戒诸郎祗存恕。九街正尔黄尘深，杯酒对面干戈侵。营营苟苟者谁子，一毫奚啻争千金。傍人笑问尔何以，平生苦自如吾心。还君此卷三叹息，坐隅自写为规箴。"}