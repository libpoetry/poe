{"id":"648614","title":"奉寄李丈人","dynasty":"明","author":"杨士奇","text":"晨登黄鹄岭，引望陵阳岑。陵阳渺天末，何由见所钦。自昔携手时，萧散大江浔。出言谐鼓瑟，中孚利断金。一朝分袂来，寒暑三四侵。翰飞薄远霄，鳞泳循清潭。高深旷不接，隔我浮与沉。堂中侍愉色，膝下俨缨簪。禄养崇甘肥，欢乐日骎骎。久要焉独忘，一往无遗音。尚希保眉寿，以慰饥渴心。"}