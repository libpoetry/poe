{"id":"836399","title":"木兰花慢 费芝云兵部感怀词六首，悼其亡姬作也。出以见示，为赋此阕","dynasty":"清末民国初","author":"叶昌炽","text":"彩云吹易散。渺天上、云人閒。叹钿盒空留，香篝未冷，梦醒灯残。新诗郁伊善感。断么弦凄绝不胜弹。已是舜华易萎，空教好梦徵兰。瑶台何处佩珊珊。不见有青鸾。忆碧玉初来，胥江一舸，共挂烟帆。长安十年如梦，芰荷衣偕隐负青山。异日五湖深处，凌波罗袜重还。"}