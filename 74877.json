{"id":"74877","title":"贺新郎·挟策干明主","dynasty":"元代","author":"王结","text":"挟策干明主。望天门、九重幽夐，周旋谁与。斗酒新丰当日事，万里风云掀举。叹碌碌、因人如许。昨日山中书来报，道鸟能歌曲花能舞。行迈远，共谁伍。临风抚掌痴儿女。问人生、几多恩怨，肝肠深阻。腐鼠饥鸢徒劳，回首鵷雏何处。记千古南华妙语。夜鹤朝猿烦寄谢，坑尘容、俗态多惭汝。应笑我，谩劳苦。"}