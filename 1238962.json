{"id":"1238962","title":"刘君元晖八月十四日邀余玩月快雪斋中命余诗因赋","dynasty":"元末明初","author":"倪瓒","text":"卷帘见月形神清，疑是山阴夜雪明。长歌欲觅剡溪戴，怅然停杯远恨生。尔营茅斋名快雪，邀我吹笙弄明月。明星如银浮翳消，垂露成帷桂花发。酒波荡漾天河倾，笙声袅袅秋风咽。古人与我不并世，鹤思鸥情迥愁绝。"}