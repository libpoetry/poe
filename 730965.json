{"id":"730965","title":"读陈石遗诗集遂和其论诗原韵","dynasty":"清","author":"吴保初","text":"客邸镇无聊，向人借书看。游兴久已阑，吟侣亦渐罕。暮携陈子诗，兀自诵至旦。珠玉随风翻，咳唾落天半。咏怀追步兵，嗜酒过中散。云梦偶相值，江湖游汗漫。师门君所思，世途吾已惮。虽有鸿羽仪，不及羊头烂。泽畔放臣吟，楼头思妇叹。词妥极艰辛，语妙益凄惋。始觉涪翁豪，不逊临川锻。吾师擅风雅，薪传火未断。救衰虽已迟，振靡或未晏。谁为压卷篇，有人唱之涣。"}