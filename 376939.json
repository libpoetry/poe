{"id":"376939","title":"东风第一枝·冬至","dynasty":"清代","author":"蒋春霖","text":"雀谇晴檐，蝇苏冻纸，严霜忽作轻暖。锦貂才近熏炉，凤律暗移翠琯。寻春无处，但日日、春痕偷展。恰引起、千丈愁思，添似绣床金线。云影薄、画帘乍捲。山意冷、瘦筇又懒。几多酿雪楼台，豫涤熨寒酒盏。梅魂知否，怕迤逦年华将换。待借他、一缕东风，悄把万花吹转。"}