{"id":"807321","title":"水调歌头  雪夜再赠季希韩叠前韵","dynasty":"清","author":"陈维崧","text":"海上玉龙舞，糁作满空花。城中十万朱户，琼粉乱周遮。愁对一天飞雪，不见昨宵明月，桂影蚀金蟆。短鬓飒秋叶，僵指矗枯枒。当日事，须细忆，讵忘耶。记筑球场，擪笛却手复为琶。纵不神仙将相，但遇江山风月，流落亦为佳。岂意有今日，侧帽数哀笳。"}