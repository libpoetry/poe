{"id":"1079671","title":"临川王坦夫故从溪堂先生谢无逸学北行过广陵见余意甚勤其行也作诗送之","dynasty":"宋","author":"吕本中","text":"王郎别我春已晚，索我题诗敢辞懒。读书万卷君所闻，只要躬行不相反。圣人遗言凛可畏，小事未免书之简。衣冠瞻视有法则，何独文章要编刬。譬如逆风曳长舰，竭力正在千夫挽。君行念此须饱参，即是溪堂句中眼。"}