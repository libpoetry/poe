{"id":"291469","title":"疏影·残梅","dynasty":"现代","author":"高燮","text":"零香犹馥。正阑珊别意，还住芳躅。幽梦凄清，寒雨黄昏，肯被东风吹逐。孤心却恨春无赖，岂愿游蜂往复。故宁甘、憔悴姿容，品耐横空寒玉。他竟无人爱惜，万葩齐取媚，韶华纷触。独有斜阳，如怨如痴，照向篱边巷曲。杜鹃原是消魂鸟，惟冷对、余花痛哭。剩南枝、月苦烟荒，彷佛傲霜秋菊。"}