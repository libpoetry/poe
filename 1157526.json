{"id":"1157526","title":"哭王质夫","dynasty":"唐","author":"白居易","text":"仙游寺前别，别来十年馀。生别犹怏怏，死别复何如。客从梓潼来，道君死不虚。惊疑心未信，欲哭复踟蹰。踟蹰寝门侧，声发涕亦俱。衣上今日泪，箧中前月书。怜君古人风，重有君子儒。篇咏陶谢辈，风流嵇阮徒。出身既蹇屯，生世仍须臾。诚知天至高，安得不一呼。江南有毒蟒，江北有妖狐。皆享千年寿，多于王质夫。不知彼何德，不识此何辜。"}