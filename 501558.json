{"id":"501558","title":"宿明极上人房分韵得客字","dynasty":"明","author":"林弼","text":"仲冬气已肃，幽怀耿寒夕。走访山中人，聊共慰岑寂。山人眼如月，好文复好客。揖客开竹房，灯光四窗射。为言时多虞，车马徒役役。崇兰汎馀芳，疏梅粲新色。鸣琴合清歌，香馔间重席。薄酣情更好，清坐心自适。逝将谢嚣纷，于焉脱羁靮。岂无一樽酒，为子尘虑涤。秋衣裁白云，夕餐煮白石。玄鹤兮归来，山空霜霰积。"}