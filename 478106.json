{"id":"478106","title":"石湖中流酌酒酣畅","dynasty":"明","author":"王宠","text":"总道金门隐方朔，何如东山卧谢安。青云万里绝鸟道，凌兢侧足千峰攒。馋蛟磨牙走其下，飞蛇接翼相勾盘。平生萧散不经事，清湖纵酒哀丝弹。罗屏合沓出烟雾，金镜瀁滉生波澜。孤洲断岸疑画出，菱叶荷花俱已残。百觞自善鸲鹆舞，九月不奈貂裘寒。丈夫未用颇适意，长房自爱壶中宽。君不见翠华摇摇沧海西，长杨羽猎斗旌旗。子云劳献《河东赋》，正是君平卖卜时。"}