{"id":"816554","title":"叔祖威毅伯晋太子太保上六长句戊子腊月","dynasty":"清","author":"曾广钧","text":"恩诏遥传捧凤龙，褰裳告治录宗功。太仪斡运朝乾德，保极敷民弼震躬。锡马鹅黄登讲席，金貂翠羽奉韬弓。圜桥观听知姓名，白发尚书望最隆。虎闱繄赖邪蒿说，龙阁资传正木经。宠纪先朝辉少海，占司次宿翊前星。扬州夏贡荣旌节，祠部春官视鼎铏。二十六年三进秩，万邦为宪望仪型。回首身经百战来，锦袍血染雨花台。天王旗色连淮海，地道雷声剩劫灰。洗濯建康还虎踞，扫除平乐骋龙媒。即今重对南楼月，犹似当年画角催。天外九州皆敌国，胸中万里坐重楼。狙公运智传衣钵，龙伯怀威罢钓钩。特创新军增铁甲，酌留旧部固金瓯。时艰未济奇才少，莫便轻言乞退休。共知太保奇男子，谁识元臣一老儒。人品祇应三代有，格言能补六经无。忘机应物先群动，渺虑为怀烛众殊。旁撮九流诸子说，粹然学术德充符。异禀元从天界佛，同时幸侍地行仙。命宫疾厄非因老，直省赒灾已引年。但祝登筵能健饭，自然治国能烹鲜。言如观海难为水，长诵鸳鸯福禄篇。"}