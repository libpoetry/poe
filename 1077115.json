{"id":"1077115","title":"志宏以墨戏见遗并贶古风次韵答之且归其画","dynasty":"宋","author":"李纲","text":"老坡墨戏吾最许，雨叶风枝无点土。幽怀寄此管城颖，妙质森然会稽楮。要须胸次竹先成，故使落笔前无古。披图但爱凌云姿，作赞愧乏惊人语。嗟予迂阔与世疏，酷嗜栽培如老圃。筑园会与种千竿，开国便胜封万户。遗予此画意已勤，夺人之好道所禦。封题依旧送书房，得画何如得竹愈。"}