{"id":"297658","title":"月下笛·二月十四日夜，泊舟烟台外，独坐舵楼远眺","dynasty":"现代","author":"麦孟华","text":"万顷寒漪，摇空荡碎，一轮明镜。星垂野阔，万籁沉沉入烟暝。掠舟孤鹤惊飞起，蓦点破、寒空月影。认微茫一点，风灯摇过，隔江渔艇。人定。沙洲静。渐拍拍潮生，宿鸥惊醒。露华轻泫，起来微觉衣冷。孤山照影寒无睡，待付与、冷人消领。试吹竹高歌，应有老蛟潜听。"}