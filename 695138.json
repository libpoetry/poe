{"id":"695138","title":"山居漫兴四首","dynasty":"明","author":"林大春","text":"满江风雨画龙过，箫鼓諠諠奈尔何。不见真龙云外伏，閒凭银汉长金波。松阴坐久自生凉，桐叶初飘秋兴长。但觉微吟惊地籁，何如挥汗度羊肠。结篱未种渊明菊，作榭宁栖安石云。时报林宗元礼过，为询东汉黄徵君。疏池不凿暗通溪，径路萧萧乱草萋。驱石驾虹君莫问，任它金谷与铜鞮。"}