{"id":"1232152","title":"三凤行赠海东之还江南","dynasty":"元","author":"虞集","text":"海东之，兄弟三人如凤凰，胸臆羽翮皆文章，九年三入天门翔。伯冲天，季惊人，一日四海皆知名。东之之文五色云，见者眩晃生眵昏，三进三已之，了若耳不闻。二人得之，喜未足云，东之不愠乃可尊。束书江上还见亲，君子之乐乐足真。君不见，匡庐之山酋萃而嵯峨，左界豫章渚，川汇为蠡鄱。其阴浩浩源，导□经潜沱。山气郁蓄不得去，上冲为紫盖，直与天相摩。为云覆八极，为雨涨九河。海东之，子能观山以成德，其进盖未可量也，偶尔小屈奈尔何！"}