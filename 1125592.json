{"id":"1125592","title":"望东湖五首","dynasty":"宋","author":"袁燮","text":"澄泓万顷浸冰轮，千尺惊看玉塔新。满目辉光相照耀，乾坤何处不精神。天上金波印水心，心中波浪亦成金。小舟荡漾金波里，陡觉广寒宫殿深。世故纷纷赚白头，何如良夜一扁舟。霜风拂面心神肃，尘虑宁容一发留。五十颓然一秃翁，湖山清兴渺无穷。扁舟欲学鸱夷子，未有平吴霸越功。世上功名姑置之，微茫心事要深思。水光月色精神好，长使襟怀似此时。"}