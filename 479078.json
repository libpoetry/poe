{"id":"479078","title":"为屠大理题石田画","dynasty":"明","author":"吴宽","text":"生绢丈许画者谁，石田老人今画师。年来都下家家有，此幅吾知出亲手。笔意纵横信所之，夹岸翛然已疏柳。溪阴欲渡无舟楫，万杙成桥远相接。何处诗人跨瘦?，破帽欹风粘落叶。两山对峙开高关，谽谺梵宇容千间。半空丹雘势突兀，雪窦天台真等闲。老人昔共游虞山，此景仿佛曾跻攀。昆湖荡漾临几席，水绕渔庄凡几湾。京华十年走尘土，看画分明能破颜。山林在望鸟飞倦，春到江南吾欲还。"}