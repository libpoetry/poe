{"id":"800977","title":"江口行并序","dynasty":"清","author":"沈廉","text":"岷峨江水清有深，黄金那识行人心。岷峨之水清且浅，黄金偏著行人眼。为问黄金何处来，客谈往事真荒哉！献贼当年荡蜀土，生民甲第成飞灰。一朝束装贼东走，连樯直下岷江口。岷江杨展豪勇者，痛愤呼天忍束手。义旗一举群飞扬，弓刀直掩日月光。一时天地为震怒，横江截杀势莫当。旌旗遍野风飕飕，嘉州三日江不流。烟云黯淡日无色，山川撼动蛟龙愁。孽贼此时无一可，突怒鼻端欲出火。狂呼一炬燎群艘，黄金百万归洪涛。贼众奔忙还锦水，王师歼尽獍与枭。妖氛靖后七十载，可怜犹见民脂膏。江流滔滔走如驶，黄金曜日清见底。贪夫从此智力穷，无冬无夏驱人工。摸金半入江鱼腹，十无一得空贪欲。冯夷冷眼笑人忙，孽贼猖狂有馀毒。不贪为宝古所云，世人攘取徒纷纷。窃国窃钩分大小，斩刈沦溺同亡身。我闻客言三太息，可备野史传其真。君不见古来让以天下惟恐浼，世间尚有洗耳沉渊人。"}