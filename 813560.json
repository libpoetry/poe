{"id":"813560","title":"新雁过妆楼二首","dynasty":"清","author":"李慈铭","text":"正是池荷，红过后、满院绿树阴浓。离离吐蕊，忽地数到珍丛。伏雨阑风刚几度，又催他香梦惺忪。好相逢，瑶台旧侣，钗朵玲珑。长门当日别后，恁烧残画烛，苦忆欢悰。泪浥银笺，诉天心事谁同。黄金买赋何用，但重与、添香话汉宫。猩帘护，愿月圆长闰，花好长红。玉宇澄空，初凉地、秋声渐到梧桐。小庭夜静，愁绪碎搅吟蛩。窣地栏干谁共倚。乱萤飞度竹间风。恁匆匆，绛河旧影，来约新鸿。争知星期乍过，怎钿箫翠管，取次成空。谢家池畔，香雾自上帘栊。清晖暗怜玉臂，怕重到、针楼疑梦中。星星鬓，便亸鬟如故，妆镜羞同。"}