{"id":"1203182","title":"抛球乐","dynasty":"元","author":"王哲","text":"此来玄化尘世，搜获藏善。忽长天、嘉气瑞瑞，云浪滔滔，暂然敷遍。聚叆叆、浓结成雯，渐淅沥、文横飞霰。广布列列严凝，凛凛寒威，抛掷真堪羡。似玉英瑶萼，琼花璧屑，也知都被，风刀细剪。撒迥遥轻舞，任他颁形如铺练。最均平同色，宁辨上高下低深浅。正比贤圣慈悲，尽施救、普与行方便。奈晴空，开日曜，返照消残旧面。又还复故，元丑般般皆见。福薄分微重业，目迢遮了，重重现。劝汝懑急急，舍彼就斯，回头总愿，修持锻炼。功行两双全。诚远胜、六出时间显。么则好归十洲清选。"}