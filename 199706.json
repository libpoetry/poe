{"id":"199706","title":"谢王元才见惠峨嵋山菩萨石","dynasty":"宋代","author":"晁公溯","text":"久闻光明山，下有太古雪。大冬剧严凝，厚地愈融结。峥嵘成层冰，千岁终不灭。野翁因斸荒，得此走城阙。初非人磨礲，真是天剞劂。形模如圭长，颜色逾玉洁。巨细皆晶荧，青里俱洞澈。或疑普贤化，谁得昆吾切。太阳一照曜，神光时发越。诚宜置宴坐，相伴修白业。可配寒露壶，清泠濯明月。"}