{"id":"865391","title":"游鼓山","dynasty":"宋","author":"邓肃","text":"兰桡舣岸雷霆骇，疾雨狂风欲翻海。吾人作意水石间，素志岂因风雨改。悟适当如未悟人，衡山不知为开云。鲁阳莫试挥戈手，郭泰何妨垫角巾。山僧导我飞芒屦，要看渠师得道处。雪喷鼎烹一斥回，千古涧流不东注。我笑老师太豪雄，故令鬼物窥吾踪。安得廓然无圣解，苍崖依旧飞白龙。"}