{"id":"834857","title":"瑶台聚八仙 帘","dynasty":"清末民国初","author":"何振岱","text":"何事深垂。芳径外，随意舞絮横飞。旧游无据，新燕惯把人欺。遮尽花痕君不觉，黄昏隐约护灯儿。慢招携。脱巾挽髻，呼博弹棋。却疑频频欲卷，任画楼雨隔，半桁凄迷。夜来酒倦，消受几缕香丝。庾郎风味似减，漫轻搭、银钩系翠思。湘人远，念夜深梦返，带月掀时。"}