{"id":"491574","title":"罗明远杀贼歌","dynasty":"明","author":"刘崧","text":"至正壬辰闰三月，寇入庐陵肆猖獗。城中火炎三日红，街市填尸港流血。罗君闻之佯负薪，入城遇贼贼不嗔。潜觇赤帻府中坐，乌合鸟散何踆踆。归来裂衣揭竿尾，大呼杀贼招邻里。麾前勇士忽如云，尽夺红幡逐妖子。满城黑雾昼不开，大酋忽捲宜春来。前锋出斗白旗合，列阵鼓噪如春雷。庙前格战势转逼，援兵不来骑围急。瞑目含创死不僵，犹拥长戈负墙立。吁嗟罗君真可怜，壮节独在千人先。骨枯血化功未录，有子食力家无钱。庐陵忠义古无匹，太史他年有专笔。纷纷跃马为何人，罗君倡义谁当陈。"}