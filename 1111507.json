{"id":"1111507","title":"和郦佥事见寄韵","dynasty":"宋","author":"何梦桂","text":"诗书无用戏侏儒，两序今犹见璧图。末路弟兄知己少，中原人物似君无。曲终湘水丝绳绝，书入昭陵笔砚芜。珍重江南春信早，暗随梅萼到西湖。半世虚名我误儒，樊中短翅倦南图。黄尘世路千年改，白发心期四海无。绩纺妇慵麻褐短，耕锄儿懦豆田芜。老来万事心灰尽，只愿君王赐镜湖。"}