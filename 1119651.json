{"id":"1119651","title":"次韵徐秀才十首","dynasty":"宋","author":"陈造","text":"冷官卧漳滨，书奁漫栖埃。餐鱼芼瓠叶，局缩养不才。穷鬼不受送，与君作陈雷。将军视将浼，夫岂馈无台。杜陵将诗坛，受歃凑多士。黄陈大其传，券契密付委。徐君万卷腹，诗作风雷起。春秋富有馀，著眼置馀子。向来孟浩然，醉眼高宇宙。清诗落京师，苏李欲束咮。蔗陇槎头鳊，未觉黄金富。纤钩饵虾蝇，但取浮阳嗅。翕赫公侯门，下客亦方闻。惨澹埃?地，高贤绝通津。蠹书分此老，华国须奇文。渠观有旁招，子行当冠军。毅毅挂榻翁，孺子来如家。长安聚蚊儿，车马纷嚣哗。裔孙会两穷，韶颜映苍华。长啸叙孔李，惊翻篱角鸦。霄霏上冥鸿，山雾卧文豹。饿鸱嚇腐鼠，啄啄诧飞趠。吾徒为己学，欣戚置不校。小草或远志，诡遇乃近效。钩妙如悟禅，去瑕等居雠。学诗得是法，善刀无全牛。脱手希代珍，愿子毋轻投。衮衮谭项斯，愧非古人俦。阅世难衣食，眼中子能贤。万像入吟笔，摹写皆其天。蹇孑我荒学，一字不蕲传。子家文章录，得书或牵联。钓湖鲙红鳞，斸山饭黄独。书生甘若饴，八珍不在目。出处有馀裕，赑屃营寸禄。一舟指三径，不远傥许复。堂笑伊优登，米笑侏儒索。见笑与笑人，等可付束閤。从俗心易波，瞩理眼无膜。但求种秫田，归疗酒肠涸。"}