{"id":"815970","title":"忆癸酉春夏与奉峨兄读书于城南之保安寺甚自得也时有秦先生者山东快士喜堪舆精占卜聚谈者屡遂订交焉今日各有所就而风流云散如此追感不胜惘惘因赋绝句九首呈奉峨兄","dynasty":"清","author":"常纪","text":"偃蹇名场弟似兄，未堪拔帜附群英。为贪五夜连床语，失却当年贡士名。壮志经摧未肯降，且从禅室借芸窗。满檐花雨廉纤夜，荷檠膏焚白锡釭。饭后曾行百步工，逍遥塔院听松风。古碑遗像摩娑遍，共倚閒墙数落红。无边光景赴晴窗，底事多求健笔扛。瓦雀忘机得静趣，閒行书案一双双。碧桃红杏紫丁香，解作芬芳润帙缃。最喜催诗一夜雨，兴来齐上悟禅房。一带清溪涌碧沙，春閒无事柳飞花。题诗分韵松涛侧，好句难忘色斗鸦。淋漓放笔类春流，更望缫丝细细抽。直到江郎才尽日，才知更上一层楼。先生异数自通微，妙卜先天竟不违。云碧秋空生五色，果然万里看鹏飞。迩来咫尺叹离居，便欲相从未有期。何日一樽桑落酒，灯明杯满话新词。"}