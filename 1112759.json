{"id":"1112759","title":"寄子瞻舍人二首","dynasty":"宋","author":"张耒","text":"皎皎连城璧，实惟天地珍。足伤曾不售，宝气终氤氲。山川媚馀秀，星斗揽奇氛。终然不可掩，三浴祓埃尘。天王斋戒受，严庭具九宾。贮之黄金台，籍以九龙茵。事称忘礼厚，人谁骇其新。车轮走四方，争睹快一陈。无瑕故易伤，敛辉志乃神。纷纷名利场，向背不知丑。翟公书其门，客态自如旧。势去竞诋沮，有馀丐升斗。高贤少畦畛，小子多状候。退之呼字生，房相肆琴叟。事奇出意表，欲辩不及口。神明劳忠孝，福禄日方厚。防微无早计，求福常恐后。"}