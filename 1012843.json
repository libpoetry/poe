{"id":"1012843","title":"偈颂二百零五首 其二○七","dynasty":"宋","author":"释正觉","text":"心心智通，佛佛道同。十方圆满，八面玲珑。施时也三乘教备，坐处也一切法空。应供而来有不受之受，度世而出得无功之功。动而常静，用时弥冲。处处不乖兮水中夜月，物物斯应兮华上春风。因缘和合而生，生不可生生。影生于形，响生于声。森罗万像从峥嵘，虚空廓落无亏盈。杳杳冥冥，灵灵明明。是其中之精，非其外之情。见本家旷古之佛，得自己广大之经。湛兮若存无迹像，善恶不我相随行。物物现成观自在，人人具足常不轻。"}