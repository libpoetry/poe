{"id":"964015","title":"食糟行","dynasty":"宋","author":"洪咨夔","text":"龙州石秫七斗醪，百钱半升官价高。村民无分酒到吻，清晨荷薪争博糟。得糟还家喜欲舞，远汲淡煮燃松毛。?餈麦饼涩难下，藉此咽送如荤臊。我时作守辄自愧，每饭釜有羹堪轑。罢官两夏肉入务，食糟却如住百牢。纷纶玉缕芼葱渫，晃漾珠滴沾麻膏。多从未破甑头馏，间入半折铛中爊。王瓜未甲蒿苣老，芬美独擅盘飧豪。馋奴停匕朵予馂，一餔七八讥何饕。太平无事称意饱，竹床大鼾枕离骚。客来闯户口尚臭，错疑被酒醺陶陶。我亦为言，恰梦金丝帐底斟羊羔。"}