{"id":"693485","title":"次杨邃庵先生留别二首","dynasty":"明","author":"邵宝","text":"百尺高台傍寺门，杜陵秋兴此犹存。赠行独愧清风句，留坐还依古树根。星共北辰双阙近，山连西岳一峰尊。明朝旌节投何处，望断秦云眼欲昏。雨馀风叶飞长林，使君别去愁难任。也知鸣铎自天意，肯谓乘轺非我心。燕山青连北极近，渭水东入黄河深。请看祖席半门下，它日被褐今朝簪。"}