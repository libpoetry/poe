{"id":"559765","title":"元夕","dynasty":"明","author":"曹义","text":"圣皇抚运寰宇清，熙熙民物跻升平。时临元夕月光满，郁葱佳气盈瑶京。放灯诏许民同乐，一天星斗增辉明。九重宫阙凌空起，翠拥鳌山五云里。金莲万斛散晴霞，花树千章映罗绮。群仙跨鹤自瑶池，驭风冷然游帝里。銮舆仗簇从天来，香凝辇道无纤埃。箫韶叶奏太平曲，琼浆满泛流霞杯。金吾传宣夜弛禁，九关不钥通宵开。欢声洋洋达苍昊，祥辉照映蓬莱岛。四时富贵何如春，此夜风光良更好。伶官次第百技陈，臣庶纷纷乐熙皞。总知圣德冠百王，子惠亿兆垂恩光。天人友庆隆万福，皇图巩固同天长。微臣快睹愧无补，敬歌天保酬虞唐。"}