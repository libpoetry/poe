{"id":"746939","title":"观音碥","dynasty":"清","author":"黄琮","text":"入栈苦厌山，兹碥更椒诡。根蟠地络深，势逼天阙咫。削成无寸肤，壁立斗奇伟。落落若棋布，叠叠肖丸累。节节蚩尤骨，歧歧巨灵指。悬出突监脑，矗立不受趾。岖嵚泻瀑泉，奔腾入涧水。飞雪洒山椒，震雷殷地底。然犀不敢照，夔蝄恐惊起。鞭影已入云，喧声犹在耳。参错瞻前峰，万仞复碨礌。"}