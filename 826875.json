{"id":"826875","title":"高阳台·唐花","dynasty":"清末近现代初","author":"金兆蕃","text":"密幄遮风，低棚炙日，看花先为花忙。何处春生，家家小坞深藏。千枝一昔争红紫，漫相催、羯鼓三郎。护珍丛、猩染围屏，鹦语文窗。朝来开到沈酣处，也香沾茵席，艳压钗梁。剪彩黏绒，红闺著意评量。番风廿四寻常过，笑空花、谁是真芳。让寒梅、绿萼新苞，翠羽低翔。"}