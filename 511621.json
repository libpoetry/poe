{"id":"511621","title":"送教授刘震还阙里","dynasty":"明","author":"柯潜","text":"才从东鲁来，又向东鲁去。珊珊珂马出津桥，炯炯霜花照青署。人生不愿多得钱，亦不愿有负郭二顷田。但愿携书向东鲁，日与圣门孙子相周旋。杏坛花暖鸣素弦，舞雩高咏春风前。况君又饱公家粟，书中吏隐真神仙。嗟我京华长作客，侍从无才竟何益。几年欲作东鲁游，尘土吹人行不得。因君归去起遐瞻，泰岳岩岩倚天碧。"}