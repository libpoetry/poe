{"id":"187550","title":"野犬行·野有犬，林有鸟","dynasty":"宋代","author":"刘宰","text":"野有犬，林有鸟。犬饿得食声咿鸣，鸟驱不去尾毕逋。田舍无烟人迹疏，我欲言之涕泪俱。村南村北衢路隅，妻唤不省哭者夫，父气欲绝孤儿扶。夜半夫死儿亦殂，尸横路隅一缕无。鸟啄眼，犬衔须，身上那有全肌肤。叫呼伍伯烦里闾，浅上元不盖头颅。过者且勿叹，闻者且莫吁。生必有死数莫逾，饥冻而死非幸欤。君不见荒祠之中荆棘里，脔割不知谁氏子。苍天苍天叫不闻，应羡道旁饥冻死。"}