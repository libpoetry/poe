{"id":"1049255","title":"放船一首","dynasty":"宋","author":"韦骧","text":"峥嵘岁垂尽，泛鹢下岷江。鸣橹风声壮，摇旌日影双。巨滩何累累，急鼓促韸韸。语疾躯生翼，论危颈缩腔。栖迟凭漆几，睥睨近纱窗。解缆侵朝雾，休程傍晚矼。童山连岌岌，古木竞摐摐。岑绝行荒县，间关按列邦。俗书慵注目，薄酒倦开缸。仙迹徒追羡，名篇乃素降。有谁陪亹亹，竟夕听淙淙。幽兴将诗遣，还嗟语意厖。"}