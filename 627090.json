{"id":"627090","title":"南上述怀 其二","dynasty":"明","author":"陈邦彦","text":"薰风起南溟，扬帆指京国。授衣兼暑寒，轻装任羞涩。亲闱既捐弃，远游今亦得。中馈属久虚，有妾侍巾栉。儿女各稚幼，大者仅成立。颇亦解大义，不作牵衣泣。但嘱蚤来归，毋为恋天邑。我家本单微，笔耕岁自给。非关慕荣膴，其如值倾侧。乱流如未济，孤舟逝安适。著书三十篇，字字挥血汁。持此献彤廷，太仓馀一粒。群策倘辐辏，济时尚有及。微志苟获伸，怀哉即家室。"}