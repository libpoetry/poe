{"id":"822416","title":"三犯渡江云 得北来书，日下莺花今犹胜昔，感时抚事，追和鹿潭韵","dynasty":"清末近现代初","author":"周岸登","text":"斜街花事好，春融夜暖，软玉醉温香。十年尘梦远，怅望银河，一角限红墙。空宫落叶，已恨牵、秋苑衰杨。依旧是、西山凝黛，无语泣残阳。休伤。爰居钟鼓，幕燕危巢，共河山无恙。谁管得、北门飞牡，东海栽桑。金銮莫问残灯事，剩雪衣、同话凄凉。成独啸，商歌韵咽寒螀。"}