{"id":"423361","title":"琼宜女侄和余夜楼居四律赋此励之","dynasty":"近现代","author":"李洸","text":"繁星罗前槛，嘉树荫后宅。诗书敦夙好，尊酒永今夕。眼明见新诗，喜同得佳客。隽语戛霄汉，清音出金石。抗手刘与何，奴仆命二麦。两张一前死，八十称无敌。榄溪灵秀窟，往往钟巾帼。吾家有此才，使我动心魄。愿骋绝足尘，更埽飞云迹。刻意穷幽眇，取境淡以逸。一读一累欷，万夫为辟易。"}