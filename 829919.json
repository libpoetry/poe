{"id":"829919","title":"杂诗","dynasty":"清末近现代初","author":"黄节","text":"清初说理学，学故在遗逸。乾嘉盛考据，词流亦辈出。随波遂不反，道咸稍佞佛。世风虽数变，士行未全失。秋高木始落，水尽沙露骨。同光迄尔来，雅道直萧瑟。孤鸿日南还，师门廿年阔。登高我何思，古人重仿佛。黄菊未始华，梧桐尚成阴。迟霜寡秋色，夏荫留鸣禽。譬彼绝续交，容我徘徊心。黄陈一已往，吾衰宁自今。能毋始今朝，更溯浔阳寻。南山不在目，有酒谁共斟。风雨忽然至，岂不念国乱。世材不天假，秋华复伤晚。原草日以黄，丰条顿成蔓。茱萸亦宿实，初辛不如蒜。天道至此穷，虽才我奚赞。嗣宗思亲友，晤言每自叹。何如左太冲，高步独无闷。"}