{"id":"879039","title":"水龙吟 其二","dynasty":"宋","author":"刘克庄","text":"先生放逐方归，不如前辈抽身早。台郎旧秩，看来俗似，散人新号。起舞非狂，行吟非怨，高眠非傲。叹终南捷径，太行盘谷，用卿法、从吾好。闭了草庐长啸。后将军来时休报。床头书在，古人出处，今人非笑。制个淡词，呷些薄酒，野花簪帽。愿云台任满，又还因任，赛汾阳考。"}