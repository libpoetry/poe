{"id":"703445","title":"咏菊","dynasty":"明","author":"释古邈","text":"仄径荒林寄一枝，几回荣落负东篱。碧天雁过情何限，红叶霜深意自奇。带月似怀高士恨，倚风仍惜白云期。萧萧向晚怜清影，静夜幽香欲待谁。满抱冰心独不知，寒窗疏雨好相期。既同荒草栖篱落，宁忘深云恋石墀。孤影斗霜凡几度，丛英浥露亦多时。天边已自成三径，岂必长歌归去辞。"}