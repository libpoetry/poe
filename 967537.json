{"id":"967537","title":"二郎神 其一 次方时父送春","dynasty":"宋","author":"赵以夫","text":"一江渌净，算阅尽、燕鸿来去。便系日绳长，修蟾斧妙，教驻韶华未许。白白红红多多态，问底事、东皇无语。但碧草淡烟，落花流水，不堪回伫。晴雨。陡寒乍热，清阴庭户。任诗卷抛荒，棋枰休务，寂寞风帘舞絮。我酌君斟，我词君唱，谁似卿卿箫史。拼酩酊，断送春归，恰好听鸠呼妇。"}