{"id":"541841","title":"少林感旧篇因示镇性禅子兼忆宗书上人","dynasty":"明","author":"谢榛","text":"苍苍列峰峦，郁郁挺松柏。少林当形胜，登攀几词客。中有惠远流，旧识非凡格。谓我犹疏旷，一讶头全白。澹交偶尔忘，相对复畴昔。人生若沙鸟，飞去不言迹。因之忆汝祖，谈禅坐深夕。山精出阴崖，天花没乱石。两神有时会，冥漠自无隔。重来失暄景，岁寒太萧索。雨雪命巾车，相望洛城陌。"}