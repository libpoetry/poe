{"id":"230938","title":"太湖一首和姚子张","dynasty":"宋代","author":"陈舜俞","text":"太湖可渔山可樵，渔樵隐者非一朝。醉拍溟渤摩穹霄，歌咏周孔追松乔。故矶人归今寂寥，秋空浪稳兰为桡。何为不去走市朝，况无一策陈虞尧。嗟哉生事垂箪瓢，母齿豁豁群儿龆。啼寒悲饥如鸱鸮，古人以此尝折腰。敢不欢喜禄下僚，沧浪有景直不辽。西风起时心摇摇，异日掉臂君可招。"}