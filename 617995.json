{"id":"617995","title":"三城春旱南海蒋畹仙使君步祷甘雨喜赋","dynasty":"明","author":"何吾驺","text":"一点心肝血，化作五湖水。一掬大慈悲，升天九龙子。当春苦骄阳，赤地哀千里。仁侯不遑宁，步祷勤居起。自禀天地心，匪为文告使。如焚正焦呼，迅雷乍惊耳。滂沱万井霖，秋青土膏瀰。牛角挂箬蓑，浩歌盈耒耜。滴滴是黄金，黄金不可买。伊此谁能为，美政如甘雨。"}