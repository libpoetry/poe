{"id":"159474","title":"对雪有寄·芳历峥嵘岁","dynasty":"宋代","author":"宋庠","text":"芳历峥嵘岁，平台沆漭天。初惊飞砾集，坐觉雨花妍。未夜珠还乘，非春玉作田。何尝甘絮后，正是占梅前。乱影都难拟，幽光只自鲜。辟寒金貯屋，障悼锦裁鞯。回旋凌波舞，轻明饮露仙。去应迷粉水，来欲助琼筵。有浦皆捐珮，何窗不列钱。幽兰君自许，侬意怯么弦。"}