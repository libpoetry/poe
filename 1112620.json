{"id":"1112620","title":"暇日六咏 双白鸭","dynasty":"宋","author":"张耒","text":"已断鹰隼猜，仍叨主人惠。皎洁静天姿，双栖莫相忌。越国未亡吴，曾动君王意。句践自有心，凭车汝无恃。晓语月斜树，昼啼春霁天。胸中自有激，不是故多言。零乱委空风，悠扬点芳草。却为身最轻，华堂等閒到。映日漾清渊，沿沙暴玄甲。爱尔千岁姿，藏身一莲叶。清阴满我庭，苍苍六槐老。野性苦避人，青苔不须扫。"}