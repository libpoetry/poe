{"id":"76239","title":"简苏邵叟","dynasty":"宋代","author":"陆游","text":"君家文献历十朝，魏公峨冕加金貂。孙支得君愈隽发，贵名突兀凌烟霄。居吴入蜀三十载，诸公孰能折简招。涧松意气极磊砢，天马毛骨何超遥。鼎来行卷十九首，缑山明月闻吹箫。沉香亭畔未须说，想见风雪上灞桥。老夫诵之群玉府，学士如堵不敢骄。尔来一编愈妙绝，粲若新霁瞻斗杓。出为龙首子何有，老穿豹尾我亦聊。湖边酒楼无十步，胸次懑懑思同浇。"}