{"id":"748534","title":"麓台司农浅绛山水帧","dynasty":"清","author":"王拯","text":"长松攫立龙腾霄，枫榈百卉迷烟梢。大山小山峘霍交，熊罴生蹲虎豹豪。伊谁卜筑青山坳，茅亭磴侧行探樵。山根曲折烟江遥，江行欲上青天高。横江幽绝来轻舠，前山落日方归潮。司农水墨传家法，腕底层云起飘忽。千回万叠给皴刷，积翠浮空来合沓。晚来赋色尤神异，淡赭萧然见山骨。苍润雄深世有无，古人不见谁痴迂。我家山水真蓬壶，黄埃钝迹游天都。西峰一角青满湖，空斋雪壁神相娱。谁言仰屋沈忧地，犹有瀛洲方丈图。"}