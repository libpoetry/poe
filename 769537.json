{"id":"769537","title":"长亭怨慢  和忍盦春尽书怀之作","dynasty":"清","author":"王鹏运","text":"更休忆、绿阴前度。门巷愔愔，乱愁如据。燕子飞来，旧巢尘涴定凄楚。一襟幽恨，吹不断、閒风雨。忍泪对流红，看送到、春潮何处。无语。望停云霭霭，尚恋夕阳高树。江湖梦影，暗愁逐、春城风絮。诉不尽、似水心情，向鶗鴂、声中分付。漫回首西山，肠断青青眉妩。"}