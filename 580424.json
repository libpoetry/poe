{"id":"580424","title":"燕歌行次唐人高适韵","dynasty":"明","author":"江源","text":"匈奴部落幽燕北，昨夜云中报胡贼。边堠留连烽火红，胡天惨淡风云色。挥戈夜出居庸关，许国宁辞百战间。今日驱兵屯黑水，去年追虏度阴山。可怜中国多荒土，复辟穷边冒风雨。寒封铁甲冷如冰，虎帐闻鸡还起舞。秋半黄龙塞草腓，日斜青冢雁行稀。七擒茂绩威南服，六出深谋解虏围。禦戍我独三边久，论功耻落诸君后。屈指西风又几秋，望乡恋阙频回首。岁月悠悠欲白头，炬阁云台我何有。五侯七贵乳臭儿，腰悬金印大如斗。英雄不遇徒纷纷，纵勒燕然不纪勋。君不见飞将不侯终已矣，古今人惜李将军。"}