{"id":"517695","title":"南宫呈大宗伯","dynasty":"明","author":"王称","text":"东壁文章映列曹，南宫冠盖富英髦。名垂霄汉当时重，身接风云盛世遭。花引炉香闻整佩，风移扇影见挥毫。蓬莱宴罢春云集，鴳鹊朝回朔雪高。坐客尽携毛遂颖，故人曾赠吕虔刀。独怜璧海才华地，久逐词林姓字叨。已睹重光歌舜禹，更期独步访巙皋。天瓢若借恩波及，未必临风叹二毛。"}