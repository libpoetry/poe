{"id":"747641","title":"纪梦","dynasty":"清","author":"吴昆田","text":"驱车出我里，周道方倭迟。半涂怅阻绝，舍车行委蛇。忽然入广厦，碧树交阶墀。转转得湫隘，荒岁不可治。就中一仄径，仰首山嵚巇。沿缘升其顶，怪石愁伏狮。下视浊浪高，风帆莽东驰。北流界一线，水色清涟漪。号咷出水底，入耳心惊疑。旁有二士语，落漈固如斯。深渊万万丈，一羽沈若遗。堕落果何代，终古声在兹。闻之增叹惋，却立神为疲。打窗夜雨急，蛩响徒伤悲。"}