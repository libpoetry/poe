{"id":"1119692","title":"赠龚养正二首","dynasty":"宋","author":"陈造","text":"思君不办一再过，束书谢客方卧痾。不为儒林丈人地，可耐造物小儿何。我亦病气刚制酒，自春迄秋在告多。几时蹁跹数访我，为君快作鲸饮河。百骸缀联等非实，调虞小愆诸病入。忘三彭仇念昔闻，作五禽戏瞢此术。吾身甚羸心甚安，妻孥已捐今昔观。平生学力外生死，砭剂求工聊复尔。"}