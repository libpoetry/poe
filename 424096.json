{"id":"424096","title":"望海潮·题黄君书庐吟草","dynasty":"近现代","author":"黄光","text":"门前车辙，花间笑语，提壶争唤登楼。裙屐乍来，朋簪聚会，吾宗欣介黄浮。幕府擅风流。正劫余抚辑，吟兴偏优。芦月菱风，照翻诗稿到床头。年时又报新秋。望濡须坞口，应动离愁。祲沴未销，莼波渐老，画船暂赋依刘。公暇醉乡游。更县门翠落，拾句携俦。春水生时，可待裒集寄卢州。"}