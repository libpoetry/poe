{"id":"1195321","title":"过南城县麻姑山","dynasty":"唐","author":"崔橹","text":"似前如却玉堆堆，薄带轻烟翠好裁。斜倚兔钩孤影伴，校低仙掌一头来。盘疑虎伏形难写，展认龙拿势未回。惊讶昔人曾羽化，此中争不接瑶台。诗手难题画手惭，浅青浓碧叠东南。尘愁世界忙心在，霞伴神仙稳梦酣。雨涕自悲看雪鬓，星冠无计整云篸。家风负荷须名宦，可惜千峰绿似蓝。差烟危碧半斜晖，何代仙人此羽飞。高袖镇长寒柏暗，古祠时复彩云归。红尘鞭马颜将换，碧落骖鸾意有违。声利系身家系念，今生辜负六铢衣。"}