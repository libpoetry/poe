{"id":"350523","title":"绕佛阁·寄夔笙申江","dynasty":"清代","author":"程颂万","text":"楚眉乍敛。风挂巘碧，回画江馆。绳系乌短。去魂暗掣，烟骚断云幔。溅笺泪满。书破浪草，幽信鱼远。分棹歌婉，夜舻记取，瀛堧判君岸。和阕旧欢夕。绛泪倾珠通舣线。争负素樽，垂灯羞粉面。际未了鹃春，催梦风箭。十年谁见。共鬓抵奁霜，多恨撩乱。几酣吟、怨蕉同展。"}