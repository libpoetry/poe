{"id":"1127299","title":"南溪会集二首","dynasty":"宋","author":"傅察","text":"传闻公退集群英，共惜残春到野亭。高柳半天成翠幄，摇峰插地作长屏。应怜旷寂嚣尘绝，更觉萧疏物象泠。顾我阻陪车马客，空吟河畔草青青。淡荡春溪带晚城，胜游此地继兰亭。风摇波面琉璃簟，雨洗山光翡翠屏。举酒莫辞归酩酊，垂纶聊复向清泠。曾须踏月重追赏，要看林烟共罩青。"}