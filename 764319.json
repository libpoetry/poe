{"id":"764319","title":"泛清波摘遍 新秋同无言、豹人、二瞻、又百、广陵城西泛舟作","dynasty":"清","author":"王士禄","text":"玉壶携酒，烟舫冲波，暇日共寻城畔路。霁花风柳，拂槛排窗看无数。还时遇，金钗照水，玉佩当歌，几许芳洲游冶女。乱叶翳蝉，回渚行鸥，触景成趣。沿洄屡。更拟遥山舒眺，却值片云催句。兼带荐爽迎凉，数点疏雨。情休遽。睥睨烟际不遥，招提竹边重驻。听取花宫夕梵，缓缓归去。"}