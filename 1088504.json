{"id":"1088504","title":"石马斜川之集分韵赋诗得灯字","dynasty":"宋","author":"朱熹","text":"改岁风日好，出门欣得朋。复招里中彦，及此云间僧。行行涉清波，斯亭一来登。徙倚绿树荫，摩娑苍石棱。遥瞻原野春，仰视天宇澄。一水既纡郁，群山正崚嶒。时禽悦新阳，潜鱼跃轻冰。却念去年日，俯仰愁予膺。长吟斜川诗，日落寒烟凝。暝色变晴景，清尊照华灯。颓颜感川徂，稚齿欢年增。酒尽不能起，朱栏各深凭。"}