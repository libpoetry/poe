{"id":"1101101","title":"前有一樽酒","dynasty":"宋","author":"李龏","text":"前有一樽酒，主人奉客客称寿。君不见麟不能飞，凤不能走。龟灵于人，龙死于斗。山有时兮崩，河有时兮决。秦皇求仙竟不成，梁皇佞佛何曾彻。我今为君拂青萍，履明月，奏云和，歌白雪。洗涤尘埃九折肠，澡瀹风雷三寸舌。上愿天子圣，下愿宰相贤。字民之官不爱钱，四夷妥帖无狼烟。有田负郭安里?，秋堂夏屋临平川。左手黄卷右青编，糟糠功名一百年。坐上日日延俊秀，子孙孙子相绵绵。"}