{"id":"75435","title":"木兰花慢·爱风流俊雅","dynasty":"元代","author":"吴氏女","text":"爱风流俊雅，看笔下，扫云烟。正困倚书窗，慵拈针线，懒咏诗篇。红叶未知谁寄，慢踌躇、无语小窗前。燕子知人有意，双双飞度花边。殷勤一笑问英贤。夫乃妇之天。恐薛媛图形，楚材兴叹，唤醒当年。叠叠满枝梅子，料今生、无分共坡仙。赢得鲛绡帕上，啼痕万万千千。"}