{"id":"53258","title":"春阴应秦王令","dynasty":"明代","author":"徐贲","text":"云花鳞鳞山漠漠，重城平障芳阴薄。腻雨轻吹飞复停，勾引东风到帘幕。草滋微湿沾芳尘，陇头不见寻花人。桃英梅萼同懊恼，水纹满涨金河春。柳丝暝蒙烟不醒，辘轳暂辍银瓶绠。新莺未换谷中声，游蜂竟失阑前影。丁香百结蕉有心，绡屏六曲春沉沉。香抽翠缕火长续，余寒扑锦笼朱琴。江南春好多芳树，林园半是看花处。明朝重整小红车，风光满路行春去。"}