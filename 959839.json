{"id":"959839","title":"文相生日","dynasty":"宋","author":"金君卿","text":"圣贤不世出，会合未可知。朝廷馀百年，天将右重熙。经纶须得人，公为生斯时。维时秋九月，爽气横海涯。三叶凋阶蓂，嘉梦符熊罴。岂特钟岳灵，囊括昴与箕。夹山州之望，罄竭敢自私。复疑于其来，释老亲抱持。道貌瑩襁褓，公相乃馀姿。胜衣惜寸阴，问学俱忘疲。过目已解悟，知妙初无师。峨冠践场屋，发策趋丹墀。儒馆聊税息，伟望临华夷。知公孰能尽，荆公每嗟咨。谓与公所学，展矣无可疑。所忧异世习，老不见设施。勃兴得神考，丞弼须皋夔。公始在劝讲，朝夕输论思。君臣由一德，协合踰埙篪。法度日新美，小不遗毫釐。衔恤俄去位，虚伫同调饥。迨归不阅岁，再迁居近司。荆公镇江左，成绩忧废隳。润色固赖何，可但如曹随。一朝困憸言，补外垂十期。眷倚晚益厚，爰立兹可期。先帝遣神游，登用多非宜。恭默久不言，狙诈事谩欺。经始稽典坟，利泽覃四维。反指为虚政，屏弃无孑遗。勋旧比共驩，东南困流离。高怀信安恬，国尔关盛衰。所增在式廓，上帝初耆之。年来辟四门，比德皆纷披。群才得汇征，灵光动晨曦。而公屈方面，疑叹均一辞。肇此始生日，川至来繁禧。矧上思肯构，绳墨繄谁尸。典策备广庭，三节方星驰。归与庙堂上，百辟劳瞻仪。步趋谢几杖，康宁见期颐。阜俗犹禔身，温饱兼茕嫠。陶冶既礼乐，于变无浇漓。英声播金石，是皆出人为。公媲自黥劓，了不见成亏。庄周肆诋訾，所以尊仲尼。发挥自公手，千载无沉迷。邦人申寿祝，稚艾肩相随。具幸公少留，此语真愚痴。"}