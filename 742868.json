{"id":"742868","title":"汉通天台金铜仙人歌","dynasty":"清","author":"管世铭","text":"文成已诛栾大死，武皇长生心未已。黄金仙药两无成，犹进铜盘一杯水。茂陵一闭高台空，突兀仙掌摩苍穹。日精月华历四百，遂有灵气通鸿濛。赤眉含血不敢喋，董卓焚烧亦未及。牵车西来乃魏官，欲辇铜人洛阳入。青龙元年秋正半，万众拆盘盘忽断。天倾地塌华山鸣，数十里中鸡犬乱。铜人既下观者多，汪然泪作流滂沱。长安父老尽掩泣，物尚恋主人如何。万牛之力终莫致，倔强中途闻且置。居然不辱魏宫前，神鼎依稀没清泗。新故之间不可居，夏璜秦玺恨何如。华歆王朗尽名士，及见铜人辞汉无。"}