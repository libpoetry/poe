{"id":"845293","title":"浣溪纱 效花间集","dynasty":"清末民国初","author":"樊增祥","text":"欲寄青笺奈远何。楚衣越茗托微波。些些香物未宜多。蜡面手缄三道印，衣中心字两重罗。拆书应是敛愁蛾。一寸垆灰一寸心。纤纤履迹在苔阴。小楼前后费追寻。湘管替描螺子黛，画罗教镂麝香金。春闺影事一沈吟。夜合花开月上迟。溶溶脉脉倚栏时。燕昏莺晓强禁持。玳瑁斋期常止酒，荷花生日懒呈诗。寂寥情绪有谁知。陌上荼蘼嫩叶齐。思君无复理残机。玉容如月减清晖。宜爱香名更意可，凤皇小字忏长离。月圆花好岂无时。"}