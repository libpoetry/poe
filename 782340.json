{"id":"782340","title":"门有车马客","dynasty":"清","author":"戴亨","text":"门有车马客，来自万里途。峥嵘百宝装，昂藏双龙驹。腰悬辘轳剑，兜辉明月珠。入门惊四座，气宇凌九区。问客何所能，问客何所求。客亦无所能，客亦无所求。但伤尘壒内，斯人无时休。一朝意气尽，白骨堆荒丘。蛆蜹穴枯腊，妖狐窃髑髅。游魂苦无依，阴雨时啾啾。谁解养玄关，而将奇龄修。东海蓬莱山，五城十二楼。上有飞仙居，吾曾与之游。授我延年术，教我守中枢，专气而致柔。阳昌阴魄，消缘督转，玄机渊镜恒内留。得一万事毕，金水分恩雠。天人互相盗，灵苗结县旒。虚室渐生白，皓月当清秋。神与太虚盟，形与元化谋。万感斗其心，相刃复相劘。鬼伯入虚舍，遂受阴阳欺。生死操方寸，端倪尔自知。再拜受秘箓，拳拳中藏之。大道贵丧我，吾将祛滑疑。安能同混浊，甘为异类摧。"}