{"id":"705559","title":"王不庵作卧龙松歌为予寿诗以酬之","dynasty":"明末清初","author":"屈大均","text":"黄山山上多怪松，半生石笋半芙蓉。芙蓉石笋亦松变，有一不变为卧龙。龙本无形以神化，真形往往与松同。龙之隐者但高卧，人不见龙见髯翁。髯翁鳞甲多怒决，柯如苍铜枝屈铁。引根十丈始作干，干虽千年似萌蘖。霹雳横将偃盖倾，蛟螭争向轮囷结。夜光有火出空心，日炙多膏流断节。一枝一干一尺蠖，求信且复依岩穴。山僧写图贻我看，王子作歌含凄咽。尺寸得空自盘攫，纵横穿土苦羁绁。峨峨千尺乃无势，幸因奇丑免摧折。五鬣短短少波涛，声似风雷畜未泄。苦心爱此一树怪，自少摩挲至大耋。蹒跚尚有尊足存，支离乃是鬼神设。臃肿何须规矩中，斧柯且喜薪蒸绝。虽然久垫非泥蟠，撑出丹崖作遗孑。石破天惊自小时，后凋凭尔存孤蘖。本是轩皇昔所种，平泽至今乍明灭。当年且战且学仙，霜根留得玄黄血。灌溉颇用朱砂泉，滋润微凝太古雪。浮丘无力治拘挛，容成有意引寥泬。黄山诸松此最古，儿孙万万丹台列。卧者天渊自高深，立者栋梁久颠蹶。君指此松为予寿，意在不材能蹩躠。蝼蚁频容蚀茯苓，藤萝一任为瓜瓞。松黄落地成古苔，松子满天低可缀。君在黄山亦一松，莫教化石存榾柮。一松孤作老人峰，秦汉来封久不屑。卧龙复有扰龙好，缭绕数峰出巀嵲。一松飞作天生桥，一松倒生更奇谲。烦君添作四松图，置我松间长用拙。"}