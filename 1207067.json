{"id":"1207067","title":"沁园春","dynasty":"元","author":"程文海","text":"十载京华，骑马听鸡，自怜阔疏。看春风葵麦，敷舒如此，故园桃李，憔悴知与。要乞闲身，聊追故步，雪艇烟蓑一钓夫。君恩重，却许令便养，欲去踌躇。竹西准拟宁居。咏不到、娉娉袅袅余。又桥边巷口，燕寻旧垒，天东海角，月上新衢。尸素有惭，澄清无补，岂不怀归畏简书。堪时用，得卿如卿法，吾自吾庐。"}