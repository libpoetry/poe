{"id":"661440","title":"送樊司理考满","dynasty":"明","author":"史鉴","text":"东方日出城门开，雨洒道路无尘埃。倾城出送使君去，前车后车相逐来。路旁弱柳不堪折，秖把新诗赠离别。使君岩岩廊庙姿，三尺由来能自持。平反不待慈母问，考课行对尚书期。最君治行当第一，一蹴登台不为疾。君不见汉朝任人尚法律，狱吏往往为公卿。释之世谓冤民少，定国人称用法平。况君明经取高第，比拟不能无重轻。更将古义决疑狱，莫谓明时无董生。"}