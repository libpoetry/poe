{"id":"1165199","title":"忝官二十年尽在内职及为郡尝积恋因赋诗焉","dynasty":"唐","author":"张九龄","text":"江流去朝宗，昼夜兹不舍。仲尼在川上，子牟存阙下。圣达有由然，孰是无心者。一郡苟能化，百城岂云寡。爱礼谁为羊，恋主吾犹马。感初时不载，思奋翼无假。闲宇常自闭，沈心何用写。揽衣步前庭，登陴临旷野。白水生迢递，清风寄潇洒。愿言采芳泽，终朝不盈把。"}