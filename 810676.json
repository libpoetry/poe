{"id":"810676","title":"小重山","dynasty":"清","author":"毛奇龄","text":"春殿香销锁碧空。夜凉宫漏悄、咽铜龙。银河泻地水漴漴。妆初洗，残粉腻沟红。双凤宿梧桐。小桃金井上、露华浓。长门枉自闭重重。珠闼迥，时拂玉阶虫。芳草茸茸翠辇迟。昭阳初日影、散彤墀。银幡綵胜戴双纚。金错小，剪出万年枝。御苑落花时。祠前祈百子、汉家池。承恩唯有臂红知。中宵梦，频起视胭脂。黄帕衔鳌结象床。捲衣长拂面、侍君王。衫襟深惹御篝香。绡幛影，隐隐见鸳鸯。别院罢霓裳。众中新赐着、殿头黄。年来独系绛纱囊。江南路，四十杜秋娘。鳷鹊高翾负日温。春冰融太液、细流浑。懒调黄子渍香荪。羊车近，竹叶满金盆。十载见承恩。踏青随例出、望春门。却收银钥暗销魂。梨花落，深殿又黄昏。"}