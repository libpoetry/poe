{"id":"807226","title":"满江红  过邯郸道上吕仙祠示曼殊","dynasty":"清","author":"陈维崧","text":"丝竹扬州，曾听汝、临川数种。明月夜、黄粱一曲，绿醅千瓮。枕里功名鸡鹿塞，刀头富贵麒麟冢。只机房、唱罢酒都寒，梁尘动。久已判，缘难共。经几度，愁相送。幸燕南赵北，金鞭双控。万事关河人欲老，一生花月情偏重。算两人、今日到邯郸，宁非梦。"}