{"id":"811438","title":"张琴柯以所摹其先德万里归舟图索题，为赋四绝句","dynasty":"清","author":"丘逢甲","text":"宦海风波四十年，布帆安稳竟归田。分明剩水残山景，影事重重證画禅。零缣珍重等楹书，粉本重摹记遂初。蒪菜秋风浑有例，季鹰归思托鲈鱼。乌目山人旧墨存，百千曾购海王村。于今已入沧桑劫，归棹天涯倍断魂。楼船横海苦无功，仓卒难乘破浪风。一笑归来春梦醒，江山如画老英雄。"}