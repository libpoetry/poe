{"id":"684920","title":"沧洲十咏 绿湖","dynasty":"明","author":"王恭","text":"云归蘋叶齐，雨积波声小。日夕水容青，飞来双白鸟。白鸥将野棹，荡漾波光冷。木落秋气多，孤篷逗霜影。荷静香露圆，波深藕根白。白晢谁家儿，折花水边剧。寒潮落沙堰，高柳入荒烟。莫把长条折，秋来欲系船。连峰沙似雪，迢递带沧波。好是残阳外，人稀野鸟多。片石翳云根，隐映波光晓。君看直钓翁，机静忘鱼鸟。幽蹊入林深，仙花满高树。笑谢沧洲人，来去桃源路。露叶凝晓烟，霜枝老苔石。夜半独行时，清凉满巾舄。烟蔓日已长，露花日已滋。为问东陵子，何似青门时。池净秋气寒，黄花日朝露。卷幔待情人，幽香满林路。"}