{"id":"1222319","title":"东征诗","dynasty":"元","author":"王恽","text":"东藩擅良隅，地旷物满盈。漫川计畜兽，荡海驱群䲔。盛极理必衰，彼狡何所惩。养虺得返噬，其能遁天刑。远接强弩末，近訹乳臭婴。一朝投袂起，毡裘拥矛矜。天意盖有在，聚而剿其萌。荓蜂有螫毒，大驾须徂征。寅年夏五月，海甸观其兵。凭轼望两际，其势非不勍。横空云作阵，裹抱如长城。嚣纷任使前，万矢飞欃枪。我师静而俟，衔枚听鼙声。夜半机石发，万火随雷轰。少须短兵接，天地为震惊。前徒即倒戈，溃败如山崩。臣牢最忾敌，奋击不留行。卯乌嗢都间，天日为昼冥。僵尸四十里，流血原野腥。长驱抵牙帐，巢穴已自倾。彼狡不自缚，鼠窜逃馀生。太傅方穷追，适与叛卒迎。选锋不信宿，逆颈縻长缨。死弃木脔河，其妻同一泓。彼狡何所惜，重念先王贞。择彼顺祝者，其归顺吾氓。万落胁罔治，无畏来尔宁。王师固无敌，况复多算并。君王自神武，岂惟庙社灵。三年哂东山，殪戎营柳清。都人望翠华，洗兵雨何零。长歌入汉关，喜气郁两京。小臣太史属，颂德职所承。虽非平淮雅，动荡耳目精。赫赫桓拨烈，仰之如日星。泚笔为纪述，发越吾皇英。召穆美常武，且莫誇雷霆。"}