{"id":"620934","title":"春望篇","dynasty":"明","author":"黎遂球","text":"天南多淑气，海国四时花。芳草侵朝雾，香云变晚霞。鳌光摇雉堞，蚌影互渔家。况复当春望，遥晴到碧纱。晴风散叶杨垂线，晴日落花泥掠燕。翡翠梁间栖复飞，蝴蝶帘前去还恋。佳人粉气热朝眠，公子炉烟阑夜宴。珊瑚实树挂罗衣，鹦鹉金笼传漏箭。木棉红映晓山开，百万人家旭翠堆。花田雨过昌华苑，锦石云依朝汉台。赵尉已尘迹，刘王馀艳灰。楚水啼湘竹，秦关折岭梅。当时豪雄递骑虎，削壁悬流割疆土。阁气沉香布雨云，桥光綵烛迎歌舞。宝髻穿珠仙凤妆，玉腕烹龙岛夷脯。宫阙遥连五岭高，烟花尚识三城古。三城隐隐接三山，五岭迢迢云水间。娇娥匀脸蔷薇露，贾客归心黄木湾。鲛绡斗帐裸寒玉，龙须片席袅憨鬟。槟榔甘送合欢舌，茉莉结作同心环。同心复同里，白晰少年子。荔枝花并蒂，榕木根连理。箫吹沸龙涎，画桡移蜃市。金屏列雀开，綵树千星蕊。雀屏兰舫酣丝竹，綵夺化工生簇簇。回营柳院出秋千，仙观花街群鞠蹴。百兽鱼龙迎锦阵，万户绮罗结霞麓。油壁通宵秉烛游，青骢绕郭挥鞭逐。青骢油壁过参差，玉山珠寺遍相嬉。不饥愿化仙羊石，鹜利齐祝海神旗。任是中原苦争战，从来此地无疮痍。犀通象贿等閒视，薏苡明珠谁复知。量珠应军牒，货贿迁农业。秧针刺垄塍，布谷催锄锸。波斯碧眼胡，昆崙紫髯侠。奇珍运甓骄，异宝挂席拾。陶公八翼折无能，陆子千金良足称。争雄据险昔所叹，海藏山冲容易凭。铜柱长铭汉贼灭，金鉴还扶唐祚兴。曲江风度诛胡得，昌黎文章徙鳄曾。伤时莫洒三忠泪，庙食南园五贤地。石衔精卫向厓门，血湿杜鹃留赑屃。杀气满浮云，讹言惑边燧。乘桴圣人勇，蹈海节士志。我所思兮在罗浮，菖蒲朱草蒙丹丘。安期驾鹤朝金阙，玉女攀花待石楼。采药长生都且少，好色不死醉无忧。为问神仙东海树，何似使君南陌头。云霞彩鸾腹，日月烛龙目。卢师与三笑，蓬莱堪几宿。更坐金台莲，还裁水田服。禅乳嗣曹溪，劫火留阿育。谁将浩劫三生判，且论九十三春半。南迁唐相授楞严，北去梁僧徒壁观。问天倘信炼石功，对酒肯作新亭叹。已见游丝拂地回，复看流水飞英乱。春草芳，春望长。山眉宛映相如璧，牡砺遥连宋玉墙。王侯将相各有分，鸦蛮鹅管随飞觞。缀幕悬明月，倾尊典鹔鹴。二十四翻任狼籍，三万六千犹可偿。"}