{"id":"807768","title":"沁园春  同远公和云臣越生赠答之作","dynasty":"清","author":"陈维崧","text":"五十之年，细数生平，人间可哀。看白首相知，晨星寥落，朱门先达，覆雨喧豗。只此贫交，陶然永夕，蹴鞠弹棋更举杯。交驩甚，记看花并出，踏月偕回。千金散尽还来。算细故宁容芥蒂哉。况白雪连箱，读之气尽，红牙一曲，闻者心灰。亟续曩游，竞投新阕，从此萧朱忍见猜。真嘉话，使词场数子，笑口齐开。"}