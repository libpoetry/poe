{"id":"1038877","title":"答梅圣俞见赠","dynasty":"宋","author":"苏舜钦","text":"自嗟处身拙，与世尝龃龉。至于作文章，实亦少精趣。低摧朝市间，所向触谤怒。夫子兴众殊，琢饰贶佳句。将然纸上动，读毕恐飞去。自觉异平居，恍忽忘世故。迥如出泥涂，熏涤失臭污。衣之青霞裾，饮以紫蕊露。輶轩驾飞黄，蹀躞上夷路。古贵知者稀，流俗岂足顾。雅意虽可珍，三复未敢报。退惭百不堪，尚恐君悔误。"}