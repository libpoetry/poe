{"id":"1113738","title":"和尹叔见寄","dynasty":"宋","author":"李正民","text":"海滨遁迹拟求安，老矣尤谙世路难。地远巳辞龟钮印，身閒仍带鹿皮冠。少陵宴坐惟观壁，彭泽知非欲去官。鹏鴳逍遥皆自适，勿疑控地笑扶抟。心似行云忆故山，干戈满地欲归难。愁肠索寞频浇酒，病骨支离懒正冠。郑太田多犹乏食，阮公钱入便辞官。久知身世皆如梦，万事何须苦控抟。"}