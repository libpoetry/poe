{"id":"759022","title":"探春慢 题管湘玉女史“小鸥波馆”小影","dynasty":"清","author":"孙云凤","text":"高阁凌空，层楼倒影，一片澄波如练。斗鸭栏边，听鹂柳外，隐映春风人面。爱茜纱窗曲，半遮住、画屏山远。最好明月圆时，溶溶摇漾光满。绝代名姝有几，羡玉貌清才，仲姬重见。白雪吟成，绿筠写罢，闲却生花银管。无语闲凭处，掩翠袖、越罗香软。烟敛黄昏，碧痕飞上眉浅。"}