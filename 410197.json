{"id":"410197","title":"还乡吟 其六","dynasty":"近现代","author":"袁嘉谷","text":"暑雨涤烦襟，楼窗一气清。阿戎喜相语，语变古今声。声在文字先，仓史得其精。山川隔语气，百派战国秦。何来沉与周，四声苦分明。造字北之圣，造韵南之英。辕辙两不合，隋宋传陆丁。卓卓广韵书，部分二百零。剧遭金元世，刘阴误兼并。一传顾宁人，再传段若膺。高眄九霄上，云乐赓韶韺。风雅感东周，词赋追西京。人声本元化，喑哑奚足惊。"}