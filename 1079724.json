{"id":"1079724","title":"首夏二首 其二","dynasty":"宋","author":"吕本中","text":"空庭下疏箔，乐此树荫美。鸟声相续来，百种皆可喜。日长少文字，俗事不到耳。开窗略须夜，月露欣瀰瀰。颇念闲居乐，感叹投笔起。吾家老清源，爱我入骨髓。还家治场圃，唤我共料理。会同江海去，更欲附船尾。平生跨款段，不敢废鞭箠。谁云马中龙，一日有万里。卜邻吾所知，江晁老兄弟。"}