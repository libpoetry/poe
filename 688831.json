{"id":"688831","title":"水南八景 东岭日华","dynasty":"明","author":"何乔新","text":"羲驭升旸谷，千峰焕景光。岩峦含霁色，松桂散幽香。绣壑清晖动，丹崖暝雾藏。暖晞花径露，晴烁竹桥霜。行客催朝发，惊乌趁晓翔。柴门翘首处，杲杲丽扶桑。碧霄氛翳净，皓魄映清池。风止浮光静，波摇素影欹。山河凌滉漾，蟾兔浴涟漪。露堕惊鸥梦，莎寒眩鹭窥。天边琼宇迥，云外玉箫迟。清味谁能识，长吟康节诗。寒飙生曲径，玉树散清芬。轻飏横斜影，全披落寞云。吹帘闻馥郁，拂座见氤氛。幽鸟怜香雪，游人爱夕薰。冰花晴蔌蔌，露蕊晓纷纷。早结和羹实，金盘荐圣君。山麓古禅宫，凄凉见旧踪。菱池蛙吹闹，石砌藓痕封。香阁苍烟暝，祗园白露浓。已无僧出定，时有鹤巢松。古磬埋衰草，残碑卧断蓬。谁当再雕饰，登览得从容。翠岭倚层霄，祥云向晓飘。轻笼琼岛树，润浥玉田苗。捧日舒华盖，从龙曳绛绡。连蜷时度壑，夭矫或成桥。黛色晴如滴，风光昼未消。为霖端有望，四海正枯焦。危峰寒翳敛，天际玉嶙峋。一柱擎晴汉，长河落晓旻。光摇书幌曙，影晃画楼春。玄圃琪花烂，贫家缟袂新。松巢迷鹤梦，茅屋起龙鳞。预喜丰年庆，讴歌祝圣神。层巘翠重重，崚嶒耸半空。近分金嶂秀，远压玉山雄。乱石玄圭积，悬崖黛碧崇。泉飞春磴滑，霞映晓林红。佳气参差外，神光杳霭中。储灵生俊杰，元不让衡崧。林外斜光暝，沙头短棹忙。迎风舷屡叩，胶浅楫齐扬。三老才回舵，群樵又唤航。歌声闻欸乃，帆影见微茫。栖鹘频惊起，游䱔亦远藏。往来思济险，莫遣系垂杨。"}