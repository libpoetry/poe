{"id":"968808","title":"别曹松山","dynasty":"宋","author":"赵汝绩","text":"柳条能几长，袖手不忍折。东风恶作剧，客袂吹欲裂。男儿数寸管，平世三尺铁。何门无邹裾，有国驻孔辙。鹰鹯击飘风，不受锦鞲绁。骅骝踏飞电，宁顾黄金埒。中年易悲伤，浩叹弥激烈。常恐儿曹觉，况与我辈别。侏儒囊粟饱，壮士唾壶阙。子行亦何以，问口尚存舌。但惜新相知，未是古决绝。长安万花春，芦鞭袅晴雪。一第宜慁子，相期抱贞节。"}