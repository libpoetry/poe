{"id":"1133357","title":"西庙古桧和卞南仲韵","dynasty":"宋末元初","author":"仇远","text":"奇木有古意，爱古人亦奇。嘉禾老君观，毗陵烈帝祠。二桧栋梁物，俱逐劫火移。朅来溧城西，见此铁石姿。灵狸肯荐骨，死豹仍留皮。拿空有爪龙，踞地无角螭。三株两失叶，檐溜伤南枝。僵立万雪霜，坐更几邻仪。我将护赤栏，甃以苍石墀。深根直不朽，雅操坚自持。栋梁与薪槱，待用各有时。罔俾孤山树，专美坡仙诗。"}