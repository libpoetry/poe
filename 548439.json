{"id":"548439","title":"赠周中丞召贰南司徒五十韵","dynasty":"明","author":"孙继皋","text":"熙洽逢明后，匡扶仗老臣。专征雄斧钺，独坐肃冠绅。建社尊丰镐，生神肖甫申。践扬观德业，酝藉足天人。博物张华志，图经郭璞珍。龙韬樽俎辨，鸿宝枕书新。文武经邦手，安危许国身。画江劳作镇，比屋跂来巡。下令军容改，恢纮帝臬陈。望风奔墨吏，就日变黎民。何物孤雏似，翻同桀犬狺。震惊陵庙逼，骚动楚襄邻。借箸应无敌，提戈合有神。指挥鱼鸟列，面缚虎豺蹲。露布裁丹笔，宵衣慰紫宸。歼魁分玉石，赏士出金银。警息潢池日，欢回泽国春。天疑未厌祸，旱苦迫相因。忍见中原坼，愁看大海尘。商歌激云汉，雩舞畏星辰。此际须安辑，当机倍苦辛。抚摩宣泽远，痛哭上章频。禁掖中郎节，恩波太府缗。纷纶覃禹服，浩荡极尧仁。握斗心能运，为霖事已真。感时思献策，咨瘼欲沾巾。下上规田赋，东南籍富贫。租庸两税覈，积蓄九年臻。疏凿勤沟洫，关河禀石钧。河渠书井井，会计录粼粼。填阙师刘晏，投壶慕祭遵。减驺人化德，买犊俗还淳。根本归磐石，纲维挈要津。一分宽是惠，三尺法能伸。道契当开泰，功高为拯屯。度支新命重，留守旧都亲。万旅云屯壮，千仓露积匀。近闻忧发粟，谁拟学投醇。兵食由来急，丰凶每不伦。那堪怜拔距，却忘起悬鹑。求谤初传木，思危等厝薪。诏书耆老泣，盐铁大夫询。乡月行逾迥，民风语易颦。鬓苍周闵恤，心赤裕经纶。诹野伤涂血，登朝想抗鳞。南邦空忆召，河内不留恂。厦覆叨帡庇，庐居习隐沦。若为瞻赤舄，无处挽朱轮。政化来鸣凤，仪刑去画麟。惟馀岘首上，终古斗嶙峋。"}