{"id":"648808","title":"题范启东所藏俞汉远云山图","dynasty":"明","author":"杨士奇","text":"会稽俞生富天趣，笔法传得高房山。白云滉瀁生空谷，危峰飞出青冥间。灌木青葱俯溪曲，溪面沉沉湛寒玉。超然肥遁者谁子，深结茅斋擅幽独。人间嘉景何处无，何必远求衡与庐。白头尘累苦羁绊，我念林栖增郁纡。吁嗟俞生此遗迹，俞范昔年交莫逆。知是看图重故人，不但溪光与山色。"}