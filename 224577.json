{"id":"224577","title":"和元遗山太山古句","dynasty":"宋代","author":"王奕","text":"我来拜争鲁，舟过歌凤台。登峄仰东蒙，自谓高矣哉。及登东山顶，天级真难阶。河渎走罅漏，嵪陵塌埏垓。己大物自小，夙学得所谐。圣贤分地步，高下随其材。于道既有觉，沿崖剔碑苔。七十二君者，谬迷良可哀。王侯哄蚁穴，休王滋无涯。三千六百朞，治忽知几回。悠哉身后史，聊尔生前杯。大块囿躯壳，客气行风雷。神功一收敛，非去亦非来。试出亭毒表，岱峰赤微埃。安得铁柄箒，埽尽兀实堆。上下一无极，释然畅虚怀。平明下山去，天门挂芒鞋。金童玉女夹道迎，鸾铃凤翟红云开。道逢明复与守道，拊肩携手歌崔嵬。谓予如欲看白日，请骑黄鹄同上无色空界外。苍梧帝子正与彼，倏忽混沌高卧真蓬莱。"}