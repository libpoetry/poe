{"id":"186444","title":"公安竹林祠迎神送神乐章","dynasty":"宋代","author":"张栻","text":"神之来兮何许，风萧萧兮吹雨。悄屏气兮若思，严霓旌兮来下。昔公车之自南，民望车以欷歔。今乘驹兮入庙，亦孔悲兮若初。秋月兮皎皎，严霜兮凛凛。泽终古兮何穷，噫，微管吾其左袵。酌荆江以为醴兮，撷众芳以为羞。歌呜呜兮鼓坎坎，惠我民，为此留。神之去，何之去，何所游。风飒飒，挟归辀。倏昭明兮上征，抚一气兮横九州。有新兮斯宇，竹森森其在户。嗟我民兮勿伤，公时来兮一顾。有新兮斯堂，竹猗猗其在旁。嗟我民兮勿替，公顾民兮不忘。"}