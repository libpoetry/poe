{"id":"1055935","title":"夜投临颍陆周仲馆待甚悉","dynasty":"宋","author":"李之仪","text":"冥行眼忽明，乃是到临颍。倦马倚风嘶，冻仆望门逞。初非敢此期，势逼岂容顷。是身虽无难，从者固当省。主人颇料理，灯烛分炯炯。炽炭解噤颐，重帷护寒领。招魂几剪纸，感惠非尚褧。粲然一笑开，那复嗟断梗。我生且莫落，随遇辄自警。转盼已归空，区区徒画饼。"}