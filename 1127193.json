{"id":"1127193","title":"再寄及之","dynasty":"宋","author":"黄裳","text":"眼淩霄汉气横秋，未壮吾年似白头。病态问人皆笑老，壮图何处始知休。还因往事悲今事，难得新游比旧游。霅水越溪风信好，尺书多幸屡相投。别后新寒有劲风，不亲谈笑转乖慵。一行塞雁来多日，万里乡书得几封。閒忆兰陵还自笑，愿游苕水更相从。与君疏阔谁堪爱，阅古堂前树树松。"}