{"id":"1127773","title":"瑩老自浙归住东广光孝移住南华","dynasty":"宋","author":"曾丰","text":"南宗要勘北机关，踏遍江湖淮浙山。始信广东元有佛，打包依旧更南还。重脱袈裟挂广州，与人说法口如流。放生池里鱼倾耳，受戒坛前石点头。终年尽日讲楞严，舌自深藏口自缄。脚指今将舌头去，悬知满阁是空函。无苦那从复觅甘，堂头与水已相谙。犹将达磨泉中意，更去曹溪滴里参。制止寺中房相砚，曹溪堂上祖师衣。旧家公案新拈起，两样机关一指归。"}