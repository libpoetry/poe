{"id":"1117934","title":"幽居三首","dynasty":"宋","author":"陆游","text":"大患元因有此身，百年强半走踆踆。折残广武城边柳，染尽洛阳衣上尘。绕树鹊孤栖渐稳，支床龟老息初匀。出门不欲摩双眼，世态年来又一新。百顷菰蒲古泽中，老夫病起恰秋风。流年不贷人皆老，造物无私我自穷。市隐昔曾从啸父，山栖今欲效园公。芳樽虽匪金丹术，槁面尊前也暂红。烟水重重际海涯，夜深风雨耿茆茨。交朋散落欢娱少，忧患侵陵志气衰。痴腹何由有鳞甲，俗情自未去毛皮。诗书六十馀年梦，更拟传衣付小儿。"}