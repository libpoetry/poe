{"id":"1044995","title":"虞姬别项羽","dynasty":"宋","author":"徐积","text":"妾向道，向道将军施恩义，将军一心靳财利。妾向道，向道将军莫要为人患，坑却降兵二十万。怀王子婴皆被诛，天地神人咸愤怨。妾向道，向道将军莫如任贤能，却信奸言疑范增。当时若用范增者，将军早已安天下。天下成败在一人，将军左右多奸臣。受却汉王金四万，卖却君身与妾身。妾向道，向道将军不肯听，将军虽把汉王轻。汉王聪明有大度，天下英雄能驾御。将军唯恃力拔山，到此悲歌犹不悟。将军不悟兮空悲歌，将军虽悟兮其奈何。贱妾须臾为君死，将军努力渡江波。"}