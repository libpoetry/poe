{"id":"1204974","title":"木兰花慢 清明夜与芳洲话旧","dynasty":"元","author":"吴存","text":"又清明寒食，淡孤馆，郁无憀。正杜宇催春，桐花送冷，门巷萧条。芳洲老仙来下，粲黄冠、翠氅佩琼瑶。两客清谈未了，三更风雨潇潇。青云妙士早相招。同泛浙江潮。看眼阅青徐，气横燕赵，天路逍遥。明年此时何处，定软红道上玉骢骄。万里江南归梦，青灯还忆今宵。"}