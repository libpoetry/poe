{"id":"643045","title":"题敬赐内侍桂岩道人李吉之天香深处手卷","dynasty":"明","author":"胡奎","text":"吹君玉龙管，酌我金螺杯。听我歌天香，天香何处来。广寒宫阙高崔嵬，黄金布地琼作台。吾不知当时老桂树，是谁亲手栽。但见月圆则荣，月缺则摧。九十万里顾兔东西走不息，岁岁花从天上开。请君花下饮，一笑舒君怀，百年此兴能几回。霓裳歌，羽衣舞，足蹋虹桥上天府。天香吹人千万古，愿持此香苏下土。"}