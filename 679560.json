{"id":"679560","title":"贫女行和吕山人","dynasty":"明","author":"杨巍","text":"生长蓬门人不识，四幅苧裙手自织。鬓边祗以荆为钗，箧内浑无帛一尺。行年三十犹未嫁，专与人家作针刺。赢将升斗奉阿母，春日秋夜閒不得。东邻有女富何如，箱常盈千辆盈百。镜里方及二八年，春中已适金张宅。世人重色总堪嗟，况重高门不论色。高门自富吾自贫，肯以罗绮改贞德。犹胜弃妇死路傍，冤魂入土血为碧。"}