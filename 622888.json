{"id":"622888","title":"补葺残编有感而作","dynasty":"明","author":"郭之奇","text":"书缺有閒轶时见。博闻强记尤堪羡。壁中科斗漫传疑，纸上蠹鱼空日变。错令迂儒滞妄胸，谁为太始开生面。我生之初尚无为，文华石匮盈千卷。玉堂弟子三十人，破的推锋孰我先。金台遗迹恣捃摭，中秘奇闻多手缮。岂期嬴火二千年，此日炎灰今忽煽。斯文将丧又十秋，断简如烟复如霰。已教磨鼻似书绅，自怜糟粕供肴馔。保残聊集圣贤裘，继往初携今古线。不妨所阙慎其馀，以待同人心相衍。口授仍忆济南生，穷愁再续虞卿传。"}