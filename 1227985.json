{"id":"1227985","title":"观龙鼻水赠天柱钦上人","dynasty":"元","author":"李孝光","text":"天根盘海底，大浪舂其南。众山尽萌芽，迸出白玉簪。涛波蚀之半，玲珑兀空龛。其阴生琪玕，其阳产楩楠。绝顶逼太白，才可一剑函。银河从天来，白凤毛毵毵。鱼龙撼不醒，醉如卧箔蚕。其中黑无底，铜杖不可探。一线出山腹，牛乳清而甘。清寒漱草木，日出香馣馣。云雾忽卷去，玉气射紫岚。千峰碧菡萏，春霞散红酣。或黝如苍璧，或青如挼蓝。或树旗杠一，或覆鼎足三。或抉如怒猊，或呀如洪蚶。或如马善踶，或如虎视眈。耸者如楼观，窾者如罂甔。仰者如箕踞，俯者如负儋。或螺髻绀目，俨雅如瞿昙。或庞眉骀背，伛偻如老聃。矫如天女戏，卑如童子参。万鬼若斲削，天巧未易谈。招提十八寺，过者尝挽骖。中有天人师，久卧老柏庵。法界如尘沙，一一毛端含。长风吹游子，鬓发青䰐鬖。幽寻忽至此，佳处若已谙。我家雁山顶，择胜不敢贪。但悲食糜子，腐作书中蟫。相逢一大笑，新诗出长锬。明朝芙蓉路，惟听霜钟韽。"}