{"id":"666505","title":"黄河行赠管汝济病归","dynasty":"明","author":"薛蕙","text":"昆崙播元气，积石喷灵波。东南控赤县，西北注黄河。黄河西北来，崩浪触山开。天轮蹙惊电，地轴沸奔雷。雷奔万馀里，鼓怒何时已。悬流白日下，漂沫浮云里。洪波直射三秦道，巨灵擘山山为倒。二华峰开菡萏披，九嵏夹绕蛟龙抱。九嵏巀嶭青天上，下有黄河日摇荡。欹岸长移渔父船，清沙好拄仙人杖。仙人西归聊卜筑，开门正对黄河曲。浦口凫鹥上石床，云中薜荔垂茆屋。男儿挂冠苦不早，玉体忧来日枯槁。尔去应寻河上公，我行欲访南山皓。"}