{"id":"828572","title":"十年以来日习寸楷未尝间断所用笔以邵芝岩紫毫长颖中楷为佳自兵事起笔坊被毁无可觅购询先七弟来书云觅得三枝喜极长句报之","dynasty":"清末近现代初","author":"陈曾寿","text":"我性散漫称拙书，晚岁收心聊自课。非能主敬非要好，略等抄胥儆閒惰。厚重纯密爱紫颖，狼鬣轻悍羊毳软。浙工首举邵芝岩，压倒京师戴与贺。旧得乾隆内制毫，珍藏未敢凡墨涴。坚强不钝顺不剽，得心应手馀地破。形式精微得二三，差推邵氏能仿作。年来敝秃动盈束，伏几长宾驹影过。异国兵锋扫地来，笔工星散坊灰堁。收合馀材强充役，白日昏昏倦欲卧。今君为我竟搜得，鸿毛千里真奇货。从兹满意弄窗光，聊破枯禅骆驼坐。"}