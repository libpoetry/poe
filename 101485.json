{"id":"101485","title":"念奴娇·九华惊觉","dynasty":"宋代","author":"彭泰翁","text":"九华惊觉，又偷承雨露，羞匀春色。岸蓼汀苹成色界，未必天香人识。粉涴脂凝，霜销雾薄，娇颤浑无力。黄昏月掩，山城那更闻笛。应是未了尘缘，重来迟暮，草草西风客。莺燕无情庭院悄，愁满阑干苔积。宫锦尊前，霓裳月下，梦亦无消息。嫣然一笑，江南如此风日。"}