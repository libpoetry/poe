{"id":"1193637","title":"朝天词十首寄上魏博田侍中","dynasty":"唐","author":"王建","text":"山川初展国图宽，未识龙颜坐不安。风动白髯旌节下，过时天子御楼看。相感君臣总泪流，恩深舞蹈不知休。初从战地来无物，唯奏新添十八州。催修水殿宴沂公，与别诸侯总不同。隔月太常先习乐，金书牌纛彩云中。无人敢夺在先筹，天子门边送与毬。遥索綵箱新样锦，内人舁出马前头。御马牵来亲自试，珠毬到处玉蹄知。殿头宣赐连催上，未解红缨不敢骑。老作三公经献寿，临时犹自语差池。私从班里来长跪，捧上金杯便合仪。四海无波乞放闲，三封手疏犯龙颜。他时若有边尘动，不待天书自出山。胡马悠悠未尽归，玉关犹隔吐蕃旗。老臣一表求高卧，边事从今欲问谁。威容难画改频频，眉目分毫恐不真。有诏别图书阁上，先教粉本定风神。重赐弓刀内宴回，看人城外满楼台。君臣不作多时别，收尽边旗当日来。"}