{"id":"483611","title":"天冠法师邓均谷祷雨歌","dynasty":"明","author":"贝琼","text":"至正辛丑秋七月，官河无舟死鱼鳖。钱唐城中十万室，凿井深通海鳅穴。海底九乌朝并出，流金铄石气愈烈。我无快刃斫旱魃，构孽为妖降吴越。老巫歌舞帝不悦，真宰之罪何当雪。天冠法师与天通，丹书铁券呼龙公。石坛昼晦群神降，金支翠旗来半空。举杯掷地霹雳从，澍雨一日声如硔。三田白水禾芃芃，儿童满道歌年丰。百金不顾归空同，师岂琐琐贪天功，笑汝蜥蜴能为龙。"}