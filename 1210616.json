{"id":"1210616","title":"登朝天岭","dynasty":"元","author":"魏初","text":"余来汉中凡三年，大山小山行欲遍。今年复有东川行，大抵势随岗阜转。石头荦确颠且危，不独心惊梦亦战。利州城北到朝天，又是川行山一变。悬崖皴涩留苔青，石罅阴森郁松茜。得诗数语疑有神，得酒百杯亦不倦。回环应接奇无穷，乃见平时所未见。落落参军正紫髯，行行御史真铁面。相看大醉复长歌，灭没春鸿天一线。"}