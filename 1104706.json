{"id":"1104706","title":"绍定三年寿明仁福慈睿皇太后册宝九首","dynasty":"宋","author":"郊庙朝会歌辞","text":"思齐圣母，媲于周任。体乾履坤，博厚洪深。七帙既启，万寿自今。昕庭发号，式昭德音。煌煌仪物，绎绎鼓钟。奉兹宝册，至于阶东。上公相仪，列辟尽恭。拜手慈宸，福如华嵩。帝阙肃开，天阶坦履。霓旌羽盖，导仪护卫。匪誇雕瑑，匪矜繁丽。兹谓盛仪，亿载千岁。金坚玉纯，文郁礼缛。来从帝所，作瑞王国。天开地辟，日熙春燠。兹谓盛事，永燕茀禄。皇仪有炜，綵舁次升。沈沈邃殿，穆穆天廷。坤德罙隆，皇图永宁。咨尔廷臣，摄齐以登。寿为福先，明烛物表。仁沾动植，福齐穹昊。曰慈与睿，并崇丕号。演而申之，万世永保。迩臣跪奏，严办必恭。乃御袆褕，升于殿中。慈颜雍穆，和气冲融。芳流清史，传之无穷。徽音孔昭，宝传斯刻。金昭玉粹，有烨斯册。载祈载祝，以燕以翼。宝之万年，与宋无极。皇文既举，庆礼告虔。肇自宫闱，格于幅员。子称母寿，母谓子贤。陟降在兹，隆名际天。"}