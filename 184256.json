{"id":"184256","title":"答杨霖用韵见赠","dynasty":"宋代","author":"孙应时","text":"沧沧万里无时盈，太山四维不可仆。蛙井跳梁徒自喜，蚁垤崔嵬欲何就。物情小大乃尔悬，人心是非当自究。荣名乍满妻孥笑，权利偏供宾客僦。纷纷逐自坐穷年，往往攫金忘正书。谈夸亦或轻万钟，蹴嘑忍能甘一豆。人怜世纲苦易缚，我悲古道迂难售。文章小枝本游戏，功业有时真际辏。六经坠地谁羽翼，众说浮天谁拯救。独行不畏迹随削，危言便恐眉遭灸。舞雩鼓瑟洙泗远，弄月吟风伊洛旧。晨霞翠柏足餱粮，秋兰芳芷堪怀袖。此身今愧五斗役，归心绕日千岩秀。平生未饱书册愿，老大自知人物陋。意存当世力不能，名忝儒生实难副。杨侯杨侯豪杰士，霜鹘横空天马聚。叵堪高谊谬推挽，喜见雄词豁昏昏。端能有意千载前，执鞭请试从公后。"}