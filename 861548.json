{"id":"861548","title":"用元韵答清老 其三","dynasty":"宋","author":"王炎","text":"平生言语苦不工，甲乙未能成类稿。曩时陶谢以诗鸣，竭力追随终莫到。上人词锋极痛快，睥睨千人军可扫。长须惊喜见此客，无怪绕枝鳱鹊噪。师言能诗且工画，笔仗须先知嫩老。复言能画亦饱参，亹亹玄谈听更好。吾闻法海深又深，性珠可得不可讨。若除诗画与谈禅，未审云何真悟道。"}