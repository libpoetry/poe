{"id":"427720","title":"水调歌头 赠刘定一将军","dynasty":"近现代","author":"龙榆生","text":"剑气总难敛，射斗有光芒。出言曾见惊座，此士不寻常。凭藉一成一旅，但得知人善任，汉道定能昌。果报登坛拜，天马看腾骧。郁忠愤，披肝胆，事戎行。男儿待显身手，肯自负昂藏。子为苍生请命，我为将军传檄，宣化及雍梁。勉佐中兴主，换了未渠央。"}