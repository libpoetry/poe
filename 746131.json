{"id":"746131","title":"黔山杂述","dynasty":"清","author":"吴振棫","text":"西南入瓯脱，群峭忽奔辏。纵横支干分，十九图经漏。崇谹叠钩锁，刻画豁氛雺。百状斲浑沦，一气孕坚瘦。但经意想到，未算奇险构。迤逦如屏张，妥帖等盂覆。形端从臣笏，气猛战士胄。欲行不行龙，将飞未飞鹫。为阳辟阴阖，若神驰鬼骤。脉急前后承，势仄左右救。谽谺胁侧穿，空洞腹中透。冷白搪孤铦，纯碧熨万皱。倒空压鹏翼，旁突截马脰。直教地形穷，方信天巧富。仰掇星如棋，俯听雷出窦。岚阴暗如梦，云气怒欲斗。两崖架垂虹，一窾纳急溜。迎曦谷含赭，裂璺石画籀。危陉历渐尽，余势蓄犹厚。稍稍疆场开，草草室庐陋。柱短石覆檐，墙低版缩牏。屋头鸡争啼，床下豕忽狗。畸零不成村，双只或依堠。窥人闯狂魈，夺路走惊狖。深萝顽阴閟，怪树杂色糅。松液胎人形，丹汞达奇臭。毒荨愁钩穿，瘴蕊惧攀嗅。嗟兹黔土硗，太半楚客僦。靛畎割沟塍，獠界杂铫耨。天寒衣掩骭，日午甑绝镏。引藤劝斟酌，毁瓶招?诟。畚争枯槎拾，碑禁哑泉漱。睢盱心寡营，寒苦骨易寿。矧彼种人繁，益慨夷俗狃。铸刀先试人，伏弩工殪兽。缚楮招寡雌，吹芦合蛮奏。卜惟用荒茅，处竟穴深窌。剁牛神莅盟，放虫鬼伏咒。险则鋋走疾，怒即群吠嗾。聆音耳如塞，睹状眼欲瞀。悴肤怜仆衰，怖魄惜儿幼。岂有险逾此，而竟客来又。王程迫驰驱，野食互劝侑。带悲移孔宽，字失疥壁旧。侦逻绝铃柝，嘑嘂溷疱厩。馆人孰馈飧，客邸转匿绶。宵惊梦多餍，乡远心自疚。习劳健能任，脱险祸谁宥。但歌《行路难》，敢悔作计谬。安得付划夷，旷荡见宇宙。"}