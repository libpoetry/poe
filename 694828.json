{"id":"694828","title":"九日陪祀山陵二首","dynasty":"明","author":"宗臣","text":"九日山陵木叶丹，北来秋色抱长安。天开紫极群龙起，月照苍梧万骑寒。绝壁正当胡马路，西风不落汉臣冠。青萸黄菊年年事，谁拟今从北斗看。扪萝直上最高头，万里苍茫生客愁。白露衣袍千嶂夕，紫微环佩七陵秋。月明远塞知胡遁，风急长杨恐帝游。天末彩云如有意，至今常傍翠华流。"}