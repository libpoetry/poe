{"id":"429530","title":"晚渡浑河望石景山","dynasty":"近现代","author":"黄浚","text":"石景山头落日赭，扁舟铁索桑乾下。仆夫乱流竞千喧，迎面众峰勒奔马。廿年自笑幽并客，晚备萧辰始谋野。垄旁麦秀垄柳黄，决决寒渠水光泻。今年千里高田荒，污土深耕天所假。人生不齐例如此，欲餍双眸敢愁踝。何时健步穷追攀，长向秋岚乞茅把。人间兴亡事愈急，壁上石经谁读者。回看金阁寺傍松，正拥斜阳踞苍瓦。"}