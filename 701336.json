{"id":"701336","title":"题四景山水图 杜甫游春","dynasty":"明","author":"黄仲昭","text":"白头杜陵叟，乾坤一诗豪。看山坐芳草，寻春访绯桃。一尊不自慰，奈此时绎骚。芙蕖新著花，幽赏竟朝夕。所喜契吾心，宁徒玩其迹。遗说炳丹青，谁能继真识。彭泽赋归来，托身篱菊中。夷齐迹虽异，商周时则同。世无汉昭烈，千载空卧龙。清夜入孤山，梅花伴幽悄。兴寄香影中，诗成水月表。松梢孤鹤鸣，不觉千山晓。"}