{"id":"815664","title":"万柳堂怀古","dynasty":"清","author":"贾虞龙","text":"廉公清兴酒颜酡，红豆抛残《白纻歌》。三叠笙簧云外散，六朝烟雨梦中过。尊前秋水开蟾镜，槛畔山光淡绿蛾。惆怅更无花解语，高楼凭遍晚风多。堂开绿野侑嘉宾，相国斋居列锦茵。文献有灵关气数，山川生色仗词人。百年钟鼎悲流水，万里风云隔去津。偶尔登临搜屐齿，年年花鸟不知春。"}