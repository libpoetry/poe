{"id":"827950","title":"游戒坛寺","dynasty":"清末近现代初","author":"陈曾寿","text":"落日策蹇苍山中，过雨涧谷香蒙茏。千盘万转不见寺，划然斗绝开神宫。入门趋殿犹里许，广台千步高连穹。凭崖下视转空阔，来处镵削皆平庸。未穷山深见山骨，磊珂称意数十松。惜哉神物一先化，蟠际冥漠无由踪。虬髯海客席庑下，灵液正满玻璃钟。山僧导宿启扃钥，院幽石古深房栊。牡丹连丛堆碧叶，想见如斗春花红。清晨跻攀纵眺望，帝畿一线呈纤洪。俄然足底荡云海，石阑以外空濛濛。天低殿角忽浮动，回头陡失青芙蓉。恭瞻天下第一坛，收纳万象如朝宗。智名勇功无坚固，独以戒力担无穷。一心直贯无量劫，我来赞叹如螟蠓。彼法有人知何晚，于此惊倒南皮翁。后有来者别开径，不知天外藏何峰。嗟予尘土纷世念，一夕暂洗清凉风。去嚣憩寂终不得，夜梦乡井还忡忡。传闻岩颠有穴处，髫年早识千缘空。云深路绝窘初步，虽有寒拾何能逢。"}