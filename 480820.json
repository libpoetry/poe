{"id":"480820","title":"题昆山沈愚通理诗集","dynasty":"明","author":"刘溥","text":"吴城东头八十里，玉山青插娄江水。何人秀发山水间，沈生文章妙无比。清如玉树含秋霜，丽如五色云锦张。琅然天外度灵响，一曲一奏春风香。春风吹入长安陌，紫陌烟花烂晴色。隋珠赵璧常自珍，乐府词林尽相惜。生今年才二十余，声名欲与前辈俱。方今四海被皇化，好协雅颂歌唐虞。"}