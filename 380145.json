{"id":"380145","title":"湘春夜月·舟泊长安送丽轩返杭","dynasty":"清代","author":"赵我佩","text":"挂蒲帆，好风吹送轻桡。一片泪迹模糊，都付与鲛绡。我已天涯伤别，更那堪君去，杨柳河桥。怕临歧执手，柔情欲诉，黯黯魂销。金樽依旧，绿鬟低亸，酒醒今宵。奁月如钩，想照见、晓妆人倦，懒画眉梢。青天碧海，问嫦娥、可也无聊。者次第，有离愁万缕，寸心难理，莫剪并刀。"}