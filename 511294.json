{"id":"511294","title":"除夕呈家兄","dynasty":"明","author":"陈献章","text":"去年除夕色未槁，今年除夕兄已老。小弟朱颜不如昨，但说穷通无丑好。山中茅屋二十年，日月逝矣如奔川。兄弟五男并四女，啜菽饮水同炊烟。慈母年高白发少，二十孀居忧未了。眼前黄口那得知，争觅梨栗相喧炊。我年未老筋力衰，耒耜即付大头儿。童牛生角禾登垄，为我且给通家麋。"}