{"id":"813617","title":"八月接东村书闻遂移居盘阳以诗代柬赠答","dynasty":"清","author":"李锴","text":"鹿车脂其牵，秋风吹我衣。客子何仓皇，离居非前期。骨肉惨不欢，牵袂邻儿啼。虽殊千里别，转面长相思。海鸟薄鲁羞，代马愁南辕。佳城郁苍苍，况在青门边。长跽却辞去，一日渝百年。彼草犹青青，纡回墓门前。蛇行不赖足，牛用不赖齿。夫谁宰弘化，丰啬含妙理。方舟溯大河，投竿钓王鲔。落日射金沙，空波寒瀰瀰。羁魂恋枯骨，雨夜翔幽林。面交訾古处，今见君子心。昨日故人死，今日故人去。头白感伤多，人生甚流寓。秋山抱孤村，葺茅枕虎落。息肩匪恤劳，田家岁耕作。大夫能纬萧，娇儿罔纺缴。白马金当卢，看人返平乐。"}