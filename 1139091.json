{"id":"1139091","title":"挽张宗师","dynasty":"宋末元初","author":"陆文圭","text":"凤历归明主，龙韬识老臣。衣冠朝日月，剑履步星辰。极品跻黄阁，斋居入紫宸。存心妙经纬，赞化极弥纶。道教崇簪笏，词林压搢绅。俭慈为世宝，安乐是天民。梦卜亲如见，祈禳立有神。谷城黄石老，衡岳白衣人。密勿天心契，便蕃帝渥新。寿尊来玉醴，法乐宴崇真。重锦颁衣袭，精糜享膳珍。青溪合瑶草，玄圃植灵椿。化鹤声逾远，飞凫迹已陈。松青凋晚岁，林缟失残春。世事柯山局，人生桑海尘。十龄传正印，一德镂坚珉。"}