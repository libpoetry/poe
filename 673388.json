{"id":"673388","title":"题䨥龙出涧图","dynasty":"明","author":"陈玺","text":"岁寒不改青山涩，老大槎牙倚天立。错节肯为蝼蚁残，盘根甘与蛟龙蛰。长风怒吼针芒寒，飞流直迸芙蓉湿。何人号为绿发翁，此翁曾受嬴秦封。有时夜半风雷起，须臾变幻江山里。有时飞上明堂路，便作明堂栋梁具。周家作画众所推，好墨淋漓多深趣。挂君高堂素壁间，白昼无云生烟雾。"}