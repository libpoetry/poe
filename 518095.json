{"id":"518095","title":"考满舟经十八滩因分各滩名赋诗 其六 石人滩","dynasty":"明","author":"唐文凤","text":"石出如人长，滩名以兹显。萝衣绿乍纫，苔发翠初剪。云凝身覆裸，雨零泪流泫。影浸浪纹摇，足踏波痕浅。至今屹以立，不逐流波转。有时气郁蒸，阴火炊甑甗。有时风濆沦，神力旋硙碾。我买西江船，三月涉危险。潭空巨鱼潜，沙㙲馋蛟远。陵谷永不迁，桑海何曾变。考绩膺清裁，幸与天官选。平生抚字心，施政当力勉。"}