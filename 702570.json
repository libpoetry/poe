{"id":"702570","title":"古贤图四绝为临塘婿范樟题 伊尹","dynasty":"明","author":"程敏政","text":"三聘幡然出有莘，画图千载见风神。南巢革夏桐宫放，岂是临期促办人。金貂并与世尘空，老圃馀情寄郭东。莫笑种瓜生计拙，此心原慕采薇翁。雪林樵担压双肩，士有穷通节自坚。赢得马前愚妇骇，快心堪笑亦堪怜。一竿名重子陵滩，风景真宜入画看。却恐禄多归计好，羊裘零落钓矶寒。"}