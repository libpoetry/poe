{"id":"1144627","title":"杂诗","dynasty":"宋末元初","author":"钱选","text":"地僻秋深戎马閒，一尊随处且开颜。谁思铜雀埋黄土，但忆金人出汉关。六合茫茫天共远，五湖杳杳雁飞还。中年陶写无丝竹，王谢风流莫强攀。青春跃马两山间，溪柳岩花动客颜。日落孤城金铎振，草深荒冢石人閒。庾郎赋就元无味，阮籍途穷且未还。江左风流半摧谢，白头犹自绕乡关。"}