{"id":"1239359","title":"双烈行","dynasty":"元末明初","author":"钱宰","text":"云中两烈妇，风节何雄哉。妇姑誓同死，军马倏已来。姑言我死命之遭，尔方年少不得逃。欲自经，不得索，欲自刎，不得刀。少妇潜致辞，不用刀与索。儿当激贼怒，与姑头共斮。姑如湛卢剑，骂贼猎猎生刚风。妇如黄间弩，蹶张放弦气愈雄。厉声奋激膺贼锋，万古双烈誇云中。"}