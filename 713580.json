{"id":"713580","title":"寿江节母","dynasty":"明末清初","author":"屈大均","text":"卫风歌靡他，恒辞贵从一。春秋诸列女，伯姬固无匹。自母失所天，艰贞矢永毕。十五奉罗巾，二十罢瑶瑟。供养代良人，甘肥机中出。有时倚柱吟，鲁女同忧恤。朝上君姑堂，暮入叔姑室。姑言妇未亡，亦如儿在膝。皇天悯苦寒，与母以白日。年今已五旬，鬓发尚如漆。鞠育一雏鹓，诗书去骄逸。蟾兔在腹中，月光长盛实。"}