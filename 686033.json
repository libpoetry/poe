{"id":"686033","title":"初夏出南郊历天坛至神乐观道院宴集得深林二字四首","dynasty":"明","author":"卢龙云","text":"朱明初启夏，万绿满芳林。春去无多日，时和转惬心。出郊行结轸，随处坐披襟。景物俱清胜，流观并助吟。昼永随南陆，朋游况盍簪。郊原细藉草，林泽纵听禽。石扫残花片，车停茂树阴。飞云从杖屦，远俗称幽寻。远忆郊天日，千官扈驾临。皇图依北极，御路隐中林。王气瞻从昔，游怀畅自今。两都曾作赋，应与续遗音。历览芳原胜，谈玄道院深。野霞纷掩映，林木更萧森。姹女丹从授，贤人酒谩斟。羽觞移就月，杂坐听鸣琴。"}