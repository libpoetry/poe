{"id":"308538","title":"丹凤吟·树园来郡城，旋复别去","dynasty":"清代","author":"陈洵","text":"断眼风花如梦，被水霜繁，循涯芳歇。邮程十里，津鼓迤明催彻。寒灯陋馆，伴人销凝，小碧舒梅，千红沉叶。怕理莼丝宛转，罢酒归来，潮语还自呜咽。最是经行旧处，望中音乐城戍接。信有前期在，但愁心无奈，先付鶗鴂。河桥低转，脉脉半规斜月。念远伤离年事晚，怨孤鸿天末。嗒焉隐几，竽籁空外阔。"}