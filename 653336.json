{"id":"653336","title":"送刘廷信兄归闽","dynasty":"明","author":"张宁","text":"时秋七月凉风度，有客鸰原问归路。富春山下云欲开，钱塘江头潮未大。潮落潮生自往还，南来北去几人閒。悠悠名利总如此，谁解盘回兄弟间。君家伯仲称联璧，古色深沉气温栗。五千文字老书生，十二山川大方伯。廊庙江湖事偶然，悲欢离合各悬悬。萋迷春草池塘梦，落寞对床风雨眠。去年曾托南飞雁，有约今春定相见。看穷纸上万金书，不及灯前半时面。昼语连宵向夕晨，青浓翻忆故园春。平生本抱丘壑志，长袖怕沾车马尘。到家时节应重九，丹荔黄柑菊花酒。邻翁野老笑相迎，又是浮生一开口。鸿鹄冲霄奋羽翰，从今不苦鹡鸰难。会须培植堂前树，待弟归同白首欢。"}