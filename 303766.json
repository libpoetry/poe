{"id":"303766","title":"南浦·柳外驻轩车","dynasty":"清代","author":"陈方恪","text":"柳外驻轩车，有轻盈、并倚内家标致。相见凤城西，吹笙去、掩抑玉人春袂。羞红弄蕊。破妆十日轻阴里。犹是天涯，同照影零乱，一身清泪。汉宫帘捲春明，正杨花如梦，沉香人起。浅醉酌流霞，玄都恨、还问仙娥知未。千山万水。家园唱彻今无地。直到旗亭，啼杜宇魂返，故溪环佩。"}