{"id":"950933","title":"王文公赴官修学二帖赞","dynasty":"宋","author":"岳珂","text":"态腾踔而多疏，意轩昂而多趣。倏焉如籋电之驹，沛然如纵壑之鱼。使之为山泽之癯，抱是道以自娱，闻清风而兴起，望膏泽之沾濡，肤寸所形，秕糠金朱，岂不毅然大丈夫。然而律之以芝繇之法度，考之以羲献之范模，媲行楷而已变，质隶草而多拘。顾欲以之擅八体，教六书，合天下同轨之车，而不容有一辙之殊，兹其所以偾于康庄之衢。吁。"}