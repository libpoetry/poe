{"id":"673158","title":"赠都督杨希仁赴召","dynasty":"明","author":"白圻","text":"边星昨夜欃枪伏，边草萋萋自抽绿。大将功成士马閒，天子临轩再推毂。龙盘虎据留都重，阃外元戎维汝用。拥旄仗钺出长安，鹰扬气势烟云动。承平最久誇江东，百年不见狼烟红。公来镇静民物丰，日长豹幄悬雕弓。天颜咫尺降丝纶，海不杨波尘不惊。宣威久赖股肱力，折冲正倚卿威名。杨公才艺何超卓，两岁三迁恩宠渥。石头城外送君行，愁见江天云漠漠。青春祖道槐阴秾，纷纷冠盖生英风。高牙玉节趋王命，方叔召虎今惟公。"}