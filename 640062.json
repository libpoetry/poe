{"id":"640062","title":"君子慎所择","dynasty":"明","author":"汪广洋","text":"君子慎所择，结交当结心。苟不易所守，忧患实相任。在昔管鲍氏，友爱殊独深。意气一见许，乃能轻万金。桓桓松与柏，托根泰山阴。玄冬冰霰集，郁郁自成林。维泽有兰茝，苾芬思可纫。岂比榛蘖丛，凋瘁易相寻。所以君子交，愈久愈足钦。吐词罄肝胆，炯然同照临。夫何庸俗徒，徇习等浮沈。兹意邈难写，浩歌弹素琴。"}