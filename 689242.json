{"id":"689242","title":"艳曲八首","dynasty":"明","author":"何景明","text":"御沟连上苑，大道接平沙。紫陌三千骑，青楼十万家。城中杨柳树，风起暮飞花。日出洛城里，歌钟起四邻。朝游桃李蹊，暮踏车马尘。游丝罥白日，冉冉愁阳春。秦氏字罗敷，冯家名子都。妆成临劝酒，曲罢坐当垆。白马金吾子，青丝提玉壶。明姿称二八，生长紫罗帷。对客舞垂手，邀人看画眉。今朝仲春日，照影临芳池。粲粲东城子，盈盈南陌姝。自矜夫婿贵，翻笑使君愚。日暮采桑去，空回五马车。翩翩五陵儿，藉绮冠华簪。常怀双宝剑，讵惜千黄金。驰马章台下，红尘不可寻。兰灯列满座，繁炬灼朱光。富贵倾南国，佳人出北方。画堂翡翠帐，夜夜郁金香。高台临万户，朱构耀城隈。共藉鸳鸯绮，双持鹦鹉杯。春风楼下度，一夜百花开。"}