{"id":"502546","title":"林思器席上燕别高漫士得思字","dynasty":"明","author":"王恭","text":"月出东大堤，含辉正流丽。同心以绸缪，何乃生离异。置酒登高台，台中筦弦思。临觞不能御，恨恨心已醉。忆昔俱少年，眷言不相弃。及兹别离时，衰境倏已至。念君远行游，严驾越淮泗。阿阁入云中，皇居俨迢递。京邑多故人，谁为愿微细。恨无承风翰，随君发遐裔。浮云东南翔，夕景忽西逝。安能守穷贱，皓首以遗世。"}