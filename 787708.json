{"id":"787708","title":"重九偕张棣笙施衡甫两学博叔兄子承登道场山至万象塔，北望太湖放歌纪事","dynasty":"清","author":"许传霈","text":"我生少小客菰城，日对城南山之塔。塔矗山顶不知名，但喜山塔天作合。续来此邦已壮年，城郭人民历变迁。不寻名胜徒惆怅，碌碌车马走烽烟。何幸今岁又三到，山灵号咷转为笑。九月九日天气清，漫集壶觞邀同调。初入平陂蚁珠穿，旋跻危磴猾巢悬。股栗神眩难休息，攀扶直欲穷崖巅。忽起天风何浩浩，此身已在千岩表。昂瞻天外阊阖开，俯瞰群山培塿小。方见斯塔位置间，卓立苍茫我欢颜。本有康庄达人境，绝无尘俗绾仙寰。平时所见乃山背，欲登不登三十载。端由恒蹊迷浅人，井观万物等盆戴。崎岖阅尽履坦途，浮障销除證真吾。到此如酬饥渴愿，装严非独宝浮屠。浮屠北望渺无极，滚滚洪涛天一色。吴越具区八百里，塔势空横影卧黑。山川呼吸灵气通，方丈蓬壶在眼中。况复奇峰罗七二，奔赴俨出偏师攻。塔兮会心寂铃语，尽大乾坤理如许。登临此地揽其全，学海学山齐得所。山前落日不可留，一啸长空木落秋。青林红树相应答，读书当有何楷俦。噫吁嘻，未到山头不见湖，日对此山何为乎。我今疑晢归去发长歌，欲问看山不足苏东坡。"}