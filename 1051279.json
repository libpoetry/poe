{"id":"1051279","title":"邀月亭","dynasty":"宋","author":"马存","text":"亭上十分绿醑酒，盘中一箸黄金鸡。沧溟东角邀姮娥，水轮碾上青琉璃。天风洒扫浮云没，千岩万壑琼瑶窟。桂花飞影入盏来，倾下胸中照清骨。玉兔捣药与谁餐，且与豪客留朱颜。朱颜如可留，恩重如丘山。为君杀却虾蟆精，腰间老剑光芒寒。举酒劝明月，听我歌声发。照见古人多少愁，更与今人照离别。我曹自是高阳徒，肯学群儿叹圆缺。"}