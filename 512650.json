{"id":"512650","title":"正月四日喜许氏女得甥","dynasty":"明","author":"沈周","text":"汝寡无丁男，托命惟一女。活世真废人，盲瘖无乃是。今年女有育，正月利弧矢。乃是四日生，六日方闻喜。得报讶其迟，隔县本非迩。老夫笑满面，贺汝似得子。他人视则甥，在汝则子比。缘情遂亡分，慰眼并遗氏。在我固称弥，因汝喜切已。妇人曷持家，嫠茕粗有恃。身后飨粢盛，其气尚有以。汝夫在地下，不为敖氏鬼。譬如委霜草，今为春风起。复如涸沟鱼，一夜漫春水。只忧不曾生，既生长易矣。便须买书本，教自孩提始。成人无他图，读书而已耳。"}