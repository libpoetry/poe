{"id":"1107460","title":"次韵张汉卿梦庵十八咏 梦庵","dynasty":"宋","author":"史浩","text":"兹庵路何许，云深不知处。梦觉两俱忘，始可蓦直去。默岂交摩诘，谈何事阿戎。时行百物生，不息唯天工。空中一物无，于焉生万有。向此求神通，杯棬即非柳。一泓湛无滓，绕砌如天成。须眉彻底见，风浪何曾生。烟岚染秋黛，潺潺径大空。平畴藉光及，比屋饶千钟。平生安乐地，不受利名煎。其中一空洞，寥寥无色天。生处本恬淡，得失诚酸辛。婆娑鬓渐秋，天地一閒人。法门建章富，法幢空处成。于此下一则，浮云涴太清。秾薰知见林，燕坐观物化。鼻孔如撩天，可闻不可画。胸中炯明月，一照万缘空。蝉蜕云霄表，堕地为儒宗。夫君活国手，爱此隐仙字。行再出刀圭，可使民久视。注目眇无际，彤云灿晚暾。心融八极表，欲辩已忘言。缓步一徙倚，细数新条枚。悠然得真趣，独立迟谁来。蟾窟有奇芳，殖根此茂密。人间万种香，企之不可及。万叠互团绕，风烟朝夕俱。三穴已扫竟，无复藏妖狐。何人过三径，共此曲蘖春。月下倩人扶，花影铺满身。濯缨与濯足，均是沧浪水。个里不胜清，渭神爽应泚。洒然清泠吹，过我十八公。飕飗喧宇宙，可奈此孤丛。"}