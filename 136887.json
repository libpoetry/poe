{"id":"136887","title":"赠李道士谒仙行","dynasty":"宋代","author":"白玉蟾","text":"蓬莱空夜月，琪树不秋风。霜畦老芝（左瓜右瓜），烟阙多麟龙。灵龟不知岁，孤云杳无踪。白鹤忽归来，紫鸾鸣雝雝。谁种蟠桃核，花开崑崙峰。一曲舞胎仙，瑶池讌已终。手持三尺霜，浩气渺太空。坐断壶山景，杖头风月浓。玉皇知何时，锡诏下霄濛。玉膏满瓯雪，刀圭一粒红。赠子谒仙行，金鸡呼晓钟。唤起老飞廉，羊角舞巽宫。为君吹梦魂，横飞过海东。"}