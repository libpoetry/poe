{"id":"562450","title":"云山清趣图为欧阳道人作","dynasty":"明","author":"丘浚","text":"山矗矗，云漫漫，云容山色微茫间。一天淡月秋空静，满地落花春雨寒。道人爱此有清趣，穿云结屋依山住。一缕茶烟午梦馀，两腋清风欲飞去。欲飞不飞无限情，拂弦时作太古声。惊猿吐月泪潜堕，老鹤知更相和鸣。夜深万境俱岑寂，兀然虚室生寒白。回头人世隔红尘，云山惨淡无颜色。"}