{"id":"1217873","title":"溪楼小宴分韵得头字","dynasty":"元","author":"陈镒","text":"西风浩荡吹衣裘，天气渐冷黄花秋。山城酒熟方新篘，虽非九日堪追游。今朝偶出招朋传，携尊采菊登高楼。雕盘乌几罗珍羞，一觞一咏相赓酬。蟾光当窗青入眸，珠帘倒挂珊瑚钩。晓霞绚彩晴未收，白蘋掩映波光浮。醉酣更觉忘百忧，胸中世故散不留。诗成复作商声讴，他人能有此乐不。丈夫命达当封侯，未达自分归林丘。我闻弘景不出休，何须更画金笼头。"}