{"id":"1252595","title":"中秋夜对月有咏","dynasty":"元末明初","author":"徐贲","text":"拟将诗酒赏良时，久不吟诗思苦迟。无酒已辜今夜月，如何容得更无诗。吟诗无伴自无情，满院凉风月正明。毕境无诗空懊恼，只将身绕桂花行。几欲高眠畏夜寒，又思月色起来看。及来看月翻多感，不似眠时意少安。云汉微明夕雨馀，行吟独自绕阶除。今宵若与常年比，月色人心总不如。"}