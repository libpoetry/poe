{"id":"102481","title":"次韵子由书清汶老所传秦湘二女图","dynasty":"宋代","author":"苏轼","text":"春风消冰失瑶玉，我本无身安有触。羊生得妇如得风，握手一笑未为辱。先生室中无天游，佩环何处鸣风瓯。随魔未必皆魔女，但与分灯遣归去。胡为写真传世人，更要维摩一转语。丹元茅茨只三间，太极老人时往还。点检凡心早除拂，方平神鞭常使物。"}