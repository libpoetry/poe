{"id":"1077303","title":"邓成彦以寒字韵长句来次韵答之","dynasty":"宋","author":"李纲","text":"蓬莱东隔沧溟宽，我欲游之恨无翰。崆峒西峙冰雪积，崛起万仞良难攀。不如随寓忻所惬，放逐爱此沙阳山。苍松拂云雨溜溜，古涧凿石泉潺潺。远峰三叠碧玛瑙，脩竹个个青琅玕。烟霞缥缈巧妆缀，极目秀色如可餐。就中此亭更幽绝，泠然爽气洗我肝。命名题字聊一戏，坐觉景物增清寒。子为胜游真得侣，纤月正挂青云端。诗篇雕琢愁肺肾，笔力渐阔生波澜。当观佳致本来有，拈出便作一倍看。百壶何必事狂饮，一斗自足资幽欢。夜乘小艇鼓归棹，平溪十里初不关。更须风露稍凄冷，相约同自亭中还。"}