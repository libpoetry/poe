{"id":"151821","title":"送县尹任满","dynasty":"宋代","author":"毛直方","text":"卓鲁久滑涂，临风重怀人。锦溪有美锦，善制当谁称。器之汾阳君，烨烨驰华声。往来试樵邑，口碑播瓯闽。东阳修何行，桃李三年春。安得百器之，布满弦歌城。奈城斗以南，纷纷蒲璧荣。令君一何廉，廉乃不近名。令君一何明，明乃不见形。令君一何有，有若权在衡。令君一何了，又若刃发硎。能令政事简，罚者怀其仁。官府有直气，闾门无枉情。物论久逾定，去思见民真。"}