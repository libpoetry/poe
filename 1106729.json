{"id":"1106729","title":"舟中和陈子东","dynasty":"宋","author":"王柏","text":"几年不蹋玉京埃，今日因何走一回。怪石怒吞寒濑急，短篷冲破暮烟开。赖他清笑千馀度，否则浩歌三四杯。寄语逋仙诗侣至，搀先开著数枝梅。低垂纸帐绝纤埃，冷透孤衾梦易回。宿雾未收沙濑黑，大江才近水程开。细搜景物归诗句，尽逐羁愁入酒杯。最是推篷频问讯，岸傍未见一枝梅。"}