{"id":"816570","title":"题王定安鼎丞塞垣集","dynasty":"清","author":"曾广钧","text":"紫台环佩三千里，白首关河百一诗。岂有周侯衰凤德，故知正则自蛾眉。出门西笑轻秦缶，投璧南征忆晋祠。首望山高资绕郭，话归为我摘辛夷。时局真成强弩末，惊才喜遇大刀头。阴符有注传银鹿，厌胜无方奠石牛。八部天龙持绮忏，九歌山鬼缉兰愁。纵横捭阖非长计，要酹蚩尤战五洲。"}