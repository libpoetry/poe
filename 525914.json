{"id":"525914","title":"醉歌赠别刘希尹","dynasty":"明","author":"顾璘","text":"江湖之情廊庙器，历城刘郎无乃是。高云塌翼堕泥涂，青衫来醉金陵市。金陵市上少人知，击筑正遇高渐离。十年闭户淮水畔，雄剑绣涩长低眉。喜君下马握君手，但说家饶步兵酒。眼前肝胆向谁倾，身后功名果何有。龙蟠虎踞古名都，走马背枪多壮夫。陈编烂简不足数，英雄快意无时无。新亭洒泪河山愁，北山移文林涧羞。谢公坦荡称达者，美人一去空江流。君昔提衡当吏曹，龙门拔地吹波涛。一朝谪宦归江海，雀罗挂户生蓬蒿。此去朝元谒金殿，世情冷煖应自见。翻身台阁虽等闲，著作林壑须轻健。泰山巍巍五岳尊，上有日观通天门。与君共坐东岩下，静玩桑田海水翻。"}