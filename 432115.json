{"id":"432115","title":"甲午七月感事六首","dynasty":"近现代","author":"张鸿","text":"鸭绿江头掉战舟，祖宗威武奋神谋。虎牢再驾安天下，箕子分封列彻侯。玉节金符传百代，凤旗鸾辇保千秋。谁知海上征云起，万丈长鲸出十洲。当年烽火耀天起，曾乞严师跨海临。蒯聩无知争卫国，元康多难启戎心。天朝既画擒王策，下国应存守险箴。不信楼船忽飞渡，钟山王气久销沉。横舸百丈驾飞楼，巨浪长风渤海头。万里烽烟腾赤蜃，五更星月落苍虬。犬羊肆诈原天性，幕府筹边亦少谋。今夜青磷三万点，牙山西畔语啾啾。阵云黯淡接江边，越海提师到汉川。雅有孙歆传露布，枉教杨仆号楼船。千秋猿鹤从军怨，百队鱼龙跋浪天。闻道至尊宵旰甚，夜阑犹盼捷书传。腰佩金鱼曳玉珂，平章国事问如何。孤军海外争生死，宰相堂前自啸歌。郑重北门无管钥，乱离东海起干戈。上方有剑无人请，怅望江南明月多。阿瓦贡无金象塔，广南封绝玉麟符。百年藩服都分裂，一土东南枉叹吁。枢府和戎尊上策，强邻鼾睡任酣呼。梦中忽向天阍叩，手请长缨缚此胡。"}