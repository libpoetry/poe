{"id":"1055944","title":"送忠禅老诣径山请普觉住天宁万寿新刹","dynasty":"宋","author":"李之仪","text":"我初游丛林，得人如满月。细披云雾间，桂影若可掇。旋转二十年，相半分会别。暮途喜可掬，妙语等冰雪。告我第一义，光艳忽振发。老魔俱辟易，善类随击拂。是真万里足，一举安能辍。径山光暂韬，夜气尤昭彻。异时摩聊老，荐藉意甚切。子果识至人，指顾石必裂。出我连城珍，郊庙冠前列。无令刖足翁，二献文为拙。"}