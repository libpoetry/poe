{"id":"1063731","title":"法云同王敦素看东坡枯木","dynasty":"宋","author":"释德洪","text":"此翁胸次足江山，万象难逃笔端妙。君看壁间耐冻枝，烟雨楂芽出谈笑。想当却立盘礴时，醉魂但觉千岩晓。恨翁树间不画我，拥衲扶筇送飞鸟。并作玄沙息影图，禅斋长伴炉烟袅。王郎自是玉堂人，风流合受莺花绕。何为爱此枯瘦蘖，嗜好果超凡子料。为君援笔赋新诗，诗成一笑尘寰小。"}