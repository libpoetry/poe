{"id":"692593","title":"神功圣德诗一十五首 巡边","dynasty":"明","author":"杨荣","text":"天子时巡遂出京，桓桓貔虎拥边城。风云动色随行帐，日月回光绕御营。万里戈矛横杀气，六军鼙鼓震天声。悬知朔漠烽烟靖，愿颂神功答圣明。圣主戎衣振武功，六军意气总骁雄。帐前戈甲飞腾处，塞上风云指顾中。赫赫天威临御扆，棱棱杀气亘晴虹。枯摧朽拉应无敌，四海讴歌乐岁丰。圣心虑远饬边陲，正值农功休暇时。塞外风烟朝乍警，帐前羽檄夜交驰。神谋诞布由先定，睿算应知不少遗。铁骑骁腾真勇敢，兹行破敌更无疑。虹桥双架辇初过，天意潜孚气候和。飞骑岂知河有石，游鱼偏爱水无波。微飙不动兵威肃，化日才舒士气多。此去定知旋奏凯，六军行处听铙歌。崔嵬绝壁势争雄，破敌机谋出圣衷。雉堞远横千嶂外，鸾旂遥度五云中。飞腾铁骑兼程进，散漫穹庐扫地空。仰荷天威清朔漠，凯歌欢动六军同。天边绝岭势岧峣，玉削芙蓉入望遥。风动鸾旂迎瑞日，云随凤驾度晴霄。石林晓霁千峰秀，塞草秋深万马骄。此处登高成壮览，华夷共仰圣明朝。怪石巉岩耸碧空，浮图高出势穹窿。边城百草经霜白，御帐千旗绚日红。天气喜逢晴不雨，曙光偏觉静无风。侍臣几度承恩厚，顾问时时到幄中。山势巃嵷类骆驼，危峰崄峻少平坡。上浮暝霭侵层汉，下俯寒流近小河。佳气葱葱随御帐，兵威赫赫拥天戈。宸谋指日歼残寇，伫听旋师奏凯歌。楼堞连云地势平，昔年曾此筑高城。平芜渺渺当时路，古木苍苍旧日营。笳鼓声中凉吹发，旌旗影里夕阳明。残兵假息应无地，一扫欃枪大漠清。三千铁骑气如虹，勍敌纷披计已穷。边塞杰魁俱就缚，穷荒巢穴悉为空。仰知圣虑恢神算，自是天威振武功。大驾回銮歌奏凯，欢声喜气万方同。关塞秋深灏气清，正逢佳节驻行营。天回玉帐三军肃，地接龙沙万里平。白草带霜经物候，黄封赐酒荷恩荣。圣王驻马功成处，百万旌旗耀日明。黠寇凭陵逼塞城，天兵擒灭祲氛清。六花献瑞寒光薄，孤月流辉夜色明。万里旌旗回御辇，千官剑佩集行营。时巡已喜安边境，定挽银河洗甲兵。戎衣躬御武功成，百万熊罴训练精。马上鹰鹯思奋击，林间豺虎敢横行。天威霁晓三军肃，霜气澄秋四野平。倏见平原狐兔尽，铙歌载路喜归营。渺渺平川百草空，于菟出没势偏雄。气凌猛骑应难搏，身毙彫弓计已穷。日色苍凉沙碛外，天威炫赫塞垣中。臣民共仰龙颜喜，神武由来孰与同。边城巡幸驻天兵，铁骑如云势莫婴。一鼓即成除暴绩，六军俱奏凯歌声。远颁凤诏初回驭，遥奉銮舆喜入京。圣主实同天地德，万年一统乐升平。"}