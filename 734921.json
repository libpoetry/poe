{"id":"734921","title":"渡江","dynasty":"清","author":"谈九乾","text":"黑云如幄罩江口，狂风怒卷潜蛟吼。垂垂天阔孤鸟断，腾腾浪掀万马蹂。岸东岸西好山色，一时惨淡渺何有。人见青山江上蹲，不知江挟群山走。江中之人狎于江，拽帆捩柁夸能手。只怕盘涡一道斜，溜若沸汤势更陡。归船急渡岂得已，平生忠信殊不苟。建州小饼沦中泠，且呼山童展茶臼。"}