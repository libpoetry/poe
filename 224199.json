{"id":"224199","title":"有遗搔痒之具曰不求人又曰婆指甲约相赋","dynasty":"宋代","author":"张埴","text":"阿婆此指甲，昆吾国生长。当年三五时，搯花记月上。纤纤成老大，却作爬沙状。故人远持赠，慈意有着放。想翁乍得之，未悟为何贶。把玩至一再，丑妇能俱丧。信手弹三声，铮然送妍响。卯醺未全快，午偃到半饷。溽绉垢能寸，美曝背如盎。是时可柄用，於人无俯仰。名之必可言，翁亦费亭当。长吟出肺肝，闻者重惆怅。人生七尺外，凡物皆是长。维比金石交，百年相倚仗。痴儿麻姑爪，忍痛不忍痒。"}