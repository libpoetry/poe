{"id":"816319","title":"武清道中作","dynasty":"清","author":"黄遵宪","text":"始识风尘苦，吾生第一回。斗星随北指，云气挟东来。走竟偕牛马，臣初出草莱。海天千万里，南望几徘徊。天到荒寒地，山犹懒刻镂。沙濛惟见日，树瘦尽如秋。长路漫漫苦，斜阳渺渺愁。岭南好时节，不为荔支留。绿树如云拥，门前百尺桐。吾家正溪北，有弟住墙东。尽室团圞乐，行人梦寐中。茫茫百端集，到此意何穷。唐魏风同俭，幽并气不豪。龙衣将瓦覆，牛矢压墙高。忧患家多口，荒凉地不毛。最怜罗马拜，中妇乞钱号。居者与行者，劳劳同一叹。天恩才咫尺，民气不衣冠。地况穷荒远，人兼琐尾残。临门图一幅，谁上九重看？"}