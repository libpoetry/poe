{"id":"1117379","title":"感事吟又五首","dynasty":"宋","author":"邵雍","text":"万物有精英，人为万物灵。必先详事体，然后论人情。气静形安乐，心闲身太平。伊耆治天下，不出此名生。用药似交兵，兵交岂有宁。求安安未得，去病病还生。汤剂未全补，甘肥又却争。何由能寿考，瑞应老人星。万物道为枢，其来类自殊。性虽无厚薄，理亦有精粗。未若人为盛，还知物有馀。我生于此日，幸免作庸夫。曾闻不若见，曾见不如经。既用身经过，何烦口说行。改诗知化笔，醒酒识和羹。料得人间事，无由出此情。"}