{"id":"944218","title":"赠妙胜主人","dynasty":"宋","author":"陈造","text":"舆台却略车不前，寒风皴肌冰在袖。还家大胜去家时，景物顿回春气候。宿云坏裂无几留，满放羲轮碾晴昼。卧石荦确犹润湿，短篱檀栾挺疏瘦。是处麦畦间青壤，谁家柳阴围碧溜。前山竞献晓髻浓，后海全收纹縠皱。妖桃艳杏各趺萼，近树遥林错文绣。池鱼酣煖泳清浅，山鸟何知语幽茂。搜诗忽忘路远迩，啅鹊不离车前后。闲身胜践多龃龉，缓驾幽寻容宿留。转从净宇寄倦憩，得访老禅闲话旧。拂除尘壁诗刻在，俛仰岁华春事又。开单一饭吾易饱，袖手千倡渠无陋。戴星摩抚防务废，挽袂留连惭意厚。出处殊科要酬应，气味相投真邂逅。吾归自竟武城歌，放师道价诸山右。"}