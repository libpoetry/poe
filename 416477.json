{"id":"416477","title":"秋霁   和简庵赠癸叔之作，仍次梅溪均，律则从草窗","dynasty":"近现代","author":"胡先骕","text":"天漾微云，早醉锦江枫，暗老秋色。海燕衔巢，渚鸿横阵，消他送寒风力。劳生暂息，坐看泼黛山眉碧。念旧国。千里，梦魂依黯系羁客。莲房坠粉，桂窟飘香，眼底风光，助人凄寂，叹年时、关河马足，频经丧乱鬓添白。双桨画船从办得。浅斟低唱，任教流迹江湖，酹盟鸥鹭，水村烟驿。"}