{"id":"845212","title":"儗汉末小乐府九首 伉乡俟","dynasty":"清末民国初","author":"缪荃孙","text":"自居师保尊，讵肯后党附。幸哉伉乡侯，不为萧太傅。莪莪进贤冠，胡为狗所辱。西园论价多，自然貂不足。五铢牛白腹，新成四出文。姹女虽工数，人先散若云。金钱满堂室，卖官等商贾。今日积长秋，明日归郿坞。三十六方众，黄天气象新。不但收封谞，终须赦党人。帝曰朕父母，今听臣等死。臣死鸿毛轻，汉室亦已矣。青青千里草，西来屯毕圭。本初刀若利，何事待然脐。李乐与杨奉，左右属车毂。可怜勤王师，乃出白波谷。黄屋何偃蹇，露宿曹阳田。回首望长安，宫阙成秋烟。"}