{"id":"674700","title":"五老峰行为沈太守廷材赋","dynasty":"明","author":"周伦","text":"匡庐之巅五老峰，中天削出青芙蓉。崖光洞霭倏吞吐，白日云气翻虬龙。虬龙隐隐流云乱，河汉汤汤五星灿。时间化作五老人，缥缈仙裾离霄汉。翛然鬓雪风鬖鬖，碧涓双瞳垂两儋。中有一老笑掀髯，光景弹指如峰岚。四老离立欲何俟，左瞻象纬右地纪。日月閒担藜杖头，乾坤幻入瑶簪里。谁其画者拂缣素，髣髴风神带烟雾。苍鹿灵龟舞黄鹤，琅玕芝草纷无数。五老光寒动南极，天阙鸿钧开寿域。年来南极躔吴会，等閒百岁占耆德。福州刺史中吴彦，八十慈亲俱圣善。出继时兼寸草心，称觞归及朝天便。彩服依依忽长夏，我来称觞仍劝驾。慈颜渥丹逼五老，况有儿孙堪慰藉。弧光照地庭槐绿，鸾书辉映长生箓。丈夫养志贵及时，会捧星辰调玉烛。"}