{"id":"1217570","title":"送余廷心待制之浙东佥宪","dynasty":"元","author":"乃贤","text":"芳雨散繁绿，晨霏起层城。草树郁葱茜，欣欣遂敷荣。圣皇秉元化，昕夕虑民情。彤廷授玉节，宪令藉名卿。肃肃晓衔命，揽辔东南征。属兹春窅眇，出饯倾朝缨。柳色映骢马，歌声杂鸣莺。谬联祖席侣，举爵芳醑清。粤闻浙东郡，山穷海奔崩。征徭竭庐室，田畴辍耘耕。下车发仁政，蔼蔼春阳生。令德聿修举，庶用慰休明。"}