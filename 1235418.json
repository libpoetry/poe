{"id":"1235418","title":"游新淦兴善寺二首","dynasty":"元","author":"刘诜","text":"不待前期偶出门，酒壶诗担散郊原。树连山势高藏屋，路挟溪流曲抱村。老遇清游偏易感，醉思往事了无言。此生定合重来否，细踏沙头屐齿痕。欲雨不成云往还，笋舆稳载度禅关。青天四匝高峰外，白水交流乱亩间。经论已随仙客去，佛烟长共老僧閒。竟忘柏子西来意，惟有溪声送出山。"}