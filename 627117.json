{"id":"627117","title":"梅岭行","dynasty":"明","author":"陈邦彦","text":"谁云梅岭高，山椒鸡犬辨鸣号。谁云梅岭险，刘汉丸泥曾不掩。稠叠连峰小径纷，东西百里望如云。悬车束马皆堪度，缀却关门仍有路。轮蹄任辇日交加，领将炎服赴京华。浪誇百二藩南海，岭外较之应十倍。古来守国在人谋，潼关剑阁未云优。君王有道干戈偃，玉帛车书侈壮游。"}