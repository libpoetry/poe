{"id":"1195106","title":"杂曲歌辞 古曲五首","dynasty":"唐","author":"施肩吾","text":"郎为匕上香，妾为笼上灰。归时虽暖热，去罢生尘埃。怜时鱼得水，怨罢商与参。不如山支子，却解结同心。红颜感暮花，白日同流水。思君如孤灯，一夜一心死。可怜江北女，惯唱江南曲。摇荡木兰舟，双凫不成浴。夜裁鸳鸯绮，朝织蒲桃绫。欲试一寸心，待缝三尺冰。"}