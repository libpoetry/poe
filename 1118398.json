{"id":"1118398","title":"龟堂东窗戏弄笔墨偶得绝句五首","dynasty":"宋","author":"陆游","text":"身如蚕老已三眠，一茧何妨自裹缠。豆饭藜羹支永日，槿篱竹屋送馀年。一樽且复罄幽欢，不是痴顽强自宽。死去何忧累儿子，千钱可买市成棺。北庵睡起坐东厢，无事方知日月长。天与诗人送诗本，一双黄蝶弄秋光。老衰有验诗先退，勋业无心梦渐稀。浅浦小山孤绝处，数家烟火自相依。老人孤寂似无家，午枕初回日已斜。偶得风和身亦健，舍南舍北探梅花。"}