{"id":"1111605","title":"感兴","dynasty":"宋","author":"吴龙翰","text":"多病频辞客，无人自掩扉。斸松供药火，葺叶补渔衣。日月双丸疾，乾坤一粟微。不须求外道，悟此是玄机。野兴在渔艇，风潮不惮劳。苔生肥石骨，水落瘦溪毛。霜重稻粱熟，天清雁字高。醉馀歌古调，人事析秋毫。闭门逃俗客，携酒过禅关。灶古茶烟断，碑残雨藓瘢。秋僧行影瘦，夜鹤病翎寒。片月随人到，孤琴对佛弹。百事谋何拙，一閒梦亦清。定交毛颖子，结怨孔方兄。鹤影云烟瘦，蝉声风露轻。寸心虚白久，蜕骨待丹成。"}