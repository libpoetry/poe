{"id":"1095370","title":"内相洪容斋名诸孙华亭少府曰可斋","dynasty":"宋","author":"释居简","text":"滥觞学沧溟，弗至吾弗已。九仞规成功，弗成吾弗止。方其未至时，傍睨岂知此。及其既成后，岂暇顾傍睨。或云山既高，我则揆诸理。或云海未深，我则反诸己。所立固先定，所诣孰能尼。刻瓜大如斗，浅诺复轻唯。甚者反自画，不则中道弛。傲然曰山海，不了可斋耻。可斋何人斯，故家振番水。束发读父书，介特固若是。幼蒙玉堂印，壮授盘洲记。至于自肯时，不见两君子。黄河可为带，太山可如砺。悠然君子心，无同亦无异。"}