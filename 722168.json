{"id":"722168","title":"六十二岁生日作","dynasty":"明末清初","author":"屈大均","text":"未到重阳暑气消，黄花已似客萧条。催人蟋蟀悲迟暮，失路骅骝叹泬寥。不觉杖乡加二岁，岂堪高卧遽三朝。奇龄尚待慈亲与，得见河清即子乔。荏苒流光柰晚何，六旬有二恨蹉跎。艰难反国非重耳，矍铄临军岂伏波。野鹿鸣麑多美草，田凫傍母只寒河。闺庭思甚无馀事，日取兰陔入咏歌。六十人流未有闻，又添时节两秋分。絮巾尚拥辽东雪，毛扇终挥蓟北云。白恨芦花同缟发，红憎枫叶似罗裙。仙成讵忍忘人世，鸾鹤翩翩不作群。"}