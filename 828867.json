{"id":"828867","title":"东风第一枝·秋蛩","dynasty":"清末近现代初","author":"俞陛云","text":"才响篱根，旋移墙角，商声觅更无处。凄清时恼愁眠，断续如闻絮语。秋娘身世，尽催换、年光迅羽。下香阶、微叹花阴，惹得泪丝飘雨。泣荒原、家山已破，诉归心、江帆又阻。生涯废井颓垣，旧梦珠阑玉砌。尽情啼煞，谁惜汝、风酸月楚。委虫沙、劫后残魂，好趁夜凉呼取。"}