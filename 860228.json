{"id":"860228","title":"蔡实甫能酒而道中无可口者见其吻噪成长篇戏之","dynasty":"宋","author":"王迈","text":"吾祖方平至君家，丝麟谈笑酌流霞。麻姑绰约时在坐，痒处思得姑爪爬。我今与君岂其裔，弹指又经千百岁。文采风流今尚存，仙风道骨知谁继。今宵月明明更多，有客无酒如月何。唇乾吻噪甚背痒，安得玉壶泻金波。白玉楼台月如昼，屋贮阿娇车载酒。元君再会傥可期，我当起舞为君寿。"}