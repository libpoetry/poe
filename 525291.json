{"id":"525291","title":"题蕃王阅马图","dynasty":"明","author":"顾璘","text":"辽西番儿好鞍马，一生射猎长城下。权奇岳耸汗血沟，不惜千金斗高价。蕃王虽老心未衰，沙场爱养蛟龙姿。日中牵出自阅视，剪騣刷尾调奚师。屏间美人誇眼力，能按马身知马德。就中选出千里蹄，左右相看俱动色。祇今朔漠净风尘，良马皆充上国珍。番儿不敢向南牧，岁岁来称献马臣。"}