{"id":"692711","title":"病中秋怀","dynasty":"明","author":"杨慎","text":"八月江阳暑未休，赫羲朱祲迥添愁。西岷秋老金犹伏，南诏星回火不流。霜信几时来遰雁，雨声终日望鸣鸠。似怜宋玉荷裯怨，故遣班姬团扇留。尹氏遗踪百尺台，招呼不见子归来。可怜文武为邦宪，却泥婵娟养祸胎。鸣牝掇蜂终古恨，衣苔带藻至今哀。悠悠往事嗟何及，浩浩东波去不回。南定楼前碧草春，荔枝林下少埃尘。三泸名号讹千古，二水沱岷会两津。青箬海商船舫集，红妆营妓管弦新。多情莫悔登临数，良夜何妨秉烛频。九丝城寨控诸蛮，旧是鸦飞不到山。深菁篻簩何太毒，横江烽燧不曾閒。萝棡列哨谁传箭，高珙孤城只闭关。安得班超投笔起，戎州暂得破愁颜。江郭西偏寂不喧，卜居草草结棂轩。蕊珠楼接芸香阁，紫洞天环薜荔垣。书载洛中三十乘，经传柱下五千言。宽闲谢客缘贫病，懒散从吾养性源。迢遰城西百尺楼，登兹销暑亦销忧。江山平远难为画，云物高寒易得秋。吉甫清风来玉麈，涪翁妙墨换银钩。馀甘渡口斜阳外，霭乃渔歌杂棹讴。湘累憔悴滞江潭，禅伯逍遥老梵龛。松下围棋闲屦二，花前度曲引杯三。不愁痼疾婴双竖，为喜良医得二楠。采药名山吾愿毕，白头久矣谢朝簪。炎荒避地廿年过，杞国忧天奈尔何。杂种犬羊纷北虏，妖氛牛斗更南倭。浮云江汉愁心结，新月关山涕泪多。身佩安危有诸老，舌们孤孽且长歌。"}