{"id":"1251938","title":"夜泊吴江长桥宿垂虹亭","dynasty":"元末明初","author":"戴良","text":"闪闪练月宵，棱棱素秋节。舍棹上孤亭，临江候归客。佳人殊未来，幽意为谁适。徘徊当夜半，彷佛去天尺。仰接银河横，俯照星纬逼。直疑穹壤连，岂有人世隔。飘飘形若蜕，眇眇思何极。居然怯风露，聊复就衾席。亦既不成寐，将何慰兹夕。赖有同心人，连床话畴昔。"}