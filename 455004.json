{"id":"455004","title":"六州歌头 谒稼轩别业","dynasty":"当代","author":"张海鸥","text":"铅山万古，岑寂怎成名。须待得，真名士，驻鸥盟。赋秋声。忍把英雄业，神州恨，都抛与，一编诗，三径酒，五弦筝。料理瓢泉，且醉吟风月，痛饮如鲸。忆搴旗沙场，青兕最狰狞。十论空投，带湖行。叹人间路，为谁窄，池畔月，为谁明。算纵有，裁天剑，为谁横。意难平。薮隐虽非愿，宁作我，岂其卿。诗书业，长短曲，雅人情。遂令此间山水，从公后，世代修名。采鹃红盈手，并美酒长觥。解汝愁城。"}