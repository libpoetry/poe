{"id":"699067","title":"下第后书怀","dynasty":"明","author":"徐熥","text":"自是扬云白未玄，不才那敢怨苍天。回看故国八千里，误戴儒冠十七年。贫倚诗书元失计，穷知文字信无权。雄心销尽囊如水，流落依人面可怜。一领青衫万斛尘，沟隍十口计全贫。关河偏阻空囊客，童仆潜归得意人。云路岂能容野性，帝乡元不住閒身。长安浪说春光好，未见丘园非是春。"}