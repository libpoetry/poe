{"id":"264465","title":"尚友琴歌并序","dynasty":"现代","author":"王易","text":"壶中九华迷行迹，却累涪翁嗟越壁。邻笛曾闻吊故人，风烟何况怀先泽。先公无鹤有琴书，洗心藏密矩不逾。清摽尚友高友朱，疑接謦欬偕步趋。七弦泠泠希太古，目送飞鸿落花雨。莫问成亏昭氏鼓，自克饥寒缓辛苦。归田宿愿追渊明，琴能有弦胜无声。未办悬车辞逆旅，晓猿夜鹄空悲鸣。承家坚子安庸鄙，拱载负薪惟守此。金瓯顿缺阵云横，垩书伪报苍天死。石马铜驼堕劫尘，敢云赪尾矜全鳞。九鼎偏沉泗川水，双锋任跃延平津。剧怜大雅沦狙驵，奚啻随珠投粪壤。病骥经年伏枥愁，溟鹏甚日拿云上。招先三绝壁千寻，百篇斗酒德愔愔。忍令黄钟逐瓦釜，宜重神物轻兼金。摩挲额尾窥池腹，绿篆银题森在目。理轸低回味入禅，束刍想像人如玉。吾宗旧契悦芝兰，风义相高蓬海山。了知端士取端友，便托角里邀东园。鲸波乍返鸱夷舸，龙椁终逃牧儿火。稽首重翻抱膝吟，忘机祇合焚香坐。竹洞寒泉思渺弥，鶤鸡欲舞雉朝飞。好凭达者环中趣，长伴先生画里诗。"}