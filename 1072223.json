{"id":"1072223","title":"借居鸬鹚山中一首呈方允迪道踪昆仲","dynasty":"宋","author":"刘一止","text":"长松舞高寒，落涧泻清泚。笙簧响天上，金石鸣地底。云容何润泽，下有隐君子。乐此山水音，清若变流徵。怪我从何来，尘土两目眯。寇戎在江浒，荐食心未已。赤囊走边报，朝暮异忧喜。安知隐人乐，胜绝有如此。古来成败事，不入山中耳。愿言晚相收，置我岩壑里。酌泉得醒心，茹朮可不死。况有载酒人，半道同栗里。"}