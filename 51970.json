{"id":"51970","title":"白甿歌","dynasty":"明代","author":"徐祯卿","text":"三星烁烁花满堂，素腕盈盈出洞房。垂罗映頠耀明妆，皦若云中开月光。流情盼君君莫忘，停歌节舞进玉觞，愿君安坐夜未央。旨酒千壶列东厢，美人如花娇北堂。齐歌合舞圣世昌，愿得欢娱永未央。脂车秣马且踟蹰，百年之会忽须臾。东流之水西飞乌，今我不乐何为乎？"}