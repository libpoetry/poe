{"id":"1117967","title":"野堂四首","dynasty":"宋","author":"陆游","text":"野堂萧飒雪侵冠，历尽人间行路难。病马不收烟草暝，孤桐半落井床寒。长瓶浊酒犹堪醉，败箧残编更细看。此兴不随年共老，未容城角动忧端。姓名无复世人闻，静处何妨独策勋。久矣不堪东阁客，归哉无愧北山文。横林霜近有丹叶，平野雨馀多断云。更喜鸬鹚来渐熟，一溪烟水与中分。野堂地僻无车马，草径柴门昼亦扃。栗里虽贫储旧粟，玉川终老抱遗经。病身凛凛残秋叶，故友寥寥欲旦星。赖有吾儿堪暖眼，夜阑常共一灯青。鼓缶酣歌乐太平，野堂窗户极疏明。弃官正为愚无用，谢客新缘病有名。闲入乡人赛神社，时从长者放鱼行。欢然更有关心处，打稻家家趁晚晴。"}