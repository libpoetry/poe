{"id":"1217878","title":"次韵孀妇叹","dynasty":"元","author":"陈镒","text":"城东孀妇发未华，半生苦乐随夫家。前年夫戍死锋镝，姑老子幼长吁嗟。携持幼子独存立，倚帘羞见燕双入。辛勤纺绩得来薪，晨昏奉姑粗供给。邻家女子瑳素头，压鬓金钗髻相并。下阶自折樱桃花，爱惜娇容时照井。谁知孀妇拭泪痕，为夫筑坟松树根。此身抱节誓不改，甘守寂寞黄茅材。"}