{"id":"130909","title":"庆春泽·翔凤阑干","dynasty":"宋代","author":"陈著","text":"翔凤阑干，啼鹃院宇，相逢似梦才醒。谁道无情，飞红舞翠欢迎。青春绿发花前饮，醉自歌、记那时曾。到如今，心事凄凉，怕说芳盟。追思艮岳归来後，稳依山护得，雨翮风翎。燕燕莺莺，从他巧舌饶声。翩翩一种天然艳，笑向人、不与春争。羡花花，好岁寒交，有卧云亭。"}