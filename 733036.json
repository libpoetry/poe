{"id":"733036","title":"魏雍伯招游鹿泉诸胜","dynasty":"清","author":"郜焕元","text":"跨马出西郊，倦眼豁疏放。远景带日斜，清游恣元畅。秋气下苍嵓，空翠殆难状。同行得佳侣，泉石激微尚。行看岩岫舒，坐爱流滮漾。瞻眺韩侯祠，英风飒甲仗。剥藓读残碑，寄兴忽悲壮。回望羽人居，丹栱绝壁上。虚洞有云封，老树为之障。急雨溜层巅，攀烟遵复嶂。初寻惊奥奇，径转得平旷。中有龙象藏，丹碧郁相望。微步惬幽寻，阴洞何年创。嵌空入杳窅，白日划光亮。造化钟灵异，神工非意匠。累累号连珠，透辟绝依傍。冰雪泠然入，披襟为神王。空亭延翠花，日暮欣跌宕。生平丘壑心，对此树高贶。愿得休粮居，乘风采瀣沆。"}