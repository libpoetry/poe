{"id":"918907","title":"昭君村","dynasty":"宋","author":"沈继祖","text":"黄沙漫空天一色，漠北阴山断行迹。明妃辞汉适单于，委骨胡沙无来日。心事欲向琵琶传，天荒地老何人识。胡雁经年去会还，汉月几夜圆复缺。雁飞那解寄音尘，月明不管人愁绝。冢上千年不改青，怨入边风与羌笛。谁为君王设此谋，纵杀画工果何益。至今犹使昭君村，有女炙面殊不惜。汉已无策唐效之，公主沦弃豺狼域。何不设备禦狂胡，人言仲舒计已疏。不以女色媚穹庐，圣宋之德千古无。"}