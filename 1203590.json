{"id":"1203590","title":"瑶台月","dynasty":"元","author":"王哲","text":"闲闲景致，真闲悟清清，方可分付。元来那个本有，须令坚固。便结作、一粒金丹，五色明霞敷布。同相守，能相聚。回光射，返光顾。遭遇。圆成决得，真师举度。此则助正鲜素。更永永、绵绵响慕。应知道还处，亘初存住。逐莹莹瑞彩祥辉，珍宝珞琏琏步。胎仙舞。神仙路。金童引，玉童谕。堪赴。瑶台月照，琼筵雅聚。"}