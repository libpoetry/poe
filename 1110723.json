{"id":"1110723","title":"恨春五首 其二","dynasty":"宋","author":"朱淑真","text":"一瞬芬菲尔许时，苦无佳句纪相思。春光正好须风雨，恩爱方深奈别离。泪眼谢他花缴抱，愁怀惟赖酒扶持。莺莺燕燕休相笑，试与单栖各自知。病酒厌厌日正高，一声啼鸟在花梢。惊回好梦方萌蕊，唤起新愁却破苞。暗把后期随处记，闲将清恨倩诗嘲。从今始信恩成怨，且与莺花作淡交。迟迟花日上帘钩，尽日无人独倚楼。蝶使蜂媒传客恨，莺梭柳线织春愁。碧云信断惟劳梦，红叶成诗想到秋。几许别离多少泪，不堪重省不堪流。一篆烟消系臂香，闲看书册就牙床。莺声冉冉来深院，柳色阴阴暗画墙。眼底落红千万点，脸边新泪两三行。梨花细雨黄昏后，不是愁人也断肠。"}