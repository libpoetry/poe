{"id":"180480","title":"承知府待制诞生之辰辄广善怀菩萨故事成古诗","dynasty":"宋代","author":"陈与义","text":"岁星欲吐芒不开，昴星避次光低回。麒麟鸑鷟纷夹侍，善怀菩萨当重来。仙公风流今几岁，再托高门瑞当世。买香趁浴惊众聋，要识此僧今我是。金粟后身何足言，释迦亲送非虚传。稽首西来大菩萨，住世小劫须千年。宰官说法聊应会，余事文章亦三昧。世间底物堪寿公，本自金刚无可坏。"}