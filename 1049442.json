{"id":"1049442","title":"和果倅赵衮良弼平江亭","dynasty":"宋","author":"冯山","text":"牛峰绝顶凌云阁，形胜潼江照开廓。涪水台中隐凡庵，坐对西山横碧落。顷尝登览放怀抱，钩挂轩窗捲帷幕。气酣景熟状不起，一片风骚情索寞。充城累身倦未出，无事门庭可罗雀。翠筠五瑞扫尘土，澄照清风易椽薄。平江最好最后到，隐几凌云仅依约。屏星主人局閒散，长句森森邀我作。漳滨病起吟魂耗，中散慵来笔锋弱。铿金入木将奈何，手把新篇空愧怍。"}