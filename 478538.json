{"id":"478538","title":"烈女死篇","dynasty":"明","author":"沈周","text":"周家女子李家妇，未嫁夫家但相许。正如一树未开花，分明自有春为主。李郎病瘵两年强，说道今年番上床。闻来人语多不的，口又藏羞难问娘。只对寒灯泪如霰，为重为轻果谁见。此身空负嫁夫名，此眼何曾辨郎面。阿娘背女泣堂前，忖是郎边凶信传。烈姬重义轻一死，贞女安心无二天。通身示孝衣裳白，长练高经绣房夕。在世鸳鸯不得双，同到黄泉愿成匹。"}