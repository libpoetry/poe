{"id":"271391","title":"甘州·读蔡师愚《听潮音馆词》","dynasty":"现代","author":"吴梅","text":"遍长安乱叶动悲风，偏惊宦游心。记华灯呼伎，衰兰送客，拥鼻微吟。重吊吴宫遗恨，铜辇梦秋衾。低首藏人海，肝胆森森。难得西园倾盖，向樽前携手，花下题襟。傍沧浪洗足，高馆筑来禽。剩蟠胸无多哀乐，借画中山水写清音。良宵静，听红鹃语，同抚瑶琴。"}