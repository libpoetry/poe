{"id":"429241","title":"将至金陵道中作","dynasty":"近现代","author":"黄浚","text":"赭山扼徐州，蜿蜒走千里。陂陀互映带，亭午及淮水。山川廓南徐，风物始秀美。淮北柳已凋，淮南绿未已。初瞻一发青，连嶂忽突起。苍茫眺山烧，岸谷斗俶诡。游心营八荒，逝毂逐奔晷。荡胸尽佳句，欲吐复挂齿。斜阳瞬相偪，失喜见渺瀰。江头掉扁舟，钟阜堕眼底。兹游良可悦，得诗肠已馁。"}