{"id":"820855","title":"烛影摇红 咏帘影","dynasty":"清末近现代初","author":"郭则沄","text":"绣桁沈沈，蕙薰扶起新寒浅。玉钩消息不分明，人比天涯远。飘荡东风未惯。尽关情、莺窥燕盼。乍移灯火，又转阑干，湘魂愁颤。深坐前宵，画堂斜掩金波满。朦胧花雾散如潮，蜻翼捎香断。别绪春云暗卷。记殷勤、惊鸿半面。夜明空许，觅遍芳尘，黄昏亭院。"}