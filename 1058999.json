{"id":"1058999","title":"菏泽","dynasty":"宋","author":"邹浩","text":"滔天洚水非凡灾，平地汹汹生风雷。帝尧哀民作鱼鳖，咨禹平之时懋哉。未暇雍容堂陛上，和羹以尔为盐梅。禹知休戚系予手，汲汲岂获怜婴孩。疏凿高低捐四海，校量势力天须回。尔时菏泽次第及，导引一股从东来。就中不独豫州利，八荒赖以川原开。农桑处处酬愿欲，鸟兽蹄迹还蓬莱。此泽虽微与有力，揭之载籍悬星魁。禹归上天已万祀，遗利犹今分九垓。帝里虎士不知数，朝昏待哺张其腮。转输粟布自东部，浃日何啻浮千桅。始知寸胶无足用，安危须仗经纶才。君不见黄河泛滥金堤摧，縻费皇家几亿财。华衣肉食皆妙选，年年议论喧中台。"}