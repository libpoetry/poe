{"id":"1110042","title":"闻大伦与三曾二范聚学并寄夏三十一四首","dynasty":"宋","author":"吕本中","text":"我思临川居，欲往意未慊。每怀三二子，岁月多荏苒。后生慎所习，正是丝在染。未须极轩昂，且须就收敛。举动思故人，此志岂不远。才虽有高下，事亦要强勉。愿为江海深，莫作盆盎浅。世人争锱铢，未语色已变。居然面颈赤，自处亦已贱。宁知烈士胸，渠自有志愿。一介不妄取，万钟我亦倦。古人有伯夷，名冠太史传。见人辄有求，所以百虑非。但能守箪瓢，何事不可为。愚夫饱欲死，志士固长饥。出门万里涂，其亦慎所之。莫惜一日勤，而忘终身忧。农夫力耕作，其必岁有秋。日前不卤莽，久亦有倍收。少年不努力，老大复何求。"}