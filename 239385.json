{"id":"239385","title":"水龙吟·平生只说浯溪","dynasty":"宋代","author":"张孝祥","text":"平生只说浯溪，斜阳唤我归船系。月华未吐，波光不动，新凉如水。长啸一声，山鸣谷应，栖禽惊起。问元颜去後，水流花谢，当年事，凭谁记。须信两翁不死。驾飞车，时游兹地。漫郎宅里，中兴碑下，应留屐齿。酌我清尊，洗公孤愤，来同一醉。待相将把袂，清都归路，骑鹤去，三千岁。"}