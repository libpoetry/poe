{"id":"690490","title":"守岁","dynasty":"明","author":"张萱","text":"深宵灯火照图书，莫叹穷年是故余。淑气已随南斗柄，春风先到北萱卢。明年定觉明朝胜，此岁都从此夕除。却笑迎新无别物，独饶佳句当椒糈。蓂露晴吹玉律风，寒暄一岁两宵中。盘供小摘春前绿，綵斗新团腊后红。坐惜残更非畏老，戏随旧俗亦占丰。蓬蒿尚有梅花在，且嘱痴儿莫送穷。"}