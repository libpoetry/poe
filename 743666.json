{"id":"743666","title":"龙门滩","dynasty":"清","author":"黎简","text":"西江几千里，有力使倒流。狞石张厥角，直欲砺我舟。竹缆如枯藤，袅袅山上头。失势傥一落，万钧亦浮沤。浔州两江水，其北导柳州。上逼铜鼓滩，下握相思洲。龙门在其中，神物居其幽。往往一夕泊，晓不辨马牛。龙堂洞壑夜，猺天云雨秋。系予屡经历，不为风波愁。肃然慎前途，毋为二人忧。"}