{"id":"831225","title":"疏帘淡月 夜发河间，晨过滹沱河","dynasty":"清末民国初","author":"程颂万","text":"驮铃唤起。又趁入襜帷，四更天气。沙色笼灯，不辨马蹄痕细。层衾裹梦霜逾重，问宵酲、殢人醒未。乱尘迷辙，晨星几眼，照愁而已。怅晓角、催人卌里。认行行烟树，近滹沱水。雁路微茫，低映关山行李。萧萧自古坚冰渡，剩桥边、荻芦荒垒。数家村店，酒旗斜矗，向空烟里。"}