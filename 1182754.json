{"id":"1182754","title":"游石角过小岭至长乌村","dynasty":"唐","author":"柳宗元","text":"志适不期贵，道存岂偷生。久忘上封事，复笑升天行。窜逐宦湘浦，摇心剧悬旌。始惊陷世议，终欲逃天刑。岁月杀忧慄，慵疏寡将迎。追游疑所爱，且复舒吾情。石角恣幽步，长乌遂遐征。磴回茂树断，景晏寒川明。旷望少行人，时闻田鹳鸣。风篁冒水远，霜稻侵山平。稍与人事閒，益知身世轻。为农信可乐，居宠真虚荣。乔木馀故国，愿言果丹诚。四支反田亩，释至东皋耕。"}