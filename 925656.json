{"id":"925656","title":"水龙吟 爱李延年歌、淳于髡语，合为词，庶几高唐、神女、洛神赋之意云","dynasty":"宋","author":"辛弃疾","text":"昔时曾有佳人，翩然绝世而独立。未论一顾倾城，再顾又倾人国。宁不知其，倾城倾国，佳人难得。看行云行雨，朝朝暮暮，阳台下、襄王侧。堂上更阑烛灭。记主人、留髡送客。合尊促坐，罗襦襟解，微闻芗泽。当此之时，止乎礼义，不淫其色。但□□□□，啜其泣矣，又何嗟及。"}