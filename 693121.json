{"id":"693121","title":"楚江秋晓卷三首","dynasty":"明","author":"沈周","text":"天连湘汉水悠悠，水色微茫接素秋。残月已沈三国恨，乱云初散九疑愁。南方流落身将老，西候萧条客倦游。欲采蘋花恨无伴，美人迢递隔沧洲。葭菼苍苍白露时，萧条江色带微晖。平沙雁逐寒潮起，野树鸦随乱叶飞。渐见九溪如练净，尚怜三户似星稀。不堪昨夜南游客，愁向西风忆授衣。梦回江上算秋程，水影迢迢积渐明。落木西风连鄂渚，乱山高浪隐湓城。钟边野寺经僧起，霜里孤帆估客行。往事独悲前席误，不从贾谊问苍生。"}