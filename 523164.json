{"id":"523164","title":"御制庐山周颠碑歌","dynasty":"明","author":"李梦阳","text":"庐山绝顶白鹿台，上有御制周颠碑。石龟下蹲高结螭，天葩震烈云汉回。文古两汉仍过之，忆昔草昧龙虎斗，黄旗紫盖颠能知。颠也似真还似痴，帝非感悟宁用兹。百年势移功渐泯，碑亭毁裂将及碑。诃持白昼鬼神泣，光耀天阴雷电随。先朝虽允僧奏劄，修葺其如归有司。有司有司颠莫疑，试看碑文碑后诗。"}