{"id":"431824","title":"都门秋感十首","dynasty":"近现代","author":"孙保圻","text":"繁华转眼忽凄凉，十载春明旧梦长。破碎河山余战伐，艰难家国费平章。固知遐举终无翼，谁信横行别有肠。欲赋阿房存直笔，离宫三六黯斜阳。垂老闲居促酒杯，高吟肺腑策安危。仙山绝少延龄药，要路偏多没字碑。射虎斩蛟思作健，搏牛破虱悔难追。庭柯槭槭风嘶叶，爽气西来偶展眉。星象惊传易紫宫，孱王下殿走匆匆。玺归日角谋何急，车隐雷声路未通。麦子苍黄同去国，将军跋扈胜临戎。他年天宝谈遗事，尽付停觞一叹中。谤书盈箧讵全诬，竿木逢场且自娱。安石本来多执拗，吕端何事不糊涂。姓名阑入轩渠录，面目长留鬼趣图。礼教非为吾辈设，夜深宝气烛天无。故人相聚庆弹冠，掩袂羞将仕路看。窗下瑶缄烦记室，案前玉貌得伶官。董龙果是何鸡狗，凡鸟焉能拟凤鸾。一样人才分九等，兰台著录几曾宽。人世无垆铸横财，身如槁木意寒灰。公田亦作埋忧地，郎署难寻避债台。乞食黔敖知不免，忍饥方朔有余哀。微闻府主多豪兴，犹斥千金买笑来。十万貔貅各控弦，登坛诸将未华颠。势能举足分轻重，事贵当机审后先。割据早膺藩镇祸，乱离尤甚广明年。祖生空具澄清志，怅望中原缓着鞭。南辕北辙斗心兵，柯烂坪枯劫已成。戴月披星劳往复，翻云覆雨见平生。文章互述销魂语，才辩同听抚掌声。横槊赋诗何意态，汉家法度岂容更。万里经行若户庭，乘槎海客喜谈瀛。白衣苍狗须观变，清酒黄龙易败盟。怀璧漫投君子国，揽祛曾至化人城。青禽昨报新消息，魑魅潜窥近两京。白榆风起晚鸦啼，银汉红墙路转迷。仙遇姮娥工顾兔，怪穷温峤愧燃犀。萧萧易水初闻筑，荡荡天门未可梯。吾意蹉跎聊自诡，商歌一振五云西。"}