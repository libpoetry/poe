{"id":"1108749","title":"丞相信庵赵公哀诗五首","dynasty":"宋","author":"刘克庄","text":"粤从宣靖至炎兴，粉饰湖山苑圃增。列圣久无师入洛，三京初有使朝陵。摧锋指日酋传首，返旆终身气拂膺。逸少兴公虚论胜，百年机会更谁乘。忆昔东淮羽檄驰，非公受钺国几危。春潮全藉孤舟渡，厦屋曾将一木支。著白接䍦麾猛将，坑红衲袄等婴儿。扬州遗老闻新讣，犹说平山奏凯时。出为董统今韩范，入告忠嘉古卨夔。白刃在前裹疮战，黄麻拜右掉头辞。去犹耿耿心存阙，老尚堂堂表出师。盖世英豪嗟已矣，八哀吟罢有馀悲。自是乾坤间气生，吾犹识此万人英。博求骏骨千金致，忽割牛心四座惊。古有诗人悼房琯，今无壮士哭田横。遥知岳市新华表，过者徘徊下马行。丙午遭逢瑟改调，先皇记忆忝弓招。明扬虽曰由师锡，密启端因侍燕朝。早识武侯比龙凤，晚为公旦序鸱鸮。吾贫岂是无鸡酒，恨不携将柏下浇。"}