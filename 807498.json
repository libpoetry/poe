{"id":"807498","title":"念奴娇  临津怀古","dynasty":"清","author":"陈维崧","text":"笛声紧处，向霜空削下，一天秋气。我买蜻蛉刚六尺，红树之中斜繫。闻说当年，从来此处，剧号繁华市。如今只有，古祠閒映流水。历数汉苑唐陵，沧桑转瞬，大抵皆如此。绣岭金墉都换了，何况弹丸黑子。赛鼓前村，巫歌极浦，断础刲羊豕。满陂红叶，老鸦衔上晴垒。"}