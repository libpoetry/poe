{"id":"521754","title":"王西园画郑节之杏林深处图","dynasty":"明","author":"顾清","text":"郑家杏林如董家，王郎笔底腾朝霞。青山周遭屋半隐，中有石鼎熺灵砂。平生活人不计功，年年杏林花实红。花红实落又成树，只恐青山十里无地容春风。林日深，花日密，丹砂几时成，令我知消息。分君一匕，与君同升。超凌太虚，飞步紫清。归来弭节杏林下，还问春风别后几度飞红英。"}