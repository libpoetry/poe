{"id":"126533","title":"小车六言吟","dynasty":"宋代","author":"邵雍","text":"昔人乘车是常，今见乘车仓皇。既有前车戒慎，岂无覆辙克庄。将出必用茶饮，欲登先须道装。轸边更挂诗帙，辕畔仍悬酒缸。轮缓为移芳草，盖低因碍垂杨。水际尤宜称审，花间更要安详。朝出频经履道，晚归屡过平康。春重纵观明媚，秋深饫看丰穰。五凤楼前月色，天津桥上风凉。金谷园中流水，魏王堤外修篁。静处光阴最好，闲中气味偏长。所经莫不意得，所见无非情忘。或见农人拥耒，或见蚕女求桑。或见蘼芜遍野，或见蒺藜满墙。或见荆棘茂密，或见芝兰芬芳。或见鸡豚狗彘，或见雕鹗鸾凰。恶者既不见害，善者固无相伤。华岳三峰岌嶪，黄陂万顷汪洋。不为虚作男子，无负闲居洛阳。天地精英多得，尧夫老去何妨。"}