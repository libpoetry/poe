{"id":"44227","title":"八月十七夜马良存吏部宴集初台玩月","dynasty":"现代","author":"陈三立","text":"溪台澹秋痕，雁底坐超忽。万里霄无云，木末吐华月。气扫堞浮浮，辉满峰兀兀。写影水精域，望气金银阙。丛筱浸寒漪，披扬镜中发。列筵出窈窕，应湿凌波袜。歌吹翻流光，淫鱼听恍惚。濯醉零露新，传咏远风歇。余情腾钓矶，何处战死骨。化字遗浊世，钟声漏林樾。"}