{"id":"1125663","title":"归云溪三首","dynasty":"宋","author":"郭印","text":"才入云溪境，欣然面故人。江郊宁改旧，竹树更增新。泉石重为伴，樵渔永作邻。丁宁鱼与鸟，久出幸无嗔。林园三载别，相见不相猜。燕雀垂空下，龟鱼近水来。但辜新笋约，犹及白莲开。从此休官去，风光日共陪。蜀道溪林胜，无如此地先。两溪光练练，万竹翠涓涓。世谓齐盘谷，人言过辋川。吾生聊乐耳，何必问前贤。"}