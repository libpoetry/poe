{"id":"517023","title":"自题画像并送康友竹归庆安","dynasty":"明","author":"龚诩","text":"十年不见康友竹，一日客里惊相逢。江湖落魄总相似，生意不殊心事同。为施丹青造化笔，写我山林枯槁容。铁冠布衲草为履，抱琴瘦仆行相从。寒风两鬓吹蓬松，雪中古木霜中鸿。风流敢托归来翁，一团清气蟠心胸。功名不羡褒鄂公，莞尔一笑浮云空。今年五十已过二，六十相将在眼中。君今还西我归东，一聚一散真萍蓬。他时何处可得复相遇，为我添个寻诗筇。"}