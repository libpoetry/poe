{"id":"686356","title":"图茔致思四首 宝涧操","dynasty":"明","author":"史鉴","text":"群山巃嵷，孕厥灵兮。维石林林，粲列星兮。水泉交流，树罗生兮。匪无谷城，可以藏兮。不如此之，安且臧兮。公孙独贤，行四方兮。谁捍牧采，无毁伤兮。瞻望弗及，涕泗滂兮。瞻彼象峰兮维麓陂陀，考昔早亡兮托体其阿。儿焚黄兮亲知不知，儿树未兮日益以多。呜呼，谓天匪高兮谓地不那，生不父识兮悲其奈何。高哉凤凰山，下有寿母坟。孤儿日种树，岁久皆成林。林成使坟好，利尔非儿心。一朝受王命，舍之登要津。慈乌飞来树上栖，哑哑反哺鸣声悲。尔乌有母伸其私，我独行役未能归。侧身南望涕涟洏。涂岭崔嵬，深谷逶迤。营彼中藏，厥土攸宜。象峰东委，凤山北峙。去父母居，不远伊迩。瑕邱云乐，蘧瑗请前。子高复事，择不食焉。君子之与，惟中道处。观于九原，吾其归汝。"}