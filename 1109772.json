{"id":"1109772","title":"四十吟三首","dynasty":"宋","author":"刘黻","text":"四十年来父子情，吁嗟今日任飘零。虽惭负米供三釜，莫悔倾籯教一经。饮水西江甘冷味，炷香南极祝高龄。白云纵隔三千里，诗礼朝朝似过庭。四十年来兄弟情，渠渠天理境中行。形如鹤瘦困书癖，志不蝇营守笔耕。庭燎献箴知圣主，台评飞劾到诸生。阿奴抑郁休嫌拙，门户如冰耐拄撑。四十年来朋友情，朱弦疏越最希声。閒思白日同天乐，每向清宵坐月明。世事只随沤起灭，故交不趁木枯荣。早知党祸今如织，祇合渔樵老此生。"}