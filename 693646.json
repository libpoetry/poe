{"id":"693646","title":"荆溪吴节母贞裕挽诗","dynasty":"明","author":"邹元标","text":"结缡自昔期偕老，琴瑟欢娱百年好。讵知莫莫敚所天，称未亡人何太早。欲将此身殉夜台，谁为宗祏荐蘋藻。矢节昌胙肩一心，冰雪棱棱日杲杲。簧鼓可耐帷墙口，操刀刈发盟穹昊。季公有子犹之子，煦媮鼌夕躬文葆。机声轧轧霜始凝，乌啼惨惨天未皓。百折不回百酸尝，儿能搦管长虹扫。鹏搏九万程如只，节母顿破忧心捣。帝旌节义纶俞下，六珈锡来恩波浩。女贞树自向冬荣，雨露栽培真宰造。真宰造福福无垠，世德绳绳怀远抱。一门三叶式诒谷，始信善庆自有种，荣名不在玉为宝。堪怜黄鹄歌早寡，身外荣华付土苴。独抱一片金石心，羞彼淟涊何为者。茕茕嫠室对孤灯，形影相吊呼不应。鷇得仙儿能笑语，恍压群音度迦陵。丸熊画荻不辞倦，艰贞百倍谁为援。天悯节烈笃世祚，公侯复始真才见。绰楔遥临玉女潭，龙綍辉煌焕斗南。毋德君恩两不朽，节孝门第瑞气酣。君不见杞妇殉夫宗祊殄，魏妻鞠子孙乃显。何如节母殖庆长，朝阳鸣处凤毛腆。慧龙骧首扈宗伯，忠犯逆鳞称蹇蹇。诜诜曾孙世济美，文章秀发一时选。残膏剩馥覆后昆，千秋不愧贞裕匾。"}