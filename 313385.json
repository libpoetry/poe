{"id":"313385","title":"摸鱼子·泛西溪至交芦庵，观所藏西溪图画","dynasty":"现代","author":"潘飞声","text":"把西湖、移来深曲，四山环作溪渚。白头喜结芦花伴，点染绿蘋红树。桥外渡。引一叶瓜皮，背雁摇秋去。蒲牢定处。认水绕僧扉，云依客座，湘点好茶具。词人愿，要觅鸥波閒趣。西楼同卧凉雨。诗龛静护香魂妥，那羡神仙鸳鹭。凭寄语。道城郭沧桑，旧感东园句。仙凡路阻。只俎豆名山，画图灵境，酹酒对公舞。"}