{"id":"845136","title":"虞美人","dynasty":"清末民国初","author":"程颂万","text":"小红楼上初三夜。面面疏帘下。嫩凉新试薄绵衣。低亸双鬟茉莉与肩齐。尊前乍倚人如玉。天与多情福。酒阑私语唤卿卿。不觉脸波微晕断红生。前年记得频相见。豆蔻春犹颤。今年重过宝钗楼。为问鹦哥犹认个侬不。湘天第一花枝好。十五芳名早。茜红衫子不禁寒。生怕月儿移过小阑干。朱唇乍启樱桃破。客子魂应堕。尊前休唱背花愁。天末一行新雁过妆楼。银钩小字金泥扇。鬓亸花枝颤。帘钩下却又黄昏。偏是黄昏时候断人魂。菊花天气新霜早。簪上双鬟小。闲情易上两眉头。只有娇痴小妹不知愁。瘦来玉骨亭亭影。愿祝花长命。镜中情事阿谁知。记得亲持罗帕洗燕脂。"}