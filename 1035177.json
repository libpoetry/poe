{"id":"1035177","title":"木兰花慢 生日谢寄居见任官载酒三十七岁","dynasty":"宋","author":"魏了翁","text":"怕年来年去，渐雅志、易华颠。叹梦里青藜，间边银信，望外朱轓。十年竟成何事，虽万钟、于我曷加焉。海上潮生潮落，山头云去云还。人生天地两仪间。只住百来年。今三纪虚过，七旬强半，四帙看看。当时只忧未见，恐如今、见得又徒然。夜静花间明露，晓凉竹外晴烟。"}