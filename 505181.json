{"id":"505181","title":"题吴处渊画山水歌","dynasty":"明","author":"张宇初","text":"我有江海思，倦为江海游。空山久高卧，焕耀疑丹丘。清都道士家在尘垢外，家有云巢众峰会。白衣苍狗任往还，乃倚西晋仙人旧松桧。方壶外史昔授李郭之丹青，拂袂便作江湖行。湘汉尽探山水秀，盈尺绘画历历窥蓬瀛。停策琼林初话别，二十四岩纷巀嶭。驭风彭蠡驾飞蓬，云涛万倾浮空雪。晓泛宫亭十里湖，夜醉浔阳万艘月。黄鹤矶头江渺茫，岳阳城东台阁张。千波万波帆叶赤，十点九点山微苍。江陵墟景四邻集，赤壁扁舟涨流急。云雨昏冥十二峰，洞庭梧暗湘妃泣。嵯峨阳台山，积雪天际白。沧溟倒泻巫峡来，巴蜀层峰削秋色。篙师努缆攀洑流，星落苔矶乱川侧。曹刘功异失吞吴，杨马才优漫词客。贤王藩屏近所都，殊恩尤眷山泽臞。儒玄满坐剧谭笑，霞佩幅巾联曳裾。青羊琼馆深烟雾，露颗冰浆出宫树。濯锦江边赤履飞，蛾眉月里瑶笙度。我祖灵蹈最汉中，曾驱魑魅昭神功。青城化迹千万丈，几复梦游安尔从。归来且展图，为语川途兴。一览何须汗漫游，应嗟海舶誇雄胜。人生去住俱浮云，净扫旧巢呼鹤群。盈虚洞了人间世，天池一息南溟鹍。鍊真祇儗栖蓬阆，雾屩风飘随放旷。脱屣宁怀闻达期，幽寻写向松萝障。"}