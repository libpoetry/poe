{"id":"1144613","title":"哭亦周","dynasty":"宋末元初","author":"赵文","text":"去日相携涉畏涂，归来形影自相扶。倦行小憩荒山道，怕听深丛叫鹧鸪。堂上华颠泣欲枯，哭声那解到黄垆。千般欲解郤公意，难得嘉宾一箧书。擢第君王与袍笏，盖棺丞相办深衣。江南仕宦堪车载，如此全归似汝稀。二十年来黍一炊，英风惟有冢累累。儿童踯躅牛羊戏，陌上行人谓此谁。"}