{"id":"945632","title":"寿雪窦寺炳同长老","dynasty":"宋","author":"陈著","text":"昌黎大颠相接识，为说道理惊孤寂。欧公喜与惟俨交，爱其文逸通经术。自顾拟非韩欧伦，漫游亦到沙门释。明觉后人少野师，湖海宿尊推第一。胸中自有大藏经，此外三兼翰林笔。坐断名山皆梵家，能有几人知本色。不从钵盂计颗粒，则向栋宇争寸尺。彼滔滔者何足云，我油油然自相得。年年荷师寿我生，今何以寿师生日。欲写丹霞赞其高，师自有流乳一峰矗天碧。欲倾嵩渌扬其清，师自有飞雪千丈挂空白，但有数语一溪藤，相伴瓣香飞入室。缘师法门本是空，我也将空当真实。世閒何事非戏剧，请师一笑撼动天开图画壁。"}