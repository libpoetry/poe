{"id":"815952","title":"又愁","dynasty":"清","author":"屠寄","text":"天涯毳幕动银筝，梦里刀环识玉京。却信单于能保塞，不缘瓯脱漫观兵。龙沙嘐唳回猋入，虎穴阴岑贯索明。稍喜渥洼天马至，汉家郊祀荐新声。句骊首服未穷兵，千古常留衣帻城。别国舟车初互市，中朝职贡拥虚名。毋邱刻石将䃺泐，杨仆楼船息战争。武德当年容抗礼，诸臣犹恐四夷轻。震荡交州水气中，午时消息未全通。天边野火烧铜柱，海上浮云接贝宫。南纪苍黄愁失鹿，北书荏苒怨飞鸿。艾山二月花如锦，剩有胡姬走玉骢。海潮东下赤嵌城，日月苍凉禾黍平。山过鲲身皆列郡，波连熊指忽交兵。千年寂寞明珠贡，百丈珂峨战舰横。欲问蓬莱问徐福，蛟台蜃阁故峥嵘。"}