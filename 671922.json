{"id":"671922","title":"岳游不果途中怅望累日","dynasty":"明","author":"凌义渠","text":"营营衰俗内，侧身想初古。古岳接一真，有物寄吞吐。气象开祝融，馀峰或可数。敢蓄游玩情，钦兹以自辅。仰思夜难终，寂憩昼方午。一杖尚能携，及时力为努。止争数日程，疾走亦何补。浮生牵弱绪，动息不自主。长叹谢岳神，微神竟焉取。再来是几时，当怜意幽苦。"}