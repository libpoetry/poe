{"id":"699120","title":"哭林逸人","dynasty":"明","author":"徐熥","text":"水明楼上看明月，共对冰盘品荔枝。今日谱成君不见，年年肠断荔枝时。昔年遗我青精饭，药气浮空满箸云。风雨空山寒食节，一盂何日荐孤坟。记得方山昔日游，逢君濑水苦相留。从今若过方山路，不忍重维濑水舟。怜君易箦垂亡日，值我囊书远别秋。欲哭灵帏山水隔，空将双泪寄人流。"}