{"id":"433503","title":"夜饮鉴园月色甚美归途感赋","dynasty":"近现代","author":"黄浚","text":"千池蛙自闹，中天月徐明。梅风初作寒，贷此一夕晴。秦淮乍引去，隐隐闻歌声。当歌常嗒忘，既别心旋萦。吾心匪善感，忧与家国并。殷鉴信非远，越甲谁耻鸣。群盲侈相诳，逐末真可惊。坐令隔江女，哀怨留玉笙。亡国有垄断，荒宴诚人情。青溪宜斜阳，龙尾翠峍屼。更宜良夜酒，酹此钟山月。二桥盈且广，堤柳笑余发。桥旁白下亭，昔址久芜没。永怀螭若翁，全节对残笏。结援及榑桑，延祀踵蛮粤。沈酣文字海，睥睨生死窟。为之知不可，其志故勃勃。嗟哉吾乡彦，九畹岂衰歇。石城日阴雨，狐鼠自埋掘。夜深莫悲歌，抗声动栖鹘。"}