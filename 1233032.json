{"id":"1233032","title":"希文堂为罗宗文题","dynasty":"元","author":"周巽","text":"城南罗隐君，简默重高谊。仰希文正公，敦族轻市利。德著麦舟诗，恩垂义田记。严亲八十馀，綵服日娱戏。棣萼映春辉，友于自伦至。晚岁阅金经，颇悟仙丹秘。游神慕松乔，脱略弃尘事。昔见双珠明，今留一株桂。玉树照西园，芝兰杂芳蕙。悠悠白云飞，馥馥金粟坠。聿瞻希文堂，令人发深喟。"}