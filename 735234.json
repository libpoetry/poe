{"id":"735234","title":"和阮亭绿雪诗","dynasty":"清","author":"陆嘉淑","text":"岕山纱帽顶，歙溪松萝岩。蒸炒与烘焙，其妙苦不兼。虎丘日铸价，欲敌气味儳。银瓶署细字，绿雪谁所缄。烹泉手亲泼，一啜意已忺。燕中泽泻卤，吐漱常恨咸。昨来一夜雨，白液浮岩嵌。欣然接新句，上有红印钳。渔洋竟同好，清韵流霜帘。诗翁字山白，初卸南来帆。不惜手露芽，分贻压贫奁。犀液泛翠瓯，蟾香透重襜。顿轸昔所珍，时俗定可砭。何须怀莼羹，千里炊豉盐。"}