{"id":"1128097","title":"拟九颂 龙鹤山","dynasty":"宋","author":"程公许","text":"龙吟兮九渊，鹤唳兮九天。飞仙兮下寥阔，鹤可驭兮龙可鞭。白云兮坌谷，飞泉兮鸣筑。掇瑶草兮帝庭，搴琼林兮木末。问老仙兮何为，珠庭宴兮悦怡。启琼笈兮探道帙，盼灵童兮往授之。粲仙李兮芳奕叶，主斯文兮千岁期。维嵩岳兮峻极，繄甫申兮孕质。彼圩顶兮尼丘，非毓圣兮何述。伟兹山兮万仞，独载英兮一家。下培塿兮何有，上帝阍兮可排。龙奋髯兮翔骞，鹤整翮兮褊褼。洒瓢滴兮泽苗槁，何蕙帐兮吾久淹。驰余马兮南北，慨永怀兮故国。岂乔木兮吾敬，繄世臣兮取则。许史兮金张，煜煜兮煌煌。薰天兮富贵，达观兮秕糠。水有源兮木有本，传不传兮天若吝。彼高密兮崇门，后何称兮子孙。维指李兮蟠根，光万丈兮斯文。父子兮昆弟，面命兮叮咛。闯户兮车不停轨，满堂兮烜朱与紫。顾所重兮未然，宁以彼兮易此。佩礼义兮服诗书，保厥美兮久不渝。百世兮嗣守，张赫奕兮吾闾。守一经兮范金石，宁郑公兮专通儒。修眉兮连娟，曼翠霭兮麻源。君门狞兮九虎，蹇予留兮三年。三峨之山兮远万里，见似人兮胡不喜。半轮秋兮促公归，空高径兮班屐齿。蹈夷险兮一心，既何戚兮何欣。忍较功兮曲突，莽苍狗兮白云。清风飒兮绮疏，明月耿兮庭徐。纷缥帙兮插架，尚青衿兮来趋。渺天涯兮延伫，时与拂兮蠹鱼。雪堂兮躬耕，万古兮芳馨。匪天穷兮人厄，九鼎重兮斯文。水平湖兮溶溶，雁鸣秋兮雍雍。气相求兮声相应，渺万里兮葭葺丛。晴云淡兮天宇清，行不乱兮字纵横。伊美人兮心和平，韵埙篪兮锦绣文。湖光澹兮酒温卮，鉴湖影兮烛须眉。纵百坡兮何聚散，如此水兮涅不缁。彼弋人兮奚慕，何南北兮定处。袅袅兮秋风，潇潇兮夜雨。飞鸣兮向阳，何心兮稻粱。望层空兮接羽，友鸿鹄兮高翔。貌棱层兮心洁贞，玉韫质兮金作声。芙蓉冠兮独立，佩宝璐兮缤纷。胡拳拳兮石友，期岁晚兮相守。瞠俗眼兮老丑，自心知兮坚久。彼平泉兮森离立，纷品第兮罗甲乙。吾何嗜兮狷介，宁与汝兮同癖。琴书兮左右，龟鹤兮前后。觌面兮峥嵘，忘言兮一笑。泰山兮非大，拳石兮非小。体无不具兮，性何不有。岩岩兮层霄，蔼肤寸兮泽九州。时卷舒兮为世，亘古今兮独超。葵倾心兮向阳，车导迷兮指南。彼赫曦兮丽昼，奚信耳兮铜盘。路通行兮九轨，奚窘步兮媻姗。理有窒兮必通，物无幽兮不阐。懿君子兮姱修，曾何心兮独善。曼余目兮流观，瞻咫尺兮威颜。慨冥行兮一世，抚余衷兮独安。惟纳约兮自牖，苟墙面兮孰诱。拥前旒兮余察，昏擿埴兮余考。周道兮如砥，君子兮所履。彼矇叟兮何知，跬步兮千里。倚槛兮永歌，君门九重兮奈何。倚皇明兮寤鉴，蹈前修兮不颇。沧海兮渺瀰，杳莫见兮津涯。愕风涛兮澒洞，问灵皇兮何之。天苍苍兮正色，水混混兮相接。何人心兮过险，陡平陆兮震慑。维水流兮不盈，纵涉险兮心亨。亦可载兮可溺，毋以弱兮意轻。兀漏舟兮彭湃，矧维楫兮不戒。羌左重兮右轻，曾何恃兮弗败。引余袂兮褰余裳，整余柂兮屹余樯。舟中人兮乃心一，险可济兮患可防。乘流兮上下，如平武兮康庄。思古人兮莫我遌，志尊尧兮慨以慷。固天命兮有当，繄人谋兮允臧。东方兮煌煌，烜吾目兮晨光。耳翰音兮三唱，屏群英兮远藏。揽衣兮起起，危槛兮徙倚。宁餐华兮学仙，何炙背兮誇美。众鼾睡兮昏莫知，我心恻兮独徘徊。胡羲驭兮不少尼，恐君行兮迫崦嵫。晞余发兮扶桑，骋余乘兮旸谷。玩咸池兮洗光，伫阊阖兮开钥。建采旄兮飞虹，驾蜿蜒兮八龙。鸾凤兮前导，灵鸟兮后从。于微闾兮发轫，景未仄兮帝宫。及曜灵兮未晏，尚察余兮从容。桑枝绿兮麦齐腰，醴泉山下兮春和柔。有美一人兮山之曲，薜荔屋兮蕙裯。溪流兮清浏，岚霭兮秾秀。鸟语韵兮清风，花气馥兮晴昼。山中人兮衮绣衣，汎滥游兮憺忘归。溉千顷兮芳茝，艺百亩兮留夷。岁暮兮华实，折以遗兮所思。怀渺渺兮何极，时不可兮再得。丹凤兮飞飞，何两美兮未合。山中人兮忍淹留，皇渴伫兮石田秋。乐行兮忧违，余心兮焉求。草萋碧兮日婉娩，炯四目兮余袂挽。披霞缊兮紬琼编，倚仙翁兮与周旋。乐莫乐兮醴泉之墅，役薪水兮公忍余弃。凌汎景兮从之游，渺下顾兮一稊米。"}