{"id":"1110029","title":"元日赠沈宗师四首","dynasty":"宋","author":"吕本中","text":"东家起传觞，西家起相唤。我亦了新诗，成此奇一段。念无毫发益，但见日月换。出门语沈郎，造请我亦漫。念昔从诸贤，关汪老耆旧。是事今则无，斯人亦难又。尔来见公子，却立两公后。不倦以终之，可以为子寿。沈郎固可人，好善乃天性。迹随万事远，心与一物定。萧然四立壁，笔墨自温凊。更持孟贲勇，少折楚士胫。君无绮纨气，我有冰雪容。相期五石瓠，共济万里风。江山秀句在，内子空洞中。还身视尘滓，当有一日功。"}