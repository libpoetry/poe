{"id":"831251","title":"摸鱼儿 其二 十月二十七夕珠江录别，为菊农赋","dynasty":"清末民国初","author":"程颂万","text":"罥今宵、四厢花影，层层低拂浓绣。赚君来是珠江水，又到送君时候。珠泪有。怕一样啼多，减了鲛人瘦。灯魂红骤。怪点屟身轻，扶梯手涩，两两断肠够。天涯别，第一莫嫌中酒。梅边月姊私咒。楼阑百尺兜人住，也要片时将就。相记否。记那夕提鞋，那夕双携手。抵鬟亸袖。恁背语琵琶，潮生月堕，耐得五更久。"}