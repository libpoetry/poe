{"id":"483681","title":"赠相士","dynasty":"明","author":"张宣","text":"桂丛始华香满院，烝龙有客来相见。自言幼读许负书，烂烂双瞳炯若电。瞪予丰采夸再三，昔何蠖屈今豹变。穷官得之谈笑顷，不用文场苦鏖战。人生所贵能自知，我尝镜中见吾面。两颧赪色耳无轮，龌龊低头共鄙贱。纵如眉目差疏秀，已分半生食破研。长吟抱膝倚青天，看尽投林飞鸟倦。封侯骨相岂不殊，飞虎头颅加颔燕。拨灰煨芋且勿言，门外秋江净如练。"}