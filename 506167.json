{"id":"506167","title":"紫骝马","dynasty":"明","author":"周是修","text":"紫骝马，黄金鞯，一新剪拂当晴天。蹄轻耳峻筋骨坚，性烈不受庸人牵。山西主将功名老，时时骑出长安道。长安三月春风寒，无限落花点芳草。遥遥数里闻号鸣，走过一歘疑流星。汗生黑晕搏云湿，举国驽骀空震惊。归来四海知声价，甘将伏枥都城下。回看厌旦可不惭，苦月寒霜自终夜。"}