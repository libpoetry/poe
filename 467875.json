{"id":"467875","title":"红梅二首","dynasty":"当代","author":"傅义","text":"自诩春光万朵秾，因君悲喜各难同。魂消杜宇枝头血，国破桃花扇底风。大庾朝霞烘古道，西泠冻蕊醉孤峰。卧游最爱山阴树，树树皆为一放翁。锦瓶香酿一枝秾，稚女携来带笑同。娇态罗浮仙子醉，素心姑射美人通。相逢始觉春来早，偶忆犹疑梦未终。忽忽遂逾花甲子，老师久已老成翁。"}