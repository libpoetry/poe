{"id":"978446","title":"代送别赵使君","dynasty":"宋","author":"敖陶孙","text":"白衫紫领休沾襟，听我一曲截镫吟。使君五马新凿蹄，大江横前气骎骎。问知淮民何所恋，年来家有生氂犬。同州杂鞭且未下，山阴大钱聊可选。门阑书生守遗经，二年作吏劳丁宁。即日遂良须尽白，平生阮籍眼偏青。君行奏书踏龙尾，好为人间种桃李。鱼竿冷宦不足言，有一负公如此水。"}