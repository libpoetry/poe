{"id":"595343","title":"登虎头岩","dynasty":"明","author":"吴旦","text":"日观擅东岱，朱陵揭南霍。惟兹襄二美，嵼然拔穷壑。龙惊矫以龈，鸟骇翔而矍。云阵中合离，水军乍前却。碨如树怀瘿，駮若笋摧箨。干云两耽耽，烛坤双腭腭。誇秦伟崤函，论蜀雄剑阁。履险令志疑，乘危俾魂愕。窥谷转层深，眺野增辽廓。神庭富椷滕，仙府多扃钥。清泥代不枯，石髓春踰烁。愿言寄考槃，孤高撷灵药。"}