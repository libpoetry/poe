{"id":"1045804","title":"席上咏金橘","dynasty":"宋","author":"吕陶","text":"江南种橘繁如粳，尔今独以金为名。岂非彼俗甚珍惜，谓其可比百鍊精。千头尽带秋色老，一腹皆饱晨霜清。初筵特此献磊落，满座不觉窥光晶。宝肆豪华竞相胜，玛瑙散入雕盘盈。珠庭变化望已久，仙丹忽向洪炉成。试侵香润擘圆粒，齿牙滴沥沾冰琼。自怜孤根出远土，得并众果亲杯觥。赤心可耻不嗤枣，虚表无用安须橙。辛酸甘苦各存味，赖有知者加题评。"}