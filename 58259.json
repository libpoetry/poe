{"id":"58259","title":"癸卯初度自五羊之曹溪舟中作","dynasty":"明代","author":"憨山大师","text":"今朝五十八，明日五十九。未来不可思，过去何所有。世相空里花，毁誉镜中丑。不推羊鹿车，喜随牛马走。自愧膝穿芦，却怪肘生柳。发散少冠束，面厚多尘垢。战退生死军，打碎无明臼。使尽老婆心，笑破虚空口。两岸既不容，中流非所守。来往任风波，去住绝偕耦。天际望长安，寒空一回首。回首问时人，谁是侬家友。"}