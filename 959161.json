{"id":"959161","title":"绍定闽寇平上功省府黄伯厚与焉余时在政事堂赵用甫掾西曹力言此文墨士请官以左选既而赏戾法迄授武阶去岁戊戌用甫帅鄞乃来为阃属余浪迹湖山岁馀始一见稍稔接觞咏亹亹迫人间及前事有见晚恨余与之酒曰一文资直慁子然以人废法虽相知如今日亦弗敢则笑而不怨赴调行在所赠以君莫愁之歌","dynasty":"宋","author":"郑清之","text":"君莫愁，君莫愁，不龟澼絖能封侯。君莫愁，君莫愁，腰六相印一敝裘。看渠涎颡与躄足，千金信矣壶中流。荻花江月正佳耳，青衫浪泣琵琶舟。短衣楚制乃翁喜，未必挽弓右丁字。貂蝉本是侍臣冠，有时出自兜鍪里。虽然万户将军臂，夜逢醉尉头抢地。卖薪愚妇轻买臣，不信读书有奇事。世间众万无定容，桃笙木棋唯所逢。秋来桂菊黄金丛，千机锦绣开芙蓉。西风也解作富贵，岂必桃李专春风。得时失据自甘苦，姑置是事天梦梦。君莫愁，君莫愁，双手试扪舌在不。劝君勤买西湖船，打篷疏雨旗亭酒。"}