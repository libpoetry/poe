{"id":"698498","title":"乙未春正月二十三日早恭遇上御皇极门觐天下来朝诸侯时有岛夷乞封阙下二首","dynasty":"明","author":"唐伯元","text":"晓仗春云拥汉官，忽瞻龙衮欲跻攀。声稀玉漏闻天语，色醉仙桃识圣颜。万国山呼依北极，两阶干舞肃南蛮。自怜捧日心犹壮，郎署何妨侍从班。诏选宫人昔奏知，怪来朝讲故迟迟。忽逢丹扆垂裳日，正忆天言罪己时。先帝初年真圣主，轮台一诏更吾师。微臣旧有千秋鉴，却望调元鼎鼐谁。"}