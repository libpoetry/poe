{"id":"684713","title":"南行道中述怀二首","dynasty":"明","author":"王绅","text":"岁晏霜雪零，驱车即长路。云山杳茫茫，举趾将焉赴。迢迢滇南道，恻恻终身慕。志在忘险夷，情深略忧惧。风号林声凄，日落岚光暮。哀猿抱子啼，慈乌返初哺。物理古则然，我生亦何故。抚景增怆悽，仰天泪如注。滇云接马首，僰道盘羊肠。感慨情思恶，登顿肢体伤。平生终天恨，今日许予偿。但得情事申，岂惮关山长。豺獭知报本，春秋事烝尝。惟人有天性，肯愧虎与狼。哀哀王裒氏，久废蓼莪章。我生千载下，衷情允相望。"}