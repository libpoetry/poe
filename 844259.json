{"id":"844259","title":"哭吕厚庵秀才","dynasty":"清末民国初","author":"林朝崧","text":"画堂不见舞莱衣，反哺平生愿竟违。三径闲花虫语吊，一楼书籍劫灰飞。受恩欠债从今了，入地升天何处归？留得左家娇女在，长随寡鹄哭灵帏。灵山后会尚茫茫，撒手人间此别长。入梦依然逢太白，招魂何处觅巫阳。一生迹断莺花海，数首诗传翰墨场。石子冈头篾钓落，这般结局最凄凉。犹冀传闻讣未真，别来一病只经旬。知心岂在葭莩末，总角曾同笔砚亲。永忆过差规既往，更倾怀抱向何人。并时又失鸰原侣，瘦损苫庐读礼身。翻到沧溟石也枯，年年枥马对辕驹。安知物外归真乐，不笑人间作计愚。化鹤尚迟千载后，骖鸾还共一天无。钟情怎及忘情好，空逐青蝇吊海隅。"}