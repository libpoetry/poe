{"id":"1117914","title":"夜坐二首","dynasty":"宋","author":"陆游","text":"曲几蒲团夜过分，颓然半脱鹿皮巾。惊鸿避弋鸣烟渚，断角凌风上雪云。仕宦愈知林下贵，穷愁方策酒中勋。扁舟东去何时办，昔向金丹幸有闻。山城意象自萧然，况是高斋作雪天。渐暗玉虫寒有烬，欲残金鸭暖无烟。衰容病后如添岁，遥夜冬来抵过年。安得龙绡三丈幅，为君试写白云篇。"}