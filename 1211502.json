{"id":"1211502","title":"南台月","dynasty":"元","author":"萨都剌","text":"城南江上逢中秋，城南石梁初截流。长虹一道贯秋色，中分百里江南州。残露消尽鱼尾黑，金蛇翻动三江白。冰轮拥出碧玻瓈，照见钓龙台上客。台中之客怀古心，黄河太华三登临。今年携月醉台畔，越水越山为月吟。无诸城里人如海，无诸故冢埋残霭。无诸台上草离离，龙去台空三十载。昔龙已去江悠悠，今龙虽在人未求。怀珠岂立此台下，要上黄金台上钩。乾坤四顾渺空阔，诗书亢气行勃勃。合沙古谶此其时，天下英雄求一决。南台月照男儿面，岂照男儿心与肝。燕山买骏金万斛，万里西风一剑寒。"}