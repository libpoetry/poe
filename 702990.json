{"id":"702990","title":"湖亭次公轾黄门韵二首","dynasty":"明","author":"谢迁","text":"儿童欢笑引扁舟，适意真成汗漫游。烟破酒旗横郭外，风传渔唱出溪头。晴川柳色平分署，春水蛙声预卜秋。鸥鸟也知机息久，相随容与绿蘋洲。老来不惜买山钱，绕屋峰峦断复连。门掩榆槐聊避俗，盘供蔬菜漫随缘。茅亭破雨牵萝补，茶灶当风扫叶燃。知己偶逢成一醉，满湖新水杏花天。"}