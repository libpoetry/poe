{"id":"691033","title":"怀仙引和黎君献","dynasty":"明","author":"李云龙","text":"蓬山东去水无波，玉舄金軿两度过。犹记瑶池旧仙子，碧桃花下奏云和。珠官芸局竟难留，一谪人间二十秋。当日灵姿何处在，白云无尽水悠悠。水府春风兰杜香，流霞不断树苍苍。前溪谁唱游仙曲，不是刘郎是阮郎。紫府青娥白玉肌，手攀琼树待幽期。五云隔断蓝桥路，不是裴航谁得知。"}