{"id":"683529","title":"署中独酌先后共得十首颇有白家门风不足存也","dynasty":"明","author":"王世贞","text":"醉即高眠醒便歌，世人无计奈吾何。一飧鱼菜欣然饱，双眼莺花到处多。梦里乾坤谁束缚，閒中风月任差科。唯馀气习消难尽，强半陈编与耗磨。九十韶光半已孤，揽衣推枕自支吾。诗名不傍新诗长，酒病全须浊酒扶。漫笑吴儿书咄咄，虚劳赵女和乌乌。蒸酥细薤香粳饭，为问先生得也无。北风黄叶拥柴关，扪腹徐行且任閒。谁把一麾留白日，仍将七尺施青山。玉门都护求归印，司马江州泣赐环。何似蟹螯依右手，拍浮长在酒船间。五熊幡底绿沈枪，紫绶双垂琥珀光。未转头时空合闹，才开眼处自禁当。仪秦岂必谋终日，刘项都来戏一场。此际青天殊欠稳，莼鲈秋思两茫茫。我是经行旧比丘，曾参龙象度春秋。修时早被魔心打，到处还将宿业酬。一刹那间过幻迹，百由旬里遍穷愁。何当收拾无生后，涧底桃花水任流。候吏声参散晚衙，忙呼稚子作生涯。月台先扫堪眠石，风径还收乍堕花。官印斜封桑落酒，乡书远寄谷前茶。青丝翠管非吾事，独酌狂吟兴未赊。点检平生剧可怜，还从束发滞幽燕。看云桂树惭高隐，走马章台负少年。依旧青霄偏燕颔，不教明月试龙泉。传闻上界多官府，倘似人间亦杳然。二八眉鸦旧出群，罗衫斜絓蔼兰薰。弓弓窄窄双窝玉，袅袅亭亭一片云。曾为催花烦羯鼓，时因斗草涴湘裙。而今抛掷同秋槁，可向阳台梦里闻。夜窗无语一灯前，南斗阑干北斗悬。数尽蛾眉何处隐，笑来鸡肋尽堪捐。酒徒频劝眠千日，禅伯相要坐九年。此事甚难吾不会，且将双屐了残缘。方床细簟少尘埃，午倦抛书蝶使催。蕉影瞢腾勾暂住，竹声敲戛唤仍回。主盟风月应谁让，领略江湖未有才。看尽落花无一事，自支铛足煮新醅。"}