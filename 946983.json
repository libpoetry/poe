{"id":"946983","title":"寄题长溪杨耻斋梅楼楼乃其先世读书之所","dynasty":"宋","author":"陈鉴之","text":"乃翁爱书书满楼，万轴插架堪汗牛。乃翁爱梅梅绕楼，千年老干如苍虬。梅护群书俗尘绝，书对梅梢滋味别。有时掩卷静倚阑，檐角一枝擎淡月。雁行编简相从久，笔砚收功竟无负。儿孙登楼凛生敬，谓此梅花乃先友。一新丹雘焕枅栱，黄卷依然对姬孔。汲泉不是灌梅花，培养君家读书种。袍香青紫云路同，盛事何翅继乃翁。后来应有跨灶者，百花头上文正公。吾知乃翁好梅意，不独区区为名第。霜飙天地惨无色，谁得东皇第一义。惟梅气禀独超卓，首送春风入书幄。对之心地悟理学，此是天民尹先觉。"}