{"id":"288189","title":"金菊对芙蓉·酬柯凤孙博士","dynasty":"现代","author":"徐树铮","text":"骑鹤烟花，听鹂柑酒，暮风吹袅杨枝。对惊春鼙鼓，懒问归期。南楼月上寒犹重，荐翠樽，浓压鹅儿。曲阑干畔，笛声暗起，醉里寻诗。可惜局外观棋，怕九州閟怨，续命无丝。任邻家娇女，齧笑唇饴。芳洲一夜生香草，寄素心，玉手亲诒。儿孙催老，情怀未歇，何似天随。"}