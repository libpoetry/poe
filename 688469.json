{"id":"688469","title":"和陈粹之宪副见寄","dynasty":"明","author":"祁顺","text":"百年身事一扁舟，风便须行止即休。自许壮怀包宇内，不教愁态上眉头。圣涯万顷优游泳，艺苑群芳积渐收。后世子云应有合，夜光宁肯暗中投。别来惆怅欲沾衣，望入遥天碧四垂。醉梦支离莺唤后，远书珍重雁回时。耽吟杜老真成癖，断饮吴公未是痴。想到浙西寻旧隐，湖山无处不清奇。"}