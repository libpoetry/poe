{"id":"721806","title":"代景大夫岁暮客建陵作","dynasty":"明末清初","author":"屈大均","text":"不雨难成雪，乾风日日吹。依人寒更早，为客暖无时。母老如何出，官閒未敢辞。连朝烟火断，莫遣我公知。岁向愁中尽，无家又一年。庭闱兵气外，妻子战场边。介马驰空返，弯弓射不前。将军应踊跃，寇壁不曾坚。白发丝丝见，丹心寸寸伤。无才消妒忌，有力怕腾骧。战血衣犹湿，戎弓梦亦张。苍头军散尽，岁暮去何乡。一室寒无火，笼窗坐待春。龙刀多易米，兽盾亦为薪。诸将羞相结，孤军已属人。拂衣须及早，归洁白云身。不知新岁至，官舍冷无烟。朝磬随僧食，春帆与客悬。生还因一马，梦去只中田。玉貌当年好，峨峨亦仲连。渐鬻弓刀尽，囊空直至今。官贫无岁事，战苦有禅心。树树峰争出，滩滩水未深。冰开鱼欲上，垂钓复鸣琴。且喜诸军散，犹嫌一剑留。言高真是罪，命苦复何求。孔雀沙中浴，文鱼石上游。自今飞遁意，依旧似罗浮。散带慵趋府，焚香爱掩关。无心交贵幸，有道在清閒。发弩何须中，脂车只合还。无端成小草，不敢见青山。平生蹈白刃，浩气四方闻。片语消群盗，空拳作一军。宁辞兵事苦，所恨将权分。安得承嘉惠，还山卧白云。方披银铠出，即振玉珂回。诸将劳相妒，孤臣愧不才。云消春草茁，风转腊梅开。宠辱曾何有，陶然一举杯。病以忧时得，愁如失路何。贾生无泪久，韩信欲亡多。雪尽梅方蕾，冰开水始波。白衣归教授，吾道在岩阿。雨暗江城色，炊烟湿不高。柳风吹古渡，花木满平皋。客里偏多疾，行间故积劳。官贫无药饵，欲典吕虔刀。卧病戎旃下，时来反陆沉。平生惟饮胆，一夕遂灰心。雹箭身曾受，霜花鬓已侵。白驹徒见絷，不肯放归林。一片瀜江水，长流呜咽声。梦因笳弄断，心以剑花明。川阻苍梧路，山迷白电程。何如鸿雁好，羽翼及秋轻。"}