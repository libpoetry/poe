{"id":"1129066","title":"颂十玄谈 玄机","dynasty":"宋","author":"释印肃","text":"迢迢空劫勿能收，非相非名触处周。罔象无心珠自现，何劳汩没外驰求。岂与尘机作系留，有为何日得功周。除非无我无人见，体用全通得自由。妙体本来无处所，超声越色非今古。诠题不及议难思，莫怪道吾频作舞。通身何更有踪由，三十年看水牯牛。鼻孔无边难摸索，醍醐常纳混春秋。灵然一句超群象，不落圣凡无伎俩。长笑一声烟雾宽，含虚寂照亡思想。迥出三乘不假修，别传一句普天收。扬眉早是相轻忽，妙得无心了便休。撒手那边千圣外，见知不与凡同会。高峰绝顶棹孤舟，海里炉焚烟自在。回程堪作火中牛，一叶才凋万国秋。月朗浪平无别事，此心只在朝竿头。"}