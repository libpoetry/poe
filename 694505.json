{"id":"694505","title":"和答王佥宪乐用","dynasty":"明","author":"陈献章","text":"春在城中不见春，城中春不是长春。湛生羞作春风面，故向人间更避人。静处春生动处春，一家春化万家春。公今料理春来处，便是乾坤造化人。春王正月众家春，望柳寻花我自春。先生欲学程明道，莫厌寻花傍柳人。一物春知物物春，一年春亦万年春。总在乾坤形气内，敢诬当世谓无人。"}