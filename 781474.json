{"id":"781474","title":"哀邵武","dynasty":"清","author":"钱澄之","text":"我行樵川道，十日无鸡声。篱欹路亦断，麦死田未耕。野雀噪虚灶，炊绝何由生！有翁草间伏，见人如鸟惊。屡唤不回首，恐是豫章兵。豫章兵亦锐，主将亦有名。今春大出师，曾一近郡城。是时义声震，志在开门迎。城外忽奔北，势溃无支撑。可怜内附者，锋刃骈首婴！攻城既失利，攻野肆搒掠。居积既以尽，搜括罄瓶罂。此岂主将过，或未纪律明。嗟哉乌合众，约法安能行！"}