{"id":"386133","title":"高阳台·摺叠扇","dynasty":"清代","author":"刘炳照","text":"翠羽招凉，冰纨织素，新裁别出良工。竹劈湘江，排来琐骨重重。置君怀袖常披拂，似半轮、明月当空。更随人，宜卷宜舒，异样玲珑。蹋青俊侣曾携手，爱聚头名好，著意怜侬。娇靥平遮，远山微露眉峰。锦囊贮后情偏重，谩愁佗、捐弃秋风。寄相思，九折柔肠，宛转差同。"}