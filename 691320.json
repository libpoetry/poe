{"id":"691320","title":"漫兴","dynasty":"明","author":"李坚（贞夫","text":"离离原上花，灼灼开新枝。采之簪满头，诚可媚芳姿。纷纷谁家子，竞取争妍奇。我欲往效之，濡露恐沾衣。衣沾固足惜，妍奇将安为。妾有朱丝弦，少小解拈弄。所惜知音难，深藏不轻用。持以事夫君，和鸣奏鸾凤。君心不余谅，顾谓作哇哄。竽瑟古难投，良用自惭恐。盈盈道傍花，采采足人悦。芬芬曲径兰，寂寂无人撷。品质岂不殊，托根有悬绝。安得寻幽人，岩隈当见掇。"}