{"id":"1144138","title":"挽介堂胡知郡","dynasty":"宋末元初","author":"王义山","text":"忆昨云从东野时，天街携手话心知。澹庵往矣谁其嗣，文定今之学者师。德邵年高前辈行，山摧木坏哲人萎。虎头城下艰难共，古道如公更有谁。六馆诸生伏下风，少年声价在黉宫。交游湖海天下士，规矩乾坤心匠中。竹使分符春坱圠，棠阴匝地昼朦胧。新昌人所难为事，人到于今说介翁。"}