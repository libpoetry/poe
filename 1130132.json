{"id":"1130132","title":"颂古二十首","dynasty":"宋","author":"释道颜","text":"七处徵心款便成，推穷寻逐按分明。都缘家贼难防备，拨乱乾坤见太平。三十二应不思议，十四无畏如流水。男子身中入定时，女子身中从定起。明暗色空不可还，不可还者绝跻攀。夹截虚空成畔岸，一重水隔一重山。东西南北捉虚空，海角天涯信不通。力尽神疲无处觅，万年松在祝融峰。根尘缚脱本同源，一处休复六用捐。手把一条红断贯，娘生鼻孔一时穿。双剑峰前古寺基，天尊元是一牟尼。时难只得同香火，莫听闲人说是非。七处精研一妄心，更随三业杀盗淫。身心不是闲家具，前箭犹轻后箭深。瞿昙彻底老婆心，见明色发理难任。入乡随俗那伽定，佛魔到此尽平沉。清净本然遍法界，山河大地即皆现。性觉必明认影明，眼耳便随声色转。香严上树口衔枝，手不攀枝脚累垂。才开口，咦不答也，又相违。未上树时道将来，金刚宝剑顶门挥。六门晓夜任开张，家贼难防事可伤。识得家亲恩爱断，更无一物献尊堂。赤骨力寸丝不挂，净裸裸兮赤洒洒。浴出低头满面惭，为我说时定相骂。不肯宗师满大唐，罗山礼拜错商量。洞山无佛人难措，惭愧岩头口放光。因我得礼你，穷源须到底。九九八十一，阎罗王是鬼。门外依然雨滴声，万般巧说争如实。平生心胆向人倾，相见还同不相识。将谓众生苦，更有苦众生。相见易得好，共住难为人。闻声见色非闻见，见色闻声是见闻。欲得不招无间业，莫谤如来正法轮。闻刬除露布葛藤，不用之乎者也。饶君句下精通，未免唤驴作马。闻丙丁童子来求火，南方丙丁又属火。按剑宗师奈若何，是君心下意不过。闻三脚驴子弄蹄行，两浙江南秋复热。西北风霜怯早寒，闭门愁见杨花落。"}