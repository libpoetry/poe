{"id":"527414","title":"冬雨率然有二十韵","dynasty":"明","author":"何景明","text":"北风吹零雨，冬热雪不作。二仪黯澹交，百川莽回薄。沙霾翳白昼，远望何由豁。六龙堕青冥，万象沦玄朔。羲和扶日行，纡辔竟焉托。神娲补天裂，鍊石恐遗落。雨伯谁为诛，云师尔何恶。前者十月交，震雷轰城郭。岸条俱含柔，园卉乱吐萼。农家忍朝饥，岁暮食篱雀。岂无数亩禾，狼籍委秋雹。徵求皮肉尽，枯骨待削剥。妻孥在眼前，四季不得乐。胡因见阳春，所虑转沟壑。閒居值泥淖，展瞩翻萧索。虽无长者辙，自闭寒士阁。长阴下脩麓，暝色起孤岳。喧啾后栖鸦，怅望暮归鹤。世途纷转蓬，生计倚丛藿。永怀昔人驾，冥心付寥廓。"}