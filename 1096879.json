{"id":"1096879","title":"强斋高使君金书诸经赞","dynasty":"宋","author":"释居简","text":"淀蓝蘸楮，屑金作字。去字与楮，经果何似。曰此诸经，即楮与金。续父厥志，写佛语心。惟佛语心，粤如父志。一点画中，具无量义。字可悉数，义则无量。欲了其源，冥去来相。强斋大士，年八十馀。目如心明，作蝇头书。于一蝇头，分可为二。尘毛太华，弗巨弗细。佛神力故，初不作难。是故北涧，作如是观。"}