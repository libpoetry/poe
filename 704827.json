{"id":"704827","title":"题枯木竹石四首 野渚春容","dynasty":"明","author":"薛瑄","text":"荒溪野渚曲流通，苍翠巑岏淑气中。潇洒一般春意思，纷纷红紫挹高风。苍玉生苔浸绿波，新篁老木散枝柯。徒劳人世歌招隐，淡荡东风野兴多。扁舟几度泛湘波，老木疏篁翠石多。凉吹淡烟图画里，远怀清绝奈秋何。山间昨夜雪三尺，晓云如拭天无痕。怪得清声满人世，石林冻竹风翻翻。"}