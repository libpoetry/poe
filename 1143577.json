{"id":"1143577","title":"感兴","dynasty":"宋末元初","author":"于石","text":"吴起为鲁将，杀妻殊不仁。乐羊伐中山，食子太无情。功名苟为重，骨肉无乃轻。以此谋富贵，何如甘贱贫。沛丰三尺剑，抵掌收楚秦。未央玉卮寿，以功骄父兄。惜哉一杯酒，终愧一杯羹。晋人杀鸣犊，孔子不渡河。河之水洋洋，临流一长歌。岂无舟与楫，所惧蛟与鼍。蛟鼍任险怪，不度如我何。黄鹄一远举，奚忧婴网罗。卫人将授甲，鹤有乘轩宠。爱人不如禽，士固不为用。唐人竞朝梁，怒杀孙供奉。兽犹知有君，人胡不愧悚。鹰犬饱粱肉，饥人厌粥糜。墙屋被文绣，民有号寒儿。禽兽食人食，土木衣人衣。俗偷或过侈，民穷易为非。君子固有守，岂若世所为。富贵苟可得，贫贱终莫移。群栖平沙雁，有警奴辄鸣。鸣多谓奴妄，哀嗷堕弓矰。甡甡中林鹿，以媒诱其群。相呼入网罟，鹿死媒独生。骨肉不相信，效忠况他人。轻言托心腹，卖友终不仁。君子能审友，四海皆弟兄。"}