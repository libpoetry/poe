{"id":"40053","title":"奉和法筵应诏诗","dynasty":"南北朝","author":"庾信","text":"五城邻北极。百雉壮西昆。钩陈横复道。阊阖抵灵轩。千柱莲花塔。由旬紫绀园。佛影胡人记。经文汉语翻。星窥朱鸟牖。云宿凤凰门。新禽解杂啭。春柳卧生根。早雷惊蛰户。流雪长河源。建始移交让。徽音种合昏。风飞扇天辩。泉涌属丝言。羁臣从散木。无以预中天。"}