{"id":"814278","title":"琴诗","dynasty":"清","author":"周映清","text":"少小慕古韵，耽此丝桐清。经年事擽捋，指涩不成声。一朝得微悟，触手清风生。泠泠判雅俗，一一为分明。贺若不可学，益我思古情。审弦别其音，审调别其字。字清音益和，累累珠不坠。当其按节初，微芒辨同异。音字两不关，所贵得其意。贞静淡素心，心至声亦至。不然筝与琵，宫商岂殊器。宫亦有时激，羽亦有时沈。苟能识其意，变化皆从心。不见思归乐，商调可犯角。不见如意娘，角调可犯商。对月谱梅花，幽香发素腕。实声与散声，缓急可静按。缅思制谱初，猱绰不容乱。后人务新声，往往越其畔。新声日以靡，抚琴起三叹。古法多不传，何止《广陵散》。"}