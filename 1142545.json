{"id":"1142545","title":"和东坡惠州梅花三叠 其三","dynasty":"宋末元初","author":"方一夔","text":"白鹤峰头荔子村，谁唤东坡半死魂。作诗恼花太愁绝，云月黯黯天昏昏。欲教绮语洗蛮瘴，不使冠服栖丘园。海山淮水隔万里，十年契阔陈寒温。老仙不食烟火味，晓随鸦餐旸谷暾。此花亦解慰流落，如在玉堂西掖门。自从三叠振绝响，澹然相对俱忘言。我来戏谱不调曲，时有问字争芳樽。"}