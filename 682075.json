{"id":"682075","title":"赠王四槐宪长","dynasty":"明","author":"余继登","text":"北风烈烈声怒号，寒天满目飞蓬蒿，健儿皲瘃马猬毛。书生那有封侯骨，都护休言出塞劳。岁暮阴云黯欲奔，黄沙涨天白日昏，天关虎豹如云屯。莫言长别辞金阙，且喜生还入玉门。男儿出身常事边，何如归种洛阳田，宝刀卸却但高眠。且喜手中银不律，羞杀跨下铁连钱。寒风吹折蓟门柳，劝君但尽杯中酒，赤胆空言大如斗。向来枉费张君舌，此去好闭陈生口。"}