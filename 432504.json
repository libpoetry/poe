{"id":"432504","title":"杨笑侬叠寄新诗，并惠铁观音佳茗，赋此以谢","dynasty":"近现代","author":"连横","text":"九州铸错谁知识，如我仍为自在身。细读佳诗消磊块，复颁奇茗慰清贫。白莲池畔风华嫩，紫竹岩前露叶新。丈室维摩消受惯，也如天女散花频。日高睡足起常迟，垆火瓶花位置宜。涤向玉壶春晼晚，烹来铜钵水涟漪。一瓯梦觉圆通境，半偈行深般若时。但得慈云长庇护，铮铮傲骨祗耽诗。"}