{"id":"1124814","title":"春雪","dynasty":"宋","author":"徐积","text":"天上星榆一夜彫，晓风吹紧下层霄。溪头岸狭流应涨，帘外春寒到不消。数骑急投村墅宿，几人忙奔酒家谣。登高望遍东城路，又领诗兵战寂寥。雪满东风只到关，西飞还不到长安。鹭翘孤白精神健，莺敛黄金羽翼寒。远岭玉迷樵木径，晚溪冰压钓鱼竿。陇头鼓腹讴吟者，但向深秋前后看。"}