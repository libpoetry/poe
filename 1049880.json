{"id":"1049880","title":"送袁殿丞","dynasty":"宋","author":"郭祥正","text":"与君六年别，愁见云开露明月。樽中有酒虽独倾，万古情怀共谁说。思君弹瑶琴，琴声为君咽。孤鸿高飞不可攀，北风一送何时还。欲问鲤鱼更难得，江头白浪高于山。天书彼此绝，令人肠百结。昨日闻君来，我心如凿龙门开。拂拭囊中白玉璞，请君辨之为磨琢。感君酬价过南山，即见名声摇海岳。烹羊买酒邀吴姬，今朝会合明朝离。莫嗟两鬓白雪满，请看舞袖红云飞。云飞酒阑君遂起，篙子催行趁潮水。君行汲汲过西山，手植松篁春正美。我亦归青山，白云相伴闲。若驾鸾凰赴瑶阙，先到临川与君别。"}