{"id":"1237495","title":"暮春杂兴五首","dynasty":"元","author":"善住","text":"野水浮来半落红，不须惆怅怨东风。春归毕竟归何处，还在溪光柳影中。门掩东风柳色深，暮寒脉脉透衣襟。春天最是无凭准，一日才晴一日阴。雨入孤城草木新，香红半逐马蹄尘。却怜杜宇无情甚，不解迎春祇送春。春光欲老绿阴寒，稚笋搀空已作竿。无限好山都不见，乱云斜雨满阑干。红药花开春欲归，绿杨阴暗燕争飞。晚来一阵东风雨，又送馀寒上客衣。"}