{"id":"1251886","title":"和席焕章韵","dynasty":"元末明初","author":"刘永之","text":"西窗山茶初作华，屋角枯杨啼早鸦。景物苍茫岁年暮，自笑经年犹别家。玉梁之山峡江上，金洞琼峰郁相向。却忆幽人住涧阴，寄我山中采薇唱。昔者登临访紫烟，石幢题字不知年。松杉老大堪围带，桥水新生胜榜船。仙人瘗剑青山麓，扪萝下窥翳修竹。服食争求五色芝，咽泉谁试千秋菊。于今局促少清閒，梦著只在仙厓间。世事撩人心懆懆，诵君新诗为解颜。相亲未厌相疏久，鸟鸣嘤嘤思我友。旷怀宁讶山阳鍜，任达长耽步兵酒。独愁无力济时纷，壮志销沈老一村。自昔艰难仗豪杰，令人长忆李长原。"}