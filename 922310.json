{"id":"922310","title":"次韵子由月季花再生","dynasty":"宋","author":"苏轼","text":"幽芳本长春，暂瘁如蚀月。且当付造物，未易料枯蘖。也知宿根深，便作紫笋茁。乘时出婉娩，为我暖栗冽。先生早贵重，庙论推英拔。而今城东瓜，不记召南茇。陋居有远寄，小圃无阔蹑。还为久处计，坐待行年匝。腊果缀梅枝，春杯浮竹叶。谁言一萌动，已觉万木活。聊将玉蕊新，插向纶巾折。"}