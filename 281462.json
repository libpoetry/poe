{"id":"281462","title":"惜秋华·重九前一日，豁轩、补牢见过，用「梦窗飞翼楼」韵","dynasty":"现代","author":"林朝崧","text":"飙馆登高，算佳期又近，传书无雁。亭树渐疏，凄凉数蝉吟晚。西山翠瞰墙头，奈画阁重帘不捲。寒浅，入霜砧正催兰闺针线。摇落对秋苑，谱商弦一曲，暮愁难剪。叹吟帻甚处坠，鬓凋心断。先期暗约鸾俦，泛菊浅幽怀偷展。遥劝，有新蟾挂垂杨岸。"}