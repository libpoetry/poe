{"id":"1111516","title":"挽山房先生","dynasty":"宋","author":"何梦桂","text":"东壁无光夜陨星，为公痛哭泪沾襟。才高不竟平生志，身死空留万古心。听曲谁能歌白雪，知音徒拟铸黄金。伤嗟迟暮邅吾道，恨不相从九地深。病入膏肓药砭难，绵绵相忆劝加餐。击奸曾藉青萍剑，报德惭无白玉盘。树槚未成年岁暮，枯桑犹在海风寒。平生书至将盈箧，泪洒长笺不忍看。"}