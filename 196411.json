{"id":"196411","title":"阴字亭·涌翠岂兰亭","dynasty":"宋代","author":"熊禾","text":"涌翠岂兰亭，唐峰非山阴，一渠疏曲水，四野成茂林。对此坐叹息，超然起遐心。当年诸王集，幽情畅登临。虚旷非远识，绝胜名利襟。近代翁李游，至理穷高深。云何夸毗子，清谈且駸駸。抗志有近远，抚事无古今。此日复何日，有酒始酌斟。援琴不敢发，谁欤为知音。"}