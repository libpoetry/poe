{"id":"1131162","title":"戏和淳诗卷","dynasty":"宋","author":"楼钥","text":"琴弈心偏好，丹铅手自磨。衰翁会同社，吾子揖馀波。歌动玉条脱，酒倾金叵罗。好为文字饮，行乐未宜多。山色蓝初染，湖光镜始磨。竹梢轻坠雨，花片乱随波。麈尾挥东晋，龙舟吊汨罗。莫愁春易老，畅饮一春多。澄江如练净，新月似镰磨。老柳飘轻絮，良苗飐细波。歌声追古郢，诗价怯新罗。到处还成醉，芳醪旨且多。暮年甘散诞，壮志久消磨。自愧今摩诘，谁怜老伏波。清新惭庾信，敏慧谢甘罗。惟有诗情在，犹能益办多。"}