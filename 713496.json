{"id":"713496","title":"送陈十七","dynasty":"明末清初","author":"屈大均","text":"匹夫为大侠，吾慕鲁朱家。翩翩四公子，贤豪奚足誇。猛士处贫贱，神鱼困泥沙。金鳞三十六，惨淡含朝霞。变化虽有时，奈此寒与饥。恩害日相生，欲报贵无私。暴虎而冯河，英雄所不为。五贼在心中，运之如璇玑。去矣陈孺子，冠玉何权奇。天下在鼎俎，宰割其随时。"}