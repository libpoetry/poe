{"id":"934960","title":"入瞿唐登白帝庙","dynasty":"宋","author":"陆游","text":"晓入大溪口，是为瞿唐门。长江从蜀来，日夜东南奔。两山对崔嵬，势如塞乾坤。峭壁空仰视，欲上不可扪。禹功何巍巍，尚睹镌凿痕。天不生斯人，人皆化鱼鼋。于时仲冬月，水各归其源。滟滪屹中流，百尺呈孤根。参差层颠屋，邦人祀公孙。力战死社稷，宜享庙猊尊。丈夫贵不挠，成败何足论。我欲伐巨石，作碑累千言。上陈跃马壮，下斥乘骡昏。虽惭豪伟词，尚慰雄杰魂。君王昔玉食，何至歆鸡豚。愿言采芳兰，舞歌荐清尊。"}