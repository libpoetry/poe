{"id":"661394","title":"顷以多故绝不作诗春暮霖潦为灾谷未入土恐有过时之忧聊命纸笔以谂同志云","dynasty":"明","author":"史鉴","text":"生生本阳德，万物咸华滋。穷阴忽为咎，积雨无晴时。颠风泛洪涛，荡决渰畬菑。沟壑有遗民，憔悴半流离。空林少烟火，晨膳夕无炊。县官急租税，督责烦鞭笞。但知赴期会，谁能恤寒饥。日月更相送，春事奄无遗。过时而不耕，秋成安可期。虽有劝农令，文具亦何为。传闻盗贼起，民穷多致斯。咄唶有深忧，岂惟漆室葵。"}