{"id":"953016","title":"水调歌头 其一 次赵帅开西湖韵","dynasty":"宋","author":"林淳","text":"湖波涨新绿，环绕越王山。棠斋清昼馀暇，赢得静中观。四面屏围碧玉，十里障开云锦，冰鉴倒晴澜。目送孤鸿远，心与白鸥闲。隘游人，喧鼓吹，杂歌欢。晓天澄霁，花羞柳妒怯春寒。好在风光满眼，只恐阳春有脚，催诏下天关。剩写鹅溪幅，归去凤池看。"}