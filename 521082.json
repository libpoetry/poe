{"id":"521082","title":"筠屋为徐大章季父廷美赋","dynasty":"明","author":"顾清","text":"徐君爱竹如爱玉，种竹成林密如束。林间结屋三四楹，自说此生心事足。阑干一径曲复曲，落翠飞青暗人目。我疑月明深夜中，定有青鸾屋头宿。青鸾飞去久不还，满林翠羽秋阑珊。时时一羽落书幌，清气逼人毛骨寒。前年识徐君，倾盖即知己。坐我筠屋中，焚香拂素几。弹琴瀹茗终日留，知我爱君清莫比。云萍一散雨经秋，春风想见林塘幽。晴窗展卷对图画，使我东望心悠悠。山林诗酒自真味，江湖风波多隐忧。洛阳红紫易消歇，冰雪此君宜共游。呼王猷，招蒋诩，便合屋中连日住。明年骑鹤上扬州，碧云回首知何处。"}