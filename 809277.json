{"id":"809277","title":"夷齐庙","dynasty":"清","author":"玄烨","text":"滦河水清驶，荒山屹然峙。上有孤竹城，乱石半倾圮。堂庑既具观，庙貌亦俨尔。缅惟商代末，天下渐披靡。兹地实藩封，人民差可恃。兄弟以义让，富贵如敝屣。叩马谏周王，数语昭青史。遁迹首阳山，薇蕨何其美。万载挹高风，顽懦闻之起。苍苍台下松，汤汤台前水。劲节与澄流，不愧相比拟。停銮碧山阿，怀古未能已。"}