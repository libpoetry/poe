{"id":"683307","title":"夜过丘给事懋实","dynasty":"明","author":"王世贞","text":"亦知朝省贵，犹是孝廉居。四壁已如立，一瓢都不馀。悠然见肝胆，偶尔及诗书。街鼓由他竞，难催刺史车。苔色车从破，庭阴榻不妨。絺衣挂残日，茗椀过新凉。世事难深竟，诗名好细藏。自怜无一解，得尔爱吾狂。使星齐下邑，巷树鲁东家。小立匏尊具，清言布帽斜。援琴为山水，倚杖即云霞。暂失人间态，风尘到自嗟。为载嵇康酒，来陪阮籍棋。故人青眼在，高枕白云知。海色清残暑，花阴逗晚飔。莫须成故事，折简便新诗。"}