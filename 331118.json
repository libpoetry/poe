{"id":"331118","title":"念奴娇·西风横荡","dynasty":"宋代","author":"李好古","text":"西风横荡，渐霜馀黄落，空山乔木。照水依然冰雪在，耿耿梅花幽独。抖擞征尘，扶携短策，步绕沧浪曲。怅然心事，浮生翻覆陵谷。试向商乐亭前，冷风台上，把酒招黄鹄。四十男儿当富贵，谁念漂零南北。百亩春耕，三间云卧，此计何时卜。功名休问，卖书归买黄犊。"}