{"id":"202974","title":"观宋中道家藏书画","dynasty":"宋代","author":"蔡襄","text":"宣献业文学，尝作调羹盐。藏书百千帙，传世惟清廉。东堂得春和，花卉晨露沾。之君延宾从，当昼褰珠帘。朱函青锦囊，宝轴红牙签。大令至欧褚，屈玉联鉤钤。草行战骑合，楷正中军严。水墨固昏淡，骨气犹深潜。江田亦名手，农野兴锄镰。桑麻归女喜，馌饷儿童觇。列女自幽閒，明眸咽颈纤。昔人何遥遥，意会相披瞻。南曹古貌醒，博士新诗炎。持杯屡属我，谓我毫锥铦。煤妪浮醉细，研流泣秋蟾。放洒云雷起，取余风浪恬。鄙艺岂足多，诧语谁能兼。因思左宣献，载檄陪车幨。辱公知遇厚，表里曾无嫌。间复请笔法，指病如投砭。今朝观故物，惜已悲惭兼。层丘恩德重，素发年华添。不能枉尺寻，况乃事飞箝。壮心久已衰，奇尚顾未厌。幸公有令子，辞源横江灊。剧饮以自慰，后庆其人占。"}