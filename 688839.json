{"id":"688839","title":"过青州五首","dynasty":"明","author":"何吾驺","text":"洋洋东海上，接淅亦东归。先圣风斯远，今人事转非。放回甘万里，逆旅复多违。可是巢由叟，牵牛早息机。东风吹柳树，日暮絮纷飞。对此怀春色，其如叹客衣。雏凫浮水绿，野鹤带晴晖。芳草游人尽，天涯独未归。离怀杯酒散，到梦复凄其。经月青齐外，何时岭海湄。南池人不作，江上柳空迟。古迹成彫谢，中流有所思。早忆还家日，虚窗石几凉。以兹幽思剧，其奈客途长。在处忧风雨，所经少稻梁。梦魂能识路，高枕是吾乡。抱膝在鸿干，临风一解冠。数奇还落落，道拙竟漫漫。隐去犹川涉，归欤叹路难。得还守穷巷，不敢问长安。"}