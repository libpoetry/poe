{"id":"813879","title":"黄钟乐 消夏曲","dynasty":"清","author":"邹祗谟","text":"碧槛芙蕖隔水遥。绿树阴阴，迎凉初到赤栏桥。鱼子兰浓侵绣带，鹅儿酒薄晕红潮。珠汗轻沾粉未消。宝袜重收，六铢衫子怯冰绡。阶下流萤飞一点，画眉楼上独吹箫。玉剪双双细语闻。花畔呢喃，微凉压梦思氤氲。琥珀枕寒纹尚涩，琉璃簟滑碧无尘。宝鸭烟飘银叶温。情绪冥冥，巫山洛浦杳难分。丹的乍施因入月，芫花煮水自湔裙。"}