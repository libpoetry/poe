{"id":"786509","title":"将游珠潭路上即事二首 其二","dynasty":"清","author":"洪繻","text":"此去山路艰，有似盘云栈。峭壁摩深溪，摩崖行一线。碧山号青城，悬泉落白涧。飞瀑奔长空，雪花成匹练。不到石门峰，宛睹匡庐面。再见浊水溪，穿山去如箭。阴晴无定间，山容千万变。百险遇一夷，神舒目犹眩。覆崖似破钟，云根系天半。我行云窟中，梁悬山忽断。舆夫行伛偻，林麓纷迷漫。路入水里坑，渐觉岚光散。过溪矗危峰，峨峨凌霄汉。"}