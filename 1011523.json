{"id":"1011523","title":"金刚随机无尽颂 标经题目","dynasty":"宋","author":"释印肃","text":"般若真微妙，无相为宗要。无住元为体，十方皆昭耀。研穷理趣长，堆卷积山冈。言言不及相，一口吸西江。方言称智慧，真人本无位。出入面门间，参方还了利。喻法比金刚，万邪岂可当。不坏超今古，日久共行藏。彼岸波罗蜜，清光穿白日。镜中不乱光，虚空无鸟迹。经文华贯行，破有作法王。连年心苦念，不悟枉时光。谁知远烟浪，孤帆一片张。穿却虚空鼻，不著更参详。别有好思量，满目足风光。钓船依旧放，不见谢三郎。"}