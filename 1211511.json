{"id":"1211511","title":"经姑苏与张天雨杨廉夫郑明德陈敬初同游虎丘山次东坡旧题韵","dynasty":"元","author":"萨都剌","text":"孤峰峙平畴，松杉夹飞岭。古剑池独奇，两壁插天井。晃疑将军拜，灵泉奔老耿。深惟著蛟螭，净莫容虬黾。昔试盘陀锋，斩斲寻尺矿。兆瘗银凫多，气结金虎猛。至今王霸业，堪笑未全骋。何如吾同游，俯仰无少哽。小吴不满目，坐览三万顷。风高塔铃语，日昃萝衣冷。香积饷醍醐，法喜得隽永。嗟嗟蛾眉仙，尝来弄光景。踪迹留雪泥，宇宙寄泡影。九京倘可作，当为折简请。"}