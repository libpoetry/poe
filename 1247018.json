{"id":"1247018","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其十 和夜宿灵山","dynasty":"元末明初","author":"唐桂芳","text":"犹忆诗成夺锦袍，传宣光禄赐香醪。始知宦海梦初破，顿觉禅林味最高。千里空濛皆雨露，万山起伏即波涛。分明上界多官府，未必群仙领六曹。"}