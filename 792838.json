{"id":"792838","title":"宝山","dynasty":"清","author":"缪徵甲","text":"不畏江南百万兵，祇畏江南陈化成。将军爱兵如爱子，八百背嵬拌一死。比年粤海与浙东，强敌寇边且内讧。赖有将军振威武，江南按堵无所苦。长溪一战虏气豪，将军久置靴中刀。海氛渐逼吴淞镇，犹畏将军不敢进。将军一呼健卒兴，騞然万炮交飞腾。海上游魂鱼在釜，军溃城中忽无主。将军孤注无所依，马革裹尸血满衣。愚民尚倚将军力，夜半喧传公破敌。摇摇箕尾烂有光，可怜亦在南斗旁。"}