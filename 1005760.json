{"id":"1005760","title":"乐神曲","dynasty":"宋","author":"舒岳祥","text":"污田稻子输官粮，高田豆角初上场。枫林沉沉谁打鼓，农家报本兼祈禳。打鼓打鼓急打鼓，大巫邀神小巫舞。绛衫绣帔朱冠裳，手持铃剑道神语。前年军过鸡栅空，今年一母生十雄。圳东种秫穫颇厚，大甑炊糍瓮成酒。家机白布阔且长，翁媪制作新衣裳。再拜奠神重酌酒，男耕女桑十倍强。大妇小妇别有祝，生养好男房计足。巫公巫公告尔神，产谷不如多产银。驴载马驮车碌碌，免斫柘条行箠扑。"}