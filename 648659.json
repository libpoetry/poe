{"id":"648659","title":"萧处士挽诗","dynasty":"明","author":"杨士奇","text":"悬象无停运，四时迭迁逝。人非金石坚，百岁忽如寄。有生必有终，惟德世所贵。夫子武夷秀，家承兰陵系。寡欲出天赋，惇行在伦谊。饬躬仗忠贞，及物崇惠施。栖迟恒采芝，淹留聊攀桂。逍遥以卒岁，颓然谢尘世。天道显而信，世泽久益大。令子奋六艺，华声扬旆旆。身有好爵縻，行惟先人似。源深自流远，绳绳殊未替。頫仰念潜德，因之徵来裔。"}