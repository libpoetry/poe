{"id":"721501","title":"壬申清明即事次杜韵同王础尘二首","dynasty":"明末清初","author":"陈恭尹","text":"故阡松柏有新烟，欲上江乡两桨船。老去登临知几度，时来醒醉且随缘。扶筇得得身能健，插柳依依态可怜。两月又过真倏尔，一尊相对各陶然。春城市肆犹争米，薄俗穷民不要钱。且喜今朝晴最好，登秋岂独庆丰年。久无消息岭云东，有药休教为已聋。北塞坚冰犹在野，南州新草漫连空。百年饮恨孤儿在，三月伤心万国同。老泪只应镌楚竹，招魂空自赋江枫。金陵佳气松楸里，铜柱高标指顾中。莫向春光怨迟暮，与君同是白头翁。"}