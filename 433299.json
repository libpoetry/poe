{"id":"433299","title":"近事纪中东之战","dynasty":"近现代","author":"盛世英","text":"倚仗冰山势，同登大将坛。养兵糜巨饷，尸位窃高官。临敌竟如此，负恩殊可叹。辽阳忧旦夕，莫望复辰韩。穷寇无人禦，纷纷警报来。元戎成暮气，将领半庸才。不念同舟济，何时奏凯回。至尊忧未已，谁是出群材。杀一差能警，雷霆诏下无。屡奔隳士气，夹道委军需。敢倚熏天势，应严失地诛。须知忝方镇，强半是家奴。重洋开重镇，巨浪拍天浮。旌旆连云黑，楼船一炬收。挫将骄虏气，洗得众军羞。将相承恩泽，伊人策壮猷。"}