{"id":"721844","title":"早春喜宛平陈健夫枉顾沙亭村居","dynasty":"明末清初","author":"屈大均","text":"半亩虎门西，门临涨海低。人随潮水至，马向落花嘶。鸡黍高堂作，琴书稚子携。君生孤竹里，只解爱夷齐。易水悲歌后，燕人始有风。屠沽当日好，市井至今雄。山绕黄花北，河吞碣石东。君才畿辅少，北鄙不相同。怜予栖遁处，谷口四无邻。白鹭须孤往，青山少一人。弄书儿女小，为道岁时新。未有蠲愁物，凭君赋绝伦。殷勤山喜鹊，不遣片帆回。月为弹琴上，花因酌酒开。水声乾白石，山影湿苍苔。连日须阴雨，留人在啸台。明日零陵去，还寻屈氏乡。子孙三户少，汤沐九疑长。鸾鸟须多语，兰荪不独香。那能似潇水，随尔入清湘。"}