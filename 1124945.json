{"id":"1124945","title":"寄芳洲先生","dynasty":"宋","author":"徐瑞","text":"山中二十三年约，今日寻诗始得来。举瓢酌水为君寿，从此登临岁一回。周郎折简应难致，退叟高骞招不来。石上留题有神护，不教雨渍长苍苔。时人近日多轻士，造物从来亦忌名。只有青山无世态，与君一见若平生。官衔雅似何水部，文学老于元道州。如此身名应贵重，世间清浊易同流。生来道义胜纷华，晚抱遗经学种瓜。犹有爱山心不厌，时时幽梦到烟霞。"}