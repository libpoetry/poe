{"id":"127611","title":"白头吟·相如素贫贱","dynasty":"宋代","author":"曹勋","text":"相如素贫贱，羽翼依文君。一朝富贵擅名价，文君见弃如束薪。五羖自傭赁，释褐归强秦。鸣钟列华屋，膳羞罗八珍。厌此糟糠妻，悦彼新美人。二子既失意，瑶瑟流埃尘。促轸不成曲，未唱先眉颦。一发动三叹，泪下沾罗巾。通宵坐披衣，夙昔谁与陈。愁叹不复道，平明白发新。"}