{"id":"1209351","title":"和李世荣韵","dynasty":"元","author":"耶律楚材","text":"圣主题华旦，熊罴百万强。兵行从纪律，敌溃自奔忙。百谷朝沧海，群阴畏太阳。黎民欢仰德，万国喜观光。尧舜规模远，萧曹筹策长。巍然周礼乐，盛矣汉文章。神武威兼德，徽猷柔济刚。自甘头戴白，误受诏批黄。我道将兴启，吾侪有激昂。厚颜悬相印，否德忝朝纲。佐主难及圣，为臣每愿良。翠华来北阙，黄钺讨南疆。明德传双叶，宽仁洽万方。九服无不轨，四海愿来王。兵革虽开创，诗书何可忘。洪恩浮晓露，严令肃秋霜。符应千龄运，功垂万世昌。绵绵延国祚，烨烨受天祥。多士咸登用，群生无败戕。此行将告老，松菊未全荒。"}