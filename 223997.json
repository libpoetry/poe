{"id":"223997","title":"奉和对海红花见寄","dynasty":"宋代","author":"李至","text":"春风仙杏枝，倏忽吹成果。暮雨牡丹苞，凄凉飘去我。独有海红花，一丛千万朵。深似猩血染，香於麝脐破。繁压玉栏霞，红烧翠鬟火。俗呼锦被堆，又有何不可。仆射多才情，新停济川舸。闲绕复相思，醉袖花边嚲。吟成数十字，字字明珠颗。鱼目辄还公，莫笑轻酬么。"}