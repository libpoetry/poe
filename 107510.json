{"id":"107510","title":"用康庆之韵约同陆仁重游问政山","dynasty":"元代","author":"方回","text":"我所思兮山中人，餐松辟谷修仙道。将旄相印本无心，一蓑尚喜收身早。袖有长生度世方，玉杵玄霜倩谁捣。白云三耳真人家，磵霜不死菖蒲华。笑挹诸公葛陂杖，同驾老龙穿碧霞。颠歌狂舞酒酣时，一洗万古兴亡悲。九万里风排阖归，茫茫六合黄尘飞。"}