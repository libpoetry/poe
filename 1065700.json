{"id":"1065700","title":"次韵岑彦高史强本春日书怀二首 其二","dynasty":"宋","author":"苏过","text":"逝水不可复，百年行中分。自嗟齿发故，晚境桑榆邻。节物谩消长，枯荄不知春。轩裳叹鸡肋，雀鼠盗廪囷。学艺晚愈拙，弹冠力难陈。澹然忘出处，任此无心云。世路羊肠险，恐遭象齿焚。何如老山泽，憔悴非逃秦。嵩少幸咫尺，云泉许容身。平生馀嗜好，舍旧当谋新。安心本无法，妙理契析尘。优哉真卒岁，岂复悦华纷。"}