{"id":"51714","title":"江东歌·三山江上翠崔峨","dynasty":"明代","author":"汤显祖","text":"三山江上翠崔峨，草绿风烟春气和。天宫缭绕金陵麓，人家映带秦淮河。回廊屈曲通晴雨，驰道流离莹月波。南中富乐风尘少，天下娱游子弟多。悠悠满目经时岁，忽忽盈怀阻啸歌。意气周郎三国尽，文情庾信六朝过。江南丈夫会早夭，春心不饮荡如何。"}