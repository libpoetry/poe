{"id":"1108981","title":"次漕庾两使者绝句韵六首","dynasty":"宋","author":"刘克庄","text":"廉使端如秤样平，行台非以刻为明。未论汉吏摇山力，且听尧民击壤声。痛惩毒螫要持平，不察渊鱼未害明。棘户有囚疏械系，花村无吏打门声。隽游回首记端平，朝退联鞍出大明。紫陌难寻看花伴，丹山聊听喊茶声。公等真堪起太平，我侬久已厌承明。扶犁只合勤农务，奋笔犹能作颂声。向来储粟辅常平，招鹤翁曾为證明。可是□□□□者，邑人久不识弦声。古来一鬨立之平，朱魏当年互讲明。遗□□□□□约，面含菜色腹雷声。"}