{"id":"1126162","title":"新安四咏","dynasty":"宋","author":"崔鶠","text":"我爱新安好，斋房四友全。斲成千样玉，扫得万毬烟。云气随银管，蛟龙入彩笺。周旋不能去，何待更论年。我爱新安好，城西似竹西。僧扉入黄叶，樵径下寒溪。宝阁花为网，珍台玉作梯。不愁临暮雨，白石了无泥。我爱新安好，新安胜事多。秋容明远眺，夜响答清歌。寺映离离叶，城通瑟瑟波。黄山敌嵩阜，三十六嵯峨。我爱新安好，新安度岁华。风烟迷郡阁，浦溆带人家。南亩元多黍，丘中亦种麻。更逢飘皂盖，疆埸视新瓜。"}