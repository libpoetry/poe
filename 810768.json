{"id":"810768","title":"花马竹枝词七首","dynasty":"清","author":"牛焘","text":"六诏遗民慨已非，河山风景尚依稀。匏笙芦笛家家吹，白雪梅花处处飞。银山一半夕阳开，江水年年绿似醅。最是清猿啼不断，竹枝哀怨个中来。月下何人觱篥吹，齐声高唱踏蛮儿。算从边塞西风起，踏到落花三月时。父老犹传《塞上曲》，子规啼裂满山竹。含思宛转《一封书》，寄向何人泪盈掬。麦垄青青稚子骄，含风袅袅柳枝条。柳条盘作青丝笠，麦管吹成碧玉箫。金江春暖浪淘沙，日日江头数浪花。人比黄金淘易尽，沙随浪去似年华。龙祠二月骞神丛，雪里山茶插鬓红。共道山灵从不老，山灵旧是白头翁。"}