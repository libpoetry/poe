{"id":"1195250","title":"宫词五首","dynasty":"唐","author":"顾况","text":"禁柳烟中闻晓乌，风吹玉漏尽铜壶。内官先向蓬莱殿，金合开香泻御炉。玉楼天半起笙歌，风送宫嫔笑语和。月殿影开闻夜漏，水精帘卷近银河。玉阶容卫宿千官，风猎青旂晓仗寒。侍女先来荐琼蕊，露浆新下九霄盘。九重天乐降神仙，步舞分行踏锦筵。嘈囋一声钟鼓歇，万人楼下拾金钱。"}