{"id":"974311","title":"寄子畅文显兼问佥判丈起居","dynasty":"宋","author":"赵蕃","text":"昨忆长歌与君属，嗟尔明月悲黄菊。问君得归今几日，我乃还家期未卜。人生会合不可常，何止有类参与商。月明固可共清影，菊开安得同幽香。安舆历想来自越，贺以羊酒生暖热。小人缪忝通家子，不获亲陪上寿列。羡君斑衣有馀欢，怜我缊袍无乃单。何当卒岁从周子，陋巷箪瓢忘馁寒。"}