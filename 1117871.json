{"id":"1117871","title":"小山之南作曲栏石磴缭绕如栈道戏作二篇","dynasty":"宋","author":"陆游","text":"羁游随处得哦诗，扫溉轩窗每恨迟。已幻小山宽客恨，更添危磴作儿嬉。偶留塞上宁无数，径返湖边已有期。谁遣化工娱此老，幽花微拆绿苔滋。吏退庭空剩得闲，一窗如在翠微间。半崖萦栈游秦路，叠嶂生云入剡山。真有岩居临绝壑，但无渔艇系寒湾。跻攀自苦君休笑，寸步何曾不险艰。"}