{"id":"1106802","title":"和尹少稷上元","dynasty":"宋","author":"王洋","text":"年少轻衫竞彩霄，老翁心地寄参寥。照人灯火成何事，示我威仪贵不恌。闲却剪刀寻断梦，任随锦毂纵华镳。固知行乐承恩泽，亦喜丰年乐一瓢。故人飘泊少相逢，喜向云间得士龙。少日功名鹏万里，长年风月酒千钟。已知吟思才难敌，自叹簪皤发已童。闻说玉池莲十丈，相期摘实上高峰。"}