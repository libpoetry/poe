{"id":"432216","title":"敬祈民老前辈教正二首","dynasty":"近现代","author":"李西庚","text":"幽栖何幸傍乔枝，未睹光仪辱赐诗。锦句传来惊烂缦，春风拂处感披离。学惭东壁窥流细，名仰西山切计思。岂敢端居爱高卧，顾求化雨启新知。梅忆故山仰瑞枝，笔枯难和乐天诗。门盈桃李怀归早，谊托枌榆恨少离。廿载吴都添老病，一帘寒日寄乡思。何当携酒龙砂下，得遂瞻韩访旧知。"}