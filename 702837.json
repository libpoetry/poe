{"id":"702837","title":"寿史玉池奉常四首","dynasty":"明","author":"董其昌","text":"张乐依然近洞庭，春还岛屿尽浮青。天王正月开卿月，常伯文星是岁星。共纪甫申钟岳瑞，仍看黄绮狎山灵。明光起草寅清业，不向揆初慰独醒。同依交戟眷余怀，晚结烟波社亦佳。霄汉声光高赤舄，湖山踪迹付青鞋。采芝且自烹金鼎，前席行当对玉阶。柏叶椒花持介寿，将无恼乱太常斋。松子从游似子虚，斯人真觉可安储。高冈漫说鸣无凤，直道今知史有鱼。黄发更添耆旧传，黼衣未改诤臣裾。差怜捉鼻东山日，尚可称诗拟九如。便殿亲闻天语温，陛前文子与文孙。贻谋故自官家事，抗疏能将国体尊。玄牝寻真河上解，皋比诗道洛川门。斯文大有千秋在，不向长源外传论。"}