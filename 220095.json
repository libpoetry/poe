{"id":"220095","title":"送荣茂世·戎冯绝黄流","dynasty":"宋代","author":"李处权","text":"戎冯绝黄流，飞尘暗京畿。竟成王室祸，痛定不忍思。衣冠半陷没，逃难皆散之。有如水衡君，将命弗顾危。跃马赤手出，扼隘河之湄。中途被冲突，星夜西南驰。回头望城阙，夐隔母与妻。半年无家书，欲言涕先挥。微身亦曷爱，所忧国步隳。仓黄偶不死，定省陈苦辞。汴水六七月，横泛被两堤。河渠忽中乾，漕挽功莫施。不劾辄加罪，散秩总厥司。相次下维扬，庀职从六飞。众人之所畏，远害夫何疑。春来仪真火，鼠辈轻王师。伟哉马氏妹，贞节不可欺。终焉兵在颈，视死端如归。何惭古烈妇，事与日月垂。君性根孝友，而不求人知。方其闻孽初，对客神若痴。茹悲不敢哭，上念亲老悲。岂惟识者悼，行路犹歔欷。兹畴魏楼功，叙君官甚卑。几年始见录，孰为公是非。君怀有直气，不为宠辱移。朝来又骇闻，白简停官资。索马亟往唁，我心有不怡。君乃笑迎我，喜色见睫眉。曰此造物意，巧以从其私。舟楫密已办，生具亦甚微。税驾不可必，苟全其庶几。我贫君不厌，交契管鲍期。去意尚勇决，升斗不足縻。春风鼓河水，立岸看解维。四郊鼙鼓声，问君此何时。"}