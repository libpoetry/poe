{"id":"685532","title":"咏怀古迹五首 黄陵庙","dynasty":"明","author":"邓云霄","text":"遗庙凄凉越鸟悲，云山九点望中疑。肝肠雨断随虞辇，桂酒千秋奠楚词。斑竹雨来还酒泪，洞庭烟净见修眉。行人莫问愁深浅，湘水滔滔未有期。云暗寒原白日阴，累累双冢见贞心。北山罗网虚惊鸟，古木鸳鸯自好音。未作吹箫游碧汉，可怜埋玉倚青岑。宋王台榭今何在？牧竖歌残草树深。剑气中宵不化虹，惟凭衰草寄残红。蛾眉岂怨君恩薄，玉帐初惊战士空。戏马台前啼晓露，乌江水畔泣秋丛。闻歌慷慨何须舞，禾黍离离满汉宫。别后传闻葬画工，君恩如海思难穷。香魂夜夜啼胡月，草色年年似汉宫。冢畔斜连南去路，天边不断北来鸿。沙场尚有征人骨，泣雨横霜卧短蓬。锦障高褰集众宾，纤腰占尽一园春。红颜肯为他人好，薄命能捐报主身。花落雕栏空有影，香消幽径寂无尘。也知盛满多疑忌，不及萧萧四壁贫。"}