{"id":"782610","title":"邀张封君建宇金孝廉棕亭门人诸生施铁如国学陈竹香潘园看桂花","dynasty":"清","author":"戴亨","text":"秋日天气佳，斗酒邀近局。同志四五人，联袂趋名囿。缘径匝修篁，涧户纷纡曲。海棠娇向人，秋心若相属。桂树隔重廊，芳馨远迎扑。坐久凉风生，纷纷落金粟。忆昨酷炎晖，看荷爱清穆。几日未开扃，商声动林谷。感兹岁月驰，登楼畅襟目。连峰翠障深，中有高人宿。长江终古流，帆樯日争逐。喧寂虽殊趋，百年从所欲。我老无奢营，所愿亦易足。随时惜良辰，鸡黍聚文族。谈笑狎樵渔，登眺无拘束。重阳节复临，还期醉篱菊。"}