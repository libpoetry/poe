{"id":"420750","title":"多丽 己未春暮过白鹤江有晤","dynasty":"近现代","author":"顾宪融","text":"小江村，粉墙络满江蘅。柳丝边兽环静掩，降阶乍识飞琼。话乡闾新踪共寄，传名姓旧迹犹萦。烟絮迷离，风灯历乱，少年羁旅此时情。莫不是天寒翠袖，一例也飘零。空惆怅，荒溪有鹤，孤馆无莺。记年时蓉娘语我，读书曾共深更。卷湘帘清吟摊卷，挑银烛幽怨调筝。爱国芳心，拿云奇气，河山纤手许同撑。怎禁得相逢此地，疑梦复疑醒。还留待，画眉归去，共话前盟。"}