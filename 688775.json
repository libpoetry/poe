{"id":"688775","title":"和受之浒墅夜泊感事次韵四首","dynasty":"明","author":"何允泓","text":"栖迟在野半星过，混迹时逢醉尉诃。昼永闲门游迹少，夜阑警枕泪痕多。谁人共汝闻鸡舞，少日怜余扣角歌。料得横霄黄鹄翅，未须逃死入蜂窠。承平久不念苞萧，拥护神京仗度辽。反复台端猫溷鼠，养成夷孽胫如腰。天街岂畏旄头逼，阁道奚堪卷舌骄。卅载沉沉仙仗隔，何年前席坐通宵。静看世变起徐徐，阁夜挑灯检《七书》。新韵争传《梁父》似，老谋谁复绕朝如。侵凌汉地吾生后，恢复唐边午梦余。双手丝纶江海夜，不知身本是佃渔。草泽冥冥祲未除，蛇龙自古宅于菹。鸾台谁肯翻金史，牛角将无挂汉书。日下金星争刬度，燕中木介象储胥。全身惟有为农好，久矣吾师叹不如。"}