{"id":"1171267","title":"今月二日不自量度辄以诗一首四十韵干渎尊严伏蒙仁恩俯赐披览奖踰其实情溢于辞顾惟疏芜曷用酬戴辄复五言四十韵诗献上亦诗人咏叹不足之义也","dynasty":"唐","author":"李商隐","text":"家擅无双誉，朝居第一功。四时当首夏，八节应条风。涤濯临清济，巉岩倚碧嵩。鲍壶冰皎洁，王佩玉丁东。处剧张京兆，通经戴侍中。将星临迥夜，卿月丽层穹。下令销秦盗，高谈破宋聋。含霜太山竹，拂雾峄阳桐。乐道乾知退，当官蹇匪躬。服箱青海马，入兆渭川熊。固是符真宰，徒劳让化工。凤池春潋艳，鸡树晓曈昽。愿守三章约，还期九译通。薰琴调大舜，宝瑟和神农。慷慨资元老，周旋值狡童。仲尼羞问阵，魏绛喜和戎。款款将除蠹，孜孜欲达聪。所求因渭浊，安肯与雷同。物议将调鼎，君恩忽赐弓。开吴相上下，全蜀占西东。锐卒鱼悬饵，豪胥鸟在笼。疲民呼杜母，邻国仰羊公。置驿推东道，安禅合北宗。嘉宾增重价，上士悟真空。扇举遮王导，樽开见孔融。烟飞愁舞罢，尘定惜歌终。岸柳兼池绿，园花映烛红。未曾周顗醉，转觉季之恭。系滞喧人望，便蕃属圣衷。天书何日降，庭燎几时烘。早岁乖投刺，今晨幸发蒙。远途哀跛鳖，薄艺奖雕虫。故事曾尊隗，前修有荐雄。终须烦刻画，聊拟更磨砻。蛮岭晴留雪，巴江晚带枫。营巢怜越燕，裂帛待燕鸿。自苦诚先檗，长飘不后蓬。容华虽少健，思绪即悲翁。感激淮山馆，优游碣石宫。待公三入相，丕祚始无穷。"}