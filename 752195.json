{"id":"752195","title":"感事","dynasty":"清","author":"胡延","text":"青油幕底客弹冠，博士留秦羡美官。四野共知温树好，三秋那识井梧寒。引绳可碍狂夫直，榜户常教冷眼看。太息水平风忽险，更从何处觅任安。居兰处鲍总相宜，台底频加十二棋。金瓮不妨垣外耳，白云常染镜中丝。同园忽长弹蕉竹，落釜应惭煮豆萁。犹幸九渊龙喜睡，探珠回首纬萧时。"}