{"id":"829152","title":"荔支香近 次周清真韵","dynasty":"清末近现代初","author":"吴湖帆","text":"腻粉浓香，春透吹恨去。隐约薄幕罗衫，轻掩笼纱雾。参差月下欹斜，鬓影行疑雨。相笑水暖风融共交乳。身缥缈，似洛梦迷云浦。散抱忘情，零落佩环慵举。愁怯人知，且醉葡萄尽鹦鹉。嫩脸红消列炬。断魂相思，引疾泪盈泫。别后滋味，离索情怀，回看镜黯花残，怎道香舒云卷。何况寝食阑珊意远。信知画堂燕去前社散。旧日融融，念月满曾欢宴。怕谁说起，懊恼心头碎如剪。只缘长恨难遣。"}