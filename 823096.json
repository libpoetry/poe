{"id":"823096","title":"百字令 其三 寄吴念存祖沅，兼答鄢公，复祥祜","dynasty":"清末近现代初","author":"赵熙","text":"少年为客，计三秋黄浦，海潮边泊。家计鹪鹩艰一饱，更苦一枝无托。字水渝山，春华秋实，差剩新交乐。计程相望，瓮头先办桑落。生此乱世衰年，怀人最苦，夜不成孤酌。短李迂辛书久断，燕子香巢珠幕。素浐无源，青荷作镜，自分邻沟壑。西风满眼，剑虹双吐芒角。"}