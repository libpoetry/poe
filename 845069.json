{"id":"845069","title":"前作未尽复集五古以足题面六首","dynasty":"清末民国初","author":"曹家达","text":"今日天气佳，衔觞念幽人。桃李罗堂前，良苗亦怀新。地为幽人远，言笑难为因。歛襟独闲谣，兴言在兹春。灼灼叶中花，依依墟里烟。登高赋新诗，心远地自偏。浪莽林野娱，怀此颇有年。春风扇微和，绝音寄斯篇。忘彼千载忧，复得反自然。气和天惟澄，虚室有馀闲。幽兰生前庭，绿酒开芳颜。良日登远游，悠然见南山。道狭草木长，飞鸟相与还。缪得固穷节，高操非所攀。子云性嗜酒，仲蔚爱穷居。穷居寡人用，时还读我书。枝条始欲茂，绕屋树扶疏。日暮天无云，明景翻空庐。鸣鸟声相闻，好风与之俱。惜此须臾晖，不乐当何如。野外罕人事，对酒绝尘想。草屋八九间，敝庐何必广。微雨从东来，桑麻日以长。不言春作苦，披草共来往。清光澄馀滓，皛皛川上平。好味止园葵，果菜始复生。且遂灌我园，不为好爵萦。春兴岂自免，远我遗世情。"}