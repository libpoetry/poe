{"id":"416519","title":"高阳台  和晓湘见赠即步元韵","dynasty":"近现代","author":"胡先骕","text":"目断流云，心随征鸟，海天盼煞飞鸿。锦鲤迢迢，眉开喜捧瑶封。荒林落叶成凄黯，更休题、故国秋容。指银河，光亘长天，何处仙宫。梦魂不度蓬山远，想抛残红豆，两地应同。万里相思，一年又遇西风。江关萧瑟庾郎苦，看斑斑、铅泪都红。更难听。夜雨潇潇，滴尽疏桐。"}