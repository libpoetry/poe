{"id":"1236892","title":"浦阳十咏 仙华岩雪","dynasty":"元","author":"柳贯","text":"冰柱浮空晓色蒙，海波摇动玉玲珑。九清内景游纷外，五岳真形太素中。微月升坛初映鹤，长云连野不惊鸿。仙姬宴坐瑶池上，催捧蟠桃献木公。白石灵山望赞皇，湫潭此复见苍苍。飘扬直欲陵三际，肤寸犹能雨八荒。空外金精悬太白，泉中虬彩化长黄。传芭奏罢《神弦曲》，松盖成阴泽气凉。两环日月似飞梭，鳌背棱棱窣堵波。朱鸟前头森赑屃，苍龙左角见嵯峨。玉函舍利朝光现，珠斗阑干午影过。浩劫浮云开万象，宝华杂遝散芬陀。一勺曹溪未是甘，刺山容易出飞泉。消融太古岷峨雪，澄映中秋沆瀣天。挂树青猿窥洗钵，眠沙白鹿伴安禅。岩龛无缝身如石，逆数高僧入定年。有盈有泚即寒泉，犹隔芦峰道里千。岳麓云深藏策处，匡山人老读书年。松楠叠影青浮几，华树生香晚入筵。稽首堂中两夫子，六经言远视如天。溪水添流到石矼，小家残户占渔商。蛟龙未解乘云气，鱼鳖安能避泽梁。两岸栎林藏曲折，一篝松火照微茫。淮夷固有蠙珠颗，往往钩深得夜光。千峰不尽夕阳孤，敛翠浮丹入画图。塔庙傍连山影直，石梁中亘水痕枯。白鱼在汕将踰尺，红稻登场稍似珠。玉露金风秋最爽，跳身何用市间壶。半里官桥出市阛，一团秋色破孱颜。云开浩荡初疑曙，日出苍凉不见山。断雁残鸿飞杳杳，绿芜红叶映斑斑。去年菊蕊今年发，拾得篱边句子还。滥觞初不满瓶盆，百谷浑浑一壑吞。自此安流输渤澥，放渠高浪蹴昆崙。出山未适帆樯便，竭泽毋庸罔罟繁。谢客题诗曾宿处，孤云落日是何村。芝掌中开颢气青，云軿双驾凤皇翎。因山不启轩辕鼎，化石犹联婺女星。磴道芳春琪树长，岩扉清昼碧华零。真仙帝遣司风雨，唤起渊龙听指令。"}