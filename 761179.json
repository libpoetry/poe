{"id":"761179","title":"双双燕 绿阴 词同廉卿作用梅溪韵","dynasty":"清","author":"谭献","text":"渐花事了，数寒食清明，断红香冷。人家绿暗，晓树后堂枝并。行到荒台废井。正天气阴晴难定。栏干竟日沉沉，镜里双鬟留影。幽径。罗衣露润，怪叶底声圆，乳莺轻俊。韦郎归也，莫是暮云催暝。刚许眠琴坐稳。算分付寻芳音信。娇病最怯春寒，雨过琐窗还凭。"}