{"id":"779396","title":"貂裘换酒 题扇头“鸡声茅店月，人迹板桥霜”画意","dynasty":"清","author":"顾太清","text":"飒飒西风冷。挂林稍、微茫淡月，碧空澄净。己被鸡声催人起，落落溪桥幽径。舞黄叶、随风不定。店舍无烟关山远，渐轮蹄、惊动栖乌醒。襟袖裂，晓塞劲。新霜路滑鞭敲镫。板桥头、萧萧寒溜，明星尚烱。指点前村依稀见，野火孤灯相映。望不尽、鱼天耿耿。一片朝霞烘远树，涌红暾、宿草霜华净。云断处，误山影。"}