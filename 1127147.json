{"id":"1127147","title":"游洞霄宫","dynasty":"宋","author":"黄常吉","text":"山锁清溪溪锁峰，溪光山色两怡融。松枝点滴衣夹雨，云叶飘扬岩际风。玉室金堂端好坐，石坛乳窦自相通。我生已幸尘缘薄，拟结茅庐天柱东。乔松苍竹带烟霏，木拱彤檐蔼翠微。虚谷玲珑遗凤响，行云蒙密护龙归。繁花结绣迷樵径，灵药飘香满客衣。更欲支筇遍诸顶，可怜无策驻残晖。"}