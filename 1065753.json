{"id":"1065753","title":"次韵范信中","dynasty":"宋","author":"苏过","text":"将军山林士，本无轩冕意。乘流亦悠悠，得坎便止止。平生剧孟徒，作诗建安似。曹刘或争先，沈谢何足拟。人穷语益工，天或相夫子。念君绿发初，四海一身耳。要见元鲁山，万里立自致。许君窥藩篱，竟以身后委。翩然复蹑蹻，便非昔隐几。功名颇见迫，终欲老云水。岂料小卜筑，一溪城市里。从兹傥来物，不足置愠喜。用寻巢许游，无愧汝颍士。我有?稏田，君多樱笋美。杖屦日往来，风流岂不伟。"}