{"id":"686035","title":"陈比部先生出守雷州寄怀二首","dynasty":"明","author":"卢龙云","text":"家世才名美豫章，专城遥寄出东方。西曹法象人争睹，南海恩波故未忘。共喜文翁宜蜀郡，谁言长孺薄淮阳。褰帷满听歌来暮，异等应追汉吏良。起草风流汉两都，东来千骑下平芜。含香久重郎官署，露冕初分刺史符。象郡儿童新竹马，羊城人吏旧仙凫。山中几度空相忆，欲寄云椷路转纡。"}