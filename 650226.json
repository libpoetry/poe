{"id":"650226","title":"赠孔秉中考满复任郾城","dynasty":"明","author":"金幼孜","text":"先圣有孙子，家住西江湄。积学企前轨，文采何陆离。一朝膺鹗荐，飞步凌天池。风云际嘉会，海宇同雍熙。承恩佐名郡，莲幕暂栖迟。牛刀虽小试，赞画靡不宜。所贵在施设，宁惭职位卑。宦游逾六载，朝夕任驱驰。雅操厉冰檗，清苦恒自持。寸心悉民隐，闾里无怨咨。今秋辞洛邑，考绩来京畿。铨曹严黜陟，三考固有期。及兹命复职，庶以慰民思。蹇予同里闬，托好深相知。阔别已十载，道远音问稀。都门一相见，握手心怡怡。张灯话畴昔，有如消渴饥。胡为不暂住，遽此叹睽离。寒风正萧索，翘首雁南飞。殷勤酌别酒，聊以写心私。人生百年内，会合能几时。愿期树嘉政，赠言比箴规。"}