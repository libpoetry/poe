{"id":"710584","title":"雾灵谒樵川阮先生赋赠","dynasty":"明末清初","author":"邝露","text":"朝发彭蠡潴，暮憩潜霍麓。瞩景睇流峙，嘲玄造耆宿。鲛人不贵珠，荆工不贵玉。蜚文君子堂，忘疲夜相卜。东观出伏生，西京遘枚叔。龙史挂三坟，蝌书罗四目。奇龄注东公，灭度衍西竺。一麾守瓯闽，二始缵徽轴。垂清渭滨钓，濯斯沧浪足。海陬有狂简，斐然咏淇澳。寄言铸金者，于何发予覆。"}