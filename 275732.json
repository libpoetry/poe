{"id":"275732","title":"十二时·自赠","dynasty":"清代","author":"李良年","text":"笑从前、生涯真误，揽镜衰颜非昨。虚掷了、青鞋几緉，历遍三江五岳。白面封侯，蓝田射虎，此意全萧索。又底用、草檄飞书，倚马十年，健笔而今闲却。为老农、虽无负郭，为圃只须篱落。似瀼东西，如垞南北，点染新丘壑。有一峰两峰，苍然映我屋角。更不妨、裋衣蔬饭，便与家人相约。儿解临池，妻能织素，为母栽花药。胜宋家处士，山中但呼梅鹤。"}