{"id":"562668","title":"忧旱吟","dynasty":"明","author":"董其昌","text":"忧国愿年丰，岁事屡艰虞。经春书不雨，首夏犹脩雩。油云若待族，闾里都向隅。未必金石流，其如禾麦枯。不晓神灵意，果为乾封乎。我欲登天门，为众吁以呼。圣道方冲融，时霖应岂诬。将无水貉尤，傥尔肥遗辜。屯膏感玄象，修禳关庙谟。于公一平谳，犹腾焚尪巫。况乃吾皇仁，嘘吸通轧枢。愿进云汉篇，庶望商霖濡。六事既改观，三农亦登苏。恨无双羽翼，空抱蒿目愚。"}