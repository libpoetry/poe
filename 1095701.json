{"id":"1095701","title":"读泣蕲录","dynasty":"宋","author":"释居简","text":"蕲当淮楚冲，虏骑如云隤。书生胆如斗，激烈生风雷。备禦尽吾力，力殚心不灰。誓与城存亡，不遣疋马回。忍死不忍屈，视死犹去来。一州同一心，忠愤铁石开。舍生贵取义，肯顾儿女哀。话头素讲明，馀刃方恢恢。视古不愧今，落落俱雄才。援师窘于兔，趑趄山泽隈。遂使破贼手，不复歼渠魁。仪刑古睢阳，观阙双崔嵬。传后韩愈书，芒寒燉九垓。不知蕲州传，大手今谁哉。"}