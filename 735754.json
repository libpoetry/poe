{"id":"735754","title":"送李检讨予养还山 其一","dynasty":"清","author":"毛奇龄","text":"招弓下中山，葺屦朝上京。公车何崔嵬，所藉高世名。志气本超卓，文藻亦纵横。谁言紫阁翁，少小无宦情。至尊重良会，召见开延英。食以朱贝柈，沃以碧笋羹。给札令呈艺，轹落无弱营。因之授册府，入署承明庭。夏云方南驰，夜火将西倾。一旦上省养，孝感动圣明。衔轼谢京邑，衣锦投乡程。祖帐各掔袂，反若千里行。人生有初服，亦欲奠所贞。何为坐拘牵，閟志徒怦怦。"}