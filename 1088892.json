{"id":"1088892","title":"和蔡济忠天字韵","dynasty":"宋","author":"张孝祥","text":"忆我初识君，屈指今七年。盐车著骐骥，驽蹇纷争先。谓当对清闲，帝席半夜前。稍使修世官，复近尺五天。如何尚朱绂，亦堕岭海边。前山春色多，佳树午阴圆。散策履幽径，方舟下长川。心目得开明，语笑为芳鲜。但恨暝色至，不得穷攀援。尚欲夜然犀，下照蛟龙渊。清游渺难继，归梦苍山巅。须君换鹅帖，更叙山阴贤。"}