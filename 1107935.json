{"id":"1107935","title":"宋颂九首 六合雷声","dynasty":"宋","author":"石介","text":"六合雷声，中国有君。涂其耳目，不使听闻。隔在荒外，嗟尔并人。匪民之嚚，为贼俘虏。往吊其民，王泽时雨。往伐其罪，王师虎旅。昔时钱俶，有国于吴。今俶归我，为吾前驱。并人望风，请为臣奴。旧是匈奴，为并左臂。今附有德，不与贼子。并人失恃，求就戮死。抚我则怀，并人肯来。降旗出城，并门夜开。并土既平，吾王休哉。往在艺祖，未遑拓㝢。遗我圣宗，启此北土。敢告太庙，惟皇孝武。"}