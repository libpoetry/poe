{"id":"1253292","title":"雨中","dynasty":"元末明初","author":"蓝仁","text":"淫雨仍无赖，名花亦自残。林深云久暗，城晚雪犹寒。问粟瓶长罄，呼尊酒已乾。衰年将百虑，惆怅独凭栏。久雨不能休，花时惨似秋。牛羊僵在野，鱼鳖困中流。敢叹泥涂苦，长怀畎亩忧。滂沱非润物，天意远难求。燕仆多空垒，莺僵在远林。春霜晴不久，社雨冷难禁。妄动徵前失，深藏异此心。故山栖老鹤，永夜自长吟。冰雪似三冬，莺花又一空。毛寒谁问马，指直久妨农。和气从今转，严威未可穷。野人时望日，霁色露前峰。"}