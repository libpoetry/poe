{"id":"618008","title":"丙午呈张魏两座师","dynasty":"明","author":"何吾驺","text":"士不遇时何寂寂，面垢发垂谁为惜。一朝洒濯出风尘，此物繇来有神识。谭来古今遇合奇，前者咨嗟后叹息。生本蹭蹬无踪鳞，逢人宁敢辨玉石。造物俄然风雨合，乍令尘埃生颜色。生平一片国士心，乍入龙门转自深。时向明堂闻要渺，蔼然玄风飘素襟。摧颓奔走向君前，对君欲语复沉吟。十载逢君苦不早，人生功名宁草草。豪杰生世宁可期，肯把千金换鲁缟。欢娱未艾倏长征，千里明河月皎皎。罗浮苍翠郁千层，要与琬章争缛藻。报君努力崇明德，暂时分手勿复道。"}