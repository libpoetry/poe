{"id":"467551","title":"采桑子","dynasty":"当代","author":"赵文漪","text":"梅花不负经春约，冠取群芳。飞燕双双。爱趁东风入画梁。翩翩玉砌飘香雪，约略年光。水怨花忙。屈指韶华已断肠。春光暗把流年换，休解相思。红豆开时。好趁东风折一枝。云涯望里长干路，乍怯单衣。细雨霏微。旧日池台燕未归。今春莫说前春恨，惆怅芳时。还订幽期。月榭风亭锁翠蕤。红英独趁东皇约，开遍南枝。杜宇声悲。一片凄凉付阿谁。当时长记离亭宴，羯鼓相催。燕去莺来。满眼山桃烂熳开。玄都观里春归后，彩袖金杯。歌咽弦哀。梦里双成更不回。珠帘长日无人卷，细雨溶溶。落絮游蜂。楼上人如在画中。殷勤记取春归后，廿四花风。莫遣繁红。祇逐溪流自在东。斑骓不肯留人住，别怨离情。古道长亭。秋雨春风梦易醒。韶华似锦轻抛却，宝镜妆明。蛾翠还惊。铁笛梅花听一声。画楼春暖清明近，花弄娇妍。影倚雕阑。一树夭桃斗日鲜。间关莺语惊芳梦，遥望天边。细诉婵娟。不奈轻愁落翠钿。"}