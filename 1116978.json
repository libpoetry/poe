{"id":"1116978","title":"复病三首","dynasty":"宋","author":"苏辙","text":"病作日短至，病消秋气初。山深足氛瘴，俗俭少肴蔬。药乱曾何补，心安当自除。朝廷闵流落，已是脱迁居。寒作埋冰雪，热攻投火汤。今生那有此，宿业未应亡。委顺一无损，力争徒自伤。颓然付一榻，是处得清凉。一病五十日，复尔当解官。不才归亦乐，无食去犹难。黾勉人应笑，低徊意已阑。旧师摩诘老，把卷静中看。"}