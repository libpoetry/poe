{"id":"433448","title":"福州杂诗","dynasty":"近现代","author":"黄浚","text":"马头江上始维舟，十七年间又此游。一塔负洲迎棹立，两山凝黛斗波柔。扬子归来又溯江，江心垒石刷奔泷。泥沙未下渔梁浅，閒听舟人话晚窗。石遗老子何所匹，坐拥匹园千帙书。结梦十秋今始到，过墙梧竹影萧疏。廿年不到旧吟台，伐竹髡崖百事哀。只有沁泉山馆月，破云重见我归来。偃盖孤松表故青，雨中重看旧池亭。难忘日夕佳楼畔，睨尽斜阳默孝经。眼底残冬似早秋，韩园无树不青虬。年时触热翻新样，买断山居更枕流。溪光映紫岭拖蓝，霜桕微丹柳半毵。终古耿王庄北路，七桥秋色似江南。嶕峣石坼一百尺，趵突泉支三十年。八十老翁长捧日，梦回泉石定芳妍。朱亭占断水云西，抹勒苍崖照径蹊。左泐元丰右淳祐，兴衰都付壁间题。大顶峰如覆釜然，洞天戴笠白云悬。昔贤取譬皆深肖，不是亲来莫浪传。一径松风引磬音，寺门端似岫云深。年来可惜魁梧尽，只有龙孙细细吟。双岩钩赭水如油，侧卧篮舆看放舟。唤起富春黄子久，冬山更写荔阴稠。文山半面瞰洪塘，谁擘苍岩贮水光。隐者即今无郑育，路人那解唤黄裳。茶棚午憩粗芦店，松坞危过竹仔山。至竟盛朝饶物力，子孙酾酒扫碑还。人欲横流世可伤，吾家犹峙表贞坊。千秋节孝留宗法，绰楔宜为里乘光。方塘二亩水痕青，亏有屏山作画屏。我爱钓鲈桥畔地，桄榔荔竹乱冥冥。环碧池亭系梦思，濛濛略彴夹明漪。园林只好儿时忆，老大来看恍有疑。编竹裁杉山压园，张生意匠祖南垣。壁间罗瘿遗诗在，可逐梅花共返魂。万瓦浮空月堕烟，徘徊八十一阶前。丛祠朔骑还吹角，不许南人媚九仙。咫尺旗山信翠旓，溪源宫里想萧条。可怜今日洪塘客，后夜相思隔海潮。"}