{"id":"1233389","title":"送朱仲山之京","dynasty":"元","author":"黄溍","text":"麒麟出渥洼，意欲周八极。刍豆岂不多，未便甘伏枥。念君抱耿耿，坐视暄凉易。忽辞白发亲，去作青云客。应恐邓仲华，笑尔长寂寂。鄙人属有念，未办经世策。青灯雨如线，穷巷方偪仄。县知掺斧斤，不必睨樗栎。往哉布汝怀，庶用副前席。勿云万户侯，自可谈笑觅。百年滔滔内，岐路足南北。出处会有为，聚散奚暇惜。歌我辛苦词，送子远行役。峥嵘壮士志，惨淡游子色。那无平生期，慎尔保金石。莫将贾生泪，先为离别滴。"}