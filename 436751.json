{"id":"436751","title":"仲坚见和复用韵以答","dynasty":"金末元初","author":"段克己","text":"道在山林胜，心閒岁月迂。家风贫更好，习气老难无。日力分诗卷，生资负酒壶。儒冠三十载，转觉此身孤。赋就惭辞拙，书成共笑迂。学传三世旧，用处一分无。衰鬓频看镜，流年付挈壶。悠悠身外事，目断塞云孤。避事尝辞剧，为儒不厌迂。能贫从古少，好学似君无。行李书填案，生涯药满壶。缇萦真孝子，犹足慰茕孤。一饱不易得，身谋方信迂。家徒四壁立，囊至一钱无。但喜心如水，那忧腹似壶。我穷君更甚，此德未全孤。"}