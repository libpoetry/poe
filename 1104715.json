{"id":"1104715","title":"乾道元年册皇太子四首","dynasty":"宋","author":"郊庙朝会歌辞","text":"宋受天命，圣绪无疆。惟怀永图，乃登元良。涓选休辰，册书是将。黼坐天临，穆穆皇皇。于维皇储，玉润金声。体震之荐，重离之明。册宝具举，环佩锵鸣。守器承祧，惟邦之荣。乐备既奏，和声冲融。玉简金书，翔鸾戏鸿。下拜登受，旋于青宫。仪辰作贰，垂休无穷。我礼备成，我驾言旋。降坐而跸，奏鼓渊渊。国本既定，保佑自天。克昌厥后，何千万年。"}