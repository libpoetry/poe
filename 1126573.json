{"id":"1126573","title":"独登南楼兼怀严圣几俞若晦","dynasty":"宋","author":"章甫","text":"瓜茗难逃暑，蚊蝇正作秋。劳生一念错，晚境万缘休。笔老无新语，囊空有敝裘。閒携瘦藤杖，独上郡南楼。城外江山好，楼前市井喧。登高明远目，直北望中原。济世原无策，伤心不忍言。唯馀忧国泪，还共水潺湲。昼景微微敛，阴云稍稍低。炎凉催旅燕，风雨听鸣鸡。独立江楼上，相思浙水西。诗情兼酒伴，何日手重携。"}