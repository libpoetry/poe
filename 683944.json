{"id":"683944","title":"杂诗九首","dynasty":"明","author":"王世贞","text":"季夏薄火旻，出游汗徒御。浮云迥生惨，凛然被霜露。戈甲满道周，行留泣相顾。匈奴为我雠，安能罢遣戍。往甘三时逸，今征匪秋莫。死地身独任，焉用亲与故。壮恐当军锋，弱恐弃中路。西邻贾人子，一充嫖姚部。黄金橐驼装，貤封及千户。瀚海天如赭，彼人曾何睹。日予追祸遘，往者祅氛逼。时平无二人，难起有群策。英英赵司成，抗节砺金石。庭陛秋风生，飒然万象辟。徐卿探乱源，杨子杜机逆。将相伊吕俦，皇仁示微责。大泽丧明珠，茫茫不可得。斯物返其真，吾徒斗间色。甲兵举世隘，贫贱百年轻。扰扰时人意，焉知肝胆诚。吾贵中心悦，何用等浮名。泽云固易变，溟渤亦可耕。道苟后三光，岂在凋其形。客从东方来，车马何偪侧。昔者魏其里，今趋武安宅。武安高楼台，皇皇径百尺。欢宴迷暮旦，黄金为上客。魏其里中人，相与歌恻恻。以此去时路，等彼来时迹。盈盈青闺女，皎皎明朱颜。迥步惜流影，履綦戒前轩。自爱鸾凤音，不闻中堂言。君王下长秋，掖廷或见填。既忧入宫妒，复愧黄金妍。生业本田桑，昏旦劳所安。毁艳以自秘，羞同狭邪传。没人游大壑，出入鲛鳄间。手持珊瑚树，口噤不能言。务光岂有希，亦自湛于渊。各顾徇所好，焉能两攀援。道逢衣冠客，毂击马不旋。与子行苦殊，何用见疑患。公子敬好客，高义薄秋旻。前堂罗钟鼓，后厨击肥新。千金一言寿，琐琐何足云。中夜杀声起，鸟兽东西奔。四顾皆荆棘，安见堂中宾。竭力前卫营，乃是爨下人。公子追自咎，气结不能陈。恩施岂不广，各自顾其身。平生国士言，是非难等伦。步出城西门，雕甍横周络。业篁上迫天，菱藕弥陂泽。问是谁家墅，居人答相错。春卉依都尉，秋条属金吾。问姓良欲陈，后主恐复殊。所遇多故物，百岁人焉俱。贫富生丑好，来往为亲疏。茫茫任宇宙，何用竟其初。如姬奉王寝，公子得兵符。君恩岂不深，各报徇所图。秦王幸赵倡，子政乃托躯。谓为嬴秦祀，千载永欢娱。子政自有父，赵倡自有夫。将心向他人，垂死心未孤。冥冥移社稷，雠敌安得如。微衷亮何叩，恻怆以长吁。"}