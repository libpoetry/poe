{"id":"812839","title":"大风上陶然亭和壁间韵四章","dynasty":"清","author":"吴曾徯","text":"尘界何人悟太空，飞鸿回首影匆匆。三千归路愁吟里，九十春光客梦中。黯淡黄沙昏落照，萧骚绿苇战遥风。閒亭借此聊清睡，一任回来鬓发蓬。谁将献馘戢鸮音，赤县纷纭竟陆沉。焰助抱薪宁有济，危嬉巢幕亦何心。颇奢倘在终存赵，韩岳无功待款金。愧煞迂生虚寸补，杞人忧泪却难禁。忍听离亭唱渭城，一鞭掉首任行行。石痴曾上青山化，鸟怨终填碧海平。醉酒记来金谷苑，题诗愁绝玉溪生。短宵欹枕思谁觉，又看萧窗曙色明。苦吟漫说学阴伺，人海沉沦万辈过。牛马指呼从世便，虫鸡得失定谁多。西山望断苍茫影，燕市听残慷慨歌。二十馀年真一梦，浪游那复计蹉跎。"}