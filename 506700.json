{"id":"506700","title":"元夕赐观灯","dynasty":"明","author":"杨荣","text":"圣皇抚昌运，肇基营北京。骏奔来万方，小大罔不承。上天锡灵贶，异瑞缤纷呈。维时届上元，乐与臣庶并。巨鳌戴神山，巀嵲出沧溟。屹然向双阙，飞翠相回萦。瑞气发华彩，五色含精英。凝辉烛霄汉，吐耀亘天庭。群仙驾鸾鹤，缥缈凌紫清。箫韶合舜乐，九奏锵和鸣。龙旂拂层霄，凤辇敞云屏。星毬百宝丽，火树千花明。鱼龙陈杂戏，罗绮叠晶荧。华夷总欢庆，宴乐沾恩荣。圣情重悦怿，朝野腾歌声。微臣忝侍从，何以输忠诚。愿言颂帝德，万岁乐升平。"}