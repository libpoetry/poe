{"id":"496868","title":"玲珑四犯 送廿子明还豫章","dynasty":"明","author":"俞彦","text":"歌罢尊空，奈陌上骊驹，又自催早。握手河梁，极目水天绵邈。孤客荏冉征途，泪染断肠芳草。笑年年、季子裘敝，惟有舌存未老。暮云春树江东道。任王孙、去来谙饱。中原漫道稀麟凤，故把刘宝恼。寻想翠幄夜阑，醉梦里、狂情杳眇。更甚时，并辔油壁，殢人娇好。"}