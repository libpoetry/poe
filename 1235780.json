{"id":"1235780","title":"浦阳十景 仙华岩雪","dynasty":"元","author":"吴莱","text":"手倚晨扃一渺漫，山神拥出玉巑岏。光侵道者祠星室，迹破樵家斲药坛。石笋撑空穿宿瞑，天机织素挂馀寒。俄然唤醒西南梦，怕作松州徼外看。独上南山最上头，朝隮一点便成湫。岩腰动石风初起，海眼输泉雨欲流。蜥蜴含珠光照夜，丰隆卷铁黑沉秋。明当去挟骑笼叟，直到扶桑第几洲。老眼前头尺五天，真龙角上正攀缘。规模白马驮经过，想像玄鳗护塔眠。梵呗将回知磬绝，神珠欲陨见灯悬。何妨宴坐初禅界，蠛蠓纷飞即大千。乍拨山亭木叶堆，老僧千岁喝岩开。天从白石云根出，地带青泥雪髓来。竹影自深斜映月，鱼腥不到半凝苔。世间梦渴知多少，可待金茎露一杯。古木丛中息世諠，老生力学掩溪门。危弦未绝人须听，蠹简多忘我欲温。白兔流光分石色，苍龙拥沫验沙痕。从今更浚源头水，莫待投胶与救浑。昨夜寒潮与此通，荒溪尚趁百川东。行依桕树林头月，钓拂芦花屿畔风。插竹侵沙鱼扈短，篝灯映草蟹埼空。太公远矣吾将隐，赤鲤何书在腹中。偶出官桥倚落曛，诗家触景谩纷纷。弹琴在峡惊闻瀑，罨画为溪喜得云。竹筱晚深樵弛担，莎根秋短牧归群。道旁更有枌榆社，欲脱蓑衣藉酒醺。几点晴云著树梢，寒山苍莽类城壕。鸡豚日落声相接，鹳鹤风凉势自高。小径残榛分岭脊，平畴净绿带溪毛。朝来雨足多秋意，井上无人事桔槔。半绕山根但一洼，真源凿破杳无涯。清澄灌或于陵圃，窈窕寻犹博望槎。积雨冲堤蜗自国，微烟羃渚鹭专沙。欲行复坐皆云水，只属骚人与钓家。一掌嵯峨是玉京，连峰欲向鼎湖倾。高张黼座龙随下，静拥珠軿虎独行。白雪松扉双立影，清风药井倒吹声。长歌为问西王母，却把荷花与送迎。"}