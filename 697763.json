{"id":"697763","title":"寄友人","dynasty":"明","author":"胡奎","text":"秋阴阁雨幂林梢，野舫乘閒出远郊。井就乌龙评水品，山寻白鹤借云巢。煮茶榻共高僧坐，问字门容弟子敲。想得东家好清事，竹间松下具行庖。东里先生眉最白，南州高士眼终青。蓬莱弱水三清浅，胡蝶庄周一梦醒。今日好书封禅草，他年还筑聘君亭。看山楼外秋无际，谁识天边处士星。"}