{"id":"587375","title":"衍圣公酬述四章","dynasty":"明","author":"霍韬","text":"昔迹洙泗，亦涉其流。涉流潺湲，不以济舟。岂彼流水，不以济舟。漪彼流水，不以济舟。万里清流，万古安流。会海共壑，区宇扶浮。昔迹洙泗，亦问其源。其源脉脉，其悠渊渊。岂彼造次，是可问津。浴彼洙水，既浴我尘。浴彼泗水，复浴我尘。尘斯浴矣，敢云问津。饮彼洙水，既洗我心。饮彼泗水，亦洗我心。我心则洗矣，敢云问津。昔迹洙泗，亦瞻孔林。维桧斯茂，维柏斯森。猗彼桧根，今几千春。猗彼柏阴，今几千春。瞻彼桧矣，天露为之溉。瞻彼柏矣，天露为之泽。粤桧与柏，实天生德。泽彼桧柏，万世之阴。勿剪桧柏，万世之心。昔迹洙泗，亦望岱宗。万仞其遥，万仞其崇。眇予小子，南荒之弃。望山斯登，望流斯溯。矧伊岱宗，四岳所视。彼何人斯，允怀岱宗。彼何人斯，同陟岱宗。瞻彼岱宗之人兮，悠悠我心兮。"}