{"id":"701405","title":"小至雪次韵","dynasty":"明","author":"黄廷用","text":"参天古柏几重围，苍翠阶前相映辉。阳复侵凌梅蕊绽，山空点缀雪花飞。纵长晷刻人仍老，不闭关城客亦稀。顾我年来双鬓改，逢人岁晚寸心违。拥书公暇独徘徊，连日江云黯不开。倏尔寒山铺玉树，无端平地起瑶台。奇当错落全成胜，巧至乘危半忽摧。安得负薪岩薮者，频闻黄竹自天来。"}