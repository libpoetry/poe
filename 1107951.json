{"id":"1107951","title":"点绛唇","dynasty":"宋","author":"石孝友","text":"霁景澄秋，晚风吹尽朝来雨。夕阳烟树。万里山光暮。一带长川，自在流今古。人何处。月波横素。冷浸蒹葭浦。缓解罗裳，十分鸳履低腰素。冰香微度。一罅殷红露。风折芳莲，影落盆池去。多羞处。怕人偷觑。粉面频回顾。著意栽银，砌成叶叶莲花舫。醉霞摇荡。恰似凌波样。自笑平生，鲸吸洪波量。孤心赏。不如深幌。一搦酬千想。杨柳腰肢，春来尚怯铢衣重。眼波偷送。笑把花枝弄。雨帐云屏，一枕高唐梦。春情动。殢人娇纵。困亸钗横凤。醉倚危樯，望中归思生天际。山腰渚尾。几簇渔樵市。帆落西风，一段芦花水。八千里。锦书欲寄。新雁曾来未。日薄风迟，柳眠无力花枝妥。燕楼空锁。好梦谁惊破。寒食清明，又等闲都过。愁无那。泪珠频堕。洒尽相思颗。"}