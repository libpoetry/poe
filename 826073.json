{"id":"826073","title":"八月三日飞行自承德历榆关至锦州","dynasty":"清末近现代初","author":"郑孝胥","text":"万峰刺天气扬波，奋翼高举苍穹摩。白云排空荡银海，虹光鸟影如飞梭。离宫梵宇压关塞，当年万乘频来过。中更世乱虽久废，遗迹犹足辉山河。南循长城历诸口，戴河秦岛生微涡。海天一碧深可悦，人世迫窄烦张罗。腰缠骑鹤兴所至，老去两息道与魔。苏仙华表归有日，旧京在眼勿蹉跎。"}