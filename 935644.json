{"id":"935644","title":"江楼吹笛饮酒大醉中作","dynasty":"宋","author":"陆游","text":"世言九州外，复有大九州。此言果不虚，仅可容吾愁。许愁亦当有许酒，吾酒酿尽银河流。酌之万斛玻瓈舟，酣宴五城十二楼。天为碧罗幕，月作白玉钩。织女织庆云，裁成五色裘。披裘对酒难为客，长揖北辰相献酬。一饮五百年，一醉三千秋。却驾白凤骖斑虬，下与麻姑戏玄洲。锦江吹笛馀一念，再过剑南应小留。"}