{"id":"796129","title":"疏帘淡月 同筠上弟玩月","dynasty":"清","author":"吴永和","text":"西风寒峭，怪竹里蟾光，今宵偏皎。寂寂药房重启，数惊宿鸟。算来清赏人知少。记当年、香闺稚小。笑携女伴，惜花爱月，眠迟起早。空叹息、颜随秋老。愁魔相逐，病魔相搅。回首繁华去也，半生烦恼。新茶且共灯前试，更博山、沉水微袅。小帘风揭，疏棂露湿，邻鸡催晓。"}