{"id":"659245","title":"挽篁墩母林夫人","dynasty":"明","author":"罗玘","text":"瀛海聚萍梗，两宗偕震业。委禽非以师，作合稽谱牒。是时襄毅公，渊冰渺初涉。内顾门户殷，百虑不一惬。夫人慰慇勤，此属箕帚妾。公亦盖世豪，百步穿杨叶。官如传舍然，屡有乞米帖。唯知行饮冰，宁恤谤盈箧。胡能堪多艰，如堕水跕跕。及归入门内，无费舌与颊。坐令忠义肝，奋鼓祖逖楫。南辕海无波，北伐匈奴詟。王明钖使蕃，昼日用三接。移根傍桑梓，得反大州歙。夫人驾文驷，令子得新捷。人方讶修反，国喜增固晔。奎星南斗避，元气待调燮。温甘蔚背谖，日月换尧荚。公神久陟降，配享登禘祫。而开夜台迎，有诏封马鬣。"}