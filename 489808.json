{"id":"489808","title":"纪行歌送陈士惟新喻教授","dynasty":"明","author":"袁华","text":"陈广文短而精悍才且㒞，投老远之新喻任。中流扬舲张大帆，乌帽霜华点秋鬓。忆别楚乡今十年，梦想江山动游兴。忆昨经览初，看山数去程。放舟娄江口，挂席南风轻。长年三老椎大鼓，酾酒割牲祈降灵。开头捩柁入扬子，东望淮沙海门紫。鲸鱼吹浪波冥冥，不觉狼山去如驶。舟行三日数百里，忽见金焦屹相峙。铁瓮城颓壁垒荒，百战英雄嗟已矣。晓行朱金沙，暮泊石头城。不闻商女歌玉树，黄芦苦竹生秋声。复溯彭郎矶，还经敷浅源。落帆官亭湖，遥见香垆烟。却忆仪真不数日，行尽长江十三驿。大孤雨晴冰鉴开，白石青林映行色。始离墟落见城市，高阁魏魏对山起。摩铁柱，吊旌阳，俯仰清风怀孺子。三洲橘熟秋雨霜，枫林点染兼丹黄。烟华万井照金碧，石城百雉围清江。范太史，清江生。视草登紫阁，看花游玉京。子今往，彼我歌纪行。范公虽仙典刑在，山川草木皆知名。醉歌击唾壶，君毋忧问涂。安得成宽辈，写作长江图。"}