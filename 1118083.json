{"id":"1118083","title":"早春出游二首","dynasty":"宋","author":"陆游","text":"微云薄霭新晴后，小盖轻舆古道遥。林杪幽禽初学啭，墙阴冻雪未全消。酒垆日暮收青旆，市步人归拥画桡。攲帽扪髯常半醉，逢人谁与话无憀。人生何适不艰难，赖是胸中万斛宽。尺宅常朱那待酒，上池频饮自成丹。楚祠花发呼舟去，禹穴云生倚杖看。更有新春堪喜事，一村箫鼓祭蚕官。"}