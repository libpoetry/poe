{"id":"821220","title":"木兰花慢 为祖棻作涉江填词图，并题","dynasty":"清末近现代初","author":"汪东","text":"问词人南渡，有谁似、李夫人。羡宠柳娇花，镕金合璧，吐语清新。前身。更何处是，是东阳、转作女儿身。盥手十分薇露，惊心一曲阳春。知君。福慧自相因。镜里扫愁痕。待采罢夫容，移将桃李，归隐湖漘。阊门。最佳丽地，料只凭、斑管答芳辰。已办绿杨深处，纸窗不受纤尘。"}