{"id":"693592","title":"赠刘用熙次白岩","dynasty":"明","author":"邵宝","text":"友道久寥落，每叹知音希。伐木歌故在，山蹊草离离。吾昔游京国，数公幸相依。惠我以明德，不啻食与衣。尚论古之人，未敢轻生讥。刘公湖南彦，元思更洞微。瑶琴出故匣，朱弦映星徽。一唱仅三叹，谁欤领其几。君志在纂述，不见朱与绯。纷纷竞前进，江湖固君宜。彼庸不知君，爱惜徒尔为。君行视郡符，谢病勤公移。犹举一二政，阖郡怀威慈。尺疏告天子，扬帆指云矶。譬如善御者，君其范我驰。予言指江水，欺君有如斯。我昔在东省，君来语时时。远穷姚姒上，微言折群辞。黄卷独与对，执笔分从违。季通难书易，夙为晦翁知。岂知世途内，嫫母憎西施。君行督淮赋，琴鹤相追随。著书数万言，鸢鱼见潜飞。别去愿努力，名山以为期。他日唐一经，作者非君谁。江水日夜流，春来两涯满。君家钓矶边，直钩自昏旦。争席者何人，忘机不知谴。登高望中原，周道元坦坦。启蓍得明占，山水互成蹇。八音正谐和，还爱磬立辨。商歌尽离骚，反和谁子善。虞陛垂衣裳，孔庭进瑚琏。青云乃君宜，野处无乃舛。知音满乾坤，有力竞推挽。伤哉附势繁，尚矣言利罕。衡门闭青春，矻矻事脩纂。回思白岩诗，同心利金断。我怀如白岩，闻诗色堪赧。我昨造君庐，食饮方衎衎。阶除鸟雀鸣，鹿也游町疃。天籁时一声，泠风动群窾。昔闻卧龙翁，长啸比乐管。尚论三代下，斯人实冠冕。客从隆中来，遗我书一卷。与君共展之，疾读不可缓。春气日以深，江汉日以远。赠处古有规，勿惮吾侃侃。笑指东山巅，松枝正堪晚。"}