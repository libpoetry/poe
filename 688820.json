{"id":"688820","title":"题梅竹卷","dynasty":"明","author":"何乔新","text":"梨云漠漠楚天低，缟袂相逢思欲迷。斗转参横寒漏永，梦回惟听翠禽啼。姑射仙人冰雪姿，珠冠琼佩下瑶池。湘江帝子元同调，翠袖相依岁晚时。铁干琼英玉作魂，托根不傍五侯门。岁寒惟有疏篁在，共保清贞水石村。霜华簌簌暗香浮，万颗明珠夜不收。几度披图吟兴远，恍如水部在扬州。"}