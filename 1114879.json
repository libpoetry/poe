{"id":"1114879","title":"观澜堂","dynasty":"宋","author":"李新","text":"风观生凉底事雄，五湖烟浪一堂中。公方观水那无术，客欲工诗正坐穷。翻出秋潮真是幻，化成蓬峤本来空。笔端造化浑奇特，为扫茅茨半亩宫。铃阁文书得少休，故将湖水慁清眸。似从天姥逡巡坐，拟放仙槎自在流。具眼不随千派转，此身元并一沤浮。羌谁戏墨通三昧，信是人间万法俦。"}