{"id":"16727","title":"种竹·昔公怜我直","dynasty":"唐代","author":"元稹","text":"昔公怜我直，比之秋竹竿。秋来苦相忆，种竹厅前看。失地颜色改，伤根枝叶残。清风犹淅淅，高节空团团。鸣蝉聒暮景，跳蛙集幽阑。尘土复昼夜，梢云良独难。丹丘信云远，安得临仙坛。瘴江冬草绿，何人惊岁寒。可怜亭亭干，一一青琅玕。孤凤竟不至，坐伤时节阑。"}