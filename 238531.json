{"id":"238531","title":"觞客海棠下以东坡诗红萼是乡人之句分韵予得","dynasty":"宋代","author":"高斯得","text":"南国候伤早，东皇驾如驰。月正未强半，红紫皆离披。蜀花异凡品，作熊能矜持。可怜多迫蹵，竟随群卉移。如彼市门女，狼籍施胭脂。又如贱锦工，忙掷梭中丝。匆匆不耐看，欲速将何为。碧鸡有佳人，睡足晨妆迟。含姿自爱惜，肯受春风欺。思之不可见，感事肠生悲。"}