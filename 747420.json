{"id":"747420","title":"八月十一日夜梦子贞梦中知其为梦也日不可不记以诗诗成十六句而觉复作四句足之","dynasty":"清","author":"张穆","text":"与君别三月，何日不相思。此夕忽见梦，执手难为怀。仿佛出门日，当君别母时。扰扰送行客，我独不胜悲。感君陡屺念，触我蒿莪私。回头复相慰，岁腊行将归。归来好书卷，文字光陆离。鳞鳞积几案，温酒共读之。梦回月满室，诗力仍未疲。映月索纸笔，写此梦中诗。"}