{"id":"779984","title":"水调歌头 送陈六谦之安邑任","dynasty":"清","author":"曹贞吉","text":"琴鹤渺然去，为政足风流。何意凤漂鸾泊，百里借君侯。三晋云山北向，咫尺二陵风雨，纳纳动离愁。雪片大如手，匹马过芦沟。门霜戟，人绣虎，笔银钩。禹都吟眺，淋漓墨沈碧峰头。试到野狐泉上，入望盐花似雾，天宝物华收。欲问段干木，旧迹杳难求。"}