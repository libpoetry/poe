{"id":"1252410","title":"雪","dynasty":"元末明初","author":"李延兴","text":"地白云黄雪乱飞，虚檐风急扑征衣。子猷入夜乘舟去，苏武残年持节归。兵后殊方为客苦，病来亲友到门稀。何缘得似儿童岁，貂帽狐裘学打围。开门飞雪叠阶除，宛宛溪山画不如。野火远明喧猎骑，茶烟半湿认僧居。云深空谷难寻路，风急虚窗乱打书。坐待春阳回宇宙，无边生意满茅庐。"}