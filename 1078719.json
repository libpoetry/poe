{"id":"1078719","title":"送赵承之出守邓州","dynasty":"宋","author":"张纲","text":"蓬莱宫中老仙伯，一首诗堪万人敌。胡不佩剑趋明光，要试南阳二千石。南阳异时名帝乡，蘘山菊水秋风香。民歌召杜向千载，至今遗俗皆农桑。使君此去殊不恶，坐啸风流有馀乐。堂前画烛照红妆，席上枯棋响飞雹。行看玺书下赤墀，旌旗夹道生光辉。应念斯文要羽翼，归来九万翔天池。"}