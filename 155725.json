{"id":"155725","title":"题愍孝庙次王龟龄韵","dynasty":"宋代","author":"喻良能","text":"曹娥卓行传丰碑，越人往往贵女儿。建炎蔡氏有孝子，事比孝子尤环奇。自从结发读书史，倜傥不受靮与羁。乃翁诖误落囹圄，疚心疾首泣以悲。胡能安坐视父击，朝暮哀诉当旌麾。府公傥许赎父罪，名隶卒伍所不辞。不然奋身事征讨，赳赳勇力犹可施。黄堂沈深身则微，虽有诚恳无人知。归来静默心语口，此事感悟当以尸。临河勇决不复顾，纯孝宁不由天资。缇萦上书解刑网，言虽迫切身无亏。文本理寃由一赋，孰与捐命如含饴。杀身成仁古所罕，殆类饿踣齐与夷。事闻黄屋亦动色，亟诏立祠河水湄。嗟嗟玄应固不朽，万口至今皆一词。东嘉夫子好事者，作歌登载仍吁嘻。异时国史编宋雅，人间重见白华诗。"}