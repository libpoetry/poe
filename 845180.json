{"id":"845180","title":"读史杂感四首","dynasty":"清末民国初","author":"缪荃孙","text":"渤海迎西邸，清河绍大宗。稚龄膺玉玺，故事慕金墉。行险危璇极，争权蹈剑锋。伤心吴季重，曾泣鼎湖龙。召祸同荣卓，神京幸瓦全。阴谋邀解渎，孤注掷澶渊。集舍长沙鵩，招魂蜀道鹃。忠奸浑不辨，热血洒寒烟。夙抱纵横志，空言调护功。惟闻谴萧傅，不见族江充。吠犬声何急，伤麟道亦穷。脱钩同畀北，挂席且徂东。共擅昭阳宠，春风姊妹花。宫中歌赤凤，殿上落青蛇。内使斜封敕，长街下泽车。长门应自艾，悔过敢咨嗟。"}