{"id":"530780","title":"休洗红","dynasty":"明","author":"杨慎","text":"休洗红，红颜薄命恨难穷。蛾眉倾国谁家女，十五纤腰媒未通。金屋盈盈娇白日，锦窗的的玩春风。戎马一朝生冀北，黄巾万骑满山东。金缯贱弃如泥土，绝色争擒献镝锋。火烧野田飞墅鸭，云映东方生螮蝀。飘零自分身如叶，憔悴谁甘首似蓬。当时不识门前路，今日能弯马上弓。妇女何能坚节操，丈夫本自不英雄。"}