{"id":"1125052","title":"拟古六首上鲜于大夫子骏 西北有高楼","dynasty":"宋","author":"晁补之","text":"西北有高楼，缥缈齐紫清。周栏十二折，飞鸾结丹楹。上有弦歌女，充耳以黄瑛。当窗弄白日，颜若苕之荣。阳阿奋哀响，梁欐有遗声。不惜厉清商，零霜飞园英。谁为听之者，皎皎自知明。幸承遗褋眷，同车以遐征。东城高且长，下瞰阡与陌。谷风丽百草，春华纷已白。良时忽如此，驰景一何逼。喟彼饭牛诗，终年守寒阨。恭俭夙所敦，葛屦伤褊窄。身为物逆旅，生乃远行客。岂无百日蜡，乐此一日泽。美人颜煌煌，奇服烂五色。弹筝奋新响，杯酒纵相索。斗鸡逐狐兔，六博呼一掷。贫士悲失职，坎壈何所迫。安知黄鹄举，随时振六翮。冉冉孤生竹，托根中谷卑。结发事君子，江蓠近华池。江蓠荣有时，迨此春冰期。玉盘有嘉餐，思君以忘饥。枣下何纂纂，朱实亦离离。秋风一披拂，菀其为枯枝。愿垂太阳惠，照妾葵藿微。涉江采芙蓉，江上零露滋。方舟不能度，日暮白蘋悲。清波有鸣鸿，荡漾安可期。幸因南风逝，寄言钦所思。生年不满百，一日何三秋。花开苦多雨，何不张幕游。行乐时不再，春荣岂长在。古人轻尺璧，愚者昧所戒。君看龙与虎，飘忽不相待。"}