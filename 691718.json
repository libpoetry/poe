{"id":"691718","title":"菊时一种数本其一逾秋独妍爰及至日黄华韡然当庭见者骇叹携酒来赏予赋二诗","dynasty":"明","author":"李梦阳","text":"节过诸芳尽，冬深尔独妍。那知冰雪候，复敞菊花筵。蕊冻黄逾嫩，枝疏绿更鲜。试令彭泽见，应费掇英篇。正色干严候，殊姿破暮寒。名均梅自妒，节晚竹同看。岁月阳回易，冰霜尔立难。无言载酒客，缱绻近阑干。"}