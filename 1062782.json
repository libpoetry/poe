{"id":"1062782","title":"重阳前数日夜坐不寐偶思江南塞北旧游作诗呈志康诸友","dynasty":"宋","author":"赵鼎臣","text":"昔在江东作重九，斩新凉气生杯酒。右军有宅山最高，岁岁与客登其首。菊花弄蕊天未霜，吴儿琵琶能断肠。半天语笑中夜里，山下人家惊走藏。禹穴探书无所得，笑指燕然疑可勒。燕南新筑黄金台，乃复招我何为哉。五年醉倒南楼上，楼上黄花无处放。将军喜气自生春，尽释风霜作和畅。美人低按小秦筝，坐中劝酒一再行。风前孟嘉帽欲落，席上孙郎句已成。一生散诞无羁束，到处容容尸斗禄。况复今年值众贤，珠玉在侧真可怜。重阳更欲登高去，莫遣风流减去年。"}