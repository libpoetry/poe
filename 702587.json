{"id":"702587","title":"秋日杂兴二十首","dynasty":"明","author":"程敏政","text":"溪堂客散后，败叶鸣秋雨。幽人读易罢，孤坐妙无语。纷纷雀争丛，噭噭雁投渚。羲驭何停机，新凉忽如许。掩关一欣然，惊心向来暑。矮屋南山下，喜与客分眠。就中二三子，去住长依然。为别忽云久，见我惊华颠。李生阅两载，程郎踰十年。呼童下尘榻，共读招隐篇。喜极欲忘寐，明月窥前川。偶诵壁间诗，岁月如过鸟。故人几离合，使我心杳杳。今年病稍宽，逸思凌八表。澄江翠成带，远岫青未了。平生行乐地，孰谓知音少。落日渔樵人，长歌出林杪。吾友汪豸史，昔以忠见尤。远谪天万里，携家上黄牛。十年始相面，未觉霜毛秋。儿女百世缘，晼晚三日留。离筵酒一卮，坐俯寒江流。去住意难极，听我歌远游。我虽税尘鞅，敢谢苍生忧。杂住县南郭，怀抱长不开。昼厌市井喧，夜苦更漏催。所以溪上村，欣然自裴回。起居得静安，好客时一来。开门俯脩竹，移石坐古苔。啸歌待山月，猿鸟无惊猜。幽栖老亦足，扰扰何为哉。去年黄叔度，赏我霜中春。对酒得佳咏，和者三四人。居然考槃乐，宛若桑榆亲。嘉会亦难偶，相望如隔晨。西风忽夜作，感此白发亲。幽花不相负，采采清溪滨。客有宋逸清，瘦劲如立鹤。醉唱青天歌，势欲上寥廓。迩来绝荤饮，语我以静乐。俯仰天地间，相期在林壑。朝看沙草青，暮叹岩花落。人生几何时，朱颜不如昨。行当启瑶坛，分我九还药。断石锁上游，古城当外屏。我屋居其间，上下得幽境。当时结吟社，长日领诗景。就中张文昌，才情更苕颖。南山古兰若，正据清溪浔。墙东有嘉木，下蔽一亩阴。每当三伏来，凉吹如秋深。馀年复多病，困彼炎熇侵。野僧相后先，时来涤烦心。金飙动地至，萧萧但空林。炎凉亦偶尔，倚树成孤吟。我爱向子平，所志毕婚嫁。放志游名山，触目窥大化。此公亦高人，孰可攀逸驾。世缘幸粗了，农事更多暇。周览须及时，胡为草堂下。矗矗张公山，下有浙溪水。东流汇桐江，到海清且驶。我欲穷其源，洗此双聩耳。一?毛骨寒，再酌沉疴起。蛩然俯空翠，坐弄石齿齿。不有仁峰生，同谁撷芳芷。偶开溪上园，中有竹万个。诛茅苍翠间，永日成独坐。凉飔何翛翛，流水松下过。幽人期不来，新诗听谁和。在昔黄古林，不作近代语。印我梅皋篇，直欲谐鼎吕。平生更寡合，所至恒独处。侃侃忧世心，戚戚老羁旅。空持菊花尊，宿草今几许。有怀无与言，西风动林墅。率口幽绝处，风光似斜川。上有数椽屋，下有百亩莲。阿咸颇知道，闭户攻遗编。我欲往共之，乘秋弄清涟。预买一叶舟，击节相洄沿。静窥鱼鸟乐，庶以穷吾年。往者郁不乐，驾言作郊游。萝山若老龙，一尾蟠荒陬。萧萧佛舍古，隐隐溪亭幽。引躅日西下，与客仍淹留。迩来得嘉墅，竹树环清流。此山适当门，周览无外求。乃知天与奇，坐享非人谋。眼中渐黄落，旷野来高秋。折简尘外侣，相随豁吟眸。吾宗有贞君，尚友千载士。我方直承明，相督返桑梓。至人炳几先，达者贵知止。怅望溪上云，卑歌念君子。戴生少也敏，汪生壮而赡。适兹丹桂秋，所挟堪一荐。老怀岂足此，古学宜不勌。春花宁非荣，红紫竞相绚。涧松青入云，不受雪霜变。勖哉尔同人，岁月若惊电。仰止紫阳峰，巍巍望中见。晓入水南道，老翁泣且行。抚膺向客言，病与贫相仍。前夏麦告荒，今秋粟无成。里胥剧星火，追呼责官征。感之三叹息，伫立难为情。我食日几许，悯此嗷嗷声。皇天视听远，孰与安其生。云岩一万仞，上有玄帝宫。洞穴何?砑，疑与天墀通。神辇向夜出，肃肃来阴风。下土虮虱臣，稽首空濛中。愿开赫赫威，四顾悲人穷。偃旗作雷雨，叱剑行龟龙。我当颂帝力，击壤歌年丰。平生两畏友，高风邈难攀。浩浩张东白，巍巍庄定山。连枉尺素书，远到溪堂间。欲上轩辕峰，更俯朱砂湾。尽日骋南望，呼童候柴关。安得命车至，一睹冰雪颜。临风重延伫，目送江云还。"}