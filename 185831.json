{"id":"185831","title":"竹鹤窥棋雪字韵","dynasty":"宋代","author":"陆文圭","text":"秦马投鞭江可竭，别墅从容谋已决。兰陛小儿呼与棋，敌手不觉平时劣。青罔鹤咏走先声，捷书上状屐齿折。局中胜负俄今古，身后功名谩豪杰。何如山中静相对，风度幽篁韵清绝。林深有客遇神机，柯烂无人傅妙诀。白头老姥独解事，化作仙禽欲饶舌。石枰落子忽惊飞，五月骊山啄残雪。"}