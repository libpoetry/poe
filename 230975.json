{"id":"230975","title":"东台·筑台俯园木","dynasty":"宋代","author":"陈舜俞","text":"筑台俯园木，亦既覆华宇。主翁达生者，作诗傍门户。谓台乃主人，吾身同逆旅。台远谓公言，无易浪称与。天地犹大块，况此一抔土。我昔未为台，蚁垤动欲雨。翁欲事畚筑，金鎚莫论堵。轩陛因冠带，松筠渐俦侣。万物固何常，今日乃前古。高岸化深谷，白波起桑圃。短长虽有间，相去能几许。翁閒宾客至，只此见芳醑。翁仁妻孥乐，且以馔肥羜。高明照图史，启塞顺寒暑。鄙夫不能此，蟋蟀赋其除。台公默相忘，勿复问宾主。"}