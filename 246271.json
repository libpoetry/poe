{"id":"246271","title":"水龙吟·岁暮社集晓光兄之听雷观雨楼","dynasty":"现代","author":"王蛰堪","text":"老怀宜伴闲鸥，卜居新傍龙潭住。茗烟弄晚，世间谁会，听雷观雨。柳桁寻幽，芦湾垂钓，几多佳趣。叹馀生耻效，无鱼弹铗，漫弹得，焦桐古。暗检尊前故侣。向清宵、联吟同赋。沽河依旧，梦边重又，一番欢与。雁外斜阳，人天休问，沧桑谁主。但来年更约，莫因尘俗，把春光负。"}