{"id":"207210","title":"瑞鹤仙·陡寒生翠幕","dynasty":"宋代","author":"曾觌","text":"陡寒生翠幕。冻云垂，缤纷飞雪初落。萦风度池阁。袅馀妍，时趁舞腰纤弱。江天漠漠。认残梅、吹散画角。正貂裘乍怯，黄昏院宇，入檐飘泊。依约。银河迢递，种玉群仙，共骖鸾鹤。东君未觉。先春绽，万花萼。向尊前、已喜丰年呈瑞，人间何事最乐。拥笙歌、绣阁低帷，纵欢细酌。"}