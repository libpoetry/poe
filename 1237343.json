{"id":"1237343","title":"寒夜与王记室宴集","dynasty":"元","author":"萨都剌","text":"欲雪无雪风力强，欲睡不睡寒夜长。玉奴剪烛落燕尾，银瓶煮酒浮鹅黄。二君豪饮不可敌，醉倒绿发参军郎。夜深大吟且就枕，明朝万瓦看晴霜。邺中健儿筋力强，豪气不减关云长。挥戈叱咤阵云黑，酣风白昼吹日黄。将军威武不可近，铁袍赤面黄须郎。今年收功入将府，乌靴晓踏天街霜。江风吹浪十丈强，孤舟远客愁夜长。何如岁晚在家者，拥炉酌酒天昏黄。蔡州鹅鸭持元济，滹沱马渡悲王郎。杯中有物且须尽，勋业满镜生秋霜。"}