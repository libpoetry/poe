{"id":"686873","title":"三子诗 何吾周襄武","dynasty":"明","author":"伍瑞隆","text":"何生抱殊尚，本自竹林人。被褐怀珠玉，素心一何敦。文章丽云汉，英姿薄秋旻。磊落视千古，慷慨怀酸辛。悲歌吐清响，微言蹑飞尘。烈士有馀感，古人多素风。是岂慕自贵，胸怀良有凭。弱冠早相得，壮年谊逾深。往往称才学，鸣声俱及晨。廓落心独远，荆榛道弥尊。愿为双飞龙，矫翼同轩腾。皓首以为期，于焉见平生。大雅久不作，斯文今在兹。贤哉李伯襄，矫矫拔俗姿。弱岁事文艺，振藻何陆离。早登作者堂，嘉誉淩风飞。俯视天地间，苍苍何所之。非不爱轩冕，中情寡所谐。寥寥斯人徒，晤言得心期。手把松柏枝，零露何当萎。勖哉同心人，千载无遐遗。青青泽中兰，惠风扬其芬。采之欲遗谁，赠此平生亲。彼羡清扬子，苦心良独存。避迹离城市，江湖修且深。一朝相倾盖，高谊何崚嶒。古道以相勖，会心听其真。令德式金玉，高辞淩青云。孤标挺群英，绝代披荆榛。文绣岂不贵，而乃非所任。洋洋大国风，千秋有遗音。"}