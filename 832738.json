{"id":"832738","title":"石湖仙 味榄翁载旧燕讨春邓尉，归赠梅枝，翛然如见似人也","dynasty":"清末民国初","author":"朱祖谋","text":"风怀消尽。渐抛断年时，西崦香讯。谁为小红簪，理诗狂、鸱夷起趁。烟萝携手，想并照、清泉红粉。无分。伴翠禽、纸帐啼引。月明暗香动处，散江城、笛中旧恨。冻驿黄昏，定怯玉肌皴损。竹外枯苔，雪边衰鬓。款春成韵。花梦稳，清寒夜永须忍。"}