{"id":"813877","title":"菩萨蛮 广陵邸中，题书尾寄闺人","dynasty":"清","author":"邹祗谟","text":"临行耐把归期问。金钱卜信看看近。花事近荼蘼。当归寄一枝。红衿双燕子。不作传书使。春梦总无凭。还应梦未曾。清明寒食江南路。年年生把花时误。明月听吹箫。虚传廿四桥。潇潇连夜雨。泪滴那堪数。何事住扬州。偏增无限愁。芙蓉脸忆珠奁畔。绿螺细写双眉半。此处惯留侬。窗纱日影红。铜壶清泪水。闷却和衣拥。两地不成眠。春宵剧可怜。韶光九十轻抛掷。柔风腻雨无人惜。懊恼大刀头。何时是倦游。但留颜色好。珍重宜男草。莫更寄征衣。春归侬也归。"}