{"id":"696243","title":"庆欧阳碧溪六十","dynasty":"明","author":"罗钦顺","text":"深巷閒门取自怡，屡烦当道驻旌旗。才如太白名偏著，赋埒扬雄字总奇。花甲荐更新岁月，柏台犹仰旧威仪。诸郎继武浑能事，此去恩波未有涯。君作行人奉使初，赠言盈卷我偏迂。那堪岁月推迁速，且喜山林燕息俱。报国馀忠森令子，养生真诀陋阴符。从来画手多传信，合写人间寿岂图。"}