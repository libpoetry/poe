{"id":"701883","title":"客从远方来六首","dynasty":"明","author":"黄淮","text":"客从远方来，遗我齐纨素。拂拭生光辉，洁白谁不慕。兰茝散馀香，犹绕来时路。什袭谨闭藏，不使缁尘污。尘污尚可浣，但恐色非故。客从远方来，遗我五色线。文采拟云章，光华自相炫。愧非补衮才，对此徒增羡。搔首一长吁，中心更踌躇。置之筐箧间，复恐应时须。客从远方来，遗我伯牙琴。伯牙绝其弦，叹息无知音。秦筝既啁哳，齐瑟伤哇淫。赖此峄阳桐，可以宣我心。我心句不欺，岂无钟子期。客从远方来，遗我欧冶剑。光芒照胆寒，妖魅肃以敛。忆昔初铸时，比之雄与雌。如何中路间，雌雄各分飞。矫首望天末，云树何离离。客从远方来，遗我双明珠。明以喻妾心，圆以敦佳期。韬以文锦段，出入与之俱。含情一披阅，泣泪沾罗襦。珠光恒不灭，佳期复何如。客从远方来，遗我双明珰。明珰何足贵，惟德在无忘。德音日已遐，妾心悲且伤。不惜岁华晚，所伤鹙在梁。我愿君所赠，化为鸳与鸯。朝夕不相离，飞飞绕回塘。"}