{"id":"1121049","title":"雨中观庐山","dynasty":"宋","author":"岳珂","text":"雨里观山夐不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。祇今万木添红缬，更倩青霜染晓枫。半生每负看山眼，此日真成带雨游。攲枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。"}