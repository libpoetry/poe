{"id":"663441","title":"守郭老先生进阶三品寄贺长句","dynasty":"明","author":"边贡","text":"朝赏冶城花，晚折长干柳。邂逅相逢太史君，逍遥却忆程番守。程番老翁垂八龄，头颅半白双瞳青。看山远步时忘返，中酒高眠日少醒。昔在先朝岁庚午，投荆自愧分铜虎。翁寿才交六旬一，我齿恰当三十五。忘年结好心绸缪，峡月巴猿两见秋。吊古同寻庾亮宅，怀乡并倚仲宣楼。那知世事多迁变，倏忽还如零雨散。金紫翁方拜国恩，衰麻我适遭家难。家难迍邅涕泪馀，传经重驾法台车。兰阳夜火黄精饭，汴水春风锦字书。问翁北归今几载，可念江陵旧僚采。太史遥从故里过，里中争贺新衔改。新衔故里树新坊，白日门庭綵绣光。岳峰苍翠河流曲，暮景优游共短长。"}