{"id":"1055851","title":"古东门行","dynasty":"宋","author":"李之仪","text":"元鼎元年东有兵，未央催班不待明。龙骧虎步拥旄出，蚁蚁部曲随鸣钲。三千珠履皆上客，囊中有锥谁为发。莫歌雌兔眼迷离，长城可倚知在谁。千羊不如一狐腋，草底寒虫漫啾唧。两口四目未必智，天下奇才余星坠。舟中指可掬，冀北马群空。漆身吞炭为国士，射足接处谋已同。义感丹诚虹贯日，坛上成功方顷刻。纵有明珠千丈长，安能保得头常黑。"}