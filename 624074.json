{"id":"624074","title":"答王百谷见讯十韵","dynasty":"明","author":"欧必元","text":"家住罗浮下，梅开万树春。扬州官是阁，水部句还珍。自失歌燕市，唯知问海滨。微名尘外世，现迹幻中身。交儗生前定，情缘死后真。斯人不可作，吾道岂沉沦。碑有中郎想，文非到溉嗔。三年坟草宿，七字锦囊新。高谊应酬剑，卑栖厌负薪。竹林风度在，莫笑阮家贫。"}