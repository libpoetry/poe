{"id":"829656","title":"自住吉游有马入山杂诗","dynasty":"清末近现代初","author":"郑孝胥","text":"蝶飞山无人，涧响若读曲。岩云媚晴晖，起弄海波绿。诸峰殊阴晴，岚雨洒我轿。乱泉路欲迷，山鸟时飞导。入山凡几曲，缘涧凡几湾。山回涧转处，海风赴襟寒。回看来处峰，伏地微露尖。峡口云行急，扑面如轻烟。侧卧看群峦，起伏极有势。长天如匹绢，泼绿恣游戏。云白山青青，望可数百里。我从山背来，对境心数起。山东曰朝阳，山西曰夕阳。夕阳祇芳草，朝阳松柏长。"}