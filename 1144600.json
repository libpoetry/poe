{"id":"1144600","title":"寄萧梅初二首","dynasty":"宋末元初","author":"郑思肖","text":"韫匮玉未售，妄想夜生梦。风霜鬓鬅鬙，谈笑气澒洞。上天宫阙高，凡身血肉重。顾影无其俦，一呼四壁动。抱兹忠义心，惭与猿鹤共。雁声杳然来，壮心惕然跃。委身坐枯静，飞语讯冥漠。会学屠龙技，岂授龟手药。学成无所用，举世亦错愕。孰云方寸微，天地入笼络。春阔花无边，雨骤云不薄。不齐皋夔肩，当跨孤飞鹤。"}