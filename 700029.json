{"id":"700029","title":"咏史十五首 留侯","dynasty":"明","author":"陶安","text":"佐汉成功又定储，全身远害类吾儒。也知豪杰天生世，未必黄公授素书。算无遗策捷如神，规取燕齐席卷秦。请看囊沙并背水，古今将帅孰堪伦。知主非常杖策从，务安黎庶揽英雄。炎光重振追前烈，合表云台第一功。扶汉如周夙所期，遗孤委托在艰危。出师二表文犹在，伊傅存心世共知。鸡鸣午夜不堪听，誓取中原一扫清。河内总收归晋土，任他西北现妖星。东山高卧听弹丝，正是苍生属望时。儿子进兵优破敌，矫情镇物尚围棋。主君阴事在初年，迎敌金光战最先。柏壁岭西皆大捷，始终名位保双全。姿容瑰伟业通书，忍作乡邦章句儒。王佐有才匡帝德，讵缘兵法授虬须。独收人物厌珍奇，创业艰危主亦知。更展谟猷弘辅导，商周功业可为期。战无不克算皆全，忠义优存智勇先。策立功勋塞天地，复安唐室旧山川。谋成后战战功成，持已庄严号令明。以少覆多称第一，凌烟阁上合图形。谨畏廉能一代人，禁兵不杀务全仁。位高志下尤行俭，累叶儿孙作重臣。边尘净扫寂无哗，第一中兴不浪誇。居士晚称清隐号，贤才弗用用奸邪。寡弱兵能击壮强，天生豪杰信非常。长城不使权奸坏，唾手中原复故疆。海鳅奋击溯江涛，敌主旋亡战阵消。采石金山两称捷，文儒恰似汉嫖姚。"}