{"id":"223307","title":"齐天乐·翠屏缺处添奇观","dynasty":"宋代","author":"张炎","text":"翠屏缺处添奇观，修眉远浮孤碧。天影微茫，烟痕黯淡，不与千峰同色。凭高望极。向帘幕中间，冷光流入。料得吟僧，数株松下坐苍石。泉源犹是故迹。煮茶曾味古，还记游历。调水符闲，登山屐在，却倚阑干斜日。轻阴易□。看飘忽风云，晦明朝夕。为我飞来，傍江横峭壁。"}