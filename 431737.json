{"id":"431737","title":"题渔舟少妇图","dynasty":"近现代","author":"刘咸荥","text":"绿杨阴里自成家，路绕江边一带斜。何必封侯望夫婿，渔村水国自清华。得鱼沽酒醉舟中，妙与郎君逸兴同。自笑朝酲犹未解，晨妆吹醒鲤鱼风。胜景苍茫许问津，雨丝烟柳一江春。扁舟泛入五湖去，寻得西施好效颦。烧尾功名恨未成，江湖閒散一书生。郎君早被虚名误，只钓河鱼莫钓名。"}