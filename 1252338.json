{"id":"1252338","title":"小偈奉简卧云室中老师","dynasty":"元末明初","author":"危素","text":"坐禅铭自集云传，一念还超佛祖前。此是菩提真种子，开华成实自年年。天目岩前涧水声，绝崖荒径少人行。等閒会取楞严首，云散天空月自明。九衢尘土尽漫漫，瞬息光阴孰控抟。师子林中方入定，天花如雨落岩端。道人燕坐万缘空，栖凤亭深一径通。只有庭前柏树子，无言长日倚东风。乡僧几载客吴门，世味萧然道义尊。等是江湖未归去，寸心何日与同论。落拓京华久未归，山中抛却绿蓑衣。閒来描写虚空看，但说虚空早已非。"}