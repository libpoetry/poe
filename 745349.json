{"id":"745349","title":"诸泥歌","dynasty":"清","author":"查元称","text":"蕊阳之山何亭亭，中含玉古元冥精。非石非玉光晶荧，洞见皎日金乌形。昔尧命羿射曜灵，九华晃昱眩目睛。羲仲旸谷贡厥瑛，柱矢一发榑桑清。流传百世等球琳，祓除魑魅冰镜澄。燮理阴阳畴勒铭，民无夭札底太平。方诸空含月魄盈，阳燧徒袭爝火明。何如诸泥视不瞬，但觉胭脂红晕玉盘赪。应侣璇玑明堂登，九如爰祝日之升。扣盘扪籥嗤群盲，日无私照常见黄道行。"}