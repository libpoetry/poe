{"id":"1227208","title":"过黄陵庙","dynasty":"元","author":"李材","text":"黄陵庙前湘水绿，天寒渔郎唱巴曲。沙棠舟上月苍苍，翠蛟白蜃江茫茫。似闻清愁五十柱，万里鸿飞枫叶暮。神鸦翻舞祠门开，珠裳玉袖沾莓苔。玄猿昼啼薜萝影，赤鳞夜去芙蓉冷。北渚泪痕斑竹纹，南风哀思苍梧云。山头古桂秋露碧，山下江流岂终极。荒凉揭车杂杜衡，灵风自吹烟雾旌。轻帆晚向芳洲泊，聊荐蘋羞奠兰酌。沅有汜兮湘有沱，洞庭水落生层波，徘徊独咏骚人歌。"}