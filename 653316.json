{"id":"653316","title":"刘缓斋同甲会诗","dynasty":"明","author":"张宁","text":"潞公昔为同甲会，四老煌煌尽时贵。如何不见布衣人，可是名高绝流辈。功名富贵如浮云，眼前谁是无怀民。康衢却喜儿童语，寿域须教草木春。太平四海归皇极，道统光华连出日。一百年来养育恩，普天率土皆头白。海滨野老何萧然，风流不让他人前。十人六百二十岁，同甲相看真自怜。僧非凡僧俗非俗，踪迹虽殊志相足。圭璋璜瑾与璠玙，总是良田万金玉。就中一老何雍容，鸡群野鹤孤飞鸿。丰姿不减紫芝叟，文采或遇青藜翁。锦肠沁透金壶墨，鬓丝半映笼鹅白。赤壁山前醉月明，垂虹亭下眠秋夕。江南十月天未霜，寒花晚节生馀香。重阳无雨一冬霁，十有九日如春阳。楚芳老禅好奇事，便托丹青写幽思。相邀同甲赴同盟，遇水乘舟陆乘骑。山殽野簌充行厨，传觞促令相歌呼。林间似有鬼神动，青天湛若星辰孤。功名富贵知何有，万事纷纷尽刍狗。千年一度黄河清，几人解饮同年酒。古来戊子与甲辰，大小雌雄何足陈。清风素节图中事，一笑浑忘洛下春。"}