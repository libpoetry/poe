{"id":"699779","title":"晋文渊阁及太子太保愧感有述三首","dynasty":"明","author":"郭之奇","text":"天书远播及馀春，云际光垂色倍新。海角犹留忠作伴，师中漫许道为邻。轻裘缓带依羊祜，歌雅投壶忆祭遵。所恃声名收万国，敢云文物自孤臣。四载驱驰一念馀，朝天归阙两何如。了翁徒奉便宜诏，德秀终思衍义书。岂有忠言垂国史，漫劳资政宠戎车。单骑已逊汾阳久，市骏休言自隗初。当年簪笔羡瀛洲，此日天章动碧流。番岭人才供一代，曲江金镜表千秋。干戈满目惭迂腐，蝉冕惊心惜赘疣。自继莱公称北锁，几从范老学先忧。"}