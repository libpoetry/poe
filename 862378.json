{"id":"862378","title":"寿藤杖行","dynasty":"宋","author":"王柏","text":"君不见奇章咨嗟削方竹，老杜作诗誇紫玉。又不见东坡惊喜铁铿然，灵寿曾为汉臣辱。我有怪藤几千岁，老髯乳节雷斧斸。古苔苍藓封护秘，风删雨剥枝干秃。头角轩昂曲虬势，皮毛冷滑鸟蛇腹。鹤膝铜环不敢班，武夷湘水皆退缩。不借山翁荷蓧去，未逢太乙然藜读。祥光闪闪意有在，殷勤来寿徐平叔。平叔乐道玄又玄，奼女婴儿丹久熟。两脚踏在真实地，一善满载长生箓。采芝觅药扶峻崄，敲云挑月相追逐。有时化作葛陂龙，先生骑上蓬莱宿。"}