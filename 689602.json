{"id":"689602","title":"和戴伯元李席珍菊会诗二首","dynasty":"明","author":"吴琏","text":"老圃秋容次第开，晚山清节可谁陪。日高重影参差见，风细微香远近来。盈把采馀陶令手，落英飧老屈原杯。枝枝朵朵重重瓣，真费天工细剪裁。高秋篱落露华浓，佳节何年酒盏空。彭泽白衣来远圃，龙山乌帽落轻风。菊因人赏花方媚，诗出天然句始工。更拾落英频细嚼，这般清味可谁同。"}