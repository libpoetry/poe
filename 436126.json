{"id":"436126","title":"蒲城董公余素不识其何如人也一日袖横轴所谓龙窝图者同仲坚来过而以诗见谒余雅不能文诗尤非所长者加之老病日久纵不避拙恶亦安能为他人摧肝肾耶渠请益坚余重违封意且念其勤姑因所见以叙之云耳","dynasty":"金末元初","author":"段成己","text":"封生携客来，谒我蓬蒿里。轩轩抗尘俗，不知谁氏子。所主吾既贤，伊人亦云喜。探怀出新图，一语烦举似。蹇予不能文，三请意未已。溪山有素期，入眼尽其美。层云蔽重渊，万木夹两涘。飞流泻绝壑，千丈垂幅纸。馀霏散如雾，点滴乱纷委。何物窍其傍，相传龙所止。庙貌寄空山，何代为经始。年深祭血乾，乱久谁复祀。威灵昔所闻，对面隔千里。诚通感必应，虽远犹在迩。巍巍窟宅尊，安卧久不起。何当洗甲兵，倒挽豳溪水。"}