{"id":"703774","title":"望归人二首","dynasty":"明","author":"释函是","text":"岁暮怀归人，苍茫云木外。登高不可见，入室闻寒籁。髣髴檐下声，捲幔日已昧。日昧犹平时，对此偏无奈。山泽谁不乐，衣食岂自然。叩门良有时，淹滞将穷年。一诺未云易，宁更嫌迁延。世间重财宝，慷慨安得兼。客心久已降，节序无后先。市井归人忙，对之如夜禅。俛仰匪我畏，所畏在脆坚。中愿苟或谐，可以遂林泉。归期知随人，吾心徒拳拳。"}