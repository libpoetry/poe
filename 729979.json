{"id":"729979","title":"清凉寺呈本师","dynasty":"清","author":"释敬安","text":"达人贵宏道，独觉非所论。觉花馥心地，智水湛灵源。誓然大智炬，永破尘沙昏。拂衣舍卫国，开讲给孤园。岂不疲津梁，弥悯四流奔。乔岳蕴灵异，中有甘露门。非贤岂能主，惟德众所尊。人天一忻悦，花雨何纷繁。迦叶信小果，庆喜惭钝根。荷法各有任，嘉会何由敦。聊勉自化志，庶用酬慈恩。"}