{"id":"55718","title":"范宽寒江待渡图引为梁光禄仲齐赋","dynasty":"明代","author":"刘溥","text":"梁公骑马到我门，手持一幅范宽画。入门大笑挽我臂，请向中堂壁间挂。绢阔四尺高丈余，一片雪意寒模糊。盖因此画历岁久，坡脚破缺裁欲无。大山小山玉相琐，树石人家无不可。有人骑驴涉长道，有人下马呼江舸。想其盘薄心神融，布置自与元气通。笔势惨澹魂神泣，艺苑久矣无良工。其上已有三人作，巢云留清与耕乐。或情或景各其妙，我欲续之愧粗恶。梁公梁公听我语，此画曾入《宣和谱》。真是《寒江待渡图》，切莫向人容易与。"}