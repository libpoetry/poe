{"id":"987338","title":"西湖竞渡游人有蹂践之厄","dynasty":"宋","author":"高斯得","text":"杭州城西二月八，湖上处处笙歌发。行都士女出如云，骅骝塞路车联辖。龙舟竞渡数千艘，红旗绿棹纷相戛。有似昆明水战时，石鲸秋风动鳞甲。抽钗脱钏解佩环，匝岸游人争赏设。平章家住葛山下，丽服明妆四罗列。唤船催入里湖来，金钱百万标竿揭。倾湖坌至人相登，万众崩腾遭踏杀。府门一旦尸如山，生者呻吟肱髀折。西湖自是天下景，何况遨头古今压。一时死者何足道，且得嘉话传千叶。谏官御史门下士，九重天高谁敢说。溪翁聊尔作歌谣，谨勿传抄取黥刖。"}