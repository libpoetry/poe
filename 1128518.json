{"id":"1128518","title":"蒙若拙宠次陈敏彦韵三和","dynasty":"宋","author":"葛胜仲","text":"彤墀日觐赤霜袍，何苦怀归问大刀。吴坂未逢惊騕袅，丰城行见拭豪曹。庙堂仄席方求助，筦库飞刍莫讳劳。即向词垣摛外翰，当年仙桂几枝高。寺居岑寂近方袍，贫舍分瓜每借刀。隶事旧闻轻叔宝，读书今却笑敖曹。珍姿浑厚韬和璞，利刃坚刚敌孟劳。桂树独生千仞表，太丘家世显名高。韶颜秘殿赐恩袍，白首山城始梦刀。竹坞有诗缘二妙，棠阴无讼赖诸曹。消閒不废持螯饮，结课曾微汗马劳。更拟松江理烟艇，如归亭上踵三高。"}