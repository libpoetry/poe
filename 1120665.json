{"id":"1120665","title":"玉友初成戏作二首","dynasty":"宋","author":"周紫芝","text":"小瓮鹅黄拨不开，晚风吹蚁转荷杯。灯前细酌情何限，病后朱颜老却回。我亦平生笑馀耳，人今何处有陈雷。方从欢伯作幽事，莫唤酪奴相继来。旧交谁复可相忘，晚向林中得此郎。政恐大儿妨笑语，频呼小友共回翔。坐来乌有聊为客，醉后无何即是乡。多谢故人分玉粒，夜灯和雨捣新香。"}