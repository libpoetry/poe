{"id":"1128196","title":"七夕","dynasty":"宋","author":"程俱","text":"阿母云车下建章，茂陵秋草竟荒凉。汉庭卿相如麻苇，只数窥窗陛戟郎。缑氏山头白鹤飞，山川良是昔人非。翛然脱屣人间世，不独辽东丁令威。胥门老蔡定凡仙，会有神人与作缘。自笑尘容滞穷骨，不如鸡犬上青天。腹中书籍虽无几，可奈多知作病何。正欲扫除无复理，聊将犊鼻挂庭柯。织女机边天汉流，盈盈脉脉望痴牛。未应乞巧能如愿，咫尺星桥不自由。乘槎吾欲问天孙，荣悴宁当巧拙论。富贵可求难自强，五穷那肯置迷魂。"}