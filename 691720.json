{"id":"691720","title":"岁暮五首","dynasty":"明","author":"李梦阳","text":"万木萧萧俱岁暮，疏梅修竹可怜风。三河晴雪飞鸿里，四海孤城返照中。白首园林惟阒寂，紫尘车马自开通。谁堪物序惊前事，况复冯高数废宫。临除弦管益纷纷，考鼓撞钟处处闻。蜀锦越罗连夜制，綵蛾花胜逼年分。流传自是豪华地，怅望能堪日暮云。泽草芊芊巳新色，雁南犹起北风群。堂北融泥云气生，堂南枯树两禽鸣。冰霜眼过风须转，岁月心悬老自惊。辞腊酒怜比舍馈，迎春花欲上阶明。壮图回首今迟暮，点检应挨笑拂缨。叹往嗟来秪自痴，未衰那即鬓如丝。同朝鹓鹭云霄隔，故国松楸道路疑。园草唤愁偏勃勃，槛梅偷腊故垂垂。端居寂寞无双蒂，强食栖迟有一枝。岁当癸酉庐山曲，冬尽扁舟记独栖。湖海合冰龙尽立，溪林压雪虎时啼。阴阳晴晦双过鸟，南北行藏一杖藜。今日中原对河岳，暮云回首楚江西。"}