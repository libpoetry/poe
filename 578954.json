{"id":"578954","title":"常山殷氏榴花双鸟图鸟鸣喜相逢","dynasty":"明","author":"王佐（汝学","text":"喜相逢，五月中，石榴花发枝枝红。白者窥枝雄叫雌，黄者隔花雌应雄。雄呼雌应千花底，声声似叙相逢喜。也知幽鸟有好情，人喜相逢曾鸟比。喜莫喜于初相逢，亦莫悲于终相撇。相逢之初恩爱深，相撇之后恩情绝。君不见武帝逢阿娇，贮之金屋中。色衰长门里，弃置如秋蓬。又不见相如遇文君，当垆盟肺腑。茂陵得新人，白头吟别苦。人心始终多易移，不独人间夫与妻。交情贵贱亦如此，倏然炎凉朝暮里。不知此鸟相逢喜，莫以人情易终始。"}