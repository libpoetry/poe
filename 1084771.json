{"id":"1084771","title":"和韩南食","dynasty":"宋","author":"王十朋","text":"海错千万族，惟蚝不能行。潮来腹自饱，亦足遂厥生。翻笑鱼蟹虾，晨夜何营营。风味与江瑶，可以次第名。荐身炮炙间，壳破材始呈。北客昔南食，一见生怪惊。故人居海滨，群鲜厌庖烹。酷爱此味真，不假姜桂橙。遥怜山间友，混迹黎与骍。蔬肠久不饱，肌骨尪且狞。巨房饷馋腹，一笑百念平。岂为饮食欲，实见亲旧情。谁知齑盐馀，盘餐味常并。故乡实堪恋，未用图西行。"}