{"id":"40024","title":"燕歌行·代北云气昼昏昏","dynasty":"南北朝","author":"庾信","text":"代北云气昼昏昏。千里飞蓬无复根。寒鴈嗈嗈渡辽水。桑叶纷纷落蓟门。晋阳山头无箭竹。疎勒城中乏水源。属国征戍久离居。阳关音信绝能疎。原得鲁连飞一箭。持寄思归燕将书。渡辽本自有将军。寒风萧萧生水纹。妾惊甘泉足烽火。君讶渔阳少阵云。自从将军出细柳。荡子空床难独守。盘龙明镜饷秦嘉。辟恶生香寄韩寿。春分燕来能几日。二月蚕眠不复久。洛阳游丝百丈连。黄河春冰千片穿。桃花颜色好如马。榆筴新开巧似钱。蒲桃一杯千日醉。无事九转学神仙。定取金丹作几服。能令华表得千年。"}