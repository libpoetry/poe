{"id":"1103563","title":"过舒临海故宅","dynasty":"宋","author":"谢翱","text":"破壁湿海藓，水退日气蒸。云是舒公宅，其孙艾且仁。昔公初作尉，视事即斩人。上书称臣亶，待罪沧海滨。天子有诏至，汝亶可治民。尔时荆文公，上方邑之鄞。闻此辄异之，久会公秉钧。谓此非狂狷，引用至中丞。立朝思蹇谔，庶以报君亲。苏公下诏狱，谗者用事新。于此与有力，岂为重其身。晴风吹海雨，山川尚横陈。俛仰勿太息，徒为惊尔邻。"}