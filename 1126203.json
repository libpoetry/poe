{"id":"1126203","title":"杨和王挽章五首","dynasty":"宋","author":"曹勋","text":"奉銮翔霸府，血汉圣心留。稍护勾陈卫，旋分慰抚忧。威名腾瀚海，姓字竦旄头。和国真封贵，元功记冕旒。代北生英杰，临戎发策新。两淮平僣乱，二纪并洪钧。定难诗书将，推忠社稷臣。临分双下泪，每忆每沾巾。早岁名虓将，阴功晚益昌。职齐张右相，威并郭汾阳。水月宸奎炳，风云宝墨香。两宫恩赙礼，深见眷忠良。帝谓关张勇，气吞豺虎群。忠诚昭白日，始卒翊明君。灭没台躔耀，哀荣凤口坟。传家有贤嗣，泪血入江云。乍去潭潭府，方多耿耿心。尝忘言激切，共叹老侵寻。侧听医方验，何期讣报临。缞麻望神坐，云亦惨愁阴。"}