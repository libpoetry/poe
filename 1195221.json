{"id":"1195221","title":"春日闲居三首","dynasty":"唐","author":"秦系","text":"一似桃源隐，将令过客迷。碍冠门柳长，惊梦院莺啼。浇药泉流细，围棋日影低。举家无外事，共爱草萋萋。长谣朝复暝，幽独几人知。老鹤兼雏弄，丛篁带笋移。白云将袖拂，青镜出檐窥。邀取渔家叟，花间把酒卮。寂寂池亭里，轩窗间绿苔。游鱼牵荇没，戏鸟踏花摧。小径僧寻去，高峰鹿下来。中年曾屡辟，多病复迟回。"}