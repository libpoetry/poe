{"id":"1239523","title":"酷暑谣","dynasty":"元末明初","author":"陶宗仪","text":"火云崒嵂火龙劣，火星荧煌火光泄。田畴龟坼土鳞皴，海波鼎沸泉脉竭。直疑天地作红炉，黄金可销石可裂。年年三伏暑固隆，未有今番如此热。兀坐浑如堕甑中，又类馀酲共羁绁。支惰放肆倦举舒，舌呿莫持懒言说。沾赐谁能玉井冰，消烦欲踏蓬婆雪。农夫农妇有死者，道上行人多病暍。边庭将士其奈何，铁甲铜盔汗流血。愿祈甘雨洗炎歊，普为民心蠲蕴结。"}