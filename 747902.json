{"id":"747902","title":"十二月二五日立春太湖留别咏芝君久抱病盖误服温剂余小住三日不令服药眠食谈饮乃俱健胜","dynasty":"清","author":"何绍基","text":"营门大开不须款，主人迟客欲忘盥。十余年别果精进，刬尽才华归朴坦。群才延访日匑匑，宦味澹余能侃侃。兼资文武根道力，举世同声叹微管。雪夜联床语微至，病驱却药意怡衎。君言时弊苦末疾，医者宜求和与缓。将才日出循吏希，军务方长民事短。务敦悃愊苏疮痍，未宜驰骤矜威断。杀贼容易固圉难，此意有谁窥奥窾。我言君疾正同此，贵以优游平剽悍。一身肩任军国重，万士归依肝胆满。精神惟仗自存固，箴石岂容偏峻暖。且迟归计向湘水，暂可新春同酒碗。忍将别泪弹向君，愧我江湖恣间散。"}