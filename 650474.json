{"id":"650474","title":"腊月四日同杨谕德晚出访友人李伯葵余回至长安街坠马遂在告数日胡学士先以诗见寄明日杨复以诗来相嘲因次韵奉答且以自解也然后诗结语盖答杨意也 其二","dynasty":"明","author":"金幼孜","text":"向晚街头惊坠马，已瞻归骑去翩翩。溅泥未觉沾乌帽，坠地宁论涴锦鞯。松火寒炉供夜坐，梅花高阁对朝眠。未须一蹶伤迟暮，壮志还应迈昔年。"}