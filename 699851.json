{"id":"699851","title":"寄刘彦基同知五绝","dynasty":"明","author":"郭奎","text":"洪州别驾久相违，骥足迟迟三月归。应被长干儿女笑，春风不试绣罗衣。御史台前锦绣坊，千官同日宴刘郎。如今换却青骢马，潦倒风尘两鬓霜。南浦登楼一曲歌，江花潭影照青蛾。谢安不与人同乐，天下苍生奈若何。先生于我义如山，杯酒相逢适意间。日晚江城多难后，一官却羡治中閒。九月征人未授衣，年年书到故园稀。无情恨杀湘东雁，不带平安一字飞。"}