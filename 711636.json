{"id":"711636","title":"四时白纻歌五首 其二 夏白纻","dynasty":"明末清初","author":"陈恭尹","text":"草萤本质昔已枯，化身今比明月珠。飞君华堂缀交疏，何况贱妾不肖躯。能歌巧笑工步趋，长眉的皪承清矑。不敢自许众道殊，幸离下土升阶除。云房别馆如天居，奉君颜色今夕初。秣君驷马豆以刍，醉君吏士人石醹。愿因微风达区区，昼长夜促乐斯须。"}