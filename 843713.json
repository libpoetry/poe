{"id":"843713","title":"贺钱晴峰老夫子新婚二首","dynasty":"清末民国初","author":"许南英","text":"鼎盛年华卓荦姿，风流儒雅亦吾师。立身不肯卑官屈，坦腹曾为长者窥。入幕郗超多伟略，传家钱起有新诗。平分笔下春风气，半拯苍生半画眉。春入梅梢腊雪边，华堂好事近春先。一双眷属情初定，廿四花风信已全。连理琼枝人似玉，芙蓉锦帐夜如年。今宵阳上非阳下，毋用「潜龙」小印镌！"}