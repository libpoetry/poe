{"id":"578930","title":"夜宿武夷止庵","dynasty":"明","author":"王佐（汝学","text":"南渡琼诗人，求仙得此道。我来一访之，止庵空肖貌。止庵在何许，九曲武夷隩。上山多灵芽，下涧多瑶草。景物且夷旷，山水亦绝好。道人此真修，中有烧丹灶。闻说烧丹日，精致尤可道。九转未为至，十转不为到。温养黄庭珠，乾坤坎离奥。三光任陆沉，一珠温自保。功就山灵泣，鼎枯泉脉浩。身去仍丹丘，神与此山老。诗赋留山间，手泽犹精造。永与九曲歌，并作镇山宝。仙集响琅琅，我心明皓皓。持集归故乡，为报五原保。"}