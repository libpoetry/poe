{"id":"210056","title":"八宝妆·望远秋平","dynasty":"宋代","author":"陈允平","text":"望远秋平。初过雨、微茫水满烟汀。乱葓疏柳，犹带数点残萤。待月重帘谁共倚，信鸿断续两三声。夜如何，顿凉骤觉，纨扇无情。还思骖莺素约，念凤箫雁瑟，取次尘生。旧日潘郎，双鬓半已星星。琴心锦意暗懒，又争奈、西风吹恨醒。屏山冷，怕梦魂、飞度蓝桥不成。"}