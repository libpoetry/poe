{"id":"584118","title":"古楠","dynasty":"明","author":"黄衷","text":"山人报我得古木，芳脂滴血楩楠香。万牛直驱万仞表，青铜古石盘穹苍。风雷有时战斤斧，氤氲融液成文章。千年魑魅递呵守，精灵上应青龙光。孤根正尔中隆栋，况有岐干堪修梁。冲涛逆浪献大内，天颜一笑嗟贞良。左绳右引足艺巧，涂金抹綵仍煇煌。清丝妙竹被落宴，子孙千亿歌斯干。谛思物理煞有数，短篇未竟还悽伤。磻溪不遇老渔死，楠乎幸免同枯杨。愿言勿挠保终吉，不然群木徒圆方。"}