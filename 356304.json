{"id":"356304","title":"沁园春·题归元公僧服像","dynasty":"清代","author":"邹祗谟","text":"汝是何来，宣公后裔，太仆曾孙。见中山绝技，喷成墨雾，洪园异节扫向苍云。才大难施，调高寡和，历落嵚崎可笑人。因底事、着缁衣皂帽，便欲离群。莫教短笑长颦。且百饮深杯醉不分。任千峰极目，闲愁不断，一身出世，故态犹存。骂鬼文章，吓蛮书檄，一卷离骚酒一樽。还记取、是钓台狂客，栗里遗民。"}