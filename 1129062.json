{"id":"1129062","title":"学无学颂一十五首","dynasty":"宋","author":"释印肃","text":"尝闻学道不依形，道不依形不离形。不离不依犹寐语，寻思寐语本天真。休道这边与那边，得时何更有枯偏。有为皆是梦，梦中明白体如然。莫向人前说是非，是非不到实希奇。假饶讲得天花坠，大地山河总不知。戴起枯髅撞眼睛，烧香设拜甚精勤。一盲引众谁人会，赚误世间多少人。病在己而过在师，脱师离己闷胡芦。从前学解皆忘却，撞头磕脑愈心粗。实见菩提说甚禅，大家打开过残年。相逢道伴何言语，无价真珠不用钱。达磨西来脑搭披，少林久坐若顽痴。如斯显赫非今古，唐土生灵谁得知。老卢得了不传衣，后代儿孙切莫疑。衣法亲传两不是，心心心印了无知。五家示派乱纵横，未到玄门语默争。诳谤自招无间业，直须全体坠深坑。夺下生机不作声，耳聋眼瞎妙明生。随流只欲传心印，岂是缘情粥饭僧。昨夜三更日卓中，满天星斗雨濛濛。三门佛殿相携手，要去西天路不通。翠竹山茶映落霞，猿啼鹊噪道谁誇。一叶坠时秋遍界，春风微动一时花。悟人寂寂心寥廓，迷者忙忙到处错。普观迷悟实无因，祇这如来大圆觉。周岁孩儿八十翁，若观老少绝宗风。众生世界本无有，妙在当人一性中。十方世界口相吞，不断圆音说普门。唯有普庵知说处，一个穷人不著裈。"}