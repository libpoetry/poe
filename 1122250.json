{"id":"1122250","title":"暇日饮酒辄用靖节先生韵积二十首","dynasty":"宋","author":"俞德邻","text":"世路日已迫，吾行将安之。醉乡无畔岸，俗似太古时。一廛昔愿受，或者当在兹。在兹竟卜筑，何为复狐疑。但得酒杯在，无螯还可持。鼓刀战牧野，采薇饿西山。出处各有意，喋喋俱空言。不如得美酒，一醉终馀年。贤愚死则已，死去知谁传。嗜酒有何好，酒酣见真情。忍断杯中物，而留身后名。名誉外物尔，醉乃得此生。神完气不慑，坠车终莫惊。何必事轻举，崆峒师广成。饵香鱼深逝，弋篡鸿高飞。商皓虽寂寞，幸免坑焚悲。云何客卿辈，逐去还依依。一朝叹黄犬，骨肉异所归。贵盛能有几，转盼倏已衰。衰荣苟如此，得酒无相违。山林厌岑寂，城市嗟庳諠。醉乡有佳趣，其地幽且偏。清商叩前林，白云依远山。渔樵二三子，朝暮相往还。举酒坐争席，亦复多至言。毁以是为非，誉以非为是。是非自有真，不在誉与毁。誉尧复毁桀，两忘固佳耳。不见缯布纹，眼醉眩成绮。三闾爱秋菊，浥露餐落英。独醒鄙众醉，乃觉非人情。楚亡如厦仆，一木那支倾。离骚固愤切，聒聒如蛩鸣。餔糟何必恶，一醉观我生。霜松无悴色，春花有馀姿。勿以春花妍，弃彼霜松枝。悠悠风尘中，始见达士奇。公田可种秫，弦歌聊尔为。意倦即归去，五斗何能羁。凉飙起木末，尊酒聊独开。开尊念故友，亦复伤我怀。翻然蹈东海，甘与时世乖。岂比为佞者，日夕常栖栖。如何事与迹，零落归涂泥。诛奸无董狐，志怪空齐谐。安知万世下，善恶无谬迷。不如日饮酒，勿使肠九回。轻风飏高帜，摇摇城西隅。杖藜沽一醉，雨霁泥满涂。欲借东家驴，泥滑不敢驱。归来取败榼，怅然沥其馀。一醉不易得，醉乡真可居。昔为饥所驱，束书涉远道。俯仰四九年，少壮忽已老。引杯沃衰颜，杯尽颜复槁。人生如电露，安得长美好。所以彼至人，达生以为宝。形全精不亏，高蹈八极表。醉中忘世事，犹有酒醒时。未醒辄复醉，乃得与世辞。伯伦颂酒德，佳趣端在兹。云何礼法士，闻风独迟疑。浊酒聊可恃，渊明不吾欺。去去勿复道，有酒吾中之。百年三万日，已入桑榆境。沈醉复几时，而令终日醒。爰丝饮亡何，此事要心领。有锥姑处囊，无用求脱颖。雾豹亦何辜，伤生在文炳。凄凉三径中，中有一亩宅。庭多鸟雀喧，巷绝车马迹。卧病与世疏，俯仰踰半百。何以销我忧，美酒浮大白。独欠高阳徒，临风增惋惜。昔我事决科，穷年抱六经。桑溟忽已变，栖栖竟无成。归来请学稼，平贾充过更。徽弦挂空壁，袯襫留前庭。中夜耿不寐，惟有寒螀鸣。不赖一尊酒，何以纾吾情。园中有佳菊，含英待秋风。惜哉无美酒，对此时一中。谁如王刺史，殷勤遣庞通。怅望复怅望，云山挂天弓。五十近衰境，所戒当在得。永怀叔节辈，三者一不惑。寸田日敷菑，常恐易茅塞。犹思普天下，无有禁酒国。一醉终馀生，不语亦不默。在昔盛壮时，为贫亦求仕。终然返故庐，谋道不谋己。岂不忧饥寒，折腰固吾耻。左手招夷齐，右手揖绮里。何必驷马车，策勋耀前纪。时行吾则行，时止吾则止。行止未有涯，醉乡差可恃。道丧圣复远，奸伪纷乱真。山林有逸士，但饮曹参醇。宁著潜夫论，有死不美新。岂不羡爵位，比肩羞董秦。生为朝中英，死为泉下尘。奄忽随物化，营营徒尔勤。不如寓之酒，日与糟丘亲。秋渠溜宿雨，园蔬含土津。西郊澄霁景，柴车行可巾。有客乃竟醉，不问何许人。"}