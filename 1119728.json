{"id":"1119728","title":"题椿桂堂四首","dynasty":"宋","author":"陈造","text":"日日高堂笑脸新，五株芳桂拱灵椿。枝萦非雾根盘石，共阅壶中不尽春。灵椿移植自仙宫，丹桂年年不办供。材荐明堂皆巨栋，君家培殖富阴功。蒙庄漫诧楚冥灵，独秀吾今陋却生。更笑田家紫荆树，每随人意作枯荣。雁影联翩上绛绡，庭兰再世更奇标。义方可但燕山窦，行跨当年八叶萧。"}