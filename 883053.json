{"id":"883053","title":"别黄岩范令","dynasty":"宋","author":"孙应时","text":"庆历诸名卿，四海标一范。堂堂元祐相，人望复不减。江河源流大，终华峰峦崭。远优士会燮，讵作栾书黡。君侯大雅士，渊然粹家范。春风花气馥，秋月寒江湛。贞刚谢瑕缺，洁白消黕黤。驱车问前躅，云路声轞轞。牛刀亦何为，游刃初不斩。解令襦裤民，桁杨戒无犯。时情互醒醉，世味各辛碱。安知国中狂，正欠秋牙喊。丈夫自有在，细故非所歉。岂无昆明池，著此黄龙舰。伊余秉微尚，顾瞻随軓軓。威仪觌麒凤，冠緌笑蝉?。吾徒本平旷，谁能事崄巉。相知意气得，欲别精神黯。东风动绮席，潮痕带晴槛。为公醉登舟，离襟不能掺。"}