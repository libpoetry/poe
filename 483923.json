{"id":"483923","title":"游仙子次韵王子懋县尹","dynasty":"明","author":"张以宁","text":"白波如山多烈风，海中不见安期翁。十三真君唤我语，拄杖掷作垂天虹。金鸡啼落仙岩月，桃花满地胭脂雪。扶桑晓日见蓬莱，明霞万里红波热。酒酣少住三千春，下视城郭人民新。仙家鸡犬是麟凤，笑杀李白骑苍鳞。瑶台咫尺生烟霭，昆崙不隔青天外。寄声白发老刘郎，辛苦茂陵望东海。"}