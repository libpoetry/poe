{"id":"748793","title":"红岩望晓云","dynasty":"清","author":"孙鼎臣","text":"云气薄太虚，瀰漫晓无边。不见红岩顶，安知冈与峦。氤氲自相荡，欲断势复连。仿像峨眉峰，积雪六月坚。初日升榑桑，斜飞睨高天。排空不得上，复堕层崖巅。山腰已半出，万木根齐悬。群龙隐其首，尾掉巨石穿。须臾霄汉间，绛碧五色妍。远山豁露尽，兕象出马前。秋至暑不退，毒热地气偏。何时驾雷公，一麾金蛇鞭。"}