{"id":"1225572","title":"癸酉六月十四日臂痛不自聊戏作短句","dynasty":"元","author":"洪希文","text":"卿不见将军力挽十石弓，勇没矢筈寒气隆。又不见翰林醉挥数寸管，敕赐宫袍天色晚。古人文武具全材，但见伎俩忘形骸。君看朱亥椎晋鄙，袖千钧铁何伟哉。诗翁不复作是梦，磨墨研丹足吾用。晴窗卷手不停披，涂窜典谟笺雅颂。天公何事不见怜，坐失肩背生忧煎。顽然自觉不属体，纵有杯杓令谁传。诸君莫笑老无力，他日为郎能执戟。"}