{"id":"433237","title":"读倾盖集枨触劫中所感二首","dynasty":"近现代","author":"寇梦碧","text":"大夜希声何处寻，相逢倾盖感知音。纵教妖雉亡千祀，自有灵犀烛九阴。六合鸾枭中散泪，三春风雨少陵心。笑他修五凤楼手，输与诗囚拥鼻吟。澒洞忧来不自禁，且凭坎坎佐高吟。冲风断雁鸣诗胆，染梦斜阳酿酒心。书法犹存尼父笔，刀光渐逼广陵琴。千秋正气风骚骨，堕绪茫茫尚可寻。"}