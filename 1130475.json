{"id":"1130475","title":"偈四首","dynasty":"宋","author":"释慧晖","text":"朔风凛凛扫寒林，叶落归根露赤心。万派朝宗船到岸，六窗虚映芥投针。本成现，莫他寻，性地闲闲耀古今。户外冻消春色动，四山浑作木龙吟。巢知风，穴知雨，甜者甜兮苦者苦。不须计较作思量，五五从来二十五。万般施设到平常，此是丛林饱参句。谷之神，枢之要。里许旁参，回途得妙。云虽动而常闲，月虽晦而弥照。宾主交参，正偏兼到。十洲春尽花凋残，珊瑚树林日杲杲。皮肤脱落绝方隅，明了身心一物无。妙入道寰深静处，玉人端驭白牛车。"}