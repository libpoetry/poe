{"id":"829496","title":"望远行 效琼瑶集","dynasty":"清末近现代初","author":"周岸登","text":"修竹弹蕉费绿章。谣诼蛾眉自伤。兰芝应未妒都梁。酒边时送吓人香。倾北斗，嫁东皇。一夕催成闹妆。呼龙招鹤护瑶窗。尽从花国斗芬芳。胜读诽谐九锡篇。轻逐淮王上仙。莫将儿戏效阳源。君家选事自空前。恩未谢，印先刓。变色鸾笺凤笺。曾邀十赉降茅山。朝元圭璧奉千官。"}