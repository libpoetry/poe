{"id":"533460","title":"寿韩虞部应□八十","dynasty":"明","author":"黎民表","text":"士苑推缝掖，君门隐岁星。许身双白璧，劲气一青萍。历块才初展，抟风势未停。水冲当重寄，华省限严扃。楚醴期终设，齐钟岂浪铭。乞身常恳切，优诏屡丁宁。识面符公议，忧时付独醒。家惟供稻秫，年或采狶苓。指树从初日，挥金乐暮龄。友多猿鹤异，室有蕙兰馨。已见回淳俗，还忻挹大庭。桥边违进履，济下忆传经。远素传双鲤，飘蓬感聚萤。待公游五岳，迎气在沧溟。"}