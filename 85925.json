{"id":"85925","title":"风流子·松桂各参天","dynasty":"宋代","author":"刘克庄","text":"松桂各参天。石桥下，新种一池莲。似仙子御风，来从姑射，地灵献宝，产向蓝田。曾入先生虚白屋，不喜傅朱铅。记茂叔溪头，深衣听讲，远公社里，素衲安禅。山间。多红鹤，端相久，蓦地飞去蹁跹。但蝶戏鹭翘，有时偷近旁边。对月中乍可，伴娥孤另，墙头谁肯，窥玉三年。俗客浓妆，安知国艳天然。"}