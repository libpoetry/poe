{"id":"798696","title":"绮罗香 护花铃","dynasty":"清","author":"陈步墀","text":"园卉千重，阑干六曲，色相和鸾差近。小弄轻圆，忙到一宵声紧。已生成、缀玉多情，休再道、司香无分。替东风、著力扶持，几番迢递报花信。蛛丝斜罩屋角，同是芳心挂处，飘残红粉。寥落知音，说甚空中传恨。恐狂蜂、浪蝶飞来，更燕子、衔将春尽。怅高楼、疑雨孤鸣，梦回须细认。"}