{"id":"1246799","title":"赠李鍊师古体一首","dynasty":"元末明初","author":"唐桂芳","text":"英英山上云，决决涧中水。云水无定踪，浮生安足恃。所以古达徒，束发弃妻子。洞门扫松华，丹灶鍊石髓。功成骑日月，道大等天地。宛陵识李君，文华烂如绮。抱琴坐晚凉，清音锵玉指。画虎拂轻绡，悲风生远树。古道嗟何如，薄俗良已矣。下乘淹骅骝，太仓饱鼯鼠。宁自守黄冠，切勿羡青紫。愧予蓬藿姿，失身在泥滓。何当受真诀，莫夜三叩齿。松根生茯苓，一杯荐芳芷。"}