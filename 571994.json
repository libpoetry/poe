{"id":"571994","title":"显灵宫夜归","dynasty":"明","author":"袁宏道","text":"云头黯淡色如铁，扑衣打面旱沙热。六街泼墨气腾腾，几点风灯鬼明灭。铃铎当当辨古寺，走入衲僧蚕纸被。堕瓦抛椽雨阁眉，雷公腕脱车轮碎。长风捲地天吹坼，一星透出层云额。马蹄依旧送冲飙，炬火不光天路窄。电光熠熠谱华缯，细如姬发粗如绳。云山花鸟各呈态，天女飞丝绣不成。人言闪电是天笑，天翁何事频欢叫。嫦娥归魄织女藏，顽墨昏肓有何好。北安门外水沉路，溜点在檐雨在树。果然隔辙分晴阴，雨师似亦相回护。归来门巷无灯烛，北奴鞭婢旋煮粥。墨花一泻满吴笺，残雨疏疏滴檐竹。"}