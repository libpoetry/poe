{"id":"1143728","title":"古意六首","dynasty":"宋末元初","author":"方一夔","text":"老樵腰短斧，朅来此山中。林深绝人迹，邂逅两老翁。石上安棋局，零落归飞鸿。置斧偶坐睨，终竟谁雌雄。低头欲借问，冉冉巢云松。索寞下山去，树杪馀残红。不知岁月远，但见邑屋空。神仙在何处，只与人世同。眼净偶自见，心到遥相通。片时处仙境，百年坐春风。区区笑刘吕，妄觅蓬莱宫。谁斧若木枝，铜干苍玉叶。年年来沧波，疑与溟渤接。戏携赤玉舄，跨此寒岌嶪。飘然造殊庭，不用维与楫。浩浩吹天风，凉气入衣衱。拍浮天汉滨，匏瓜芒熚熚。黄牛不服箱，放绳掉长鬣。素娥不织裳，抛梭理香颊。千年苍藓痕，机杼空妥帖。疑是娲皇土，藏去压归箧。归来不知处，满目迷空堞。惟有卖卜人，知向天根蹑。翩翩南昌尉，来自九江西。天关列虎豹，欲进无阶梯。臣有治安策，不忍死穷栖。浮浮山林气，披褐朝金闺。上言讦贵戚，下言悯群黎。肉食久喑默，狂叫发草藜。臣言可采择，寸刀刳鲸鲵。一再不合意，反旆风凄凄。君纲坠不振，况复子与妻。自谐尘外约，东游隐会稽。武夷千馀仞，山上巢群仙。曾游析木津，醉堕白玉船。其下谁换骨，润州小婵娟。烱烱玉莲锁，栖之此山颠。丹砂一点染，灵化谁控抟。尘根洗不尽，展转来凡间。从言一念失，巫山渺云烟。徒然八十返，空度三千年。牧牛长得嬉，牧马长得骑。惟有牧羊苦，奔走脚脱皮。道人不我惜，令作牧羊儿。我羊数万头，岂不为渴饥。食草百步间，寒碧青萋萋。少许自为足，不慕饱与肥。羊眠即化石，羊行不跳篱。竟日卧松下，谁知藉金闺。紫烟横石室，兄来莫相疑。博浪不成功，偶此脱民籍。客从何方来，年纪约五百。相逢昧平生，视我犹厮役。知是羲皇人，来去了无迹。神机不忍閟，袖有青囊册。读之尽绿字，历历幕中画。十年风尘中，谈笑等儿剧。清浊同一源，凡圣本无隔。愿言邈清风，归来抱山石。"}