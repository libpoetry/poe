{"id":"500445","title":"赠赵道昭","dynasty":"明","author":"陶安","text":"十五载前曾识君，壮哉词气凌青云。十五载后复相见，顿觉中年须发变。人生佳会苦不多，江海茫茫奈别何。清宵怀人耿予独，目送老月飞银河。东风鼓棹姑溪上，乘兴敲门一相访。奇言缕缕惊座人，包括周天众星象。知音者稀谁与论，倦持宝瑟立齐门。几见杏桃红雨落，岁寒梅雪又黄昏。天借片时谈笑共，追忆从前恍如梦。雁声落枕促登途，驼氁冲晓霜花重。我别中山不记年，为我访问蓝桥泉。一朝当路有知者，相见恨晚毋归田。"}