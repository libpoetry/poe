{"id":"862455","title":"挽朱宜人","dynasty":"宋","author":"王柏","text":"蜀峰飞来不记年，嶪峨崒嵂青绵联。康湖演漾吞万壑，风雷日夜喷飞泉。水西葱郁气方壮，水南重得黄牛眠。深山大泽绝异处，造物冥锢难轻捐。龙翔凤舞萃英淑，岂非天授夫人贤。綵云落月相圭璧，山花庭草摇香钿。虎羊甲士俨成列，万松磨飐生苍烟。夫君笔力扛九鼎，亲著幽德熏兰荃。应有山灵乘赤豹，千年呵护青瑶镌。"}