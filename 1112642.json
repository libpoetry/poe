{"id":"1112642","title":"伤春四首","dynasty":"宋","author":"张耒","text":"晓雨催春不惜花，乱红飘泊委泥沙。伤心忆得年时事，白发风前只叹嗟。红杏墙头最可怜，腻红娇粉两娟娟。晓来并逐东风尽，容易分飞又一年。嫩紫妖红惜不得，乱随风雨点蓬蒿。荒田野草花开晚，主管春光输尔曹。高楼春昼独惊心，白日閒云亦自阴。风雨催花花已尽，满城新绿乱鸣禽。"}