{"id":"834731","title":"摸鱼子 憩园探梅，柬次泉","dynasty":"清末民国初","author":"冯煦","text":"款重门、玉尊初罢，疏香时度帘隙。西阑一树垂垂发，消得何郎词笔。春正寂。算剑外漂零，花与人俱客。孤云片石。便梦到庭阴，有人应妒，羁思冷湘瑟。年时事，负了苔边游屐。相思偏在故国。忍寒一夜吹横玉，只有素娥曾识。忘不得。是初渌轻烟，孤艇江南驿。东归甚日。去七里溪光，画眉啼处，与子弄寒碧。"}