{"id":"697494","title":"白纻歌二首","dynasty":"明","author":"胡应麟","text":"葡萄之酒琥珀缸，金罍玉斝春茫茫。博山炉焚沉水香，翠屏朱户罗笙簧。援琴鼓瑟流清商，洞箫遏云声飞扬。珠帘不捲凝夜霜，千花万花夹华堂。明星烂烂出东方，左挟安陵右龙阳。美人翠袖娇红妆，秦城卫女纷成行。愿君一盼生辉光，清歌盈盈绕画梁，夜如何其夜未央。黄金为堂白玉椽，翠屏珠户罗婵娟。流苏帐煖春茫然，鸳鸯锦被裁合欢。明眸皓齿娇相怜，三星煌煌月在天。灯长烛明兴未阑，都梁甲煎焚华轩。茱萸苏合纷缠绵，非烟非雾非人间。引宫刻羽鸣幽兰，昆崙之觞斗十千。美人垂手临风前，回身杂佩何珊珊。珊瑚火齐间木难，腰围尺六芙渠鲜。惊鸿宛转飘琼筵，双成弄玉俱神仙，夜如何其夜漫漫。"}