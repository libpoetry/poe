{"id":"901089","title":"书后村诗卷","dynasty":"宋","author":"张埴","text":"我看后村诗，未许后生到。油然真意兴，流出好怀抱。蜂蝶林中花，牛羊原上草。孤村来午馌，小涧生新潦。扶孙行更健，阻雨归不早。买鱼船迸滩，畏虎樵争道。客多待荷花，田少种粳稻。木龙有造化，野鹤无烦恼。中秋月到笛，九日鞠上帽。东舍帘酥胸，西邻绩鬼貌。剖开床头瓮，浇沃腹中稿。对灯舞僛僛，抚几歌浩浩。明朝复何事，随意足幽讨。墙下负暄宜，腊前得白好。金穰心愿遂，木刻足迹扫。此乐政无价，吾诗尤是宝。清风百世下，持以见郊岛。持以见郊岛，岂不一绝倒。岂不一绝倒，来迎玉山老。"}