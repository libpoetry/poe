{"id":"682221","title":"送田钟台殿读省觐南还四首","dynasty":"明","author":"于慎行","text":"十载金门隐岁星，故园归去为趋庭。武夷山色休相讶，不染风尘两鬓青。怜君万里入沧洲，天际孤帆水上浮。别后相思无处寄，鸿声不到海南头。零落心期世路难，河梁斗酒为谁欢。不知十二街头月，今夜君从何处看。别恨归心总不支，蓟门烟雨送行时。离人莫折官桥柳，为我留将一两枝。"}