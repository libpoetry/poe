{"id":"849858","title":"寄陈士登元龙士登书问盗且责予不贻书当路为剪除计予方以罪归有言谁见省作诗谢之","dynasty":"宋","author":"王迈","text":"悠悠我之思，东里陈惊坐。更阑梦持环，昼永心摇纛。一春苦风雨，我困南山饿。君楼百尺高，头上天几大。于我未忘情，更仆修夙好。耿耿忧世怀，急于闻警报。为怜上四州，豺虎正喧噪。虐焰欲熏天，获人争斩剉。将州岂不武，弃县如洟唾。官军望而奔，所至徼宴犒。邻境近忧惶，刁斗急巡逻。君责我以书，何时乃高卧。曷不出良筹，亟为当路告。当局自能迷，看局当不蹉。我壮君之言，义起千夫愞。顾方谨三缄，此戒那可破。诸贤各有谋，何欠侬一个。君家昔太邱，能愧梁上盗。毋为陈君短，此语更传播。吾家昔彦方，能正屠牛暴。勿使王君知，叩头甘谢过。两家俱德门，今有若人么。前时何岩警，召乱在县左。赖君告少仙，全活几髫髦。但推此仁心，古人不难到。邻里贵有恩，急难相悯悼。裂券蠲宿逋，减赀粜庄课。肯令州中人，指我为奇货。盗亦有道者，仁里敢桀骜。忠信蛮貊行，岂弟神明劳。我持一瓣香，日为苍生祷。吾君甚爱民，恩德侔覆帱。社稷福灵长，妖氛行屏扫。吾言非诞迂，有唱吾须和。"}