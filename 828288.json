{"id":"828288","title":"为苏堪作夜起图即祝其七十初度","dynasty":"清末近现代初","author":"陈曾寿","text":"任重吾道远，才老天心奇。沉吟鬓未霜，忽巳七十时。主忧臣分辱，锡嘏惟逊辞。愧彼惜涓埃，妄徼非分施。竭来慰朋旧，婉娈花前卮。云天需宴乐，贞吉符爻词。严整性所耽，鸡鸣日孳孳。属作夜起图，此意谁能知。精金淬百鍊，事会无穷期。夜衣不遑寝，逆旅真吾师。"}