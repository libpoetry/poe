{"id":"1218622","title":"马国瑞所题李龙眠画赤黑二马相戏卷子一轴索余题诗因题卷后","dynasty":"元","author":"成廷圭","text":"君不见项王乌骓如黑龙，蹴踏万里烟尘空。五年乘之勇无敌，七十二战收奇功。又不见白门赤兔来向东，神物终属云长公。百万军中刺名将，疾如健鹘追秋风。龙眠居士亲貌得，毛色意态将无同。沙场无人白日静，平陂浅草青茸茸。双蹄直立欲变化，两尾突起争豪雄。还君此图三叹息，此马忽去难再得。江南异事人未知，又见麒麟出东壁。"}