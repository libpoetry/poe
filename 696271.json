{"id":"696271","title":"追和石田翁落花诗二首","dynasty":"明","author":"罗焘","text":"花随流水去悠悠，几日伤春欲白头。絮系游丝肠百结，瓣浮细雨泪双流。秋千院落人孤立，杜宇枝头月一钩。过眼韶光无计挽，年年空抱别离愁。堆紫堆红曲径边，飞来飞去小庭前。随风入户最难定，送雨过林真可怜。青帝不能留一日，玄都重到又经年。芳菲去去无存迹，恰似生前未结缘。"}