{"id":"1250515","title":"寄云山寺僧人草堂","dynasty":"元末明初","author":"朱希晦","text":"白云深羃羃，青山郁峨峨。道人无住著，奈此青山何。山中草堂花映户，禅味由来最清苦。嗟予寥落徒相思，身绊尘缘乃远阻。李邺侯，懒瓒公，平生道气长塞胸。法中老将人中雄，曾翻砚水作玄雨，号令神物驱蛟龙。朅来谈笑九天上，坐使六合生华风。苍生戢戢俱在甄陶中，公今顾我如有意，会飞杖锡凌苍空。"}