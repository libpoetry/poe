{"id":"1062256","title":"观临淮双头白莲图","dynasty":"宋","author":"周知微","text":"君不学叔隗季隗南归晋，又不学大乔小乔东入吴。一种桃根与桃叶，若为化作双芙渠。临淮政成有馀暇，坐令华屋生潇洒。鹅溪一幅万里宽，移得浙川入图画。天空水阔江茫茫，想见女英与娥皇。九疑云深苍梧远，冰姿玉泣不成妆。苦心抱恨何时了，香骨应甘没秋草。不如回首谢秋风，分作尹邢来汉宫。"}