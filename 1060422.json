{"id":"1060422","title":"送谢无逸还临川","dynasty":"宋","author":"洪朋","text":"东山谢安石，事业照星斗。佳人临川秀，自言乃其后。昔我未知子，籍甚大江右。迩来识君面，风流故自有。早岁翰墨场，挥洒不停手。河发昆崙丘，风怒土囊口。春来入诗垒，窥杜逮户牖。笔力挟雷霆，句法佩琼玖。起予虞帝韶，和汝秦人缶。少年厉锋气，鄙夫成老丑。人才古所难，吾子定不朽。清和四月夏，销黯一樽酒。悠悠西峰云，闇闇南浦柳。平生六艺耕，勿遣生稂莠。鼓枻黄花秋，慰此长回首。"}