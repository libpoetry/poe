{"id":"630320","title":"杂诗七首 其六","dynasty":"明","author":"释函是","text":"日中影自仄，岂待薄虞渊。流曜渐西夕，烛炬讵足然。举目昧荧荧，哲士惭几先。人天虽合并，难以希时贤。一死不可生，及生犹迁延。既已绝世用，吾当纯用天。周望勋安在，邓禹名空传。渭滨与邺下，至今河潺湲。冢上呼黄鹤，子安何时仙。功泽在一世，形骸无千年。声象非永久，探索维幽玄。抚时知代谢，观身悟脆坚。悬鉴穷将来，乃居万物前。沉寐忽一觉，枕间闻夜泉。响寂竟何从，悄然复成眠。"}