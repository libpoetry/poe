{"id":"46941","title":"送王推官赴官谯阳","dynasty":"明代","author":"高启","text":"久治乱所伏，国家失其防。初如决洪流，拱手遍四方。频年劳訏谟，欲补千百疮。子为京师客，忠愤何慨慷。濯冠捧书函，平明献朝堂。上言固大业，下言振颓纲。且为有万死，圣明察臣狂。臣言倘获施，立能致时康。宸居岂云远，遥指天中央。鸡鸣列仙仗，九门洞开张。谓宜只召见，拜起随班行。上殿笏画地，论奏尽敷详。如何竟报缺，不得瞻清光。一官非所愿，欲令赴蛮荒。徘徊出都门，风雨湿晓装。行行过吴洲，木叶秋始黄。逢予解鞍饮，激烈椎酒床。平生忧时心，辛苦不自忘。颇闻到官所，此去路尚长。红日出雾迟，孤城海茫茫。遗民似猿鹿，山谷多惊藏。繁英艳踯躅，琐实推槟榔。瘴疠况时作，投老恐子伤。何不且少留，共骛豪华乡。子笑不我顾，翩然决南翔。明朝指鲸波，高帆若云扬。去矣各异国，有意徒相望。"}