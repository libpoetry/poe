{"id":"909620","title":"贺新郎 其一 送静斋堂召，和朔斋韵","dynasty":"宋","author":"李曾伯","text":"岭蜀天涯路。忆前年、担簦西上，旌麾南去。谁谓潇湘还解后，重对灯前笑语。挺乔木、森森犹故。梅外柳边官事了，记牢之、曾著元戎府。聊访问，旧游处。酒边不用伤南浦。为鄇亭、百年门户，正烦宗主。见说君王方旰食，借箸哺应为吐。这官职、二郎须做。若见时贤询小阮，愿早携、袯襫耕春雨。嗟矍铄，恐迟暮。"}