{"id":"813437","title":"黄鹤楼送家稼畬兄归里","dynasty":"清","author":"李振钧","text":"心胸常抱百年愁，天地惊传一叶秋。半壁东南楼屹立，大江上下水中流。离怀别久能谙未，往事谭深似梦不。话到文章千古恨，潇潇风雨吊荒洲。岳阳楼上共凭栏，又向晴川画里看。吟欲撚髭愁韵险，望将穿眼到家难。乱飘木叶风初动，静答砧声雨乍残。归去相思渺无际，六朝山影逼人寒。"}