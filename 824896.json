{"id":"824896","title":"复从游武昌西山九曲亭至陶桓公祠","dynasty":"清末近现代初","author":"郑孝胥","text":"楚山入武昌，连峰到江尽。危亭据九曲，江树遥可认。东坡千人耳，名与此山峻。壁间颖滨记，微叹转清润。长沙擅攻伐，当日比廉蔺。平生慕圣禹，事乃儒者近。至今读书处，老桂散馀韵。来游生苦晚，入世遘多衅。谁言不逮古，差喜陪雄俊。尚书实挺生，忧国带霜鬓。高宾有梁蒯，声实各隐磷。峰头立小语，万古入鸿阵。部民争拥看，诸岭为微震。贱儒世虽弃，济胜颇能奋。登临摩倦眼，私淑窃自信。被发行归山，振衣向千仞。"}