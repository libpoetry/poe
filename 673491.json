{"id":"673491","title":"王舜耕山水送任章南游","dynasty":"明","author":"刘珝","text":"世传南亩丹青好，笔底天机不草草。叠嶂层峦点染间，咫尺芙蓉插晴昊。白云涨雪落溪中，溪流宛与仙源通。波光水色互掩映，烟霏雾霭纷濛濛。鸡不鸣兮犬不吠，山人不识王侯贵。茅檐旭日上三竿，借问此时曾起未。一声啼鸟春昼长，门前绿树森成行。竹篱苔径轮蹄绝，临风坐落松花香。蒲东任君有高致，此景分明在胸次。人间山水已熟看，只今又欲浮淮泗。淮南山水天下奇，我生时时梦见之。少年失脚红尘里，纵有高怀何所施。几时得共任君约，西上昆崙东岱岳。沧溟滟滪遍遨游，半世尘缨须净濯。"}