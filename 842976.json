{"id":"842976","title":"六月望后匏庵芝南珍午贻书幼点嘿园约为戒坛潭柘之游予先一日至三宿而归 其四","dynasty":"清末民国初","author":"陈宝琛","text":"邂逅松下风，王孙皎如玉。七年不入城，饮涧饫山绿。所居树石净，听涛旧信宿。壁诗媲鸱鸮，悃款难卒读。郊迎恨不早，谁实任沈陆？心知大贤后，龙种讵偶俗。豪吟慎出口，轻薄易翻覆。难兄久居夷，何日复邦族？下弦月已高，相对但谡谡。"}