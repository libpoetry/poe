{"id":"1123084","title":"杨秀才书屋有墨竹一枝为其添补数叶五绝","dynasty":"宋","author":"胡寅","text":"老干枯枝傲雪霜，何人写影向华堂。为君补缀枝头叶，坐觉春风细细香。叶染青云节抱霜，一枝聊寄墨君堂。故园根拨依然在，会见龙孙脱箨香。穿壁扶苏稍避霜，干霄形势自堂堂。如何耿介琅玕色，也带双鸦宝墨香。莫惊绿叶衬玄霜，更上幽人白玉堂。为与苍官论久要，笔端应借远烟香。扫尽鹅溪匹练霜，未知三尺映茅堂。此君不是尘中物，何必区区较色香。"}