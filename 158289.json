{"id":"158289","title":"韩魏公生日","dynasty":"宋代","author":"强至","text":"新秋再宿澂凉兆，间气生才历世稀。绿发文章惊紫殿，青云事业照黄扉。力陈社稷安危计，首斡乾坤造化机。二相鸿图三圣倚，两扶龙德九天飞。勋名屈指中阶少，富贵抽身北道归。翁子乡邦才得请，邺王台观已增辉。拥旄欲去观民政，仗钺俄来统将威。信令指挥千帐帖，仁恩涵养百城肥。西方几月留旌节，南面终朝待袞衣。入幕最容孤迹早，捧觞尤抱寸心微。初逢诞日称公寿，长愿台星辅帝晖。考近汾阳功更似，德攀卫武道犹非。洪鑪物品常无滞，翘馆群英永有依。拜赐韦贤车服盛，元城传诏到庭闱。"}