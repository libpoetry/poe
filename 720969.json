{"id":"720969","title":"南天窝授竹影题用徐天池香烟韵七首","dynasty":"明末清初","author":"王夫之","text":"空明片纸涵晶瑩，微惹惊蛇一线灰。白社原同匡岭寺，青山不染米家堆。偶移浅碧腾腾合，小试光风灼灼来。疑是清江霜月好，孤山斜惹水边梅。月华欲上不得上，晴光一倍偿今朝。轻云疑尔还相掩，宿雾初蠲忽巳飘。低亚殢人相绰约，回波响远试逍遥。翻然欲把浮邱袂，冉冉云轻隔海潮。心通无地更询他，隔院风生乍染魔。垂手舞因轻带鸟，扶头醉且厌堆螺。微凉羽扇频摇曳，半睡仙裾自沓拖。安得千寻看月落，凭将澹远问东坡。几枝略点红垆雪，片晌聊依篆尾香。稍惜晴风吹不定，还愁落日去偏忙。露珠暗坠惊魂起，㬉晕斜轮数叶凉。清瘦自憎临绣幕，湘纹巧映竹方床。凭阑觌面不相知，邂逅晴窗瞥见时。浅黛斜分临晓镜，落花轻惹上蛛丝。萍开绿水鱼情得，叶坠幽光鸟梦奇。活色暗香难举似，浮沤目醉共清嬉。色借明缘还似幻，白生虚室不曾遮。老夫偶梦看成蝶，诸子忘弓莫问蛇。月满桂难亏玉魄，雷惊春已长花芽。何须玉版参离合，丈室天空散碧霞。根窠休访午阴圆，斜上幽窗倍可怜。映字不妨遮粉本，谈经适尔点青毡。高秋巳瘦馀清泚，积雨欲消待往旋。晚照乍移莫怅望，还将凤尾舞婵娟。"}