{"id":"703072","title":"杨柳枝送沈自成之武康县丞五首","dynasty":"明","author":"谢肃","text":"杨柳毵毵弄晓晴，柳边持酒送君行。春风吹起如簧语，可是啼莺最有情。贰令之官别旧游，百花撩乱拥吴州。祗应杨柳偏多思，欲把青丝控马头。馆娃宫里柳摇摇，恰似春风舞细腰。今日更萦前日恨，送行何惜折长条。阖闾城外柳飞花，骑马之官驿路斜。此去绿阴应满县，风流元不属陶家。吴堤新柳倚晴烟，浅绿轻红最可怜。不是多情管离别，要将春色送行船。"}