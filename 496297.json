{"id":"496297","title":"苏武慢 次虞韵，写怀一十二首 其八","dynasty":"明","author":"夏言","text":"林下行吟，山中打坐，此是老翁风格。草履麻绦，布袍箬笠，不受尘埃物色。玉带金鱼，锦麟绣蟒，多少同袍贵客。到头来、回首田园，几个欲归便得。小池中、跨水虹桥，临流飞阁，相望蓬莱咫尺。雨后排青，烟中凝紫，朝暮灵峰秀特。静抚孤松，闲随野鹤，一片白云无迹。傍渔矶、斜日晚风，时共海鸥欢剧。"}