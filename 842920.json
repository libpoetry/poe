{"id":"842920","title":"节庵自梁格庄以崇陵祭馀羊果见饷感赋","dynasty":"清末民国初","author":"陈宝琛","text":"辇金治陵三涉春，楼台朱邸争嶙峋。宝城未半玉步改，殡宫涕泪来孤臣。当年贬官坐少戆，晚被召对还批鳞。击奸不中挂冠逝，留得板荡酬恩身。瓦镫雪屋冻彻骨，自况庐墓山中人。朝晡上食从拜下，哀动陵户喧州民。馂馀笾实远见饷，感念畴昔滋悲辛。先皇初政媲元祐，卅载谁造沦胥因？受遗一老卒祈死，可惜此座天无亲。近闻雄文诔沙麓，誉以尧舜卑宣仁。一抔合窆纵稍杀，要胜醵葬思陵贫。春冰既解趣将作，诚感忍吝司农缗？山泉生瘿讵可久，准拟复土及霜晨。世人莫漫嘲顾怪，此义一发今千钧。"}