{"id":"934972","title":"十月九日与客饮忽记去年此时自锦屏归山南道中小猎今又将去此矣","dynasty":"宋","author":"陆游","text":"去年纵猎韩坛侧，玉鞭自探南山雪。今年痛饮蜀江边，金杯却吸峨嵋月。竹枝歌舞新教成，凄怨传得三巴声。城头筑观出云雨，峨嵋正与阑干平。酒酣诗就掷杯去，醉蹋玻瓈江上路。悬知幽涧断桥边，已有梅花开半树。"}