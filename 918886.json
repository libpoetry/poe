{"id":"918886","title":"霜叶飞","dynasty":"宋","author":"沈唐","text":"霜林凋晚，危楼迥，登临无限秋思。望中闲想，洞庭波面，乱红初坠。更萧索、风吹渭水。长安飞舞千门里。变景摧芳榭，唯有兰衰暮丛，菊残馀蕊。回念花满华堂，美人一去，镇掩香闺经岁。又观珠露，碎点苍苔，败梧飘砌。谩赢得、相思泪眼，东君早作归来计。便莫惜丹青手，重与芳菲，万红千翠。"}