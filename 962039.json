{"id":"962039","title":"鹏鴳问答","dynasty":"宋","author":"姜特立","text":"吾闻北冥鹏，翼若垂天云。矫首扶桑汜，投趾昆崙垠。渴饮黄河流，饥食紫渊鳞。长翮盈千车，短羽重万钧。去以六月息，栖止良苦辛。黑风忽翻海，未易容其身。偶与斥鴳遇，问鴳有何乐。鴳云我幺禽，岂暇议寥廓。为生诚甚微，为计亦易足。吸以棘针露，分以鹪鹩粟。决起枪榆间，却向蓬蒿落。不睎九万程，只愿一枝托。鹏听鴳所云，似若生羡慕。彼小乃有馀，我大适为苦。呼鴳问所安，鴳笑而不语。"}