{"id":"1063584","title":"同彭渊才谒陶渊明祠读崔鉴碑","dynasty":"宋","author":"释德洪","text":"武王既伐纣，乃不立微子。虽有去恶仁，终失存商义。夷齐不肯臣，甘作首阳死。下视莽操辈，欺孤夺幼稚。汗面亦戴天，特猴而冠耳。桓公弄兵权，刘裕窃神器。先生于此时，抽身良有以。袖手归去来，诗眼饱山翠。追还圣之清，太虚绝尘滓。长恨千载心，断弦掩流水。崔子果何人，赏音乃知此。与君读此碑，相见一笑喜。"}