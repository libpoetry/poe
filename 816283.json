{"id":"816283","title":"齐天乐","dynasty":"清","author":"黄钧宰","text":"生平惯作牢骚语，今朝自知过矣。对酒当歌，登高作赋，何处不堪游戏。童心未已，况胜侣良朋，豪情乐意，散作春风，普天花鸟大欢喜。鲰生尤多私计，要元坛老将，青眸垂契。钓渭功名，封汾福泽，我辈还加倍蓰。推来星纪，愿此似彭铿，年还胜几，万斛闲愁，从今收拾起。平生不羡人寰乐，无端谪来尘宇。种福无根，求名乏术，等是庸庸儿女。休论词赋，将百折文心，揉成烟雨，著草沾花，堕人清泪万千古。昨宵酒醒何处，似梦魂飞入，清虚之府。絮怨缄愁，怀忧讼愤，无限清奇肺腑。凭栏听取，有旧日仙僚，临风私语，莽莽红尘，作人滋味苦。新声半是离人感，依依此情谁语。画浆摇烟，金尊照影，织得柔丝千缕。瑶情如许，和宝月清辉，散飞天宇，迢递湖山，有人银汉共凄楚。当年几听砧杵，被兰言绮思，句起愁绪，别意云牵，春华水逝，剩了疏林倦羽。清歌漫与，待理楫西湖，调筝细谱，长日帘栊，梦凉花外雨。锦囊旧有伤春句，东风更传情语。远翠烟横，落红云衬，隐约芳魂无数。风怀自许，怕冷艳幽香，蛾眉争妒，风讯匆匆，尘寰谁解这情绪。枝头乍听杜宇，觅中山美酒，一醉千古。蕙质含愁，兰心郁怨，禁得几回风雨。伊人何处，愿遥寄相思，同伤迟暮，珍惜馀芳，春来休撷取。"}