{"id":"495043","title":"吊伏波将军辞","dynasty":"明","author":"湛若水","text":"承哲皇之嘉命兮，恭秉节于南荒。浔横之修阻兮，敬奠先生。昔炎祚之中熄兮，纷名号于嚣融。识帝王之有真兮，初岸帻于相逢。建大勋于汉鼎兮，扬炎焰而重征，光南交以甸荒服兮，侯臣服于天王。彼圣哲之谟训兮，罔宠利于成功。监四序之代谢兮，恒伏辱于显荣。矧鱼目之混珍兮，玉亦污夫苍蝇。夫何薏苡之贱微兮，俾胶漆之弗终。慨伊义之自古兮，奚悄悄而内忡。繄客星之辉煌兮，渺江湖之高踪。矫鸿飞之冥冥兮，弋虽巧奚施工。岂经济之或歉兮，谅主器之不同。予有事于兹土兮，仰先哲之遗风。匪神武之威远兮，遏四海以攸同。撷江蓠与芳芷兮，跽虔荐以予衷。"}