{"id":"1071675","title":"次韵济川西山避暑","dynasty":"宋","author":"钱绅","text":"西山蕴灵异，九曲面崚嶒。泉石漱鸣玉，松萝挂古藤。势雄掀宇宙，地大压丘陵。日永清阴覆，朝来爽气澄。幽寻嘉赏致，结客避歊蒸。散发喧畦畛，支颐倦蹑登。武陵百虑释，丹列远思凝。度樾追遐景，煎茶忆若冰。土芝青削玉，琬液绿如渑。霜气连苍昊，冰威铄钝蝇。心酣醒复醉，意适寝还兴。蜗角徒争触，蜂腰谩逞能。缨尘心自濯，松韵响无明。自廓倚天剑，愁无繫日绳。舒怀高达士，得趣鄙山僧。云态几相挽，禽音似许应。岚姿浑欲滴，秋色渐相矜。籧笛凉余思，衾裯乐未曾。虚闲消毒螫，放旷屏牵仍。高兴无时尽，何辞兴再乘。"}