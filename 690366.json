{"id":"690366","title":"送秦主事还南京兼柬王学士","dynasty":"明","author":"张弼","text":"锡山诗社重南州，中有奇才秦少游。美价连城真赵璧，神光贯斗旧吴钩。春风催起乘金榜，秋日相逢倒玉瓯。莫说明朝分手别，天涯独客正多愁。望乡频倚仲宣楼，况复题诗送旧游。彩笔锦笺空写恨，红亭画舫不知愁。梦回落月蛩声夜，兴入西风雁影秋。若见玉堂王学士，为言重理钓鳌钩。"}