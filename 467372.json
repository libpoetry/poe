{"id":"467372","title":"辛巳立秋始编纂先父遗稿和泪校读常泣不成声恸极而歌","dynasty":"当代","author":"林英男","text":"廿载封存未忍开，天风海雨酹泉台。埋君血泪安君骨，泣我孤魂裂我胎。身后空留三尺剑，灵前愧对五车才。诗潮卷地飞沧浪，纸上珠玑箧底来。更残又听伍潮驰，始恨疏狂不学诗。叩石难明三世业，知书已误一门痴。吟笺点点添新泪，遗阕声声动宿悲。安得冥村圆晓梦，平平仄仄授癫儿？生离半世懵严身，死别无缘问鬼神。滴血唯因儿泪尽，抄诗岂为父名申？艰难窘病犹怜我，冷暖汤茶未侍亲。明月何时窥地府，同垂对影苦吟人？"}