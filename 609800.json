{"id":"609800","title":"悯逝三章为友人黎国倩作 其一","dynasty":"明","author":"韩上桂","text":"若有人兮倚云端，骖白鹿兮驾鸣鸾。抚长剑兮辉远日，组流缨兮切峨冠。鼓桂棹兮芳洲，抗兰旌兮莽渚。思搴之兮杜若，将以遗兮下女。下女兮瑶环，龙矫夭兮鸟间关。叩天公兮雷帝鼓，阻阊阖兮应余以不閒。膏余车兮秣余马，与子驱兮震之野。望大江兮扬舲，乘波光兮直泻。蛟何伏兮水中，骥何嘶兮宇下。时不可兮再得，子独奄兮远驾。石濑兮漩漩，草幕兮芊芊。遮飘风兮末路，揽白日兮长年。值灵威兮浩荡，莫少缓兮留连。固人命兮有极，独凋朽兮谁怜。"}