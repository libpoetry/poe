{"id":"815237","title":"天全杂诗","dynasty":"清","author":"胡延","text":"昔闻徙阳地，亦是西南夷。蒟酱相如说，碉楼吕越知。未应夸广泽，且可界渝糜。牛马何曾富，徒劳八尉师。万顷鸦龙水，来从青海湾。漉金沙共宝，裁砚石同顽。比户甘黄菽，当关列赤菅。头兰千里外，一一拥螺鬟。登登敲炭灰，岚气逐人来。终古三更雨，何曾一夕雷。碉门红石崛，野店白麻开。忽地呗啰出，居人身毒回。"}