{"id":"735950","title":"朱碧山银凿落歌呈孙少宰退翁朱十倡","dynasty":"清","author":"李良年","text":"退翁斋中花底酌，当筵示我银凿落。摩挲坐上一再看，知是吾乡碧山作。至元月日镌弯环，古纹半蚀青苔斑。槎丫飒飒势欲飞，宛若放舸沧溟间。横眠有客凌风渡，点缀衣裾逼生趣。玉缸真拟泻明河，为送张骞月支去。雕锼无迹把玲珑，不解杯腹何由空。鸬鹚琥珀皆不数，夜光金屈难为工。主人更劝勿挥手，旧事流传犹在口。元家学士数临川，秘阁相将此为寿。引杯谢客客赋诗，文采翩然动僚友。乱离以来嗟失一，往时作双今不偶。叹息人间四百春，斜阳细雨漉残巾。梨花绝胜葡萄酿，傲尔乘槎海上人。"}