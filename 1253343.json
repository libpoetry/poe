{"id":"1253343","title":"次韵答刘用贞","dynasty":"元末明初","author":"蓝仁","text":"倾盖溪头一再逢，六年相望寸心同。柴门蹋雨题名去，竹槛看云执手从。前辈文章观酒德，后来岁月叹诗穷。鹿车又与佳儿隐，笑折梅花饯晓风。有赋凌云叹不逢，山林出处调应同。宾筵偶奉清尊集，邻卷频扶短杖从。范叔解衣情未展，袁安僵卧道非穷。春来拟听弦歌处，白帽低斜杏树风。明时出处系遭逢，投足山林长物同。疏食每留佳客坐，缊袍自爱野人从。开园橡栗群狙喜，满屋诗书五鬼穷。犹有短琴随白首，兴来一曲鼓松风。"}