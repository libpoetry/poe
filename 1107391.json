{"id":"1107391","title":"挽李提刑久善","dynasty":"宋","author":"史尧弼","text":"绝知嗣法一枝香，作意开堂嗣雪堂。早悟锥沙传笔画，旋收珠玉入诗囊。卷藏人閟龙蛇字，炳蔚家馀虎豹章。衣钵两郎公不恨，班班文物未凄凉。大江南畔按澄初，兵弄潢池悉就俘。坐使奔鲸无脱网，当时悬鼓不鸣桴。后来盗起螺川震，却恨公归蜀道趋。但使国侨长在郑，定知卖剑化萑蒲。曩持玉节问痌瘝，邂逅南昌一解颜。亲见疮痍摩手拊，夜深父子短檠间。行装约束有琴鹤，道力较量无素蛮。自合明光将剑履，如何零落遂丘山。梦寐平生杖屦从，惯看高论吐长虹。滕王阁畔樽罍共，房琯湖中啸咏同。忍乡西州悲谢傅，空期斗酒酹桥公。缄诗髣髴招英爽，泪湿西风未有穷。"}