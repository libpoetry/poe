{"id":"704793","title":"题四景四首","dynasty":"明","author":"薛瑄","text":"云满青山水满溪，绿杨红杏绕幽栖。抱琴童子随师去，归到桥心日未西。水心亭子四山青，亭下荷花照眼明。我欲唤船杨柳岸，隔溪终日不闻声。四山木落晚江空，江上茅斋爽气中。立尽秋风何处客，矶头日日看飞鸿。怪来寒气袭襟裾，忽向高堂见画图。树老山空江似练，扁舟不受旅人呼。"}