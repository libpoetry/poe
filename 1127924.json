{"id":"1127924","title":"书事十绝","dynasty":"宋","author":"曾惇","text":"黄泥坂下雪犹深，赤壁矶头江欲平。驿吏西来闻好语，蕃人已出蔡州城。和戎诏下破群疑，无复旄头彗紫微。屈己销兵宜有报，先看长乐版舆归。吾君见事若通神，兵柄收还号令新。裴度只今真圣相，勒碑十丈可无人。淮上州州尽灭烽，今年方喜得和戎。问谁整顿乾坤了，学语儿童道相公。连营貔虎气如云，听诏人人愿立勋。沔鄂蕲黄一千里，更无人说岳家军。田父今年作社频，边头闻见一番新。官军不斫人家树，各自持钱去买薪。江头柳木已参天，柳色花光日日妍。惊怪田家频得醉，今年斗米不论钱。村村准拟十分禾，老稚扶携笑且歌。租税况今黄纸放，阳城元自拙催科。淮畔风尘自此清，斯人还喜见升平。田家尽说今年好，要雨雨来晴便晴。百丈岢峨贾客船，张帆打鼓下长川。路人指点几垂泪，江道无来十六年。"}