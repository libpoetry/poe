{"id":"731170","title":"故户部尚书一等果毅公阿里衮","dynasty":"清","author":"弘历","text":"昨岁秋之仲，盛京谒陵园。三大功臣墓，陪葬其间存。兹阿里衮者，额都四世孙。勇岂匹其祖，忠实一例肫。兆惠阻黑水，回众如蜂屯。尔时舒赫德，统兵速入援。又被狂且阻，进退至两难。适值阿里衮，送马继进遄。率兵亦弗多，乘夜贼营掀。贼骇自天降，鹿埵群逃奔。两军俱善归，重进鸿功全。后复往征缅，受瘁惜陨身。一再忘躯劳，思之辄泪扪。幸而子善继，金川建殊勋。凯旋以病终，悲惜何忍言。"}