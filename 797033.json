{"id":"797033","title":"贺新凉 元夕","dynasty":"清","author":"庄盘珠","text":"帘幕春寒峭。见疏梅、数枝开也，试灯风早。第一回圆今夜月，难得人天两好。只可惜、好光阴少。画鼓敲开银世界，尽相持、不放鸡催晓。深院静，漏声悄。谁将明镜当头照。记难真、唐歌汉舞，几番喧闹。此地却除风雨外，少也千回曾到。怕桂树、婆娑渐老。月是主人侬是客，见嫦娥、向我盈盈笑。斜阳挂，海山小。"}