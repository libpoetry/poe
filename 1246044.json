{"id":"1246044","title":"维泽有蒲一首","dynasty":"元末明初","author":"刘基","text":"维泽有蒲，其叶濡濡。谁无父母，恫我独孤。旻天不矜，鲜民卒痛。我罪实吁，父母何辜？人有父母，如日如月。煦之照之，弗陨弗越。人有父母，如玄如黄。覆之载之，不遐有伤。陟彼崇丘，言采其葛。望父不见，忧心如割。陟彼重阜，于以望母。不见母兮，忧心如炙。相彼虎虽，亦各有从。矧伊人矣，罹此鞠凶。啼彼中林，爰有哺鸟。恫我人斯，云何其瘏。父兮见儿，孩笑咿咿。晨兴未炊，早念其饥。母兮见儿，孩笑欢欢。草虫宵鸣，早念其寒。既髫既髧，綵衣有菼。父携母将，如琬如琰。出则睹之，入则抚之。行有隉扤，式超负之。中园有橘，离离其实。人无父母，曷其有卒。中园有梨，其实离离。人无父母，生也何为？川水东流，苍天悠悠。恫我鲜民，不知其尤。空山冥冥，离禽夜鸣。恫我鲜民，曷为其生？"}