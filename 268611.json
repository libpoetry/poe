{"id":"268611","title":"八声甘州·上龈牙脱，仅存一枚，独力支唇，闷而有作","dynasty":"现代","author":"吴重憙","text":"都呼朋引类，独伊人，情深尚坚牢。似霜高木落，观撑一柱，山峙单椒。想见灵岩钟乳，滴久宛垂条。障碍有时去，去更无聊。未吃红绫饼馅，笑残牙老口，难肆贪饕。效龙须拔去，逊太真豪。将无如、东山赌墅，罢残棋、屐折触嶕峣。莫学彼、衰年作戏，孺子牛嘲。"}