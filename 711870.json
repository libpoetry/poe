{"id":"711870","title":"增阁歌寄薛剑公","dynasty":"明末清初","author":"陈恭尹","text":"吾友薛夫子，好饮还好仙。酒铛丹鼎杂一室，幽竹白石罗堂前。更向堂西架新阁，苍翠纷纷坐前落。七十二峰流水东，青天秀出芙蓉萼。主人高坐乌皮几，短发萧髾垂两耳。胸中万卷心豁然，笔下馀霞散为绮。才高步阔骇世俗，文举杨修尽儿子。朝见罗浮之鹤飞晴烟，夜见酒旗之星明上天。举觞招鹤鹤来下，放身八极同周旋。我闻此阁未得上，疑是华阳洞里三层轩。会须更作通明客，还就元龙地上眠。"}