{"id":"1131650","title":"无题","dynasty":"宋","author":"廖行之","text":"生憎城里只尘埃，胜处何妨特地来。况是近郊新雨歇，可能乘兴一樽开。春随使者轺车至，花倩梨园羯鼓催。来岁披香侍华宴，也应犹记此低徊。逸兴飘飘鹤九皋，凉州那得费蒲萄。一从卜筑东山胜，便觉声名北斗高。手种百花从日涉，心澄万虑弭汤鏖。主人已作骑鲸去，谁与鸿濛共胜遨。"}