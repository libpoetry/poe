{"id":"1101707","title":"岞崿山","dynasty":"宋","author":"释文珦","text":"岞崿多奇观，人疑是假山。松亭藏雾黑，苔壁上云斑。栈阁凌空险，岩栖履石艰。鹤眠庭树稳，僮汲井泉悭。钟磬青冥上，香灯杳霭间。志图曾旧览，题咏未经删。叠嶂森南面，双溪转北湾。飞桥拦水断，古邑带烟閒。猿啸穿林远，樵声过岭峦。客寻清梵至，僧背夕阳还。我亦频来此，柴门不要关。"}