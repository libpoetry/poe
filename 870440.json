{"id":"870440","title":"进瑞雪歌","dynasty":"宋","author":"田锡","text":"圣德昭彰动天地，岁岁丰穰为上瑞。明年有闰节气迟，冬深有雪方及时。三农但喜及时雪，天心帝力岂得知。臣忝颂条居近辅，劝课农桑理舆赋。宛丘之下为封部，宣布皇恩愧襦裤。王泽流而有颂声，因而拜手献歌行。歌云岁云暮兮日云暮，白云初向斜阳度。斜阳韬掩云舒布，惨惨阴风生北户。风来带得霏霏花，花轻片片如琼葩。冻黏寒缀纷交加，陌上逡巡铺玉沙。琪树瑶台相间出，落梅堕絮初堆积。映箔横沾翡翠纹，拂窗斜度琉璃隙。飘飘千里度龙山，袤丈萧关与玉关。海上银台对金阙，水精帘栊鉴明月。万年枝上夜辉光，上林先似梨花发。黎元有望既满望，手足舞之而蹈之。因思去岁在京师，国家将议改元时。时雪未呈盈尺瑞，百神奔走应祷祈。海风吹起澄江练，织女金刀碎裁剪。剪作天花撒翠微，茫茫六合生光辉。明月宫中玉臼杵，霜兔捣药云母飞。风筛乍似琅玕宝，翔鸾飞下啄瑶墀。金门廊庑龙尾道，贺雪千官趁朝早。吾皇为喜表丰年，六出飞花不令扫。枢相侍臣初奉宣，宣赴中书赐御筵。光禄移厨供玉馔，上樽赐酒中官劝。宣令不醉不得归，席上仍令各赋诗。诗成封进同奏谢，御制歌行竞传写。拜舞欢呼感圣明，千年遭遇作门生。微臣忝幸在两制，得以歌诗乐太平。而今出典淮阳郡，组绶辉华佩金印。才微任重副忧勤，履薄临深守廉慎。圣人德泽如阳春，阳春及物无不均。微臣怀抱如葵藿，葵藿向阳堪喻身。今因瑞雪献歌咏，西垣再愿演丝纶。"}