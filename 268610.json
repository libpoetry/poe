{"id":"268610","title":"一萼红·惜光阴","dynasty":"现代","author":"吴重憙","text":"惜光阴。已残年炳烛，辞老欲抽簪。豪纵都非，繁华梦觉，前事雨散星沈。古人苦扬州闭置，随饮啄来去让春禽。海国潮荒，武陵源幻，难冀身临。姑且与君排遣歇，连番打叠，彭泽归心。子美亭高，云林石瘦，良友聊共追寻。倘过了花番廿四，且枇杷树底摘丸金。行看门庭，绿阴几许深深。"}