{"id":"1204752","title":"水调歌头 即席赠河南廉使高辛甫","dynasty":"元","author":"许有壬","text":"徒阳记同署，三十四年过。朝台暮省踪迹，赢得鬓双皤。相别又逾一纪，百岁都能几见，尘事日蹉跎。今夕复何夕，旌节照山阿。笑年来，洹水上，试渔蓑。迂疏久厌城市，其柰故人何。浩荡云山烟水，寥落晨星霜木，如子已无多。邂逅一尊酒，忍负醉时歌。"}