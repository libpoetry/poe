{"id":"690335","title":"新秋泛舟过西庄听雨话旧三首","dynasty":"明","author":"张祥鸢","text":"放船秋水落，能载两三人。坐爱清波影，轻摇白氎巾。到门才系缆，藉草便垂纶。野饭无兼味，嘉鱼色胜银。蓬蒿长门径，客到旋教锄。稚子炊菰米，邻家馈野蔬。浦沙云淰淰，梧竹雨疏疏。草阁昼如水，坐听儿读书。历历龆年事，分明昨与今。不因清话久，那悉故情深。岁月且迟暮，官曹宁陆沉。所欣同巷陌，伏腊每招寻。"}