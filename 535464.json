{"id":"535464","title":"大梁行送陆白庵同年使周藩","dynasty":"明","author":"王立道","text":"大梁自昔称中土，屹屹重城壮天府。险塞何须数崤谷，膏腴宁复论鄠杜。城中日暮起歌钟，五千户邑擅侯封。樊楼灯火晃清昼，平台车马如游龙。驱车走马遥相索，意气千金轻一诺。贳酒春城百步喧，呼鹰秋苑双鸧落。夷门西望日苍苍，修竹依然见故墙。行人不解思公子，父老犹能说孝王。孝王本出帝王家，园池宾客盛豪华。邹枚献赋骋文藻，胜诡进说生阴邪。一朝汉法不相假，斧质随来赤墀下。旌旗无复兔苑游，蔓草鸣蝉自春夏。吁嗟盛衰各有时，古人遗迹今人悲。子长自是好奇士，君到梁园早寄诗。"}