{"id":"713916","title":"赋得石琴送陈健夫往零陵","dynasty":"明末清初","author":"屈大均","text":"端州白石天下稀，声含宫商人不知。斲瑶琴长四尺，轻如一片番流离。石音最是难调者，碧玉老人能大雅。繇来太古本无弦，不是希声知者寡。无弦吾欲并无琴，琴向高山流水寻。天籁元从人籁出，非君谁识此元音。君今欲向潇湘去，此是重华挥手处。五弦一一在天风，二女双双出烟雨。诗篇投向洞庭波，山鬼篁中答啸歌。幽兰积雪频相寄，慰我相思愁梦多。"}