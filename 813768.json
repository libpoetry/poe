{"id":"813768","title":"壬辰1832春捧檄来澎随同周芸皋观察查办抚恤蒙赐书画联扇赋诗申谢","dynasty":"清","author":"沈长棻","text":"春潮月夜载驰驱，传送牙樯到海隅。风起垂虹劳险渡，星飞挽粟济灾区。耕渔得复流离子，童叟应无庚癸呼。策用方平名相业，此乡薯米不须沽。持节风清识玉堂，惊涛直下海天苍。望公如岁深饥渴，训士通经化莠良。碑口昔曾传汉水，棠阴今更遍蛮疆。私心盻切随车雨，好种襄堤百本桑。"}