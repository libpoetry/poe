{"id":"751052","title":"过严子陵钓台","dynasty":"清","author":"张佩纶","text":"沛公故人主吏掾，暮年徒跣谢前殿。当时祇有张子房，能致商芝来侍宴。英雄使君帝室宗，师卢从郑臣卧龙。龙卧强为三顾起，钓竿茫茫独烟水。沔南丑女不归山，却羡梅家婿乡美。皇汉三君乃一流，儒风道骨邈无俦。帝坐辉光客星去，俯视列宿犹通侯。怀仁辅义天下悦，阿谀顺旨要领绝。两言咄咄即谏书，进退确然此高节。君不见翰林李白谪仙人，亦慕先生事隐沦。一误楼船成放逐，太息香炉非富春。"}