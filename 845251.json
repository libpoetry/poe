{"id":"845251","title":"恋绣衾","dynasty":"清末民国初","author":"樊增祥","text":"十三筝柱金雁飞。晚妆慵、云髻半颓。甚黄昏、朱帘犹卷，待衔花、双燕未归。起看新月西廊下，被东风、吹冷画衣。慢兜回、茜窗深处，熨泥金、裙带写诗。绿阴如幄笼翠烟。儭安榴、一点更妍。怪朝来、幺红不见，被春人、簪上鬓边。花窗两面镶云母，似吴中、烟浦画船。绣帘间、一弯碧月，学文君、新画远山。织花湘簟青玉光。悄无言、茉莉自香。是渠侬、云鬟曾戴，共玉钗、偷卸枕旁。白团扇画乘鸾女，引清风、肌雪自凉。玉池心、鸳鸯偷笑，纳凉人、长是淡妆。华清出浴云髻偏。飐蜻蜓、红瘦小莲。甚竹垆、候汤犹嫩，绕东墙、双鹤避烟。黄栀花下哥瓷盏，试新茸、双井雨前。敛双蛾、将颦还笑，指冰槃、梅子带酸。瑶华池上金鲫鱼。唼圆荷、盘露泻珠。俯清漪、金钗欲溜，睡起来、云鬓乱无。双鸳来往青苔地，小红栏、纤手自扶。怪昨宵、五更微雨，损芭蕉、叶上草书。"}