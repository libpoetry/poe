{"id":"683090","title":"应召赴京道上有作","dynasty":"明","author":"方孝孺","text":"摇落秋冬际，苍茫鄞越间。青山欹枕过，白鸟背人还。问俗乡音异，消愁酒价悭。虚名果何物，不使病夫闲。官程催岁暮，百尺可停牵。烟浦高低树，晚江来去船。青山过越少，沧海带吴偏。所遇无亲旧，怀人兴眇然。客路喜暄暖，初冬天始寒。近京风俗异，逆浪水程艰。人语吴音杂，渔歌楚调酸。畏途非好友，怀抱若为宽。"}