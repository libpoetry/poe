{"id":"926476","title":"疏屋诗为曹云西作","dynasty":"宋","author":"邵桂子","text":"草菜可食，总名曰疏。品题有圃，树艺有书。衡纵町畦，周绕屋庐。缭以樊垣，经以沟渠。晨出抱瓮，夕归荷锄。有蔓必薅，有蝗必驱。风披雨沐，日暄露濡。稚甲怒生，嘉苗蔚敷。芥姜杞菊，韭薤蒜葫。薇蕨藜藿，瓜瓞匏瓠。楮鸡桑鹅，箨龙棕鱼。马齿鹿角，鼠尾虎须。薯蓣蔓菁，杜蘅蘼芜。茵陈莪萝，艽兰茹藘。赤苋银茄，翠荇墨菰。酸浆辣䔯，甘荠苦荼。庖人调胹，园丁拮据。锜釜煮煠，筐筥贮储。椒橙内交，鹾醢效劬。以芼以湘，可茹可菹。维昔尼父，瓜祭斋如。饮水曲肱，其乐只且。召南蘋藻，韩奕笋蒲。知味羡黄，咬根叹胡。葵蓼饫颙，葱韭厌徐。火芋明瓒，山菌接舆。庾郎三种，石生一盂。刘参玉版，苏传冰壶。巢字元修，鲋姓豆卢。菘羔抱孙，蹲鸱将雏。丝滑露葵，练净土酥。野荠馄饨，水苔脯膴。饼炊菠薐，鲊酿苞芦。胡麻馈馏，罂粟醍醐。萍齑西晋，莼羹东吴。芹撷泥坊，藤采丰湖。沼沚有蘩，江汉有蒌。冈有常枲，洲有接余。雁门天花，黄河蘑菇。大宛苜蓿，太华芙蕖。环滁野蔌，盘谷山茹。地饶所产，天茁此徒。菲葑是采，口腹以娱。落英未莎，初篁未箊。霜根旋挑，露叶半舒。烹泉石鼎，养火地炉。色炫匕箸，香浮柈盂。气含土膏，味逾天厨。肥生华池，响鸣辅车。商颜饥解，文园渴苏。前招曲生，后引酪奴。馔非膻荤，饷非苞苴。园无羊踏，壤有鼠馀。彼哉肉食，俎列豢刍。心炙椎牛，项脔割猪。春羔秋麛，冬鲜夏朐。猩唇豹胎，麋臡蟹胥。缁裙解鼋，银丝脍鲈。羊尾截肪，锦袄脱肤。山殽雉兔，泽羞雁凫。北馔潼酪，南烹蛙蜍。嗜鼠则鸱，甘带则蛆。乃笑郑老，烂蒸瓠?。乃笑坡翁，梦餐鸡苏。属厌饕餮，饱死侏儒。语以疏味，能知否乎。予雅嗜之，日不可无。乃颜兹屋，羞供是须。宁疏而癯，毋肉而腴。易牙司味，敢告膳夫。"}