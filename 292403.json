{"id":"292403","title":"水龙吟·乙卯七月重至京师和裴韵珊","dynasty":"现代","author":"张仲炘","text":"浪游别久方蓬，酒边小坐浑疑梦。河山举目，苍茫今古，紫金杯重。秋气多悲，老怀都懒，无聊吟弄。最难忘胜赏，凫潭社散，空萧寺、槐龙动。林下追陪还共。乱云飞、碧天微空。昆崙睡里，丁歌申舞，莺花千种。棋局声喧，客窗烛短，埋忧无冢。又西风竞沸，红尘十丈，似潮头涌。"}