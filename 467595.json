{"id":"467595","title":"书臆十四首","dynasty":"当代","author":"徐英","text":"屈宋英灵地，犹留万古哀。本无天可问，岂有忧能埋。虚设兰荃想，时惊瓦釜雷。那堪同雁鹜，相与一徘徊。忽忆隆中葛，长为梁父吟。酒仍三雅醉，鬓已二毛侵。岂有躬耕地，虚劳向往心。独怜伊吕志，相看古犹今。一纸江南赋，伤心奈尔何。别离生死恨，去住短长歌。胡虏奔腾疾，烽烟岁月多。宁知千载下，丧乱亦同科。忆昔凋残日，嗟予龆龀年。山河南北异，正朔晋吴偏。鹬毒蚌尤劣，萁燔豆自煎。苞桑原未稳，何况雨风颠。巴水千年碧，楚山一发青。殊方人未老，故国梦频经。是处清倭寇，何当扫虏廷。不辞悬眼望，几日报收京。"}