{"id":"685103","title":"留别京中诸友四首","dynasty":"明","author":"王渐逵","text":"雨雪遘仲冬，朔风凌以厉。驱车欲何之，驾言遵海澨。念我平生友，河梁各分袂。素里起郁怔，杯尽不能醉。和鸾辍中鸣，旄节忽以弭。且复立斯须，握手增慷慨。解佩纷陆离，于焉结终惠。玄风溯溟峤，宾雁亦南翔。游子念不反，乃在天一方。岂无一尊酒，与子话衷肠。京洛多相知，所思在故乡。远道何悠悠，临岐叹景光。人生如飘萍，离别乃其常。令德苟不爽，宁异参与商。春冰不可镂，朝云多变更。国门何嚣嚣，广陌列纵横。王侯深甲第，绮闼夹层扃。嫣嫣各自媚，烜赫被显荣。一朝成代谢，落落晨中星。昔日同袍友，乃作相与行。古来穷达士，结交在坚贞。翩翩双翠羽，灿灿青珠树。饮啄日相呼，自谓千载遇。廿年构高巢，终朝异分去。一在天汉津，一居越溪渚。西北何寥寥，相望日延伫。缠曜知回天，百川亦东注。矢音莫遐遗，云会在俦侣。"}