{"id":"235773","title":"寄题赵贯道后乐亭","dynasty":"宋代","author":"杨时","text":"业祠有狐鸣，群雏满东州。彬彬齐鲁郊，不复论轲丘。鼓刀贩缯翁，衮衮封公侯。风流日凋弊，世久俗益偷。昔时载经人，辍耕仍佩牛。椎埋昼行盗，闾里更相雠。赵子尉平阳，始止惟民忧。百花烂成围，幽禽哢春柔。问子胡不乐，我心殊未休。威明揉强梗，骄鹰化为鸠。买犊解吴钩，束身自锄耰。田庐户无枢，长物弃不收。结亭自乐只，开编玩前修。谁云酸寒吏，忧乐非身谋。乃知君子怀，与世异沉浮。嗟予一漫叟，放浪犹虚舟。舞雩有清风，遗迹今在不。君乎去此矣，欲往将谁俦。寄言春服成，尚觊一来游。"}