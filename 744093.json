{"id":"744093","title":"明宣宗恭让皇后赐印歌","dynasty":"清","author":"彭兆荪","text":"朱矾麝酒余香渍，桃花色映回鸾字。牙璋小玺出中宫，宣德当阳四年赐。宣庙中兴似成祖，泲上徽章阴邓伍。玉燕初徵瑞石祥，谷圭曾作长秋主。高徐家法在椒房，任姒周旋礼数详。岂有斜封讥墨敕，定膺优眷选名珰。君恩一旦难常保，高禖弓䪅劳祈祷。钩弋旁开尧母门，璿宫不长宜男草。鞠衣教御著黄紽，别有昭阳宠渥多。兰殿金人抛手铸，上清琳札自摩挲。沈沈永巷佛香吹，圣善威姑早暮随。差胜寂陵悲乙弗，不须云母羡昭仪。此印传宣出至尊，九重深意表丹文。修真已改披香号，坤德还留故剑恩。回首娥台只三载，金螭虎钮叨封拜。中壶长辞铁字书，天章枉熟红牌诫。莹质兰函伴幽独，笔床砚匣随箫局。斗检尘封女史箴，芝泥但印长生箓。覕眼沧桑劫灰烬，遗珍流落当瑶瑾。织室音尘蔓草荒，麻姑爪迹依稀认。玉钩斜畔月纤纤，高馆凄风闪轴帘。莫同团扇捐秋箧，留向《长门赋》上钤。"}