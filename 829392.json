{"id":"829392","title":"赠石禅","dynasty":"清末近现代初","author":"陈曾寿","text":"落寞谁知楚两僧，早空粱肉谢何曾。生涯劳轸且炊饭，事业煎茶还倚藤。一夕相思减明月，百年滋味话深灯。清凉未舍人天果，此是禅机第几乘。可羡坡涪两谪仙，相携小德小斜川。生儿幸免雍通拙，编集还期刘白传。衣钵穷工误来者，灯窗邻近梦何年。残生畏听伤神语，聊寄新诗一冁然。"}