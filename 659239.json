{"id":"659239","title":"保竹为余罃举人父题","dynasty":"明","author":"罗玘","text":"一笱费一竹，得鱼不盈觔。一笮费千竹，度人纵如云。费竹有多寡，终非爱竹人。筐成塈落梅，忍杂土与尘。笾实荐宗庙，凛然对明神。用有贵贱异，能免伐竹频。尚有汗简编，圣言载谆谆。妙道固有托，蠹朽伤其真。忆昔得此种，潜夺蟹谷春。竟尔隐其下，人曰竹隐君。子乃更爱竹，孙尤爱无伦。视竹如视家，谁能乐家贫。桑梓恭敬止，毛里不属身。丘木有松楸，望之忍为薪。白凤下啄实，不知在何晨。虽当伶伦来，要使常回轮。"}