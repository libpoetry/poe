{"id":"701645","title":"子夜歌","dynasty":"明","author":"黄省曾","text":"出门复出门，致辞问老翁。郡县如猛虎，可与畴昔同。鸡鸣望东方，冥冥曙未开。何意催租吏，咆哮入门来。去年种莲人，莲开人巳没。今我更不乐，镜里改颜色。钓鱼鱼上钩，聊与我妇烹。哺糜过今夕，且莫愁天明。唤郎郎不应，郎自城中回。县官加粮税，面色如土灰。十朝不一饱，郎从东西去。绩麻妾换粟，牵衣劝郎住。"}