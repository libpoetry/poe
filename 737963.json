{"id":"737963","title":"读昌黎诗","dynasty":"清","author":"夏力恕","text":"韩子戛戛去陈言，文章既得万口喧。我爱韩子好诗句，戛戛更觉陈言去。金钟大镛声九天，罢考弛击仍鍧然。赤手捉蛇足履虎，缓带轻裘文不武。才大踏翻骚客坛，蹑空走漠相盘桓。李唐一代诗如猬，机同锦绣鼎同味。其先厥有陈子昂，后来韦柳继孟王。仙风太白绝尘表，少陵之诗诗独老。自余支派非不多，众流焉许肩江河。下视元白艳且愞，驱驰籍湜骖郊贺。公不步人人步公，纵肖其形神弗充。学者莫作雕镂想，言以气浮须善养。"}