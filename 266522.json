{"id":"266522","title":"百字令·寄寿施愚山少参六十","dynasty":"清代","author":"毛奇龄","text":"林花初放，捧霞觞、遥望敬亭山色。绕地珠绳箕宿转，光满谢公楼侧。阙里遗贤，石渠继世，曾讲诸儒易。廿年节度，一身高寄如客。督学齐鲁之间，湖西作镇，到处称申伯。天下山川游览遍，无数文章堆积。前遇吴关，今过瓯海，千里长相忆。才过甲子，为君重数畴昔。"}