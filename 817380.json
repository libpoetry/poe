{"id":"817380","title":"感怀","dynasty":"清","author":"戴亨","text":"西风夜作声，游子不能寐。揽衣起徬徨，泪下沾衣袂。黄叶坠高枝，蟋蟀鸣前墀。玄阴结重霭，白月沈幽辉。菁华暗销铄，所苦不自知。良辰忽已晚，皓首含酸悲。灿灿星河水，皦皦天衢月。纵横不断流，盈亏何太疾。碌碌淹恤子，奄忽成白发。人生非草木，安能任枯茁。神玥扼龙颔，奇翚探凤穴。持此希世珍，冀邀美人悦。缄袭历险艰，中道伤跛蹩。跂足望所思，眷恋生悲凄。惭彼鸾鹤侣，高骞厉羽仪。初日照高楼，桃李争鲜妍。皦皦彼姝女，挟瑟侍春筵。流睇荡人心，顾盻自生怜。佳人耻行觞，双手裂华裳。甘心被麻葈，凛凛天雨霜。霜寒岁云暮，玉颜增芬芳。妖冶离为容，恻然为悲伤。良冶铸吴钩，爱子投红炉。器成不见宝，冤魂鸣呜呜。精诚召神鬼，谁知此器殊。匣中倚天剑，雌雄乏真鉴。风胡去不还，锋锷长惨淡。金蚕食柘叶，肝肠成五色。吐丝制文锦，光辉相击射。裁为绂衮裳，杂佩鸣珠璧。被之可彰身，献之可华国。金蚋一朝来，奄忽遭污蔑。晨风扬北羽，秋鸿思南飞。微生感虫豸，栖息各有归。茫茫望四海，此身何所依。岁月不我留，展转伤支离。瑶琴膝上横，瞧杀激哀鸣。初弹行路难，再弹冰雪凝。移商忽变徵，狸首残其形。飒然起风雨，黯惨天地冥。矫矫海东青，奋翼思飞鸣。出门铩羽翰，䙰褷非故形。高骞阻云汉，雌伏悲巢倾。风雨时见欺，众雏随飘零。天地大无私，岂独遗生成。??云中鸿，唧唧窗下蛩。招摇西北指，乃知岁将终。遐情凌嵩华，客路伤飞蓬。飞蓬逐旋飙，飘飖何所穷。睍睆鸣春禽，奋翮腾高岑。栖托既得所，安念昔同林。已矣复奚求，金石皆虚浮。神蛾吐冰丝，缭绕七朱弦。琼玖排雁柱，金石激龙唇。猗兰闻白雪，流风中缠绵。太古留逸响，可以格神人。阳春气不和，四壁阴风寒。终日不成音，仰首坐长叹。冉冉茑萝丝，煇煇丽乔木。委身答蹇脩，谐和拟琴瑟。弦柱一朝离，徽音中断绝。白日不照颜，膏沐为谁设。蓬首却婉娈，新妆工磬折。芳兰杂众草，朱蕤覆霜雪。馀香袭衣裾，幽情聊自悦。"}