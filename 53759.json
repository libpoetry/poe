{"id":"53759","title":"送潘时雍归钱塘","dynasty":"明代","author":"贝琼","text":"海县兵未息，公子今何之？酌君葡萄酒，听我《白苎》词。忆昔来黄湾，始为桐子师。诸生老伏胜，说客惭张仪。连床风雨夕，秉烛听新诗。殷殷金石声，真足解我颐。同居石壁下，斗柄倏三移。脱略势利交，所贵两不疑。久怀地主恩，亦有莼鲈思。束书向钱塘，磬折从此辞。钱塘实都会，西湖天下奇。朱楼起相对，上有千蛾眉。羽衣何翩翩，处子冰雪肌。楼前五陵儿，并马金鞭垂。酒酣复张乐，但惜白日驰。近者属凋丧，不及全盛时。空山凤凰去，月黑号狐狸。春风吹行殿，碧草生荒基。何当从子游，观涛酹鸱夷。辛苦草《太玄》，徒为廉蔺嗤。子实济时具，飞腾方在兹。匠石既已遇，小大随所施。从容宰相前，奋舌论安危。岂无一尺棰，盗贼不足笞。天空羽毛急，水涸舟楫迟。临歧更挥泪，中年伤别离。"}