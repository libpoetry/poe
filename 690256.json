{"id":"690256","title":"经宿受降城","dynasty":"明","author":"张岳","text":"老夫越吏姓名通，衔璧牵羊事不同。圣代神灵跨往昔，南天万水尽朝东。荒山故垒笼寒月，征马孤嘶自晚风。读罢穹碑一怅望，螭头飞动欲腾空。沉沉高阁午阴清，况有岏㠝苍翠迎。金鼓往年分阃地，关山千古受降城。龙蛇蛰伏天机静，烟雨冥濛春草生。倦倚乌皮成独寐，不堪幽梦缅纵横。"}