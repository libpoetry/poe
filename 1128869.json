{"id":"1128869","title":"颂古十七首","dynasty":"宋","author":"释大观","text":"乾坤虽有作，太平本无象。赫日正中天，去却脩罗掌。自是兵家贵伐谋，鏖锋擒敌未为优。沈沈刁斗三更月，玉帐威行紫塞秋。忽看龙舟压浪飞，鼓声催促笛声悲。锦标到手还轻放，转得头来事已非。故园红紫自芳菲，不在春风著意吹。待得征人重回首，枝头香雪已纷披。才是贪他便著他，其间半露又全遮。只今谁是傍观者，一笑何劳挂齿牙。吹无孔笛，和毡拍版。父子和同，冰炭相反。末上之机果若何，定州元出花瓷碗。一鼓薰风至自南，再行璧月挂苍杉。锦筵公子方沈醉，白雪幽兰空再三。咄哉古墓一狐精，化作人来耍弄人。华表未然先败也，至今无地可容身。休论凤箭射乌巢，看取虚弓落九包。收放若为逃羿手，控弦傍助亦徒劳。两声不合共交肩，毒手才施报老拳。今日上天同碧落，明朝入地共黄泉。客泛灵槎犯斗牛，银河碧海暗通流。昆仑推倒无依倚，万里长空一样秋。贾勇扬旌无大敌，看看身已陷重围。要令夺角冲关去，驾与青龙不解骑。饥人贪食良农粟，渴汉错饮蛊家水。对面还成千里遥，贼人有智过君子。张公屋畔尽桑麻，李老园中只种花。满目风光无限好，笑呼银盌酌流霞。江面无风平似镜，转头变态互呈新。冯夷驾浪险难涉，渔父操舟妙若神。叶脱风高天地秋，长江衮衮只东流。行人不折离亭柳，羌笛空吹落日愁。善战何如善用谋，孙吴兵法岂同俦。秋风古塞看形势，一样边声两样愁。"}