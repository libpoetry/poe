{"id":"211223","title":"纪连守植道傍木","dynasty":"宋代","author":"郑侠","text":"道除木，夹道参参如合屋。种之毫末成合抱，太守慈仁辅生育。古来善政盖有数，道路开通亦其目。芟除翳秽平险阻，坚固桥梁便舻舳。何为万柯随曲直，化此长龙被崖谷。由吾太守爱民深，孜孜利民惟不足。以为烈日长道难，加兹岭外炎暑酷。黄茅郁蒸之烈气，重岚固结之浓毒。不得清阴萦且纡，何处憩息而踯躅。令如源泉下斯行，长原玉山秀可掬。桐榕枫随报遇，惟其茂密佳荫速。何公之心父母心，后人当如子孙续。勿剪勿拜勿拗斸，蠹朽便可添新绿。"}