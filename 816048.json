{"id":"816048","title":"秋夜感怀二首","dynasty":"清","author":"曹俊","text":"四壁寒蛩伴苦吟，梧桐院落夜沉沉。他乡风景秋仍好，旧国沧桑感倍深。遁迹不更梅福姓，哀时久抱杜陵心。孤灯如豆泪如雨，满地月明何处砧。断梗飘萍耐薄游，海滨风紧夜飕飗。几多乡梦牵离恨，未了秋心动旅愁。怪事不禁嗟咄咄，流光无奈去悠悠。元龙豪气旋消灭，一任旁人唤马牛。"}