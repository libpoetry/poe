{"id":"689939","title":"孝弟忠信礼义廉耻八字赞","dynasty":"明","author":"张天赋","text":"孝孝孝，亲息罔极真难报。祇将寸草答春晖，世世上行还下效。弟弟弟，弟兄骨肉原同气。鹡鸰急难且相呼，鸿雁翱翔无失序。忠忠忠，朝廷教养恩无穷。一朝出仕随官职，犬马勤劳报主翁。信信信，人生赖此为司命。无信徒然血肉躯，牛马襟裾何足敬。礼礼礼，天下古今人共履。纲常万古重如山，须要持循有文理。义义义，寸心藉此为裁制。遵行正路不差移，四通八达无颠踬。廉廉廉，本分之外莫求添。贪泉不改夷齐操，煮石餐霞味亦甜。耻耻耻，一事不如人所鄙。直须猛省洗前羞，进入圣贤门户里。"}