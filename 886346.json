{"id":"886346","title":"谒九江赵守","dynasty":"宋","author":"阳枋","text":"浮舟湓浦春，民谣举欣欣。问民宁底乐，州有贤使君。帝胄擢清班，江国烦慇勤。仪型金玉相，肝肠锦绣纹。周南蔼忠厚，大雅卓不群。固本屹磐石，理兵无丝棼。城坚万里长，气壮三边军。短吟亟搜枯，弄斧当郢斤。聊此窥一斑，所见谐所闻。愿公慨神州，边腹久中分。五岳判地气，三光离天文。倒竭五湖波，一洗九陵氛。钟彝勒伟晔，汗史照芳芬。此烈丈夫耳，循常奚足云。"}