{"id":"314824","title":"绿盖舞风轻·己卯七夕前一日，海上词流集李公祠看荷花，拈此曲同赋","dynasty":"现代","author":"龙榆生","text":"一叶报新秋，倦俯清涟，羞容艳罗绮。萧瑟池亭，风裳摇怨碧，浅醉閒倚。冉冉韶光，纵拚吐、柔丝难系。怅来迟、玉佩丁东，凝恨幽蕊。波底梦及佳期，秀挺擢青茎，冷露匀洗。巧逼桥成，续欢盟、赚取走盘珠泪。病影谁怜，渚宫晚、相思应寄，看花回，银汉挽销兵气。"}