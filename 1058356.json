{"id":"1058356","title":"铜陵阻风","dynasty":"宋","author":"华镇","text":"常言秋冬交，溯江便风多。我行已旬馀，有风不生波。直道不敢往，曲港伤逶迤。昨日始张帆，腾凌越盘涡。脩途驿未历，寒日景已俄。夜半转巨橐，惊涛拥蛟鼍。天明更雄厉，寻尺不得过。密雨喜初霁，整衣起婆娑。倚樯玩轻鸥，遵渚踏寒莎。羡望东行舟，飞帆峭嵯峨。回数挽引日，多少唯与阿。行止风在天，天为谓之何。欲叹翻自笑，聊为阻风歌。来日如未已，且用资吟哦。"}