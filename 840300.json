{"id":"840300","title":"销寒第一集和宋芸子参赞韵","dynasty":"清末民国初","author":"缪荃孙","text":"寒天无计偿宿逋，宋侯招我饮市垆。吟朋三五不期集，著衣倒屣相追呼。玉釭万杓倾冻碧，举杯一吸长鲸如。人馔黄羊来朔漠，盈筐紫蟹推津沽。谈碑上追欧曾赵，琢句高压王杨卢。歌声遏云杂丝竹，绕树惊起西飞乌。幕天席地无不可，刘伶阮籍皆吾徒。朔风扑担白日黯，盎盎一室春魂苏。有日吟篇积钜轴，几时社集摹新图。宋侯英姿天下无，用世不辞官职粗。楼船东指四万里，蓬莱弱水成康衢。掉尾恣睢狎海熊，无情喜怒调园狙。挥手行矣休踯蹰，瞬经安息通遮须。标格棱棱竦华岳，襟怀浩浩倾江湖。儒生报国文字耳，试看奉使西游书。只我偃蹇同瓠落，桑榆无术挽东隅。颓然一醉万事足，回头冻月穿窗疏。"}