{"id":"491522","title":"游白沙庙歌","dynasty":"明","author":"刘崧","text":"青青芙蓉峰，可望不可招。我本山中人，因之忆归樵。朝朝看山五云上，划见长江落危嶂。黄公滩险昔所闻，白沙祠古今谁访。乃有好奇卓越之孙郎，吊古往往探穷荒。重怜沙下白云冢，为买江上秋风航。洑滩奔迅万马疾，凉雾吹霜石屏出。跻攀瓮口未分寸，倒截鱼梁已寻尺。长篙戛石铿有声，神潭在望难为情。青天高悬鸿鹄远，落日下照鱼龙惊。童童青松枝，矫矫出云峤。彩凤腾辉琐闼重，寒螭竦鬣觚棱峭。舣舟祠下风摇摇，缆以垂蔓防惊漂。撞钟挝鼓告祭酒，纸灰飞雪寒飘萧。玉冠双峨形貌古，蛛网虫丝閟灵户。精灵尚想入梦寐，漂溺终能托墟墓。极知孝友天所藏，墨家孙子今何乡。山川有时出云雨，朝家自昔隆封王。群鸦飞鸣日欲暮，天际微茫起烟雾。枫林竹树何萧飕，风佩霓旌自来去。乱山四合如游龙，赣水百折争朝东。渔郎敲火青苇外，贾客驾舶苍烟中。长风送人下山址，猿狖悲号灵籁起。半痕明月上遥汀，一片青天入流水。流水不可极，夜色寒更深。船头酌酒船尾吟，鲤鱼馔列双黄金。就中宾客皆豪俊，邹子神情更清夐。掷帽狂歌不顾人，夺杯放饮先成醉。人生会合自有时，此日不乐将奚为。飞仙早传赤壁赋，锦袍更赋郎官诗。津亭边，石盘路，归骑翩翩失来处。灯火低迷下远楼，星河璀璨飞寒露。我有磊磈不尽之心怀，棹船载酒须重来。酒醒书閤梅花冷，月落江城画角哀。"}