{"id":"102771","title":"花落复次前韵","dynasty":"宋代","author":"苏轼","text":"玉妃谪堕烟雨村，先生作诗与招魂。人间草木非我对，奔月偶桂成幽昏。暗香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井花入腹清而暾。先生年来六十化，道眼已入不二门。多情好事馀习气，惜花未忍终无言。留连一物吾过矣，笑领百罚空罍樽。"}