{"id":"436657","title":"和平太行路韵","dynasty":"金末元初","author":"李俊民","text":"六丁驱役鬼神奔，一夜开山掌样平。多少往来车马客，尚忧行路涩难行。凿开险阻若天成，暂使时閒眼界平。却羡长安西去路，青山不管送人行。千年古道跨山城，可笑人心自不平。容易莫将天险坏，须防闲客此闲行。自古太行天下险，纵令禹凿不能平。寻常著脚无安处，何况羊肠路上行。"}