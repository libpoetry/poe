{"id":"466545","title":"甘州子 田头杂写五首","dynasty":"当代","author":"许白凤","text":"东皋游罢又西畴。桥断处，只无舟。牧童过渡会骑牛。水面两三鸥。如笑我，近路远浜兜。浓香阵阵稻花稠。蜂几个，与同游。不贪春色爱寻秋。小树岸边头。扶一把，跨国水田沟。农村八月最清幽。双季稻，已丰收。偶来子舍驻吟眸。野老意绸缪。相见语，多得几天留。小溪萍藻碧油油。鱼活泼，见清流。何时筑屋在溪头。不用一竿投。堤畔柳，料理钓诗钩。荻芦瑟瑟似汀洲。谁画就，几分秋。夕阳归去采菱舟。满满水红浮。呼小买，为我且停留。"}