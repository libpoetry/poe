{"id":"1104781","title":"和象翁绝句","dynasty":"宋","author":"卫宗武","text":"春花色色俱成梦，夏实累累结满枝。独有葵榴媚清昼，薰风时度五弦诗。恰好轩窗傍竹开，绝胜舞榭与歌台。枞枞甲刃丈夫立，弹压炎威不敢来。舟行必水陆行车，此地无桑只种麻。安得野蚕生活万，化成丝茧遍家家。浮生一梦寄南柯，乌兔双驰迅若梭。世事如棋知几变，救时无著奈时何。"}