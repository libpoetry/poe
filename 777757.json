{"id":"777757","title":"一萼红·游后海归，赋此","dynasty":"清","author":"陈家庆","text":"揽芳洲。正湖山歌舞，玉笛出琼楼。法曲绕梁，仙娥绝世，可堪前代风流。阅多少、繁华兴废，祗蓬瀛、清绝照人愁。金粉飘残，霸图零落，往事悠悠。荒径徘徊不语，看雕梁絮燕，细草眠鸥。碧海凝尘，红兰泣露，空叹时序沈浮。莫负他、水天良夜，倩何人、吟赏话清游。为惜芳华易谢，欲去还留。"}