{"id":"829652","title":"家书至却寄","dynasty":"清末近现代初","author":"郑孝胥","text":"书来意万千，隔此纸一重。持剪手自发，尚恐读易穷。向来喜夜书，灯花剔幢幢。墨淡字断续，体势殊未工。实亦无所语，但道无恙侬。欲知许时事，丁宁寻欢悰。生理本可笑，日对蓬发僮。甚思逐春游，出门成孤踪。正月月圆时，斜街鼓鼕鼕。二月月圆时，我在官学中。诗就还独吟，书史颇亦攻。署中时来云，某日当趋公。赁车便应去，车声何玲珑。友朋有几人，旬馀或相逢。笑谈破无俚，神情总悤悤。说归渐可厌，画饼饥岂充。回头看庭树，谁能送飞鸿？大七黠可怜，岁暮甫断乳。孟冬我行时，识字已百许。渠姊强解事，笑语颇楚楚。见舅肆顽痴，娅姹聒大母。小七虽未周，神气溢阿堵。汝身尚抱疾，课读底须苦。十三毕经书，那不见渠父。今年过三十，偃蹇困尘土。微官羁辇下，剧似搬姜鼠。更无旁人嘲，餐饭讲训诂。昨朝值无事，出城日当午。道旁见笼雀，倾囊唤买取。开笼瞥四散，幸未伤翅羽。追飞似公妪，啾唧上邻宇。放生事大好，愿力庇儿女。更求得暂归，归时汝应愈。"}