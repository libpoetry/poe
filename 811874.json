{"id":"811874","title":"由上海乘轮船至九江，复雇渔船至安庆，作诗纪行五首","dynasty":"清","author":"华蘅芳","text":"海角孤城屡戒严，摩挲箧底旧韬钤。上书已分裘终敝，去国翻成突不黔。越俗竟无遗蟹稻，吴都犹自榷鱼盐。蓬莱总是蛟螭窟，云雾迷离莫久淹。望洋奚必久咨嗟，江海波澜共一涯。从古岛夷先入贡，至今汉使许乘槎。辘轳辗水如喷雪，鞲籥嘘风尽变霞。剧喜楼船宽似屋，稳眠几认水为家。狐鼠凭依已十年，金陵王气渺如烟。覆师痛戒前车辙，得势喧传下濑船。拭目谛观新壁垒，潜心规略旧山川。从今倚啸东门去，不是胡雏亦惘然。大将声威压九州，数年力扼虎狼喉。天心毕竟存中国，地势从来居上游。夹岸旌旗俱楚垒，蔽江舟楫抵吴头。何时扫却搀枪气，不放长星犯女牛。当年百战奏奇功，九派江流血尽红。故垒关心看旧址，居民挥涕说元戎。蜃嘘海气将成市，豚逐涛声渐起风。买得扁舟轻似叶，雨丝烟缕试推蓬。"}