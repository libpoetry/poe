{"id":"64255","title":"太乙坛歌","dynasty":"明代","author":"屠应埈","text":"太乙坛高凌紫氛，宫中夜夜延神君。金盘千尺泻朱露，茎台五色飞龙云。撞钟鸣鼓邀百祥，回旌驻跸瞻景光。石检亲封绿文甗，河图著纪赤符昌。九华灯明列星烂，八变乐终万灵见。至尊端笏礼中天，北斗垂芒指前殿。皇皇圭璧奠甘泉，奕奕楼居通列仙。侍祀独有东方朔，登歌新协李延年。白茅授册侯五利，青鸟衔书作前使。贝阙徘徊河汉沉，绛节缤纷王母至。武皇北面来相迎，稽首至道闻要精。能驱三尸炼五魄，可以阅世为长生。帝闻斯言再拜受，宴罢言归乐无有。祈年何必汾水阴，无为自享南山寿。"}