{"id":"974183","title":"既过曾居因访刘茂实秀才是日明叔同出恨仲威不至","dynasty":"宋","author":"赵蕃","text":"官身肯听俗，人事直强亲。开窗对脩竹，笔墨得具陈。俗子有时来，挥去防怒嗔。相看久不厌，陈子清且真。昨宵一雨馀，村村农事新。我亦思驾言，出门免冲尘。是邦亦有园，以鸟视其人。宁从穷巷居，鸡犬喧四邻。刘君方授徒，曾君说人伦。室屋不寻丈，猗猗几长身。未嫌酒杯薄，政爱茗椀醇。曾君索我诗，出语愧逡巡。烦君隶书题，笔意堪嗣秦。春游有如此，省费能全神。但恨子胡子，招要不能频。"}