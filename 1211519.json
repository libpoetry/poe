{"id":"1211519","title":"醉歌行","dynasty":"元","author":"萨都剌","text":"草生金谷韩信饿，古来不独诗人穷。今朝有酒且共醉，明日一饮由天公。红楼弟子年二十，饮酒食肉书不识。嗟予识字事转多，家口相煎百忧集。乃知聪明能误身，不如愚鲁全天真。百年简宪曾何畏，一日礼法能杀人。贤愚千载同一朽，我为君歌君拍手。流芳遣兴不必论，且尽樽前一壶酒。"}