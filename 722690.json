{"id":"722690","title":"少年游  寄项嵋雪","dynasty":"明末清初","author":"曹溶","text":"客囊清减似穷秋，典尽酒家裘。桃花竞笑，鹿车还后，楚馆日悠悠。定研兰露裁新句，分付雪儿讴。最是今年，两番上巳，偏少晋人游。禾兴溪上草连天，不见翠楼烟。黑头潘令，满襟离怨，赢得唾珠圆。送归野艇无多日，皓魄已初弦。春信将阑，可能相就，开榼海棠前。"}