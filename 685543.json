{"id":"685543","title":"乙卯九月十四之夕徐海石囧卿尹冲玄令尹温瑞明少府陈美用民部招集天坐轩泛月作三首","dynasty":"明","author":"邓云霄","text":"微波细草舞蜻蜓，棹曳残霞出远汀。泽国秋高虾菜美，渔村日落水云腥。乘流客醉五湖月，列坐人占百里星。却笑餔糟渐成癖，年来吾懒续骚经。落魄江湖习水嬉，好风华月协心期。潮来彩鹢生双翼，兴到沧溟当一卮。兰杜袭襟欢此夕，蒹葭怀友忆前时。越禽自觉南枝隐，长愿青尊对故知。丹青两岸写秋容，荻浦枫林叠几重。天上仙舟宜缓橹，人间良夜正疏钟。豪狂莫怪呼惊蝶，酩酊进堪号醉龙。采罢江蓠想松桂，云边还买最高峰。"}