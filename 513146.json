{"id":"513146","title":"题松卷","dynasty":"明","author":"沈周","text":"寸■悠悠至千丈，岁月之后乃可望。老夫一日春雨中，手暖心閒笔初放。徂徕合抱三百株，生捉龙蛇眠纸上。培之以墨土何功，根叶不惊神亦王。傍人谓我夺造化，毕宏伟偃仍相诳。一舒一卷风雨生，满堂错愕空相向。还疑秋子打窗扉，亦觉春花扑屏幛。久无采录我何嗔，自倚胸中意为匠。"}