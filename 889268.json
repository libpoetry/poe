{"id":"889268","title":"前日小集梅花犹在乘兴移其下杯行乐甚是夕风微月朗花飞入坐者纷纷如雪待制曾丈有四并之叹谓不可无作屡属唱之因成拙句","dynasty":"宋","author":"吴芾","text":"老去逢春倍感时，兴来聊复对芳菲。月明更觉花枝好，风动还惊雪片飞。一笑休辞今夕醉，四并须信古来稀。乘闲莫惜频相过，要共携壶上翠微。"}