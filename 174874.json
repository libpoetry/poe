{"id":"174874","title":"赵仲缜梅川","dynasty":"宋代","author":"韩元吉","text":"堂前面群山，堂下俯流水。扬雄一区宅，岁晚休在此。将无山水佳，更为风物美。城隅三家渡，华屋照清泚。举手招梅仙，低头叫陆子。前松后梧竹，左桂右兰芷。江花漾茶瓯，岩树排棐几。客来索无有，樽酒间图史。不作隐士庐，合号君子里。吾人天潢秀，时至当决起。饱餐南岳芋，閒曳东郭履。山名不负侬，因之得名字。弹垸坷前卜，问舍真早计。笑杀陶渊明，酒资良未遂。"}