{"id":"634429","title":"寿祁封翁玄图七十一","dynasty":"明","author":"释今无","text":"玉宇新秋爽，金闺旧望隆。一麟呈至瑞，八代郁儒宗。商巘芝长熟，罗浮月正融。汉朝尊绮里，宝水诞祁翁。道挟飞仙术，材怀干国工。玉光潜润璞，河派閟流洪。吐凤元君起，腾蛟水部雄。词华惊一世，领袖得三公。既制黄山锦，还衡白下风。文章增气色，桃李受屏幪。慧业金轮转，天恩紫阁崇。津梁资妙选，轩冕洽时雍。久读陈情表，深培禄养衷。悬弧高泰岱，正笏拜崆峒。枣夺冰霜白，觥传玛瑙红。金莲疑赐炬，玉笋尽蟠龙。异宠留天语，高鶱及塞鸿。冈陵欢祝愿，冠盖盛宾容。匝地卿云密，浮天紫气通。药成难问岁，椿老岂知丛。欲作瀛洲鹤，衔筹记海东。"}