{"id":"1245826","title":"送龙门子入仙华山辞","dynasty":"元末明初","author":"刘基","text":"青山崔嵬兮烟云杳冥，回溪郁纡兮岩谷晦明。脩篁杂树兮相蔽亏，洞壑窈窕兮人不知。清猿警夜兮鹤报晨，花开鸟啼兮长如春。隰有芷兮陵有苕，美人不来兮山寂寥。琼芝兮玉华，丹荑兮翠葩。紫葛兮黄精，礧碨兮鬖髿。蜚梁连蜷兮登降峛崺，幽漻阒碌兮敞晃谲诡。芳兰桂椒兮或红或紫。松风涧泉兮金石盈耳。梧柤萋萋兮竹实蕊蕊，凤凰翔鸣兮五色卉炜。望美人兮翠微，空山寂寥兮迟尔来归。霓为衣兮霞为裳，饮沆瀣兮食瑶浆。睎正阳兮澡沦阴，精神完兮毛发香。握六符兮蹑九灵，被矞云兮歌洞章。御扶摇兮款天门，诣北斗兮觐虚皇。超鸿濛兮轶布夷，造无始兮逍遥娭。召秦女兮吹箫，使湘娥兮弹丝。洪崖啸歌兮王母启齿，万舞齐进兮襟佩飒纚。长离前驱兮鸾鸟为使，苍龙騑騑兮白虎豸豸。雷公磅硠兮列缺旭虺。登明堂兮绝河津，上阁道兮攀勾陈。过三危兮绕玄冥，出太微兮入西清。憩牛渚兮泛灵槎，乘回飙兮以还家。美人兮归来，山中兮其乐无涯。"}