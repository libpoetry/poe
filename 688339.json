{"id":"688339","title":"次曾大尹见寄韵","dynasty":"明","author":"江源","text":"邂逅相逢庾岭前，我曾刮目识君贤。人情反覆万千状，消息稀疏十五年。翠竹幽居归蒋诩，枯槎沧海老张骞。重来嘉会知何日，汀树江云各一天。客涂又值小春天，仆从山舆未息肩。壮志未能忘报主，菲才终恐负绳愆。商彭老去难回少，西子衰来也避妍。今日尊前且欢谑，共将风月入唫边。"}