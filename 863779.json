{"id":"863779","title":"八绝诗 其八 垂藤盖","dynasty":"宋","author":"王禹称","text":"古藤何樛蟠，低荫庶子泉。童童若青盖，挂在绝壁前。月穿波影碎，露滴岸声圆。晓笼使君醉，夜覆溪僧禅。昔之好事者，为作出偶然。人亡藤已朽，犹得声名传。我欲移青松，植向泉眼边。既图岁月久，复取节操全。所为亦一时，所期或千年。庶吾不朽名，长与偃盖悬。"}