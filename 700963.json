{"id":"700963","title":"送徐仲内还金陵","dynasty":"明","author":"梁宪","text":"梅市论交后，悠悠二十年。入山徒有约，出世竟无缘。沦落频相惜，浮沉每自怜。何堪长夜里，坐看岁华迁。昔年郁夫子，著易丹霞山。斯道久榛莽，何人同往还。千秋真绝学，一脉共相关。付托兹焉重，流传莫等閒。逐逐红尘里，驱驰尚未休。平生席不煖，辛苦为谁求。对影时相问，沉吟自莫酬。君今归去好，何以代予筹。论事时相忤，平情反共怜。故人犹有几，须发各皤然。为客常千里，离家动十年。匆匆垂老别，那禁泪如泉。孟夏苦炎热，闭门犹不禁。长途三伏暑，孤店五更心。往昔自行役，今为君一吟。想应冰雪操，固别有幽襟。平生相识友，夫子实吾师。救过言忘切，深惭负所期。云山从此达，尊酒会何时。采采江蓠赠，离忧总在兹。"}