{"id":"1210191","title":"木兰花慢 征南三首 其二","dynasty":"元","author":"张弘范","text":"功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长空、云影弄阴晴。莫泣穷途老泪，休怜儿女新亭。浩歌一曲饭牛声。天际暮烟冥，正百二河山。一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。"}