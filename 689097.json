{"id":"689097","title":"独坐柬罗颢甫胡大灵","dynasty":"明","author":"何绛","text":"世代去如驶，昨日又今日。昂昂七尺躯，知非不化物。车马狭道旁，功名终不实。二氏良玄幻，君亲两相失。先师有遗训，勉之可入室。徒然事糟粕，无乃太粗率。东邻散诞子，美哉圣贤质。明月照衣带，松风吹我怀。何必饮美酒，兹事亦殊佳。纷纷复纷纷，多恐与吾乖。"}