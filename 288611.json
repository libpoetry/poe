{"id":"288611","title":"瑞鹤仙·贺陈季修新婚","dynasty":"现代","author":"袁思亮","text":"杏尘铺绮陌。正宝合流苏，迎来油碧。依依玳梁侧。看花扶娇重，绣围香密。蓝桥未隔。便玉杵、琼浆自觅。更朝来、红烛停烧，新试画眉词笔。欢极镜屏低笑，锦幄浓温，醉春无力。芳心暗惜。苕华字、手亲刻。待明年、添个宜男山枕，翠褓芝藏秀色。又炉薰、偷结双烟，替吹麝息。"}