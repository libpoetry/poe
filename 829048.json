{"id":"829048","title":"临江仙二首","dynasty":"清末近现代初","author":"刘永济","text":"闻道东湖秋色好，吟筇懒上渔舟。旧游零落几沙鸥。红衣应有恨，碧水不流愁。一自津桥闻语鸟，琴尊犹此淹留。人生自断岂天谋。不成岸壑卧，终见鹿麋游。满意故山林壑美，天教佚老吾庐。醇风还记我生初。鸡豚喧社叟，幡鼓乐灵媭。一觉黄粱犹未熟，眼前百鬼千狐。漫惊东野隘天衢。有山焚介子，无地著潜夫。"}