{"id":"1126892","title":"次韵游景叔闻洮河捷报寄诸将四首","dynasty":"宋","author":"黄庭坚","text":"千仞溪中石转雷，汉家万骑捣虚回。定知献马胡雏入，看即称觞都护来。中原日月九夷知，不用禽胡衅鼓旗。更向天阶舞干羽，降书剩破一年迟。汉得洮州箭有神，斩关禽敌不逡巡。将军快上屯田计，要纳降胡十万人。遥知一炬绝河津，生缚青宜不动尘。付与山河印如斗，忍为鼠子腹心人。"}