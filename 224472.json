{"id":"224472","title":"选冠子·风约晴云","dynasty":"宋代","author":"吕渭老","text":"风约晴云，花乾宿露，帘幕万家清晓。青帘赛酒，小坞藏春，冶叶艳枝相照。羊驾小车，笑逐游人，远迷芳草。更红英飞舞，绣茵连接，雾台烟沼。年少日、细马戎鞯，红靴玉带，同指软尘西笑。珍珠戏掷，彩笔搜奇，不觉暮春莺老。谁见这回，霜点髯衰，事萦怀抱。诉一春心事，燕子周遮来了。"}