{"id":"623376","title":"中秋夜羁窗望月","dynasty":"明","author":"郭之奇","text":"一片清光流远色，千般愁照止窗阴。窗外何人能玩月，颇疑窗月为谁临。庭树摇风长飒飒，寒娟浥露转沉沉。可怜此夜徘徊月，比似千年情倍深。千年月色终如古，此夜人心独异今。若道山河仍旧彩，且从关笛听新音。玉堆久绝征人望，金屋空存汉女心。并作凄凉羁客绪，不可高歌不忍吟。"}