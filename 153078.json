{"id":"153078","title":"刘行简见借诗稿以长句归之","dynasty":"宋代","author":"沈与求","text":"文章偏忌声名早，富贵政须门第好。了知二物不相关，风月膏粱兼者少。刘郎天韵真不凡，飞腾宜在蓬莱岛。年来穷愁已到骨，只有珠玑落残稿。纷纷馀子何能追，定向诗坛分六纛。造物小儿亦薄相，浪付繁华给挥扫。却令径坐诗人穷，只与清冷消热恼。向来狗监非同邑，渴尽文园尚傭保。九原千古忽可作，如君自是不枯槁。茅斋夜诵谁得闻，咄咄空能诉穹昊。请君更作升天行，勿使贫胡强知宝。"}