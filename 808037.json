{"id":"808037","title":"百字令 过班定远墓","dynasty":"清","author":"杨芳灿","text":"兰台著作，让阿兄独步，甘心投笔。别有奇功垂史册，伯仲居然双绝。远度龙荒，穷探虎穴，不负封侯骨。佣书碌碌，小儒何处生活。当日绝塞留屯，孤军制胜，拓地通疏勒。万里功名真唾手，依旧玉关生入。故国魂归，高原冢在，三尺麒麟碣。我来凭吊，英风犹振林樾。"}