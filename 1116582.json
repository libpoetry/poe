{"id":"1116582","title":"兴龙节集英殿宴教坊词致语口号","dynasty":"宋","author":"苏轼","text":"凛凛重瞳日月新，四方惊喜识天人。共知若木初升旦，且种蟠桃莫计春。请吏黑山归属国，给扶黄发拜严宸。紫皇应在红云里，试问清都侍从臣。风卷云舒合两班，曈曈瑞日映天颜。观书已获千秋镜，积德长为万岁山。腊雪未消三务起，壬人不用五兵闲。相逢父老争相贺，却笑华胥是梦间。"}