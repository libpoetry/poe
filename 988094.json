{"id":"988094","title":"前用吉字韵问严子文疾再和问疾之诗不工甚矣既辱和章又承用吉字韵为贶率尔继作敬问起居公自谓平生不服温剂此寡欲之验也何恙不愈诗以见意","dynasty":"宋","author":"崔敦礼","text":"日来间何阔，坐见月初吉。欲往扣斋扉，政恐劳取瑟。闻公清净缘，巧笑却银栉。露骨秀寒松，烘晹咽暖日。钟乳无千两，牙签堆万帙。爱诗屡忘餐，爱酒勤种秫。心安身自轻，却老非牛膝。"}