{"id":"691191","title":"送顾宗伯馆师得请归省四首","dynasty":"明","author":"李孙宸","text":"春卿法座映三台，诏许宁亲拥传回。子舍白云吴苑近，关门紫气日边来。江鱼暖入桃花水，寿酒春分茎露杯。为问老莱当日彩，可能天上赐亲裁。秩宗初贰主恩偏，十载龙楼侍讲筵。手诏暂容归省日，绛帷同恋授经年。晓钟汉殿违仙仗，昼锦吴江返画船。任是庭闱多乐事，肯令黄阁负徵贤。倾都冠盖送仙舟，望望吴江匹练浮。绿野未教猿鹤喜，青霄旋待凤凰游。门前桃李阴初合，笼里参苓晚见收。魏阙江湖心更远，能无清梦绕宸旒。玉署清深隔俗尘，几回授简得相亲。千秋忝窃登龙客，短步空惭附骥人。秘阁藜光怜乍冷，北堂萱树羡长春。悬知爱日欢无限，曳履还看捧日新。"}