{"id":"822556","title":"惜秋华 忏盦读余近稿，有赋，依韵詶之，并示二湘","dynasty":"清末近现代初","author":"周岸登","text":"鬓短愁长，念堂堂、去日双丸催换。卧雨茂陵，新来带麟宽眼。迎秋泪洒寒芜，最萧瑟、江关吟断。词边恨，莺边故国，鸥边新伴。天远梦犹远。叹昆仑睡觉，不胜清怨。醒醉地，歌舞事，妮寒憎暖。渊明赋了闲情，度曼声、楚骚曾乱。拈管。按新腔、步摇珠串。"}