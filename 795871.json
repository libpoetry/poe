{"id":"795871","title":"水龙吟 敬题张夫子乐圃词钞后","dynasty":"清","author":"王瑗","text":"笔端跳虎挐龙，当今谁似张夫子。诗肠九曲，文心万窍，并堪垂世。减字偷声，惊才绝艳，吾尤观止。算骚坛几辈，酿花成蜜，该周柳，兼姜史。不栉羞称进士，列门墙，也添桃李。香分一瓣，咀华小草，序言蒙赐。辄作蝇鸣，妄思骥附，题词聊拟。却还愁、终是女郎弱调，博掀髯耳。"}