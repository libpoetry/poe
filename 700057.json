{"id":"700057","title":"水调歌头 九首  送汪教授","dynasty":"明","author":"陶安","text":"都城柳丝绿，曾跨锦骢游。玉堂紫薇花发，不听故人留。却忆江东云树，薄采浙西芹藻，毡冷亦风流。移榻谢山下，菡萏碧波浮。煮茶垆，题诗笔，庋书楼。潇潇官舍，如此疏鬓不胜秋。教雨润流名郡，爱日晴烘归路，未许久林邱。回首五云里，鸣玉凤池头。东鲁圣人后，流派浙江东。一家叔侄兄弟，取俊棘围中。雁荡秀分灵嶂，蟾阙香熏老桂，文燄烂摩空。讲鼓震铅阜，户屦蔼儒风。一角麟，千里马，九和弓。人材超伟，如此道出紫阳翁。正拟洪钟待叩，便跨征鞍归去，多士诵成功。再踏玉京路，射策大明宫。江上两峰立，门户自天开。香芹翠绕精舍，畅望美人来。麟凤洲中仙骨，龙虎榜中文物，绛帐育英才。椽笔泚银浪，澎湃走风雷。锦盈机，冰作鉴，玉无埃。笑谈驰骋，今古况是旧经魁。培植三年盛业，脩举前时旷典，回首把离杯。老桂吐清馥，飞步上瑶台。先生乃儒者，有道出羲黄。袖将攀桂名手，种作杏林芳。江月玻瓈万顷，山雪琼瑶一色，开户挹寒光。清气满胸臆，何况有奇方。鹤凌云，鹏击水，凤鸣阳。平生济物，心在随寓寄行藏。丹鼎芙蓉紫艳，宝杵芝苓玉屑，坚子避膏肓。神圣可医国，功奏十全良。柯山倚天碧，秀耸浙东南。惟公与山齐德，结屋对巉岩。门外紫芝瑶草，窗下丹炉玉杵，元气此钟含。药镜发灵彩，金匮启玄缄。凤凰台，龙虎地，驻行骖。佳声飞满，当路毡冷自能谙。手握回生大造，心悟成仙秘诀，神效过苏耽。云外鹤书至，衣袂染柔蓝。良医比良相，活物是奇功。乾坤万古生意，收入药囊中。屋上石城云树，砌下秦淮烟浪，掩映杏花红。仲景有家学，照耀大江东。悟金丹，传宝诀，契参同。一方共仰，司命台閤誉何崇。谈笑香生兰室，指顾春回茅舍，沉痼扫除空。行矣展高志，寿域蔼仁风。秋高兴何远，爽气掬星河。雨晴山势飞动，楼外雁来多。丹桂香凝幕府，银烛光摇青琐，试问夜如何。天地大无外，老子尽婆娑。写兵机，脩马政，咏铙歌。西风莫添，华发壮志未消磨。眼见帝都龙虎，人似仙洲麟凤，留我共銮坡。把酒暂舒啸，明月借金波。天地一开辟，日月几东西。古今气化无息，万物岂能齐。春树珍禽韵巧，秋水红鳞影捷，松石伴幽栖。佳景与心会，得句或无题。碧油幢，苍玉佩，紫金泥。明时文武，勋业我亦弃锄犁。志在螭头直笔，道在床头古易，奏策济群黎。野鹤忽飞到，清梦绕山溪。皇天万物祖，生气本冲和。忍令古今天下，治少乱常多。血溅中原戎马，烟起长江樯橹，沧海沸鲸波。割据十三载，无处不干戈。问皇天，天不语，意如何。几多佳丽，都邑烟草莽平坡。苔锁河边白骨，月照闺中嫠妇，赤子困沉痾。天运必有在，早听大风歌。"}