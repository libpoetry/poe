{"id":"1242211","title":"南浦","dynasty":"元末明初","author":"陶宗仪","text":"如此好溪山，羡云屏，九叠波影涵素。暖翠隔红尘，空明里、著我扁舟容与。高歌鼓枻，鸥边长是寻盟去。头白江南，看不了何况，几番风雨。画图依约天开，荡清晖、别有越中真趣。孤啸柘篷窗，幽情远、都在酒瓢茶具。水荭摇晚，月明一笛潮生浦。欲问渔郎无恙否，回首武陵何许。"}