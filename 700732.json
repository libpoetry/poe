{"id":"700732","title":"元夕开府杨公自范阳过访，赋事以谢 观灯火","dynasty":"明","author":"戚继光","text":"迢遥春色自长安，火树初从塞上看。云拥千枝回紫电，风移万朵压朱阑。星河烂漫低垂阁，樽俎从容近舞盘。侧耳关城犹击柝，幻光不照战袍寒。使节几年开碣石，东来佳气动戎旃。一枝春到吴梅上，千里烽销蓟戍前。满目时艰堪共叹，破颜花事竟谁怜？蚤知帝泽先畿甸，何限新声入夜弦！凌虚小队散春风，长啸遥看大漠空。隐约蓬莱沧海畔，氤氲宫殿紫云中。睛沙鸣镝初回骑，石磴移尊已度钟。万灶暮烟低汉戍，归来豪气挟长虹。殿俯榆关迎六纛，旌移兰省阅初禖。云间山色槯甍起，天外河流鼓角回。骐骥中朝殊盛矣，貔貅乘塞亦雄哉！他时呼酒祁连上，潦倒清秋三百杯。"}