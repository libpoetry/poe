{"id":"810726","title":"临江仙","dynasty":"清","author":"毛奇龄","text":"当日虎符初下处，桃花开满山阿。万层绛帐覆来多。驱盐投峻阪，拔羽出虞罗。一自龙山高会后，春江曾哭曹娥。天南万里到牂柯。帝乡把盏去，锦里盼车过。谁料十年星纪换，延津还泛仙槎。江淮转运使如何。金笳开越峤，绣棨动吴波。幸得闲堂仍聚首，清樽频把玻㼈。刘郎前度喜重过。公门桃树老，犹有旧枝柯。"}