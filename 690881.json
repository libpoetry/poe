{"id":"690881","title":"雷阳道中即事","dynasty":"明","author":"李之世","text":"食投荒店宿依营，半月山邮与水程。海外萑符方伏寇，江干流徙为逃兵。城过五漏门犹闭，日上三竿客未行。满眼风尘成底事，可怜书剑误儒生。逼面岩峦剑铦青，疏花奇树缀林坰。峰头鸢站冲炎坠，草际蛇行触鼻腥。不辨岚烟长漠漠，总无风雨亦冥冥。薰人毒雾浑如醉，野店村醪到易醒。林里啁啾杂鸟虫，阴阴榕叶乍吟风。行随仆御穿山脊，时拥篮舆渡水中。官马自刍青草坂，人家多住白茆丛。平坡十里真如掌，咿轧车声去不穷。茶瓜无韵稻无香，野店村盘取次尝。世味已随鸡肋澹，官程犹逐马蹄忙。身依僮仆家千里，路别妻孥泪两行。久历征途今最苦，黄茆瘴里度雷阳。独携襆被走曾峦，阅尽畏途风雨残。面带烟霞长作客，身依云水强名官。三杯浊酒浇肠热，五夜青萍慑胆寒。酬世近知儒术拙，迂疏徒窃进贤冠。原莎莽莽尽荒阡，遥指孤城百雉悬。新水乍生潮带卤，危楼一望海连天。空闻疲卒防春汛，几见流民垦石田。数十年来丰乐土，风光强半不如前。榔阴椰叶碧参差，几阵风炎雨溽时。处处鸣梭人织葛，山山烧骨火耕菑。腥莎忽转见驯鹿，瞑叶频啼立子规。斜日邮亭聊歇马，蛮娘歌唱杂侏?。欹木崩厓架短桥，盘冈几转度山椒。牛堪负囷归村垄，水自推车灌稻苗。瘴雨洒林烟不扫，火云酣午叶如烧。虽然也是南中地，却望家园首重翘。"}