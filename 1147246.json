{"id":"1147246","title":"因游支硎寺寄邢端公","dynasty":"唐","author":"皎然","text":"大厦资多士，抡材得豫章。清门推问望，早岁骋康庄。作用方开物，声名久擅场。丹延分塞郡，宿昔领戎行。始驭屏星乘，旋阴蔽茀棠。朝端瞻鹗立，关右仰鹰扬。威令兼宁朔，英声重护羌。三军成父子，杂虏避封疆。身执金吾贵，时遭宝运昌。雍容持汉槊，肃穆卫周堂。排难知臣节，攻疑定国章。一言明大义，千载揖休光。践职勋庸列，修躬志行彰。优游应慕陆，止足定师张。中扆怀殊政，南州伫小康。仁为桂江雨，威是柏台霜。謇谔言无隐，公忠祸不防。谴深辞紫禁，恩在副朱方。切玉锋休淬，垂天翅罢翔。论文徵贾马，述隐许求羊。肘后看金碧，腰间笑水苍。诗题白羽扇，酒挈绿油囊。旷达机何有，深沈器莫量。时应登古寺，佳趣在春冈。止水平香砌，鲜云满石床。山情何寂乐，尘世自飞扬。已遇炉峰社，还思缉蕙房。外心亲地主，内学事空王。花会宜春浅，禅游喜夜凉。高明依月境，萧散蹑庭芳。得道殊秦佚，隳名似楚狂。馀生于此足，不欲返韶阳。"}