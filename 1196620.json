{"id":"1196620","title":"浣溪沙","dynasty":"唐末宋初","author":"孙光宪","text":"蓼岸风多橘柚香，江边一望楚天长，片帆烟际闪孤光。目送征鸿飞杳杳，思随流水去茫茫，兰红波碧忆潇湘。桃杏风香帘幕闲，谢家门户约花关，画梁幽语燕初还。绣阁数行题了壁，晓屏一枕酒醒山，却疑身是梦云间。花渐凋疏不耐风，画帘垂地晚堂空，堕阶萦藓舞愁红。腻粉半黏金靥子，残香犹煖绣薰笼，蕙心无处与人同。揽镜无言泪欲流，凝情半日懒梳头，一庭疏雨湿春愁。杨柳祗知伤怨别，杏花应信损娇羞，泪沾魂断轸离忧。半踏长裾宛约行，晚帘疏处见分明，此时堪恨昧平生。早是销魂残烛影，更愁闻著品弦声，杳无消息若为情。兰沐初休曲槛前，暖风迟日洗头天，湿云新敛未梳蝉。翠袂半将遮粉臆，宝钗长欲坠香肩，此时模样不禁怜。风递残香出绣帘，团窠金凤舞襜襜，落花微雨恨相兼。何处去来狂太甚，空推宿酒睡无厌，争教人不别猜嫌。轻打银筝坠燕泥，断丝高罥画楼西，花冠闲上午墙啼。粉箨半开新竹径，红苞尽落旧桃蹊，不堪终日闭深闺。乌帽斜欹倒佩鱼，静街偷步访仙居，隔墙应认打门初。将见客时微掩敛，得人怜处且生疏，低头羞问壁边书。风撼芳菲满院香，四帘慵卷日初长，鬓云垂枕向微锽。春梦未成愁寂寂，佳期难会信茫茫。万般心，千点泪，泣兰堂。碧玉衣裳白玉人，翠眉红脸小腰身，瑞云飞雨逐行云。除却弄珠兼解佩，便随西子与东邻，是谁容易比真真。何事相逢不展眉，苦将情分恶猜疑，眼前行止想应知。半恨半嗔回面处，和娇和泪泥人时，万般饶得为怜伊。落絮飞花满帝城，看看春尽又伤情，岁华频度想堪惊。风月岂惟今日恨，烟霄终待此身荣，未甘虚老负平生。静想离愁暗泪零，欲栖云雨计难成，少年多是薄情人。万种保持图永远，一般模样负神明，到头何处问平生。试问于谁分最多，便随人意转横波，缕金衣上小双鹅。醉后爱称娇姐姐，夜来留得好哥哥，不知情事久长么。叶坠空阶折早秋，细烟轻雾锁妆楼，寸心双泪惨娇羞。风月但牵魂梦苦，岁华偏感别离愁，恨和相忆两难酬。月淡风和画阁深，露桃烟柳影相侵，敛眉凝绪夜沈沈。长有梦魂迷别浦，岂无春病入离心，少年何处恋虚襟。自入春来月夜稀，今宵蟾彩倍凝辉，强开襟抱出帘帷。齧指暗思花下约，凭阑羞睹泪痕衣，薄情狂荡几时归。十五年来锦岸游，未曾行处不风流，好花长与万金酬。满眼利名浑信运，一生狂荡恐难休，且陪烟月醉红楼。"}