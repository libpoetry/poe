{"id":"1046229","title":"皇帝朝献景灵宫天元殿门有灵芝为瑞时备员博士前道圣驾得预瞻仰获缀贺班赋诗上进","dynasty":"宋","author":"杨杰","text":"原庙躬朝献，高真监孝思。仙源传宝历，乾户产金芝。火德资生毓，天元固本支。灵华依玉宇，瑞物陋铜池。大庆同荣茂，甘泉杀等夷。洪休均草木，嘉应在仁慈。舜举重瞳目，尧开八采眉。祥光斋殿照，喜气辅臣知。三秀书图牒，千龄保福禧。愿如郊祀乐，志府播声诗。"}