{"id":"496090","title":"大江东去 其十五 次苏韵，谢史恭甫寄惠竹椅","dynasty":"明","author":"夏言","text":"玉削湘筠，藤缕细、巧手掣成名物。多谢山人遥遗赠，列置高堂四壁。清映水帘，凉分石枕，助炎天霜雪。银屏绣榻，看来未算雄杰。有时徙倚轩窗，听雨听风，幽兴偏多发。坐对灵峰七十二，朝暮云烟兴灭。携向园亭，白鸥相伴我，披襟散发。南楼弄笛，不用胡床待月。"}