{"id":"1119353","title":"题陈主管小壶天三首","dynasty":"宋","author":"陈造","text":"一室凌埃?，公堂更左偏。闲消官上日，小隐洞中天。棋酒随醒醉，蚊虻断扑缘。怜渠锻炉侧，矻矻计巢仙。棋枰外世故，喧静信奇偏。俗网恢三面，冰壶令一天。时供诗友课，未断宰官缘。付我红尘去，如君自半仙。未放歌云散，先看醉帽偏。周郎自醇酎，乐广定青天。持胜收贤业，推枰睨世缘。明年一品手，却访玉堂仙。"}