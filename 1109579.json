{"id":"1109579","title":"翻书见舍弟去年自寿归郓道中诗怅然怀想久不作诗因集句为答用渭城体可歌也","dynasty":"宋","author":"刘跂","text":"春深逐客一浮萍，何处淹留白发生。山城过雨百花尽，野渡无人舟自横。青春白日坐消难，须著人间比梦间。八公山下清淮水，明月何时照我还。汶阳归客泪沾巾，莫厌伤多酒入唇。暂时相见还相送，水远山长愁杀人。荒山野水照斜晖，绿净春深好染衣。请君问取东流水，来岁如今归未归。寻思百计不如閒，塞马重来事偶然。皇恩若许归田去，头白昏昏只醉眠。诗成吟咏转凄凉，独宿空帘归梦长。长年事事皆抛尽，惟到尊前是故乡。"}