{"id":"1144611","title":"哭文溪","dynasty":"宋末元初","author":"赵文","text":"满襟和气任天真，岂意俄成千载人。笃厚西都诸老传，宦游南海宰官身。竹君所幸存中子，荀氏何妨有二仁。早及相门今白发，传来哀讣倍酸辛。忆得梅边载酒时，梅花依旧主君非。春如生客至谁省，人与残年去不归。铜雀帐存仙似梦，金台雁到客沾衣。清朝庶政须参决，却怕除书出帝畿。"}