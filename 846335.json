{"id":"846335","title":"宁宗郊祀大礼四首 其四 降仙台","dynasty":"宋","author":"无名氏","text":"星芒收采，云容放晓，羲驭渐扬明。觚坛竣事，斋风袭、衮衣轻。銮路尘清。甘泉卤簿，祲威肃、回轸旋衡。千官道从粲簪缨。钧奏间韶英。瞻龙闱，近凤城。都人云会，芬茀夹道欢迎。宸极尊荣。卮玉庆熙成。琼楼天上起和声。布春泽，洪畅寰瀛。嵩呼万岁，鳌三抃、颂升平。"}