{"id":"527035","title":"南交纪事","dynasty":"明","author":"潘希曾","text":"往返南交道，东风浃二旬。诹询虽未广，风土亦堪陈。汉将标铜地，尧官致日辰。鄙夷甘异习，凋谢尽遗民。祝发无男女，加冠别缙绅。黑牙喧鸟雀，赤脚走荆榛。席地多盘膝，操舟悉祼身。野栖茅覆屋，露积竹为囷。断雪无牟麦，分秧及早春。槟榔生咀嚼，橘柚杂芳辛。蕉实黄初熟，椰浆白颇醇。珍奇难得象，躔度易占鹑。沉水来犹远，生金出岂频。盛陈兵肃肃，绝少马駪駪。蛇虺当筵舞，螺虾入鼎珍。稍依濒海利，难与大方伦。文亦同王制，圭仍析帝臣。方言时假译，职贡岁常亲。自适飞潜性，相忘覆载仁。我歌聊志异，何日尽还淳。"}