{"id":"705540","title":"出乌石山后失道","dynasty":"明末清初","author":"李邺嗣","text":"习僻厌平阡，歧道入榛莽。笮足不肯回，牵拂坚初往。稍进不见天，竹叶大逾掌。隙处迷烟云，日脚不落壤。直躬碍枝干，渐伛安得仰。两袖竞翅张，冒棘先用颡。导者未识谁，后趾蹴前緉。人兽尽无音，但闻碎箨响。三里幸出丛，目光久矘䁳。始见樵子行，寸心翻惚恍。"}