{"id":"672350","title":"弘治改元有感","dynasty":"明","author":"吕㦂","text":"我生正统末，十九干天阍。尚倚大臣子，深承宪皇恩。供奉馀二纪，典牧滁山原。曷忧去国远，抱此涓埃存。奈何及四十，目睹四改元。有鬓早潘皓，无闻蹈丘言。今上挺神圣，百灵聿骏奔。华夷仰㳟俭，文景不足论。鄙夫分荒野，喜气独飞翻。昨宵饱甘雨，牟麰润其根。太平固多象，风谣亦腾諠。北望华盖逼，不知在山村。顷已约僚属，具榼待晴暾。古寺动春色，梅花瑩而温。一杯皆帝力，讵望犹高骞。河鼠志充腹，牺牛羡孤豚。由来过止足，必罥羝羊藩。但愿贤路辟，宗社等乾坤。三复古人训，常安逮子孙。"}