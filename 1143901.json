{"id":"1143901","title":"送紫阳王山长俊甫如武林五首","dynasty":"宋末元初","author":"方回","text":"乾淳以后学无师，嘉绍厌厌士气衰。何等淫辞南岳稿，不祥妖谶晚唐诗。三风盍遣郑声放，一日忽惊周鼎移。欧九登庸柳七弃，昭陵曾筑太平基。纷纷肉食笑儒冠，赖有吾徒耐岁寒。心远要期来哲共，眼高不受俗书瞒。樽前笑语窥胸次，灯下工夫见笔端。好向故都求益友，归时敢作去时看。战鼙征骑汹人寰，此道烟昏雾晦间。万世难磨朱氏学，一官来管紫阳山。穷冬硕果何曾食，沧海明珠不再还。能作春霆启幽蛰，终身我亦巷瓢颜。儒风扫地久堪哀，谁与前朝养祸胎。真魏无年乔郑寿，杜游不作董丁来。游魂葛岭人方醉，转盼陈桥业遽灰。赖是紫阳书尚在，不随迁鼎委蒿莱。钱塘湖上试经过，便似秦淮玉树歌。突兀楼台新佛刹，依稀灯火旧沙河。士皆戎服骈鞍马，女尚宫妆拂黛蛾。我欲同君理轻棹，苏堤呼酒酹东坡。"}