{"id":"690763","title":"舟山感旧四首","dynasty":"明","author":"张煌言","text":"孤云两角委渔矶，极目沧桑事已非。隔浦青燐相掩映，傍蹊红雨自霏微。樯乌转逐危舟宿，社燕空寻旧垒飞。独有采芝人尚在，天荒地老不知归。十洲三岛忆登攀，烟火仙源半阓阛。岂意晋阳仍祸水，枉传越国有神山。荒城睥睨眠还立，虚殿罘罳废莫关。谁与海翁争地主，到来却让白鸥閒！江皋烽尽烬犹红，猎火岿然满故宫。楼阁总随蜃气散，鼓鼙迸入角声空。田横岛上凄凉月，杜若洲前零落风。翘首灵光何处是，五云应复捧南中？岛屿微茫兵甲残，十年碧血恨漫漫。空村人迹疑毛女，野寺僧閒说汉官。独喜亡秦三户在，翻怜兴夏一成难。只今涨海胡尘里，莫作当时天堑看！"}