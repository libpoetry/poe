{"id":"1235161","title":"与杜清碧先生四首","dynasty":"元","author":"丁复","text":"武夷山水先生宅，山上松声落醉眠。不废乾坤有清气，至今岩壑出神仙。南阳诸葛吟《梁父》，西蜀扬雄草《太玄》。圣主如天明日月，九重虚席正求贤。先生九曲溪边住，锦里风光太逼真。当代如求董狐笔，名家政要杜陵人。玉堂金马频催诏，朱绂银鱼懒挂身。闻道少微星不夜，已知江上有垂纶。五云绛节下林丘，万里银槎上斗牛。圣代已兴周礼乐，大儒宜法鲁春秋。上林花雾冥冥湿，太液恩波浩浩流。清夜梦回高阁远，一蓑烟雨泛渔舟。圣君虚席礼贤初，太史濡毫应诏馀。沙草总肥金騕袅，宫花时落玉蟾蜍。晋朝人物推安石，汉代文章识仲舒。成业经纶有如此，人生须读五车书。"}