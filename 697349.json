{"id":"697349","title":"再送左辖吴公十绝句","dynasty":"明","author":"胡应麟","text":"一代丝纶寄，千秋保障名。高牙拥大旆，西入晋阳城。白头徒自新，倾盖俨如故。蔽芾越东西，棠阴十万户。飞鸿游碧汉，尺鲋泳沧浪。脉脉穷交意，相看大海旁。当年京兆府，一面睹荆州。讵意飞腾速，鳞符觐玉旒。百吏咸趋风，千官竞回席。人生得意年，天门骋八翼。旬宣既南国，保釐复西土。著绣还故乡，朱节震华鼓。灵泉汇九漈，澒洞浮苍云。飞书乞佳梦，为报九何君。左淬莫耶锋，右淬干将锷。宇宙两神龙，延津当昼跃。楼船济汾河，中流渺云雾。耐可鲜荔枝，不到桑乾渡。烨烨承明庐，上考书第一。白首洛阳才，呻吟卧蓬荜。"}