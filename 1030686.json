{"id":"1030686","title":"游圣水兴慈寺","dynasty":"宋","author":"蔡逸","text":"二月春事半，县花无数开。江头连骑行，江雾绍红埃。下马坐清荫，观鱼大江隈。行行历山寺，金碧森楼台。拂石有唐碑，字老生莓苔。缅想古今事，悠然一伤怀。解榼醉泉石，徬徨不忍回。辞径下扁舟，重开剩樽罍。江烟暝川谷，冰轮出崔嵬。水面映金波，流光浮玉杯。荡漾舟渚间，往来恣徘徊。一棹转圆沙，灯火来相催。高歌赋厌厌，会须期再来。"}