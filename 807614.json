{"id":"807614","title":"氐州第一  诘鼠戏同云臣作","dynasty":"清","author":"陈维崧","text":"秋夜灯青，窸窣作响，先生拔剑而怒。鼠辈来前，复何敢尔，尔罪诚难悉数。蛇蝮犹堪耐，不耐汝曹伛偻。每到更深，触翻杯沥，动摇屏柱。书籍纵横遭点污。挦扯到、五车六库。穴内乘车，蜜中渍矢，变幻难凭据。饮河归休浪喜，高堂下、狱词先具。速付欧刀，便豳风、也思熏汝。"}