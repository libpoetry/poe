{"id":"692134","title":"杨山人","dynasty":"明","author":"李攀龙","text":"苕溪之水何泠泠，吴山一峰天目青。千林万壑子云亭，从他世人还解事，白头不厌太玄经。吴门市卒能逃名，长安贵人非其情。南山薄田春自耕，盛世为农亦足老，少年何用随诸生。千篚湖绵白雪开，满江稻色黄云来。山中客醉颔其颏，自言七十岩耕者，帝于我有何力哉。长裾不为王门宾，千金散尽江湖人。菰城一卧三十春，看尔红颜逐燕雀，终然白发行风尘。"}