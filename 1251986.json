{"id":"1251986","title":"题寿老人松年图","dynasty":"元末明初","author":"张宪","text":"我昔湖上看眠松，蟠屈苍龙阴十亩。青天昼暝雷雨黑，白日犹疑鬼神守。却忆僧前如雨落，春雨新秧不盈握。如今合抱复蔽牛，偃蹇轮囷卧丘壑。松下老僧金骨仙，亲手种松忘岁年。倒持一尺白鸾尾，拄颊听风当昼眠。茯苓作粥粉作饼，千斛松醪供酩酊。不用飞丹驻玉颜，前身自是陶弘景。"}