{"id":"1048651","title":"九月八日薄晚离赣城十馀里而雷雨作遂倚舟以宿九日晓行又十馀里而逆风暴甚乃泊于白鹇滩侧虔之史君相留不可屡以亟行见谑今日会宾席间当语及濡滞以为笑矣因书以自戏云","dynasty":"宋","author":"韦骧","text":"佳辰来可喜，久客去难论。为忆东篱菊，因辞北海樽。逆风吹急浪，单舸泊孤村。缅想茱萸宴，卢胡有后言。"}