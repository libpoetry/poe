{"id":"51611","title":"述行言情诗·雅尚穷阔览","dynasty":"明代","author":"祝允明","text":"雅尚穷阔览，迩踪愧卑缠。卧游空能赋，道观多历年。终南华岳接，峨眉太白连。九疑元无地，太行非有天。岱宗日华浴，祝融星汉悬。朝餐赤城霞，夕拂匡庐烟。洪河春裂壤，横江秋劲弦。因过洞庭水，自棹潇湘船。东海本吾宅，太湖襟舄前。龙宫多宝药，洞穴锁禹编。灵期似当值，旦暮相付传。"}