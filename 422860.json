{"id":"422860","title":"浣溪沙慢 甲戌三月吷厂爰居霜腴偕至真如张氏园，先后作此调。余与榆生复赓和之","dynasty":"近现代","author":"卢前","text":"浅碧映鬓色，轻粉添眉妩。废园半角，花柳惊如许。尘黯树石，阁住黄昏雨。知道春成土。前度老刘郎，怎重来、夭桃换主。且行去。问道士玄都，谩看花太息，斜阳易沉，紫陌流光莫。倚遍画阑，荒了冶游路。独恨啼声苦。啼到血乾时，却谁怜、枝头杜宇。"}