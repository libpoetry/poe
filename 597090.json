{"id":"597090","title":"明远楼宴文学李半沙博士王雪溪用楼字韵","dynasty":"明","author":"张子翼","text":"坐宴独当午，舒怀共上楼。万山收伏暑，一叶报初秋。海宇晴烟阔，乾坤翠黛浮。村舂藜径小，江畛麦云稠。井灶千家晓，闉阇百雉收。东岩藏宿雨，北固隔龙湫。瀑布飞千尺，芙蓉插九州。剑峰摩碣石，沧海揖之罘。花下琴耽鹿，林间吹傍牛。帘栊风色定，燕雀羽毛修。楚客能歌铗，秦生本姓侯。看云移白昼，舒啸付沧洲。句向凭栏得，杯为知己酬。赏心多款曲，信美竟淹留。谈笑庾公月，江湖范老忧。踟蹰共回首，伤思仲宣俦。"}