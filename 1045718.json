{"id":"1045718","title":"凫鹥亭","dynasty":"宋","author":"胡宗愈","text":"君为凫鹥亭，更作凫鹥诗。凫鹥为鸟虽甚微，君心仁爱乃在兹。不忍壮者弋其母，儿童捕其儿，凫鹥母子何嬉嬉。城头草静烟云迷，城下水暖菰蒲低。凫鹥朝傍云烟飞，倦来暮入菰蒲栖。寄巢生子冬复夏，巢稳子大无人知。我思入境观君为，坐见三异于今时。知君官久行亦归，亭上引满伤别离。岂惟丰人惜君去，虽我亦为凫鹥悲。"}