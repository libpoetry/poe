{"id":"534304","title":"聂双江侍御巡闽辟梵宫开五经书院聚生儒讲礼教移檄见徵晚发舟南下呈华古溪先生三十韵","dynasty":"明","author":"邱云霄","text":"新月照秋水，寒江坐晚空。十年惭潦倒，双剑恋雌雄。偶尔叨陪从，瞿然意转蒙。疏遗成久癖，礼乐岂能攻。斗畔秋槎迥，天南海气濛。远征心不展，浅酌酒迟穷。冲雨鸥群乱，迎霜桕叶红。归期候新柳，岁晏惜飘蓬。短褐贫原宪，寒毡仰郑公。栋梁须国用，朴棫负春融。小相吾何敢，雕虫自不工。受知心感激，殊遇礼帡幪。分托形骸外，情纾笑语中。青衿归绣豸，黄发识花骢。市骨能牧骏，遗才想卧龙。无心劳案牍，用意本精忠。旧日招提境，千年化育宫。庭开如聚讼，道大岂难容。述作圣明事，炉锤天地功。衣冠新振顿，贤哲古尊崇。柱史真喉舌，王臣尚匪躬。贤哉季子札，陋矣叔孙通。小技惭何补，空名虑有终。两生辞汉诏，三礼志周风。落落寻千载，明明自九重。圣神频积德，风俗正当隆。化雨沾南服，和风满太穹。十朝臣九有，万国仰重瞳。大道唐虞远，中兴制作同。感时追骥尾，羞老祝鸡翁。"}