{"id":"252050","title":"买陂塘·广安作","dynasty":"现代","author":"邵林","text":"坠晴空、片云如叶，凉风吹梦成雨。关河满眼伤心碧，谁踏暗潮西去。追客旅。恍认得、右江烽火长淮路。天声似语。甚起落无端，归来有思，华发对秋暮。虞渊劫，遗恨南巡杖屦。化龙今向何处。青山未负斜阳意，悄换万枫红舞。魂黯伫。念尘世、吟霜究是寒蛩苦。首丘休赋。伴永夜松涛，高崖月色，相与鉴终古。"}