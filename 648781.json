{"id":"648781","title":"题虎溪萧氏卷子","dynasty":"明","author":"杨士奇","text":"连山飞来如虎蹲，溪水百折缘山根。萦回陕旷忽异状，武陵未数桃花源。大宅谁家住深窈，粉壁纱窗动晴晓。门前稻麦连纷纷，千畦万畛翻青云。云深截断樵牧路，车马城中那得闻。四时高堂会宗族，旨酒肥羔间山蔌。座中诗礼罗俊贤，楚楚威仪光佩服。此地移家今几传，但闻朝代忘岁年。南阶乔木昔人植，如今已上干青天。从知遗安及孙子，岂独地灵能致此。后来继者更不忘，更百千年胡可量。"}