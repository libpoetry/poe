{"id":"452590","title":"八声甘州 丁亥夏至侍绿痕师登鼓浪屿，值延平郡王薨三百四十五年忌日","dynasty":"当代","author":"钱之江","text":"向青溟、万有赴销沈，腥风送龙吟。尽波连闽峤，光摇蜃薮，吞吐晴阴。旦暮鲸漦鼓岸，犹作不平音。草木荒凉处，故垒萧森。谩忆中流击楫，指家山一发，洒泪盈襟。又南风如诉，何事此登临。挽孤戈、斜晖恋岫，若斯人、终古俟精禽。遗容在，问公无语，天海愔愔。"}