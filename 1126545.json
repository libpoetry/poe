{"id":"1126545","title":"张仲通追赋洛中杂题和尝历览者六章 伊川","dynasty":"宋","author":"梅尧臣","text":"山断泻伊流，滩声朝暮急。东渡马将登，西堤人已立。日看东西舟，争途如不及。谁见捕鱼郎，寒蓑雨中湿。上阳宫树影，不随寒波流。天津桥下石，激响无时休。至清自照物，遇险岂能柔。东过白马去，凡经几千秋。寒溪随山回，脩竹隐深寺。颇逢老僧谈，能忆先到事。白栝圣君怜，绯花土人莳。不到三十秋，依稀犹可记。山腰古石楼，杳蔼石梯上。低窥岩际树，对见龛中像。檐中嵩云飞，槛逼伊湍响。同游已零落，岁月成俯仰。庭中两大树，池上千竿竹。竹有红泪班，树无众鸟宿。昔日白傅归，爱吟裴令续。间流水西园，翻然入他族。腮肥节脑瘦，蕲水长笛材。洛阳袁氏坞，此竹旧移来。雪霰饱已久，窍星谁为开。与君作龙吟，吹发江南梅。"}