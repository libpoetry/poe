{"id":"576491","title":"南楼对月","dynasty":"明","author":"赵介","text":"夜上南楼看月色，水晶帘卷银河碧。冰轮倒射沧波寒，对此清光是何夕。举酒邀月真吾酬，夜长不用秉烛游。万里凉风满襟袖，洞庭七泽涵清秋。秋声冷拂珊瑚树，湘娥鼓瑟鲛人语。试吹玉管遏行云，曲中仿佛霓裳舞。霓裳舞罢回明珰，北斗已挂西山旁。但愿清尊长对月，今人古人何足伤。"}