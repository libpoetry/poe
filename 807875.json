{"id":"807875","title":"贺新郎  乙卯元日十五用前韵","dynasty":"清","author":"陈维崧","text":"梅瘦侵墙罅。趁閒窗、椒觞汎蚁，辛盘盛鲊。抖擞门丞秦叔宝，贝带璘斑光射。笑公等、寄人檐下。镜听灶前占吉语，愿今年、烽火无惊怕。双彩燕，钗梁挂。轩墀未扫先宜洒。待春来，桃须杏脸，雨梳烟画。五十过头吾竟老，说甚高车驷马。任街鼓、群儿戏打。天意萧萧偏酿雪，小楼前、已有纷披者。拂帘幌，萦茵藉。"}