{"id":"171253","title":"信手阅清溪诗一首韵即事","dynasty":"宋代","author":"五迈","text":"久雨妨好春，朝暮地休息。出门欲有行，苔滑泥余尺。四望人烟稀，千山鸟声寂。饕寒不肯归，青帝觉无力。况有黄巾徒，邻郊渐相迫。虐焰挺戈予，连车掠金帛。王旅犹稽留，民兵半覆没。羊狠来莫当，鼠竄去无迹。践蹂清野尘，原草不能碧。世运何乖张，生灵罗此厄。丁壮抱枵肠，骈头受科率。氛妖谁扫清，气象太窘窄。书生忧国怀，半夜转加剧。相倚如辅车，忍视为胡越。富家太不仁，增价糶斗石。但爱囊橐丰，不忧狗鼠黠。甘为盗贮储，遑恤人饥渴。凶渠曷日殓，若潦何时歇。作诗愧北征，聊以志岁月。"}