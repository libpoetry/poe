{"id":"1119366","title":"次丁嘉会韵二首","dynasty":"宋","author":"陈造","text":"倦驻频题醉后襟，离群自叹阙知音。卜邻未暇论前约，著语聊须慰此心。小挽归轩清夜饮，忆尝对卧白头吟。中年畏别犹轻别，添我霜毛又几寻。尘里清风忽满襟，诗成正始识遗音。才轻馀子今文举，气压诸豪复季心。棋罢蜡灯衔烬暗，酒阑庭树挟霜吟。百年衮衮须今夕，岁晚鸥盟要重寻。"}