{"id":"973710","title":"与成父弟自严砻同入城晚宿黄岩","dynasty":"宋","author":"赵蕃","text":"昔人重离合，感慨思功名。我今迫贫贱，乃作分袂惊。徘徊未能别，崎岖复同行。扪萝到黄岩，倚杖日已倾。摩挲磴道古，开拓窗户明。道人惯看客，拨火治短檠。村醪偶提携，霜柑亦包并。病来不喜饮，一再泻浊清。道涂今日劳，林壑他年盟。苏州对床卧，不下五言城。自经长少公，增重手足情。细听松竹响，疑是风雨鸣。披衣更起坐，月出山四更。"}