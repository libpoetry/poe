{"id":"1077388","title":"游栖云寺","dynasty":"宋","author":"李纲","text":"清晓戒徒御，出郊为胜游。霜林半摇落，肃穆天地秋。散策陟峻岭，凭高瞰清流。禅居得兰若，迥觉林泉优。露草凄更碧，风松郁相缪。山空钟磬响，地胜池台幽。竹色森不改，桂香泱漭浮。经行岂莲社，景物如虎丘。流水人寂寂，归云晚悠悠。惜哉光景促，妙赏难淹留。却步出山径，犹回恋山眸。登临兴未尽，更理溪中舟。"}