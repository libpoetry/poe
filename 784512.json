{"id":"784512","title":"晓月秋河研歌","dynasty":"清","author":"李锴","text":"桐崖尝云有研癖，端溪老坑目所击。冥搜隐索七百年，宋氏以还岁刳剔。澒洞或讶海穴穿，嵻崀真疑坤轴坼。粤中曾见鸠役夫，翻车数十兼渴乌。洪涛逆吸骇波走，潜虬伏蟒号乾枯。阴森窟穴裁得罅，坚椎利凿凌空下。神物可抉不可期，千金一片宁论价。此石何年出坑水，白日尘沙埋韨底。眼中取舍亦有时，爱汝瑩然含妙理。璘璘霦霦翡翠斑，碧月细晕层波閒。峥峥嵘嵘老蛟骨，抚之荡之若无物。德苞贞介品正方，宝华黯澹腾古光。书生得此骄气张，山鬼不敢嗤空囊。呜乎石君石君聊字汝，昔者桐崖今化土。人閒茫茫争璞鼠，倘逢陵阳致辛苦。"}