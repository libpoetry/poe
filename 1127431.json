{"id":"1127431","title":"安正堂二首","dynasty":"宋","author":"强至","text":"居守园林气象间，堂成壮观入跻攀。三朝力辅乾坤倦，一国身偷岁月閒。倾座语惊邪说破，勒碑诗召正风还。险夷出处皆公迹，不动公心似泰山。飞飞燕雀倦檐牙，绣栱云楣斗彩霞。樽俎燕閒归相閤，鼎钟勋业在王家。直纹惜破墙阴竹，巧笑嫌开席外花。今日正风传魏国，平居诗思亦无邪。"}