{"id":"836118","title":"贺新郎","dynasty":"清末民国初","author":"梁启超","text":"昨夜东风里。忍回首月明故国，凄凉到此。鹑首赐秦寻常梦，莫是钧天沈醉。也不管、人间憔悴。落日长烟关塞黑，望阴山铁骑纵横地。汉帜拔，鼓声死。物华依旧山河异。是谁家庄严卧榻，尽伊鼾睡。不信千年神明胄，一个更无男子。问春水干卿何事。我自伤心人不见，访明夷别有英雄泪。鸡声乱，剑光起。"}