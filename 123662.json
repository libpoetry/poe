{"id":"123662","title":"荣木·薰风南来","dynasty":"宋代","author":"范成大","text":"薰风南来，木荣於兹。木荣几时？黄落从之。逝其须臾，坐成四时。今我不学，殆其已而。天旋地游，日月其根。形息气徂，不亡者存。去乡离家，莫肯过门。猗欤先师，不我疪陃。褰衣示珠，俾我复旧。自我来归，十年不富。孰蠹孰蛊，惟汝自疚。冉冉荣木，霜华将坠。天黑路长，屹蹶可畏。隶也不力，奚取六骥。脂车著鞭，一息而至。"}