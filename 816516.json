{"id":"816516","title":"落叶四首","dynasty":"清","author":"曾习经","text":"月过庭阴鹊踏枝，空阶凉漏报签迟。十年走马荒山道，一曲哀蝉乐府词。关塞秋心和梦碎，淮南新恨长年悲。飞花飞絮都含恨，犹及春风烂漫时。落日三家乌桕村，度阡越陌枉相存。旧时歌舞飞鸾影，晚上帘栊蛱蝶魂。祠宇拂云凉似水，空山吹火不成温。新霜最是无情思，山鬼牵罗夜打门。摇落年年自寂寥，白头书客坐深宵。寒灯隔雨秋成梦，白板支风月似潮。圣女祠荒鸳瓦坠，洞庭波落锦书遥。沉鳞羁羽都萧瑟，历历星明堕竹梢。回头飘荡复东西，不分天云与井泥。汉寝旧馀青玉案，晋宫新舞白铜鞮。凄凄芳草闻啼鴂，兀兀丛祠似碧鸡。西北高楼临大道，断烟残照总凄迷。"}