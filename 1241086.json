{"id":"1241086","title":"岁暮偶题二十二韵","dynasty":"元末明初","author":"戴良","text":"削迹边山邑，投身傍海城。驱驰悲世事，出处愧家声。学术元求志，文章岂为名。前涂迷轨辙，末路玷簪缨。藩国羁疏冗，衣冠备老成。乾纲遭久紊，坤轴值旋倾。朋旧千家泪，妻孥两地情。风尘齐国往，雨雪海乡行。纪晋惭陶令，依刘误祢衡。世偏欺逆旅，天亦薄遗氓。陋巷栖颜阖，穷涂哭步兵。桐君方避姓，越客岂通盟。壮节双寒鬓，生涯一短檠。道宁随世屈，身自向人轻。弧矢乖前志，干戈送此生。何心归故里，浪迹寄遥程。妇怨怜苏子，男婚忆子平。携家期浩荡，逐食岁峥嵘。云海望中白，雪山愁畔清。寒天催日短，穷腊逼年更。感激芳时谢，凄凉老思惊。客窗歌一曲，涕泗下纵横。"}