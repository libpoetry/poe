{"id":"766278","title":"天香 留候祠在紫柏山下，泉皆穿地而出，盘花旋竹，泠泠有声，秦栈中佳境也","dynasty":"清","author":"周之琦","text":"石罅跳珠，墙阴漱玉，虚堂半枕湍濑。倦客栖迟，征途热恼，顿觉凉生襟带。螺鬟秀倚，想上有、餐霞人在。几阵天风细响，吹将凤笙仙籁。留封旧游未改。寄冥鸿、渺然尘外。来往赤松栖处，片云无碍。好约他年借榻。待尽启、轩窗面苍霭。万叠烟岚，芝英试采。"}