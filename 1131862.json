{"id":"1131862","title":"司徒侍中宋宣献公挽词五首","dynasty":"宋","author":"蔡襄","text":"重器推隆栋，驰光逐逝川。人应骑尾宿，岁亦在辰年。文思精天下，忠谋尽帝前。唯无丰室累，清白是家传。申命增华衮，遗忠动紫宸。世风存令子，暮哭有慈亲。复辟前言在，论兵密疏陈。如何年不永，无路问苍旻。怀道初名世，乘时遂致君。平分百年算，中据两台文。行翣连寒树，凝笳上晚云。路人那得识，挥涕指幽坟。洛宅初开府，非才辱顾隆。遗思谣俗在，馀论宴堂空。已矣苍生望，嗟乎吾道穷。岂惟怀旧德，一恸向春风。"}