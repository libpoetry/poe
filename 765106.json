{"id":"765106","title":"贺新凉 题顾舍人侧帽投壶图，次成侍中原韵","dynasty":"清","author":"徐釚","text":"作达何妨耳。任猜嫌、六朝人物，过江门第。稷契许身原不薄，争识乃公此意。也只要、一人知己。匣冷鱼肠壶注矢，倩谁侬、揾住英雄泪。看写照，情如水。记曾绮席同沾醉。笑回头、夷门渐老，不逢无忌。胡粉搔头聊自噱，击筑弹丝而已。閒共话、拂衣追悔。宫柳轻烟寒食近，盼仙韶、再奏龙池里。游侠传，君休记。"}