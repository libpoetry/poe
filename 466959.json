{"id":"466959","title":"哭惠溥世兄五首","dynasty":"当代","author":"陈仁德","text":"猛闻噩耗若雷惊，坐对孤窗恸失声。尘世无缘留谪客，昊天何忍坠诗英。韵高缥缈青霄月，笔掣苍茫碧海鲸。西望泸阳千里远，一声惠溥泪如倾。弱冠问鼎指中原，倚马闲闲赋万言。百劫不移章句癖，半生难觅稻粱园。潘安年盛妻先逝，伯道名高子不存。追忆音容宛在目，焚香独自哭诗魂。浮云富贵总无端，混沌人间献饭难。老泪穷途思阮籍，无车弹铗怨冯驩。纵然风雨摧人杰，毕竟光芒耀韵坛。可惜黄钟输瓦釜，知君地下亦忧患。忠州泸水水相通，旧景依稀泪眼中。附骥我忝名士列，燃薪君有古人风。论诗高阁肝肠热，携手长桥意气雄。二十年来多少事，如烟如雾祇朦胧。星辰日月满穷庐，相映胸中万卷书。伏枥犹存千里志，伤心最是一身孤。青蝇吊客悲无际，白发哀歌痛有馀。自古诗人多薄命，哭君我欲仰天呼。"}