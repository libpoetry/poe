{"id":"752337","title":"往复酬和积十馀篇涛不能诗肯堂强之乃依其韵而错杂用之勉成一首","dynasty":"清","author":"贺涛","text":"吾师性好客，亭园极遐赏。高宴无虚日，嘉客时来往。酒政酷汉吏，诗律密秦网。张李争出奇，范子才无两。群雄不相下，建国各分壤。小侯执贽来，听命甘诮谤。郡县不敢居，退思乘一障。忆我二十馀，抗志薄今曩。良马脱羁络，千里犹莽苍。盲进不知退，力竭仍思强。岂料遇仲达，唾手收曹爽。蚁垤恐颠踬，嵩华恶能上。范子笑其旁，瓦缶击之响。怜彼蜩与鸠，不使控草莽。趣我令当阵，怯夫胆忽放。纵横大敌前，那复计弱壮。思酬知己恩，胜负不设想。请师备良药，将疗灌夫创。"}