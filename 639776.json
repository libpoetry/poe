{"id":"639776","title":"悼贞妇","dynasty":"明","author":"张洪","text":"啴啴赴行役，肃肃成谢功。妇女既有归，鸡犬亦相从。宁辞道路远，万里来黔中。边城尚艰食，太仓乏陈红。妇人在中馈，何以能尸饔。良人渐黧黑，惨淡筋力穷。常恐卧沟壑，妾身何所终。苟能事一饭，岂惜膏沐容。避人剪髻鬟，易米羞晨供。良人久惊讶，睹我颜色同。穷辞讯衷曲，裹头云鬓空。欷歔不下箸，泪点微沾胸。入怪久不出，引脰经房栊。仰呼不到天，洒泪不及泉。义当死生共，恩始夫妇全。亭亭朱丝绳，双悬并头莲。小哉匹夫谅，妄昧不足言。念尔贞洁姿，前后金石坚。一贫不改节，见义恐不前。妇道久不闻，良心郁未宣。孰知蛮貊地，超世尔独贤。兹吟待良史，悠悠千载传。"}