{"id":"1131179","title":"程文简公挽词","dynasty":"宋","author":"楼钥","text":"论著大哉尧，英声早已昭。横飞钦远业，特立仰高标。言议超千载，风猷耸四朝。惜乎经世学，不及珥金貂。太上崇耆旧，龙鳞手可攀。胡为遁荒野，竟复老商山。汉阁颁纶渥，瀛壖拥旆还。灵光遂陈迹，西望涕空潸。设卦探羲画，随山究禹谟。仰天真见象，画地可成图。健笔凌前辈，残膏浃万夫。登门嗟最晚，犹得觇宏摹。"}