{"id":"496870","title":"解语花 咏焚香美人，和长卿","dynasty":"明","author":"俞彦","text":"日烘帘压，花衬檐牙，别是添情界。沁人无赖。随分例、了却闲中些债。水沉初买。更拂拭、商彝周鼐。唤小鬟、分火熏笼，捻取兰煤待。乍觉郁纷杳蔼。渐盈盈随处，沾惹襟带。留伊常在。将红袖翠衵，缓笼轻载。昭仪浴罢，谁近得、暗香柔态。较海棠、纵似娇姿，输一般难赛。"}