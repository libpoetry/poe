{"id":"1128789","title":"和李智伯病中书事四首","dynasty":"宋","author":"谢薖","text":"多病过嗟蒲柳弱，故交闻似曙星疏。逢人休问金篦术，杀简宜希石室书。训释虽工非世好，风流未减已形枯。固知商也真无罪，岂谓穹穹不可呼。应知露肘贫堪忍，只有哦诗兴未疏。莫遣木兰当户织，须烦阿买八分书。老去顿惊诗笔退，愁生唯怕酒肠枯。尊前学得新翻曲，早晚挥杯幸见呼。"}