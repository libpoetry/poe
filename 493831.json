{"id":"493831","title":"寄题都春馆","dynasty":"明","author":"庞嵩","text":"地与人俱杰，千年淑气回。生成知帝造，楼阁倚天开。帘捲云霞宅，花明锦绣堆。鸟喧时到枕，蜃气自成台。翠入阶前草，阳生岭上梅。苍云天外变，紫气日边来。水势环双玉，山光秀列台。疏钟晴报寺，好月夜浮杯。华国书香远，名家宦业恢。迎仙徒缥缈，望省已崔嵬。桃李当门盛，同声咏有莱。"}