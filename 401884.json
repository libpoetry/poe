{"id":"401884","title":"九日五首","dynasty":"民国末当代初","author":"聂绀弩","text":"紫伞红旗十万家，香山山势自欹斜。酒人未到秋先醉，山雨欲来风四哗。岂有新诗悲落木，怕揩老眼辨非花。何因定要良辰美，苦把霜林冻作霞。疏林映日得栖霞，紫伞红旗十万家。一夜云雷屯此地，满城风雨涤新华。居人旧有离人泪，九月今开二月花。不见白衣无酒暖，山根扫叶且烹茶。此日清尊一帽斜，比年光景颇相差。黄风黑水三千里，紫伞红旗十万家。两事而今孰陈迹，秋山慰我以唐花。臣心鹃血枫林火，肯向垂杨逐暮鸦。健儿炎徼卫中华，初日长旌助古巴。草木皆兵惊白帝，江山一望满朱霞。神州赤县三秋景，紫伞红旗十万家。一醉乾坤尤净美，参军人面泛桃花。小径穿林日影斜，老人亦插满头花。题糕句已从心写，漉酒巾犹信手拿。九日何年不高会，斯山此后有余夸。风流最是禁红叶，紫伞红旗十万家。"}