{"id":"565837","title":"五湖上寄廖冢宰一首","dynasty":"明","author":"黄省曾","text":"忆昔秋风吹绿草，高谈落日长安道。司马浑忘席屡前，山人不惜心倾倒。说诗谓似匡鼎来，论文颇爱桓谭好。高牙霜戟罗紫缠，神谟庙算清南天，长江碧海无烽烟。飞扬叱咤公侯前，纷纭车马如流川。忽念黄香卧穷巷，停驺驻盖相盘旋。频挥玉麈情不足，每读金声才愈怜。我歌白日閒草玄，公亦还山请暮年。龙颜眷擢司衡铨，徵书侯骑何联翩。白云那可系行色，黄鹤安能招锦鞯。三台之上宝镜悬，千官不得逃媸妍。遥闻桃李绝蹊径，操比冰壶风凛然。山涛密启九流悦，左雄一疏群芳传。攀思叹息云霄隔，空抱高山流水弦。君不见南阳昔有卧龙客，莫道丘林无大贤。"}