{"id":"992338","title":"依韵和原甫省中松石画壁","dynasty":"宋","author":"梅尧臣","text":"山林与城阙，事物不相对。唯闻秉道义，所处无内外。趋烦而毁静，此理乃俗辈。昔有天下贤，喜得名笔会。买粉涂南墙，松石生屋内。石怪如舂涛，松偃如起籁。画来二十年，数偶未辄爱。罕亲凭按颜，但睹抱犊背。虽当省闼严，晦昧欲何赖。今逢茂陵人，独唱亦豪迈。"}