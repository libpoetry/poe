{"id":"415391","title":"林散之作草歌","dynasty":"近现代","author":"俞律","text":"君不见五百年前陈献章，狂草峭崛时无比。白马庵前五尺碑，三分近黄七分米。散之先生称其书，拍案几番诧奇诡。诡则诡矣骨未清，何如先生简淡养真味。先生作客白门东，作书自视通神鬼。大道车马来轰轰，霹雳不入高人耳。精气酝酿干青云，冰雪精神凝砚底。世人拱璧求墨宝，纸上纵横报知己。大笔碰断蒋山腰，小笔蘸翻乌江水。挥笔之间鼻有声，苦兮乐兮两交汇。未经一番彻骨寒，那有梅花香如此。须臾书成光莹莹，张颠素秃甘先死。得意龙蛇破壁飞，一飞惊贵洛阳纸。前年不胫走东瀛，从教东瀛纷披靡。中华传统三千年，三千年墨先生舐。墨有云烟益人寿，自古书家皆多齿。书成一张寿一年，百张乃增一世纪。千张万张作彭祖，先生但书莫悔矣。他时我携茧纸来，推醒先生窗下午睡美。"}