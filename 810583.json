{"id":"810583","title":"刘谦山邑尊奉调赴省，诗以送之","dynasty":"清","author":"卞乃钰","text":"令尹题名取次看，几人严覈几人宽。一周甲子从头数，六十年无此好官。西郊建院仰前贤，秀读诗书朴种田。课士劝农频税驾，棠阴深处憩花鞯。水道疏通五十条，东横河势自迢迢。沙洲套港分南北，灌溉咸资大海潮。高原少雨便灾荒，谆劝黎民广种桑。比岁渐知蚕茧利，家家争祀马头娘。煌煌天语纪神功，贤宰精诚帝谓通。蝗不为灾征政异，芃芃禾黍庆年丰。德化流行俗自移，齐民那必在鞭笞。愿将旧政贻新尹，慈惠长留去后思。"}