{"id":"313996","title":"贺新郎·同东亭、何阜诸子饮缪豹文宅","dynasty":"清代","author":"陆震","text":"才别扬州市。又匆匆、一肩行李，饥驱于此。累夕追欢殊不厌，大有忘年诸子。喜别久、情深犹是。一笑吾生惟剧饮，使他乡、日日能供醉。谁更起，还家思。海天渐动初冬意。最凄清、窗棱风冷，檐牙雨细。夜黑堂空灯火暗，而我偏工说鬼。惹四座、魂惊欲死。百怪千奇姑妄说，笑群公、此物何须畏。可畏是，人间世。"}