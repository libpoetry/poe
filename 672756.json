{"id":"672756","title":"题蜀江图","dynasty":"明","author":"费宏","text":"懋君示我蜀川图，万里江山才一握。纸尾亲题出魏公，云是潼川李生作。岷山隐隐插云端，山下寒江经禹凿。神施鬼设露端倪，阴合阳开分脉络。嵯峨雪岭隔蓬婆，袅娜绳桥横滴博。溪流芳腻花曾浣，江色澄鲜锦初濯。娥眉淡扫月轮高，滟滪孤撑秋水落。白盔赤甲形模异，龙脊虎须声势恶。影疑百越看山鹧，鸣爱九霄闻聚鹤。群仙戏集自逍遥，神女梦思犹绰约。登龙飞凤入青霄，白马黄牛出丹壑。瞿唐峡口束奔湍，脚底雷霆常喷薄。青螺忽涌白银盘，湖里君山谁刬削。披图不觉尘眸醒，奇径可疑还可愕。如朝帝阙拥圭璋，如赴戎行攒剑槊。又如钟磬在高悬，如设丹梯登峻阁。九屏叠秀即匡庐，二室穷深更嵩洛。就中地胜每因人，终古流芳真荦荦。杜从夔府称诗圣，程向涪中传易学。独醒亭畔诵骚辞，八阵碛边怀将略。图穷尚有岳阳楼，志士登临非取乐。我尝有意赋远游，苦被浮名自缠缚。因图寓目亦欣然，更写此诗存大略。重来借我细临模，画史何人解盘薄。"}