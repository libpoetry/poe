{"id":"1228998","title":"围田","dynasty":"元","author":"王祯","text":"度地置围田，相将水陆全。万夫兴力役，千顷入周旋。俯纳环池地，穹悬覆幕天。中藏仙洞秘，外绕月宫圆。蟠亘参淮甸，纡回际海壖。官民皆纪号，远近不相缘。守望将同井，宽平却类川。隰桑宜叶沃，堤柳要根骈。交往无多径，高居各一廛。偶因成土著，元不畏民编。生业团乡社，嚣尘隔市廛。沟渠通灌溉，塍埂互连延。俱乐耕耘便，犹防水旱偏。翻车能沃槁，瀽穸可抽泉。拥绿秧锄后，均黄刈穫前。总治新税籍，素表屡丰年。黍稌及亿秭，仓箱累万千。折偿依市直，输纳带逋悬。岁计仍馀羡，牙商许懋迁。补添他郡食，贩入外江船。课最司农绩，治优都水权。富民兹有要，陆海岂无边。祈奏载芟咏，报歌《良耜》篇。降穰今若此，蒙利敢安然。壤土常增筑，风涛每虑穿。积储趋日用，防□废宵眠。击鼓供惟急，苫庐守独专。本为凭禦护，或未免灾愆。谁念农工苦？惟知粒食鲜。并将农谱事，编纪作诗传。"}