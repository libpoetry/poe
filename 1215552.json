{"id":"1215552","title":"题新城彭元履赈米卷","dynasty":"元","author":"黄镇成","text":"君不见东门冠盖如流水，武断称雄跨州里。又不见北里笙竽声沸空，千金结客五陵东。董家岂无储粟坞，卢家亦有多田翁。京坻倚叠誇红腐，一粒何曾到鱼釜。漫令馋客长饥涎，寂寂朱门锁烟树。何如旴水彭徵君，发粟尽活饥年民。相逢相语无德色，况受朝省酬官勋。阴骘冥冥天福善，八十童颜身更健。只今生子又生孙，举义除残保乡县。彭家世世名义敦，食报定似于公门。须留铁壁障江表，河润不隔闽山云。"}