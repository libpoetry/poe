{"id":"1144604","title":"励志二首","dynasty":"宋末元初","author":"郑思肖","text":"炎正遭中微，冠屦纷倒置。四壁皆楚歌，獯鬻何凶炽。万命堕荆棘，身与豺狼值。攒眼刺荼毒，地无隙可避。君子饿欲死，为时所唾詈。白昼行梦中，更相问憔悴。我蛰茅茨下，有生痛自愧。寒灯吊老影，恻恻不遑寐。忧抑并填膺，反覆论此事。嗣君尚幼冲，厉阶谁所致。权奸弄破国，珠玉乱走地。曾谓顷刻间，一蹶失神器。风沙犯天颜，生死一叶寄。势去若瓦解，哀告不可譬。太庙枥胡马，太学巢胡吏。殿阁奏秋凉，群群走魈魅。凄风吹宫花，春不肯明媚。哀笛破深愁，满目新亭泪。我朝圣明君，一一皆善治。涵育三百年，岂无忠义士。我读我父书，颇曾识大义。无以死恐我，死亦心不二。残生齧胆檗，气怒频裂眦。或时坐如死，突眼噤相视。先王泽未泯，中兴断可冀。仰呼吁不平，挺身摅大志。四方皆风动，德化成渐被。春秋生杀权，华夷有定位。后有董狐笔，当严于载记。爰以明人伦，永使勿颠坠。大哉天地经，森然不可踰。圣人治天下，纲常安厥居。谁谓遭大变，干戈血模糊。天地忽破碎，虎狼穴吾庐。毒气孽万物，草木俱焦枯。我为国之臣，于义当捐躯。受死不为痛，国家终何如。念此迫我心，万剑裂肌肤。骨腐尚衔冤，且为国家图。鬼神果有知，闻之亦欷歔。"}