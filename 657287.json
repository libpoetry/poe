{"id":"657287","title":"题海阳谢氏族谱后","dynasty":"明","author":"庄昶","text":"海阳谢氏谱牒存，万古世系称名门。至今不绝乃如线，祖武绳绳还子孙。南雍上舍真文胄，人物元为谢家秀。不知苗裔果出谁，想只东山谢安后。欲将孝悌油然兴，远寻族谱苏氏亭。表章且此求大作，谁为天下名公卿。咀嚼莺花老牙痛，天地一丸吾自弄。人生万事须勉为，文字他人空借重。君不见仲尼谱系果亦真，乾坤万古今一人。"}