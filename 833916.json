{"id":"833916","title":"惜红衣 其一 莫愁湖看荷花，连句，用白石吴兴荷花韵","dynasty":"清末民国初","author":"易顺鼎","text":"树影团云，楼阴压水，午风无力。卷上晶帘，凉鸥梦痕碧。芳情楚楚，应解念漂零词客。愁寂。单舸闹红，有鸳魂栖息。青钱万陌。难买婵娟，空香久狼籍。何时载酒，小艇任南北。只让旧时丝柳，记得个人来历。怕满湖金粉，还做六朝秋色。"}