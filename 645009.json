{"id":"645009","title":"春萱堂","dynasty":"明","author":"解缙","text":"越州孝子事行役，綵侍潘舆映朝日。岁时力作禾黍登，昕夕承颜起居吉。薰风种得萱草花，北堂宴坐觞流霞。人间五鼎未足羡，世上浮名徒自誇。雍雍琴瑟既在御，嘒嘒埙篪亦相递。四时乐事满庭闱，一点閒愁无梦寐。人言萱草解忘忧，不知和气能相求。若将陟岵兴哀叹，得见宜男应更愁。信知草木有同味，薰莸自古难同器。屈生蕙茝落沅湘，谢氏芝兰长庭砌。越州孝子独苦心，二亲存殁思慕深。生祥下瑞无休日，孙子绳绳嗣好音。"}