{"id":"686793","title":"元夜曲","dynasty":"明","author":"邝思诰","text":"春城此夕竞繁华，绮结金铺几万家。南市争看新火树，西园犹恐失桃花。秃襟小袖紫罗鲜，结束龙阳解取怜。口嚼槟榔簪茉莉，月明花下戏鞦韆。神羊观外张灯市，彩燕游龙百样妆。独有邻家新娶妇，寄钱人买两鸳鸯。紫姑箕转异香焚，邻女相期卜素心。几度含羞娇不语，指环笼袖拜深深。"}