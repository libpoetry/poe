{"id":"890952","title":"酹江月/念奴娇 其一 瓜洲会赵南仲端明","dynasty":"宋","author":"吴潜","text":"红尘飞骑，报元戎小队，踏青南陌。雪浪堆边呼小渡，吴楚半江分坼。岁月惊心，风埃迷目，相对头俱白。杨花撩乱，可怜如此春色。谁道燕燕莺莺，多情犹自，认得年时客。重唱江南肠断句，为我满倾云液。画鼓舟移，金鞍人远，一饷烟波隔。斜阳冉冉，依然无限凄恻。"}