{"id":"742516","title":"示州父老","dynasty":"清","author":"李宪乔","text":"朝廷置群吏，本以为尔氓。岂为奴隶辈，朘尔厚其生。不知当事者，何以冥此情。前因外番乱，近防皆出兵。庙谟在不战，民困实所矜。挽输已累岁，十室九不赢。谁谓于此际，而反暴其征。仆隶专指挥，众心那得平。我本承其乏，又切击此形。无能救彫瘵，中夜心怦怦。召集诸父老，积币为我明。敢云即尽蠲，庶使渐已轻。长谢奴与隶，不能为若营。稍待民气复，吾志当得行。勤勤诸父老，告报喜且惊。譬疾未得药，遽有良医名。我闻实内愧，亦可感尔诚。何以相究竟，勿自负我盟。"}