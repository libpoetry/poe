{"id":"17362","title":"赠友·京师四方则","dynasty":"唐代","author":"白居易","text":"京师四方则，王化之本根。长吏久于政，然后风教敦。如何尹京者，迁次不逡巡。请君屈指数，十年十五人。科条日相矫，吏力亦已勤。宽猛政不一，民心安得淳。九州雍为首，群牧之所遵。天下率如此，何以安吾民。谁能变此法，待君赞弥纶。慎择循良吏，令其长子孙。"}