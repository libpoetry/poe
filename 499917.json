{"id":"499917","title":"游春曲","dynasty":"明","author":"于谦","text":"垂杨拂地如青丝，轻盈不奈东风吹。马上谁家游侠儿，雕鞍玉勒黄金羁。张弓放弹如星驰，正中流莺落树枝。众中大笑称绝奇，扬鞭走马当路岐。忽闻鞦韆笑语嬉，隔墙伫立情如痴。墙里佳人颦黛眉，留情不语知伊谁。分明相望不相知，恨无羽翼通佳期。夕阳啼鸟催分离，可怜两地空相思。"}