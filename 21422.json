{"id":"21422","title":"寄狄拾遗时为魏州从事","dynasty":"唐代","author":"姚合","text":"少在兵马间，长还系戎职。鸡飞不得远，岂要生羽翼。三年城中游，与君最相识。应知我中肠，不苟念衣食。主人树勋名，欲灭天下贼。愚虽乏智谋，愿陈一夫力。人生须气健，饥冻缚不得。睡当一席宽，觉乃千里窄。古人不惧死，所惧死无益。至交不可合，一合难离坼。君尝相劝勉，苦语毒胸臆。百年心知同，谁限河南北。"}