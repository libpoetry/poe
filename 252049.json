{"id":"252049","title":"瑞龙吟·重过东湖","dynasty":"现代","author":"邵林","text":"长堤路。凝对怨草衔珠，倦烟笼树。迎宵蟾魄微茫，旧时俊赏，都归甚处。悄延伫。还记露荷香里，暗萤流户。斜桥小立姗姗，凭阑共听，河星碎语。堪恨清欢难系，柳枝惟解，将愁轻舞。犹有梦边沉吟，知为谁故。檀笺麝墨，空赋凄凉句。何由见、花回泪眼，鸾低云步。万感随风去。背灯黯理，飘零意绪。离藕丝千缕。料未抵、天涯筝弦飞雨。断红夜泣，一湖幽絮。"}