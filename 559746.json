{"id":"559746","title":"送显良后任检讨相知之友也","dynasty":"明","author":"曹义","text":"忆昔与君初相识，彼此年华不三十。襟怀落落眼独青，锐气昂昂鬓俱黑。朅来屈指十载馀，面颊纹生减春色。古人交谊重陈雷，总道情怀似胶漆。我曹虽匪古人流，自知气味颇相投。两京宦辙每同游，一日不见如三秋。玉堂之署宏且敞，讲学箴规日相长。有时觅句或出奇，击节掀髯互称赏。对花尝共饮，寓直曾同眠。朝回都门道，玉辔常联翩。我心既坦率，君心亦平夷。势利不相尚，淡泊恒自持。视彼市廛轻薄子，覆雨翻云竟何数。情深握手誓死生，意合忘形倾肺腑。旁人信若平生同，谑浪衔杯恣歌舞。适然一语或有违，反目生瞋不相睹。君今与我无此情，玉壶贮月涵水清。春风桃李肯相守，岁寒松柏堪为盟。于今拜命故乡去，遣我客怀动情素。沙头载酒发棹歌，歌断孤舟向何处。瓯闽江阔渺烟波，拜相山高蔼云树。雁声嘹唳带离愁，帆势悠扬挂秋雨。到家想及橙黄时，蓼莪谩诵哀哀诗。披荆剪棘事拜扫，从看宰木回春滋。乡闾虽羡锦衣好，莫恋故乡成潦倒。尽赤摅忠在少年，回首銮坡须及早。树勋立业显当时，贞节期君永相保。"}