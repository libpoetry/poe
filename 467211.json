{"id":"467211","title":"新婚三部曲 登记","dynasty":"当代","author":"陈振家","text":"不须星卜掐干支，意契情孚且结缡。瘴水蛮山王化外，一穷二白国艰期。偕行十六余公里，登记相将半小时。眷属终成宜庆贺，摘枚竹叶绕伊吹。两人之事两心知，且借新风废古规。地尽黄泥仍打扫，家无红烛暂权宜。嫁奁移俗皆从简，酒席生财办未迟。筹凑盘缠遮窘促，旅行蜜月好名词。黔娄得妇运乖时，天设良缘不可违。囊涩未能开喜宴，包羞佯托省亲归。船争五等舱中住，邸觅七毫廊下依。最是平生狼狈处，新娘无计置新衣。"}