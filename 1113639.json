{"id":"1113639","title":"临江仙","dynasty":"宋","author":"李之仪","text":"知有阆风花解语，从来只许传闻。光明休咏汉宫新。拥身疑有月，衬步恨无云。莫把金樽容易劝，坐来几度销魂。不知仙骨在何人。好将千岁日，占断四时春。九十日春都过了，寻常偶到江皋。水容山态两相饶。草平天一色，风暖燕双高。酒病厌厌何计那，飞红更送无聊。莺声犹似耳边娇。难回巫峡梦，空恨武陵桃。"}