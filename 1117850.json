{"id":"1117850","title":"卧病杂题五首","dynasty":"宋","author":"陆游","text":"㕮咀初成药，咿哑半掩扉。病知身健乐，闲觉宦游非。小涧看猿饮，枯筇拥鹤归。今朝更堪喜，书札得淮淝。鸥鹭驯亭沼，琴书悦性灵。身叨乡祭酒，孙为国添丁。烟浦收菰菜，秋山斸茯苓。虚名吾所薄，未应少微星。陋室施床迮，穷阎问疾疏。加餐惟是粥，弄笔不成书。盎盎新篘酒，青青小摘蔬。客来邀褫带，聊示小勤渠。终日常辞客，经秋半在床。爱穷留作伴，谙病与相忘。灶婢工烹粥，园丁习写方。今朝有奇事，久雨得窗光。人间跛男子，物外病维摩。但可妨趋拜，何因废啸歌。菜羹醯酱薄，村巷棘茨多。举手谢邻父，非君谁肯过。"}