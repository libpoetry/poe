{"id":"826296","title":"大江西上曲·丁亥七月十三日余远游西溟，舟发杨椒坪，谢梧山、居古泉、黄绮云、黄日坡、杨湘舲、胡敬之、曾式如、杨崙西、伍意庄、居秋海送至珠江，率赋留别。仓皇行色，不复按谱求工也","dynasty":"清末近现代初","author":"潘飞声","text":"江亭酒醒，听西风一笛，离愁吹起。已拚乡心抛撇去，禁得桥阑重倚。戴笠前盟，诛茅后约，洒尽平生泪。丝丝疏柳，向人还更憔悴。早分万里关山，吴箫燕筑，萍梗看身世。何况西溟风雪路，多恐敝裘难理。潮打裘来，海浮天去，归梦知何际。苍茫云水，挂帆吾又行矣。"}