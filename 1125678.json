{"id":"1125678","title":"送张道从上行起复帅夔二首","dynasty":"宋","author":"郭印","text":"初辞丘陇重哀荣，旆卷春风第一程。帝委才猷专外阃，人推勇略过长城。孤忠炯炯能移孝，温诏谆谆遽夺情。三峡壶浆应满道，江山草木旧知名。白帝层城统十连，肘联荆属阻山川。翠华久眷舟车会，紫诏先收柱石贤。雪净已通梁阁道，浪平空舣汉楼船。不妨腰绖登廊庙，典故先朝尚宛然。"}