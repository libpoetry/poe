{"id":"432883","title":"鹧鸪天 松江海塘堤上作","dynasty":"近现代","author":"姚鹓雏","text":"胼胝勤劳过十旬，日斜畚插尚纷纷。烟分岛树秾于黛，潮落沙滩软似云。神禹迹，策殊勋。谁加伟力在人群。蛟鼍退舍鲸牙折，万石嵚崎护岸痕。委迤长堤望眼宽。天容海色总高寒。不知明月几时有，却向归艎尽意圆。惊宿鸟，动回澜。十分夜色赴凭栏。舵楼汽笛冲波起，合作山阳赋里看。策策双梧受日偏。北窗敷簟绿阴边。唯将多病酬佳节，可有闲欢似往年。摊卷坐，枕书眠。置身且到古人前。狂名湖海今余几，老向家山乞一廛。"}