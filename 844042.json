{"id":"844042","title":"蝶恋花 落梅用韵","dynasty":"清末民国初","author":"陈衍","text":"地近阑干能几尺。一夜东风，点尽梅花白。只有一窗窗纸隔。不知谁弄江城笛。花气药炉多病客。疏影暗香，绝调今难得。逝水年华看锦瑟。昭君关塞琵琶黑。月上墙腰无几尺。耽搁人眠，故故帘钩白。不是灵妃江海隔。泥伊唤住同邀笛。较雨量晴多事客。一样寻常，近水夸先得。等到曲终江上瑟。数峰不辨青和黑。楼角斜阳才咫尺。一换寒温，又是无多白。问汝停杯天样隔。邀之不住阳关笛。遥想鸡声茅店客。晓发匆匆，蜀道难行得。历井扪参疑瑟瑟。屋梁颜色枫林黑。"}