{"id":"629157","title":"望湖亭怀马龙","dynasty":"明","author":"李云龙","text":"忽忽去故园，遥遥适楚甸。夕汛尽沿洄，朝浮惊陵乱。岂不惮脩阻，言子在山县。弭棹向吴越，登台望庐巘。苍茫空翠掩，浩渺云涛限。无由辰芳讯，何况觌颜面。与子为兄弟，兰心金可断。一从羽翼乖，屡经流序换。子多乡土梦，我怀歧路叹。素衣定自化，玄发宁无变。昨暝异前夕，明曙非今旦。感彼归来歌，遥怜鸟飞倦。"}