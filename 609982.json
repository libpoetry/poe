{"id":"609982","title":"述怀诗呈左方伯积斋王公","dynasty":"明","author":"韩上桂","text":"慷慨悲生事，沉吟对古编。世情徒自汨，吾道竟谁怜。抱此幽栖意，粗将知己传。思深词欲竭，感极气仍填。少小差豪颖，凭陵及壮年。读书穷浩瀚，问字析微玄。异卉扬朝秀，丹花启夕鲜。竞誇文似绮，敢谓思如泉。经术今何用，艰难众所捐。虚投班仲笔，莫著祖生鞭。赪额龙门峻，飘蓬凤阙悬。交从穷里觅，愁逐暗中煎。念岂惟饥渴，修终结蕙荃。握芳徒自惜，衣芰若为搴。大瓠宁堪剖，柔杨未可穿。器空暌凿枘，手岂辨方圆。已分蛇怜目，何知蚁慕膻。駏虚材谬捷，鼯鼠技难缘。快意千秋业，补亡十九篇。餤真成画饼，坐或抱枯禅。奈遣流光冉，空嗟气力绵。无心携象罔，得意释蹄筌。异物神灵护，奇形魍魉缠。撑拿非易得，转斡待微权。誉借青云起，歌翻白雪妍。文章归大雅，模范企高贤。翰墨题天上，瑶华绚日边。东南劳节辖，屏翰式旬宣。藉此棠阴庇，况承芳问延。开缄心欲堕，损币意何拳。朔正梅花早，阳从黍谷旋。幸依陪御李，转盻俨登仙。谓子奔腾甚，乘时慎勉旃。会当凌骥足，愿且拭龙渊。跃冶吾何敢，孤羁愧不前。岂宜寸木质，遂植泰山巅。匠琢劳雕朽，磨砻拟割铅。图南资羽翼，庶可附鹏迁。"}