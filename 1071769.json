{"id":"1071769","title":"昔与道颜智俱二僧居武宁明心寺未几与俱避贼山中颜几不免绍兴三年复会于广寿寺偶作一首","dynasty":"宋","author":"韩驹","text":"昔与二子居明心，避贼夜走南山阴。天寒更蹋沮洳径，月黑错堕杨梅林。历险登危四三里，少复前行过溪水。平明乞火野人家，十日身藏岩窟里。闽俱叹我装赍空，蜀颜转陷妖氛中。谁言性命脱针孔，沉忧伤人衰疾同。春风酣酣柳边寺，相对梦中论梦事。莫嫌薄饭一茎齑，郡国而今无鼓鼙。"}