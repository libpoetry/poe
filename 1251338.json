{"id":"1251338","title":"涉潞水","dynasty":"元末明初","author":"王翰","text":"早发黎城县，一水横其前。其涘立行人，相聚声喧喧。我问今何之，欲渡无所缘。县官欲安桥，漂流随奔湍。邑人议舟航，沙浅胶其船。几人徒涉之，激射若洄涟。相望无百步，艰险如登天。我观古圣人，舟楫用济川。杠梁有国政，使民无病褰。圣人知有穷，而况私智焉。退居待水落，王事匪可延。扶掖一济之，河伯诚所怜。作诗识吾喜，书之山石巅。"}