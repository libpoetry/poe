{"id":"1191389","title":"酬舍弟牟秋日洛阳官舍寄怀十韵","dynasty":"唐","author":"窦常","text":"幼为逃难者，才省用兵初。去国三苗外，全生四纪馀。老头亲帝里，归处失吾庐。逝水犹呜咽，祥云自卷舒。正郎曾首拜，亚尹未平除。几变陶家柳，空传魏阙书。思凌天际鹤，言甚辙中鱼。玉立知求己，金声乍起予。在朝鱼水分，多病雪霜居。忽报阳春曲，纵横恨不如。"}