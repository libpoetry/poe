{"id":"625277","title":"金陵别陈髯公","dynasty":"明","author":"张家玉","text":"双鸿泊故林，弋者忽言慕。惊飞来远天，栖迟汉阳树。缯缴稍疏脱，饮啄方为故。拟此暂閒适，悠悠狎烟渚。薰风自南来，又尔振其羽。江烟半入吴，水色犹连楚。中道各言迈，羽翼乖其处。我破燕山云，子披钱塘雾。燕雀恋低枝，区区何足数。振翮淩霄汉，翱翔向云路。飞飞念旧群，九万仍回顾。落日动离愁，含情怅南浦。"}