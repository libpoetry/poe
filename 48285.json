{"id":"48285","title":"题画·风林不定惊枝袅","dynasty":"明代","author":"李东阳","text":"风林不定惊枝袅，上有修翎两山鸟。溪边独鹭短丝垂，影落晴波秋渺渺。鸳鸯鸂鶒似争春，锦毛绣翼相鲜新。寒乌数点寂相背，颇学山翁避贵人。山鸡两翼花如剪，未胜鹅群娇宛转。曲水亭前路有无，黄陵庙下湖深浅。穷崖老树猿倒悬，彼何色者白与玄。山中麛子未生角，错立不知谁后前。世间飞走各有性，诗人自古歌鱼鸢。莫将藻绘作物假，此物自是无声篇。"}