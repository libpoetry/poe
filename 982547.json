{"id":"982547","title":"送陈太初道录","dynasty":"宋","author":"秦观","text":"先生簪绂后，世系本绵瓜。驻马生枯骨，回车济病蛇。带云眠酒市，和月醉渔家。落日千山路，西风一枕霞。几年流俗笑，一旦五侯誇。棋惜春深日，琴憎雨后蛙。背因书字曲，发为注经华。地转东淮水，天回北斗车。新宫黄道近，旧隐白云遐。顾我身多累，逢君意谩誇。空提方士剑，未上客星槎。何日同归去，重飞九转砂。"}