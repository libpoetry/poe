{"id":"1128427","title":"崔申之以诗为别苏明父郭逢叔各有和章谨复用韵二首","dynasty":"宋","author":"葛立方","text":"露章沥血上彤墀，蝼蚁虽微愿弗违。韫迹正惭高士传，离群却恐小人归。身同玄豹雾中隐，目送孤鸿天际飞。丹灶素书今好在，临风忆子话精微。见远亭边送落晖，菁山挽我作睽违。连年走俗为贫仕，一日投闲恐富归。谷水为官轻似纸，苕溪转棹疾于飞。羽觞捧剑无人问，怅望如今束广微。"}