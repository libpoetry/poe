{"id":"775235","title":"宿猫雾戍田家","dynasty":"清","author":"黄清泰","text":"行役猫雾戍，驻马看秋光。天外碧山碧，地上黄云黄。云黄稻已熟，家家刈穫忙。笠子团团月，镰钩皎皎霜。打禾苦且乐，歌声何悠扬。馌担罗田畔，妇媚依土旁。儿童四五人，裸走拾穗狂。贪看不觉久，瞑色催夕阳。一叟前致词，止我宿田庄。竹桥通柴门，灯火明草堂。慇勤具鸡黍，从者饫酒浆。主人为我言，今年去年强。谷额幸不蚀，米价闻颇昂。看看收成后，旧债一半偿。意适笑言洽，称醉还倾觞。卧我新竹榻，茵铺稻藁香。清绝无尘梦，一枕游羲皇。天明辞上马，简书心不遑。中途回首望，竹树烟苍苍。"}