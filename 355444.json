{"id":"355444","title":"翠楼吟·有赠，用姜白石韵","dynasty":"清代","author":"邹祗谟","text":"画扇歌楼，玉鞭酒市，氤氲金屋初赐。觅取销魂处，听柳外、旗亭清吹。银墙遥峙。见汗粉黏红，眉痕叠翠。真神丽。筵前私语，流莺声细。谢客花径归来，任吹箫飞盏，尽伊调戏。更深怜密唤，怕回首、吴侬千里。杜郎风味。爱宝萼知名，御香闻气。潇潇雨，愁霖泪眼，甚时同霁。"}