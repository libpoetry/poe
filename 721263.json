{"id":"721263","title":"遥题药地禅师青原新得瀑泉","dynasty":"明末清初","author":"陈子升","text":"远公却住青原寺，三叠泉流七祖山。才向虎狼边振锡，晴虹飞下翠微间。混混曹溪水有源，青原一派号山门。不见大师传祖意，三条冰挂一峰尊。官长樵苏尽欢喜，旧山忽见新泉水。师将一口吸西江，谁共解者愚山子。不肯常升讲法台，只应随意把山开。为怜旧友相如渴，片札将泉过岭来。"}