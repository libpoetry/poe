{"id":"1142160","title":"送李鹤田入浙赵春谷招","dynasty":"宋末元初","author":"刘辰翁","text":"天下南北车书通，行人点点过汴宫。空馀艮岳一拳土，黯惨如雪吹不融。平乘楼上王夷甫，一流中外泪如雨。西风羽扇不障尘，更是莲子随根去。政事堂中三相公，往往退食如夔龙。少年恸哭不见用，一语不合面发红。八年流落无处所，合眼当朝遽如许。忠魂不到海门潮，别殿芙蓉废为圃。茫茫古路日平西，不信金铜不泪垂。浮沈亲故懒相问，白发唯有春风知。李侯髀肉堪流涕，同谷哀吟越州弟。买丝刺绣刺未成，公子翩翩雁书至。飘飘起望白云间，裘雪牛车度赤山。年馀七十能几见，我且欲往穷当还。平生高李经行处，寂寞断桥漂落絮。不知到日似枯鱼，泪入黄河别鲂鱮。当空殿阁密云团，曾和薰弦接羽翰。至今尚留花石否，杜鹃再赋长恨端。苏州正念东邻女，伤心更遇杨开府。语言憔悴敢分明，买酒行浇茂陵土。"}