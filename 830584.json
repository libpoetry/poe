{"id":"830584","title":"八声甘州·过淇县，闻右衡助县尹校士，未得一见。用玉田韵赠之","dynasty":"清末民国初","author":"夏孙桐","text":"恨双萍、咫尺未相逢，荒城暮烟遮。过中原几度，凄凄雁稆，莽莽虫沙。老矣兰成词赋，萧瑟向谁嗟。和泪弓衣字，题遍天涯。故侣晨星还剩，叹羁雌处处，梦绕京华。待巢痕重觅，却换旧烟霞。正深夜、酒醒灯暗，乱愁生、浑不为思家。飘零感、一枝持赠，惟有芦花。"}