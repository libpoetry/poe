{"id":"678181","title":"述怀寄脩德","dynasty":"明","author":"许继","text":"昔游登四明，回望天台峰。苍茫见远色，积翠浮遥空。维时凝雪霁，石窗晓玲珑。高寒心骨清，炫耀目力穷。八表降云气，万里来天风。想像琼台观，杳在丹霞中。归来愿游览，及此春花红。真源隔迷途，旷绝不可通。烟萝冷秋月，夜雨鸣梧桐。梦寐发幽感，徒嗟尘累蒙。王子吹笙侣，高情谅谁同。清言契夙心，奋策得所从。振衣石梁上，思蹑飞仙踪。飘飖从遐观，不必升华嵩。佳游复我愆，有怀郁忡忡。犹怜双飞鹤，来候岩前松。"}