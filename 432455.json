{"id":"432455","title":"浣溪沙六首","dynasty":"近现代","author":"沈祖棻","text":"何处秋坟哭鬼雄，尽收关洛付新烽。凯歌凄咽鼓鼙中。谁料枉经千劫后，翻怜及见九州同。夕阳还似靖康红。电炬流辉望里赊，升平同庆按红牙。长衢冠带走钿车。一代庙堂新制作，六朝烟水旧豪华。干霄野哭动千家。谋国惟闻诛窃钩，嵯峨第宅尽王侯。新声玉树几时休。何止百年宗社感，真成万世子孙忧。渐渐麦秀望神州。眦裂空馀泪数行，填膺孤愤欲成狂。人间无用是文章。乱世死生何足道，汉家兴废总难忘。病帷惊起对残釭。哀乐无端枉费情，临歧反辙涕纵横。忍看颓日渐西倾。阅世几人容白眼，传经一样误苍生。乱山催暝独屏营。四野玄阴怯倚阑，最新歌舞旧江山。独醒同醉一般难。浊世更无轻命地，浮生犹有著书年。漫天冰雪闭重关。"}