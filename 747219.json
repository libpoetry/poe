{"id":"747219","title":"李翁峡江凿滩歌","dynasty":"清","author":"陈裴之","text":"滟滪大如象，瞿塘不可上。滟滪大如马，瞿塘不可下。峡中三百六十滩，岂无险过瞿塘者。汉阳李翁业操舟。来往峡江江上游。甘滩湍急某滩险，篙师敛手长年愁。石骨粼粼水中起，巨者如峰小如砥。石势所激滩势成，险处在山不在水。山势一曲江一湾，峡江治水须治山。山险可开石可凿，禹力未到翁心殚。先凿黑石次乌石，得寸则寸尺则尺。万夫锥凿响不停，坐遗巉岩化衽席。红石近在彝陵城，山势所触惊涛生。凿石须趁江水落，投书欲与江神盟。君不见太华巨灵擘，二山夸娥移，异人异事古来有，昔者所闻今见之。又不见五丁开蜀道，李冰凿离堆，翁心实心力全力，何虑万叠青崔嵬。开山用煤兼用炭，石痕裂若春冰泮。我意芦灰用更神，能使南山白石烂。更有青滩与叶滩，与翁努力共随刊。峡江化作平江路，无复人间蜀道难。"}