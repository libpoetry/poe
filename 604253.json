{"id":"604253","title":"欧子建邓伯乔招同黄元卿李烟客雅集即席探题各赋一体余得竹素草堂走笔却赠","dynasty":"明","author":"张萱","text":"白云山前白云客，竹篱花径蓬蒿宅。前身当是骑羊仙，今作经生长挟册。土木形骸四十强，青衿两袖何郎当。有才一石君八斗，雄名却借陈思王。半亩一堂名竹素，目光炯炯空千古。枚生未奏兔园词，长门不买相如赋。寸心自苦谁得知，书淫传癖日吾伊。醉归对月常开卷，客散焚香独下帷。堂名竹素从吾好，海岳精灵恣探讨。后世安知无子云，富贵眼前何足道。日来倾盖西园公，神交十载肝胆同。文章羡尔真隐鹄，湖海愧我非元龙。人言竹素堂中主，回也庶乎空已屡。世皆喜富汝喜贫，平生不用黄金注。问君孤注复何如，三寸毛锥一束书。缃帙每涂乌宝传，玄亭不惜孔方居。投辖开尊霜月白，四筵尽是文章伯。珠玑咳唾玉屑霏，谈天邹衍雕龙奭。逻拉园公将奈何，瞪眼惟知捲白波。相逢一掬千秋泪，洒向人间谁更多。"}