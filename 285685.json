{"id":"285685","title":"探春慢·叶矗春纤","dynasty":"清代","author":"李慈铭","text":"叶矗春纤，苞团玉洁，酝得冰心如许。吹气难胜，扶头有恨，小试凌波微步。不识东风态，天寒无语。也应独立消魂，人间何事尘污。可是前生瑶侣。恁量水添香，换他妩媚。暂启重帘，绮钱低映，留得银蟾来驻。还惜亭亭影，怕清绝、无人为主。历历星霜，持裙莫便归去。"}