{"id":"238453","title":"游宝方山·幽岩如高人","dynasty":"宋代","author":"袁燮","text":"幽岩如高人，气骨天所赋。凛然超尘寰，不受俗气污。湖湘饶峰峦，往往穷僻处。城郭去之远，谁能蹑芒屨。安知古都梁，爽垲有真趣。徜徉东郊外，青山在指顾。山中八洞列，天巧於此觑。蜿蜒老螭蟋，崭岩怒虎踞。如屏亦如龛，一起复一仆。卷阿坐良稳，狭径足难措。帝观若险隘，中道本宏裕。叠翠常回环，寒泉日倾注。石乳一何粲，和气知有聚。所见皆可人，十步目九寓。造物不能秘，奇诡遂呈露。奎画贲精舍，鬼神昔呵护。古称小有天，仇池乃其附。甬东有胜境，豁然四窗具。玲珑皆自然，匪以雕镌故。谁谓宝方小，是亦洞天数。谁谓此邦陋，有景即可慕。我本烟波徒，雅性厌驰鹜。搜寻得所欲，心境顿明悟。赏玩有余味，跻攀了不怖。得意或忘归，苍然迫曛暮。兹山虽可乐，用之乃成路。有径不能用，茅塞大可惧。对此发深省，岁月勿虚度。俗态易湮没，清游莫辞屡。援笔述鄙怀，愧乏惊人句。"}