{"id":"1038942","title":"闻京尹范希文谪鄱阳尹十二师鲁以党人贬郢中欧阳九永叔移书责谏官不论救而谪夷陵令因成此诗以寄且慰其远迈也","dynasty":"宋","author":"苏舜钦","text":"朝野蔚多士，衮然良可羞。伊人秉直节，许国有深谋。大议摇岩石，危言犯采旒。苍黄出京府，憔悴谪南州。引党俄嗟尹，移书遽窜欧。安惭言得罪，要避曲如钩。郢路几束马，荆川还溯舟。伤心众山集，举目大江流。远动家公念，深贻寿母忧。横身罹祸难，当路积仇雠。卫上宁无术，亢宗非所优。吾君思正士，莫赋畔牢愁。"}