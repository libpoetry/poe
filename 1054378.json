{"id":"1054378","title":"十三日南湖之集宾主六人谨成诗十韵拜呈","dynasty":"宋","author":"孔平仲","text":"律管秋灰动，铢衣暑服轻。居官半舜牧，环坐列周卿。揽辔湖边集，谈经席上倾。逸交希李白，奇策拟陈平。博奕休言戏，韬钤且议兵。续笺诗义白，重演卦爻成。午日停龙驭，西风驻鹢程。弓钧寒力壮，天暮霁华明。绿野接乡遂，良辰推甲庚。浴沂人已散，终日梦魂清。"}