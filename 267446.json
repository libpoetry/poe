{"id":"267446","title":"齐天乐·乙丑九日，庸庵招集江楼","dynasty":"现代","author":"朱祖谋","text":"年年消受新亭泪，江山太无才思。戍火空村，军笳坏堞，多难登临何地。霜飙四起。带惊雁声声，半含兵气。老惯悲秋，一尊相属总无味。登楼谁分信美。未归湖海客，离合能几。明日黄花，清晨白发，飘渺苍波人事。茱萸旧赐。望西北浮云，梦迷醒醉。并影危阑，不辞轻命倚。"}