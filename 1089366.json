{"id":"1089366","title":"雪再作山甫约游雨花台不遂闻与诸公登凤凰台次韵送似","dynasty":"宋","author":"许及之","text":"骚屑寒威逼重幕，衲被蒙头慵蚤作。不知一夜雪花飞，但讶五更风力恶。摩挲病眼试凭陵，把玩清诗何洒落。好语自足驱疟疠，嘉祥况乃销离瘼。绝怜冰箸堕脩檐，拨触风琴响朱箔。一冬温煖忧麦蚕，万事乘除等凫鹤。为言三凤今河东，曾约连驺出南郭。山阴舟回虽兴尽，巫峡云归终倖薄。方疑再往成渺芒，已拉群公溯寥邈。九万扶摇不可希，随分榆枋吾亦乐。"}