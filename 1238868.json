{"id":"1238868","title":"强氏母","dynasty":"元末明初","author":"杨维桢","text":"强氏母，毗陵人，年已八十又一春。强家郎，未七旬，五十入官教邑民。六十转官在邻郡，大府婉画方咨询。守将急移檄，候吏持在门。强家郎，捧檄告母母欣欣，一笑还一嚬。庭前大树风不停，孝子惜阴寸寸勤。强家郎，养母素不贫。食有祝鲠，寝有五色裀，其肯贪天之禄一日离其亲。年未及致事，辞檄奉晨曛。中书重尔天性真，驰文笺天天不嗔。赐尔孝子七品秩，绯衣姶妠青丝纶。强氏母，随牒封邑君。一阳复，为生辰，邑官里老走侁侁。上堂与母千百寿，烹羊炮豕罗鲑珍。强家母，抱牒谢天恩。强家郎，百拜百舞称雷尊。日日起居太夫人，项间寿带日见双绦文。眼前离立五世之儿孙，强家母，寿无匹，荣无伦。"}