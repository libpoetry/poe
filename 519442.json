{"id":"519442","title":"四时词 其一","dynasty":"明","author":"朱诚泳","text":"东君着意净尘土，无限春藏旧花坞。风雷初动曲江头，鞭起苍龙夜喷吐。喷云作雨结微阴，红绿扶春上远林。秋千院落人如玉，一刻直抵千黄金。绿窗风暖语鹦鹉，香气薰人日亭午。海棠睡足倚雕阑，花罥游丝帘外舞。凤笙龙管金叵罗，乌衣能舞莺能歌。春光九十转头去，有酒不饮如诗何。"}