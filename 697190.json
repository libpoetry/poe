{"id":"697190","title":"千秋阁四首为司马汪公赋阁在千秋里中","dynasty":"明","author":"胡应麟","text":"伟阁嵯峨北斗前，千秋谁擅笔如椽。窗中玄草云霞入，座上青藜日月悬。中令才华惭绿野，右丞名理让蓝田。惟应太史书成日，突兀龙门四海传。缥缈飞楼大谷傍，雕题遥接海云长。中原雪色高黄阜，太乙星精下紫阳。五柳庄前蓬作户，百花潭上草为堂。却思香案紬书日，十二楼头侍玉皇。紫气青都属望来，荧皇飞搆入崔嵬。玄龟左右图书出，翠鹫东西法象回。草就滕王千客避，藜然天禄万灵陪。莫誇名姓麒麟上，别擅乾坤在草莱。湖海飘然一敝裘，纵横豪气未全酬。闲凭司马千秋阁，绝胜元龙百尺楼。座里风云回客傲，壶中天地纵神游。宁知文举双眸白，大有忘年在黑头。"}