{"id":"332998","title":"西河·基隆怀古","dynasty":"现代","author":"梁启超","text":"沈恨地。百年战伐能记。层层劫烬閟重渊，潜虬不起。但看东海长红桑，蓬莱极目无际。耿长剑，谁更倚。虞泉坠日难系。鼓声断处月沈沈，浪淘故垒。返魂槎客若重来，酬君清泪铅水。夕阳一霎见蜃市。又罡风、吹堕千里。欲问人间何世。看寒流涌出，汉家明月，消瘦姮娥山河里。"}