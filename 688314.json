{"id":"688314","title":"雨中感怀次前韵","dynasty":"明","author":"江源","text":"久雨都城泥没膝，不知行路可能忧。有时潦水浸蜗舍，无限阴云碍凤楼。薄劣未能裨上德，莼鲈何敢忆南州。闭门隐几成枯坐，空愧渊明任去留。马蹄终日走尘容，世事都归感叹中。谁学魏公归邺下，独教王子隐墙东。十年征路徒悲梗，五亩何年更种菘。欲寄此身天地外，不知今古几人同。"}