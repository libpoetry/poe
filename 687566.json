{"id":"687566","title":"答周元孚尚宝","dynasty":"明","author":"孙继皋","text":"旧识行边使，曾烦尚玺臣。一为万里客，老却半生身。皓日孤怀耿，荒烟泪眼亲。颇闻新雨露，沾洒到流人。谪宦尔何久，休官我不迟。虽然千里隔，肯负百年期。世态江河异，閒身日月私。白云如可赠，亦足慰相思。书来云梦泽，问我五湖波。浩渺同明月，差池隔绛河。辟畦分雨竹，结屋带烟萝。东下江风便，扬帆试一过。"}