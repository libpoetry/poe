{"id":"941991","title":"为人赋横舟二首 其二","dynasty":"宋","author":"陈容","text":"黄头子，捩柁听吾语。三老驾三翼，叠鼓峭帆看风色。一千水，归黄河，世无客星泛灵槎。恒河水，波斯匿王母将去，六十年间成坏故。性无生灭河水似，黄面瞿昙以筏谕。长淮水，一箭许，边城白骨多于土。年年调舟已成泥，寿蔡孤城付朝暮。岷江汉源天上来，一夕不保如风埃。重庆今为天下首，汉中不复言规恢。朽木为舟土为楫，白波如山水皆立。当时商家畚筑子，梦里撑船济川去。只今无梦岂无舟，水浅都非泊舟处。"}