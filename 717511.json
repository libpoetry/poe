{"id":"717511","title":"荔枝酒","dynasty":"明末清初","author":"屈大均","text":"夏至山枝与水枝，千林黑叶影离离。炎风解熟丹砂早，白雨催肥火齐迟。到处衔飞皆翠羽，如山堆起总燕支。丹心抛掷劳焦核，紫縠沾残苦素肌。女手剥多从溅汁，妃唇啮罢厌如饴。家家酒用品丸浸，一一津教玉液滋。味得烧春逾䭲馜，陈经越岁胜酴醾。十千平乐那论价，三百康成更秀眉。讵减新塘餐挂绿，何殊莞水饫凝脂。榴葩却恨如驼乳，竹叶翻嫌似蜜脾。楚客清馨贪冻饮，汉宫膏滑想长持。流涎桑落嗤刘堕，咽唾蒲萄笑魏丕。自有消酲藤子在，兼之除热蔗浆宜。花先入酿仙人识，壳即调香内府知。尽可沉冥颓叔夜，宁须玄碧醉安期。桂媒苞苦休濡首，槐曲含辛不朵颐。岭外喜生珍果地，林中欢驻玉山姿。文圭未得酬酤户，太白终能作酒旗。汤沐且开扶荔国，酥醪还守葛洪祠。使君不弃长招饮，酩酊朝朝倒接䍦。"}