{"id":"1191007","title":"归彭城","dynasty":"唐","author":"韩愈","text":"天下兵又动，太平竟何时。吁谟者谁子，无乃失所宜。前年关中旱，闾井多死饥。去岁东郡水，生民为流尸。上天不虚应，祸福各有随。我欲进短策，无由至彤墀。刳肝以为纸，沥血以书辞。上言陈尧舜，下言引龙夔。言词多感激，文字少葳蕤。一读已自怪，再寻良自疑。食芹虽云美，献御固已痴。缄封在骨髓，耿耿空自奇。昨者到京城，屡陪高车驰。周行多俊异，议论无瑕疵。见待颇异礼，未能去毛皮。到口不敢吐，徐徐俟其巘。归来戎马间，惊顾似羁雌。连日或不语，终朝见相欺。乘闲辄骑马，茫茫诣空陂。遇酒即酩酊，君知我为谁。"}