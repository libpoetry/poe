{"id":"790965","title":"长歌一首","dynasty":"清","author":"章钟亮","text":"丈夫七尺身昂藏，酒酣耳热神飞扬。脱帽露顶所不禁，吴侬入楚皆同乡。座中在癖杜元恺，胸罗武库壁垒张。文坛元帅张子寿，词锋熊熊旗鼓当。修仁只许谭风月，语入元妙参老庄。翩翩年少杨德祖，时出议论相颉颃。方干补唇善谐谑，风流小杜亦清狂。诸君言语妙天下，千人辟易走且僵。我无李白粲花舌，独有阮生盗酒肠。醉后狂歌颇自得，请浮大白倾三觞。掷笔长啸出门去，白云红树恣徜徉。"}