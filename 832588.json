{"id":"832588","title":"木兰花慢 岁除苦雨，兀坐篝镫，赋此遣怀","dynasty":"清末民国初","author":"朱祖谋","text":"洗梅根堕粉，换年事，雨声中。看蜜炬笼花，籸盘添胜，围幕香重。楼东。曙鸦未起，黯歌尘、犹颤好帘栊。吟与玉笺旋引，曲游金埒还慵。欢悰。半冷翠盘龙。多事买吴篷。笑黄柑未擘，洗妆清靥，惯湿春风。相逢。镜屏梦底，问岁寒、宫袖几时红。双举流霞漫劝，老怀翻恼琼钟。"}