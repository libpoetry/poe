{"id":"1235449","title":"送钱方立游荆二首","dynasty":"元","author":"刘将孙","text":"岘山西上楚天头，书剑区区事远游。岁月如流方作客，江山信美莫登楼。百年耆旧谁家传，一代衣冠又古丘。乱后题诗诗即史，未应轻付水东流。不辞跋涉恨崎呕，如此飘飘一丈夫。新雨惊秋鸣草树，行人随雁落江湖。岁年宁向长途老，天地何堪一室拘。几世中原今复合，更陪九石作鹏图。"}