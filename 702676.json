{"id":"702676","title":"次邓作霖韵三首","dynasty":"明","author":"童冀","text":"倾盖相逢见素心，别来梦隔楚云阴。不惭下里巴人曲，几和南阳梁甫吟。鸿雁书回千里远，鱼龙水落大江深。双溪此夕知何夕，邂逅官曹又盍簪。十日春无一日晴，可堪折柳送君行。遥知客舍闻鸡舞，尚忆宾兴赋鹿鸣。恋阙几形青琐梦，还家共羡锦衣荣。少陵老去孤忠在，定有新诗纪北征。故山亲舍白云间，岁晚移舟楚水湾。一棹清风唯载月，孤篷落日更看山。雪晴五老明双鬓，烟淡小孤深翠鬟。讵羡还家荣昼锦，高堂自有綵衣斑。"}