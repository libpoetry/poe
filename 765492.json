{"id":"765492","title":"桂枝香 赋桂用周草窗韵","dynasty":"清","author":"杜文澜","text":"浓枝孕绿。乍崖树早凉，偷送奇馥。影逐冰轮，渐满翠峰卅六。中庭露白栖鸦冷，逗西风、珠泪难掬。绛云飞尽，孀娥怨起，暗魂销足。漫忆延秋旧屋。散半亩香尘，吹碎黄玉。双泛茶瓯，钗朵看攒金粟。而今羞问天涯月，伴青瓷、空画凉烛。小山人老，灵波殿远，信沉幽谷。"}