{"id":"196414","title":"游武夷山·我来武夷山","dynasty":"宋代","author":"熊禾","text":"我来武夷山，远意起千古。尝疑混沌开，疏凿未经禹。峡山犹古梁，洪涛莽回互。行舟留大壑，营巢余断树。垠崖波涛痕，隐隐皆可睹。陶然上古民，要服固深阻。秦威何桓桓，薄海犹广土。六合皆涌沸，一枝岂宁处。尝言十三君，隐隐避秦侣。一日厌尘寰，泠然遂高举。上山娱宾云，下山满豺虎。神仙可渺茫，虹桥想虚语。桃源亦其类，好事自夸诩。风气日已开，蛇断出真主。遂令闽山陬，尽入职方宇。汉志名始彰，祠堂用鱼脯。流传世代久，琳宫粲衣羽。至今此名山，号为神仙府。恭惟我遯翁，辞闢厥功溥。于焉卜精庐，溪山九曲五。图书尽在是，斯地俨邹鲁。我以负笈生，来兹有年数。自惭仁智心，未睹高深趣。斯游亦何意，会心觊真遇。侃侃平生友，惠然肯来顾。攜手敦夙好，抗志企遐慕。招我山中游，兹游适予素。巍巍大隐屏，屹屹天一柱。前瞻晚对亭，考槃固其所。何当同心人，相与薙榛莽。长松期岁寒，修竹倚日莫。我自爱此山，踌躇不忍去。"}