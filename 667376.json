{"id":"667376","title":"因顾子文得交吕元章于其借别也歌以附赠","dynasty":"明","author":"萧光绪","text":"我来虞山交却少，子文坦白堪倾倒。酒后每悲交谊衰，雨云反覆羊肠道。所以倾盖吕新安，岁寒松柏陈雷好。气侠义孚面亦真，殷勤岂为多材巧。文彩卓烁动海邦，龙蛇殊玉争春晓。篆刻秦汉刀下逢，丹青顾吴笔端扫。篆刻丹青纵绝伦，两人心知难写照。古道颜色尽耐看，相见何迟别又早。转眼霜葭秋水深，今朝忍听骊歌悄。示我赠别及千言，缕缕肝肠血未燥。平原交道倾一时，参军开府惊相告。文酒几席为君欢，风雨河梁为君恼。寂寥短章敢续貂，琴水潺潺秋欲老。"}