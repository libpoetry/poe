{"id":"1116897","title":"次韵林次中九日都下感事二首","dynasty":"宋","author":"苏颂","text":"桃杏初开已去家，又逢兰菊绽新花。感时谩缀茱萸佩，惜别应怜棠棣华。迢递宦游来日下，悠扬归思绕天涯。一尊重到平津閤，惆怅文窗旧绿纱。登高能赋属诗家，况值嘉辰对菊花。乍感商飙流素籥，故摛鸿藻艳春华。边关礼命行看至，淮海归期亦有涯。早晚霜寒侵旅榻，又悬复帐换青纱。"}