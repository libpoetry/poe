{"id":"966252","title":"和彦冲三日饮","dynasty":"宋","author":"胡寅","text":"名园直万金，一顷连芳荫。秀峦千寻矗，石井百尺深。花残尚闻莺，林胜不留鵀。时来觅清暑，却扇凉沉沉。三杯有道通，万户无法禁。平生师洙泗，正尔戒已甚。相彼无漏学，亦复忌疏渗。红颜不肯驻，白发来寖寖。洗心聆妙语，至味良足饮。常闻丽泽兑，美润相灌浸。淡交那甘坏，谅直靡谗谮。此欢属吾辈，端匪异人任。又怜嗫嚅子，有口终自噤。不若更歌呼，醉挽溪流枕。"}