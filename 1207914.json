{"id":"1207914","title":"二月行","dynasty":"元","author":"范梈","text":"二月欲半春风颠，对食废餐心黯然。排沙荡沙忽到眼，须臾几席无光鲜。昨者出门吹欲倒，乘黄不病不得前。百围大木拔莫动，决折断干追乌鸢。惊雷万车碾空过，倏忽卷地散百川。未知何自蛟龙怒？坐使老屋如流船。先生老屋十五椽，寄住主人从昔年。崩腾直为居者惜，过客东西何用怜。幸自环堵无足乐，屋虽朴陋形制坚。但念素衣发如漆，白黑变尽思归田。勉焉守之勿易地，会且风止天清妍。君不见列御寇，御之还得同飞仙。"}