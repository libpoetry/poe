{"id":"179856","title":"宣孺斫庭前芦苇见山有薝蔔入坐中示诗次其韵","dynasty":"宋代","author":"李流谦","text":"扶摇何啻九万里，盍不往作蛟螭腾。笑我真为折腰尉，如君雅称哦诗丞。辄班下寮愧连璧，屡爱新诗工琢冰。斫林与山出眉目，欲唤逋客招野僧。晚香入帘恨悒悒，坐恐瘦骨成棱棱。赏幽岂足废官事，净社久冷从公兴。芙渠薝蔔一家耳，相看未易分级层。"}