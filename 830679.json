{"id":"830679","title":"山村雨夜送罗二还南昌","dynasty":"清末民国初","author":"易顺鼎","text":"入门避雨屋打头，困眠一榻邻猪牛。雨脚遮檐万山黑，荒村四月寒如秋。瓦镫在壁坐摇影，兀兀欲照分襟愁。范陈对宇阻泥潦，一街似隔千神州。通家卅载未相遇，遇君武昌今两度。相携肝胆入名山，岂意山中送君去。别梦宵沈庐阜云，愁心晓挂章门树。渊明慧远不可逢，高人去后惟青峰。昨宵与君连榻处，三生同听东林钟。怜君病齿归思剧，试饮寒泉销内热。二轮风火足为灾，六凿根尘皆是贼。知君净业持已深，一心颇似维摩诘。养和学道与天游，他日见君当玉色。"}