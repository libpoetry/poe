{"id":"811914","title":"秋游","dynasty":"清","author":"多隆阿","text":"顿觉林泉好，閒游异俗尘。顽童寻熟果，野犬吠生人。露重秋光老，农忙里俗淳。迂疏见成性，那敢说经纶。浅溪斜拗路，老树半藏村。积稻都成幄，编柴可当门。悬流春石罅，落叶匿云根。三两农人坐，閒将米价论。秋游心倍爽，况复值霜晴。山好能医俗，才微敢钓名。闻人论菽麦，访友叩柴荆。老树多乾叶，因风作雨声。倦倚松亭下，秋烟锁四围。牛閒当路卧，雕健逆风飞。渔傍白芦泊，樵肩黄叶归。丁东时入耳，何处捣寒衣。"}