{"id":"686888","title":"吊邓左丞（二首。零陵忠臣）","dynasty":"明","author":"刘三吾","text":"㼨甓为城一水旁，谁将孤垒捍潇湘？左丞亲奖三军士，诸将皆成百炼钢。高密信为功第一，孔明如在国宁亡。上游缘此无藩蔽，徒使英雄信感伤。中山昔厉忠君志，左辖今推报国诚。一死有光诸宰辅，九京无愧旧门生。雁声愁过衡阳浦，江濑悲鸣一水城。欲吊英雄已无迹，湘灵瑟罢月凄清。"}