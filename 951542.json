{"id":"951542","title":"水调歌头 送敬则赴袁州教官","dynasty":"宋","author":"林正大","text":"人笑杜陵客，短褐鬓如丝。得钱沽酒，时赴郑老同襟期。清夜沈沈春酌，歌语灯前细雨，相觅不相疑。忘形到尔汝，痛饮真吾师。问先生，今去也，早归来。先生去后，石田茅屋恐苍苔。休怪相如涤器，莫学子云投阁，儒术亦佳哉。谁道官独冷，衮衮上兰台。"}