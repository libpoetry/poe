{"id":"1125859","title":"林和中家观画卷五首 寒芦飞雁仍和子中修撰旧韵","dynasty":"宋","author":"郭祥正","text":"芦黄水落秋将暮，鼓翼各寻云外路。为问归飞归底处，我今亦向江南去。曹将军画少陵诗，林氏家藏相国题。不动精神瞻御座，风云万里入霜蹄。鱼跃鱼沉都不知，垂竿只要得鱼归。天寒浪急鱼难得，愁入芦花日又西。飘飘秀色夺仙春，只恐丹青画不真。能为君王罢征戍，甘心玉骨葬边尘。唐时胡马入长安，下马胡儿倚马鞍。今日升平无此物，樽前聊写画图看。"}