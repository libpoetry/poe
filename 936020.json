{"id":"936020","title":"夜坐观小儿作拟毛诗欣然有赋","dynasty":"宋","author":"陆游","text":"北风城头鼓紞紞，徂岁峥嵘正多感。老夫假寐角巾低，稚子高吟两髦髧。衰迟笑我藏袖手，狂率怜渠满躯胆。旋炊粉饐裹青箬，新煠饧枝缀红糁。未言问事渐澜翻，且赏挥毫能果敢。嗟予畴昔如汝年，万卷纵横恣窥览。即今见汝尚欢欣，此癖真同嗜昌歜。夜阑我困儿亦归，独与狸奴分坐毯。"}