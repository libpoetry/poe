{"id":"737139","title":"送王阮亭宫詹祭告南海","dynasty":"清","author":"魏坤","text":"海花十丈红棉高，珊瑚倒影翻银涛。空濛不辨万里色，长鱼人立风颾颾。黄木湾头祠最古，东西二庙结构牢。圣世禋宗光祀典，海若欣挟群龙翱。缅维祝融冠溟渤，礼荐币璧羞溪毛。特遣名臣自鹤禁，一路负矢开旌旄。寒梅却当大瘐发，冷香簌簌吹征袍。柁楼晓对岭猿饮，驿鼓暮应潮鸡号。斋庐渐近扶胥口，夙戒执事虔牲醪。奉册陈词答清晏，间以高管张琅璈。百灵秘怪恍毕出，图写疑秃龙眠毫。须臾蜃楼堕海底，四顾鲸鳄都潜逃。先生此行功洵伟，非比金碧求王褒。笔摇青羊砚翡翠，光焰可夺昌黎豪。侧闻岭表足奇士，经岁述作栖蓬蒿。星车往招堪并载，忍使宝玉名士韬。归来藉以报天子，岂拾摇草空盘敖。"}