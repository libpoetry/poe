{"id":"296272","title":"题陆放翁配少陵草堂","dynasty":"现代","author":"盛世英","text":"四百馀年两诗客，迁流蜀地同一辙。一作三唐雅正宗，一为两宋文章伯。忆昔搜诗读剑南，几与少陵争气魄。少经兵马老栖农，共此遭逢天运厄。两朝草草失承平，同是腐儒解忧国。中岁浮沉在蜀多，亦向成都感离索。酒酣耳热墨淋漓，守得诗家玉绳尺。才行遭际各相侔，宜其俎豆同几席。我来瞻仰独升堂，心香一瓣神灵格。而今诗教已将衰，谁为两公延道脉。"}