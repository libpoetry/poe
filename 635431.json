{"id":"635431","title":"戏赠埽雪童子","dynasty":"明","author":"成鹫","text":"主人运笔如运帚，纵横阖辟应心手。痴奴运帚如运斤，旋风落地飏轻尘。人生贵贱各有务，莫笑痴奴无用处。昨夜三更风打门，雪花欺我衣裳单。袖中两手冻欲裂，朝来作字成丑拙。抛书拥彗下阶除，十步一跌中踟蹰。痴奴知我主人老，相劝雪深休草草。先生有事当服劳，长者抓枝须我曹。受我手中敝苕帚，两脚未行先学走。一埽再埽大地平，三番四覆天宇清。自誇我亦有能事，何必主人擅文字。毫端珠玉不禁寒，纸上风云冻欲乾。小人苕帚有机用，左之右之随定动。不似管城老秃翁，花发梦中还说梦。"}