{"id":"463975","title":"观涂志伟画作《脊背·长城·月亮》","dynasty":"当代","author":"杨雪窗","text":"望长城，迤逦入丹青。烽台万点拥关塞，盘梯回磴接苍冥。上有秦时月，云间冷若铁。崇山远亘边云外，月华掩映空明灭。凝睇客魂牵，忽伫长城巅。古墙森耸入寥廓，委蛇势与山相搏。绝似飞龙骋万里，宛然直把苍山攫。下有黎氓，脊折肩赪。背托横木千钧重，绳悬磐石作艰行。彼地岂不厚，足痕历历君知否？彼城岂不高，健儿填壑等鸿毛。况闻有吏若豺虎，迸空血落交鞭楚。白骨成丘萦野蔓，不覆人间一抔土。君不见，关山万里势崚嶒，紫塞千年恨血凝。仰天问月西沈去，一掬愁泪冷如冰。"}