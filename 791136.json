{"id":"791136","title":"三叠前韵和怡园主人Ignore","dynasty":"清","author":"祝书根","text":"颐春阁里春岁月，但有天伦罕尘迹。缅怀孝子与乡贤，昆季绳绳绵世泽。爽垲遥觇几度更，园林犹傍晏婴宅。偶闻乐事纪新正，南极光明齐手额。有酒无诗座不欢，遂开莲社尊诗伯。千秋俯仰一渊明，合座倾尊三大白。倡始高吟属主人，笔花五彩间苍赤。一时和者若而人，淩厉清风奋六翮。我似老饕属餍来，嘉殽旨酒充筵席。将军负腹可奈何，搜遍枯肠空著力。晏罢归来发愤多，儗偿诗债烛先刻。初经哦咏苦支离，词谈不吐乃格格。君才再接仍不衰，三战辟易期有获。我谓同室且鸣金，请以旗鼓当嘉客。若论才思君适仙，斗酒奚止篇盈百。况是诗魔愈病魔，耽吟能使忧消释。惭予尘事苦悤悤，辜负心期数晨夕。但冀名园社早开，苏黄元白诗盈尺。斯文绝绩起将衰，扢雅扬风此天责。可怜几辈走终南，犹是热中甘役役。"}