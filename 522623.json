{"id":"522623","title":"芳树二首为上海陆氏赋陆出东坡故砚姑苏全肩笔索予面赋一字起十字止 其一","dynasty":"明","author":"李梦阳","text":"嗟，天运，春奄暮。翩翩者鸟，集于芳树。芳树生路隅，车马一何多。朝看桃李华，夕看桃李柯。爰登高丘以望，遥见长安绮楼。楼中美人弹瑟，如闻三叹未休。客乘白马系栖下，秉烛置酒娱夜游。美人赠我锦绣辞，把玩不异珊瑚钩。林阴漙露罗袂薄，明月照闼那可留。嗟乎人生何不共努力，君不见城鸦哺子忽生翼。"}