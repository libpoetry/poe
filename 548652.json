{"id":"548652","title":"上巳日崔侍御招饮东郊同刘太常涉河游览时李太仆王给谏病不能从侍御索诗戏成二十韵","dynasty":"明","author":"余继登","text":"三月天正和，良辰当上巳。有客期修禊，招携几知己。连辔出东郊，顿觉异城市。高亭何岿然，磐石下碨礧。野旷天欲低，雨过林如洗。极目众峰青，入座群芳紫。林鸟惊窥人，睍睆良可喜。春光倏强半，好景能复几。当杯且莫辞，不见王与李。感此三叹息，浮白更酌醴。欲济无方舟，肩舆涉河水。水上敞高轩，孤峙河之涘。轩侧闻流泉，可以漱醉齿。何处送行人，笙歌乱人耳。行者君自行，止者吾仍止。去住亦何常，悲欢竟谁是。游览未终竟，斜阳已移晷。策马怅还归，高兴殊未已。停杯问主人，何日重来此。"}