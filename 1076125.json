{"id":"1076125","title":"次韵季共再赋","dynasty":"宋","author":"周紫芝","text":"寒深方闭门，雪重忽满屋。谁能起僵卧，赖此阳春曲。曲高虽和寡，喜甚得所欲。心知夜光珠，大胜煖花玉。歌君窈窕词，侑我荔枝绿。颇疑蜗牛庐，忽作驼裘燠。穷儿偶作富，贫固不待逐。我老况才尽，文字羞二陆。上水船苦迟，脱手弹惊速。寒如猬张毛，痴类乌栖木。儿时弄笔手，老欲袖间缩。打窗听悉窣，坐睡便清熟。瞑想西湖雪，已没孤山麓。那知公是时，洗钵饭僧粥。灞桥风雪驴，并酌不相属。政如冠上貂，难使狗尾续。病骨尚畏寒，少待吹嶰竹。春山走倭迟，呼客慰穷独。新游亦不恶，旧观疑可复。欢知当有馀，饮岂叹不足。述作付陶谢，囊囊归自束。相从笑痴儿，日暮方生局。"}