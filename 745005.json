{"id":"745005","title":"九仙山丹井歌","dynasty":"清","author":"梁章钜","text":"月烟黄黄日烟紫，井干苔绣辘轳毁。湖漘澜翻失九鲤，九仙老衰叫不起。当年呼龙饮龙津，金鎞刮海海似银。虚皇押敕授栌简，井畔开明锁玉槛。月炉忽报丹火青，白男赤女声娇儜。此时此井湛复满，九仙掉头不肯管。金天掣日玻璃摇，斜山风雨盘灵箫。秦皇汉武汲不得，淮南鸡犬久垂隔。火井萧寥丹井塞，铜盘仙人泪沾臆。仙乎仙乎亦何益。"}