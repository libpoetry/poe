{"id":"74523","title":"登岳阳楼·驰传自青天","dynasty":"元代","author":"傅若金","text":"驰传自青天，凭高忆往年。阑干映水迥，埤堄与云连。江合沅湘大，山侵楚蜀偏。蜃郎通别井，龙女宅重渊。日月鸿蒙里，风沙浩荡前。骊珠秋后冷，犀火夜深燃。张乐犹疑奏，乘槎欲并仙。登临停去骑，宠饯惜离筵。地气南交接，天文北极县。赋惭王粲作，诗拟杜陵传。渺渺衡阳雁，迢迢浪泊鸢。早春回汉节，应得泛湖船。"}