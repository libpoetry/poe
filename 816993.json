{"id":"816993","title":"望江南 柳枝曲五首","dynasty":"清","author":"熊琏","text":"池上柳，风袅早春时。向晓烟拖花外绿，美人临水折轻丝。红袖打莺儿。楼外柳，南陌好风吹。是处征人归未得，谁家少妇蹙双眉。权把画帘垂。长亭柳，掩映水东流。十里春风遥送别，一鞭斜日漫回头。处处系离愁。堤上柳，长日尚眠三。六代繁华都梦尽，晓风残月忆江南。寂寞绿烟含。湖畔柳，一抹碧苕苕。画桨轻摇春水曲，微风低度玉人箫。烟外酒旗飘。"}