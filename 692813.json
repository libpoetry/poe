{"id":"692813","title":"捣练子 集句 伤乱","dynasty":"明","author":"杨慎","text":"花亚朵，柳垂丝。楼上风和玉漏迟。春困苦多无处卖，日长惟与睡相宜。风料峭，月栊明。滴破春愁压酒声。犹有夸张年少处，醉闻花气睡闻莺。长寂寞，独徘徊。抱病起登江上台。万户千门春色闭，谁家桃李乱中开。销午梦，减春愁。上尽重楼更上楼。日暮乡关何处是，寒鸦飞去水悠悠。金碧岸，锦春丛。红白花开烟雨中。今日乱离俱是梦，六街尘起鼓冬冬。愁对酒，懒看花。病入新年感物华。万里寂寥音信断，山楼粉蝶隐悲笳。"}