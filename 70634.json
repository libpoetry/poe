{"id":"70634","title":"沁园春·坎止流行","dynasty":"元代","author":"许有壬","text":"坎止流行，行止非人，何劳用心。羡枝巢居士，泥涂轩冕，时斋老子，城市山林。富贵何常，荣枯递转，惟有高名不陆沉。他休问，只清风一榻，多少黄金。神仙方外难寻。更可笑牛山泪满襟。且清尊素瑟，半庭花影，芒鞋竹枝，十里松阴。归去成辞，闲居留赋，梁父安能抱膝吟。迷途者，听云闲高唱，谁嗣鸿音。"}