{"id":"1142547","title":"次韵王介山别斋职","dynasty":"宋末元初","author":"方一夔","text":"葛溪练练铺琼毡，仙人烧丹几何年。庠老三年住仙窟，归骑踟蹰鞭不前。当今越雪竟谁是，危坐皋比纷不耻。区区升斗老英雄，得失何殊钓温水。惟君挟策从东来，家传瓢履师颜回。后来终竟祠石室，此去应难隐钓台。青山笑我逢迟暮，怪奇文字无人觑。谁麾清梦落东安，疏顽尚费推挤去。悠悠云水交情中，荆州筱簜惭中空。琤馀□韵逐飞鞚，诗老箭锋那可冲。男儿事业人人有，气概相期向杯酒。他年拥节过子陵，莫道故交翻覆手。"}