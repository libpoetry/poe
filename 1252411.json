{"id":"1252411","title":"和梅知府寄来诗韵","dynasty":"元末明初","author":"李延兴","text":"坐想亲朋摧肺肝，寄来尺素百回看。虚窗琴册尘埃乱，疋马关山雨雪寒。避地十年头欲白，去家千里泪难乾。酒壶烂熳堪谋醉，强拨羁愁一尽欢。束装晓发雪满路，云起荒山万里阴。菽水久违慈母养，绨袍还见故人心。哭怜阮籍穷途晚，赋写江淹别恨深。春满故园芳草绿，东风门外听车音。离筵酒尽暮烟微，儿子牵衣泣草扉。万里风尘诸弟散，十年江海故人稀。少陵苦恨无家别，季子羞誇衣锦归。谩忆山窗啸吟处，缃帘花影叠朝晖。"}