{"id":"764940","title":"水龙吟 残暑初退凉月满庭露咽虫嘶秋心碎矣","dynasty":"清","author":"薛时雨","text":"秋人直凭无聊，玉阶踏碎凉蟾影。愁肠百结，醉中难遣，又逢酒醒。月在青天，风来画阁，露生金井。听蛩吟鹤唳，总关秋思，叵耐得、相如病。容易名场梦冷。纪前因、雪泥空證。元龙豪气，香山宦迹，樊川游兴。湖海逢迎，莺花侍从，半生侥倖。想斯人位置，悠悠青史，待何人定。"}