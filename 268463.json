{"id":"268463","title":"满庭芳·戊戌闰三月望立夏","dynasty":"现代","author":"吴昌绶","text":"芳事关心，俊游过眼，人生能几清明。桃花前度，江上苦催行。才展余春一半，蓦惊回、报晓钟声。无眠夜，单衾孤烛，方寸若为情。东风曾有约，双栖采凤，百啭娇莺。恁天公错爱，翻遣飘零。枉被蚕丝自缚，羡飞鸿、云外冥冥。都一样，兰愁蕙怨，旧曲忍重听。"}