{"id":"698256","title":"谢饯行诸门生二首","dynasty":"明","author":"倪岳","text":"长忆京闱拔俊英，喜看先后步云程。求贤报主应无愧，列职分曹更有名。总谓凤麟呈世瑞，岂殊桃李擅春荣。临期一语仍相勉，永竭忠贞答圣明。叨典南铨荷帝宣，一帆初上潞河船。方惊远道三千里，却忆高科十五年。云路蜚腾元济济，天涯离合正悬悬。青尊绿酒城东馆，无限深情对别筵。"}