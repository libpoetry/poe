{"id":"953327","title":"登谢客岩","dynasty":"宋","author":"林景熙","text":"巀嶭镇九斗，赑屃挟五丁。飞霞适何来，缥缈开殊庭。永怀谢康乐，坐啸山水城。旷代得真契，登临有馀情。松风洒六月，使我毛骨清。猿鸟亦仙意，人生胡营营。石麟卧荒麓，问此谁氏茔。野老向我言，其人昔公卿。珠玉照黄壤，送者冠盖倾。华朽变百年，所宝非修名。乃知钟鼎贵，不如芝薇馨。所以世外人，返老还吾婴。倚杖空叹息，洞口云冥冥。"}