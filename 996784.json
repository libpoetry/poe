{"id":"996784","title":"听崇德君鼓琴","dynasty":"宋","author":"黄庭坚","text":"月明江静寂寥中，大家敛袂抚孤桐。古人已矣古乐在，彷佛雅颂之遗风。妙手不易得，善听良独难。犹如优昙华，时一出世间。两忘琴意与己意，乃似不著十指弹。禅心默默三渊静，幽谷清风淡相应。丝声谁道不如竹，我已忘言得真性。罢琴窗外月沈江，万籁俱空七弦定。"}