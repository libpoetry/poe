{"id":"506221","title":"南城歌寄赠胡思敬","dynasty":"明","author":"周是修","text":"南城之山高㠝岏，连冈叠嶂青云端。鸾翔凤舞势历历，马驰牛卧形盘盘。南城之水清见底，浩浩千秋流不已。孤光澒洞化鱼龙，雷霆五夜潜鳞起。蕴奇蓄秀识者稀，积德累行膺昌期。胡郎家住南城侧，五福由来天命之。前年恭承圣皇诏，严亲平步登廊庙。听自遥瞻阊阖门，老大功名足誇耀。翩翩三凤鸣朝阳，与时际会争翱翔。为家为国不少暇，忠孝两情江水长。伯也乘涛四十里，晨昏远奉勤王事。家山半载未归来，耳畔频闻好音至。仲也进退怀深忧干蛊，驱驰那暂休持衡。赋税贵平理供给，饷馈无愆尤闾阎。往往多豪纵，岂若君家贤伯仲。只将孝义主中心，美利荣名摇不动。蹇予落魄无所为，壮志凌云空自知。求田问舍安足数，附翼攀鳞终有时。胡郎爱我诚幽雅，我爱胡郎绝潇洒。相逢一笑坐琼筵，稳系楼前五花马。狂来一饮三百钟，论交吐气萦晴虹。人生契合在知己，宁论得失兼穷通。别来倏忽成今昔，兔走乌飞过箭疾。相思重欲话中情，极目南天楚云碧。朔风萧萧鸿雁鸣，寒梅迎雪玉香轻。折将欲寄不得便，为君怅望歌南城。城南山水如图画，古木虬龙郁相亚。华堂结搆高于山，綵服斑斓照堂下。堂前种竹百千竿，年年岁岁报平安。萱花爱日色炜炜，椿株化雨阴团团。君不学五陵年少誇游侠，又不学孤竹夷齐事高洁。丈夫在世贵成名，何用飘飘比云月。城南山头桑叶黄，葡萄万斛生春光。浩歌不尽万古意，安得一醉宽离肠。君才拔俗真雄壮，嘱君善保为民望。当今圣代急贤良，相期更在青霄上。"}