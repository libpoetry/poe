{"id":"744162","title":"山游即事","dynasty":"清","author":"韩是升","text":"微风送轻寒，薄云不成雨。幽讨事近游，路出枫江浦。小艇泊溪湾，短杖策云坞。花繁贤相祠，崖悬化人宇。剑壁喷飞泉，甘冽清肺腑。峰回境益幽，气怯力仍努。抚兹林壑美，转念风尘苦。客梦黄金台，事过悔莽卤。故乡殊可娱，碌碌将何补。出处判险夷，贤愚审去取。愿携买山钱，傍石开蓬户。运甓惜分阴，吾怀在千古。"}