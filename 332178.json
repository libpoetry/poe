{"id":"332178","title":"沁园春·再赠李君聊广其意","dynasty":"清代","author":"曹贞吉","text":"日月跳丸，虎头健儿，鸡皮老翁。笑求仙问药，都无凭据，灵椿朝菌，一样成空。羊角扶摇，枋榆栖止，总在茫茫噫气中。何处问、有南柯太守，马鬣高封。达人游戏神通。便塳象、祁连蚁垤同。甚珠襦玉匣，牛羊废垄，金凫银雁，禾黍秋风。天地蘧庐，乾坤窀穸，千载王孙道未穷。今古恨，是白杨衰草，掩尽英雄。"}