{"id":"814888","title":"风流子","dynasty":"清","author":"俞士彪","text":"阿娇新贮屋，风流客、真个忒疏狂。记因怕夜寒、悬罗作帐，还愁风冷，剪纸糊窗。更多事，代开青玉镜，为叠镂金箱。翠阁树阴，正宜凭眺，绣帘日暖，恰好梳妆。情知终无济，争无奈、此际扰乱痴肠。欲诉从前密意，却倩谁将。想綵毫入梦，画眉有分，玉梭纵拒，折齿何妨。听着回廊步屧，更惹思量。新词堪寄怨，才欲写、还又怕人知。恨曲港水深、云槎难泛，石桥路阻，骄马空嘶。但凝想，红蕖临岸处，芳树掩门时。近日带围，未知宽减，前春心病，怎地支持。人生隙驹耳，匆匆里、易把好事参差。但愿伊长年少，我不分离。想玉液染唇，似尝仙药，粉痕揾袖，胜曳朝衣。料得兰心蕙性，怜我情痴。池边庭户敞，云軿下、羞脸嫩红微。叹一句胜常、未堪消受，几番回首，镇费猜疑。但无赖，绕筵寻粉泽，随路认香泥。画槛忒高，半遮莲袜，春风太软，不动罗衣。此时魂消也，花枝上、一任杜宇催归。自笑一生伶俐，半刻痴迷。想深闺夜语，无嫌两小，后宫春暖，便欲双飞。怕是灯明空局，究竟无期。"}