{"id":"567276","title":"孤山玩月次黎户部韵","dynasty":"明","author":"徐渭","text":"湖水澹秋空，练色澄初净。倚棹激中流，幽然适吾性。举酒忽见月，光与波相映。西子拂澹妆，遥岚挂孤镜。座客本玉姿，照曜几筵瑩。忧时吐高怀，四座尽倾听。却言处士疏，徒抱梅花咏。如以径寸鱼，蹄涔即成泳。论久兴弥泠，返棹堤逾迥。自顾纵清谈，何嫌麾麈柄。"}