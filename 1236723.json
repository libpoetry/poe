{"id":"1236723","title":"和冲霄韵五首","dynasty":"元","author":"耶律楚材","text":"垂亡圣道赖君鸣，坎轲休嗟道不行。须信诗魔降笔阵，好将酒战破愁城。滔滔秋水如人志，薄薄闲云似世情。一举冲霄知有日，垂天万里看鹏程。古今兴废不堪听，宠辱都如梦一惊。韬略欣然推后进，琴书足以了馀生。既知物物头头是，谁问朝朝暮暮情。散尽迷云何所有，一轮秋月普天明。天涯索寞正穷秋，衰草寒烟无尽头。叶底哀蛩空促织，云间征雁祗供愁。酪浆满引浇羊胛，粝食随缘荐鹿脩。试暂回光乐真觉，人閒万法一时收。星星华发镜中惊，好赋归欤接淅行。重位宁贪高一品，故园无惮远千程。晴天花络春山色，落日松和秋水声。无恙闾峰三百寺，遨游吟啸老馀生。古木残阳映矮岗，雁行天际写秋光。霜蓑带雨添愁色，晚菊和风送冷香。浊酒三年浑未试，黄粮九月得初尝。龙沙且喜身强健，南望幽人天一方。不见高阳旧酒徒，临风惆怅几踟蹰。无穷真味思焦尾，有限浮生叹白驹。德望服人输二陆，文章重世愧三苏。散材潦倒浑无用，空作昂藏一丈夫。"}