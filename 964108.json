{"id":"964108","title":"沁园春 寿俞紫薇","dynasty":"宋","author":"洪咨夔","text":"诗不云乎，蒹葭苍苍，白露为霜。看高山乔木，青云老干，英华滋液，亦敛而藏。匠石操斤游林下，便一举采之充栋梁。须知道，是天将大任，翕处还张。薇郎玉佩丁当。问何事午桥花竹庄。又星回岁换，腊残春浅，锦熏笼紫，栗玉杯黄。唤起东风，吹醒宿酒，把甲子从头重数将。明朝去，趁传柑宴近，满袖天香。"}