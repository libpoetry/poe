{"id":"1238373","title":"痛哭行","dynasty":"元末明初","author":"王冕","text":"雨淋日炙四海穷，经纶可是真英雄。岐丰禾黍泣寒露，咸阳草木来悲风。京邦大官饫酒肉，村落饥民无粒粟。东鲁儒生徒步归，南州野老吞声哭。纷纷红紫已乱朱，古时妾妇今丈夫。有耳何曾听《韶》、《武》，有舌不喜论诗书。昨夜虚雷搥布鼓，中天月破无人补。休说城南有韦杜，白璧黄金天尺五。"}