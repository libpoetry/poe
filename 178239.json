{"id":"178239","title":"刘谷山·奉令事设险","dynasty":"宋代","author":"张嵲","text":"奉令事设险，兹山再经历。岁暮阴云昏，雪后杉桂碧。修篁亚路低，老木参天直。下瞰穹谷中，众树纷若戟。或为龙蛇斗，或作熊虎踯。阴崖不受春，冬带轮囷色。古苔如绿毛，因依露犹滴。阴风忽动谷，众籁久方寂。傥非神物居，定有龙蛇宅。山阴魏家平，百丈峙绝壁。战楼摩云霄，武帐侵斗极。钩援谅无庸，梯冲当弃绝。虽无墨翟守，天险岂所敌。揽胜心以愉，经险情屡惕。抚事既磨愆，微躯谅安惜。何当四海晏，诛茅此投迹。诗成无与言，搔首三叹息。"}