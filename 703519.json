{"id":"703519","title":"同雪公游千顶纪事十首","dynasty":"明","author":"释函可","text":"去岁菊花曾有约，今年不待菊花开。予先渡水凭鞍立，尔自冲风带帽来。旷野逢人偏问姓，残阳投寺且擎杯。此是山行第一日，钟声佛火共徘徊。过桥即是辽阳郭，郭外行过泪已潸。一郡嗷嗷鸿乍集，千年杳杳鹤无还。才看老女孤坟草，又上前王驻跸山。我倦欲眠依旧土，嶙峋石壁任孤攀。望见叠峰刚八里，到来门径各鲜新。不因此地禅居壮，那识长边古佛尊。蓄瓜欲比蘋婆味，见树还生桃子津。夜半犬声何足怪，山中魑魅亦亲人。经过七里泉声热，欲洗袈裟未有尘。前者何曾是山水，从兹无所不精神。松阴短短露双塔，梵宇峨峨见一人。却喜冻桃初摘下，石坪分啖不辞频。夜来已饱深林气，晓起仍添远壑情。暂撇龙泉邻衲意，爱寻唐代旧钟声。龛云尚吐将军气，岩石还镌御史名。百丈悬萝千折后，门前峰涌万波生。几度登山不到顶，此回到顶畏登山。九州细碎烟尘里，万里虚无指点间。云在极低那可踏，天虽至近竟难攀。急须携手下山去，纵对仙人无好颜。半日不离松雾里，牵藤穿穴各忘疲。才披破衲瞻新像，旋洗重苔读古碑。几处茆堂闻蟋蟀，千年石瓮守熊罴。僧头似雪心无事，手煮黄荠进白糜。不借仙人九节杖，石桥几度又攀跻。但随虎迹过岩畔，渐听龙吟隔涧西。软枣必须亲手摘，老松不过与肩齐。淹留两日非关主，坐爱屏风近鸟啼。流溪认得曾游处，更欲搜寻到别峰。山鬼似嫌黄叶响，洞门都遣黑云封。龙芽颇觉僧怀苦，羊肚何妨野味浓。惭愧下贤贤太守，难辞林壑一重重。半日浮生閒不得，况连十日遍山扉。解开药裹包黄栗，斫得藤条下翠薇。入郭愈怜山水好，逢人多与性情违。最嫌骢马黄金勒，依旧骑驴独自归。"}