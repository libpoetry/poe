{"id":"692106","title":"答赠沈孟学","dynasty":"明","author":"李攀龙","text":"浙江潮落海门高，王气千年照彩毫。有客已成枚叔赋，无人更羡广陵涛。海门中断出吴关，北望江流九折还。一日故人携酒处，白云千载凤凰山。西湖一片白云秋，影落孤山水上浮。君自神仙谁不见，月明同在李膺舟。江城春尽尽飞花，花拂青樽日影斜。寂寞更无奇字问，可知曾到子云家。"}