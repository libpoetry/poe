{"id":"547012","title":"代作白头吟","dynasty":"明","author":"于慎行","text":"蔚彼高树林，上有双鸣禽。请君罢欢宴，听妾白头吟。儿时同里居，追逐亭台下。妾弄青丝绳，郎骑碧竹马。十六始嫁君，花靥垂两鬟。宛转郎左右，何时不可怜。妾意尚疑新，郎心忽已旧。不是故情疏，自是新恩厚。玉台对明镜，红颜未应老。炎天弃团扇，凉风何太早。君如云中雁，妾如枝上花。雁飞自有处，花落向谁家。戚戚复戚戚，世事不可必。但恨识君初，两心望如一。含情欲谁语，揽涕背人流。君心如明月，不照妾心愁。道逢故家人，寄书予父母。嫁女事贵人，不如田家妇。田家虽苦辛，白头长相守。"}