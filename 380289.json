{"id":"380289","title":"金明池·片玉飞来","dynasty":"清代","author":"赵芬","text":"片玉飞来，脂香粉艳，解佩疑临兰浦。谁拾得、绛云残烬，叹细帙早成风絮。剩芳名、巧逐苕华，挥小草、依约芝田鹤舞。伴十样涛笺，摩挲纤手。记否我闻联句。玉树南朝霏泪雨。共红豆春蕤，飘零何许。沾几缕、绿珠恨血，只画里、山川如故。二百年、洗出苔痕，感词客多情，燃膏辛苦。想苏小乡亲，三生许认，试听深篁幽语。"}