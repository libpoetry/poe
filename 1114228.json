{"id":"1114228","title":"春日杂咏","dynasty":"宋","author":"李弥逊","text":"春到陵阳市，人家泊翠微。南烹甘入箸，北户暖生衣。花暗昭亭寺，鱼肥句水矶。乐游须结社，倒著接䍦归。幽栖足春事，晴日若相催。屐齿穿沙稳，筇须碍竹回。风光初转蕙，残雪欲欺梅。自是经过少，柴门日日开。渐欲抛书卷，行藏任转蓬。负暄携稚子，抱熟觅邻翁。接叶犹妨径，拳芽未着丛。主林真好事，为我结新红。役役炎凉态，悠悠道路赊。情怀知老大，梦幻阅纷华。搅思云边树，供愁雨外花。生涯书一束，到处即为家。忆昨金门侍，晨参玉佩声。解缨青琐闼，束载锦官城。日与长安远，春随上苑生。执鞭非所好，独抱恋轩情。不作觚棱梦，长闲地角身。南冠欲从楚，西笑敢怀秦。鸿雁犹千里，牛羊绝四邻。门罗今可设，更恐白头新。懒慢嵇中散，宽闲得自怡。抱衾长恨晚，倒屐不嫌迟。网日蛛丝挂，梳烟柳发垂。朝来被花恼，浪走习家池。二月忽已破，一春强半过。提壶工唤客，布谷巧当歌。得酒先愁尽，惜花翻恨多。逢辰不为乐，明日复如何。轩冕真成寄，江山早见招。懒从春后觉，意别枕边消。竹色侵书静，松声落耳摇。妄心朝雾薄，乌鹊莫相撩。"}