{"id":"915692","title":"寄题南城吴子直子常上舍兄弟社仓","dynasty":"宋","author":"杨万里","text":"有虞有宋双重华，两圣一心民一家。绿针刺水农事起，重华愁早从此始。黄云登场万宝秋，重华对天失却愁。二十八年临玉座，太半光阴愁里过。天颜忧喜丞相知，常平使者陈便宜。倡为社仓首建溪，旴江吴札承君师。伯霜仲雪发尔私，支奇虐魃手莫施。活几侲子几冻黎，诏子文孙孙又子。个是重华圣人意，无论十世百千世。"}