{"id":"458173","title":"电视中偶听旧曲，数句画外音耳，呼吸如窒，亟为赋此","dynasty":"当代","author":"卢青山","text":"“我们的回忆，说著那春天”。当春倜傥出，绿鬓与青衫。青春满我手，挥霍何洒然。左挥及流水，右挥遍高山。得我青春气，万物生光颜。流水碧如洗，高山润如烟。雀跃随我步，行游天地间。天得以不老，地得长绵延。载覆我躯足，昼夜行蹁跹。夜得生奇光，昼得无尘喧；冬得如春暖，夏得成冰泉；逐我不忍去，绕我长盘旋。嗟我挥青春，一路何欣欢。岂意造物限，此物惟稀艰。一挥一散失，去者不来还。万物日勃发，我体日萎蔫。一步犹少日，二步竟中年。更欲前举足，举足已蹒跚。停步独啜泣，啜泣春天边。泣尽继以歌，歌苦须谁怜：“我们在回忆，回忆那春天”。"}