{"id":"218737","title":"除夜过延平书所见","dynasty":"宋代","author":"陈藻","text":"东家儿妇试新衣，西家残织方下机。东家宰牲嫌不肥，西家呼儿去采薇。欲掩不掩留半扉，等彼良人心依依。小儿出门看落晖，平章去时霜未晞。须臾忽见扁舟飞，双桨{扌畫}破清涟漪。抖数裙儿牵儿上钓矶，手掩蓬鬓渐觉面生辉。遽呼良人可来迟，税苗更管中限违，且买豚肩膀连夜归。"}