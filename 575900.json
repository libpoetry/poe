{"id":"575900","title":"题袁清溪所藏雪夜泛舟图","dynasty":"明","author":"孙蕡","text":"钱颙画山工画雪，山下寒江更奇绝。万壑千林鸟倦飞，苍松古柏冻欲折。清人何日纵冶游，银涛渺渺着孤舟。黄罂碧杓置篷底，定是山阴王子猷。故人高居剡溪曲，窄窄柴门锁黄竹。遥怜孤鹤怨空山，尘榻无人伴幽独。披蓑童头缩猬毛，龙鳞冰片难容篙。凌竞历览有何好，博得老眼如馋猫。冲寒乘兴莫匆促，回船拢岸也不俗。故人开轩扫茅屋。品字床头抗酒壶，留连坐到东方旭。"}