{"id":"902240","title":"游独孤城下作","dynasty":"宋","author":"张嵲","text":"利成山百丈，直下独孤城。事往岁月积，长江依旧清。昔人经过地，我辈复此行。但见竹树稠，石崖如削成。乔木晚未凋，青青发馀荣。天寒远峰澹，日晏长川明。时危怀古意，岁暮羁旅情。一室寄绝岸，全家托柴荆。晨炊饭脱粟，似此田涧氓。群盗正猖獗，深居且偷生。反念故园日，默默何由平。"}