{"id":"1237431","title":"三华吴宜甫桃溪十咏 本原楼","dynasty":"元","author":"黄镇成","text":"楼阁依山外，高居白日长。树阴浮石润，云影入江凉。宴坐涵千古，遐观纳八荒。此时天籁寂，虚白自生光。晓起凭虚槛，苍凉羽翰轻。五云开日观，三岛接霞城。雨歇连山净，尘销止水平。试循嘉种看，新绿自欣荣。凿地通泉入，冰轮隐半规。水涵光澹澹，云度影迟迟。坐引流杯称，书添洗砚宜。蛟龙得风雨，终去跃天池。种竹沧波上，春深长万竿。晴琴依水润，夏簟入林寒。渭亩夸千户，河菑颂百官。主人持劲节，留待雪霜看。石润通山气，甘泉一派流。雾浮丹穴暖，冰浸玉壶秋。远达朝宗志，深怀泽物忧。濯缨无限意，风雨满沧洲。川上桃花坞，春风十里程。遥遥青嶂合，隐隐白云生。草阁遮难觅，芝田润可耕。从龙当作雨，肤寸起天行。溪上收残雨，沙边水落新。扫苔留坐石，投饵得游鳞。客至初篘酒，僮归旋析薪。住山元不恶，物色莫相亲。谷口躬耕日，秋风穫稻粱。地腴登岁事，天角兆丰祥。野爨青精熟，山瓶白堕香。此身虽畎亩，一饭岂能忘。舍外环麻圃，千畦翠玉林。补纫红女意，种树逸民心。夜绩分邻火，寒机杂晓砧。年年荣雨露，衣被及人深。溪上桃花雨，堤痕半没沙。永怀舟楫利，何恨水云赊。赤壁凌仙袂，银河送客槎。傅岩应一起，未许伴烟霞。"}