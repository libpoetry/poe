{"id":"672290","title":"出塞行次韵","dynasty":"明","author":"林廷玉","text":"九天百万来雄貔，黄金诏下飞龙墀。雷轰电掣草泽震，旌旗闪闪摇赤螭。妖魔闻风尽潜窟，耿耿欃枪顿看没。弯弧时落云中雕，宝剑凌霜常逸发。忽惊极涧饮垂虹，杀气赫赫摩层穹。不战屈人兵法奇，群丑那得逃术中。阿香飞车腾赤电，千古人传青海箭。天厨殽美内酝良，将军醉下含元殿。来者勿拒去勿追，边疆金铁皆闲陴。纲纪修明储蓄广，王者之守在四夷。虎皮多少包戈铩，丈夫事业史编载。君圣臣贤世道昌，会见名王皆款塞。"}