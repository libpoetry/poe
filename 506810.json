{"id":"506810","title":"蓟门别意送程汝器赴饶州教授","dynasty":"明","author":"杨荣","text":"秋高蓟门路，灏气肃以清。念子将远别，相送出都城。祖筵集冠盖，绿酒且频倾。临岐欲分手，缱绻难为情。嗟我子所契，夙谊如弟兄。丽泽藉资益，砚席恒相并。衣冠立孔庭，灯火亲韩檠。羡子先着鞭，科目振英声。金马待明诏，万里皇华行。我亦忝后尘，翰苑蚤登名。与子联鹓班，出入在承明。中道子暂蹶，一旦复超升。绣衣立霄汉，骢马耀神京。俄然返初服，振袂谢恩荣。闭门卧空山，尘俗澹无营。及兹承荐剡，簪绂喜重膺。耄疾终恳辞，职教任匪轻。西江盛文物，师道贵老成。子行方自重，泮水日横经。立雪长在门，祖武真能绳。他年想模范，帐下蜚群英。岂徒儒道崇，宦迹亦有荣。而我慨离居，执手思回萦。申章道远意，矫首秋鸿征。"}