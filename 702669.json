{"id":"702669","title":"海上用兵次萧申之韵五首","dynasty":"明","author":"童冀","text":"带甲连三郡，投鞭海可梁。人心异秦越，天险谩金汤。火烈牙樯遁，星驰羽檄忙。春风桃李夜，谁复念流亡。转饷踰千里，屯兵费万金。龙骧频失利，鱼腹半幽沉。地势无夷险，人材有古今。凄凉江汉咏，貔虎谩如林。西风吹瘴海，一炬烈戈船。重耳袪犹在，相如璧幸全。衣冠争鼠伏，爵位半蝉联。不愧何忠肃，临危更乞怜。干戈宁海峤，烽火复徐方。有诏徵司马，无书论乐羊。人间徵布缕，阃外任膏粱。矫首天西望，烟云正渺茫。天网开三面，民生亦少瘳。釜鱼方假息，柙虎尚遗忧。海曲闻休戍，淮南会寝谋。伏波何见晚，甘作贾胡留。"}