{"id":"216052","title":"过秦楼·柳拂鹅黄","dynasty":"宋代","author":"方千里","text":"柳拂鹅黄，草揉螺黛，院落雨痕才断。蜂须雾湿，燕嘴泥融，陌上细风频扇。多少艳景关心，长苦春光，疾如飞箭。对东风忍负，西园清赏，翠深香远。空暗忆、醉走铜驼，闲敲金镫，倦迹素衣尘染。因花瘦觉，为酒情锺，绿鬓几番催变。何况逢迎向人，眉黛供愁，娇波回倩。料相思此际，浓似飞红万点。"}