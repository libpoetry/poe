{"id":"505342","title":"塞上即事","dynasty":"明","author":"唐之淳","text":"自为沙塞客，风物总能详。野望毡为帐，天寒毳作裳。雨稀山韭短，风热地椒香。泽蒜元誇汉，园桃或姓羌。酒边歌白雀，马上射黄羊。处处宜榆柳，川川可稻粱。猬毛如爪利，麃角过人长。厓石青于羽，戎盐白胜霜。酥调籸子面，酪卧鹿皮囊。沙燕形同鸽，河鱼尾类鲂。性谙䝁豆满，味别苦?凉。遍地皆红药，当门种白杨。上房围鼢鼠，秽壤转蜣螂。蚊少宵眠著，蝇多昼坐妨。儿童能搏兽，妇女不知桑。戏作俳谐体，持归诧越乡。"}