{"id":"1107482","title":"宣州李漕园亭三首 控鳌亭","dynasty":"宋","author":"史浩","text":"平生谢宣城，作意澄江练。不知烟霞间，有此巨鳌抃。三山没泱漭，几岁舞鳅鳝。邂逅钓竿手，一掣金背见。控之朝玉京，飞腾绝星汉。控之游绛阙，蓬莱压诸彦。伟我亭中人，风雷有奇变。何必紫绮裘，日诵黄庭卷。百川缈鲸波，鲸背高突兀。佳气浮金银，层观可髣髴。中有万顷陂，馀地纳溟渤。咫尺三千里，惊湍詟凡骨。而我理烟艇，遥欲窥其窟。凭栏俯瀰漫，始觉到崷崒。涓流信污沱，昼夜徒汩汩。万钱沃燥吻，何取杯中物。徂徕不可倚，衡茅迹已陈。凛凛盖代气，千载日日新。拭眼登高堂，佳名信可人。向来子石子，无乃公前身。作颂拟清庙，未免世俗嗔。偃蹇百僚底，见有双眉颦。公今文章伯，笔力重万钧。庙堂有夔卨，此道公当伸。"}