{"id":"746830","title":"抚州行寄太守郭松崖前辈","dynasty":"清","author":"黄爵滋","text":"羊城山宛宛，半插高空半。平远羊城水汤汤，其源清激流汪洋。墨龙池上龙飞翔，星辰照耀垂文昌。名贤典则首陆晏，名宦风流首谢王。石入晴雨天无定，金窟银峰地宝罄。水溯巴湘估客穷，山梯闽粤征夫病。黄山之山高高可种竹，黄水之水深深宜禾畴。乃有不耕之夫原上游，盗笋不足还盗牛。我生之初风尚古，岁时伏腊罗尊俎。昔日崇墉足谷家，今时飘泊无聊侣。临川之南龙骨渡，乃是逋逃渊薮处。为狐为鼠遑恤他，为虎为狼当奈何。父兄教不先，子弟率不谨，不见阿芙蓉，家家鬼结磷。士贫孰义学，民贫孰义仓，贫人挑盐富人食，官吏捉盐盐被攘。安得反浇俗，尽为农桑民。安得挽薄习，尽为弦诵人。我闻颜真卿，治陂灌田民利均。又闻秦起宗，俭约安静民化淳。公其迈古昔，与民为更新。爱民之吏公其举，贼民之吏公其甄。玉田氤氲灵谷芬，侧身南望歌神君。"}