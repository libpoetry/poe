{"id":"702272","title":"除夕太原府四首","dynasty":"明","author":"程可中","text":"雁门南渡路千盘，残历犹从马上看。醉抱白头灯影下，锦筝搊杀不成欢。逆旅相留慰苦辛，萧萧同侣二三人。笛中谁谱梅花引，已送江南十日春。檀槽铁拨素丝弦，此技都夸三晋专。里耳只今贪小令，金元遗调渐无传。城阙春潜雪尽融，谁家花胜出王宫。更寒缓下葳蕤锁，元旦催传进乐工。"}