{"id":"1108039","title":"外舅庄子尚生辰","dynasty":"宋","author":"仲并","text":"祥光昨夜拥冰轮，南国初生瑞世人。倚马高文追异代，憩棠馀爱在斯民。吟毫剩借江山助，诏墨行颁雨露新。要识漆园非浪语，传家重看八千春。家声久矣冠淮东，自喜升堂获拜公。每看云烟生笔下，故应丘壑满胸中。祠公此日家山乐，明府他时社稷功。早晚锋车下吴会，西来犹想及春风。两州佳誉亚龚黄，琳馆归来道益光。凛凛松筠非俗韵，诜诜兰玉见馀芳。梅催寒萼春初破，月满冰轮夜未央。景物渐新人不老，年年于此醉华觞。"}