{"id":"703363","title":"咏镜中灯","dynasty":"明","author":"释今无","text":"昆吾本自冶红炉，银海谁知日出图。光夺菱花开绛蕊，影藏云髻插珊瑚。赤乌入月天河竭，博望浮星汉德孤。试看夜蛾轻扑处，此中还可热人无。妆台匣浅夜光微，井底胭脂入眼飞。栖凤独衔曦影宿，垂虹新向月明归。经天铜柱高能艳，蘸水芙蓉冷自依。舞罢丽人轻一照，桃花还更着馀辉。"}