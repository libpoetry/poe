{"id":"833954","title":"甘州 和社友用玉田韵赠别","dynasty":"清末民国初","author":"易顺鼎","text":"恨行云只解向天涯，无意蘸芳洲。正蘋花弄晚，南鸿西燕，相对悠悠。一样凄凉残照，明日莫登楼。载得情多少，分付扁舟。唤酒依然江上，把年华似锦，掷与轻鸥。看青山数点，点点是离愁。且休寄宫沟怨句，怕误他红叶尽飘流。西风紧，断魂难觅，都化戍秋。"}