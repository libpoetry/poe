{"id":"827928","title":"感春四首次昌黎韵 其二","dynasty":"清末近现代初","author":"陈曾寿","text":"我闻先圣感春时，迟迟白日心伤悲。我巢漂摇苦风雨，绸缪一纲振天维。深衣玉几式忧患，帘外万息潜相吹。天人当春悄怀抱，下土蠢蠢畴知之。蓬门小女贮薄怨，春风入幕轻猜疑。蜂颠蝶舞絮撩乱，含意凝睇羞陈词。荡荡青天那可问，屈葬鱼腹陶沉醨。江花恼人诉不得，杜鹃啼血成冤痴。仙凡贵贱势殊绝，心烦意乱知无宜。纫兰经年香气灭，忍此绵邈当语谁。"}