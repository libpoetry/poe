{"id":"1122673","title":"寿崔帅卿","dynasty":"宋","author":"洪咨夔","text":"岭右山川间出贤，开元宰相最居先。中间不数余安道，恰到于今五百年。连蜷雌霓堕晴空，光照书楼卷纸红。天为斯文开瑞应，海南海北一宗工。塞下人家盎盎春，又推馀泽及流民。庆州小范青州富，合作先生社稷身。弄兵澒洞射阳秋，一纸招呼杀气收。十万苍生惊魄定，活人阴德过宾州。夕烽旁午彻甘泉，独有淮东一臂全。若使尽从持重计，庙谟底用更忧边。纷纷传檄方言战，猝猝囊金又说和。谁信规摹须早定，计然半策不须多。垂弧节过便春风，入侍猩袍一点红。殿上兽樽谁得饮，汉廷诸老定输公。"}