{"id":"494716","title":"赠邓君念斋考绩之京长句","dynasty":"明","author":"湛若水","text":"南曹冬官尚书郎，邓君门汇江门长。江门老师风韵切，先时薰炙趋高明。闻君斋扁亦曰念，克念作圣恒不忘。直声昔播南台表，一掷泥涂珠复光。候吏不卑令项强，贰守一道无低昂。诸司考最如一口，报政早晚趋朝堂。圣皇会须前席问，畴若工垂与殳斨。"}