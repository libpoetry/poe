{"id":"1097306","title":"暮春感兴","dynasty":"宋","author":"何基","text":"郊原春向深，幽居寡来往。和风日披拂，淑气遍万象。草本意欣荣，禽鸟声下上。静中观物化，胸次得浩养。缅怀浴沂人，从容侍函丈。舍瑟自言志，宣圣独深赏。一私尽消融，万理悉照朗。其人不可见，其意尚可想。我生千载后，恨不操几杖。春服虽已成，童冠乏俦党。安得同心人，咏归嗣遗响。"}