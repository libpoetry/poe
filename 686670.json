{"id":"686670","title":"纪会二首","dynasty":"明","author":"边贡","text":"岁日行春早散衙，忽陪骢马到君家。雪残不用儿童扫，星聚还应太史誇。僻性喜看庭近竹，老年徒梦笔生花。步林却动乡园感，羞见枝头反哺鸦。访旧春城白日斜，相逢词客尽名家。论文聚首元非约，忧国同心可是誇。庭柏故留骢马步，槛风欲动海棠花。徘徊不尽莺鸣意，杳杳回骖接暝鸦。"}