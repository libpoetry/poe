{"id":"1084905","title":"次韵陈大监赴天申节宴","dynasty":"宋","author":"王十朋","text":"圣主仁心等南北，燧息边庭兵不宿。两阶干羽来远人，大度端能包濮祝。万岁三呼诞弥月，四海千秋太平曲。宴开文德赐群臣，喜溢天颜明四目。向来献寿人谁在，元凯重登共鲧逐。武夷戎监老风骚，去国十年官始复。捧觞首赋天保章，遥指南山祝君福。更献曲江金鉴录，不但能歌连理木。贱臣逢时最侥倖，归美宁辞管城秃。愿同韩愈颂元和，兼美武公歌绿竹。"}