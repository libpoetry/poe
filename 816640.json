{"id":"816640","title":"吊孙白谷尚书并题遗像","dynasty":"清","author":"焦友麟","text":"兵溃潼关恨不禁，那堪覆辙又重寻。恩深不共熊袁死，事去难收贺左心。夜雨行营悲冷灶，秋风战血上衣襟。羽书莫怨飞催急，天意苍茫叹到今。流涕登坛想誓师，伤心裹革竟无尸。一门血化殷家井，六尺孤存赵氏儿。祠庙全家馨俎豆，丹青异代仰须眉。遗编定有龙蛇护，正气长存信国诗。"}