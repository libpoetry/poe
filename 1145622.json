{"id":"1145622","title":"汴水早发应令诗","dynasty":"隋","author":"虞世基","text":"夏山朝万国，轩庭会百神。成功畴与让，盛德今为邻。区于属平一，庶类仰陶钧。銮跸临河济，裘冕肃柴禋。启行分七萃，备物象三辰。祈祈亘原隰，济济咸缙绅。阳谷升朝景，青丘发早春。兖衣敷帝则，分器叙彝伦。临淄成诵美，河间雅乐陈。薰风穆已被，茂实久愈新。"}