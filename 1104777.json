{"id":"1104777","title":"挽都务弟","dynasty":"宋","author":"卫宗武","text":"功名剩拟著先鞭，永诀于今十九年。地下那知多岁月，人间别是一乾坤。生前桂籍身如在，死后芸编子并传。己巳归藏无欠事，独怜埋玉重凄然。袭舛承讹俗尚仝，为谋所喜适吾从。伤心几载鸰原梦，洒泪今朝马鬣封。梁栋材嗟空故木，珠玑香喜长新松。最忻壤树首丘正，祖垄葱葱佳气钟。"}