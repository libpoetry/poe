{"id":"740965","title":"送徐二拓之平番","dynasty":"清","author":"胡釴","text":"健于天马瘦于鹤，淋漓翰墨时有作。徐君少日称才人，挥毫得句何清新。狂甚不作鲁儒态，七年浪迹来西秦。近者敛才归雅正，高格雅调学王孟。昔如春卉争妖妍，今如乔木郁苍然。又似秋空望远水，平沙断岸罗轻烟。嗟予短浅无所似，傲弄诙嘲为长技。君也谓可与谈诗，唱和奚啻吹埙篪。行吟坐啸与戏剧，棋局酒盏相追随。欢娱未极复惆怅，别予径行西塞上。西塞莽荡予曾游，黄河源连青海头。此去登高俯大漠，脱帻横槊真风流。到日傥能遣健足，急须寄示《凉州曲》。"}