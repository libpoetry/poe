{"id":"704930","title":"泊丈亭寄翁见海中丞","dynasty":"明","author":"霍与瑕","text":"去岁招携过小亭，一冬景物可幽情。为寻方外烟霞侣，却值人间月旦评。笑语移时疑俗态，溪山千古订新盟。自怜野鹤身常瘦，只影凌风天外行。孤松山畔影亭亭，有客盘桓独抱情。古瑟自传流水调，新诗应与国风评。且看云雨膏中野，肯把寒泉忘旧盟。半醉将来天欲晚，寥寥远道少人行。"}