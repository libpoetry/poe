{"id":"1119649","title":"彭尉焚巢二首","dynasty":"宋","author":"陈造","text":"彭家柳边堂，江色润书画。乃公根柢学，衣传自心会。唾手勋业馀，探妙文字外。区区青紫计，韦子岂君配。神物护挥毫，而不告成坏。赫炎卷地过，椽瓦了无在。赖是堂间书，万轴腹中载。乃公洞天理，否倾则为泰。向来荐才名，开口取猜怪。从今柳先生，颇为参元快。乃翁五车读，弓剑初一命。九十归田园，颜丹眼如镜。客来不告倦，笔落有馀劲。霜严草花落，松柏独也正。吾怜盼与札，徐阅襄昭定。济美竟寂寞，陈编漫辉映。翁家戏綵郎，足继贤业盛。雄词逼王杨，奥学窥韩孟。援今校古昔，两翁犹此病。今段天试君，处此要以静。"}