{"id":"1032372","title":"忠烈侯酷好山水作葬书以行于世元翁其族子传其书侍父仕赣上尽得杨氏术凡谈阴阳家者见之辄屈膝余闻其论洒洒然起忘倦矣夫既谓之地理理非儒不精元翁儒者精于理固宜为赋","dynasty":"宋","author":"黎廷瑞","text":"英英太极翁，器明吴楚甲。驰辂使沙漠，杖钺帅巴峡。南瞻岭表缩，东睨溟涨狭。林居念环辙，简脱卑藏筴。夫君玉树彦，同祖宝剑匣。六籍既淹通，异闻更博洽。姬公卜宅洛，成后鼎定郏。理也匪荒唐，古氓遗检柙。支分景纯书，嫡出杨氏法。苍苍郁孤台，仙枝竹林插。芳春适游衍，千金日娱狎。厚坤行万龙，立特飞次夹。幽幽何绵绵，意脉能擢掐。神文遂尔授，玄镐了然胠。俗师守橐囊，群喙闹凫鸭。青霄孤鹤唳，未吐气先压。蹇予少狂走，黄尘满乌帢。山川子长笔，天地伯伦锸。某丘可以老，白石盟愿歃。祝君昌兹术，四海救贫乏。"}