{"id":"992410","title":"和永叔六篇 其三 看花呈子华内翰","dynasty":"宋","author":"梅尧臣","text":"时不选数老独嗟，鬓毛未变目未花。爱公深殿见桃李，长才高咏无能加。红英灼灼弄日色，秾艳皎皎生铅华。长廊垂幕风不动，映柳黄莺吟未涯。燕衔新泥补巢缺，蜗压峻陛临角斜。是时唯闻鸟雀闹，尽日不听车轮哗。虽传此景无分到，但讶习惯犹豪誇。他年造物傥有意，不使龊龊居贫家。"}