{"id":"843646","title":"鹧鸪天 其二","dynasty":"清末民国初","author":"朱祖谋","text":"金斗馀薰向夕凉。扑帘真见倒飞霜。窃香凤子纷成队，撼局猧儿太作狂。三叹息，百思量。回肠断尽也寻常。镜前新学抛家髻，犹被狂花妒浅妆。微步尘波避洛神。玉颜团扇与温存。牵牛夜殿怜私语，骑马宫门拜主恩。翻覆雨，合离云。经年才雪旧啼痕。清狂一往宁无悔，却绣长幡礼世尊。罢转歌喉道胜常。多生争忍不疏狂。直饶在发为芗泽，未愿将身作枕囊。蟾啮锁，鹊横梁。东家著意在王昌。情知薄倖青楼梦，且坐佳人锦瑟旁。闻道婵媛北渚游。东风连苑冷于秋。无多装缀花宫体，禁断排当鞠部头。欢易散，梦难留。女床鸾树向人愁。红蚕憔悴同功茧，缫尽春丝未放休。临镜朦胧懒卸钗。无聊啼笑枉多才。探看青鸟沈欢讯，横卧乌龙本妒媒。笙字错，锦梭回。肯将心力事妆台。不知下九还初七，且叠红笺寄恨来。未必芳期未有期。等閒蜂蝶剧娇痴。侧商小令翻新水，卷地狂香发故枝。风雨里，苦禁持。有人低唱比红儿。才知满树金铃系，未省秋人落叶悲。历劫相思信不磨。亲将双带绾香罗。未灰蜡苣拚成泪，垂绝鹍弦忍罢歌。休踯躅，已蹉跎。珊鞭拗折负恩多。人间会有相逢事，奈此青春怅望何。"}