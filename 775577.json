{"id":"775577","title":"喜雨纪事复张道长","dynasty":"清","author":"舒辂","text":"夏木森森鸣播谷，村农拥耜待耕作。膏田未泽莫乘时，举首云霓心如灼。蠲济飞章方入告，难堪旱魃重为虐。重膺宠命在封疆，感召未能责岂薄。行祷省躬虔对神，龙潭祝水步初却。油然倏尔幔长空，殷殷雷声飞电烁。甘霖日夜续倾盘，四野田畴苍漠漠。处处蓑锄忙陇亩，新苗秀发欢奚若。幸叨天鉴降鸿庥，协气和声通寥廓。海甸清平民业安，与君正好欢杯酌。凛然感应勉忠诚，报国唯期切民瘼。从此及时雨泽绵，一封大有奏天阁。"}