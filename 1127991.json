{"id":"1127991","title":"寿杨浩斋二首","dynasty":"宋","author":"程公许","text":"驾鹤飞来白玉京，疏髯秀色自仙真。要看转物天机密，更念居閒学力新。孔孟以来扶坠绪，羲黄向上属谁人。雅知仁静宜黄耇，仙谷烟霞不尽春。澒洞风尘涨九垓，万牛何事首空回。隐思未易甲兵洗，商略须先根本培。望望玺封颁紫阁，骎骎鼎味熟黄梅。颂言岂为抠衣旧，黄道方期日月开。"}