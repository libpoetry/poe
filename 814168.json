{"id":"814168","title":"怀沈斯庵先生","dynasty":"清","author":"陈瑚","text":"西台晞发痛遗民，避地南瀛第一人。浩劫馀生存硕果，空门垂老弃儒巾。文风早被端由汝，天子虽尊不得臣。孤岛田横无限恨，白头犹见海扬尘。书生无力挽银河，回首中原洒泪多。甘作萍蓬标气节，独开草昧起弦歌。蛮花犵鸟供吟咏，势宦权门脱网罗。至竟馀生修净果，百年家国两蹉跎。"}