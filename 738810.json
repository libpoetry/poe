{"id":"738810","title":"柬江研澜","dynasty":"清","author":"马朴臣","text":"人世交游蝇逐膻，同床各梦纷纠缠。霜群雪侣非凡缘，我曹意气天所联。江君逸态何蹁跹，才锋舌剑惊华筵。对我俯首常不言，情灵默契游先天。昔旅于越交雪莲，三生公案重拈诠。空山赠答留诗篇，为君提唱君缠绵。恨不同泛山阴船，明朝笔舞书长笺。为言日午枕书眠，忽然身到飞来巅。三生石上某在焉，两人大笑手拍肩。恍忽记取前生前，东山微雨西杜鹃。落花如雪春风颠，吁嗟此境非人间。梦耶觉耶情乎禅，庄惠观鱼濠水边。伯牙入海随成连，眼中万象成云烟。嗟我与子岂不然，会将水牯骑花田，并吹铁笛空中仙。"}