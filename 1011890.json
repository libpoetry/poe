{"id":"1011890","title":"偈颂三十首 其二十七","dynasty":"宋","author":"释印肃","text":"离诸名色相，实见如来藏。能转语成经，本心非榜样。说有即是无，说无无伎俩。不会自转经，依语成妄想。梦里推木轮，信施谁酬偿。不出牛马羊，入他阑圈养。一文四个字，还足连他丧。悟者发真机，迷者堕铁网。佛教空无相，妙契合无上。天鼓解说经，忏悔罪无量。有无空不空，真实不虚诳。圆信六神通，不刻天龙像。只么转心经，个中谁拟向。"}