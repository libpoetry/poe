{"id":"796448","title":"高阳台 送沈湘佩入都","dynasty":"清","author":"关锳","text":"泪雨飘愁，酒潮流梦，惜花人又长征。见说兰桡，前头已泊旗亭。垂杨原是伤心树，怎怪它、踠地青青。向天涯，一样缠绵，各自飘零。开筵且莫频催酒，便一杯饮了，愁极还醒。且住春帆，听侬细数邮程。压船烟柳乌篷重，到江南、应近清明。怕红窗，风雨潇潇，一路须稳。"}