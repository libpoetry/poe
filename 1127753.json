{"id":"1127753","title":"寄临汀推官卢伯寿","dynasty":"宋","author":"曾丰","text":"解官赴调出临川，倒指侵寻十二年。文学背时招白眼，功名迂路得华颠。胸中要与天相似，分内姑安理自然。素业更须频点检，有无可以上青编。都下灯前别酒阑，我归江国子闽关。鲤鱼不赐书来去，蝴蝶犹将梦往还。抵掌伊吾灰壮志，折腰彭泽汗衰颜。十年以后来相问，收拾俸馀归买山。"}