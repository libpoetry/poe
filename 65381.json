{"id":"65381","title":"颜山歌·欲为紫霞赏","dynasty":"明代","author":"吴斌","text":"欲为紫霞赏，遂作丹霄游。颜山秀拔五千仞，况于绝顶凌飞楼。长风吹目空四海，但见天地如虚舟。龙争虎斗血中野，安知此境长悠悠。颜山之势何壮哉？飘如云龙上天来，蟠根走脉极九垓。千岩万壑相萦回，龙池皎雪天镜开。气蒸六合作飞雨，五月下界惊云雷。颜公一去不复回，空有仙迹迷苍苔。凭崖凿翠构珠殿，金仙趺坐莲花台。雄标胜境掩五岳，胡乃僻处东南隈。后来观者登崔嵬，超然顿觉辞红埃。平明攀天望海色，宛若万里潋滟之金杯。此中昔有芸香客，一朝矫翼腾三台。我今苦被风尘恼，欲待长彗人间扫。三花含烟笑人老，青松垂阴得春好。功名感此不复求，便欲巢云拾瑶草。终当羽化随青童，鸡为凤凰犬为龙，青天碧海长相从。回头试问世间士，茫茫尽入三泉中。"}