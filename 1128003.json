{"id":"1128003","title":"和洪司令春日客怀二首","dynasty":"宋","author":"程公许","text":"寂寂春愁何许来，诗翁得句凌欧梅。一百五日火将换，二十四风花递开。玉垒新诗未题遍，镜山归梦宁须催。人生田舍差足乐，我亦欲寻桤木栽。好风排闼锦囊来，咀味真如渴望梅。樱笋算无多日事，棠梨约有几分开。社醅熟倩提壶劝，春种忙应布谷催。早愿时清归亦好，小山幽桂剩须栽。"}