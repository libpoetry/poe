{"id":"251026","title":"自宣城入青阳与虎公同游九华山","dynasty":"现代","author":"李达","text":"朝沿宛水游昭亭，倦向文脊寻瞿硎。化城暝入藕孔宿，莲叶千丈围青青。新沐来瞻肉身佛，门闭钟磬传清听。云梯半天忽倒挂，断崖裂壁开山陉。天台斗起屋牢置，别有小洞容鸠形。下临楼阁龙燕背，饮啄惟尔犹荤腥。金仙擘海留远蹠，金翅相与来听经。石杠渡我屡回首，桥上绀宇层翠屏。桥下大石恣翻出，飞瀑已绝喧雷霆。坐阶静对老双树，岚彩空翠纷雨零。松风怒作江水泻，洒面心醉馀酲醒。欲担松石归我有，半与虎公安前庭。但恐赪肩不得去，且将此意询山灵。"}