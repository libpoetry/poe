{"id":"1129070","title":"颂十玄谈 还源","dynasty":"宋","author":"释印肃","text":"返本还源事已差，轻罗不著外寻麻。劳虑即真犹未信，忽然解道见桃花。本来无住不名家，唯有西乾路不赊。三度他心通败阙，国师犹钓死虾蟆。万年松径雪深覆，水泄不通无入路。解脱门开一步周，喃喃寐语分缁素。一带峰峦云更遮，倒骑铁马过流沙。东西南北中央佛，共饮乾坤一椀茶。宾主穆时全是妄，相逢迎送分阶巷。老胡不识警梁王，宝积摩尼欢喜藏。君臣合处正中邪，名相和同体似差。一二不成三不是，八还要显我无瑕。还乡曲调如何唱，蝶拍莺歌大道场。唯有禾山解打鼓，金牛作舞也寻常。明月堂前枯梅华，太阳门下雪交加。宝楼阁里多怪败，达哩摩尼吽发吒。"}