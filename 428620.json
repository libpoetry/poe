{"id":"428620","title":"薛烈女","dynasty":"近现代","author":"刘清漳","text":"薰莸虽同器，不乱惟本真。岁寒知松柏，不凋有异心。金钱无能动，威力亦莫驯。百折志不变，生成铁石心。孤怀薄日月，老气动乾坤。狂澜逐暗潮，汹汹交相侵。告天天不语，呼母母不闻。泪洒黄河溢，冤沉碧海深。一瞑辞世去，遂死作清魂。年才十六七，居然名教人。廉耻今扫地，而独古训亲。我为赋歌诗，感喟不可禁。高风与亮节，是可垂贞珉。天地苟不毁，异代将同钦。"}