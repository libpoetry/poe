{"id":"863877","title":"酬安秘丞见赠长歌","dynasty":"宋","author":"王禹称","text":"我闻进士登科换凡骨，信知不是风尘物。贡籍由来数百年，直疑空却神仙窟。其间最贵龙虎榜，乘时得路为卿相。一从巢寇犯阙来，梁氏礼闱还草创。庄宗明宗虽膺命，晋朝汉朝俱不永。其中纵得神仙材，太平不见哀之哉。上玄应恐天地闲，安仙又谪来人寰。二十把笔疏辞源，黄河倾落昆崙山。有周道衰犹叹凤，天公留得归皇宋。天水夕郎掌贡时，禹门万仞连云耸。不是真龙不能过，嗔波怒浪浇雷火。是岁北极七个星，一时下降为门生。安仙堂堂冠其首，六星煌煌愿随后。驺虞赋就铿金石，丹水诗成摛锦绣。玉皇殿前受恩渥，一时命入芙蓉幕。独得归州近巫峡，十二晴峰长在睫。郡斋狂醉复狂吟，书尽巴东一川叶。迩来游宦五六年，吴山越水供新编。还同白傅苏杭日，歌诗落笔人争传。去年始上芸香阁，出典陶丘滞锋锷。阮籍营中浮蚁馨，亚夫门外垂杨弱。骥足虽知暂縻绊，樽前未始长嗟叹。只应会得老聃言，大器本来成较晚。吾君正是兴文教，不日徵归掌纶诰。醉挨雉扇扫宫辞，怒上螭头呈谏草。笔下追还三代风，祛尽浇漓成古道。丈夫方见兼济才，莫学西山采薇老。我今自是蓬蒿身，如何一见如故人。长歌谓我相剪饰，便疑平地升青云。文章难得逢知己，知己相逢贵终始。伊我行止方悽悽，老亲稚子相顾啼。出门动足歧路迷，得君引上登天梯。"}