{"id":"628648","title":"咏竹寿邓玄度","dynasty":"明","author":"李云龙","text":"淇园春暖龙孙长，抽出仙人绿玉杖。遥天一夕风雨来，森森碧干排云上。挹露笼烟翠万重，琅玕戛戛紫苔封。迎来曾作并州马，飞去应为葛水龙。忆昨淩霜楚江曲，劲骨萧疏削寒玉。柏台薇省借清阴，孤芳占尽潇湘绿。柔条弱草徒纷纷，何可一日无此君。凭将百尺青鸾尾，为扫江湖万顷云。"}