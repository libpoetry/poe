{"id":"688577","title":"感遇","dynasty":"明","author":"许景樊","text":"盈盈窗下兰，枝叶何芬芳。西风一夕起，零落悲秋霜。秀色总消歇，清香终不死。感物伤我心，流涕沾衣袂。古屋昼无人，桑树鸣鸺鹠。苍苔蔓玉砌，鸟雀飞空楼。向来车马地，今成狐兔丘。信哉达人言，戚戚复何求。梧桐生峄阳，凤凰翔其傍。文章烂五色，喈喈千仞冈。稻梁非所慕，竹实乃其飧。奈何桐树枝，栖彼鸱与鸢。"}