{"id":"1117112","title":"和文与可洋州园亭三十咏 湖桥","dynasty":"宋","author":"苏辙","text":"湖南堂宇深，湖北林亭远。不作过湖桥，两处那相见。湖里种荷花，湖边种杨柳。何处渡桥人，问是人间否。绿竹覆清渠，尘心日日疏。使君遗癖在，苦要读文书。水深冰亦厚，滉荡铺寒玉。好在水中鱼，何愁池上鹜。空陂放修竹，肃肃复冥冥。莫除坞外笋，从使入园生。离披寒露下，萧索微风触。摧折有馀青，从横未须束。风高莲欲衰，霜重蓼初发。会使此池中，秋芳未尝歇。云生如涌泉，云散如翻水。百变一凭栏，悠悠定谁使。台高天汉近，匹练挂林端。秋深霜露重，谁见落西山。夜色何苍苍，月明久未上。不上倚城台，无奈东南嶂。动静惟所遇，仁智亦偶然。谁见二物外，犹有天地全。泉来草木滋，泉去池塘满。委曲到庭除，清泠备晨盥。隐居亦非难，欲少求易遂。有意未成归，聊就茅檐试。林高日气薄，竹色净如水。寂历断人声，时有鸣禽起。处世欲无言，事至或未可。唯有此亭空，宴坐聊从我。重露覆千花，繁香凝畦圃。不忍日将晞，散逐微风去。虚亭面疏篁，窈窕众景聚。更与坐中人，行寻望来处。溪亭新雨馀，秋色明滉漾。鸟渡夕阳中，鱼行白石上。溪浅复通桥，过者犹恨懒。赖有沙上鸥，常为独游伴。春晚百花齐，绵绵巧如织。细雨洗还明，轻风卷无迹。觞流无定处，客醉醒还酌。毋令仲御歌，空使人惊愕。开花浊水中，抱性一何洁。朱槛月明时，清香为谁发。猗猗翠蔓长，蔼蔼繁香足。绮席堕残英，芳樽渍馀馥。谁言使君贫，已用谷量竹。盈谷万万竿，何曾一竿曲。芦深可藏人，下有扁舟泊。正似洞庭风，日莫孤帆落。野人三四家，桑麻足生意。试与叩柴荆，言辞应有味。风梢绕檐匝，霜干当窗净。遥知素壁上，醉墨森相映。叶如石楠坚，实比霜柑大。穿径得新苞，令公忆鲈鲙。官是劝农官，种桑亦其所。安得陌上人，隔叶攀条语。使君美且仁，遍地种桃李。岂独放春花，行看食秋子。"}