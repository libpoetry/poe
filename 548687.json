{"id":"548687","title":"杨公亮出参闽藩歌以送之","dynasty":"明","author":"余继登","text":"杨公亮磊磊，落落伟丈夫。修眉大颡仍虎须，一日千里名家驹。胸中奇字几千卷，片言落纸纷明珠。三十挟筴上公车，赋成咄咄淩子虚。平明簪笔直金马，午夜燃藜校石渠。昂藏难入今人格，肮脏不受时名趋。自向人间丼匏落，懒从天上借吹嘘。吁嗟杨生亦太迂，生也工瑟世好竽，世人何贤生何愚。汉庭谁复怜才子，风尘直向天一隅。青丝双挽白玉壶，送君醉君三百觚，酒酣慷慨歌乌乌。浮云黯淡天模糊，欲行且复留须臾。劝君更勿赋归欤，有舌尚存亦足矣，有腰不折胡为乎。男儿堕地蓬桑弧，南北东西惟所如。况君有手龙可屠，春霖一洒七闽苏。流波不返白日徂，容易白发生头颅。试乘六传清炎海，犹胜扁舟老鉴湖。吁嗟乎，若雌若黄何时无，为牛为马从人呼。安知此行非良图，豫章之材廊庙需，竟看还子承明庐。"}