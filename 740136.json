{"id":"740136","title":"大热中题宋人雪芦宿雁图","dynasty":"清","author":"高凤翰","text":"客堂书掩红云骄，火龙衙衙排空烧。树头不动焦欲秃，暍禽坐树愁郁陶。忽然有客叩门至，手提数幅生鲛绡。飞烟散雾张四壁，指顾一一忘疲劳。就中一幅尤奇绝，荒汀野岸风萧骚。残芦半折溪色冻，霜花雪气横清宵。下有群雁宿沙嘴，三三两两纷为曹。江南江北梦寒雨，衔芦何处凌穹霄。人生寄迹亦如此，鸿泥转眼迷江潮。意外余闲妙点缀，更扫堕羽穷芒毫，委沙拂雪欲飞动，风来疑逐帘须飘。边鸾崔白不在眠，世间余子空自豪。摩挲瞪目噤不语，当头似有寒泉浇。寻常颇怪北风妄，此时真觉森颠毛。呼童扫地拂竹簟，支颐卧对霜天高。"}