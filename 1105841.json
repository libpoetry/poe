{"id":"1105841","title":"春日书事呈历阳县苏仁仲八首","dynasty":"宋","author":"王之道","text":"篮舆兀醉出东门，赖有官舟为解纷。流马木牛今已矣，其馀儿辈说三分。芳草池塘处处佳，竹篱茅屋野人家。清明过了桃花尽，颇觉春容属菜花。似是东风恼客心，淹留行色故相禁。扁舟正在江南岸，又扰浮云作暮阴。情似长江流不断，事如芳草刬还生。此身何苦浮名绊，正拟花时取次行。公馀槐柳转斜日，吏散鸟雀来空庭。康成书带可人意，坐见茸茸相对青。学似卿家宜有法，人如我辈岂无情。新诗早自推心服，幽会知谁付目成。猛风吹雨暮江头，烟草微茫一片愁。双鲤不来无处问，欲寻归路转悠悠。子美不应花解恼，次公何必酒而狂。知君颇负风流债，安得司空惯窃香。"}