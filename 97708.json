{"id":"97708","title":"送徐彦章并属光庭","dynasty":"宋代","author":"赵蕃","text":"儒冠往往令人羞，夫君经明行益修。岂惟吾州罕此流，他州复难多求。迩来默默如有忧，君其莫遣胸次留。是物能为人赘疣，不但萧然成白头。闽山重行岁且乃，梅花落尽腊酒稠。茅檐夜气侵征裘，一杯颇解思人否。君家大阮真吾俦，许君能从竹林游。福清政成早回辀，饱食相期趁麦秋。"}