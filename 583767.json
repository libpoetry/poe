{"id":"583767","title":"奉送蒲川龚先生赴湖南左辖和姚维宁","dynasty":"明","author":"黄衷","text":"履素频居顺，登良遂陟明。直方堪地负，廉约即天成。气老元操简，怀虚更敛英。魏公真相器，君实足时名。京邑因河润，春皋谢木荣。人间冬日色，蛮裔古风声。乡井连吴会，山川控邓城。化行时伪戢，吏散道心清。白板馀生聚，红箱减算征。崇阶将义报，殊礼以贤旌。信节年于迈，勤功夜自程。国香迷畹亩，阳鸟渡湘衡。璧彩归仍丽，金声扣始铮。寓言齐物理，降色察民情。剖剧并刀发，摅贞汉水倾。总无私可恤，岂有宠能惊。鉴彻天潢派，词森武库兵。栖迟彭泽令，经济洛阳生。菱角新池实，莼丝晚社羹。四时如有序，桂棹五湖轻。"}