{"id":"989870","title":"水龙吟 其二 东宫寿词","dynasty":"宋","author":"曹勋","text":"嫩凉微袅，秋容乍肃，迥觉凉如水。重阳已近，岩华增秀，一钩天际。香动前星，气横文圃，荣光呈瑞。仰宸心密眷，行都正牧，兵民奉、神明治。金殿朝回燕适。肆武功、文德咸备。萧闲翰墨，惟亲书史，不寻罗绮。欢动宸严，宴开鹤禁，生朝和气。愿青宫布政，龙楼问寝，同千万岁。"}