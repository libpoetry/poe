{"id":"273538","title":"真珠髻·残秋时序","dynasty":"现代","author":"汪东","text":"残秋时序，小饮初阑，悔与佳人轻别。倚楼凝眺，云黄风劲，暮色倍添悽咽。闻道胡边，早得见、漫空飞雪。定久客、也感无聊，谩把玉龙吹彻。金炉灰烬重爇。袅余香晻暧，寸心堪熨。细书幽恨，簪花格妙，但恐薛涛笺湿。学画檀痕，不让补之清绝。待陇驿、梅蕊含春，寄我一枝芳洁。"}