{"id":"957540","title":"题雁荡山","dynasty":"宋","author":"范宗尹","text":"一径入幽谷，随山几萦盘。云树深蓊蔚，石溪响潺湲。我来春色晚，山花亦何繁。好鸟不知名，向人自关关。遗我发兴新，探讨忘疲艰。龙湫信奇绝，飞泉落云间。快泻万斛珠，溅沫霜雪寒。尊者所经行，草木不可芟。敢将尘土足，濯此清泠湾。晚投野僧家，山作碧玉环。高堂极虚明，可寄须臾闲。此行端为山，山穷我当还。明朝驱车去，依然随尘寰。胜处未易忘，神游清夜阑。"}