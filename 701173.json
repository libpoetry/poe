{"id":"701173","title":"寄内及示诸子口号五首","dynasty":"明","author":"符锡","text":"传家喜有丈夫子，懒读翻为累老亲。好货私妻总如此，撑持门户属何人。一经遗尔贵沉酣，父子恩深未易谈。废学断机如此织，独无新妇为夫惭。作诗何有寄山妻，甘旨高堂要及时。劝子读书还劝妇，莫将浅眼误吾儿。向平之愿何当酬，老我行藏不自由。颖水春来好鱼猎，几番新涨接书楼。韶阳未领意先灰，果熟西园又一回。堪笑枝头争觅者，无人解向本根培。"}