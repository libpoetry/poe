{"id":"830315","title":"题程听彝郡侯芝城送别图即送其监税兴化","dynasty":"清末民国初","author":"陈宝琛","text":"客从建州归，视我送行诗。为述贤守政，士民图以思。贤守吾所习，实茂名故宜。朅来获展卷，题咏如列眉。因索老夫句，愧无幼妇辞。廿年伏田里，疾苦粗能知。福州视建州，瘠等奢俭歧。自从互市来，漏脯聊充饥。算缗垂卌载，骨尽嘬其皮。山赭林木乏，钱荒茶纲疲。比年更旱涝，十户九流离。岁币苦搜括，鸡豚细无遗。铤鹿岂得已，丛爵弥可悲。君来摄郡符，下车廉声驰。阳春气满腹，百蕴不一施。却遭按剑眄，还忆专城治。嵯嵯黄华秋，别来忽已期。会当游鲤湖，问俗木兰陂。谁谓民无良，直道傥在斯。"}