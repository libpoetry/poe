{"id":"72883","title":"百宝妆·榴蕊浓芳","dynasty":"元代","author":"长筌子","text":"榴蕊浓芳，帘幕半卷，清闲白昼偏长。院宇无尘，微雨过池塘。幽轩细细，风披竹欹，石枕藤床。分外凉。看云峰偃仰，高眠晃然，已到义皇。休休尘世俱忘。真常妙用，安排黄卷炉香。莫羡俗情，如蚁慕膻肠。清虚淡素甘贫乐，纵酷暑难侵道哲堂。好栖心见素家风，洞中别是仙乡。"}