{"id":"794953","title":"情久长 和外，闰午日追悼韵","dynasty":"清","author":"屈蕙纕","text":"裙腰草色，依然梦影和烟远。禁几度、乌啼花落，春去谁管。妆楼重过处，还追忆、笑脸盈盈顾盼。只留得、惊鸿小影，画扇罗衣，云鬓薄、春山浅。旧绣香囊，灯下抵徊看。添怊怅、韦郎老去，芳思浑懒。玉箫虽再世，也要待、一十五年相见。觅西域，胡香四两，愿返芳魂，花更好、月长满。"}