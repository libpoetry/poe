{"id":"1142304","title":"聚星堂","dynasty":"宋末元初","author":"牟巘","text":"建武重名节，狂奴态犹故。客星复何事，一夕感乾度。风声激末造，骈首死党锢。而五百里内，乃有贤人聚。行行望德星，高阳里中去。德隆则星晷，时网不足与。元气之所全，政在簪盍处。乃知忠贤类，天每下其顾。二老甘隐沦，四海起尊慕。有如子孙行，已是廊庙具。深期任世道，相期扶国步。皇路方险岩，倾辀当急赴。赤手徒捧块，讵障奔流怒。濡迹本救时，其忍诿诸数。事盖有至难，竟乖天所付。汝南榜堂皇，考亭绘缣素。室有聚星事，四远竞传布。老眼苦昏暗，见画如隔雾。卷还坐太息，冰炭扰百虑。"}