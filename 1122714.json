{"id":"1122714","title":"梅","dynasty":"宋","author":"洪咨夔","text":"寒瓶虚插一枝斜，留待春风放霁华。已信不冰方着水，可怜欲槁更开花。繁芳玉立夹胡床，勾引春韶午梦长。有眼尽迷空里色，无心方识定中香。竹屋茅檐一树斜，冰霜意气盖韶华。有馀不尽如知道，半已青青半尚花。桃花红艳照银床，黄入金明柳线长。欲与晚梅相辈行，同时到底不同香。"}