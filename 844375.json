{"id":"844375","title":"唐多令 连雨台中卧病作","dynasty":"清末民国初","author":"林朝崧","text":"倚枕句慵敲，蕙炉香炷销。醒无寥，睡也无寥。帘外雨丝吹不断，才昨夜，又今朝。涨绿水平桥，笼烟山黛描。小红楼，几处吹箫。惆怅茂陵多病客，空负了，酒旗招。两细又风斜，小庭开槿花。问高楼，燕子谁家？可惜谢池春草色，尽分付，与鸣蛙。往事一咨嗟，病加愁更加。悄愔愔，自掩窗纱。白日相思空做梦，谁念我，老天涯。镇日小楼西，望遥情更迷。更吹来，暮雨凄凄。怕忆庾郎年少日，盘马地，有春泥。依旧白铜堤，裙腰芳草齐。水心亭，蛮榼谁携？一片愁怀无处诉，杨柳外，乱鸦啼。暮雨暗高唐，绣衾馀旧香。又争知，梦短愁长？小妹怜人消瘦甚，教驻景，检神方。歌起习家塘，采莲何处娘？断肠人，忍斗新妆。知得官奴重见否，憔悴也，却羞郎。"}