{"id":"1123142","title":"江夏秋怀三首","dynasty":"宋","author":"贺铸","text":"陈物纷然眼界中，长年何与偶书空。沧浪难为俗子唱，络纬漫催贫女工。风月少容休吏役，烟波长与济途穷。功成身退非吾事，犹办扁舟东复东。人物骎寻迫暮迟，秋风万里来如期。幽虫切切竟何道，羁燕匆匆将安之。洛下微吟聊拥鼻，西山爽气为支颐。肯将翰墨悲流落，寄语三闾彼一时。此身岂复系西东，流浪江湖伴塞鸿。曲突非图三爵客，直钩何羡六鳌翁。千年陈迹祇今日，万里故园犹个中。冗散偶逃人指数，未应吟啸坐妨公。"}