{"id":"1116120","title":"静观堂十偈","dynasty":"宋","author":"汪晫","text":"静观打透两重关，无静无观总一般。须信静时非境静，从知观处是心观。一间虚室自安然，何必求仙更问禅。尽日焚香闭门坐，饥来吃饭困来眠。万缘一息丝不挂，一个閒身煞潇洒。静中有味淡如如，哑子得梦难为话。我无官守无言责，自倚栏干时一拍。只因冷眼看破来，笑杀时人空擘画。东风万物皆舒畅，野色溪光无尽藏。谁唤春来春不知，草自青青花自放。春去人间日正长，天工催促绿阴忙。古槐高柳争新意，自是无人知底凉。长空一望如水碧，泉涧幽幽风淅淅。惊人暑退寒渐生，蓼染春红映素壁。香到梅梢岁又还，老天春事不曾閒。酸风冻雪侵重户，僵卧长松独恃顽。有时检点旧閒游，出岫行云野渡舟。蓦地静中消息好，夕阳西下水东流。"}