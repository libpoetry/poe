{"id":"639700","title":"春晓美人图","dynasty":"明","author":"王汝玉","text":"梨花埭上鸡鸣早，十二璚楼天乍晓。东风不动绿杨丝，云母窗空春悄悄。银屏复帐掩鲛绡，遮断蓬山海路遥。鬓乱钗横双凤亸，玻瓈枕上不胜娇。谁将鹦鹉偷调弄，惊散瑶台合欢梦。金盘仙掌日华高，小苑花枝露痕重。小玉薰残苏合香，临鸾先学理新妆。合欢欲起愁无力，满院绿阴春昼长。"}