{"id":"161431","title":"门有车马客·乌鹊绕屋鸣","dynasty":"宋代","author":"王炎","text":"乌鹊绕屋鸣，有客停征騑。问客何自来，君家寄家书。摄衣起迎客，开书多苦辞。蕣花不长好，玉颜亦易衰。水行有却流，人行无反期。置书拜谢客，岂不心怀归。事君有明义，不得顾所私。作书附客返，路远幸勿遗。上言重自爱，下言长相思。相思勿相怨，自古多别离。"}