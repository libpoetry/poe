{"id":"654844","title":"和傅曰川止酒 其二","dynasty":"明","author":"倪岳","text":"流水本无穷，遇坎亦须止。人非江海量，独事深杯里。昨奉止酒诗，雅意谢吾子。丽泽久相资，新惠尤可喜。曲蘖岂佳味，百疾所由起。调摄偶违和，累匕未能理。君惩覆车馀，惓惓惟悔已。我感同心言，箴戒亦明矣。无为嗜觞酌，泛滥无涯涘。酒经有明训，百拜惟宾祀。"}