{"id":"844140","title":"三月十六日，奉宪命往南北投联庄遇乱，避居牛牯岭，即事述怀","dynasty":"清末民国初","author":"陈肇兴","text":"仓皇辞长官，低徊别妻子。岂不怀艰虞，生平感知己。弦高犒秦师，荆轲度易水；缅彼市井儿，树立乃如此。矧我七尺躯，家国交相倚。乘兹鼎沸时，抽薪犹及止。峨峨茭荖山，北望暮云紫。仰视黄鹄飞，一举翔千里。加鞭策驽骀，我行殊未已。薄暮投山庄，杯酒互相庆。父老三五人，问名半同姓。艰难出简书，慷慨论王命。愧非守土官，栖栖毋乃佞。一炊而百扬，众寡常不胜。夜来闻笳声，烽火四山应。抬头望乡关，旌旗蔽岩磴。流涕寂无言，俯首看刀柄。刀柄铁环环，摩挲日三百。携将沧海去，邂逅孙宾石。旷野夕悲风，阴云悽以黑。慷慨发高歌，白云为之匿。采薇供夕餐，拾橡充朝食。悽怆杜陵叟，流离辽海客。家乡在何处，远望泪沾臆。午山一回首，百里尘茫茫。有客从北来，相逢歧路傍。牵裾引之近，急问弟与娘。客言贼如毛，揭竿万万行。红旗蔽白日，刀戟相低昂。前头载妇女，后头括金珰。杀人但闻声，乌能审其详。三问不吾对，涕泗沾衣裳。"}