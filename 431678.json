{"id":"431678","title":"由菊江至秋浦重九登朝霞洞","dynasty":"近现代","author":"刘凤梧","text":"忽听萧萧落木声，秋风又满菊江城。漫怜老圃黄花瘦，却怅青铜白发生。将母未遑方寸乱，有家安得一身轻？怀归夜永浑难寐，起望银河耿耿明。羌笛凄凉不忍闻，一声骊唱宝钗分。芙蓉惜别零红粉，杨柳伤秋亸绿云。道远剧怜归梦瘁，衾寒难得侍儿薰。天涯莫苦无消息，开到梅花折寄君。节届重阳别恨赊，强游山洞挹朝霞。异乡漂泊同枫叶，三径荒芜负菊花。空盼白衣人送酒，谁怜乌帽客无家。一行作吏难归隐，悔未东陵学种瓜。万方多难来此游，佳节登高动客愁。胡马已闻腾玉塞，佛狸能任觊神州。中朝漫主和戎策，奇士多羞食肉谋。边衅渐开难靖弭，请缨无路负吴钩。"}