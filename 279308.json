{"id":"279308","title":"锁窗寒·宵寒无寐，倚无射商犯中吕宫正宫示贺逊飞鹏武、王南村效良","dynasty":"现代","author":"周岸登","text":"泼水衾孤，游仙梦窄，断云羁绪。伤今念远，迸作一天愁雨。掩屏山、麝煤半乾，替谁写出销魂语。叹竟床锦瑟，华年轻换，旧情空赋。弦柱。还重数。奈雁带尘斜，字将鸾误。芳韶未晚，怕底无人为主。纵春风、先返绛都，共谁紫陌邀醉舞。待归来、又恐高寒，耐得和春住。"}