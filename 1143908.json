{"id":"1143908","title":"赠程君以忠杨君泰之","dynasty":"宋末元初","author":"方回","text":"后生可畏古云然，斗大荒城得两贤。句眼端能敲一字，吟肠何啻著千年。淡中滋味参须透，圣处工夫语不传。我有长明古灯在，未妨三绝少陵编。程君骨骼鼎钟古，杨子精神霜月明。学海一针元自正，词场百喙不能鸣。文潜雄浑开前路，无己深幽助晚成。老我苦心知己解，相逢差足慰平生。"}