{"id":"1111490","title":"上张察使老山","dynasty":"宋","author":"何梦桂","text":"元是公侯孝友门，及今几代见礽孙。便遗柱下持天宪，暂住都亭洗物冤。花影月边吟子野，木从窗外访南轩。汉庭羽翼须良计，谁是商山老绮园。玉节星轺浙水边，好将疾苦问愚黔。十羊九牧鞭俱毙，一鼠群鸮肉未餍。地处覆盆遮日月，天教持斧拯闾阎。吴山不逐行人老，留取勋名众具瞻。"}