{"id":"536893","title":"张将军歌","dynasty":"明","author":"王世贞","text":"张将军，虬髯铁面勇绝伦。双眦直上见贼嗔，左腾右踔七尺身。倏忽飞动威天神，方印缚肘金麒麟。是时六月军声变，风尘蔽天不相见。云中健儿面如土，妻女仓皇泪飘霰。将军独提其麾下，意气不数天山箭。关头老弱数百骑，酣呼赴躯逞一战。捉生卤获偏裨任，胡乃区区好趣便。角声忽从敌中出，杀气天昏纵腾越。弓刀蹙沸震风雨，戈甲光芒耀日月。将军大叫鼓声绝，吏士空拳奋白骨。骨都当户稍欲遁，中原贼臣教奔突。汉兵如山自坚壁，回看从校星迸逸。顷刻血肉俱零乱，将军头颅辨不得。敌骑叩鞍咋指欢喜剧，狼头羽纛扫太白。阴飙淅瑟燐火明，落日惨澹鸟兽匿。男儿要在尸裹革，人生百岁须有极。云中帅者谁其俦，十年之间梁与周。亲披荆棘开军府，躬起疮痍败敌谋。毕万虽能老牖下，李广终然望彻侯。将军继之亦不恶，可怜鸟葬终荒丘。呜呼北山石椁东园器，肥酒大肉同千秋。"}