{"id":"408598","title":"涿州早发","dynasty":"近现代","author":"刘玉璋","text":"客途多戒心，欹枕少清趣。西窗皓以白，疑是天已曙。呼仆起束装，三唤不一寤。念其行路艰，何忍加叱怒。揽衣起独坐，朦瞳自开户。始知明月光，照我犹未去。对之澄心目，湛然澹我虑。故乡每醉吟，最喜月下步。明月如故人，天涯重相晤。惟恐月落速，徘徊倚庭柱。鸡鸣促两骖，舆夫相喧呼。车灯如晨星，寥落不成数。人影森成行，近之乃村树。歧路又有歧，东西不知处。剥啄野人家，审问常几度。不见轻进人，多为歧路误。四山青濛濛，晓色含宿雾。明月知未落，时时一回顾。"}