{"id":"1120987","title":"辛酉大雪戏成十诗以千山鸟飞绝万径人踪灭为韵","dynasty":"宋","author":"周麟之","text":"北风夜捲地，冻云晓黏天。黄竹歌未终，飞霰集我前。森罗昆山璧，零乱淮夷蠙。缚贼悬瓠城，安得兵三千。跨驴游灞桥，策马阻蓝关。诗人自清苦，逐客何当还。我独拥敝茧，高卧环堵间。黄精已无苗，斸雪思旧山。松桂亦华颠，瓦石背玉表。造物不作难，夜半月出皎。书窗互照映，瓮牖惊易晓。举头忽弥望，万里绝飞鸟。复帐蕤香篝，绮席罗妓围。焉知荜门子，清哦袖鹑衣。腊白三日寒，遽使昼掩扉。愁思已如许，共作风絮飞。旧闻沙漠寒，碛卤一丈雪。谁怜牧羝人，白首持汉节。朝廷北顾忧，岁晚不忍说。寄言上林雁，何事音信绝。堆盘水精盐，翻匙云子饭。年年六出花，不必以瑞献。浪言平地尺，贫亦非所愿。愁无儋石储，安敢掷百万。林梢宿鸦翻，未觉烟树暝。潇潇打窗声，惯向云屋听。冰结积已深，风收舞初定。凌晨出门喜，折屐印樵径。吾无千金裘，为博曲米春。床头腊瓮熟，漉以渊明巾。饮少辄至醉，醉眼迷天垠。冲寒望南巷，不见披氅人。千骑射猎军，一蓑垂钓翁。寒江与旷野，得意应无穷。顾我俱未暇，缓步聊倚筇。惜此连璐白，涴以鸡犬踪。佛衣珠唾飞，撼树缟裙裂。巡檐索梅笑，敧枕听竹折。念此积雪寒，忧世心愈切。夜分耿不寐，风灯半明灭。"}