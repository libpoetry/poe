{"id":"1079382","title":"杨道孚墨竹歌","dynasty":"宋","author":"吕本中","text":"君不见渭川之阴卧龙横千秋，貌取者谁文湖州。十年笔意闭黄壤，只今妙手唯杨侯。杨侯画竹尽真迹，功夺造化令人愁。满堂回头看下笔，扰扰云烟乱晴日。大丛纵横高入云，斜风落叶秋纷纷。小丛攲倾病无力，傍水长根走苍石。门前车马汗成川，何得阴风动高壁。杨侯嘻笑辞未工，此意不与丹青同。粉黛初数无一钱费，酒炙能使千家空。袜材远寄动盈屋，我子画无由穷。剡溪寒藤不难致，须君放手为双丛。须君放手为双丛，与我俱隐南山中。"}