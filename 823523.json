{"id":"823523","title":"二郎神 为冒鹤亭丈画写经图，第十二卷螺川合作，次柳屯田韵","dynasty":"清末近现代初","author":"吴湖帆","text":"高堂王谢。溯燕子、来时潇洒。对叆叇、白云亲舍感，嗟回首、十年心挂。溟海腾澜风雨里，怎钓得、金鳌六驾。历十二、屏山处处，展卷词源倾泻。风雅。楞严写就，许增声价。正举案、相庄眉黛妩，凝水绘、红阑低亚。楼阁参差人影伴，伫双凤、齐飞管下。恁清籁微吟，秀色同餐，欢莲元夜。"}