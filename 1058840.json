{"id":"1058840","title":"桂浆","dynasty":"宋","author":"晁补之","text":"暑卧午呀呷，蠲烦何所投。岩桂割辛芳，石蜜滋甘柔。沃以火鼎沸，閟之冰井幽。三日出深幂，明琼盎黄流。冰火离坎类，意比秫麦缪。辛甘既两适，不湎亦销忧。中年苦内热，岁愿西风秋。寒凉犯所畏，发散资尔谋。时时以觞客，三献不一酬。缅思湘累语，啜醨终所羞。北斗酌此浆，违世聊远游。恐复迷吾往，仆悲道阻脩。淮南归来些，憭慄令人愁。百壶无此饯，夙志慕林丘。宁怀小山感，不为桂枝留。"}