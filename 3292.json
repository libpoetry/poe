{"id":"3292","title":"送马录事赴永阳","dynasty":"唐代","author":"李颀","text":"子为郡从事，主印清淮边。谈笑一州里，从容群吏先。手持三尺令，遣决如流泉。太守既相许，诸公谁不然。孤城连海树，万室带山烟。春日溪湖净，芳洲葭菼连。炊粳蟹螯熟，下箸鲈鱼鲜。野鹤宿檐际，楚云飞面前。听歌送离曲，且驻木兰船。赠尔八行字，当闻佳政传。"}