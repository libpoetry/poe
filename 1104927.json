{"id":"1104927","title":"郡名诗呈吕元钧五首","dynasty":"宋","author":"孔平仲","text":"元钧家成都，洪秀禀天质。紫微耀文采，青锁联近密。德全无所累，道在固不屈。暮年徙江湖，寓舍安蓬荜。种花怜卫足，养乌爱均一。南轩幽兴发，北牖高卧佚。福庆有诸郎，寿康踰七帙。循环视天理，一马齐万物。我进亦随随，衰白纡郡绂。屡闻旷达论，顿觉蒙陋失。秋风吹楚泽，黄叶弄萧瑟。潭水凝练光，衡门刻霜骨。登楼足嘉景，分务饶暇日。且复相从游，新醅侑梨栗。相人观久远，要且视资质。酒酸本多甘，绢败为少密。公家渭川后，端亮气不屈。播移虽裔土，宁妥如旧荜。优游归孔圣，坎壈笑赵壹。傥来等荣辱，所遇顺劳佚。道阁接谈宾，文房散书帙。当其泰定时，海宇更无物。耳目并已忘，何心蕲冕绂。忽闻韶曲奏，更觉巴音失。温纯比金玉，清越胜琴瑟。似追少陵步，真得建安骨。从今益淬厉，及此舒长日。唱酬安敢同，心钦但斋栗。二帝本仁爱，三王首忠质。颇知周德厚，不似秦网密。平生勇自信，戈戟未易屈。何尝恋儋耳，但欲返衡荜。诏条甚明白，宣布要齐一。御众莫若宽，使民宜以佚。古人贵守义，昭晰在缃帙。公言屡见广，我惠惭及物。河檀负廪梢，梁鹈议印绂。庐山须决去，云卧未为失。琼章屡起予，凤吹杂瑶瑟。芝兰暗有香，嵩华清见骨。君开笔头花，我耀牖中日。九牛登巨鳌，视我真蛮栗。南轩何靓深，触处皆野质。檐间画眉语，砌下霜筠密。小窗任明晦，一榻随伸屈。宿鸟聚樛枝，凉蝉噪■荜。端居得颐养，诚意更精一。夏阑体长健，春至转安佚。铅鼎熟黄牙，仙经横缥帙。和言不忤俗，定力何转物。嗟我已龙钟，江潭恋章绂。尘中素袍化，镜里韶颜失。爱君诗思茂，雅奏合竽瑟。爱君道气成，金石丛寿骨。及瓜期尚远，发药容有日。德爵齿俱尊，登门但祗栗。吕公杞梓材，自是栋梁质。岷山岩谷邃，蜀锦机杼密。含章同豹隐，荣进异蠖屈。兴起自艰微，败席代门荜。扬庭挺科两，许国操心一。理财务廉约，持宪从宽佚。言动肃以舒，丝纶蔚成帙。琐围使辽土，政府论仪物。陈郡剖侯封，潞郊纾守绂。今栖重湖外，久矣齐得失。高吟贻华莞，静鼓云和瑟。知音旷寰宇，自养融心骨。冥鸿难遂去，塞马有归日。会见促召还，忻欢投枣栗。"}