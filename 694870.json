{"id":"694870","title":"病中二首","dynasty":"明","author":"宗臣","text":"浮世岂非昔，长愁直至今。风尘游子病，药草故人心。白日销危坐，青山入苦吟。帘窥新竹细，台惜落花深。畏路甘名隐，浮生肯陆沉。独将酬主念，久矣负投簪。茂陵消渴夜，汉圃倦游年。日月愁中惜，形骸病后怜。乡心时万折，客泪晚双悬。人老犹西蜀，春归向北燕。音书嗟白雁，岁序怪玄蝉。独抱无穷事，徘徊玉漏前。"}