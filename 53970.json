{"id":"53970","title":"述别为丘长孺","dynasty":"明代","author":"袁中道","text":"哀哀一孤鸿，飞急向东逝。伤哉金石交，三载乃相遇。相遇能几何，一见不复双。子尚滞西陵，我遂往銮江。銮江不忍别，复有摄山行。摄山不忍别，逐子至冶城。冶城不忍别，十日淹江头。饮子清泠酒，卧子木兰舟。酸心一夜风，举目三千路。别矣可奈何，含泪入城去。"}