{"id":"1049896","title":"送陈大夫罢太平守还台","dynasty":"宋","author":"郭祥正","text":"去年秋暮送东玉，今岁春残送子仪。人生不老安可得，况复年年伤别离。请说湓江初识面，已知磊落胸中奇。桐乡之会愈相乐，是时解印予言归。公乘扁舟过溪口，殷勤访我论新诗。君章下车始命客，邀公与我同遨嬉。开怀醉倒信莫逆，十年一梦音尘稀。忽闻公来守吾土，馀生幸获仁贤依。政成无扰威惠浃，白驹驰隙临瓜期。梨花夺月烂银白，绘盘缕玉江鱼肥。酒倾碧盏盏尝满，曲度晴云云不飞。车轮未许生四角，且愿逆风东北吹。留连更尽一壶酒，无使醒泪沾行衣。十科应诏公第一，出入省寺非公谁。欲陪后会定何许，咄嗟自此分云泥。"}