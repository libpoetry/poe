{"id":"693139","title":"杨花二首","dynasty":"明","author":"沈周","text":"扑面吹衣雪点晴，乱纷纷地亚夫营。借风为力终无赖，与水何缘却托生。看雀啅金新蕊破，爱蜂撩玉小团轻。踏歌女子空连臂，唤不归来信薄情。恃何颜色漫狂颠，虽取花名未敢怜。寒士衣裳思挟纩，相公帘幕欲漫天。吹嘘不起春泥上，撩乱无端老鬓边。一种当门小儿子，傍风因日弄轻圆。"}