{"id":"597667","title":"游石华洞示季弟兼怀仲氏","dynasty":"明","author":"林大春","text":"高云过天双白鹤，翛然长啸下寥廓。古洞春深积翠幽，碧玉清琼倚岩阁。俯视诸闽控九溪，未论君山与王屋。绝磴恍如陟剑门，涓滴翻疑通箭括。仙人已去鸾凤遥，丹室犹馀龙虎伏。忆我少时从此去，千里江山隔烟树。一别悠悠十五年，重来却记旧游处。汝今来游值我年，壮志直欲穷五原。我昔驱驰恣游衍，北走碣石西昆崙。此时远望东南下，名山大岳如云屯。却思此地岩谷好，忽怜故山最相肖。海上遥连阆苑高，人间更悟曹溪妙。与汝仲兄坐读书，渠时且长汝还少。汝今好游渠尚栖，两地相思不复疑。春来鸿雁纷北去，安得双翰一寄之。寄之将云何，临风感慨多。戎马关山堪涕泪，但逢幽胜且狂歌。狂歌涕泪两难分，念渠久已怀世纷，何当一出凌青云。须将手持九节杖，槌碎玉华石，五色炼散之，裁为锦织文。补仙裳，报夫君。兹山于我应有盟，他年挈以归沧溟。"}