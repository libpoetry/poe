{"id":"1123349","title":"和前人有怀二首","dynasty":"宋","author":"赵抃","text":"一日褰帏令必从，自惭前秕属衰翁。声回地底清霜角，讼自庭中冷缿筒。旧契世同知管鲍，新文人服似轲雄。公閒数有琼瑶赠，又使乡闾笃士风。远如千里志还同，目断云天未易穷。勉强一麾吴国分，雍容五马浙江东。泉源自古流丹井，桂子还逢下月宫。尽占神仙真乐地，轩裳何敢羡三公。"}