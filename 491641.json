{"id":"491641","title":"东家叹","dynasty":"明","author":"刘崧","text":"东家盛时厌卑促，拓地四邻起高屋。乱来怕见门户大，还撤屋材作薪卖。忆昔东家全盛时，伐材作屋穷工奇。上捎云霞起觚角，下斲山石开垣基。椎牛酾酒万夫集，华馆重楼事雕饰。妆成明镜动春云，宴罢珠帘夜光入。当阶血色射锦茵，门前骏马骄嘶春。强奴悍竖拥轩盖，过客俛首方逡巡。一朝乱离俱散走，大屋空令别人守。近圃偷残旧种花，南池伐尽新栽柳。风椽雨壁何披离，绮户白日横蛛丝。昔人强作金石计，此日谩同蝼蚁悲。全家远去无遗屧，日落鼪鼯啸飞叶。离离烟草门巷空，时有邻儿拾檐铁。"}