{"id":"293264","title":"中元夜北海看荷灯","dynasty":"现代","author":"张朝墉","text":"万头攒动看荷灯，大者如拳细如蝇。迷离五色杂彩缯，随风逐浪低复升。置身白塔最高层，铜殿石栏由吾凭。登高望远目力胜，手扪星斗呼可撄。山下铙钹停残僧，夜凉入水寒欲冰。心胸开拓与飞腾，忽见苍烟生觚棱。琼岛赑屃碑崚嶒，春阴不凝秋阴凝。当年禦辇排云升，我欲登之能弗能。荆棘铜驼感废兴，故宫禾黍悲填膺。海波不动碧澄澄，儿童刺船探香菱。"}