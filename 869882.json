{"id":"869882","title":"和君贶清明与上巳同日泛舟洛川十韵","dynasty":"宋","author":"司马光","text":"繁华两佳节，邂逅适同时。雅俗共为乐，风光如有期。晓烟新里巷，春服满津涯。已散汉宫烛，仍浮洛水卮。占花分设席，爱柳就张帷。华毂争门去，轻帘夹路垂。三川云锦烂，四座玉山攲。叠鼓传遥吹，轻桡破直漪。清谈何衮衮，和气益熙熙。想见周南俗，当年播逸诗。"}