{"id":"496013","title":"水调歌头 其三 答甬川少宰言边事","dynasty":"明","author":"夏言","text":"汉兵朝出塞，胡马夜临关。咫尺云中烽火，羽檄满长安。幸赖君王神武，报道天声不杀，黠虏望风还。庙谟皆帝力，仁义炳如丹。是何心，甘战斗，恣贪残。忍使农耕荒却，机杼尽抛闲。堪叹沿边饶将，可惜连营劲卒，冻苦雪霜寒。果谁驱铁骑，直捣贺兰山。"}