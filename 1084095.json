{"id":"1084095","title":"适过宝奎寿居仁师出示王判院偈真隐老子走笔次韵","dynasty":"宋","author":"史浩","text":"见了黄梅留一宿，此风久矣无人续。相逢谁许问寒暄，个中且自龟藏六。寿师严冷面如铁，背负真乘腰不折。有时禅定出尘表，兀坐蒲团头满雪。平生俗物不挂目，终日翻经聊自足。不离当处常湛然，波澄倒影千山绿。迩来邂逅文中虎，一幅水藤为下语。我今欲赞没因由，只把茶瓯对赵州。"}