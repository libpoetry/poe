{"id":"1108273","title":"次韵朱新仲省宿十首","dynasty":"宋","author":"刘才邵","text":"天运若循环，火中暑方徂。中庭月雾薄，映空凝有无。晓色上丹阙，回光射平湖。殿门观剑集，櫑具装鹿卢。新诗神物护，在处谨谁何。读罢清风来，帘旌摇翠波。最怜超诣处，高标郁嵯峨。欲学空有心，恐似龟兹骡。红尘倦奔驰，流汗缘衣缕。深堂尽岑寂，寝卧殊得所。春去能几时，还复见徂暑。悠悠天壤间，俯仰成今古。夕阳淡遥岑，晚烟横万井。清风入修竹，真契不待请。无人共杯杓，何许发嘲哂。空馀江梅兴，苍波千万顷。古井贮寒泉，清深不见底。铜瓶下纤绠，辄辍斗升水。取用亦不乏，馀冷冰颊齿。人生消底物，悟此贵知止。闰馀先占秋，秋至热难久。不知更旬日，灯火可亲不。书告腕欲脱，正藉解劳酒。谁知比舍郎，新酿复乌有。老火铄稚金，已满庚伏节。江湖气候偏，残暑尚屯结。颇欲学僧轩，洒粉作竹雪。萧然寒意生，傥可涤烦热。谁云艰难际，儒冠愧兜鍪。胜算运帷幄，杀气凛先秋。偏师扫狂寇，千里行不留。捷书送喜频，行闻甲兵休。与作先秋蒲，岂若经霜竹。坚脆随所养，古人戒多欲。年来铅汞鼎，丹火犹未伏。更须形中神，各各司其局。神飙转阙角，龙旗振琼銮。是时天宇净，极望青漫漫。更长海月上，高出修竹竿。遥知露如珠，的皪在仙盘。"}