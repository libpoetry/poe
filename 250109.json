{"id":"250109","title":"摸鱼儿·问西风","dynasty":"现代","author":"吴金水","text":"问西风、飒然吹遍，人间将换何世。上林深讳繁华尽，强作满山红紫。霜万里。催不醒、流连清梦南柯蚁。知寒远徙。叹谁似飞鸿，九州看了，去去无留意。东篱下，萧瑟渊明老子。而今栽菊无地。田园虽好非吾主，漫道金囊堪抵。忧未已。怕更有、纷纷大雪明朝起。彼苍犹醉。任桑梓乡关，铜驼宫阙，俱入渺茫里。"}