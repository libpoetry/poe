{"id":"1144014","title":"登上竺兴福寺新阁五首","dynasty":"宋末元初","author":"方回","text":"狮子峰高侧见巅，怒飞危欲堕檐前。千松万竹阑干畔，瘦骨秋寒似雪天。面面峰峦杰阁新，好山借我倚栏身。商量壁记留名易，未是题诗第一人。跳过西湖万万重，半天蓬鬓洗松风。自惭不得留终日，又向船中入市中。乳窦峰前路不穷，穿林踰岭浙江通。紫阳山雨钓台月，消得潮头几信风。燕蛰蜂瘖菊始开，秋凉入骨病堆豗。吟僧欲约山中宿，后夜须携絮被来。"}