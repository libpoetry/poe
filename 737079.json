{"id":"737079","title":"甲申中秋澄观堂宴集以昌黎一年明月今宵多为韵分得月字","dynasty":"清","author":"严虞惇","text":"青天高虚一轮揭，纤云净扫天河没。清光灏溔空寰瀛，人间竞赏今宵月。澄观堂中设高宴，玉斝琼罍错肴核。堂虚帘卷通绮寮，朗朗身疑入西?。涤濯魂魄洗肝肾，昏翳脱落清泠发。百壶浇肠未厌多，兴酣长鲸吸溟渤。分曹射阄角胜负，胜气让呶负含哕。间以雄辩驱波涛，杂出险语破拘橛。吾侪跌宕文字饮，纵使粗疏免俗滑。生平苦爱谢庄句，千里相思共清越。可怜此景不易逢，圆缺阴晴变仓卒。人世那能期上寿，灵药谁教驻华发。举杯矫首问姮娥，何事朝朝守枯?。十年枵腹厌茶堇，三载伤心失鹣蹶。人去瑶台何处寻，我欲乘风诉真阙。对酒当歌倍恓怆，况此良宵思结愲。独立苍茫饮罢时，孤影空阶散林樾。明朝行见挂纤纤，坚守参横不知歇。"}