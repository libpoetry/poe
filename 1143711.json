{"id":"1143711","title":"次韵雪冈徐景星二首","dynasty":"宋末元初","author":"方一夔","text":"阿咸秀出竹林边，千古风流有此贤。独向诗盟参古律，不随世态异憎怜。夜光照耀需他日，汗血奔腾出少年。乞我飞霞与青玉，夜深环佩韵璆然。穷腹便便诧老边，敢将文字压前贤。愁怀不作功名想，衰鬓从教儿女怜。客路知心惟有月，书灯话旧更何年。欲投名字来吟社，已湿寒灰不复然。"}