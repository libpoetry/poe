{"id":"1107605","title":"临江仙","dynasty":"宋","author":"叶梦得","text":"闻道今年春信早，梅花不怕馀寒。凭君先向近南看。香苞开遍未。莫待北枝残。肠断陇头他日恨，江南几驿征鞍。一杯聊与尽馀欢。风情何似我，老去未应阑。唱彻阳关分别袂，佳人粉泪空零。请君重作醉歌行。一欢须痛饮，回首念平生。却怪老来风味减，半酣易逐愁醒。因花那更赋闲情。鬓毛今尔耳，空笑老渊明。草草一年真过梦，此生不恨萍浮。且令从事到青州。已能从辟谷，那更话封留。好月尚寻当日约，故人何啻三秋。援琴欲写竹间流。此声谁解听，空上仲宣楼。"}