{"id":"812218","title":"山中杂诗","dynasty":"清","author":"朱珔","text":"螺鬟何窈窕，晓雾遮其容。如见李夫人，深坐绡帐中。又若腾骏马，蹴踏迷风騣。真面自可寻，毋畏群阴攻。天光夙变幻，顷刻朝暾红。目翳亦豁然，了了金芙蓉。西冈宛而曲，东冈平且高。白云常往还，相顾不敢骄。世人卑视之，终莫伤岧峣。况有竹树森，清风被林皋。昔年颇荒秽，顿诛三重茅。欲酹酒一尊，以贺兹丘遭。儿宽昔带经，近与田舍依。吁嗟巾阛子，弄墨争几希。我本识字农，喜课桑叶肥。间间历阡陌，界画如僧衣。吟哦适其天，白鸟时自飞。夕阳刚下岭，牛背驮人归。"}