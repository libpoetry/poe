{"id":"221881","title":"遗夔门故书","dynasty":"宋代","author":"冯时行","text":"蜀江迸出岷山来，翻涛鼓流成风雷。掀天斡地五千里，争赴东海相喧豗。白盐赤甲当道路，呀然拒之欲使回。大山大水相较力，究转稍肯开东隈。山气盛豪水气怒，二气停滀成胚胎。离骚兮作文章祖，始知孕秀锺英才。哗哗令君出此地，得非千岁之根荄。愿祝君如此山水，滔滔岌岌风云起。人言富贵出长年，拭眼看君出奇伟。功名落落麒麟阁，公当不负山与水。如我顽钝何为者，剩买耕牛老东里。"}