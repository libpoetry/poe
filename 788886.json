{"id":"788886","title":"慢卷绸 编亡弟筱楼诗草，属侄婿王益吾祭酒订正","dynasty":"清","author":"周寿昌","text":"雁浦凄霜，鸽原泣月，已矣重泉闭。值露晓窗清，雨夜灯残，遗稿遍翻，吟魂待慰。想到千秋，虚名饭颗，寂寞终无味。便剩梧桐半死，棠华孤放何为。生生世世，谈休易、空作来因计。更不忍搜他，残章断句，几多墨迹，涂污细碎。纵傍池塘，赋成春草，梦也难成睡。怕更吟，看付与、微云秦七佳婿。"}