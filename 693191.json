{"id":"693191","title":"长安冬日即事二首","dynasty":"明","author":"沈泰鸿","text":"满院微阳到朔风，厌看浪激在寒空。西山朝爽严城外，十月江梅藻句中。自许疏丛分冻雀，那堪上苑集冥鸿。纤埃似隔清凉国，佛火琉璃夜半红。有客娑罗自辟疆，寒梅几树倚东墙。经销夜雨炉烟湿，女散天花布衲香。居士青莲诗酒外，遗民白社水云长。蒲团定起声闻寂，乌鸟何关噪夕阳。"}