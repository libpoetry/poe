{"id":"873665","title":"次韵卢赞元再喜雪","dynasty":"宋","author":"刘子翚","text":"史君新诗来不绝，灿灿珠星联璧月。黄堂旌旆晓排衙，喜见宾僚重贺雪。寒儒茅屋补更穿，雪馀仍值江风颠。拟招邻叟共一醉，斗酒十千愁费钱。南枝又见新梅萼，试熨春衫冷难著。飘零节物易惊心，常恐星星侵鬓脚。东阁何当呼侍儿，蟹螯不妨左手持。参陪后乘尽珠履，谁赋刘叉冰柱诗。"}