{"id":"1223601","title":"仲春十三日大风雪","dynasty":"元","author":"蒲道源","text":"两日东风何作恶，横将桃李花吹落。阳和歘忽变寒威，晓来陡觉春衫薄。纷纷扑面飞虫乱，细看六花惊雪作。须臾眼界失旧观，玉殿琼林起沙漠。细思节物恐差谬，始信化工难测度。初迁乔木悔新莺，久屈重泉愁尺蠖。仰天致诘不我酬，运候果谁司橐籥。便当努力战客阴，一扫晴空开六幕。"}