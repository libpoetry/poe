{"id":"513658","title":"送祁门周仲实赴赵州学正","dynasty":"明","author":"程敏政","text":"南风捲地吹沙尘，落日东城辞故人。来趋礼闱黄卷苦，去主州学铜章新。君家江南任河北，浩气棱棱面腴色。登车不畏征途难，问宿何须路人识。赵州古多才杰士，慷慨遗风尚何似。春秋书法可与言，即此上报明天子。劝君卮酒赠君歌，亨衢白日青云多。苏湖遗教尚可复，功名老大非蹉跎。"}