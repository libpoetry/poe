{"id":"693161","title":"读陶诗二首","dynasty":"明","author":"沈周","text":"采菊见南山，赋诗临清流。偶耳与物会，微言适相酬。浩荡思惟表，其心共天游。江不阻水逝，天不碍云浮。后人涉雕斲，七窍混沌愁。掩卷三太息，至山莫容丘。元气本无声，宣和偶宫徵。沨沨合自然，其音无惉懘。流之天地间，六代激绮靡。溯观删馀什，雅岂不在是。后来庶有知，韦柳实兴起。更后邈无人，斯文止于此。"}