{"id":"239390","title":"念奴娇·星沙初下","dynasty":"宋代","author":"张孝祥","text":"星沙初下，望重湖远水，长云漠漠。一叶扁舟谁念我，今日天涯飘泊。平楚南来，大江东去，处处风波恶。吴中何地，满怀俱是离索。常记送我行时，绿波亭上，泣透青头薄。樯燕低飞人去後，依旧湘城帘幕。不尽山川，无穷烟浪，辜负秦楼约。渔歌声断，为君双泪倾落。"}