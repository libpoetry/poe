{"id":"750522","title":"述怀","dynasty":"清","author":"程畹","text":"螳勇晋文避，蛙怒越王式。军麾满天下，壮士亦间出。巧迟非所钦，拙速安可得。垂成厄虎将，观衅动蚁贼。当东忽赴西，欲南乃更北。艰难赖忠贞，枝梧竭心力。苍天何不仁，斩刈未有极。远虑迥万里，近祸在顷刻。淮南大布衣，慷慨善忧国。迂谋适不用，长剑黯无色。偷生恋父母，千金买一息。大地结罗网，先后理莫测。生年无几时，颠沛忽我逼。澄清长河水，何人乱使黑。作歌以告哀，恸哭五情塞。"}