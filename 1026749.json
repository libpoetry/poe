{"id":"1026749","title":"和晏相公泛南湖韦家园过西溪至许家园","dynasty":"宋","author":"韩维","text":"湖心点点生圆荷，黄花白花满晴波。环堤客树垂婆娑，鱼沉鹭矫各自得。人生不乐其谓何，南塘过尽西溪绿。上下名园依小曲，相君从容来赏瞩。不驱大旆事喧闹，直解扁舟作幽独。幕中宾从才且良，酒酣落笔摛文章，珠联璧叠争炜煌。政成礼息无一事，明日复此醉华觞。"}