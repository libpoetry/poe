{"id":"184681","title":"四明山记游八十韵","dynasty":"宋代","author":"孙应时","text":"平生抱遐尚，抚剑远行游。迹谢声利牵，心与岩壑谋。东征泛沧海，南惊逾丹丘。西登峨峨啸，北望关陇愁。匡庐挽归辔，名字横九州。出门宛在眼，欲往辄不酬。人事具好乖，山灵岂吾分。忽近益可笑，投老空自尤。兹辰下芳香，会心得良俦。赢良幸易足，决策遂所求。中宵雨声断，逗晓霁色浮。天容极莹净，风气正和柔。瘦筇挟篮舆，野服兼轻裘。遥遥指林麓，欣欣听溪流。试屐请贤岭，弭盖白水湫。飞湍响淙潺，怪松韵萧飕。艰然小羊额，喘若料虎头。甓石访岁期，负樵歌道周。百折快一眺，千里森双眸。峰峦何绵聊，脉络相缠缪。化钧妙融结，神工巧雕锼。长风动溟渤，洪涛簸瀛洲。居鳌出贔屭，游龙绕蚴醪。鲸鹏恣摩汤，虫鱼纷叠稠。万怪各起伏，千帆递行留。或坦若几席，或峨若冠旒。或排若剑戟，或剡若戈矛。或舞若鸾凤，或骤若骅骝。或若戏狻猊，或若斩貔貅。俨然开明堂，玉帛朝诸侯。赫然会岐阳，长围方大块。鏖战临工平，坚壁持鸿沟。广野列车骑，中军严旆斿。开譬洪茫茫，变化久悠悠。愕眙不得语，形容那可侔。仙树四十围，蟠根几千秋。老干枯不死，新荣翠相樛。飚驭定来止，桑田行验不。遗迹信所闻，轻举当何由。东财径崇冈，左右罗平畴。人家散鸡犬，村坞来羊牛。官片毕薪炭，春事动耝耰。土腻少沙石，气寒无麦麰。荒蹊夹桃李，密荫间梧楸。是中可避世，何劳更乘桴。骈岩下苍峭，别岫争崒崷。熟知一刹胜，逝肯中道休。杖锡毁巉绝，雪窦仍阻修。停云朝漠漠，刚风书飂飂。盘磴度方桥，广宇连飞楼。珠玑错藻绣，金碧照彤髹。撞钟食千指，鸣板灯百篝。真成天上居，不涉人间忧。周遭富佳致，徜徉得穷搜。妙峰远色凑，锦镜波光浏。两溪来活活，千丈落漉漉。深瀑摽随凫，空潭隐灵虬。倒窥凛欲眩，俯掬清敢漱。涧草高下积，岩花零乱抽。挂壁邮猱捷，食芩闻鹿呦。日长转睍睆，雾暗啼钩辀。修生奏琴瑟，细溜锵琳璆。占晴喜哢鹊，畏雨愁呼鸠。何妨共斋钵，且复荐茶瓯。老僧颇好事，幅画肯见投。随意宿山房，无眠听更筹。念昔身万里，及此天一陬。登临世界阔，挽仰戏月遒。荣辱两蜗角，聚散一海沤。尘鞅自束缚，名场相敌雠。不念猿鹤怨，坐令泉石羞。心期晚乃惬，俗驾我尚优。胜具学支许，奇踪非陵刘。时哉山梁雉，乐矣濠上鯈。聊追兴公赋，不叹柳子囚。招招知音子，为我同声讴。"}