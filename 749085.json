{"id":"749085","title":"游摄山","dynasty":"清","author":"钦善","text":"日暮缆扁舟，一望好山色。中有高隐流，浮名招不得。庶几一遇之，扪萝循石壁。遐哉箨冠人，幽居竟无迹。斜阳照深涧，松影千寻直。下有离离花，药名半可识。欲采未携筐，此来殊浪掷。思古不能忘，久坐迎贤石。落叶如洒雨，峦气骤然黑。无风疑有风，过耳一声砉。我尚畏山精，未敢谈服食。"}