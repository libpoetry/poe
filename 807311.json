{"id":"807311","title":"满庭芳  中元节途次蒙阴追悼亡女","dynasty":"清","author":"陈维崧","text":"庾氏苟娘，左家娇女，慰情谁道非男。铭椒颂菊，略涉也粗谙。每岁因爷作客，恒归伴、阿母香奁。天涯信，灯花蟢子，频向紫姑占。江淹。何限恨，半生婚嫁，怨极愁添。只今朝五岳，敢诩幽探。惆怅中元令节，家山事、梵呗庄严。蒙阴畔，两行红泪，寄不到江南。"}