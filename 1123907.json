{"id":"1123907","title":"用一代不数人百年能几见为韵诗赋十章呈陈君举","dynasty":"宋","author":"赵蕃","text":"东南固多贤，莫与永嘉匹。王郑已骑鲸，辈流公第一。公乎不为文，为必行于代。诵习孰其人，儿童兼老辈。昔人颂诗书，论世犹尚友。生幸同斯时，识面可独不。人言会合难，会合端有数。公不绝槠洲，我政长沙住。云物瞻闽峤，风声望海滨。如何一年内，顿得见斯人。贤愚之相悬，千万或什百。所以天地间，寥寥苦难索。山色仍前日，梅花又一年。休为招屈些，好泛渡湘船。少小耽文字，初非哲匠能。空令为己学，老矣见何曾。桂阳去衡阳，道里端能几。倘许钓竿投，春风叩葭苇。流传昔多闻，邂逅今既见。顾我何足收，期公示深眷。"}