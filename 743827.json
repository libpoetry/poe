{"id":"743827","title":"游葱岭同亥白作","dynasty":"清","author":"张问陶","text":"西归访名山，葱岭秀无敌。兀如百丈台，丛树团秋色。削壁势横撑，崖下龙门拆。轰然束众流，万马争一枥。颇闻最上头，幽异凌空积。同气得尚禽，钩深复何惜。杖藜寻古径，时见蜿蜒迹。俯惊涂毒鼓，仰接垂云翼。狌鼯吒足音，花草乱扶屐。老干忘冬春，危根养孤直。连林苦纠缠，各拥玲珑石。有石必万窍，肉好出神力。沉沉何王殿，怪鸟聚檐额。玉座长寒苔，衣尘黯如客。更披虎豹丛，忽露仙灵宅。空明小石城，三户敞虚白。日瘦钟乳坚，风泉漏岩隙。寰区扰群动，繁响此中寂。灵境自常留，人心惊乍获。若置蒜山东，弹指炫金碧。葆真畏疏凿，甘向遐荒匿。谈笑谢吴人，金焦奇不得。"}