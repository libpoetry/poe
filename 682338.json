{"id":"682338","title":"徐梅涧先生授余琴予写曲调之意赋诗九章修禊","dynasty":"明","author":"乌斯道","text":"春风播良时，品汇齐化钧。崇山鸣众羽，清流跃纤鳞。咏觞托修禊，俛仰怀昔人。寂焉千载事，伤哉百年身。令德苟不著，修短何足云。达人解天韬，处世聊复尔。朋友相徵逐，亲戚自悲喜。听禽坐春风，观鱼俯秋水。閒云无定姿，虚舟随所止。俛仰天地间，谡谡清风起。琳宫閟白日，瑶台接青冥。云旗自飘飘，阴风自泠泠。鸾鹤窅无影，佩环寂无声。高崖碧桃花，澹然献春荣。惟待王子晋，繁阴坐吹笙。皎皎庭前树，温温如绿玉。春风发欣荣，春雨为膏沐。橘华净相妍，瑶草纷相属。岂非方壶中，光彩同煜煜。凤鸟何从来，睥睨下朝旭。上征天无风，远游橐无金。种兰兰不芳，行吟向江浔。渔父旷达者，庶几知我心。鹤鸣子不和，徒然有哀音。踟躇当奈何，湘水清且深。镜照在寻丈，水鉴才尺咫。团团中天月，六合光芒里。纤毫不可遗，形影随所似。自非太阴精，何能得如此。终古凛清澈，云翳徒为尔。皇天厌凡污，缟素饰下土。清光辟回邪，严威折强禦。初飞陋琼华，既积差鹤羽。一尘苟相千，万目斯共睹。吁嗟穷阴中，玄机孰能杜。长江亘荆扬，悠哉复悠哉。巴山春雪消，腾薄声如雷。牛马不可辨，鼋鼍敢徘徊。雄风挟长浪，云气何从来。歘焉载神龙，浩荡凌氛埃。英英水上云，乃在潇湘间。朝随江风出，暮逐江风还。盘旋复缥缈，遥连九疑山。重瞳不可见，但见江竹斑。明月照洲渚，于焉发长叹。"}