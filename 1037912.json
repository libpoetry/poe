{"id":"1037912","title":"送子骏朝议归阙","dynasty":"宋","author":"文彦博","text":"累年分领西台宪，留滞周南人共叹。蚤传文价出坤维，为有仙才生阆苑。桂籍登科既已失，兰筋飞步终难绊。两持漕节赋均平，历守藩符政宽简。圣皇继统始谋庙，哲辅官材专进善。巍巍云阙此归觐，禁严侍从须邦彦。离襟欲判重徘徊，林下相从池上杯。别后思君何处望，肩舆频上紫金台。"}