{"id":"56915","title":"云中两烈妇","dynasty":"明代","author":"钱宰","text":"竹贞镇云中，纵游兵掠乡鄙。张思孝妻华氏，偕子妇刘，骂贼死之。作《云中两烈妇》。云中两烈妇，风节何雄哉。妇姑誓同死，军马倏已来。姑言我死命之遭，尔方年少不得逃。欲自经不得索，欲自刎不得刀。少妇潜致词，不用刀与索。儿当激贼怒，妇姑头共斫。姑如湛卢剑，骂贼猎猎生刚风。妇如黄间弩，蹶张放弦气愈雄。厉声奋激膺贼锋，万古双烈夸云中。"}