{"id":"698046","title":"飞来寺","dynasty":"明","author":"钟万春","text":"幻迹吾生总自嗟，兴来今日泛轻槎。风烟昼断鱼龙石，萝薜秋含帝子家。峡急江中悬白练，僧归云圃问胡麻。凭轩欲矫扶摇翮，取醉仙榴五色花。灵鹫西来失画图，千峰积翠散江湖。层台瞰日诸天接，苍壁含风一柱孤。黄鹤唤回幽客梦，疏松栖老法僧垆。飞泉况复新穿石，一漱尘心信有无。天遣珠林傍翠微，清江碧石殿含晖。谁言白昼玄猿化，惟有王孙绿草腓。钟落青霄愁鬼魅，花翻瑶露湿裳衣。坐来世界沧桑外，目断霞标冉冉飞。为客江湖已廿年，抠衣今谒大罗天。玉环金锁成尘事，云笈尼珠总自然。琪树带霞笼宝筏，天花凝露印瑶川。慈航觉路元非幻，四谛真诠在目前。"}