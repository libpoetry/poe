{"id":"401764","title":"一萼红","dynasty":"民国末当代初","author":"饶宗颐","text":"绿成阴。尽参天杉树，蒙密似垂簪。远籁回音，遥泷击节，微闻切响飞沉。看无数、丹枫变色，柳拂处、枝上变鸣禽。木末风生、池边雷起，谩共登临。无限痴情幽思，幻白云千里，出岫何心。落寞古都，凄凉新碣，胜缘自费追寻。更谁簇、八重香瓣，拥万花、映日袅黄金。但觉山川不老，莫道春深。"}