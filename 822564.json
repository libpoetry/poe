{"id":"822564","title":"月当厅 雨霁延月，和梅溪","dynasty":"清末近现代初","author":"周岸登","text":"缺月半挂帘钩上，轻钩恨眼，牢锁眉心。漏短夜长，孤烛不照窗深。沈水旋添袖香，重衣篝、薄掩辟寒金。最凄楚、残蛩虚籁，似助哀吟。孀娥倩影亭亭立，怕今宵、碧天离梦难寻。厌旅倦怀，空自抚剑雷音。争遣酒边效蛮语，只怜山袋怯瑶簪。萧瑟意、穷秋老，尽百感光阴。"}