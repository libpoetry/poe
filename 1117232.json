{"id":"1117232","title":"闲居五咏 杜门","dynasty":"宋","author":"苏辙","text":"可怜杜门久，不觉杜门非。床锐日日销，髀肉年年肥。眼暗书罢读，肺病酒亦稀。经年客不至，不冠仍不衣。视听了不昧，色声久已微。终然浑为一，谁言我无归。少年常病肺，纳息肺自敛。灵液洗昏烦，百药无此验。尔来观坐忘，一语顿非渐。道妙有至力，端能破诸暗。跏趺百无营，纯白乃受染。至人不妄言，此说岂吾僭。习气不易除，书魔閒即至。图史纷满前，展卷辄忘睡。古今浩无垠，得失同一轨。前人已不悟，今人复如此。悯然嫠妇忧，嗟哉肉食鄙。掩卷勿重陈，恸哭伤人气。我老未有宅，诸子以为言。东家欲迁去，馀积尚可捐。一费岂不病，百口傥获安。田家伐榆枣，赋役输缗钱。长大可双栋，琐细堪尺椽。生理付儿曹，老幸食且眠。前年买南园，本为一亩竹。稍去千百竿，欲广西南屋。本心初不尔，百口居未足。黾勉斤斧馀，惭愧琅玕绿。东园有馀地，补种何年复。凛凛岁寒姿，馀木非此族。"}