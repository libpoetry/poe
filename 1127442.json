{"id":"1127442","title":"挽故司徒侍中赠尚书令韩魏公三首","dynasty":"宋","author":"强至","text":"建储嘉祐发先机，盖世功名古亦稀。一冠鸳行丹地立，两扶龙德九天飞。偃藩汲黯时云卧，去国周公遂不归。星坼中台薨讣入，君王泪湿辍朝衣。平生忠节见临危，四纪三朝报主知。伊尹告归曾未果，子房强卧竟难支。朝廷首配严亲飨，卤簿新排送葬仪。泽在生民功社稷，尧文更揭墓前碑。西北油幢叠总戎，六年幕府从裴公。谈兵玉帐知何在，宴客金钱定已空。麟阁英姿随爽气，凤池陈迹想清风。白头无路酬恩地，一寄哀情薤挽中。"}