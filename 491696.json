{"id":"491696","title":"题青阳行乐图歌为黄允中赋别","dynasty":"明","author":"刘崧","text":"使君临湘人，旧住青阳里。一从游宦之江郡，长忆青阳好山水。梅池之水深瀰瀰，晴绿酿涨青玻瓈。蛟龙夜擘山石裂，下注湘水衮衮而东驰。群山插天削寒碧，大云嵯峨几千尺。苍烟尽覆紫芝岩，日光却射青萝壁。图中茸帽紫绮裘，使君行乐何风流。长松过雨晓色净，抱琴来此吟清秋。琴中有声传太古，振羽流商动林莽。淳风已变知者寡，却望苍梧叹脩阻。我欲起扫石上苔，为君更置青螺杯。手攀琼枝拂明月，骑取白鹤径欲归。蓬莱蓬莱微茫不可以度，嗟我民昔捐瘠兮孰遗以哺。民今有子兮穫有稌，挽之不留兮君盍予。顾思使君兮不可忘，泛澄江兮望临湘。临湘山高兮水长，允怀使君兮乐哉青阳。"}