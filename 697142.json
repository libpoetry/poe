{"id":"697142","title":"同喻邦相别驾话旧作","dynasty":"明","author":"胡应麟","text":"高秋帆挂大江东，屈指清尊碣石同。一去鸿书迷远近，重来龙剑合雌雄。钱塘雪捲千家白，石屋霞生万岫红。何限胜游天竺顶，与君携屐待秋风。重来河朔问风流，握手天涯各倦游。疋马乍堪题柱返，双凫曾是佩刀留。平分水月眠官舍，独占湖山坐郡楼。箫鼓画船君但饮，至今人羡白杭州。"}