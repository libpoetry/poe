{"id":"1117122","title":"熙宁壬子八月于洛阳妙觉寺考试举人及还道出嵩少之间至许昌共得大小诗二十六首 洛阳试院楼上新晴五绝","dynasty":"宋","author":"苏辙","text":"缥缈危谯面面山，朝来云作雨潺潺。忽然风卷归何处，百里阴晴反掌间。嵩少犹藏薄雾中，前山迤逦夕阳红。高楼一闭三十日，遥忆岩头种药翁。伊阙遥临凤阙前，龙门女几气苍然。唐朝御路依稀在，犹想东巡尘暗天。天坛王屋北侵河，高比嵩丘一倍多。小有清灵今尚在，俗缘深重奈成魔。前朝宫阙倚芒山，殿阁层层半岭间。犹恐北来冈阜浅，太行东抱故孱颜。"}