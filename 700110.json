{"id":"700110","title":"送文惟高归郁林四首","dynasty":"明","author":"陶益","text":"郁林姻戚得逢君，积岁乡心此夕勤。泪饮离杯藏烛跋，茑萝萦月白纷纷。千里题书赠客行，悠悠鱼雁转含情。梧江桂岭秋风利，早晚能无寄数声。萍踪宦海各茫然，忠节人家见汝贤。葵藿绿阴留万里，更宜向日上凌烟。关河饯送且停骖，西北云深鹤唳南。欲采芳荪谁寄取，赖吾群从总能堪。"}