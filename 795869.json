{"id":"795869","title":"水调歌头 折庭桂寄玉雯姊，即询菊花消息","dynasty":"清","author":"王瑗","text":"分手半秋矣，金粟又飘香。对兹云外仙艳，月姊忆瑶光。不惜兔惊折取，好趁鸾飞寄与，镜助晓来妆。或用胆瓶供，静倚一枝旁。想君来，东篱下，旧芬芳。不知近日消息，可有几分黄。倘许翠衿人到，共把白衣酒酌，小醉正无妨。我辈不栉士，只合为花忙。"}