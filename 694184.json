{"id":"694184","title":"游石经寺二首","dynasty":"明","author":"陈琏","text":"孤坐不自适，言访石经山。山峰何巍巍，矗立霄汉间。禅扉洞然启，金碧炫晴峦。古碑蚀苔藓，荒径杂荆菅。贞珉镌内典，千载期不刊。谛观悟真想，陡觉心清閒。我闻小西天，境幽地殊僻。肇基自北齐，隋师重开辟。梵经十二部，刻石閟灵室。有唐开元中，金仙力修饰。香木示佳祥，神光著灵迹。至今数百年，风致宛犹昔。"}