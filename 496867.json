{"id":"496867","title":"醉蓬莱 魏国上公徐六翁招饮园池，同王季重","dynasty":"明","author":"俞彦","text":"羡蓬莱仙伯，紫府真人，自无烟火。游戏尘凡，驾明霞千朵。小筑瀛山，巧穿环海，向洞天深锁。宝树青葱，金波澹落，琪花婀娜。玉笋班中，元臣独座，门閤开东，属车回左。此际邀宾，列绣屏雕舸。舞缀行云，歌翻子夜，谈笑珠玑颗。奇俊王郎，挥毫浮白，愧颓唐我。"}