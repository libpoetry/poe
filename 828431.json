{"id":"828431","title":"八月余送亡室柩至旧京获见散原先生年八十有二别六年所矣君任北游已倦将南归闻余来止不行伯夔自上海扶病来会立之亦自津来文酒过从无虚日数年来不易得之会合也雨夜不寐感赋一首呈散原先生并邀诸君子和","dynasty":"清末近现代初","author":"陈曾寿","text":"无成真负远离别，得见初怜有语言。倦世残年仍此会，弥天一老重相存。雨风故近重阳节，尊酒难回九逝魂。不学早衰虚志事，沉灰犹藉瓣香温。"}