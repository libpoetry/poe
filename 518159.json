{"id":"518159","title":"骁将","dynasty":"明","author":"唐文凤","text":"天赋骁勇姿，世称万人敌。猛奋拔山势，健伸扛鼎力。叱咤声如雷，群马皆辟易。出没声若风，独鸷自搏击。古将应难俦，今人更无匹。伏弩发马陵，烈焰炽赤壁。怒瞋目流电，威震须森戟。镇国矻长城，戍边穷异域。报捷书露布，奏凯驰羽檄。能踵卫霍功，可继关张绩。临阵设兵机，忠君效臣职。会当图云台，千载名烜赫。"}