{"id":"721571","title":"河套","dynasty":"明末清初","author":"屈大均","text":"三面黄河阻，千群铁骑飞。受降城已没，白马将无归。风乱哀笳曲，霜生利剑威。赫连台上望，杀气接金微。长城那足恃，绝壁彼能攀。卫卒虚分戍，边人苦卖关。贺兰天失险，花马地成閒。一片延绥草，谁寻白骨还。草迷元昊国，山绕卫青城。海子黄云散，盐池皎月生。防秋稀宿将，媒卤尽游兵。坐使三秦困，边功竟不成。一片长城暮，边声不可闻。羌儿秋月下，笳吹动成群。榆柳迷青海，牛羊下黑云。今年高太白，努力汉将军。属国无三卫，中华有一墙。阉人分锁钥，债帅作金汤。地产边才少，天行劫运长。六骡殊未遁，出没在沙场。"}