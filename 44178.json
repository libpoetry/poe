{"id":"44178","title":"三月三日鹤亭自丹徒至携同宗武公乔布臧及苍","dynasty":"现代","author":"陈三立","text":"牵瘵闭幽栖，学诵阙章句。荡寐艳阳辰，桃柳乱红翠。佳人移京口，调笑蔼嘉会。拥醉扬轻舠，衫袂入融吹。山光湿栏楯，悠悠成自媚。岳僧咳唾底，写石影吾辈。低昂今古情，嬉春从辟世。踏岸窥园馆，花畔出云髻。传歌一水上，星点争明晦。终宴千徘徊，苍然飘离思。"}