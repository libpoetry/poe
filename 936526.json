{"id":"936526","title":"送陈希周赴安福令","dynasty":"宋","author":"陆游","text":"补吏鹤岭边，尊公方玉立。超遥籋风云，馀子那可及。天高鬼神恶，闻讣三日泣。晚途见嗣子，握手悲喜集。乘桴掠鲸波，信矣勇可习。巉巉风骨峭，飓雾不能袭。谓当上台省，岂复论等级。如何困无津，俛首临一邑。顾嗟六朝民，龙钟垂八十。肯来野水滨，半月解书笈。吾杯仅容龠，安得看鲸吸。伫立送归鞍，霁日满原隰。"}