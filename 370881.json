{"id":"370881","title":"庆清朝慢·辛丑长安元夕同王雪子金绘卣集汪西亭水部寓斋赋","dynasty":"清代","author":"厉鹗","text":"扫雪灯楼，障风酒幕，千门春散京华。閒情似梦，小欢深醉销佗。莫趁走桥人去，故园伴侣在天涯。当杯有，一般好月，烛影初斜。箫鼓隔墙未厌，况水曹诗俊，淡墨栖鸦。疏香共忆，窗外应少梅花。从此满城斗草，细娘催上卓金车。心期远，莺边古寺，雁外晴沙。"}