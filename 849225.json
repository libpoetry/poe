{"id":"849225","title":"寓萧塘皆春堂偶成","dynasty":"宋","author":"卫宗武","text":"红云逐水流，春事随飞扬。昔嗟节序移，今苦岁月长。荐为萧水游，物是人则亡。西园得逍遥，暂寄风雨床。栾栾荆棘中，尚馀赪紫妆。晚芳衒鲜妍，婉娩春满堂。倚栏俯澄碧，浩荡花藕塘。寿柏虬龙姿，古桂鸿雁行。幽禽三五弄，髣髴疑宫商。林园岂不好，惆怅辰匪良。辰良其何时，世运安有常。我欲把犁锄，老此桑麻乡。却虞远城市，物怪尤披猖。不如依坟垆，结茅千仞冈。寄玄而栖白，抗志于羲黄。清泉碧嶂间，殁则于斯藏。"}