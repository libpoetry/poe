{"id":"1002064","title":"道人彭永年来番禺过访相约归日游阁皂","dynasty":"宋","author":"曾丰","text":"雅性苦无他嗜好，山之佳处吾皆到。江西山半入诗中，点检怪犹无阁皂。吾家十世江西居，南来始得阁皂图。垩文横斜水曲直，煤汁浓淡山荣枯。燕閒指顾图之上，神游满意酬心赏。已空沙界无大千，那信沧溟有方丈。诗仙来往白云乡，惟沈廷瑞伊用昌。画帘捲舒纳夜月，金鼎开阖吞朝阳。两篇之外有馀景，孟阳摹写得要领。或云图是无声诗，犹将幻梦对泡影。撙斋或是武夷曾，道人未必非老彭。相逢恍惚似前世，一笑舂容话长生。大道一成百无恐，仙家犹被死生动。逃劫莫如徐佐卿，山行未免飞矢中。道人词诎不敢争，殷勤约我游青城。横江孤雁飞且鸣，便是道人出相迎。"}