{"id":"290035","title":"齐天乐·雨夜宴集，即事","dynasty":"现代","author":"郭则沄","text":"人生难得秋前雨，安排画屏今夜。韵逗歌蝉，凉分宿燕，新曲巫弹罢。狂枝翠亚。渐暗水漂花，酒怀就泻。一洗鸳尘，屧痕愁问旧亭榭。伶俜怜取小凤，乍飘镫去晚，罗袖禁洒。锦陌心遥，银湾路迥，多恐莲房香卸。欢华暂舍。剩断续千丝，楚云萦惹。起听檐铃，冷釭红又灺。"}