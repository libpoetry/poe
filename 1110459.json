{"id":"1110459","title":"疏山寺次白文林韵三首","dynasty":"宋","author":"孙觌","text":"翠干轩轩迥出林，夜风吹籁紫箫音。老龙头角云霄近，玄豹文章雾雨深。末路浮荣炊剑首，半生遗恨寄琴心。愁吟独溅花前泪，故国山河百战侵。藜杖匆匆集晚林，长廊破壁撼钟音。天涯流落相逢地，杯酒殷勤莫厌深。万里功名飞燕颔，千金博饮炙牛心。更闻好句惊人倒，一洗蛮烟瘴雾侵。黄花翠竹小丛林，卧听南山白石音。蚁斗已空遗垤在，蜗跧终恋故庐深。掀髯一笑追前谬，礼足同参看此心。且向疏山结香火，人生莫受二毛侵。"}