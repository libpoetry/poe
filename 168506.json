{"id":"168506","title":"与魏衍寇国宝田从先二侄分韵得坐字","dynasty":"宋代","author":"陈师道","text":"将老蒙误恩，受吊不受贺。欲起尚迟回，积闲习成惰。向来二三子，相与守寒饿。一日不可无，三岁安得过。是时秋益高，夜永月初破。漏鼓已再更，坐者余几个。酒薄多可强，谈胜坚莫破。檐昏读字细，林缺瞻星大。吴吟未至慢，楚语不假些。怀远已屡叹，论昔先急唾。身世喜相违，真成螘旋磨。平生陈孟公，岁晚不惊坐。"}