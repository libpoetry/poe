{"id":"262861","title":"一萼红·戊辰春暮题葬花美人","dynasty":"现代","author":"丁宁","text":"数芳辰。甚清明过了，依旧是伤春。扑蝶情慵，湔裙约懒，无那如水黄昏。绕香径、鸦锄漫整，怕杜宇啼醒落花魂。堕粉揉烟，乱红凝露，肠断真真。犹记剪蛾方罢，又踏青挑菜，转眼皆陈。燕老枝空，云归梦冷，惆怅轻影难扪。待重问佩环恨杳，捣湘桃和雪驻仙尘。日暮东风吹泪，都化愁痕。"}