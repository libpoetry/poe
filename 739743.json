{"id":"739743","title":"袁子才招同年卜五峰邵星亭陈紫山徐紫汀程巨山徐亮彩集平台次子才韵","dynasty":"清","author":"蒋麟昌","text":"琼花零落珊瑚树，赭罗香袱渺何处。天上明星几度移，高台百尺空蟠踞。神仙朝骑鹤背来，坐看白云不知去。奇语鉴开五色天，顾我以茹彼以吐。主人邀我朝酒星，旋傍龙头吸甘露。双童手擎缥粉壶，冰桃雪藕知无数。醉扬罗袖逐飞乌，长松筛阴挟风怒。意气浑如出岫云，举头欲向苍穹诉。东方日出徒劳劳，雕轮碾尘走烟雾。可惜人间尽劫灰，溪流不记当年路。拔醅百瓮意独厚，局蹐都为俗所误。安得羲和更倒行，不教座客知天暮。"}