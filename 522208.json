{"id":"522208","title":"归鹤辞","dynasty":"明","author":"顾清","text":"鹤飞去兮空江长烟，鹤归来兮春酒宾筵。入门兮矫顾，驯予阶兮绕予轩。浅水兮平田，怀鷇雏兮宛当年。忽飘然兮何意，思寥廓兮翔骞。仙人兮华表，俯城郭兮依然。信水云兮增旷宁，旧巢兮长捐。廉珠兮不远，和璧兮终全。哄满堂兮一笑，歌南飞兮间朱弦。惟人生兮一世，与万物兮周旋。虽含灵兮我异，同声气兮相宣。凤千仞兮览辉而萃止，鸾五色兮顾影而蹁跹。苟颛颛于饮啄兮，亦奚以间于鹰鹯。月明兮沙渚粲，缟衣兮映修竹之娟娟。"}