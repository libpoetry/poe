{"id":"966992","title":"诅蚊","dynasty":"宋","author":"贺铸","text":"公舍踞阴沟，维蚊得所在。朝昕灭声迹，曛暮相期会。挟是党与繁，岂资躯力大。饥心过狼贪，毒喙甚蜂虿。侜张巧中人，勇悍将何奈。贫无绡葛裯，拙计燃萧艾。徒自取熏蒸，举家更嚏咳。烟销尚鼓箑，夜久禦益懈。坦腹恣交攻，烦痒如搔疥。神疲复梦悸，少不容清快。如何造物工，种此生民害。安得长风驱，投诸四荒外。断之严霜诛，并命不可贷。丑类傥一遗，馀孽行当再。"}