{"id":"756009","title":"季硕五妹以诗见示题其卷后","dynasty":"清","author":"曾懿","text":"人生处世苦局促，惟有新诗可傲俗。摇笔长吟天地宽，放怀何必争荣辱。吾家季妹诗最豪，百篇挥洒才弥速。哀艳应教谢、鲍惊，苍凉直使韩、苏伏。长途千里历风尘，牢愁欲效穷途哭。阅历因知世路艰，翠袖单寒频倚竹。遨游湖海衣化缁，陶铸江山字凝绿。松压严霜挺秀姿，梅含古雪得奇馥。清烈如闻越石笳，激昂疑听渐离筑。扫除俗艳与凡音，开卷琳琅先豁目。忆昔故乡聚首时，推敲共剪西窗烛。裘葛回环逾十年，吟囊早已盈千束。自惭随宦走皖江，尘海羁縻总庸碌。披卷真同《下里》音，挥毫难奏《阳春曲》。今君征棹赴姑苏，一路溪山诗料足。酒酣落笔凌沧浪，别绪匆匆梦魂逐。宛转相思何处寻，临风遥指君山麓。"}