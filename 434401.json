{"id":"434401","title":"满江红 李孝先寿日四月八日","dynasty":"金末元初","author":"李俊民","text":"小雨初晴，风摇荡、绿阴清昼。见说道、长庚复向，人閒钟秀。又对上番成竹笋，能忘赠别垂条柳。看将来、三五月圆时，人如旧。浮世事，君知否。春梦断，空回首。笑平生豪迈，气冲牛斗。幽鸟自歌无谱曲，飞花故送长生酒。待骑鲸、海上再相逢，为君寿。"}