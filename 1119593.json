{"id":"1119593","title":"苦雨次前韵四首","dynasty":"宋","author":"陈造","text":"雨脚波头远接连，衣寒础润犯梅天。谁怜旅食缁尘客，日问珠炊与桂然。墨云筛雨密还疏，欲出涂泥恐溅裾。恶况横陈费料理，枯棋浊酒有驱除。安排看驾趁游人，禁籞犹迟汉帝巡。留取晚香天一笑，倩谁寄语主林神。骚窣松筠听夜喧，淙潺盆盎骇朝翻。衰翁危坐追交态，旧雨轩车尚到门。"}