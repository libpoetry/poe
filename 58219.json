{"id":"58219","title":"醉樵歌·东吴市中逢醉樵","dynasty":"明代","author":"张简","text":"东吴市中逢醉樵，铁冠欹侧发飘萧。两肩矻矻何所负，青松一枝悬酒瓢。自言华盖峰头住，足迹踏遍人间路。学书学剑总不成，惟有饮酒得真趣。管乐本是王霸才，松乔自有烟霞具。手持昆岗白玉斧，曾向月里砍桂树。月里仙人不我嗔，特令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。"}