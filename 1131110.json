{"id":"1131110","title":"致政王子融侍郎挽辞三首","dynasty":"宋","author":"韩琦","text":"公昔求还事，年犹未纵心。轩裳轻俗累，水月瑩禅襟。乐任荒三径，閒时戏一禽。陶然踰五闰，已矣世同钦。伯氏勋名永，繇公左右然。贤碑求帝篆，行录广时传。馀范光门法，遗文粲史编。欲知天报厚，五福赐君全。昔贰淄川政，尝依太守贤。于门钦世德，阮巷忝亲联。仆始惭当轴，公方遂引年。音容俄永隔，抆泣望新阡。"}