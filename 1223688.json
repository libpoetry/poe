{"id":"1223688","title":"盗发亚父冢","dynasty":"元","author":"虞集","text":"盗发亚父冢，宝剑实累之。冢开宝气尽，狱吏书盗辞。盗言惟见宝，宁知亚父谁？项王不相信，弟子遂舆尸。黄肠下深锢，千岁复何为。大河绕城东，落日在城西。过客立城下，踟蹰望安期。朱光出东海，高台迎赫曦。六龙献阳燧，九凤保金支。鍊丹轩辕鼎，濯景昆崙池。拜赐冰玉佩，玄洲共遨嬉。"}