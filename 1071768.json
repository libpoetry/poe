{"id":"1071768","title":"夜与疏山清公对语因设果供戏成长句","dynasty":"宋","author":"韩驹","text":"落叶屑窣鸣风廊，四无人声夜未央。道人过我谈真常，客舍有底相迎将。竹炉篝火曲木床，乌桕为烛枫脂香。青梨累累饤坐光，黄甘十子近著霜。醯梅蜜杏经年藏，红糁缀枝加柘浆。莼藕藷芋蘘荷姜，堆盘满桉次第尝。忆初见翁修水旁，转头八十须眉苍。尔时尊宿略丧亡，屹如枞桧老不僵。而我昔漫参朝行，十年投闲坐老狂。人生一梦炊黄粱，诸法本闲人自忙。况今世故甚扰攘，与翁幸憩菩提坊。夜阑一酌馀甘汤，他年此乐不可忘。"}