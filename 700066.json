{"id":"700066","title":"重阳与诸友游圭峰二首时闻边报","dynasty":"明","author":"陶益","text":"招携九日上圭峰，云拥禅关鸟道通。石室有僧谈桂父，玉台无地访芝童。黄花带露垂幽径，白雁鸣霜翼疾风。愁忆边尘秋又暮，独弹孤剑倚长空。峭壁礤峰石径斜，玉台风致小南华。相逢且试登山屐，有兴还期泛海槎。争说六师隆汉节，厌闻千里动胡笳。彤云极目忘归路，野菊离离无数花。"}