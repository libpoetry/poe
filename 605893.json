{"id":"605893","title":"赠李嗣业太学有引","dynasty":"明","author":"卢龙云","text":"圣主当阳日，临轩雅好文。四郊承累洽，间亦起尘氛。安危时注念，将相总难分。有美南州彦，修洁袭清芬。千秋绳作者，万里志奇勋。家学源流远，趋庭嗣述勤。绮谭绎霞馆，保泰虑弥殷。应心思哲匠，屑玉见缤纷。洞彻天人理，宁惟躐典坟。请缨追往烈，草檄震前闻。燕台方市骏，冀北未空群。扶摇将直上，阊阖待排云。吉甫称为宪，他时或属君。"}