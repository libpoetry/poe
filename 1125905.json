{"id":"1125905","title":"陈安止迁居三首","dynasty":"宋","author":"郭祥正","text":"陈子勇于退，退无十椽屋。邻家颇好事，借宅并山隩。堂庑稍宽静，垣墙亦新筑。春渠涨朝雨，涓涓漱寒玉。呼童种瓜果，教仆洗松竹。身虽在城郭，志实寓溪谷。诵持方广经，一餐止蔬粟。所喜远膻腥，佛事要清肃。弗学陶长官，持杯媚秋菊。弗学屈大夫，含悲葬鱼腹。唯慕金粟老，不二常具足。若许浪士游，时时跨黄犊。陈子贫无居，东家借茅屋。达士宁羞贫，四方所居隩。平台荔阴下，天匠资尔筑。青分一畦兰，绿种万竿玉。幸遭文明运，志岂效孤竹。又非远人音，欲以逃空谷。翛然置藤榻，示疾肖金粟。咒饭施诸鬼，夜半风肃肃。嗟予在罗网，未暇亲杞菊。忧愁无端来，刀剑搅胸腹。渺思泛沧浪，期君濯双足。时或临大野，泥耕看健犊。彼美隐官隐，苍林映深屋。俗驾远庭除，佛像镇堂隩。兰芷稍扶疏，荆榛已锄筑。沉思第一义，修持若砻玉。觉城开迷云，魔军当破竹。接人有馀地，拔我出坑谷。斋羞复招要，甘香蒸黍粟。永与膻荤辞，既饱精神肃。石坐衬枯蒲，茶瓯泛新菊。醍醐灌诸顶，饥火灭空腹。昔闻居士饭，一钵万人足。君若乘三车，愿为车下犊。"}