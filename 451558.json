{"id":"451558","title":"胡僧返乡过杭招留社诸君饮","dynasty":"当代","author":"钱之江","text":"夫子圣于时，有以厄陈蔡。侏儒饱欲死，广文饭粗粝。士固有穷达，穷乃见真态。一事不可忍，平居对驵侩。旧雨惠然过，何劳折简徕。具酒燕诸贤，风云此际会。一樽细论文，味在咸酸外。语及文运衰，抚膺有馀慨。道有显晦时，劫有成住坏。湘累不可追，彼苍方愦愦。谁其疏凿手，茫茫开九派。风雅见揄扬，大伪从沙汰。我辈虽不敏，略自陈曹郐。此意与谁言，夜气正沆瀣。"}