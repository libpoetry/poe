{"id":"704480","title":"寄赠林井丹兵宪入楚","dynasty":"明","author":"黎民衷","text":"执戟当年侍汉庭，独排高议上青冥。风尘挥手江天远，犹知金门忆岁星。楼船江汉拥飞旌，鼓角中宵气未平。闻道十洲分甲马，关门元有弃繻生。白玉仙人李子藩，天涯朋好几人存。使君复此河梁别，摇首西风未可论。龙飞六宇汉江清，王会千年叶颂声。漫说大风恩猛士，即看霖雨慰苍生。"}