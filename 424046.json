{"id":"424046","title":"渡江云·蟠云先生招集江心浩然楼，阻雨未至，赋此致意","dynasty":"近现代","author":"梅冷生","text":"层楼劳望眼，旧狂料理，十载付飘篷。过江词客老，不尽寒涛，迸怨入丝桐。伶俜得已忍，更凄迷、换羽移宫。何路寻、残花废辇，故国又西风。追踪。前秦后李，短制长谣，掷江流何用。凭寄与、苍凉猿鹤，寂寞鱼龙。阶帘山色浑沉睡，奈天涯、春意惺忪。春未远，沙沤应笑人慵。"}