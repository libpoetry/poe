{"id":"496264","title":"万年欢 和答白下史恭甫庆予六十之作二阕 其二","dynasty":"明","author":"夏言","text":"千古高情，爱王氏堂槐，陶公门柳。说甚补天扶日，祇凭赤手，廿载龙颜左右。嗟绿鬓、而今白首。喜年华、花甲才周，正是还山时候。勋名何有。看世间、几个诗人，也堪不朽。留取精神，做太平迂叟。春酒年年为寿。旋采摘、野肴山蔌。更浩歌、一曲沧浪，长舆溪翁为偶。"}