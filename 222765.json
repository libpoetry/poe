{"id":"222765","title":"纯阳洞读书和中山陈礼郎韵","dynasty":"宋代","author":"蒲寿宬","text":"弄珠寄南海，移文讥北山。出处虽异位，梦觉同一关。纯阳有真境，古洞扃林端。绝顶像纬逼，六月天气寒。道人讨幽胜，诛茆谋盖棺。缘深野鸡狎，供罢斋鱼閒。斗轩适容膝，点勘酬铅丹。理义贵自得，神仙谅非难。嗟我久荒索，摧心罹棘艰。羞羡鹤俯仰，空悲马班醒。终南在何许，得去何须还。"}