{"id":"828328","title":"舟中寄高云麓同年","dynasty":"清末近现代初","author":"陈曾寿","text":"嗟子亲药炉，正坐甚疾恶。槎枒塞胸臆，触事森然作。热血吐向壁，烦冤自煎灼。汉鼎系一丝，孤臣天所活。经旬不相见，执手惊瘦削。述病语滔滔，真气犹喷薄。赴召予北征，欲行足若缚。知君贫似我，裹饭独君托。琨逖心则同，张范风已邈。何时地雷复，乾坤洗浑浊。中兴拜我皇，功胜万金药。"}