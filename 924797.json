{"id":"924797","title":"奉使契丹二十八首 伤足","dynasty":"宋","author":"苏辙","text":"少年谬闻道，直往寡所疑。不知避碍险，造次逢颠危。中岁饱忧患，进退每自持。长存鄙夫计，未免达士嗤。前日使胡罢，昼夜心南驰。中涂冰塞川，滉漾无津涯。仆夫执辔前，我亦忘止之。马眩足不禁，拉然卧中坻。异域非所息，据鞍几不支。昔尝诵《楞严》，闻有乞食师。行乞遭毒刺，痛剧侵肝脾。念觉虽觉痛，无痛痛觉知。念极良有见，遂与凡夫辞。我今亦悟此，先佛岂见欺。但尔不即證，欲往常迟迟。咄哉后来心，当与初心期。"}