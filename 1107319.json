{"id":"1107319","title":"张明远自持其所居萃胜亭记来求诗为赋三篇","dynasty":"宋","author":"冯时行","text":"静躁固异秉，出处良一途。岩前东来人，翻然应时须。赫赫帝者师，去与赤松俱。钟鼎与林泉，天以私吾儒。穷达俛仰间，取舍亦须臾。曲士胸臆窘，屈伸自囚拘。长往信已隘，不休谅其愚。倚天霜崖姿，岱表张延符。桂栋辛荑楣，超然结云庐。花草粲绮罗，清飙发笙竽。冈峦为肺腑，烟霞相友于。逍遥以徜徉，聊可与为娱。伏枥万里心，勿作山泽癯。百城何岧峣，储清自太初。静境超人寰，群仙之所居。清都閟宝箓，宫阙函丹书。真人拜玉庭，天帝手自除。宝盖相参差，缥缈来空虚。我欲从之游，兹山遂慵疏。朝霞以为食，浮云以为车。此意靡坚决，西望空欷嘘。君今定不凡，买山自菑畬。上方切层霄，伊蹊百步馀。瑶草破雾收，青精凌雨锄。往往逢迎间，松乔曳云裾。为我语羡门，问讯今何如。文章盖代手，千载柳柳州。落笔记山水，奇香撼琳球。开卷一再读，宛若从之游。历历爽心目，毛发为飕飕。若人嗜清旷，步履素得幽。揽胜得枢要，天地不可搜。巉巉华山孙，藤萝护维陬。绝顶葺荷盖，风月共夷犹。物色自飞动，与我相答酬。千里入睥睨，远眼纵莫收。凭轩写清绝，文与境趣侔。柳魂不可招，君几绍前修。何当弃圭组，从君送清愁。"}