{"id":"870103","title":"夜坐","dynasty":"宋","author":"司马光","text":"春阳气未胜，重为阴所乘。涔涔积雨阕，惨惨馀寒增。流云郁不开，烈风尚凭陵。夜阑闭户牖，青晕生昏灯。僮仆悉已眠，书几久攲凭。涉猎阅旧闻，暂使心魂澄。有如行役归，丘园恍重登。又如远别离，邂逅逢友朋。嗟嗟宦游子，何异鱼入罾。夺其性所乐，强以所不能。人生本不劳，苦被外物绳。坐愁清旦出，文墨来相仍。吏徒纷四集，仆仆如秋蝇。烦中剧沸鼎，入骨真可憎。安得插六翮，适意高飞腾。"}