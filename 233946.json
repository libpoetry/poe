{"id":"233946","title":"志道生日为诗勉之","dynasty":"宋代","author":"真德秀","text":"我闻洙泗言，惟仁静而寿。汝欲绵修龄，斯义盍深究。越从开辟来，新故更禅受。巍巍独山岳，屹立镇宇宙。其体固而安，其形博而厚。嘘呵可云兴，涵煦草木茂。皆由一静功，变化生万有。千古无动摇，两仪等悠久。吁嗟人心危，六凿互攻斗。眇焉方寸微，怵彼群物诱。扰扰无宁期，得不易衰朽。汝今志于学，一念贵操守。天真浚其源，人伪窒其窦。冶容命之斧，妖声性之寇。腊毒由厚味，乱德本醇酎。当如御雠敌，岂但恶恶臭。斂然肃襟灵，神物森左右。融融湛虚明，役役息纷揉。还吾性之仁，万善此其首。但存达德三，可卜与龄九。不胜玉女心，持用荐杯酒。"}