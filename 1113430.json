{"id":"1113430","title":"桂隐纪咏四十八首 桂隐","dynasty":"宋","author":"张镃","text":"未说花开好，团看叶自奇。明朝非愿避，爱树恐相离。数举营巢债，才成作佛庐。随堂展单钵，均是道人居。地势本居中，因湖别南北。三十六计中，吾今计为得。谁无数椽屋，盖成多是俗。如此乱山中，非关松石竹。下瞰东邻寺，钟声殷两山。贪吟尝忍冷，薄夜不知还。不作风波民，已铸赫胥印。同好岂无人，望崖行少进。宝画光腾处，乔林更碧峦。权衡主人福，压尽世间官。夜月三杯色，晴荷十亩香。若教兴世念，不甚觉风凉。相别音书断，相逢语话稀。平生胶漆处，正要世情疑。煖坐无寒涕，窗油雪让明。地炉糠火熟，饱听乱松声。杜老诗中佛，能言竹有香。欲知殊胜处，说著早清凉。香炷对清晨，微言得问津。所师非传癖，手泽仰如新。大易缘何有，难逃此问中。不从横画会，爻象总能通。因看上下经，便无烦恼事。慈俭不为先，躬行五个字。翠竹是真如，目前须荐取。恁么做禅和，被人鞔似鼓。世界无非我，心怀即是天。玉堂并草舍，何地不安然。触处天光发，何尝离定中。问云谁散乱，又道主人公。阴洞亲寻遍，灯惊蝙蝠飞。坚明敲紫玉，一似采时肥。濯濯何年有，先公手种成。至今揩痒虎，来认读书声。化国舒长日，林隈分外知。年年庭荫匝，数遍鹊寻儿。抛絮轻于柳，栖禽不待凰。题诗非胜纸，留咏托枝凉。皂隶百轻肥，金朱弹丸箧。君方踞胡床，风掀缃册叶。掩抱复回环，亭居紫翠间。思量天下物，谁更好如山。立缟芳桂阴，置汝固已当。他年莫姓丁，止厕子侄行。唤作大圆镜，波文从此生。何妨云影杂，榜样自天成。月出烟暝时，水调谁家唱。短棹欲相寻，先经此亭上。芒屦方疑湿，天晴径又乾。由来云在下，木杪是栏干。小楫轻撶去，无人伴此翁。午烟青一点，鱼虎出深丛。溪叟挈笭箵，曾来候此亭。未知余不杀，刚要著鱼经。一片吹来锦，人言是杏花。倚栏堪把玩，胜似日边霞。莫羡海棠色，听言著子时。骊珠千万颗，撒向嫩桑枝。柘弹黄金子，谁将满树装。珍禽来往惯，风落不惊忙。疑驾洞庭帆，累累看绕山。花时芳气洁，伯仲素馨间。不向他园去，能来共竹林。故乡知我念，特地奏秦音。欲向松间去，梅西竹坞穿。莫言吟兴在，风雪灞桥边。新篁故蒙丛，恶草刚荟翳。删薙似少恩，成渠玉无际。初因桥种柳，却用柳名桥。桂隐从兹入，春风莫浪招。桥向平边度，风从阔处来。泠然旬五日，无去亦无回。窈窕或崎岖，不是邯郸步。因来此凭栏，又送孤鸿去。半岁吏尘役，天书教放归。思量难报称，安稳饭和衣。城市非无地，如何此结庐。一家耽静乐，两个水边居。闻道华胥国，依稀似醉乡。近来参得透，睡稳不因床。风日清美时，月露澄爽际。能来此徜徉，扫除闻见翳。潜通大壑水，一杯千虑散。只因都放下，如热病得汗。鹊饮树底泉，人立石边路。相亲不相疑，所性平等故。路入前山处，苍苔裹石棱。不逢负薪叟，时见隔林僧。方舟卧看花，丹霞二三里。穷眼谢玄晖，休言馀散绮。玉立蜻蜓小，香欺漫港秋。百年清绝意，孤棹抵封侯。"}