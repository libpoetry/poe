{"id":"1246048","title":"黄华一首送叶师仁省兄还栝苍","dynasty":"元末明初","author":"刘基","text":"睆彼黄花，有烨其辉。骊驹在路，送子于归。蔚彼柔桑，猗其条矣。心之怊矣，维其辽矣。翩翩者鳦，亦习其羽。悠悠者途，孔脩且阻。执子之手，酌子以酒。言念言怀，劳心如纠。子有兄弟，维胸维臆。嗟我之怀，曷云能极。瞻彼崇阿，维云茫茫。之子之往，多我慨伤。鸿雁于征，载号载飞。兄弟之远，胡宁不悲。山川遐邈，日月逾迈。送子于归，俾我心瘵。"}