{"id":"432110","title":"黄山纪行词八首录三 蝶恋花 黄山宾馆阻雨作","dynasty":"近现代","author":"张涤华","text":"山约流云行复住。卧听涛声，又是天将暮。叠嶂当窗疑无路，望中一片青青树。犯暑远来应小驻。多谢山灵，为洒清尘雨，明日放晴扶杖去，会须遍记经行处。呼朋同上文殊路，百折山程，蹑绿扪青，树杪泉流戛玉声。松阴小憩半山寺，绕屋云生，隔壑琴鸣，更向天门坎上行。石磴回旋下碧空，连桥架涧饮长虹。玉屏遥在众山中。依约钟鸣云谷寺，扶疏叶认异萝松。明朝归路避眉峰。"}