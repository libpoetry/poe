{"id":"644594","title":"癸酉岁京府徵考试继奉蜀王殿下命述事","dynasty":"明","author":"方孝孺","text":"少时轻离别，志气誇壮强。及玆未莫年，巳复多感伤。念昔之蜀都，执经侍贤王。放怀礼法地，取乐文翰场。耆俊满大廷，济济会冠裳。出言有同趣，讲艺靡乖方。惟王帝室英，聪达世莫当。精诚洞千古，一目连十行。道大才更雄，气温色弥庄。劳心抚庶政，虚巳思虞唐。封内数十州，德声蔼洋洋。皇天䧏嘉贶，百谷屡丰穰。盛美不自居，检身循典章。凝情观众妙，博问取所长。自惭鲁钝学，三岁承宠光。避席玉座侧，设醴金殿旁。睿哲能兼容，阙失专覆藏。采陟等葑菲，比珍匪琳琅。近者迎属车，拜辞褒水阳。情真赐色笑，感激铭肺肠。喜遇大比秋，斋官含昼凉。寸情拟披豁，古训思对扬。虽乏㳙埃?，忠贞誓无忘。岂知事难必，曩愿弗获偿。徵书京国来，迅若晨风翔。谬忝较文职，守臣启储皇。储皇新德政，出令闻八荒。戒饰况丁宁，庸薄实恐惶。经旬废寝食，呕欬病在床。王人俄继至，币自藩阃将。强起扶杖迎，坐语两徬徨。报国固臣节，效信亦士常。趋召违天朝，惧非义所臧。王心秉忠孝，处事明且详。微衷倘见察，庶或贷死亡。赫赫我大明，幅员同夏商。仁恩洽宇宙，帝业炽以昌。九有如一家，内外咸乐康。取士皆为国，何尝限封疆。蜀道平若砥，汉水浅可航。胡为不能往，矫首徒慨慷。白日流光辉，葵藿随低昂。愿王崇明德，以慰葵藿望。"}