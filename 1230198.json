{"id":"1230198","title":"送郑南仲赴昌化主簿","dynasty":"元","author":"刘濩","text":"熙宁言利臣，官好面堪唾。伟矣郑介公，直声千古播。几叶有此孙，能倡众莫和。湖学四五年，毡寒不禁坐。况投万山中，瘦马仍县佐。试讶鸾栖林，何如蚁旋磨。传闻邑父老，置酒预相贺。此士多读书，爱人不可货。今年秋风高，勿畏茅屋破。但虑执法家，需君惊贪惰。白云缭山腰，窗竹累千个。坐念老广文，德尊犹坎轲。县庭一分宽，百里减寒饿。苟无泽物心，卿相徒尔大。版牍焉足稽，弦歌故非过。起瞻东壁明，讵患南箕簸。时访隐者庐，谈馀曲肱卧。公田定几何？适半种粳糯。"}