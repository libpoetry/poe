{"id":"627109","title":"梦母","dynasty":"明","author":"陈邦彦","text":"东风入江树，古巢发新枝。有鸟将二雏，中道失其雌。大雏就口食，小雏鸣且悲。感之涕如雨，念我靡依时。悠悠八年所，冥漠恫馀思。峡江匪云远，昨夜梦见之。眷焉问婚嫁，摽梅当及期。念子方食贫，何以为行资。含颦拜稽首，妹氏今远离。严亲重颐养，家督敢言疲。同气亦无几，黾勉分所宜。闻言似颜解，抚慰不能辞。明发一追省，苍茫沾我颐。幽明渺以隔，精爽尝相随。生事尺寸间，俯仰愧埤遗。雁鸣桃花发，母也重犹夷。荏苒日斯迈，胡然天一涯。不能慰重泉，安用生儿为。"}