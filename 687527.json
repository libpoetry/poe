{"id":"687527","title":"秋怀和答友人戴师观五首","dynasty":"明","author":"孙承恩","text":"清宵不能寐，起坐发哀吟。明月照高楼，浮云起层阴。百年宇宙内，慷慨忧思深。所思亦何似，世故万感侵。四时更代谢，光景易销沉。丈夫志事业，念此那能禁。美人隔秋水，倾想遗嘉音。报酬愧无侣，拟托双南金。月明姜被寒，掩映成独宿。天涯若飘泊，念我亲骨肉。春风吹荆花，负此正芬郁。慈闱奉晨昏，不得共粟菽。忧来浩无端，清泪动盈掬。萧条鹡鸰诗，展卷不忍读。嗣音久疏旷，引睇伫双足。明发当有至，灯花结新绿。美人生南国，丽质耀目明。与我结绸缪，执手瞻三星。并绾同心结，双吹紫鸾笙。中道忽暌违，迢递京国行。缪通金闺籍，欲去羁功名。空斋耿思忆，我岂如长卿。遥遥天涯梦，落月屋梁停。愧无缩地术，黯然伤我情。杨朱泣岐路，墨翟悲素丝。习染当自择，去适慎所之。流光俯仰中，昨者非今时。请看桃李花，倏忽成空枝。努力崇令德，研精寄幽词。少壮一无能，老大徒嗟咨。仙人不可学，漫托餐玄滋。落日不返照，逝水无回期。古人贱尺璧，此语当三思。肃肃风振叶，冥冥雨翻盆。羁人悄无事，兀坐掩重门。朱炎何有哉，暂得免蒸燔。澄神任偃仰，澹默灵台暾。简册有真趣，几席无嚣烦。兴来发嘉句，亦复开清樽。落魄浇愁肠，经营役吟魂。须臾华月上，耿耿依黄昏。薿薿庭下树，小结浓云屯。放情六合外，飘飘凌紫氛。"}