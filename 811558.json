{"id":"811558","title":"阮郎归三首","dynasty":"清","author":"史承谦","text":"避人踪迹待寻欢，罗衣耐晚寒。今宵真个出来难，花梢月已残。灯烬落，泪珠弹，匆匆话夜阑。明朝依旧隔重关，凭谁画远山。香残醉浅正无憀，轻寒透薄绡。谢家池馆坐清宵，桐花如雨飘。弦月下，粉痕娇，倚阑听玉箫。明河影里路迢迢，漏长飞梦遥。残冬风月未全寒，窗边梅蕊妍。一枝银蜡照芸编，此生无别缘。尘事减，远情牵，鱼书何处传？酒精香梦已都捐，无心忆少年。"}