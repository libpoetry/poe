{"id":"220060","title":"玉簪花·秋露日以繁","dynasty":"宋代","author":"李处权","text":"秋露日以繁，秋气日以清。爱此堂下花，色好香满庭。藉之青玉叶，表以白玉英。微风过披拂，小雨来滋荣。我老味更薄，与世无复情。颓然衰病余，见花犹眼明。俗客不到门，取琴花前横。小童为席地，取酒花前倾。昔人工比物，言簪岂虚名。愿登君子首，雅与冠弁并。"}