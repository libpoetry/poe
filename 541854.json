{"id":"541854","title":"醉歌行崔太傅席上作","dynasty":"明","author":"谢榛","text":"绿草何葳蕤，秋风吹复吹。名园物色照罗绮，转眼萧条鶗鴂悲。富贵可能长满意，就中忧喜多参差。君不见平原待士重然诺，豪侠酬恩终是谁。未必知人在仓卒，难将宝剑分雄雌。故园还寻旧朋好，一丘半壑相游嬉。路傍采菊花，林间指酒旗。杖挂百钱随兴尽，瓦杯无谢黄金卮。城头月出任归迟，醉和青莲居士诗。山鬼亦久立，岭云亦低垂。惊波荡平鹳鹤渚，大风吹断猢孙枝。落落胸怀自天地，前身或是偷桃儿。白首狂歌倒接䍦，接䍦与尔偏相知。旦浥海霞之清气，夜沾松露之华滋。轩冕几人老无恙，野谈宁结渔樵期。万古圣愚一生死，山川不异开辟时。我欲买田种黍剩酿酒，丹侣遮莫留茅茨。阅世独醒太索寞，请看北邙高下冢累累。"}