{"id":"1198705","title":"拂舞歌诗三首 其一 白鸠篇","dynasty":"魏晋","author":" 无名氏","text":"翩翩白鸠，载飞载鸣。怀我君德，来集君庭。白雀呈瑞，素羽明鲜。翔庭舞异，以应仁乾。交交鸣鸠，或丹或黄。乐我君惠，振羽来翔。东璧馀光，鱼在江湖。惠而不费，敬我微躯。策我良驷，习我驱驰。与君周旋，乐道亡馀。我心虚静，我志沾濡。弹琴鼓瑟，聊以自娱。凌云登台，浮游太清。扳龙附凤，目望身轻。"}