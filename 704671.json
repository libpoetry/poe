{"id":"704671","title":"遥寿吴静腑先生","dynasty":"明","author":"薛始亨","text":"四载甘棠蔽海隅，挂冠端为忆莼鲈。天生一石刘伶酒，帝乞千秋贺鉴湖。绛帐谁留堂后宴，斑衣共羡府中趋。钱塘夜夜悬明月，桂树仙人本姓吴。穿榻风流管幼安，东南皋比久登坛。悬书莫易千金字，束带曾轻五斗官。顶灌醍醐辞曲蘖，门栽桃李并檀栾。每依玉树怀乔荫，祇愧东家未识韩。天与耆英早放闲，前身疑是白香山。夜翻贝叶参兜率，春入杨枝舞小蛮。莺粟满庭心未谢，蝇头成帙手重删。年华正待磻溪梦，不数蒲轮聘入关。"}