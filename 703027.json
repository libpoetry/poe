{"id":"703027","title":"杏庄春游次帘山韵四首","dynasty":"明","author":"谢迁","text":"醉梦经春乍觉醒，无边春色送春声。雨馀海峤千峰出，风煖庭柯一鸟鸣。曲水壶觞供列坐，舞雩童冠许随行。赏心莫负湖山胜，珍重湖山不世情。閒门静掩满庭芳，扫径俄因客到忙。桑柘阴怜鸠唤雨，稻粱谋笑雁随阳。烟横柳巷妆添翠，花落苔阶点破苍。半亩方塘新甃石，笑看鱼泳漫彷徉。蜂引游丝落碧空，短墙幽境往来通。柳腰婀娜连宵雨，花信依稀向晓风。画桨荡时凌浅碧，羽觞停处碍残红。诗逋不厌当筵罚，金谷从来酒令公。堤柳新条拂水云，临流小坐散微醺。窝穿圭窦君休笑，舟替浮槎我亦云。雨后鱼抛横玉尺，风来波叠绉絺纹。关津多少迷途客，乐事渠能窃半分。"}