{"id":"491278","title":"过刘氏废圃阮生携酒共酌","dynasty":"明","author":"刘崧","text":"晨兴念良友，驾言向南坰。良友喜我来，相邀坐高亭。兹亭岂无华，疏井交碧青。云是豪盛时，昔人所营经。绮罗日高回，花卉扬芳馨。十载事乃非，蔓草萦前棂。独携一尊酒，言笑得暂停。缅思昔人意，光采如流星。曷不适真趣，超然外骸形。如何累土木，徒使叹凋零。"}