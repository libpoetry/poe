{"id":"143686","title":"千峰榭·古郡千山裹","dynasty":"宋代","author":"吕希纯","text":"古郡千山裹，高台六月凉。开轩背城市，伏槛即林塘。白佛当平还，乌龙插昊苍。水风生枕簟，岚翠仆衣裳。欲雨高峰暗，新晴瀑布长。稻塍分锦绣，松岭奏笙簧。自昔多贤守，於今载雅章。承流叨继踵，主诺粗提纲。夙乐阿兰若，端居最上方。南津有禅侣，默坐正相望。"}