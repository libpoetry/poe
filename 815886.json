{"id":"815886","title":"慧川园诗","dynasty":"清","author":"顾建元","text":"虽有千尺水，不洗三丈尘。我有洗尘诀，寂坐掩园门。门中何所有，物物皆乾坤。心中何所事，默默见形神。昨夜有客至，举头檐月新。清风亦俱来，邈然与古邻。安知古何似，且作园中人。入世五十年，中心车轮转。夜梦昼所思，晨兴苦讹舛。至此一屏除，松风泠然善。稚子学烹茶，庭鸟忽惊散。我欲嗔稚子，复念戒烦懑。万物自去来，如人有修短。忘言隐几卧，闲云任舒卷。"}