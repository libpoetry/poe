{"id":"56179","title":"日本刀歌","dynasty":"明代","author":"唐顺之","text":"有客赠我日本刀，鱼须作靶青丝绠。重重碧海浮渡来，身上龙文杂藻荇。怅然提刀起四顾，白日高高天冏冏。毛发凛冽生鸡皮，坐失炎蒸日方永。闻道倭夷初铸成，几岁埋藏掷深井。日淘月炼火气尽，一片凝冰斗清冷。持此月中斫桂树，顾兔应知避光景。倭夷涂刀用人血，至今斑点谁能整。精灵长与刀相随，清宵恍见夷鬼影。迩来鞑靼颇骄黠，昨夜三关又闻警。谁能将此向龙沙，奔腾一斩单于颈。古为神物用有时，且向囊中试韬颖。"}