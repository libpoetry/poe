{"id":"1110186","title":"和陈长茜休致二首","dynasty":"宋","author":"吕陶","text":"惜君有高才，舒卷莫非道。趋时忽倦游，谢事不待老。私谋惟恐晚，公论叹其早。平生恬淡怀，忧恨未尝抱。白日由此闲，红尘洒然少。鼓棹勿迟迟，湘川秋色好。进取虽系时，退藏亦在道。傥与志不会，须惜流年老。不知笑君拙，知者羡君早。知与不知间，恶在惬予抱。得无钧石重，失乃锱铢少。明镜洗无心，向谁论丑好。"}