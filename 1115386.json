{"id":"1115386","title":"秋雨叹十解","dynasty":"宋","author":"杨万里","text":"雨入秋宵滴到明，不知有意复无情。若言不搅愁人梦，为许千千万万声。霖霖滴滴未休休，不解教侬不白头。却把穷愁比秋雨，犹应秋雨少于愁。湿侵团扇不能轻，冷逼孤灯分外明。蕉叶半黄荷叶碧，两家秋雨一家声。厌听点滴井边桐，起看空濛一望中。横著东山三十里，真珠帘外翠屏风。篱下黄花最恨它，金钿香少泪痕多。仙人解补银河漏，天上无泥奈许何。老子愁来只苦吟，一吟一叹为秋霖。居人只道秋霖苦，不道行人泥更深。昼落无声夜有声，只堪醉听不堪醒。檐牙半点能多少，滴入苔阶一寸青。晓起穷忙作么生，雨中安否问秋英。枯荷倒尽饶渠著，滴损兰花太薄情。似雾如尘有却无，须臾密密复疏疏。忽忘九月清霜晓，唤作濛濛二月初。不是檐声不放眠，只将愁思压衰年。道他滴沥浑无赖，不到侯门舞袖边。"}