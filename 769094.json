{"id":"769094","title":"壶中天·四叠韵和赋绿阴 其四","dynasty":"清","author":"黄之隽","text":"洗红过了，看池塘柳絮，飞入檐宇。露湿烟笼天一幄，不辨朱门蓬户。百种萋迷，十分渲染，图写天然趣。渔舟棹破，泊来午饭才煮。应为廿四番风，吹完花信，绿暗辛夷坞。知是谁家双乳燕，穿过浓阴而舞。碧蘸衣罗，翠黏屐藓，欲访山庄主。山童遥指，树深人不知处。"}