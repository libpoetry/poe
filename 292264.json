{"id":"292264","title":"金缕曲·题旧拓咸淳亨井栏。井在吴郡杉渎桥","dynasty":"现代","author":"张尔田","text":"遗构临江是。带沧波、脂痕碧沁，露桃红地。细雨黄昏飘断绠，滴尽冰蜍清泚。剔苍藓、南朝零字。一片高梧银瓶冻，问龙鸾、沈恨今何世。秋镜老，素澜起。一泓谁浸愁滋味。遣鬘天、珠幡密护，织绡泉底。凝白雕阑沈香换，那问鸳鸯锦砌。算常帮、游春镫市。冷濯尘缁凌波影，照娉婷、翻怕花容悴。残月唱，付沟水。"}