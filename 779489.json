{"id":"779489","title":"燕山亭 清明后一日，用曝书亭《清明日饮杏花下》韵","dynasty":"清","author":"顾太清","text":"已过清明，社燕初来，风信几番吹透。红了杏花，白了梨花，绿遍池塘杨柳。恰恰娇莺，听帘外、新簧圆溜。依旧。到乍试春衣，海棠时候。不是旧时人面，奈多病多愁，花能知否。鬓丝禅榻，寂寞闲窗，堪笑有花无酒。意懒心慵，偏遇者、困人长昼。回首。春渐老、花飞渡口。"}