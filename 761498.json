{"id":"761498","title":"高阳台 和沤尹社作韵，我非社中人也","dynasty":"清","author":"况周颐","text":"网户斜曛，铜街薄暝，窥人柳眼犹青。几换晴阴，东风又绿林亭。流莺劝我花间醉，怕花枝、万一多情。最愁人，何处高楼，今夕残筝。韶华不分成萧瑟，奈江关庾信，略约平生。戏鼓饧箫，尊前尽费春声。蘼芜特地伤心碧，算年年、总负清明。更何堪，旧垒红襟，来话飘零。"}