{"id":"687704","title":"泰昌帝宾天","dynasty":"明","author":"安希范","text":"惊闻宸极复天崩，疏揭先传事有凭。执简定应书赵盾，举朝谁请讨陈恒。群奸盘踞多心腹，少主危疑乏股肱。衰废无能申大义，一腔忠愤自填膺。北望愁云恨不禁，每传邸报辄沾襟。受遗元老仍增秩，进药鸿胪也赐金。君父大仇争切齿，权奸深计共寒心。自怜倦鸟摧颓羽，中夜哀鸣绕故林。"}