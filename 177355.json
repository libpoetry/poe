{"id":"177355","title":"琢玉歌·蓝谿中","dynasty":"宋代","author":"四锡","text":"蓝谿中，荆山峰，结灵凝粹生群玉，飞英荡彩如长虹。野人初向深崖得，蹋著云根风雨黑。满把晶荧雪霜色，特达天姿几人识。治玉之工初琢成，荧荧辉彩锵锵声。方瑚圆琏荐宗庙，苍佩玄圭颁帝庭。尧兵曾用丹浦战，汉斗已碎鸿门营。我愿琢为北斗柄，指麾五星齐七政。庶使阴阳造化机，四时六气随吾令。"}