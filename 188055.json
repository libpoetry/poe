{"id":"188055","title":"寄题西园·西园昔日多游從","dynasty":"宋代","author":"蒋堂","text":"西园昔日多游從，回流屡泛户酒空。前亭后亭草茵软，晓景晚景烟岚融。角巾萧洒竹林际，履綦来往花际中。时方偃蕃适四体，不料游宦如孤蓬。数移五马临大屏，几怅二毛成老翁。昨去邻封亦甚迩，祇限一水无由通。锦城此举又远适，流觞雅会何时同。钱塘山色望不见，稽山况在钱塘东。"}