{"id":"197964","title":"答公孙及·辗转卧不周","dynasty":"宋代","author":"李复","text":"辗转卧不周，遥夜何漫漫。娟娟竹间月，照我影零乱。繁虫哀阴壁，轻风泛帏幔。节物自感人，寤言兴永叹。颓坐易销沉，去甚春冰泮。万事随俯仰，飘忽浮云散。芳槿曜朱华，荣好常在旦。百年无期度，白日岁已晏。余生能几何，可进投忧患。驾矣追欢好，东方明星烂。"}