{"id":"507497","title":"题徐太守所画掀蓬梅花图","dynasty":"明","author":"李昌祺","text":"纷纷卉木凋零早，独有江梅冬更好。天寒岁晏风泠泠，野桥无人流断冰。南枝烂漫北枝少，恍如玉貌千娉婷。酷怜随月印沙影，更爱临崖近水形。当涂太守今黄霸，名重华光补之亚。酒酣自写复自题，馀子持缣终不画。初开盛吐俱含态，将飘乍落皆有情。玲珑轻霰簇镂玉，荡漾明珠叠碎琼。昨来卢君新卷里，写得长梢最妍美。疏蕊凌寒似得春，暗香扑鼻疑生纸。世间画手多凡流，惟数徐君笔最优。不必掀篷棹飞雪，观图何异在扁舟。"}