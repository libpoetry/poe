{"id":"701997","title":"春晦连日风雨赠别四首","dynasty":"明","author":"储巏","text":"风雨弥昏旦，韶华暗去来。病多空意气，事往半尘埃。西郭园初笋，南湖水尽苔。今朝览明镜，更觉老相催。春去年年别，颜衰日日侵。稍期全晚节，已愧负初心。江郭行云暗，湖田冒雨深。柳阴晴处坐，聊和老农吟。病较芳时晚，春含晦日阴。晓钟人不寐，旧雨客难寻。院湿蛛丝重，庭虚鸟迹深。平明添好况，移竹满西林。残春犹两日，欲去且相留。脉脉难为别，匆匆可自由。天涯芳草路，花外夕阳楼。谁道文园客，新来赋倦游。"}