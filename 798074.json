{"id":"798074","title":"尉迟杯  别况","dynasty":"清","author":"陈维崧","text":"春江上。见鸂鶒、濛濛飞碧浪。草间珠露犹垂，岸左红兰才长。东风斜日，小玉门前缆乌榜。正离人、好梦初醒，双拥红篝凝想。因念十载漂零，长则在、水驿烟程来往。手把金尊和泪说，枉说是、画眉张敞。如今便、花开花谢，祇凭得、红襟梁上讲。送朗行、独凭小楼，橹声水面摇响。"}