{"id":"687648","title":"饯宋承旨潜溪先生致仕归金华七首","dynasty":"明","author":"孙蕡","text":"鳌峰朝日鹊声稀，内使传宣下紫微。予告不须留秘阁，许归仍及赐春衣。恩浓玉检天书湿，人去金茎瑞气稀。况是阳和二三月，都门柳色正依依。先生家住金华里，门对双溪绿水流。烟树几年封故宅，云涛此日送归舟。怀京想梦三呼祝，载酒还登八咏楼。今夜寂寥清禁直，紫薇花上月如钩。承恩初入词林日，亦得叨陪侍从班。云影九重开凤阁，天光咫尺近龙颜。彤闱侍读青春暖，彩笔题诗白日闲。此去定酬优老愿，软轮游遍浙东山。保傅储皇二十春，白头归去岁华新。优贤宠渥非缘老，盖世文章不是贫。锦诰焕颁云五色，青宫喜见日重轮。悬知恋阙丹心在，长倚遥天望紫宸。一自先生离禁闼，玉堂清致更无人。金莲飏彩初寒夕，燕寝凝香散暮春。著作有官惟故事，论思此道竟谁陈。青云志气惭悲梗，不觉临岐泪满巾。妙誉芳声照简编，丹青不待绘凌烟。清朝礼乐词林出，史馆文章异域传。贝锦春明天竺国，虹光夜贯日南船。匡时已是吾儒事，赢得高参面壁禅。龙门佳致接仙山，旧筑茅堂紫翠间。方外羽人霞作袂，瀛洲归客玉为颜。常时望气怀京国，午夜朝真响佩环。愿祝圣朝千万寿，还随笙鹤到天关。"}