{"id":"812070","title":"幽怀集兰亭序字","dynasty":"清","author":"孙原湘","text":"暂同幽晤暮阴天，坐次因知室又迁。言带一丝兰气在，情犹九曲水流然。觞脩故事娱生日，竹遇春风亦少年。会得管夫人静致，今人殊类古人贤。幽兰清气极于斯，静坐春风自得之。左右无人初目遇，死生相感在情知。一言领悟由当地，万念悲欣集此时。形迹虽殊怀可述，托将流水作弦丝。"}