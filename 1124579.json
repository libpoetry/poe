{"id":"1124579","title":"代人次韵曹郎中雷字二首","dynasty":"宋","author":"唐士耻","text":"骈罗瑟玉尽珍材，须女辉躔色为开。并合郑乡如旦月，铿宏唐律过春雷。共惊高义摩云表，定上夷庚握斗魁。鹏鴳逍遥俱有适，亨衢端是匝天回。计偕方此愧非材，先达仍劳绮席开。已喜抠衣披密雾，还将雅什助惊雷。定须劲翮摩云舞，各是清班重哲魁。任昉龙门如细许，直须早早借春回。"}