{"id":"1063915","title":"邓循道分财赡族湘阴诸老赋诗同作","dynasty":"宋","author":"释德洪","text":"卜式与弟赀，如塞无底窦。其爱止弟耳，亲旧竟何有。二疏得赐金，尽以散亲旧。但可施一时，安能继其后。然于简编中，耿光白如昼。邓侯功名姿，颖脱盖天授。分财赡族人，约券规永久。君看纯孝心，履狶先履瘦。纷纷窭人子，悬鹑露两肘。雨雪抱儿女，扣门易升斗。邓氏岂无贫，炊烟满蓬牖。安知寒微中，不复生奇秀。阴功虽无形，报应捷于口。此风起颓俗，能使薄者厚。作诗附家传，想见为拊手。"}