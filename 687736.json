{"id":"687736","title":"栽树","dynasty":"明","author":"庄昶","text":"一径梅花一径桃，东风移得满山坳。肯愁明日灵根萎，自有贫家活水浇。着眼风光皆此意，醉人春色自吾醪。白头笑尔青藜杖，一日烦君更几遭。送得春光活水洼，大梨红杏更梅花。和风甘雨来何处，万紫千红在我家。好处天开花洞府，老来人作酒生涯。眼前浩荡真如此，那得尧夫不自誇。桄榔杖不妒春晴，扶我南园自在行。二月半多春富贵，万花中一老先生。百年何幸长康健，自古难逢是太平。安得可人吴御史，一壶春酒共啼莺。"}