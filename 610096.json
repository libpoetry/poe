{"id":"610096","title":"答张绍和","dynasty":"明","author":"韩上桂","text":"美人遗我一束书，云是平生寄兴馀。字字错落灵蛇珠，琅玕照射色不渝。葳蕤鸾翮卷龙须，晴天吐出红氍毹。微风荡漾锦云敷，读之发竦骨欲苏。恍若对我于冰壶，山高水深调不孤。此道卤莽久模糊，子一振之气力殊。砥柱下挽江河趋，俯仰宇宙天为徒。阐晰坟索遵典谟，疏瀹芜秽诛逃逋。予为蝥弧子仆姑，霓旌共建声疾呼。坐扬大雅风唐虞，凤鸣锵锵栖帝梧，毋令古瑟狎齐竽。"}