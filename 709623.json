{"id":"709623","title":"述交篇送郭皋旭还平湖","dynasty":"明末清初","author":"陈子升","text":"君家在平湖，相识松江上。风雪古招提，羁离两相向。我谢孟尝舍，君将茂陵返。携我归湖居，解衣劝加饭。平湖先子泽，故旧情欢然。缱绻相问遗，郭生先礼贤。寒夜风飕飕，高斋四座稠。腊拟吴门过，春期粤海游。淼淼大江还，迟迟玉山度。我老子非少，焉能任长路。雪鬓满头白，荔枝千树红。归人迎客子，重为说南中。八月高凉道，山车碾秋草。不嫌逆旅恶，惟觉诗篇好。折尽庾关梅，还同北雁来。未寻蓬荜地，孤负菊花杯。我昨过庐山，白衣受僧戒。君从胎已斋，旅食忘鲑菜。我违五岳愿，千里归训子。君今纳粤妾，有子从此始。王门一曳裾，赠橐知何如。千金何足贵，所贵真南珠。浙水白迢迢，应通南海潮。寄语湖中旧，音书肯寂寥。"}