{"id":"1238340","title":"钱塘纪行","dynasty":"元末明初","author":"王冕","text":"废苑荒凉官树老，春雨濛濛长芳草。翠石玲珑绾毒蛇，土花乱贴榆钱小。犹忆建炎南渡时，五云护拥蛟龙旗。金舆玉辇事游幸，名花不待东风吹。紫霞蒲萄动春浪，腰鼓腾雷盘锦杖。千官景从轩冕入，歌声婉转青天上。阊闾新启铜龙楼，长江万里为鸿沟。中原北望草木秋，王孙不识山河愁。垂衣东南成至治，百五十年真梦寐。只今往事漫蒿莱，文物衣冠俱扫地。西湖水昏迷钓船，南屏月冷啼杜鹃。咸平元祐事茫然，梅花杨柳俱忘言。鄂州老将呼不起，石塔如壶枕江尾。行殿白日古磷飞，游子无言泪如水。"}