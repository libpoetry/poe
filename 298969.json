{"id":"298969","title":"南园钱公画马歌为榕全尚书作","dynasty":"清代","author":"袁昶","text":"相马如相士，权奇常在骨。国马饥食玉山禾，国士衣寒直庐宿。南国岳岳天人姿，来自碧鸡金马池。神凝气敛风趣逸，铁汉端如刘器之。帝有诤臣烛奸欺，义所未安昌其词。宁肯媕娿作仗马，食三品料侍赤墀。平生师友罕同调，落落倾襟姚与邵。故其退食燕闲时，落笔解衣滂礴为。偶写渥洼天马姿，风鬃雾鬣不可鞿。双瞳夹镜尾卓锥，散放烟莎丹棱陂。不待刷燕而秣楚，精爽方圆中矩规。旁有小驹相因依，碨礌痒摩枯树枝。有如养到木鸡候，正容悟物砭火驰。一洗凡马簸万古，云烟过眼传妙楮。何书物色偶得之，长风飒沓生廊庑。扈从木兰油幕睹，酹以法酒挏马乳。榕公相士如相马，刮弃骈阗擢娴雅。今之相者何举肥，南园写真知者寡。家世中朝第一人，锁闱校士觅骐驎。时危正杖异材出，事往犹留翠墨新。再持惜抱人伦鉴，网得渥洼真绝尘。"}