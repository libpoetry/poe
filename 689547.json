{"id":"689547","title":"元宵应制二首","dynasty":"明","author":"吴俨","text":"一年好景上元多，又送春声到踏歌。灯照九衢通禁苑，月明双阙近银河。虹桥影里龙旗动，琪树阴中凤辇过。欢乐不忘民疾苦，皇华远近布阳和。玉宇璚楼入望赊，五云长护帝王家。鱼龙出没灯前戏，桃李芬菲火底花。凤吹声低风力细，云和奏罢月轮斜。儿童未识升平象，笑指祥光作晓霞。"}