{"id":"120423","title":"题解禹玉文卷后","dynasty":"宋代","author":"陈造","text":"平生解公子，器质美无度。长加进学鞭，犹后趣时步。充肠笠泽书，脱手弹丸句。侪辈无争衡，儒先有延誉。岂应如老夫，啧啧声不同。表表蠹斋翁，容易九原去。石交不在眼，赖子慰迟暮。新文烂锦绣，夫我何足赴。凛凛传远计，堂堂济世具。葆爱今其时，自视要婴孺。白璧不受尘，素丝易成污。毋为樗木散，宁作铁砚铸。良晨有逢年，逸足看取路。吾言信恶石，敢谓爱莫助。"}