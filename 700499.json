{"id":"700499","title":"移疾","dynasty":"明","author":"顾璘","text":"独卧藜床懒报衙，古槐啼鸟似山家。愁中不记秋深浅，起看东园桂子花。山头雨晴泉入池，黑牵牛花开满篱。闭门三日簿书歇，恰值远人来问奇。药裹蛛丝手自开，湘帘摇浪动高斋。吴僧独在山中住，也著袈裟问疾来。秋至一月暑仍酷，西风忽振庭梧飞。白雨连山云匝地，满城儿女觅秋衣。"}