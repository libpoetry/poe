{"id":"1112486","title":"李道士惠诗次韵二首","dynasty":"宋","author":"张守","text":"泽国秋霖涨渺瀰，天都久客厌驱驰。不辞短褐供莱戏，苦忆长头课楚词。帐望巾车陶靖节，浪闻推毂郑当时。此身长恐儒冠误，已愧当年学稼迟。秋空目断白云飞，过隙奔驹激箭驰。爱日王符空著论，悲秋宋玉漫徵词。问天拟决行藏计，择地犹难喜惧时。负郭傥容供旨味，穷年衡宇足栖迟。"}