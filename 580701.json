{"id":"580701","title":"过大庾岭登文献祠十八韵","dynasty":"明","author":"江源","text":"策马度庾岭，复登文献祠。祠宇枕石壁，山水争献奇。鸣禽当丝竹，古柏罗阶墀。路人拜遗像，几百年于兹。唐陵十有八，翁仲委蒺藜。何如此祠久，天地与等期。我特肃敬心，再拜瞻公仪。忆公抱忠梗，身佩唐安危。齐名宋广平，远过姚元之。千秋上金鉴，十度抗直词。风度动人主，先几识胡儿。功垂开元日，人望贞观时。一曝十寒至，杨李相因依。酿作天宝祸，渔阳来鼓鼙。君王走蜀道，公言方见思。嗟哉邪间正，自古皆如斯。拜罢出庙门，去去从此辞。马上重回首，岭树寒风悲。"}