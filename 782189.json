{"id":"782189","title":"寿李明府","dynasty":"清","author":"戴梓","text":"千山纷嵂崒，医闾复嶙峋。葱翠两相望，烟云互主宾。中有琅玕室，所居唯仙人。仙人伊何者，柱史疑前身。托迹宦斯土，然犀照民情。口饮辽河水，胸怀紫塞冰。计禄给饘粥，不为俗所营。连山具慧眼，嘉名报枫宸。知遇无定秩，行将泽垓垠。荒词似近谀，不为达者称。欣此菡萏艳，嘉时庆弧辰。膏雨满阡陌，爽然进瑶尊。我老附民后，伛偻从众宾。将酿玉为醑，将劈麟为羹。长年莫可托，郁郁东海椿。侈言兼诞想，恐被使君嗔。聊倾荷盖露，清洁向君陈。"}