{"id":"1107322","title":"和陈舜弼中秋有感三首","dynasty":"宋","author":"冯时行","text":"宦海浮沈久倦游，一声云雁一襟秋。只今楚客多愁思，况是潘郎已白头。何处有山堪寄老，此时无月亦登楼。寸心或是孤云起，浩荡天涯不可收。相别相逢总是天，朅来醉月又经年。君归已买三山马，我去仍求一水船。贫富勿论俱是梦，雨旸休问苦无田。中秋已过重阳近，频向离筵醉拍肩。人间八九不如意，独坐萧萧愁绝时。空有此心谁领会，知余明月是襟期。婆娑寒影不知老，呼吸清光能疗饥。今夕不妨休见面，旱苗须雨一深犁。"}