{"id":"829605","title":"三月初五日携家人往龙华观桃花至则已谢","dynasty":"清末近现代初","author":"郑孝胥","text":"老去春归最惘然，龙华花事误今年。春光祇在残红里，搔首何须更问天。处处池塘是绿阴，春归何处试追寻。游龙流水空惆怅，未抵诗人一往深。谁遣春阴换夕曛，江头暗尽爇天云。回车自觉无才思，祇道来迟向细君。十里花光耀绿波，经旬情事邈山河。刘郎乘兴殊愁晚，抛尽华年奈汝何。"}