{"id":"605973","title":"南圃长春卷","dynasty":"明","author":"卢龙云","text":"东南海上神仙窟，长薄逶迤荫丛樾。扶桑万里映朝暾，波光倒射金银阙。幽秘中开小有天，参差蕙畹接芝田。主人自辟三三径，风月壶觞伴列仙。不羡桃红与李白，珠林烨烨金光碧。宁同仲蔚守蓬蒿，芳香种种沾天泽。就中松柏有贞姿，上栖鸾鸟下伏龟。千寻劲节淩霄起，风标雪干自离奇。洞里乾坤开丽日，丛桂灵椿相挺出。竹梧次第长孙枝，年年此地皆春色。"}