{"id":"538188","title":"答赠戚都督二十韵","dynasty":"明","author":"王世贞","text":"十年缠杀气，闽海欲沈沦。自展风云略，因窥天地仁。一餐思报主，百战肯谋身。宝剑酬心热，钱刀结侠贫。捣批期尽敌，跳荡不无神。纩挟单言转，醪投万念均。昆阳愁虎豹，充国让麒麟。梦协非熊久，恩看锡马频。重茅颁节钺，双绶绾金银。日月宽南顾，星河捧北辰。耳闻铃阁暇，手写道经新。馀力开文苑，孤怀寄酒人。忽来鸿雁色，乍与薜萝春。缟纻乡仍贵，琼瑶报未真。病馀疑管鲍，意外得雷陈。己铩抟猋翼，谁沾涸辙鳞。千秋空在掌，五岳自为邻。筐篚惭宗测，壶歌忆祭遵。几时青雀舫，相对白纶巾。颇诧为渔旧，桃花好问津。"}