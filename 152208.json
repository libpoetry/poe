{"id":"152208","title":"次韵史院洪景卢检详馆中红梅","dynasty":"宋代","author":"周必大","text":"红罗亭深宫漏迟，宫花四面谁得知。蓬山移植自何世，国色含酒纷满枝。初疑太真欲起舞，霓裳拂饰天然姿。又如东家窥墙女，施朱映粉尤相宜。不然朝云頩薄怒，自持似对襄王时。须臾燕支着雨落，整装俯照含风漪。游蜂戏蝶日采掇，嗟尔何异氓之蚩。提壶火急就公饮，他日堕马空啼眉。"}