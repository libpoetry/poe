{"id":"799611","title":"睢阳行","dynasty":"清","author":"许缵曾","text":"大江之南多木客，古树深篁从窟宅。禹鼎销沉老魅骄，野火游光兆形魄。嘻嘻出出逞神奸，空梁夜啸霜天碧。年年里巷攘鱼腥，逡巡社公常避席。有时幻作美丈夫，乌帽猩袍服御都。山魈按拍斑狸舞，桂棹兰桡泛五湖。采莲女儿樊素口，木下三郎求配偶。宝马云骈天际迎，倾城颦笑供箕帚。从此民间勤报赛，爟火村村凝叆叇。豪门娶妇亦危疑，先奏神弦羞沆瀣。椤伽庙貌更崔嵬，绣幕珠帘霄汉开。兰堂处处笙歌竞，彩鹢朝朝鼓吹来。画屏广列夫人坐，清扬妙相垂倭堕。祝史乘机垄断张，阿母新来口侈侈。三吴今古如长夜，狐鸣篝火腾欺诈。蚩蚩不复畏三章，豚蹄斗酒求神赦。更有红裙白面郎，踏青拾翠游芳塘。长吏催科百不应，卖得新丝往上方。数百年来尚奸宄，江河日下谁能止？淫昏牲醴埒烝尝，跛觋妖巫餍羊豕。龙虎真人道行高，捡校功曹山鬼号。频年尺一到江左，揶揄玩愒如弁髦。睢阳学士金闺彦，夜深常侍明光殿。金符大旆挟风霆，冰心苦节绥南甸。长空郎月照江涛，于菟出走苍狼逃。木石之怪夔罔两，犹向人间索五牢。中丞飞檄榜通衢，沉其土偶庐其居。故鬼行，新鬼窜，阴霾扫荡天清虚。君不见狄梁公西门豹，水孚沉三老焚妖庙。又不见旌阳尹昌黎伯，斩蛟驱鳄服以德。从来忠信孚豚鱼，千秋敦史铭金石。公令入朝带剑履，前席殷勤报天子。玺书赫濯神祇惊，日丽中天民受祉。有道之时鬼不灵，当今海内长如此。"}