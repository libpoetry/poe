{"id":"507522","title":"送朱逸乐还乡","dynasty":"明","author":"李昌祺","text":"鹃啼燕乳催春色，练萼飘香不堪摘。豳岐骏马越罗衫，汴砀游人故园客。君家前代多簪缨，宋元诗礼留芳馨。约山煌煌郡倅贵，架阁侃侃儒林英。庆门积善天所祐，百年炜烨科名旧。乘轩要路总豪雄，考槃绝涧都耆寿。我朝泰运开隆平，阿翁屡被贤书徵。遗荣恳辞民社寄，养晦惟结鸥鹭盟。承传复得难兄弟，就中逸乐尤瑰异。铜台岂惮登眺劳，梁园共诧歌词丽。蹇予垂老临大籓，抚绥缉理稀曾闲。薇花深署到者少，几回谈笑生欢颜。况又相知且相契，鱼水亲情笃高谊。数载频蒙慰藉勤，一旦宁云别离易。君家奕世居乌江，石潭孤塔街市长。虽无红杏照颜色，尚有青松环草堂。鹏坊西行亦咫尺，竹林群彦多能识。会间倘或询何如，贫是为官好消息。"}