{"id":"1187534","title":"门前柳","dynasty":"唐","author":"崔珏","text":"门前蜀柳□知春，风澹煖烟愁杀人。将谓只栽郡楼下，不知迤逦连南津。南津柳色连南市，南市戎州三百里。夷陬蛮落相连接，故乡莫道心先死。我今帝里尚有家，门前嫩柳插仙霞。晨沾太一坛边雨，暮宿凤皇城里鸦。别来三载当谁道，门前年年绿阴好。春来定解飞雪花，雨后还应庇烟草。忆昔当年栽柳时，新芽茁茁嫌生迟。如今宛转稊著地，常向绿阴劳梦思。不道彼树好，不道此树恶。试将此意问野人，野人尽道生处乐。为报门前杨柳栽，我应来岁当归来。纵令树下能攀折，白发如丝心似灰。"}