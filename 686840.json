{"id":"686840","title":"余村庄在驼山落霞峰下所游眺有修竹园清吹台竹间亭醉石梅园云母岩紫芝别野临云馆桃花堤蓼花池药洲秋杪休暇漫与何吾周李孙宸戴王言各为之赋 清吹台","dynasty":"明","author":"伍瑞隆","text":"高台山水间，悠然会清响。闲来或自登，坐看孤月上。种竹绕亭下，竹生在亭上。深林不见人，幽禽自来往。我醒石不醒，我醉石自醉。不学石上禅，得此石上趣。梅树千万株，梅花白于雪。不见陇头人，时见陇头月。春水渐没堤，花深少人迹。时有看花人，相见不相识。清浅蓼花池，花开遍池里。一片池上秋，落尽池中水。洲水日日生，洲花满烟雾。搴芳何处船，莫失洲中路。"}