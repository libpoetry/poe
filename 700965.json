{"id":"700965","title":"重哭周角长","dynasty":"明","author":"梁宪","text":"吞声成死别，唧唧忆生时。笃厚诚天性，虚怀使我思。黄泉徒有恨，白首会无期。寂寞门前柳，空垂万缕丝。昔年挈妻子，避地至吾家。一甑同朝爨，危楼听莫笳。共欣相聚乐，不作乱离嗟。今日重过此，伤心对落花。神仙如尽谬，丹诀不须传。愧我徒酣酒，怜君学未专。追惟论火候，岂拟独延年。洒泪看遗照，凝眸坐鼎前。"}