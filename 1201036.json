{"id":"1201036","title":"中吕 快活三过朝天子四换头 叹四美","dynasty":"元","author":"无名氏","text":"良辰媚景换今古，赏心乐事暗乘除。人生四事岂能无，不可教轻辜负。唤取，伴侣，正好向西湖路，花前沉醉倒玉壶，香滃雾，红飞雨。九十韶华，人间客寓，把三分分数数，一分是流水，二分是尘土，不觉的春将暮。西园杖屦，望眼无穷恨有馀，飘残香絮，歌残白苧，海棠花底鹧鸪，杨柳梢头杜宇，都唤取春归去。"}