{"id":"788967","title":"渡辽河","dynasty":"清","author":"杨宾","text":"出关数百里，渡河日八九。小者不知名，大者此其右。发源自东北，汨汨西南走。清流可濯缨，浊或泥数斗。荡溢起波涛，触石声如吼。汎滥过平沙，汪洋十馀亩。闻道枸柳河，水坚八月后。今年天亦寒，所遇何独否。独木一扁舟，三人亦可受。篙使横索钱，安能落吾手。浅濑褰裳衣，呀坑没马首。登岸乃独悲，鱼鳖几为友。"}