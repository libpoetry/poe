{"id":"569124","title":"褚临兰亭歌用旧题定武韵","dynasty":"明","author":"王世贞","text":"温奴误躏骊山陌，上帝依然秘真迹。欲窥日表少传神，但觅云仍便灾石。河南急利射雕手，除却率更谁劲敌。只字宁输永师贵，八法疑从白云获。纵令学步太婵娟，肯作重儓依俗格。颠米何劳据舷取，王孙已为炊玉易。对展双疑雕鹗翻，别看总是云霞色。未从道士换鹅群，要与君王留马式。小儒岂解襄阳狡，偶然弓失偶然得。枯树支屏未为复，位武经镵亦非匹。即容怀瓘中下估，试与绍京千万直。笑杀萧斋一字萧，少室山人为卖宅。"}