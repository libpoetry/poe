{"id":"276591","title":"曲江潮·帝遣天吴移海水","dynasty":"现代","author":"汪石青","text":"帝遣天吴移海水，泉唐直下一千里。双丸鼓荡生长潮，越山日夜浪花里。我来访古啸长风，银涛为我排山起。排山席卷轰雷霆，掀天拍岸喷流星。太空磅礴喜无绊，天地失色青冥冥。招来罔象负白羽，我欲乘风破浪去。不见衔刀旧阿童，回头听取公无渡。素车白马气何雄，西行海若喷霓虹。山飞海立畴之功，瑰异奇观吞吐中。噫吁嘻，潮来潮去谁为主？铁券河山夕照暮。属镂泥马几兴亡，涛头至今有馀怒。君不见灵旗鼍鼓走蛟螭，千人褫魄潮来时。单衣踏浪弄潮儿，问煞风波总不知。"}