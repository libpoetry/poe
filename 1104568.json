{"id":"1104568","title":"绍兴以后祀五方帝六十首 青帝降神用《高安》。","dynasty":"宋","author":"郊庙朝会歌辞","text":"于神何司，而德于木。肃然顾歆，则我斯福。我祀孔时，我心载祗。匪我之私，神来不来。神兮焉居，神在震方。仁以为宅，秉天之阳。神之来矣，道修以阻。望神未来，使我心苦。神在途矣，习习以风。百灵后先，敢一不恭。奔走疠疫，祓除菑凶。顾瞻下方，逍遥从容。温然仁矣，熙然春矣。龙驾帝服，穆将临矣。我酒清矣，我肴烝矣。我乐备矣，我神顾矣。"}