{"id":"1246171","title":"送张孟兼之山西按察司佥事任","dynasty":"元末明初","author":"刘基","text":"平明集冠盖，祖帐清江濆。天县赫曦日，山涌崔嵬云。大舶发中流，碧水龙鳞纹。宿雨霁初伏，川原无垢氛。脩杨蓊深绿，禾黍气如饙。芦荻响微风，鹳鹤鸣相闻。市酒虽云薄，情至心自醺。赠诗虽不多，芳意同兰薰。丈夫树远业，儿女徒纷纷。农夫务去草，稊稗职所耘。苍鹰司鸷击，枭鸾慎其分。利剑断犀兕，不数雀与鼢。筹边有庙算，樽俎茂奇勋。巍巍太行山，苍翠浮絪缊。万古戒华戎，峻极通天文。老罴当道卧，气詟狼虎群。引领望征旆，迢迢隔河汾。营平跃前烈，定远扬后芬。制胜在两楹，岂必疲三军。功成早归来，华衮昭玄纁。"}