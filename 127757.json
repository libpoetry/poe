{"id":"127757","title":"索酒·乍喜惠风初到","dynasty":"宋代","author":"曹勋","text":"乍喜惠风初到，上林翠红，竞开时候。四吹花香扑鼻，露裁烟染，天地如绣。渐觉南薰，总冰绡纱扇避烦昼。共游凉亭消暑，细酌轻讴须酒。江枫装锦雁横秋，正皓月莹空，翠阑侵斗。况素商霜晓，对径菊、金玉芙蓉争秀。万里彤云，散飞霙，炉中焰红兽。便须点水傍边，最宜著酉。"}