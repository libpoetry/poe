{"id":"787112","title":"刈麦行","dynasty":"清","author":"敦敏","text":"黄云盖地看迷茫，村南村北人攘攘。我来无事立陇首，风吹习习饼饵香。麦秋天气晴正好，不祈风雨祈骄阳。男颜欣欣女颜喜，手足胼胝争奔忙。刈者未毕拾者至，穷民蚁聚如蜂狂。老农为我前致语，去春麦亦不寻常。未能上场伤淫潦，郊坰汪濊成凶荒。今年四月愁亢旱，桑木甘雨荷吾皇。何须两岐并九穗，金茎珠颗含光芒。幸喜八口免沟壑，纷纷此辈来何方？仰首加额祝上苍，但愿年年礼稔足仓箱，任他鼠衔雀喙终无妨。"}