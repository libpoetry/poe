{"id":"389309","title":"百字令·题钱芝门太守恩檗词稿","dynasty":"清代","author":"薛时雨","text":"军门长揖，羡娄东、佳客翩翩才调。鼓角声中磨盾急，偏尔深情绵邈。弄影郎中，闹春学士，一瓣心香袅。吟情何处，春申江上春老。为亿十载长安，停车载酒，月冷斜街晓。自别红尘来碧海，另有惜花襟抱。杜牧三生，秋娘一曲，赢得仙云绕。红牙低按，醉歌重续新稿。"}