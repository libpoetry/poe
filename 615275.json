{"id":"615275","title":"白头吟","dynasty":"明","author":"李孙宸","text":"昔者凤求凰，翱翔归故乡。今者呼凤凰，颉颃乃无常。新人枝上花，旧人花落枝。花落无再好，枝是旧花枝。与君久当炉，梳头不对镜。君心有改移，开镜始自省。君家绿绮琴，可以扬清音。今朝弹一曲，一弦觉一心。不见昨流水，今朝流水是。愿得新人欢，无如旧人弃。竹竿何袅袅，鱼尾何筛筛。锦江西下水，一去何时归。"}