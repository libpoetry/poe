{"id":"798066","title":"瑞鹤仙  上元和康伯可韵","dynasty":"清","author":"陈维崧","text":"昔游思后苑。记天上月圆，人间月半。六街笑声满。看火蛾金茧，春城飞遍。琳宫琼观。随处挂、鳌山灯烂。最销魂、深巷残更，小颤门边双钏。休羡。无多胜景，有限芳辰，不堪追玩。红篝熏暖，和衣卧，谁低唤。怪流光一去，钿车罗帕，吹煞东风不转。只玉梅、梢上冰轮，依然相见。"}