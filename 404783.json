{"id":"404783","title":"水调歌头·永定张效桓少尉若翼，海楼丈之子也。与倭寇战，堕机死汉阳。即葬所殉地，词以吊之","dynasty":"近现代末当代初","author":"袁荣法","text":"巀嶭梌山嶂，百里势纵横。中间千载奇气，盘薄出斯人。不屑攒眉故纸，浑似仲升投笔，壮志奋凌云。挥手却红日，含笑破妖氛。成大节，敦薄俗，砺吾军。彭殇等耳死重，能使泰山轻。从此小军山畔，相对睢阳祠宇，碧血夜燐燐。精魄终不泯，看复旧乾坤。"}