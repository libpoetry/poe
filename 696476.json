{"id":"696476","title":"寄汝宁万太守","dynasty":"明","author":"郑真","text":"阊阖门开日月高，天颜喜动紫宸朝。云随凤辇喧歌吹，风静鹓班飒佩瑶。华馔割腥传绮席，碧香湛露赐金瓢。汝宁太守归来日，濠上停车听楚谣。公馆春深燕子飞，甘棠昼静漾晴晖。已成天上群龙会，还羡云边五马归。星汉文章承黼黻，宸廷礼乐睹雍熙。长才正要司钧轴，有待回班舞彩衣。"}