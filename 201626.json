{"id":"201626","title":"郊礼庆成诗·有宋乘炎运","dynasty":"宋代","author":"王珪","text":"有宋乘炎运，于今迈百年。祖功虽不易，子圣自能传。宝历迎长至，神丘放大圜。录宫千福降，清庙一诚专。翠仗鉤陈下，青城斗极边。侧班回众弁，虚次待高烟。晦雾初宵断，晴云未晓鲜。天形何磊落，帝步变周旋。丽泽沾鱼鸟，休歌被管弦。欢声兼岳动，和气与春运。在昔开鸿业，斯民入化甄。监危常栗栗，受祉更乾乾。此日膺神策，孤臣老禁筵。愿将成命颂，独奏迩英前。"}