{"id":"519382","title":"纪梦","dynasty":"明","author":"朱诚泳","text":"深宫传蜡烛，侍儿治我床。心虚静无事，安眠纳微凉。俄然梦一人，黑色颀而长。衣冠存古制，玉佩鸣锵锵。粲然顾予笑，眉目如有光。自言忝西伯，陵丘在咸阳。我闻惊且拜，无乃周文王。抠趍将复请，云车忽飞扬。梦回长太息，沈沈夜未央。夙兴具圭冕，宝鼎燃瓣香。孝慈与仁敬，明明垂典章。文王真我师，千载讵敢忘。"}