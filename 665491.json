{"id":"665491","title":"思道屋为暑雨所破为作破屋歌","dynasty":"明","author":"郑善夫","text":"南州暑月气正溽，伏雨衣裯尽如漉。朱方转东热更酷，渴想宫冰与夏屋。不应天气反北行，苦寒之地炎蒸沃。长安敝庐淫雨里，上漏下湿宁安宿。方子新颓笼鹤亭，郑生亦失穷猿木。郎官俸薄食指繁，原宪终辞九百斛。伏金未伏火未流，虞书历象今难读。安居美食古所贱，陋巷箪瓢分须足。洛阳杜鹃湿不归，愿得羲和宅旸谷。"}