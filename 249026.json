{"id":"249026","title":"赠陆机出为吴王郎中令诗","dynasty":"魏晋","author":"潘尼","text":"东南之美，曩惟延州。显允陆生，于今鲜俦。振鳞南海，濯翼清流。婆娑翰林，容与坟丘。玉以瑜润，随以光融。乃渐上京，羽仪储宫。玩尔清藻，味尔芳风。泳之弥广，挹之弥冲。昆山何有，有瑶有珉。及尔同僚，具惟近臣。予涉素秋，子登青春。愧无老成，厕彼日新。祁祁大邦，惟桑惟梓。穆穆伊人，南国之纪。帝曰尔谐，惟王卿士。俯楼从命，奚恤奚喜。我车既巾，我马既秣。星陈夙驾，载脂载辖。婉娈二宫，徘徊殿闼。醪澄莫飨，孰慰饥渴。昔子忝私，贻我蕙兰。今子徂东，何以赠旃。寸晷惟宝，岂无玙璠。彼美陆生，可与晤言。"}