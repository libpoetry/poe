{"id":"689894","title":"和客贫居四诗 漏屋","dynasty":"明","author":"张元凯","text":"草色床头细雨沾，漫移长剑挂虚檐。中宵一隙生云雾，陋室翻疑有豹潜。羞与侏儒共一囊，尚留灵草散金光。子房岂是雠俱报，闭户先寻辟谷方。室有蓬蒿釜有萍，雀罗正好施空庭。祁连幕下如云客，几个任安念卫青。凤甲鹴裘易几缗，且将沽酒醉芳辰。生平未到秦庭哭，漫赋无衣不为贫。"}