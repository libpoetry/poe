{"id":"683061","title":"题画","dynasty":"明","author":"文徵明","text":"细路盘盘转石根，苍藤古木带斜曛。短筇不觉行来远，回首青山半是云。丹枫绝壁照空江，万里青天在野航。卧展南华秋水读，不知岚翠湿衣裳。石壁岩岩翠倚空，疏松谡谡洒清风。夕阳满径看山立，何福修来是画中。天风寂历雨初收，木叶萧疏满径秋。诗在古松岩石畔，支筇欲去每回头。江头春水绿湾湾，江上春山拥翠鬟。老我输他茅屋底，无愁终日对江山。山下春江一镜开，江回山转隔蓬莱。舟行仿佛闻鸡犬，时有桃花出峡来。何处风吹欸乃歌，烟消日出水增波。江南无限潇湘意，独是渔舟占得多。木叶惊风丹策策，溪流过雨玉淙淙。晚来添得斜阳好，一片秋光落纸窗。"}