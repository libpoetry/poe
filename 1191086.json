{"id":"1191086","title":"城南联句","dynasty":"唐","author":"韩愈","text":"竹影金琐碎，泉音玉淙琤。琉璃剪木叶，翡翠开园英。流滑随仄步，搜寻得深行。遥岑出寸碧，远目增双明。乾穟纷拄地，化虫枯挶茎。木腐或垂耳，草珠竞骈睛。浮虚有新斸，摧扤饶孤撑。囚飞黏网动，盗啅接弹惊。脱实自开坼，牵柔谁绕萦。礼鼠拱而立，骇牛躅且鸣。蔬甲喜临社，田毛乐宽征。露萤不自暖，冻蝶尚思轻。宿羽有先晓，食鳞时半横。菱翻紫角利，荷折碧圆倾。楚腻鳣鲔乱，獠羞蠃蟹并。桑蠖见虚指，穴狸闻斗狞。逗翳翅相筑，摆幽尾交搒。蔓涎角出缩，树啄头敲铿。修箭袅金饵，群鲜沸池羹。岸壳坼玄兆，野麰渐丰萌。窑烟羃疏岛，沙篆印回平。㾕肌遭眊刺，啾耳闻鸡生。奇虑恣回转，遐睎纵逢迎。颠林戢远睫，缥气夷空情。归迹归不得，舍心舍还争。灵麻撮狗虱，村稚啼禽猩。红皱晒檐瓦，黄团系门衡。得隽蝇虎健，相残雀豹趟。束枯樵指秃，刈熟担肩赪。涩旋皮卷脔，苦开腹彭亨。机舂潺湲力，吹簸飘飖精。赛馔木盘簇，靸妖藤索絣。荒学五六卷，古藏四三茔。里儒拳足拜，土怪闪眸侦。蹄道补复破，丝窠扫还成。暮堂蝙蝠沸，破灶伊威盈。追此讯前主，荅云皆冢卿。败壁剥寒月，折篁啸遗笙。袿熏霏霏在，綦迹微微呈。剑石犹竦槛，兽材尚拿楹。宝唾拾未尽，玉啼堕犹鎗。窗绡疑閟艳，妆烛已销檠。绿发抽珉甃，青肤耸瑶桢。白蛾飞舞地，幽蠹落书棚。惟昔集嘉咏，吐芳类鸣嘤。窥奇摘海异，恣韵激天鲸。肠胃绕万象，精神驱五兵。蜀雄李杜拔，岳力雷车轰。大句斡玄造，高言轧霄峥。芒端转寒燠，神助溢杯觥。巨细各乘运，湍涠亦腾声。凌花咀粉蕊，削缕穿珠樱。绮语洗晴雪，娇辞哢雏莺。酣欢杂弁珥，繁价流金琼。菡萏写江调，萎蕤缀蓝瑛。庖霜脍玄鲫，淅玉炊香粳。朝馔已百态，春醪又千名。哀匏蹙驶景，冽唱凝馀晶。解魄不自主，痹肌坐空瞠。扳援贱蹊绝，炫曜仙选更。丛巧竞采笑，骈鲜互探婴。桑变忽芜蔓，樟裁浪登丁。霞斗讵能极，风期谁复赓。皋区扶帝壤，瑰蕴郁天京。祥色被文彦，良才插杉柽。隐伏饶气象，兴潜示堆坑。擘华露神物，拥终储地祯。吁谟壮缔始，辅弼登阶清。坌秀恣填塞，呀灵滀渟澄。益大联汉魏，肇初迈周嬴。积照涵德镜，传经俪金籯。食家行鼎鼐，宠族饫弓旌。奕制尽从赐，殊私得逾程。飞桥上架汉，缭岸俯规瀛。潇碧远输委，湖嵌费携擎。萄苜从大漠，枫槠至南荆。嘉植鲜危朽，膏理易滋荣。悬长巧纽翠，象曲善攒珩。鱼口星浮没，马毛锦斑骍。五方乱风土，百种分锄耕。葩蘖相妒出，菲茸共舒晴。类招臻倜诡，翼萃伏衿缨。危望跨飞动，冥升蹑登闳。春游轹靃靡，彩伴飒嫈嫇。遗灿飘的皪，淑颜洞精诚。娇应如在寤，颓意若含酲。鹓毳翔衣带，鹅肪截佩璜。文升相照灼，武胜屠欃枪。割锦不酬价，构云有高营。通波牣鳞介，疏畹富萧蘅。买养驯孔翠，远苞树蕉栟。鸿头排刺芡，鹄?攒瑰橙。骛广杂良牧，蒙休赖先盟。罢旄奉环卫，守封践忠贞。战服脱明介，朝冠飘彩纮。爵勋逮僮隶，簪笏自怀绷。乳下秀嶷嶷，椒蕃泣喤喤。貌鉴清溢匣，眸光寒发硎。馆儒养经史，缀戚觞孙甥。考钟馈殽核，戛鼓侑牢牲。飞膳自北下，函珍极东烹。如瓜煮大卵，比线茹芳菁。海岳错口腹，赵燕锡媌娙。一笑释仇恨，百金交弟兄。货至貊戎市，呼传鹦鹆令。顺居无鬼瞰，抑横免官评。杀候肆凌剪，笼原匝罝纮。羽空颠雉鴳，血路迸狐麖。折足去踸踔，蹙鬐怒䰃鬤。跃犬疾翥鸟，呀鹰甚饥䖟。算蹄记功赏，裂脑擒摚掁。猛毙牛马乐，妖残枭鵅茕。窟穷尚嗔视，箭出方惊抨。连箱载已实，碍辙弃仍赢。喘觑锋刃点，困冲株蘖盲。扫净豁旷旷，骋遥略苹苹。馋叉饱活脔，恶嚼㗘腥鲭。岁律及郊至，古音命韶韺。旗旆流日月，帐庐扶栋甍。磊落奠鸿璧，参差席香藑。玄祇祉兆姓，黑秬饛丰盛。庆流蠲瘥疠，威畅捐䡴輣。灵燔望高囧，龙驾闻敲䬝。是惟礼之盛，永用表其宏。德孕厚生植，恩熙完刖黥。宅土尽华族，连田间强氓。荫庾森岭桧，啄场翙祥䳟。畦肥剪韭薤，陶固收盆罂。利养积馀健，孝思事严祊。掘云破嵽嵲，采月漉坳泓。寺砌上明镜，僧盂敲晓钲。泥象对骋怪，铁钟孤舂锽。瘿颈闹鸠鸽，蜿垣乱蛷蝾。葚黑老蚕蠋，麦黄韵鹂鹒。韶曙迟胜赏，贤明戒先庚。驰门填偪仄，竞墅辗砯砰。碎缬红满杏，稠凝碧浮饧。蹙绳觐娥婺，斗草撷玑珵。粉汗泽广额，金星堕连璎。鼻偷困淑郁，眼剽强盯?。是节饱颜色，兹疆称都城。书饶罄鱼茧，纪盛播琴筝。奚必事远觌，无端逐羁伧。将身亲魍魅，浮迹侣鸥鶄。腥味空奠屈，天年徒羡彭。惊魂见蛇蚓，触嗅值虾蟛。幸得履中气，忝从拂天枨。归私暂休暇，驱明出庠黉。鲜意竦轻畅，连辉照琼瑩。陶暄逐风乙，跃视舞晴蜻。足胜自多诣，心贪敌无勍。始知乐名教，何用苦拘儜。毕景任诗趣，焉能守䃘䃘。"}