{"id":"97722","title":"送吴叙浦·生年月日虽则同","dynasty":"宋代","author":"赵蕃","text":"生年月日虽则同，学而闻道莫比踪。学而闻道胡不庸，咎且不免宁论功。一官俯首蛮貊中，几年积弊频年凶。去奸植善扶疲癃，我所目见非闻风。孰持黄诏来自东，谓君违天合君冲。天家误听州家谬，历计月日曾未充。使家熟视州家惜，万里君门谁为通。学而闻道要有用，达岂吾泰穷何穷。君之授受远有宗，湘水浩浩湘山雄。龙门当日谓不遇，尹杨亦到明光宫。"}