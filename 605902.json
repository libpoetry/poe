{"id":"605902","title":"送黄达卿归延平","dynasty":"明","author":"卢龙云","text":"黄生负奇尚，耻与流俗亲。好游恣览历，仆仆走风尘。弱冠弄柔翰，仿古逼其真。腰下芙蓉剑，烨烨出延津。佩此仗谁知，亲仁托善邻。一见如平生，莫逆超常伦。遗我双明珠，几席诚足珍。邂逅只须臾，言归及早春。握手何所道，衷曲难具陈。后会当何时，矫首道无因。"}