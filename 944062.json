{"id":"944062","title":"读师文和郡侯喜雨诗次其韵","dynasty":"宋","author":"陈造","text":"涛波襄陵尚霖雨，龙伯不省田家苦。官中出镪瘗流尸，内地之民无宅土。京邑本根枝外邦，渠侬枵虚闯官仓。流亡可饱骨可肉，县官仁爱吏慈祥。古来畏天灾无小，迄令百颦馀一笑。阳愆阴伏谁致此，共说群憸投有昊。一昨雩祷饭不荤，神祠佛屋香炷氲。霓望朝昏耐局蹐，风传真赝长纷纭。我归得同郡人乐，悯农喜雨收奇作。想摩鲸牙凌浩荡，更穿月胁翔辽邈。吾邦不熟农告功，溜匙云子行沾侬。小儿解谢倩人诮，搜镌径欲分吾穷。乃公拙无尺一召，他日当归有先兆。耕先耘后计未失，谁谓山林迹如扫。世人二五不知十，赴争夺场不遗力。分表营营竟何补，截趾适屦山藏泽。黄堂诗老民所天，秋来衢路有醉眠。乐职未赋吾歉然，人言此笔须臞仙。小草可录寸有长，会从之游据胡床。蜂腰鹤膝容探汤，借儿茹胾升公堂。"}