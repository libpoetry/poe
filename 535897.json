{"id":"535897","title":"奕之什十二章","dynasty":"明","author":"王世贞","text":"奕奕昌运，炎炎元后。尚郁蒸哉，应龙斯奏。猗我琅琊，寔克英胄。显祖之假，以锡我父。是孽是苞，是颖是茂。猃狁孔炽，蚕我冀方。我父捍之，爰城大邦。大邦维城，千雉不崩。四牡其?，爰锡爰旌。爰作卿士，朱绂皇皇。王曰仲氏，岛夷为雠。匪夷匪犹，女往作辟。鋈軜乔矛，铺敦旋抽。剪棘筚路，以遏衡流。槜李之师，执讯获丑。狡狡岛夷，思复其痏。番番馀皇，剽我井里。逝梁发笱，敝庐如燬。曾是我人，不恤其梓。方舟厉兵，用濯厥耻。帝曰嘉哉，女镇于辅。作朕股肱，奔走禦侮。何以申之，镠荡袅蹄。何以重之，织文檿丝。召伯之禄，逮尔孙枝。父拜稽首，孙肤殷锡。谆谆嗣人，匪树莫克。昼尔戎行，宵于筹画。亦既丝鬒，亦既骈足。刷克厥私，以播休德。曰余冲人，选于誉髦。甫刑既攻，乃佐爽鸠。躁辞好佻，弗剪其骄。再沐恩纶，出藩齐郊。钩膺乔乔，露冕逍遥。曰有介弟，初辞于稚。岂弟干禄，超彼素士。维日而中，维月而望。曷怙不颠，于柏峣冈。寤寐有摽，食居不遑。飘风自南，翳眯黄道。有晤静女，思媚思好。静女之来，于色于笑。曷慎脩哉，载咷载噭。长舌忮哉，我脩则悼。飘风自南，煽我天威。司寇民之瞻，匪善骫韦。天威赫曦，在迩蔑遗。我父岂不勤，小子是离。静言思之，痗矣莫追。言裂其裳，言絓其冠。薪我乘车，纵牡淄湍。奏鼓大廷，割析肾肝。人亦有云，处死实难。匪已之难，虞彼狴犴。有斐君子，德音昭融。肃如清飔，释我蕴隆。于爚大明，既西则东。霈泽霈沾，庶逮父以躬。甫耒于耜，君子之从。"}