{"id":"1091293","title":"送宋元辅","dynasty":"宋","author":"周孚","text":"骎骎须鬓苍，冉冉岁月换。良田未易求，蠹简不喜看。君兮何为者，冠佩立宪宪。苦来湔祓我，丹绘施朽炭。深惭鸿鹄姿，肯作荆鸡伴。我穷岂中郎，君才实元叹。相从琢磨地，枯几媲尘案。尺书中夜至，索去不少缓。扁舟下东南，春水绿平岸。遥知醉吟处，词翰两璀璨。悲欢难一揆，欲别先自断。寄我子夜歌，酬君秋雨叹。"}