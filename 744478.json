{"id":"744478","title":"入峡书所见 其一","dynasty":"清","author":"洪饴孙","text":"江流欲无险，峡势尚未平。峨峨夷陵山，遑肯西南倾。怒石指上流，力与惊涛争。一折不能御，奋迅催雷霆。遂令下吴楚，所向皆空明。我思古直躬，抱负每不恒。艰贞乃隐者，骨鲠惟孤臣。无论事成否，此心皆至诚。乾坤萃清气，孕秀归精英。鬻拳与正则，安知非降灵。我欲登兹山，旷览风云生。王事动靡盬，怀古空斯行。沿回挂帆过，峡口云冥冥。"}