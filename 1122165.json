{"id":"1122165","title":"感秋六首","dynasty":"宋","author":"郑獬","text":"落日在高木，辉辉淡秋容。白云起天镜，飞去忽无踪。雨藓烂漫紫，幽径谁相从。孤虑如有根，纠结生心胸。良时忽已晚，撇耳过晨钟。事业馀濩落，抚己真何庸。投箸不能食，却立倚长松。酒敲百万兵，此忧不可攻。短松青铁干，童童三尺馀。花实少姿媚，独与寒心俱。暴霜时侵凌，奋怒张雄须。长楸拥肿材，旁荫可容车。秋风一夕来，解剥惟朽株。物性在坚柔，何必长短殊。楸叶已泥滓，松干犹青肤。无烦问高下，且辨荣与枯。我思洞庭橘，赤金三寸圆。磊落火齐珠，缀树团紫烟。病肺燥不治，嘘吐气欲然。玉醴埋九地，凿井不得泉。我欲涉洞庭，采橘秋云边。骇浪破我舟，蛟龙怒腾骞。安得万里风，吹落堕我前。日车辗东井，一阴穿土生。死草出飞火，杀机从此萌。况及八月秋，大昴腾光精。气势日发励，乾坤露峥嵘。万木赤立死，百虫相吊鸣。菲菲黄菊花，幽丛发孤英。采撷对樽酒，悲歌不能倾。所悲阳德消，日与群阴争。林杪一蝉噪，翛翛凉风来。清响断复连，裂耳增馀哀。浩露洗明月，珠树凉璀璀。蜕飞各有时，讵能人力裁。儒生守文字，舌腐犹蒿莱。空肠贮古书，独立谁为媒。咄哉丈夫气，胡为久徘徊。轩轩苍角鹰，杀气淩高秋。一息一万里，独与长风游。猎骑走霹雳，落臂无虚投。古冢白鼻狐，立死不得留。飞霜未杀草，拥翅寒胡愁。畜力以待奋，仁如林中鸠。今兹顺天诛，狡穴破奸谋。美哉青骹姿，识时谁与俦。"}