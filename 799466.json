{"id":"799466","title":"延卿将发濡滞吾家再同次工部草堂韵","dynasty":"清","author":"范当世","text":"去年五六月，张生来上都。盛言粤南帅，谋国方忧虞。借我二三子，难可稽须臾。吾父念儿子，云此不足图。万里耗大官，宁归饭尔粗。尔时客江浦，径反南山隅。久之张公子，再书抵隐居。虽云蹇脩意，缓亟固已殊。皇帝策北方，有德无征诛。戍兵已归食，焉用资吾徒。平时贵与贱，此分难可踰。家食亦无肉，客食亦无鱼。而况骨肉美，离散诚何辜。彼俗虽不聋，我乃吹齐竽。堂堂顾君业，贡之宜天衢。入山岂不邃，一檄乃可呼。顾君发清兴，谓我聊嬉娱。嬉娱固当尔，使我生悲吁。文章代所重，天下倾三吴。乡邦一千载，卓学承苏湖。与子十年力，众芳差不芜。巾车岁来往，数见犹为疏。诚恐数君子，自此分襟裾。岂曰不能待，学亦犹蒲卢。移此问当路，乃觉非所须。城西旧馆舍，草木华村墟。昔弃今颇念，有志为腐儒。万钱鬻句读，何必非壮夫。告君别后意，口渴心肠枯。前后七百言，送君无所馀。"}