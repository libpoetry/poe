{"id":"1005090","title":"咏蔗","dynasty":"宋","author":"舒亶","text":"瑶池宴罢王母还，九芝飞入三仙山。空馀绛节留人间，云封露洗无时閒。节旄落尽何斓斑，野翁提携出茅菅。吴刀戛戛鸣双环，截断寒冰何潺潺。相如赋就空上林，倦游渴病长相侵。刘伶爱酒真荒淫，狂来欲倒沧溟深。此时一嚼轻千金，垆边何用文君琴。五斗一石安足斟，坐想毛发生清阴。萧瑟甘滋欲谁让，柤梨橘柚纷殊状。冷气相射杯盘上，顾郎不见休惆怅。佳境到头还不妄，诗成虽愧阳春唱，全胜乞与将军杖。"}