{"id":"713117","title":"次答晋江郭君章君章祖都宪介庵先生乙酉主试吾粤先君列第七人先君殉节于丁亥先生殉节于戊子先后赠大司马君章以先生未归窀穸来粤求助世旧之感情见乎辞二首 其一","dynasty":"明末清初","author":"陈恭尹","text":"沦落俱为患难家，先贤遗泽遍江涯。端人相取濯孺子，知己能伸鲍叔牙。两地丹青留碧血，百年憔悴赋怀沙。尚存一息酬恩日，未敢逢君说鬓华。"}