{"id":"283015","title":"金缕曲·容易催霜鬓","dynasty":"现代","author":"冒广生","text":"容易催霜鬓。似而今花僝月僽，燕伤莺病。闻道填词能写恨，祇空词难写尽。打叠起闲愁闷。也识欢场同梦幻，奈年来好梦都难稳。一襟泪，倩谁揾。布衾偎暖凄凉影，镇惊心朝云散后，夜阑重省。为我情多人瘦损，悔不当时薄倖。何处赋墙头青粉。海上仙山如可觅，觅个人要把盟言问。问撇我，怎生忍。"}