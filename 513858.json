{"id":"513858","title":"怀贤诗二章 其一 平江伯陈恭襄公","dynasty":"明","author":"程敏政","text":"﨣﨣陈将军，平江始开国。少年八石弓，勇气屡破贼。朅逢中兴主，得附升天翼。当宁念丰镐，京邑望南北。安得萧与韩，晏岁足兵食。将军家合肥，老大谙稼穑。一朝被简知，舞蹈奉明敕。建牙淮水阳，诸路尽承式。孜孜竭众智，疏凿靡馀力。廒庾便交挽，堤闸济危啬。艘舸随浅深，湖坝几通塞。百年民力苏，万里海涛息。居然奠东南，不复困供亿。将军去几时，寝庙见颜色。火旗与云马，夜下不可测。父老说遗事，往往动遐忆。征夫多苦辛，国本在培植。贤孙今代将，当复守成则。东风吹客舟，清口日初昃。公忠夙所钦，再拜读铭刻。"}