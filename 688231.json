{"id":"688231","title":"和冯检斋方伯赐诗","dynasty":"明","author":"朱浙","text":"澜水壶山已隔生，何期使节重行行。直从当宁分忧顾，终与斯民致太平。茅屋惠来今雨候，德仪端拜古风清。明公事业须钟鼎，沮溺都忘世上情。前驱簇仗度江亭，万顷云涛洗眼醒。直尽提封供指顾，何须入界按图经。六年海国情无限，一树棠梨影满庭。追省旧游浑不寐，行吟幽思入玄冥。"}