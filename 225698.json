{"id":"225698","title":"玉清昭应宫玉皇大殿告成","dynasty":"宋代","author":"夏竦","text":"三圣重熙鸿业茂，百灵申锡宝符彰。寅恭清净函无象，顾諟高明顺秉阳。法驭省巡修废坠，真宫经始报祺祥。栋升文杏觚棱峻，殿启真琳玉瑱方。九帐盛仪陈宴衎，六茎清奏助欢康。开轩瑞气凝空碧，驻跸晴辉艳赭黄。珠树移阴從帝圃，霓旌分影自仙乡。宸游悦豫同襄野，睿藻昭回迈柏梁。黎庶纵观争叹咏，侍臣嘉颂极游扬。灵休锡羡淳风振，永播声名浃四荒。"}