{"id":"536991","title":"荆玉篇","dynasty":"明","author":"王世贞","text":"君不见道傍石精，光自缭绕。夜夜天中属白虹，时时海上来丹鸟。卞生持抱入昭关，愿学虞廷一献环。沂水未应输若水，昆山不敢傲荆山。祝宗虚闻誇祭饰，太史那能上占式。未必君廷俱宋相，其奈工师有周客。回首群灵尽黯然，龙文欲吐咽苍烟。璠䃉首列乌绨几，对此云何不可怜。智矣如葵能卫足，问君泣足还泣玉。窃比东门独角麟，宁言使者空笼鹄。君王三听未为劳，好向昆吾问宝刀。煜煜阳乌升碧汉，亭亭魄兔浴银涛。捧出倾城动颜色，隋珠越镠咸辟易。共道应偿十五城，何须更爱二千石。膝行向前中自伤，野人焉敢食陵阳。唯凭寄语乐正子，三月胡为不下堂。"}