{"id":"1127892","title":"雨后环波亭次韵四首 次李秀才得鱼字韵","dynasty":"宋","author":"曾巩","text":"候月已知星好雨，卜年方喜梦维鱼。从今拨置庭中事，最喜西轩睡枕书。荷芰东西鱼映叶，樵舟朝暮客乘风。清泉雨后分毛发，何必南湖是镜中。黄蜀葵开收宿雨，紫桑椹熟啭新禽。看花弄水非无事，犹胜纷纷别用心。丹杏一番收美实，绿荷无数放新花。西湖雨后清心目，坐到城头泊暝鸦。"}