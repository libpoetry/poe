{"id":"832219","title":"六丑","dynasty":"清末民国初","author":"陈洵","text":"正啼红满径，绣阁掩、虚廊无月。画阑试凭，年时香尚发。柳带堪结。还是湔裙候，背花临水，荡晓愁空阔。行云冉冉孤城接。镜匣收鸾，罗衣卷蝶。邻箫为谁先咽。算花风廿四，犹解催别。桃根杏叶。委新词半箧。又堕年华泪、尘暗黦。多情怕看团箑。似留恋苦恨，薄人轻绝。残煤冷、雨声初阕。应不分、一晌销魂，拼与渡头飞雪。西园事、归燕能说。但早来、纵有游春意，骄骢正怯。"}