{"id":"643208","title":"望云亭","dynasty":"明","author":"胡奎","text":"朝望云在东，夕望云在西。如何母与子，各在天一涯。关中去家数千里，梦绕西湖一杯水。回看天际白云飞，片片尽从东海起。云近尚可望，云远思转深。关山夜月三年笛，萱草春晖一寸心。剑阁萦回接云栈，太白峨眉青在眼。安得尔云化为五色衣，朝朝暮暮当庭闱。朝朝暮暮当庭闱，不劳望云怀远归。"}