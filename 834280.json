{"id":"834280","title":"绛都春 重赋春水","dynasty":"清末民国初","author":"易顺鼎","text":"鱼天始翠。见四尺画篷，和云飘起。桃片压香，倒浸红楼，沉沉地。斜阳染绿浑如醉。认万古春愁影子。紫萍来往，似寻不到，小桥原位。重倚。垂杨唤渡，便人语吹过，隔江都细。住在镜中，让与渔娃，闲梳髻。五湖负了鸳边誓。甚日办诗船行李。十年花样飘零，听莺听水。"}