{"id":"657211","title":"念奴娇 青县渡口","dynasty":"明","author":"周思兼","text":"早春和煦，正宝鞍争道，雕轩盈路。远近轻雷喧紫陌，尘暗垂杨古渡。一叶扁舟，半篙新水，便凌风轻度。光涵云影，数行鸿雁归去。回首两岸云填，马嘶人语，况青楼日暮。海宇无风波不动，遥望高帆行处。缓带轻裘，葛巾道履，有良朋三五。江津徐步，夜深重会逆旅。"}