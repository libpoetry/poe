{"id":"684856","title":"临行阿锁欲尽写前诗凡十一首既而色有未满曰：『斯语太文妾不用此可为别制数章取数月来情事综迹历历于心者谱之勿诳勿艳勿誉妾姿艺如一语有犯即罚君一杯』余曰『固然但每诗成而卿以为可亦引满赏此何如』一笑许诺遂口占为下酒十六首","dynasty":"明","author":"王彦泓","text":"笑将卮酒互相搀，瞒却当筵石尉严。犹自怕人肠未断，临行分付与鞋尖。聚客欢筵列画堂，曲房低几暗留郎。频频刷鬓熏衣到，先付销魂一段香。金鱼池畔习琵琶，公主亲拈与翠花。旋被诸姨分插去，为郎留住凤团茶。问郎灯市可曾游，可买香丝与玉钩。可有绣帘楼上看，打将瓜子到肩头。盘鸦未竟厌人催，推托侯家昨未回。忽报意中人下马，笑持青绺出帘来。惯坐肩舆怯绣鞍，棋盘几步下街难。自夸簪上杭州髻，瞒过巡军与内官。密订欢期几日前，自将金钏治盘筵。心嫌阿母叨叨问，只说郎来是偶然。饮社群推粉步兵，谈谐纠摘巧生情。偶因一盏萧郎酒，卖却从前录事名。几回席上错称呼，女伴知他碧作朱。更送诈传郎语到，乍令欢喜乍愁吁。受郎珍惜只侬知，难忘霞侵月满时。最是将归犹未忍，阿娘传语怪来迟。寻郎不过意翛然，炙尽龙涎几饼烟。弄笔翻书闲坐久，已闻嘶马到门前。来时尽意洗铅华，自炷炉熏自泼茶。纤手待操青锁钥，问郎堪否便当家。藕花飘紫水拖蓝，秋夜河灯净业庵。此景却疑身是梦，与卿携手在江南。酡颜斜睇月生澜，饮兴风骚正未闲。可记鬓边花落下，半身凉月靠阑干。嗔怒才因半语讹，臂弯零乱指痕多。明朝翻向人前讳，不许檀郎卷袖罗。身轻秘事几回痴，口噤心衔梦里知。今日总来添别泪，不能填入断肠诗。"}