{"id":"1125238","title":"菩萨蛮","dynasty":"宋","author":"晁端礼","text":"薄衾小枕重门闭。孤灯照著人无寐。风雨夜来多。春寒可奈何。深闺香暖处。还解怜人否。只道不来归。那知心似飞。午阴未转晴窗暖。无风著地杨花满。睡起日犹长。卷帘红杏香。春心无处定。又作花时病。芳草伴离愁。绵绵早晚休。百花未报芳菲信。一枝探得春风近。只有雪争光。更无花似香。孤标天赋与。冷艳谁能顾。庭院好深藏。莫教开路傍。远山眉映横波脸。脸波横映眉山远。云鬓插花新。新花插鬓云。断魂离思远。远思离魂断。门掩未黄昏。昏黄未掩门。"}