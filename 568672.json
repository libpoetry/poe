{"id":"568672","title":"乐府变十章 其四 石头变","dynasty":"明","author":"王世贞","text":"百鹙能击鹰，百蚁能齧虫。石头众儿郎，晨起各汹汹。劲足扶老拳，立蹴肥司农。可怜肥司农，七尺气如虹。小如一孤雏，引脰悬高空。挦扯大司马，蒲伏中山公。鹄立群公卿，鼠窜血肉中。九日不解甲，十日不开营。金帛捆载来，坊市无人行。黄纸诏书下，朝鼓何瞳瞳。尽赦诸军罪，追夺司农名。司农孤榇归，儿女泣吞声。诸军欢呼散，大酒肥羊羹。杀人不抵偿，不追首事踪。司马不削官，中山不削封。扬扬众公卿，还复休其官。弱者饿欲死，强者醉詈天。时无贺六浑，焉知散财结少年。"}