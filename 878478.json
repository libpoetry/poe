{"id":"878478","title":"重饯赵信州分韵得寝字","dynasty":"宋","author":"刘克庄","text":"近甸骚屑馀，当宁焦劳甚。剖符寄非轻，弄印择已审。盎然春风和，解此寒色凛。吾闻守四邻，岂必卫堂寝。恶马易调伏，小鲜难烹饪。腊前况屡白，秋杪定一稔。我侯但凝香，彼州自奠枕。英英尚书郎，饯诗丽如锦。骊珠忽满轴，继者皆曹沈。顾予如病鹤，欲鸣声复噤。宁论鬼揶揄，行以亲来谂。南归掣斋铃，傥留故人饮。"}