{"id":"1222868","title":"忆昔三首 其二","dynasty":"元","author":"袁桷","text":"外家甘盘宅，门闳诚炜煌。高悬金碧榜，中有衮绣堂。珠玑左右侍，丝竹俨成行。幼不识慈颜，到彼心傍偟。每岁两过之，严训具有方。膏粱病居养，久尔生惰荒。七岁诵诗书，十龄学词章。骎寻志学岁，折节师老苍。纪事法班马，冥心契羲皇。谬与时彦交，宝书阅琳琅。今兹乞南归，往事增慨慷。兴怀陶与苏，秉笔追耿光。凯风有遗思，愿言继馀芳。"}