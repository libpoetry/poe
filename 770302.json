{"id":"770302","title":"马房沟","dynasty":"清","author":"林旭","text":"昨日老子山，雨打又风吹。今日高邮湖，过湖日未迟。雨气化为烟，何处露筋祠。金葩扬翠盖，空中见参差。径行忘混漾，难进惭逶迤。新蝉第一声，欣然得闻之。浅浅绿铺褥，高高青垂帷。霞光由外铄，倒蘸水之湄。蓝滑如泼油，红艳如凝脂。扪之不著手，脚踏趺爬龟。千载苧萝溪，人言浴西施。扬州夸佳丽，此理信可推。如何杀风景，火轮衷而驰。何殊铁如意，打碎赤琉璃。刀劙织女锦，车裂文君肌。抇泥断萍根，吹灰黏柳须。惭极急遁去，犬吠非关谁。湖光挟堤树，苦苦远相随。清丽与幽淡，万状难具辞。仍为诗人贶，不同湖寇追。柁楼得晚饭，新月正如规。焚楮舟谢神，鸣锣官税釐。荷香不见花，暗里勾我诗。风浪一回首，既往亦勿思。"}