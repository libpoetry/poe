{"id":"751949","title":"韬斋主人出示其先王父九九消寒图手迹属题","dynasty":"清","author":"郭曾炘","text":"十日一水五日石，昆仑方壶侈真迹。不如渲染没骨图，装堂铺殿精楷模。怒气作竹喜气兰，风枝雨叶来无端。不如流传喜神谱，小蕊大开足意趣。九九谚出田家志，剪纸调脂近游戏。谁欤运腕妙写生，展卷雅人见深致。一阳来复天地心，次第春光静可寻。瑶草琪花石供古，重茵复幕画堂深。东南半壁烽烟靖，荣光出河通瑞应。云台上将数高勋，官阁水曹自清兴。五十年来手泽存，摩挲故物重瑶琨。曾供乙览睿思殿，好伴新图水竹村。灿烂云章亲弁首，子子孙孙当世守。渡江又见岁华新，珍重亭前旧垂柳。"}