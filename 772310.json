{"id":"772310","title":"送鹿春如内渡，兼示陈垕村二十韵","dynasty":"清","author":"姚瑩","text":"尽室南荒外，三年大海东。飘零为客异，迁谪几人同。漫诩驱鸡政，曾闻渡虎风。衔恩到凿齿，问俗极穿胸。鹿耳春涛黑，鸡笼晓日红。珊瑚收未得，薏苡谤何穷。旅食徒嗟困，愁怀讵有终。圣恩周草木，谣诼笑儿童。偃蹇吾非傲，腾骞尔自雄。艰难相倚济，去住别穷通。父老传新诏，朝廷辟四聪。一时起聋瞆，百辟进夔龙。骥尚盐车覆，金经匠石攻。凭谁空冀北，莫妄倚崆峒。浩浩乘飞鹢，悽悽乍断鸿。人嫌汲黯戆，赋恨子云工。永日消炎瘴，高谈发困蒙。惊心犹泛梗，回首已伤弓。不作鲛人泣，长怀漆女忠。雷声将駴浪，日撼贝珠宫。"}