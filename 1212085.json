{"id":"1212085","title":"和林春野见寄韵 其二","dynasty":"元","author":"许有壬","text":"士生如大木，皆欲架明堂。宁知施用处，用圆吾乃方。归来何所事，琢句敷肾肠。既为烟霞痼，复作花月荒。一壑今已专，万景身可当。山空白石烂，云尽青天长。故人远相慰，瑰辞联夜光。一展发晔晔，再诵铿琅琅。贞松无冶容，老桂多古香。三复如见君，岁晚谁能忘。"}