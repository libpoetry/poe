{"id":"407888","title":"醉中放歌","dynasty":"近现代","author":"范天烈","text":"卖赋莫卖长门赋，作文莫作送穷文。口舌降王追陆贾，弱冠请缨步终军。几回建策收河套，一朝唾手复燕云。诸葛平生比管乐，扪虱而谈王景略。干将跃入延平津，博陆画上麒麟阁。世事如棋时变更，能者往往占先著。男儿仗剑远行游，踏遍秦州又兰州。亭障九原通大夏，烽烟万里接张秋。锦衣铁甲辛勤戍，黑子弹丸指顾收。形胜从来数京口，多情最是台城柳。著鞭常恐祖生先，专车为诛防风后。一时气概藐无伦，胸中云梦吞八九。黄沙白草雁连天，死灰烧尽又复燃。骠骑贰师同出塞，祁连焉耆势蜿蜒。功成归来不受赏，但愿千万买山钱。堪叹造化殊颠倒，李广不封冯唐老。高阳新丰两酒徒，立谈偏邀君王好。人生荣枯有何常，不遇而遇乃为巧。鲰生小儒迂且愚，醉酒吟诗聊自娱。未闻晏婴宅爽皑，已报渊明田荒芜。还家问君何所恃，成都有桑八百株。"}