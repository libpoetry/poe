{"id":"703134","title":"清明谒陵次杨学士维新韵","dynasty":"明","author":"谢铎","text":"四庙衣冠尚衮龙，英灵千载此攸钟。遗弓欲泣荆湖鼎，斩板殊深夏屋封。汉寝自应传百代，秦泉何必锢三重。白头官监劳供奉，晨鼓初停又暮钟。好景分明画不成，品题今日仆须更。路从险处行来稳，山到深时望却平。花气暖催春日转，树声寒带朔风鸣。向来奔走偷閒地，始觉官曹分外清。万马争群气欲酣，归鞭遥指路东南。月低浅水寒生练，露下空山夜滴岚。远近鸡声催晓漏，微茫人语识乡谈。天涯岁岁逢寒食，故国谁同扫墓庵。"}