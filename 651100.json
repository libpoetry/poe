{"id":"651100","title":"壶头歌","dynasty":"明","author":"薛瑄","text":"沅水南来几千里，乱石激涛蹴空起。急捎官舫上巉岩，閒倚驿楼看山水。隔江万叠云峰稠，一峰平立名壶头。云是伏波驻兵处，至今石室留山陬。忆昔炎纲断如缕，草窃纷然㩀寰宇。宁知田牧隐奇才，挥斥奸庸识真主。西征实藉聚米忠，南伐谁比铜柱功。中兴诸将数筹略，直与贾邓争豪雄。老身甘向边陲殁，誓扫群蛮静坤轴。壶头战死非无情，天遣英灵镇南服。跳梁小丑胡为哉，竟因遗算稽颡来。虽云未雪薏苡谤，白璧本自无纤埃。昔于青史叹高识，今向荒山访遗迹。怒涛犹带薄伐声，愁云似是忠愤积。马侯马侯真丈夫，大器自与凡材殊。庙食勋名几千古，英风激我章句徒。"}