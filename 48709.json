{"id":"48709","title":"惜昔行赠杨仲亨","dynasty":"明代","author":"杨基","text":"嗟我忆昔来临濠，亲友相送妻孥号。牵衣上船江雨急，辟历半夜翻洪涛。濠州里长我所识，怜我一月风波劳。呼儿扫榻妾置酒，买鱼炊饭羞溪毛。酒酣话旧各涕泣，邻里怪问声嘈嘈。明朝府帖促盖屋，旋飖瓦砾除蓬蒿。大竹为楹小榱桷，覆以菅草并索寔。君时亦自长干来，为我远致书与袍。密行细字读未了，苦语渫渫如蚕缫。收书再拜问所历，灯影照夜吴音操。异乡寂寞遇知己，欢喜岂止馈百牢。藤牵萝绕互依附，濡沫相润脂和膏。薰风昼眠竹几静，落叶夜掩柴门高。黄须为汲东井水，翠袖或送西家醪。中书大官捧檄下，霜鹘脱旋鹰解绦。君前挽鞘我后策，陟险攀峻随猿猱。饥肠午渴掬涧饮，甘滑不啻青葡萄。到家仓卒席未暖，复此赴汴同轻舠。崖高水涩石溜急，时复著力撑长篙。予生有弟皆异域，漂泊幸与君逢遭。君才自是伯者佐，比拟管乐卑萧曹。方期补劓拯焚溺，讵肯析利穷秋毫。比来县邑久芜废，亦有桑柘柤梨桃。遗民可鸠业可复，应屈君辈挥牛刀。他时解绶归故里，相期结居吴江皋。"}