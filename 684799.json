{"id":"684799","title":"嫩晴踏访残梅次莲公韵","dynasty":"明","author":"王彦泓","text":"屡欲寻梅过野塘，卧闻檐雨暗心伤。喜看淡日穿云色，痛惜寒花委地香。数朵仅存聊慰限，全枝若尽枉回肠。春霜况作连阴兆，莫厌端相到夕阳。绝世仙姝欲语难，藏烟隔水靓妆残。难留合德全身见，更觅徐妃半面看。夜雨洗教香渐淡，朝阳烘得泪初乾。假饶满树秾桃李，近在阶庭懒去观。"}