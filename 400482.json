{"id":"400482","title":"霓裳中序第一 赤柱绿波别墅，临流植援，旷地筑台，天风入座，令人神观飞越","dynasty":"民国末当代初","author":"饶宗颐","text":"离魂黯去国。旧谱凄凉人未识。水阔吹香乏力。看榆火梨花，催过寒食。鹃红糁碧。绞宫商、声入清激。肠易断、凝云酝泪，古怨那抛得。凄恻。密云西北。奈一向江湖浪迹。琴丝聊共破寂。往事如烟，换得头白。绿波犹恋客。荡海气、冥冥趁夕。相寻处、无端哀乐，冰炭镇横臆。"}