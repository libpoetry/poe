{"id":"755344","title":"种菜","dynasty":"清","author":"张印","text":"我性喜种植，况此多荒陂。春风吹浩荡，人意良迟迟。赤脚灶下婢，饭后辄酣嬉。亦欲课之读，目不识书诗。顾使把犁锄，欣然愿我随。荆榛既日辟，礧砢亦日夷。于此压豆筴，于彼播露葵。秋菘与春韭，燥湿相所宜。纵横有经纬，我心堪自师。中馈及暇日，到此神旷怡。会当微雨过，生理渐以滋。破土玉芽茁，临风翠叶披。哑然时失笑，暴富同贫儿。"}