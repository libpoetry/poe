{"id":"811971","title":"留滞海外，倏踰三载，追维所历，不无嘅焉","dynasty":"清","author":"孙元衡","text":"海东郡邑祇粗安，鼎立三区一岛盘。蛮嶂高低云亦险，鲸潮咫尺路方难。流光淡宕同鲛室，气味酸寒似橘官。禦暴应难凭只手，戈船铁骑尽桓桓。操舟奉职异车尘，四望长天入涣鳞。讲武督徭蕃有长，救荒告籴海无邻。稽商略定浮槎籍，柔远频招译国人。来往风分南北岛，冬春三历未知津。推挤不去已三年，千首诗抛海一边。初到似逋还似谪，即今疑幻却疑仙。后车何处无前辙，大国由来是小鲜。疏懒不愁鱼鸟笑，刺桐城里得安眠。学得散人工散法，簿书抛却野情多。不经意得花前句，微有情调醉后歌。观水虫鱼增注脚，志山鸟兽费遮罗。丛谈就俚辞雕饰，未似张骞说泛河。"}