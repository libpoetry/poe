{"id":"1122101","title":"晨兴散步","dynasty":"宋","author":"郑清之","text":"软红销尽利名缰，兴到湖山取次行。万马拍堤春浪起，一龟曝日晓峰横。客中寝饭根尘寂，雪后松篁意气生。身是定僧无欠剩，惟馀双鹤报寒更。僧居西畔鹤居南，我向中边住此庵。岁晚结交松莫逆，老来知味菜分甘。禅心每日闲中得，世事新从梦里谙。隐几空明香穗断，净揩双目对晴岚。晚岁知非蘧伯玉，前身作脱戒师兄。青山不灼利名火，白发能销忿欲兵。境对虚空全体现，眼无拣择内心平。晓窗醒寂关何事，到枕清钟一两声。"}