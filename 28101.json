{"id":"28101","title":"投龙潭·名山潭洞中","dynasty":"唐代","author":"陆龟蒙","text":"名山潭洞中，自古多秘邃。君将接神物，聊用申祀事。熔金象牙角，尺木无不备。亦既奉真官，因之徇前志。持来展明诰，敬以投嘉瑞。鳞光焕水容，目色烧山翠。吾皇病秦汉，岂独探幽异。所贵风雨时，民皆受其赐。良田为巨浸，污泽成赤地。掌职一不行，精灵又何寄。唯贪血食饱，但据骊珠睡。何必费黄金，年年授星使。"}