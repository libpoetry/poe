{"id":"705006","title":"陟东门","dynasty":"明","author":"霍与瑕","text":"陟东门，望望罗浮。葛翁一去，今几千秋。罗浮长在，视葛翁之迹若蜉蝣。猗硕人之寿兮，寿若罗浮。陟东门，望望白云。安期一去，今几千春。白云长在，视安期之迹若飞尘。猗硕人之寿兮，寿若白云。我思古人，温良恭俭。诗书执礼，觉此良彦。民到于今，是彝是宪。彼美人之寿兮，硕人之寿兮。我思古人，尼叟时宪。堂堂仁义，低垂管晏。浩然者存，万世如见。彼美人之寿兮，硕人之寿兮。"}