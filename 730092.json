{"id":"730092","title":"馀故里无家久寓吴下去年于马医巷西头买得潘氏废地一区筑室三十馀楹其旁隙地筑为小园垒石凿池杂莳花木以其形曲名曰曲园乙亥四月落成率成五言五章聊以纪事 其五","dynasty":"清","author":"俞樾","text":"昌黎三十年，辛苦成屋庐。作诗誇儿曹，意溢词之馀。东坡读而叹，谓不渊明如。嗟馀本无似，碌碌章句儒。年华逝水迅，往事抟沙虚。乾坤逆旅中，偶此留须臾。若复相炫耀，大可相揶揄。有记更有诗，姑以存区区。窃示高平君，不用书示符。"}