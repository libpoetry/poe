{"id":"1118657","title":"雨夜二首","dynasty":"宋","author":"陆游","text":"墙西泥三寸，墙东草三尺。可怜白鹿泉，蛙黾纷狼籍。湿萤如陨星，入户黏几席。病夫本嗜睡，况此风雨夕。永怀瀼西寺，更忆山南驿。陈迹不可追，昏然堕吾帻。檐高雨声壮，堂豁雾气入。飞萤照画栋，相逐光熠熠。向来经春旱，苍耳暗原隰。微官又厚责，抚事百忧集。三日雨不休，四野苗尽立。登高思赋诗，簿书缚人急。"}