{"id":"814810","title":"清明","dynasty":"清","author":"金朝觐","text":"爱此清明耐晓凉，偏逢置闰较春长。上林谁是探花手，桃李争看出棘墙。风风雨雨近清明，草色皇都尽锦程。谁识矮檐春最好，隔墙曾听卖饧声。曾记琼林预宴年，朱樱灼灼灿华筵。当时上巳重经过，差觉今春又占先。又逢蕊榜放春官，消息东风尚殢寒。偏是热中人不觉，看花早己到长安。"}