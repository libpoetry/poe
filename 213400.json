{"id":"213400","title":"倦寻芳·花翁遇旧欢吴门老妓李怜邀分韵同赋此词","dynasty":"宋代","author":"吴文英","text":"坠瓶恨井，分镜迷楼，空闲孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻翦。听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹、梦云分散。"}