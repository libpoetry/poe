{"id":"674256","title":"送进贤王銮秀才还家","dynasty":"明","author":"李学曾","text":"我初宰钟陵，省观子之乡。邂逅识子庐，乔木森苍苍。云昔先大夫，西台古风霜。骢马摇岭海，节钺绥徼方。我晚不及见，令闻犹揄扬。鲤庭有遗训，世泽殊未央。念子伟哉器，恢廓不可量。手挽百步弓，劲发直穿杨。造物若不偶，云翮垂扶桑。提椠入槐市，万卷重脩藏。试历司空曹，才美寡颉颃。新秋暑雨尽，金飙动微凉。倏尔发归兴，一苇西江航。匡庐滴层翠，彭蠡涵晴光。故篱灿佳菊，聊以娱壶觞。愿言定夙志，勿使旧业荒。努兹少壮力，青霄期激昂。允允鹿鸣宾，鼓瑟将承筐。再尚大畜贤，良马逐康庄。无坠燕翼谋，乃足称肯堂。"}