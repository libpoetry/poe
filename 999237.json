{"id":"999237","title":"古风一首奉送淳叟太博通守豫章","dynasty":"宋","author":"喻良能","text":"刘侯精神秋隼紧，高论悬河倾不尽。至尊动色嗟谔谔，权倖切齿畏謇謇。致君未觉贾谊疏，济时尚嫌马周窘。三年博士向见治，万卷蟠胸一何敏。歘然大起故乡思，自请题舆佐旟隼。笑指江城欲载驰，轻弃斑列谁能挽。羡君去骑日骎骎，顾我朝行犹蠢蠢。语离宁惮十觞连，惜别不知双泪陨。赠言见意乏珠玉，作诗饯行少铅粉。从今数日待君归，握手修门未为晚。"}