{"id":"514923","title":"七月二十日文华殿后讲毕上顾中官赐讲臣冠带靴袍臣敏政预赐织金云雁绯袍一有副金带一乌纱帽及皂靴面谢讫上顾谓曰先生辛苦共对曰此皆职分所当为顿首而退","dynasty":"明","author":"程敏政","text":"日上罘罳晓殿深，湛恩稠叠驾亲临。对衣红濯天机锦，束带黄分内帑金。久幸清班容宦履，渐惭华发点朝簪。经生职分寻常事，消得君王念苦辛。"}