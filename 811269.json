{"id":"811269","title":"清明日游白云山","dynasty":"清","author":"丘逢甲","text":"宣统二年春二月，尉佗城外作清明。江山霸气无今古，莺燕时光半雨晴。玉舄难逢方外士，银枪空吊劫馀兵。东风一笑登高去，云白峰青万里情。披云来访郑安期，卓锡兼寻景泰师。名士无聊托仙佛，神州有泪混华夷。濛濛海色闻边角，莽莽春愁上酒旗。斜日下山谋一醉，红棉开遍越王祠。"}