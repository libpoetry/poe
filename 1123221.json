{"id":"1123221","title":"小重山 残春","dynasty":"宋","author":"赵长卿","text":"清晚窗前杜宇啼。游仙惊梦醉，断魂迷。起来窗下看盆池。伤春去，消瘦不胜衣。柳陌记年时。行云音信杳、与心违。空教攒恨入双眉。人已远，红叶莫题诗。绿树阴阴春已休。群花飘尽也，不胜愁。游丝飞絮两悠悠。迷芳草，日暖雨初收。深院小迟留。好香烧一炷，细烟浮。更听羯鼓打梁州。恼人处，宿酒尚扶头。"}