{"id":"871331","title":"白鹤观","dynasty":"宋","author":"白玉蟾","text":"琅庭珍馆一何清，四壁如银窗更明。雨馀草色欺苔色，风送松声杂涧声。芍药花开今四月，杜鹃啼恨到三更。我来暂息白鹤观，忆著故人刘混成。松殿空遗金凤舞，芝田不见铁牛耕。云迷古洞虎狼吼，烟锁平林鸟雀惊。日暮山屏增紫翠，晓来天籁自箫笙。杖头挑月过山北，要趁如今几日晴。"}