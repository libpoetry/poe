{"id":"608249","title":"将至淮阴泊清河县","dynasty":"明","author":"区大相","text":"问俗至淮阴，忾然伤怀抱。白鸟去冥冥，黄流日浩浩。岸西清河县，半已没洪潦。门巷类浮家，人烟淡洲岛。新水昨夜至，孤城势如捣。雨飒颓墙花，风吹野田草。粳稻岁不登，妻孥何由饱。不如水上凫，犹得唼萍藻。嗟尔河县民，何以待终老。老父跪致辞，使君勿复道。丘民何足贵，仁亲乃为宝。东吊淮泗流，陵树被淹槁。自从禹功微，明德畴能考。"}