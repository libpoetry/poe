{"id":"834325","title":"倦寻芳 和赠谢砚谷","dynasty":"清末民国初","author":"程颂万","text":"檐桃熟后，瓻酒还余，吟费鱼茧。旧赏欣同，新恨漫将书卷。树密如窥星有窍，笋生多傍岩穿眼。掩闲扉，几春边共语，古帘今燕。约去取、巾箱残稿，空笑书佣，投笔尘溅。一盏吾楼，但贮夕阳江怨。凤阙孤临山负扆，鹿中宾戏壶添箭。黯怀沙，送君初，数峰稀见。"}