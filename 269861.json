{"id":"269861","title":"洞仙歌·携手联吟惯","dynasty":"现代","author":"吴湖帆","text":"携手联吟惯。把池水隐隐，春风吹浅。想青笺嫩约，紫箫深院。缃桃掩映宜人面。荐酒罢、盈盈留一盼。红罗绾。道不恨相逢，何处重经晚。缱绻。暗期草草，絮语匆匆，会少情长，况似染骨相思，换得碎心如剪。双栖好梦梁间燕。纵惹爱、沾身花雨遍。尤眷恋。自翩翩、极目潇湘又无限。并步散。待了却从头愿。便飞来飞去，翠楼帘卷寻常见。"}