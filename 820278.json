{"id":"820278","title":"声声慢 荷池清晓","dynasty":"清末近现代初","author":"赵熙","text":"睡红乍洗，凉翠新装，清晨出浴华池。露影含娇，无人故作风欹。将开未开更好，幻巫山、嫩到瑶姬。纤鳞动，把铜华皱了，片片胭脂。半世曾看太液，记殿头红日，花外黄旗。各认前生，个中心苦怜伊。清墩一条波路，说君恩、西海为期。吟未已，叶田田、飞下鹭鸶。"}