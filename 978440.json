{"id":"978440","title":"仆以绍熙壬子中夏二十有五日始跻风篁探龙井遂至广福谒三贤像阅旧碑追观一代风流为赋此诗适月林依公留设茗供因书以遗之他日能为我揭诗板于壁间使示来者亦山中之一助也","dynasty":"宋","author":"周端臣","text":"奇石烂横道，兹山信多姿。江湖酾两股，一泓乃孤危。相传龙所家，或恐神护持。腥风转霮䨴，阴崖立淋漓。惜无纬萧勇，探此抱宝痴。山僧作屋意，惨澹生幽思。胡为金缪影，颠倒眩俗儿。坐来百念失，苍官导前驰。招提果深登，屐痕恍前期。咄哉少肉山，著此高颧师。端能致遨游，绝唱相娱嬉。过溪亦何事，相送了不疑。渠能缚禅律，因来数须眉。我爱秦郎记，字压头陀碑。月林只夜夜，人物自一时。贤愚尽蚁封，来者吾得知。"}