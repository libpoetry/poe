{"id":"1095335","title":"蝗去","dynasty":"宋","author":"释居简","text":"人言蝗有知，我谓蝗无知。使其果有知，不出昌明时。傍睨听我言，饮笑辄见嗤。问之何因尔，却立双颦眉。甚矣戆且愚，抑非狂则痴。谅不阅图史，又弗闻书诗。不知朝廷尊，但习山林卑。耕稼徒勤劳，理乱慵考稽。嗟子昧理道，使我繁言辞。伊昔贞观中，民生皆熙熙。呻吟化讴歌，文教渐戎夷。行旅弗赍粮，道路无拾遗。外则方与虎，内则傅与伊。腹心颇胜任，股肱良倚毗。四海同车书，九重垂裳衣。虞夏相较量，毫发无参差。善乎魏郑公，惜哉封德彝。当此全盛际，蝗起夫何为。初传满郡国，遄复侵京畿。民瘼副所求，丙夜长怀思。未旦坐以待，罪己勇不疑。奋然事吞噬，厥类举族移。上帝斯下临，捷于声响随。良苗曾勿伤，凶岁稔不饥。太仓皆充盈，老瓦相淋漓。开元天宝间，燮理颇失宜。虫横加暴残，田稚难支持。号令速且严，捕逐期毋遗。氓力日困毙，彼类尤蕃滋。不能格天心，徒欲徇己私。设或遇水旱，人力恶乎施。世变日益下，汤德常巍巍。盍广成汤心，以为百世师。上自天子圣，下逮兆庶微。德合倘可行，力胜勿自欺。可以弭灾异，可以延贞祺。我固肃听瑩，拳拳其敢辞。再拜嘉昌言，大明烛冥迷。仲夏月既望，我适田中归。趯趯五六辈，出入荒芃茨。见之辄怵惕，滂然挥涕洟。小复相与言，胡为乎来兹。倘尔因我来，伴我食蕨薇。毋使我稼伤，勿令秋庾亏。俾其丰粢盛，馀则糁藿葵。谨勿鸠尔类，谨勿增我悲。尔众易暴寡，我瘠难再肥。一善倘可穰，众戾幸见归。天乎弗遐弃，虽死甘如饴。蝗方蔽天来，容与天云垂。悠哉翔而集，果适他山飞。曩闻斯行诸，今者亲见之。便当如负暄，排云叫天扉。庶几持一得，或可赞万几。宣示刍荛言，下付百职司。上宰天下平，连帅阃外威。郡国其颁行，风俗端可移。勿谓此道迂，试以诚至推。推此及四海，贞观何远而。当法太宗是，毋遂姚崇非。"}