{"id":"938055","title":"与伯顺饭于文纬大光出宋汉杰画秋山","dynasty":"宋","author":"陈与义","text":"焚香消午睡，开画逢秋山。皇都马声中，有此四士闲。离离南国树，闪闪湘水湾。悠悠孤鸟去，澹澹晨辉还。屐上十年蜡，未散腰脚顽。不如一诣君，坐此岩石间。远峰如修眉，近峰如堕鬟。书生饱作祟，眼乱纷斓斑。一笑遗世人，聊破千载颜。诗成即画记，可益不可删。"}