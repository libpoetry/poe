{"id":"1236040","title":"惜鹤十首 购鹤","dynasty":"元","author":"张养浩","text":"野处幽独甚，千金得令威。挟云出尘网，领月到柴扉。縻足妨飏去，遮亭使学飞。至今湖上路，树石亦光辉。渠本仙家物，胡为久不安？强行时拓翼，攲立欲遗丹。谁药相如渴，独怜范叔寒。一鸣虽确确，犹自彻云端。共处人烟外，谁期祸乃身。九皋空有恨，四野欲无春。华表云应泪，瑶台月亦尘。当年林处士，泉下定相亲。玉立昂藏态，山中我与君。几年游赏共，一夕死生分。徐步閒窥沼，高飞远带云。为谁重起舞？倚杖立斜曛。"}