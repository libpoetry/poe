{"id":"1097158","title":"荆门蒙泉","dynasty":"宋","author":"刘子寰","text":"郏石玲珑玉为骨，下有双泉深觱沸。珠泉凝白玉泉碧，含彩扬辉以其物。珠泉灵蚌夜出游，忽惊月色清如秋。一山木叶皆倒影，月轮却在泉间浮。玉泉潜珍閟莫测，木石但观皆润泽。卞和生长此山间，谷邃泉深求不得。泉心缓缓嘘浮珠，泉口急流深满渠。鱼虾蛭蚓不敢狎，始知下有龙神居。老龙动息有常定，朝昏泉涌如潮信。馀波派作九曲流，百折不能违水性。石池数顷琉璃浸，池底金莲铺绿锦。金碧晶荧射眼明，烦襟濯尽生寒凛。上古消沉不可知，唐贤往往已留题。莓苔剥落传师笔，沙砾灭没文饶碑。汴京往昔升平日，北上西来多墨客。东坡诗扁卧蚕书，鲁直门颜生铁画。向来虏寇抄荆门，城郭屋庐俱荡焚。黄头亦恐杀风景，岿然独有林亭存。古称神瀵疑兹是，到处涔蹄无此比。争得山头无戍垒，住向荆门弄泉水。"}