{"id":"1104516","title":"和邓慎思未试即事杂书率用秋日同文馆为首句三首","dynasty":"宋","author":"余干","text":"零露沾明砌，凄风入邃闱。添愁虫劝织，惊梦鸟催归。哀调孤吹笛，寒声远捣衣。飘蓬虽已久，今夜觉分违。引类凭先进，搜材及寸长。隔帘愁昼暝，隐几怯秋凉。化力人难测，机心我已忘。封侯良可待，谁有不龟方。帘幕深常闭，门庭阒未开。愁将河女隔，喜见月娥来。骚客吟冰柱，仙官醉玉杯。蹇修那可得，笑齿竟谁媒。"}