{"id":"1066031","title":"调同舍","dynasty":"宋","author":"许景衡","text":"播谷子，播谷子，尔休苦苦催春耕。劝农使者无一语，嗟尔聒聒知谁听。提葫芦，提葫芦，荒年有酒无人酤。先生年来亦不饮，花前愧尔情渠渠。杜鹃流血思归去，百舌从来巧言语。纷纷随意作春声，梦入钧天听韶濩。先生避俗厌烦喧，竹底诛茆尝闭户。苍苔满径人迹稀，嗟子胡为肯同住。声名尽道男子事，窗下谁知读书苦。灯花落也作罢休，早取商量君听取。"}