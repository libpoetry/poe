{"id":"700844","title":"次答李梦阳送甥嘉之茂州次玉溪侍御韵三首","dynasty":"明","author":"曹嘉","text":"两度徽官谪，孤身绝塞行。汉廷收堕泪，蜀道轸离情。玉垒蚕丛国，龙标剑阁城。乾坤形胜地，何处挂冠缨。我有龙渊物，谁云鸟道难。桥横江不阔，岭度雪空盘。感慨悲前事，威棱想旧官。投荒吾不恨，指佞万人看。障海功难就，排山力渐消。花心伤绣斧，鸟步习绳桥。郡国西羌尽，星辰北极遥。赐环竟何日，含泪望中朝。"}