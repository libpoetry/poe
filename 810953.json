{"id":"810953","title":"夏云峰二首","dynasty":"清","author":"王时翔","text":"淡晴天。云峰里、一霎细雨斜穿。招动碧梧风影，叶叶清圆。小衫团扇，湖石下、静听幽蝉。暮景人、斜阳尽处，红近池莲。忆昔雪藕歌筵。有人向、水窗云槛留连。今日枇杷花冷，文字通缘。品诗选竹，和胜友、好句新镌。露坐久、杯倾重碧，月堕疏烟。晚凉天。疏帘挂、簪髻茉莉初穿。同坐枕溪阁子，璧月光圆。竹风梧露，幽绝处、时曳吟蝉。玉簟冷、胆瓶澄碧，斜倚琼莲。隔宵文酒盘筵。又今夜、绿窗茶宴相连。谁话渡江桃叶，记起情缘。合欢纨素，残句在、一寸心镌。悄倚槛、新愁似海，昔梦如烟。"}