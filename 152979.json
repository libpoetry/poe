{"id":"152979","title":"答靳生·知君酒隐慕先贤","dynasty":"宋代","author":"贺铸","text":"知君酒隐慕先贤，谁何合作饮中仙。金陵妙唱丹砂弦，当日新声传不传。莫学沧波弄云月，老鲛哆口馋流涎。访吾之居在何许，春明门东大道边。青鞋布袜不妨步，何待东家蹇驴乃著鞭。我屋真无坐客毡，蒲团柽机共萧然。斗鸡走狗春风颠，付与垣东恶少年。"}