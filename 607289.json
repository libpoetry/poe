{"id":"607289","title":"舟溯黄河即事","dynasty":"明","author":"卢龙云","text":"乘舟五月出维扬，客子当歌思转长。京阙北瞻云渺渺，河流东下水汤汤。频年旱魃怜荒损，何日污邪足稻粱。转饷未能宽旦夕，催丁已复急河防。梯航十道输天府，车骑千人指帝乡。负弩形疲还置驿，挽舟力尽尚赢粮。几家烟火愁炊桂，极目沧波待变桑。中泽雁鸿差可叹，大东杼轴向来伤。但看耕凿俱王土，不似纷争屡战场。最爱阳城先抚字，并须元结集流亡。年来荒度功多就，更拟河清颂圣王。"}