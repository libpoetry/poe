{"id":"547132","title":"燕子矶歌呈李棠轩宫谕","dynasty":"明","author":"于慎行","text":"大江西来万里白，建业青山两岸划。山根片石凿不断，斗入江流数千尺。我来扫石上高空，直蹑忽恍开鸿濛。回涛细齧鷟鸑岭，悬厓倒瞰鼋鼍宫。魂摇骨慄不得语，衔杯邈望蒹葭渚。萧萧木叶满江流，却是千帆万帆雨。雨馀返照江水红，赤城吐色江水中。须臾海月东山出，睡龙欲动金波溢。水晶为盘玉镜开，秋光寒泻玻瓈台。客怀跌宕不可奈，散发呼酒天风来。西望采石若可挈，长江之水亦应裂。君家供奉去几时，不见今时江上月。"}