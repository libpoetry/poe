{"id":"709114","title":"飓风歌","dynasty":"明末清初","author":"王邦畿","text":"海上有风名飓风，飓风一作田野空。力能飞万斤之石板，忽而拔数亩之古榕。东西南北无定踪，左旋右转如飙龙。龙潜于海底，虎窜于山中。伏气屏息，不敢明聪。人言此风是怪风，主人急与借雷公。雷声起，飓风止。清还之天，宁还之地。雷公怒息而色喜，主人揖送河之涘。"}