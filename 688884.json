{"id":"688884","title":"开元寺试泉和伍国开韵","dynasty":"明","author":"何吾驺","text":"楼悬明月夜深归，访得山泉碧在衣。乍语当垆神欲洗，赠来试火露方晞。新诗嚼去偏调渴，秋色筛将可耐饥。此后秫田还种否，欲携茗碗醉烟扉。山灵胜气发蓬瀛，次第寒泉击石生。莽莽落霞何处井，悠悠高士到来清。提携一瓮光如镜，汲啜三杯冽似冰。两腋仙风浮齿舌，梅花应否让为兄。"}