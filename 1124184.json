{"id":"1124184","title":"以予与斯远倡酬诗一卷寄钱伯同运使郎中二首","dynasty":"宋","author":"赵蕃","text":"公作广信牧，我为辰阳掾。长沙趣归程，临汝甫再见。我今华岳祠，公乘江东传。虽能递尺书，未易重会面。钱晁固世亲，贵贱宁异眷。复此候寒温，因之致诗卷。我家怀玉居，盖自南渡初。元无五亩宅，仅保一束书。不调如释之，何翅十年馀。但有四壁在，倦游亦相如。况此方病卧，何繇瞻使车。所徯公嚬笑，以为民惨舒。"}