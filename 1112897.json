{"id":"1112897","title":"奉陪宣守任史君谒昭亭神祠","dynasty":"宋","author":"张孝祥","text":"缓驱千骑出朝京，唤得春回眼界青。旗脚灵风来庙步，马蹄山雪过昭亭。极知太守怀忠款，端为君王荐德馨。惭愧去年冬十月，军书彻夜听鸣铃。丰年已卜稻如京，雪尽春从草际青。竹里红旗行点点，松间白塔见亭亭。暖回宿麦开寒色，风约疏梅度晚馨。却忆宣城李太白，也将诗句掣斋铃。"}