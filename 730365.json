{"id":"730365","title":"题潘伯寅侍郎极乐寺看花图卷","dynasty":"清","author":"张之洞","text":"西郊密春云，出门澹尘虑。陟原得清旷，即麓转盘互。㶁㶁循澄流，霭霭见嘉树。南直贝子园，北眺西涯墓。郁郁鬘陀林，诸天散香雾。乔干肤皵茧，灌丛容妍嫭。哲王珠榜书，经师松牌句。侍郎敬爱客，于野集簪屦。鸣珂傔从屏，行厨觥筹具。所憾期集迟，绛雪纷委路。抚柯惓胜赏，驻景托绢素。前游值始华，嘉会我未与。后游已烂漫，良辰薄春暮。令姿少长年，畸士艰良遇。主僧笑我愚，狂华扰真悟。请图镇山门，永敕善神护。俯仰成今昔，兴怀等禊序。秾华有枯菀，妙墨无朽蠹。授简不能辞，窃比寒具污。"}