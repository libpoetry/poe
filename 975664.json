{"id":"975664","title":"二十二日步上方广寺观莲华峰云气异甚","dynasty":"宋","author":"项安世","text":"晓发名溪庄，午饭马迹库。下车著芒鞋，扶杖陟冈路。碾槽深侧足，石磴高举步。初登黄茅岭，稍入青箬雾。苔深洒綦偪，露重湿袍裤。水声浩呼涌，山气汩驰骛。傍倾眩欲落，上滑危屡仆。寻幽不惮险，已倦宁得住。荒程迷远近，杂径恶叉互。喜经茶园头，渐见莲岳处。喘汗扇方乾，惊魂招始驻。引领烦山僧，鞺鞳开阁户。尖峰岌前陈，鸣水横下注。浮岚出奇巧，顷刻纷异趣。憧憧行市人，枭枭上烟炷。浓敷步障青，淡抹轻纨素。昏然俱晦冥，粲若忽陈露。穿窗来有情，扫迹去如怒。旋观不忍舍，留宿当至暮。谁传西岭书，赠我碧云句。云当上封顶，共看扶桑树。弃置且行行，妙高台上去。"}