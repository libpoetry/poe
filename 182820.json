{"id":"182820","title":"遣百朋赴太学补试","dynasty":"宋代","author":"孔武仲","text":"冉冉浪相逐，江湖今十年。念使从远学，家贫乏鞍鞯。一官来京都，环堵当西阡。学省咫尺近，彷佛闻诵弦。暂当辞家庭，裘马去翩翩。英豪多出此，切琢期勉旃。昔我远方来，算里近五千。清灯耿残月，积雪堆穷年。对经必敛衽，求师欣执鞭。绚藻颇不乏，屡贡多士先。所愿克堂构，使我安食眠。尔祖最尔爱，置膝自抚怜。追恨不及见，泪下如涌泉。"}