{"id":"202145","title":"上翰林眉山先生苏公","dynasty":"宋代","author":"李廌","text":"佑圣生贤佐，天心在抚民。昌期应治运，谷旦降元臣。四序功成晚，三台耀拱辰。严凝气刚劲，謇谔性忠纯。凛凛风霜操，优优雨露仁。高才映今古，妙学洞天人。黼黻文华国，渊源德润身。四朝师令望，百辟仰清尘。射策明三道，观光耀九宾。咸知帝赍说，复诵岳生申。视草金銮殿，登庸凤诏春。夔龙名不陨，鲁卫政相因。交荫槐阴茂，联华棣萼亲。庙堂熙帝载，衮绣并天伦。政柄劳无惮，侯邦逸久均。偃藩心固乐，调鼎味宜新。上宰虚黄阁，除书下紫宸。百神怀景福，万化入鸿钧。阴德施黎庶，休功格昊旻。自当侔带砺，讵止约松椿。贱士睎高躅，趋风愧下陈。愿言千万寿，献颂敢辞频。"}