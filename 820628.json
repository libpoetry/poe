{"id":"820628","title":"瑞鹤仙  散步日内瓦公园即景","dynasty":"清末近现代初","author":"吕碧城","text":"屐痕侵败藓。自寻寻觅觅，岁阑心眼。霜林弄秋绚。挟西来金气，别严妆面。乔松翠健。羡只许、寒禽高占，似宣和、画本偷传，虬影鸷姿重见。还看。山眉愁倚，薄黛含颦，倦鬟堆怨。美人骚畹。迨迟暮，转凄艳。尚依然绿遍，平芜如此，岂必花时堪恋。对西风，料理清吟，赋情自远。"}