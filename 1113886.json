{"id":"1113886","title":"贺参政二首","dynasty":"宋","author":"李刘","text":"海山俯视百川东，中有明堂一柱隆。两社直从平地到，寸心原共老天通。管乐功烈非轲志，尧舜君民在尹躬。寿国端须寿君子，愿将箕翼等延洪。东府西枢纪诞辰，非烟郁郁更纷纷。共知崧岳生申伯，竞把旃檀寿卯君。燮理已成六月雨，经纶更作八荒云。齐安即是安天下，敢为先生诵所闻。"}