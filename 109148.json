{"id":"109148","title":"截臂行","dynasty":"宋代","author":"孙固","text":"吾闻两臂重於天下不可废，知之不必子华子。愚民气焚胸，一忿敢趋死。以死视四肢，截臂如去指。鸣呼巴陵之民何以有此风，疾痛利害人所同。甘心一臂捐糞壤，终身废卧闾阎中。前年截臂渠得理，今年截臂吾亦尔。村南截臂杀平人，村北炰咻还比拎。虺虺民，虺虺民，用心若此非吾人。有冤自可次第诉，毒人何必残其身。闻者莫惊喧，此弊吾能言。其初姑息吏，不与杜其源。嗟哉恶俗伤仁厚，明明有冤宜勿受。一奸不济百奸消，共致和平俾在宥。"}