{"id":"727402","title":"吾所植荷既开尽而风雨频至坐见其萎谢慰别以诗","dynasty":"清","author":"范当世","text":"荷今折风雨，落泪夫何叹。见汝请明日，孤根后土安。何由触冥性，心气忽奔澜。横游不得遂，直上多其端。冥冥一尺土，砉若钻天难。迎风变青翠，向日成朱丹。开落一不吝，替萼宵抟抟。悬知此盆内，百孔能相贯。房房遍已实，根本又可餐。有生百虫附，来去无相干。吾衷独含愧，给水徒未乾。滋渗任奴婢，隔望成朝欢。潇湘洞庭上，弥路花漫漫。传闻有司命，乃是神仙官。五更得月际，大士乘飞鸾。停云拂素袖，洒露当花冠。嗟兹一华植，岂有高灵看。哀哀楚骚子，抱石沉急湍。奇躯不得腐，化作荷根蟠。传为万万本，七窍心犹完。人间习不识，此是荷之耑。君看本末在，岂肯为椒兰。埋藏弗复道，摧落终心酸。"}