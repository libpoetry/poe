{"id":"1106914","title":"幕次闲吟","dynasty":"宋","author":"王禹称","text":"二年憔悴咏江蓠，恩诏重教侍玉墀。寓直掖垣休入梦，常参幕次且吟诗。新文自负山中集，旧吏多惊鬓畔丝。莫道谏官无一事，犹胜闲卧解州时。禁漏迟迟待玉班，坐愁身计忽长叹。时清偶直千载运，头白重为八品官。乌帽半攲残月冷，马鞭慵执晓霜寒。君恩未报心犹壮，不敢思归七里滩。文章曾受帝褒称，幕次孤吟冷似冰。借马趁朝长后到，问人求米尽难凭。僮教罢药朝无酒，儿废看书夜绝灯。除却金章在腰下，其馀滋味一如僧。六里山中谪宦身，归来无路掌丝纶。阶前不见朱衣吏，堂上空辞白发亲。月入可堪茶作俸，雨多还怯桂为薪。懒求郡印缘何事，曾忝西垣侍从臣。江蓠吟尽鬓成霜，谪宦归来梦一场。每日祇窥丹凤案，被人犹唤紫微郎。斋宫独坐风翻幕，客舍闲吟叶满床。若是承明容再入，未曾荒废旧文章。"}