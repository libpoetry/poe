{"id":"999233","title":"王丞相生辰","dynasty":"宋","author":"喻良能","text":"金华千仞摩穹苍，双溪迢迢碧流长。清淑之气从风翔，霜缣雾縠不足当。真贤挺生金玉相，上撷屈艳薰班香。畴昔视草居明光，鸿文大册压常杨。既升紫枢兵气扬，运筹决胜如子房。鸿钧一气转混茫，相吉崇璟何足方。直与夔龙为雁行，烟火万里俱耕桑。冠带百蛮走梯航，玉皇案前勤赞襄。坐令我宋如虞唐，中书事业殊未央。二十四考嗤汾阳，北堂西母寿而康。荣封大国富井疆，锦衣命服粲煌煌。麻姑一半鬓未霜，亭亭玉树阶兰芳。徽献凝操书道昌，向来王谢今祇王。十倍江左浩莫量，四海同词祝寿觞。愿公寿比赤松强，永作一柱扶明堂。"}