{"id":"782325","title":"远游篇","dynasty":"清","author":"戴亨","text":"天路高，不可步。河水深，不可渡。陇首飞云变朝暮。冬采薇，日苦饥。被败絮，难为衣。风雨飘飖室将颓。茫无策，告母将远之。母谓儿，懦儿去，当告谁。儿谓母，老母当自保持。莫我儿，长苦思。强欲无悲，悲不自知。愁颜憯憯，清泪漓漓。呼兄嫂与妻。同至母前，且嘱且辞。欲语未及发，气结声惨悽。怀中黄口小儿闻父去，仓皇释乳握手牵衣。举家哀哀号泣，刺骨煎脾。知君此时难别离。出郭门，路多歧。行迟迟，中心悲。道逢坎险，车怠马罢。山鬼夹路，猛虎纵横来。我肉瘦，虎腹饥。山鬼迷人，忽笑忽啼。仰天叹，发浩歌。拯我者少，啖我者多。茕茕孤客将奈何。乱曰：思故乡，书断绝。念慈帏，心碎裂。清漏沈沈泪成血。"}