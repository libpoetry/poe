{"id":"318289","title":"金缕曲·梦绕洛桑路","dynasty":"现代","author":"饶宗颐","text":"梦绕洛桑路。算山阴、同来访戴，湖边奇遇。一望桑田三千顷，全仗西风管顾。只有我、将驰还住。薄切风乾羊肠美，更传来、万里惊人句。心欲往、托飞絮。华原画笔人争慕。感精潢、水木清华，共怀心素。杨柳新声堪娱老，微惜归期稍遽。看吐纳、岚光如故。且挟闲云凌峰顶，望烟波、遥指长安树。芳草碧，接天去。"}