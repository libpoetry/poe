{"id":"694217","title":"游小金山","dynasty":"明","author":"陈嵩","text":"老去惭韩子，閒来问大颠。三山如此果，四大是何禅。锥卓犹馀地，壶悬更别天。夜航随主驻，春棹费流连。酒入长庚圣，茶参陆羽颠。暂抛儿女事，来访祖师禅。舒卷皆由我，行藏不问天。直钩随处下，应拟六鳌连。我更如僧冷，僧无似我颠。尘空镜台偈，机落箭锋禅。果入真如境，虚闻小有天。从今来往熟，幽梦几牵连。酒兴浑无赖，诗魔并作颠。搭船来问寺，借榻学栖禅。照影双缨水，搔头一笠天。重来难准拟，欲去更流连。"}