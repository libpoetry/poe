{"id":"1132099","title":"寄立斋二首","dynasty":"宋","author":"戴良齐","text":"玄云太山阿，倏忽起天际。悠哉复何心，适与飘风会。云间翔虬螭，蜿蟺炫五彩。万生方颙颙，岂但千里内。吾乡作者几，俯仰既千载。愿言慰斯人，名实施四海。蜚鸿时以南，蜚鸿时以北。翻翻堂上燕，来往逝安适。秋声来九天，星汉浩无极。岩岩北有斗，可望不可即。极望劳我心，梦想三太息。下有纵壑鳞，上有飞云翼。"}