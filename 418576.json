{"id":"418576","title":"解连环","dynasty":"近现代","author":"丁宁","text":"夜荷瑩碧，照虚堂孑影，旅怀愁织。试屈指、拾翠前溪，甚芳约未酬。竟随陈迹。细雨空山。懒重话玉楼消息。尽孤根自信，几度怨吟，鬓丝催白。凄霖打窗似泣，更疏疏密密，尘恨都集。问故园花好谁看。便一箭春帆，暂归如客。梦已难寻。况展转何曾眠得。强排遣，漫揩倦眼，不教泪滴。"}