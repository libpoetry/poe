{"id":"1105798","title":"和陈勉仲二首","dynasty":"宋","author":"王之道","text":"人似平原字亦颜，诗成长在笑谈间。试看落笔云烟疾，难放摇春草木閒。美俗未容窥制锦，劝耕聊得伴行山。惭将郑腊酬荆璞，无怪年时债未还。相逢怜我太衰颜，冰雪精神照座间。霁日有情茶乳合，春风无力柳丝閒。肯从逋客来三径，秪恐佳人赋二山。旧说毛公今见否，似闻新向玉京还。"}