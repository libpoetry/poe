{"id":"105960","title":"春江多大风","dynasty":"元代","author":"方回","text":"春江多大风，每盛肯遽微。吹人虽不寒，崩浪良足唏。嗔读揭几帙，妒梦摇斋扉。况乃驾舻栧，敢与争狂威。郁郁羁思倦，寥寥遨侣稀。危陟据隄阜，遐眺穷湾圻。引雏鹊始大，长笋荻已肥。草远安所极，絮残犹自飞。眷此惜暮景，感怆将畴依。去国候屡改，怀人事多违。袍弊苦肤汗，药{上西下之}惧脉痱。岂无一杯酒，脯茹与同挥。道契讵易致，心赏何可几。天地身一蚁，举动有是非。汹涌复汹涌，四顾吾安归。"}