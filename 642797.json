{"id":"642797","title":"送云季昭","dynasty":"明","author":"胡奎","text":"有美云夫子，河间好弟兄。多才谙世事，一见遂交情。奇论诸生服，雄谈四座惊。夜吟催烛换，晨讲候钟鸣。凿井思泉及，为山待篑成。图探河马秘，书赞洛龟灵。礼重春秋祀，名高月旦评。历经三闰月，天转九周星。远近皆知化，西南喜得朋。广文延郑老，同舍识袁宏。春郭花边酒，秋窗雨外镫。字临怀素草，诗寄剡溪藤。蹋月多寻友，看云或访僧。襟期恒坦坦，履践必兢兢。相见嗟何晚，先生自此升。治安须贾谊，授业望阳城。祖道歌初发，炎天暑尚蒸。片帆悬碧落，斗酒醉金陵。阿阁思巢凤，天池拟化鹏。壮怀今若此，离思祗难胜。昼漏趋青琐，秋河近玉绳。榜看题后墨，壶出赐来冰。太乙珠联纬，蓬莱翠作层。河清还献颂，旭日在觚棱。"}