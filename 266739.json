{"id":"266739","title":"醉蓬莱·依乐章体，用东坡韵，和六禾、铁夫重九咏怀","dynasty":"现代","author":"叶恭绰","text":"甚山川信美，浑似当年，华峰重九。欲挽流波，奈万牛回首。冷落琴尊，逍遥襟带，剩枯株同守。险韵题糕，閒情赛菊，那能依旧。风景不殊，乡关何处，寂寞寒香，临风三嗅。休向灵和，问那时新柳。佳节空过，夕阳无语，镇石碑衔口。沈醉生涯，壶中日月，且销醇酎。"}