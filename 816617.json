{"id":"816617","title":"岁暮杂感十首","dynasty":"清","author":"曾国藩","text":"芒鞋镇日踏春还，残腊将更却等闲。三百六旬同逝水，四平涂里说家山。缁尘已自沾京雒，羌笛何须怨玉关。为报南来新雁到，故乡消息在云间。高嵋山下是侬家，岁岁年年斗物华。老柏有情还忆我，天桃无语自开花。几回南国思红豆，曾记西风院碧纱。最是故园难忘处，待等亭畔路三叉。莽莽寒山匝四围，眼穿望不到庭闱。絮漂江浦无人管，草绿湖南有梦归。乡思怕听残漏转，逸情欲逐乱云飞。敬从九烈神君诉，游子于今要换衣。去年此际赋长征，豪气思屠大海鲸。湖上三更邀月饮，天边万岭挟舟行。竟将云梦吞如芥，求信君山刬不平。偏是东皇来去易，又吹草绿满蓬瀛。纷纷节候尽平常，西舍东家底事忙？十二万年都小劫，七千馀岁亦中殇。蜉蝣身世知何极，胡蝶梦魂又一场。少昊笑依情太寡，故堆锦绣富春光。韶华弹指总悠悠，我到人间首五秋。自愧望洋迷学海，更无清福住糟邱。尊前瓦注曾于局，脚底红尘即九州。自笑此身何处著，笙歌丛里合闲游。为臧为否两蹉跎，搔首乾坤踏踏歌。万事拼同骈拇视，浮生无奈茧丝多。频年踪迹随波活，大半光阴被墨磨。匣里龙泉吟不住，问予何日斫蛟鼍。旧雨曾遗尺鲤鱼，经年不报意何如？自从三益睽违久，学得五君世态疏。碧树那知离别憾，青灯偏照故人书。殷勤护惜金炉鸭，香火因缘付与渠。拟学坡公馈岁诗，花笺何处寄相思？阳和未老貂先敝，暖气初回鸟竟知。游子情怀随地远，天家雨露及时施。小儒莫献升平颂，幸傍龙楼睹上仪。鼕鼕岁鼓走轻雷，竹马儿童彩戏才。仙仗九重围雾住，宫花一万锁烟开。迷离佳气从空绕，不断狂香拂面来。我比春风尤放荡，长安日日聘龙媒。"}