{"id":"802572","title":"齐天乐九首 其一","dynasty":"清","author":"项鸿祚","text":"翠乡不暖行云梦，如今画屏遮断。霜咽疏钟，风沈断漏，依旧谢娘难见。凉宵曲宴，只月满楼空，舞慵歌倦。痛惜前欢，砑光裙上茜香满。佳期容易间阻，自从云汉隔，天远人远。烛扣闲情，船筝夜约，分付乱蛩新雁。谁怜瘦减，料孤负年年，绣衾罗荐。愿作红绡，揾盈盈泪眼。"}