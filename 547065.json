{"id":"547065","title":"贞妇吟为长安潘氏母赋","dynasty":"明","author":"于慎行","text":"中庭何所有，艺彼竹与兰。竹兰被户牖，玉树罗堂端。天风西北吹，众香越以繁。借问此何居，言之辛且酸。本家东海上，羁旅在长安。良人早见背，遗婴亦已单。秉心在冰檗，谁能惜盛颜。杨枝耀春华，柏枝凌岁寒。岂无青阳辉，良非我所观。补衣为儿襦，辍食为儿餐。儿从长者游，断发佐儿欢。以此持门户，幸不堕衣冠。我闻慕且悲，此义世所难。共姜名不沫，文母节未殚。试为贞妇吟，一倡再三叹。"}