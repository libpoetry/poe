{"id":"793525","title":"刺促谣","dynasty":"清","author":"孙允升","text":"君不见，床头金尽语疏涩，涸辙枯鱼作人泣。回山倒海誓不难，青天团团鉴车笠。紫裘绛衲生辉光，虹霓意气星吐芒。酒酣作歌两耳热，眼底凛冽飞秋霜。世閒结客徒尔尔，两心不及一杯水。藜藿何如原虑贫，流离谁惜敬通死。银镫燄蕊无消息，湛湛露珠收不得。六鳌霜骨空嵯峨，沈沦愧彼升天翼。绿醪沃肠肠易腐，怨缕愁丝漫无主。髇鸣未竟角弓摧，饮羽不见南山虎。砰訇谁挝正平鼓，铜仙铅泪纷如雨。东西南北怅回车，烂醉狂歌老邱圃。"}