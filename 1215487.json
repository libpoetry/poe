{"id":"1215487","title":"赠孟守容斋","dynasty":"元","author":"陈泰","text":"汉世循良谁与俦，孟舒素业传吾侯。云阳久矣无善治，高者惨刻卑贪偷。诗书大体厌迂阔，几阁细故穷咨诹。差科无常板籍废，纪纲攸斁衣冠羞。更张治可用重法，如病沉痼今公瘳。七年府推芋魁饭，昔似皋陶今郑产。吏畏蒲鞭祝颂稀，民思襦裤吁来晚。薄俗方知德化尊，老成依旧典刑存。山中幸有宽閒野，归种甘棠蔽子孙。"}