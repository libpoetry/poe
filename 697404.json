{"id":"697404","title":"中秋夜小亭对月独酌四首末首怀邦相明府","dynasty":"明","author":"胡应麟","text":"危阑十二倚长空，寂寂楼台露气中。吹断碧箫天似水，玉盘初上海门东。玉露无声桂宇高，小亭孤坐一挥毫。百篇斗酒聊今夜，斟酌骑鲸欠锦袍。万家秋色武昌楼，楼上霜华静不流。好踞胡床成独坐，几人年少解悲秋。楼阁嶕峣练影开，遥知仙令亦含杯。不因桂树飞香满，真作山阴夜雪来。"}