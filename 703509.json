{"id":"703509","title":"證西堂新创落成二首","dynasty":"明","author":"释函可","text":"插将茎草地逾幽，况有长松溪水流。四面尽容千指绕，一劳便可百年休。梧桐已种宁忧凤，江海无机自任鸥。何日雨花峰顶上，愿随龙象一抬头。敢负心期力已非，年来多病愿俱违。门庭既立仍虚待，云水行看此地归。横出一枝犹寂寂，曾经三棒自依依。客床半尺须频扫，拄杖时来问翠微。"}