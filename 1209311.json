{"id":"1209311","title":"挽松江卫立礼","dynasty":"元","author":"张仲深","text":"奕世簪缨夙所嘉，隐君德义愈堪誇。赤心益解当忠国，素志兼承且克家。蒐猎书林期汗漫，栖迟庐圃谢骄奢。名尊二仲驰江右，瑞产双珠照海涯。招辖每留贤者辙，脱骖曾赙故人车。光阴迅速风前烛，事业浮游水上苴。瞑觉华亭无唳鹤，窆看宰木有驯雅。斧堂深瘗封侯骨，笥箧珍传拜相麻。遗训自能光嗣业，丐铭行见发潜华。淑人千古终胥忆，矫首云间一叹嗟。"}