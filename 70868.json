{"id":"70868","title":"水龙吟·汉坛千古风流","dynasty":"元代","author":"王恽","text":"汉坛千古风流，笑谈自是诗书将。两淮草木，一门忠孝，先声远畅。奕世金貂，雄边韬略，三军独张。道十年汉水，旌旗动色，春都在，投壶唱。一点德星迥照，光浮动、太山千丈。戟门春静，人安事＊，提封保障。汉相规随，盖公安靖，平生心赏。见筹毫不远，凤池消息，醉仙家酿。"}