{"id":"694180","title":"长安杂诗十二首","dynasty":"明","author":"陈琏","text":"长安号天府，迤逦带河山。爰稽古分野，正居井鬼间。沃壤亘千里，陆海莽平川。自昔饶物产，匪独贡琅玕。公刘有遗风，稼穑日滋蕃。载观西都赋，富庶难备言。苍姬都丰镐，国祚日隆昌。所积本仁厚，岂惟恃富强。自后继者谁，刘汉暨李唐。复能施德政，宜其胤祚长。嬴政与杨隋，再传即灭亡。福善与祸淫，天理诚昭彰。奥区数雍州，形胜闻天下。洪河带泾渭，终南亘太华。褒斜接陇首，崤函扼中夏。秦穆恃险阻，建国遂称霸。始皇嗣遗绪，并吞靡遑暇。不知恢至德，惟务逞雄诈。国祚甫二传，功业竟沦谢。孰知奉春君，能反沛公驾。咸阳古秦地，人物誇富强。勃蹊与谇语，礼义失其防。粤从炎汉兴，风俗杂五方。乡里重游侠，侈靡视为常。阅历千百年，政教渐更张。矧值圣明世，习俗愈淳良。关中号形胜，古称帝王都。四塞地固险，三辅势匪孤。河山相表里，土壤复膏腴。九朝迭建国，雄丽称名区。繄昔全盛日，孰不拟黄虞。一朝运祚去，宫殿莽丘墟。所恃竟安在，无乃昧良图。在德不在险，斯言诚匪虚。闻昔未央宫，缔构极弘丽。周遭数十里，台殿咸称是。虽云可重威，何以训来裔。文皇撒露台，诚足范后世。纵目咸阳原，陵墓高嶙峋。佳气久萧索，秋雨暗荆榛。重泉閟玉匣，芳草埋石麟。神灵竟何在，倏经千百春。偶思薛平事，茫昧奚足云。张侯有高识，允矣社稷臣。晓出城东门，山川入遐睇。纵观细柳营，重感当年事。军容不入国，将军宜不拜。棘门与灞上，无乃真儿戏。条侯乃虎臣，足膺藩屏寄。寥寥已千年，此事孰能继。汉武志求仙，通天置祠具。修茎立仙掌，云表承清露。屑琼供晨餐，拟期寿年固。胡为竟无成，垂老方悔悟。颓龄竟莫驻，灵迹亦非故。何如葆冲和，百岁或可度。东都重经术，校雠何审详。唐兴尊圣道，斯文赖表章。群经刻翠琰，森列置国庠。众目共观睹，异诸孔壁藏。逮今数百载，字画犹辉光。义理焕日星，万载明纲常。偶登慈恩塔，纵步曲江池。蔓草萎寒露，亭台失故基。忆昔繁华日，正当盛唐时。胜游集群彦，文采光陆离。姓名题翠琰，拟为千岁期。剥落竟何在，徒使后人悲。隋文初启祚，经营逞私智。竭力事浮屠，梵刹遍都市。李唐踵遗风，崇尚亦非细。弘兴土木工，创建极华丽。章敬最知名，妆严乃其次。于今总丘墟，亦足监兴废。"}