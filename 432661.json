{"id":"432661","title":"咏史二首","dynasty":"近现代","author":"宗远崖","text":"李斯固厕鼠，暗入太仓中。颇窃韩非术，面谀能取容。黑白定一尊，此语宁由衷。谁谓始皇智，信之为极忠。沙丘骨未冷，彼意已他从。矫诏杀扶苏，先推丞相功。世无无色马，形色不相离。有目辨形色，马来人共知。公孙白马论，祗益奸人资。白马喻非马，指鹿岂无辞。赵高激颓波，固以成其私。胡亥徒嗤笑，忽忽死望夷。"}