{"id":"807860","title":"贺新郎","dynasty":"清","author":"陈维崧","text":"朱邸分青社。记当日、竟陵文藻，彭城风雅。盛世天家敦玉牒，花萼交辉其亚。正内殿、霓裳舞罢。龙子一从归大漠，怅陈王、不怿苔生榭。呼宾从，销閒暇。邹阳流落江潭夜。剔秋灯、故人重见，在枫桥舍。憔悴白头论往事，多少鸾笺凤帕。说不尽、铜舆佳话。今日金风吹兔苑，任西宫、花放还花谢。拚梦到，王门下。"}