{"id":"820691","title":"迈陂塘 步曾素抱远志，一日与谭，步曾因言，来日将探奇海外。予嘉其志之壮也，为赋此阕，即示步曾","dynasty":"清末近现代初","author":"王易","text":"问人天、何堪伫足，平生无限惆怅。悠然世局浑如醉，黯黯莫辞尘障。频远望，何处是、玉峰瑶圃神仙壤。蓬瀛十丈。想贯月浮槎，支机觅石，前事总非诳。功名事，也羡乘风破浪。年来意气凋丧。元龙百尺销磨尽，烟水五湖空想。君便往。君不见、扶馀万里声威壮。洪涛漭瀁。试屈指期君，屠龙业就，为奠百花酿。"}