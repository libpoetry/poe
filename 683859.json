{"id":"683859","title":"正月六日送舍弟河口即事偶成","dynasty":"明","author":"王世贞","text":"青丝忽散木兰舟，迭鼓扬舲可自由。欲试离心无处觅，一湾新月乍当头。三千里外是西秦，五步东头故里闉。谁信一杯分手后，便为函谷听鸡人。过船仍戴紫阳巾，鼓吹旌旗闹杀人。了得去留无碍意，不论居士宰官身。道人巾裹比丘衣，炊黍烹葵尽解肥。无石可留初起牧，有乘专待世亲归。经年不踏水西门，也似城居也似村。拂面东风犹未识，偶然微绿现篱根。翻因爱弟有离筵，群从儿孙满目前。总是现来阿閦国，一灯还傍佛龛悬。"}