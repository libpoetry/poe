{"id":"769696","title":"沁园春·闻焦山瘗鹤铭复出，喜而有赋","dynasty":"清","author":"陆震","text":"旧说焦山，有瘗鹤铭，久堕重渊。叹沙淘浪洗，曾更累代，雷轰石劈，不记何年。忽有江潭，行吟楚客，观此沉沦意慨然。无难者，竞出诸波底，跻彼层颠。世间古物多湮。算陵谷、千秋几变迁。看咸阳原上，秦碑汉额，义熙年后，乱草平川。独有斯铭，巍然复出，多藉出灵拥护坚。从今后，莫江妃再攫，海若偷搴。"}