{"id":"807459","title":"念奴娇  十四夜对月同王阮亭员外八叠前韵","dynasty":"清","author":"陈维崧","text":"三更以后，碧天刚、碾上一轮圆月。娇女故园应学母，宛转画眉梳发。古巷蛩吟，小窗雁语，触景成悲切。南飞乌鹊，绕枝何处栖歇。我欲吹裂玉箫，拓残金戟，小把愁肠豁。生不神仙兼将相，负此秋光堆雪。灯下吴钩，腰间宝玦，拉杂都摧折。明当竟去，终南闻道奇绝。"}