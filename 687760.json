{"id":"687760","title":"送王提学之大理寺丞","dynasty":"明","author":"庄昶","text":"黄纸东来命亦新，恩光流动满秋旻。万年天地真逢主，一代明良实有人。何处斯文能此际，谁家桃李似公春。白头莫道终忘世，夜夜山中梦紫宸。荐剡群公一尺中，也劳牍尾著渔翁。淹留岁月真非错，老病山林自合穷。自古冠谁无贡禹，近来香只为南丰。别离欲写无穷意，都在青天几断鸿。"}