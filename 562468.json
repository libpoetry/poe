{"id":"562468","title":"送张茂兰黄自立二同年回南京","dynasty":"明","author":"丘浚","text":"前年棹鞅翰墨场，英雄三百齐翱翔。青云满眼多契合，就中最厚张与黄。二君英英气如虎，明目掀眉论今古。酒酣拂剑落霜花，兴发挥毫洒秋雨。今年同自江东来，我一见之心眼开。长鲸吸海海欲竭，巨灵擘山山为摧。摧山竭海悬河口，风云变化龙蛇走。盘古以来二百二十馀万年，一一成败兴亡如指手。相看一笑气味投，典衣沽酒镇日留。邻翁侍吏共惊讶，平日见我曾有此客不。此客何昂藏，此主大痴绝。牙关齘齘戛金声，口角霏霏洒琼屑。帝城春暖百花香，软红尘土飞悠扬。明朝马首向东去，燕云一碧天茫茫。燕云不断吴云起，两京相望四千里。桃叶渡头生碧波，清梦随君渡江水。"}