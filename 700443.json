{"id":"700443","title":"游丘常侍山园二首","dynasty":"明","author":"顾璘","text":"山蟠大野翠堪怜，树老深岩忘岁年。画阁地清临水见，紫泉声远隔花传。前林别墅通三径，暇日禅床借半毡。叨际圣明空懒散，狂歌时复和薰弦。采芝深谷赋归休，幸有邻庄水竹幽。画障日开山九叠，素封秋倚橘千头。长悬片月延僧住，满放闲云伴客游。桐叶已齐春去久，翻阶红药为谁留。"}