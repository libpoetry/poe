{"id":"810273","title":"南浦","dynasty":"清","author":"严金清","text":"绿树正阴浓，鸟啼来、恰是烟村破晓。新雨洗林峦，花落去、还剩残红难扫。野桥断浦，堤边闲系扁舟小。回首春归曾未久，依旧天涯芳草。云开露出青山，水迢迢、楚尾吴头不了。游倦意阑珊，江乡路、犹忆哪时能到。余情渺渺，辞荣高蹈如今悄。举世豪华名利客，输与渔樵多少。"}