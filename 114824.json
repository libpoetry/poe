{"id":"114824","title":"曲游春·画舸西泠落","dynasty":"宋代","author":"施岳","text":"画舸西泠落，占柳阴花影，芳意如织。小楫冲波，度麴尘扇底，粉香帘隙。岸转斜阳隔。又过尽、别船箫笛。傍断桥、翠绕红围，相对半篙晴色。顷刻。千山暮碧。向沽酒楼前，犹系金勒。乘月归来，正梨花夜缟，海棠烟幕。院宇明寒食。醉乍醒、一庭春寂。任满身、露湿东风，欲眠未得。"}