{"id":"1123564","title":"再用前韵","dynasty":"宋","author":"赵鼎","text":"万里高空卷素霓，徘徊几点暮鸦飞。波平洛浦棹歌远，风袅宫楼香雾霏。猿鹤山中应怨别，莼鲈秋后合思归。此间自有江淹赋，不用桓伊恨落晖。一枝枝自寄深林，何得翻然著意深。塞上亦知无马失，江边谁问有舟沉。烦君烂漫千钟酒，慰我登临一寸心。醉后狂歌歌更切，未应愁减越人吟。"}