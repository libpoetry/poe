{"id":"691057","title":"白纻四时歌","dynasty":"明","author":"李云龙","text":"华堂日暖花气薰，舞衫初试春山云。弦娇管催中欲焚，流盼将心送与君。鸳鸯生在天池上，双宿双飞谁忍分。渐台阴阴云作峰，睡屏掩映红芙蓉。枕郎右臂侧向东，鞋弓蹴荐理新腔。梦回香汗沾罗袖，唤取桃红扇底风。西风鸣条暮山紫，露花夜落芙蓉死。筵前烧烛照秋空，河汉茫茫天在水。为君更唱舞罗衣，歌长酒多君莫归。雕帘绣幕流霜气，一片氍毹铺地底。围炉炽炭烧肥羊，醉倒君怀娇不起。与君愿托青松枝，百岁根株长不移。"}