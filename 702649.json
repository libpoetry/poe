{"id":"702649","title":"题画四首 孙康映雪","dynasty":"明","author":"童轩","text":"十二街头雪正寒，春明门内有冰山。茆檐且拾残编读，笑杀骑驴客未还。生计萧条一束薪，担头书卷久忘贫。却怜昼锦还乡日，道上清除有故人。傅岩山下作胥靡，板筑躬操世未知。忽肖画图天上梦，看施霖雨济疮痍。当年自粥五羊皮，饭得牛肥辱不辞。却笑有官居鼎鼐，都忘临别为烹雌。"}