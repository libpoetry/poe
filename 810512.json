{"id":"810512","title":"菩萨蛮　    回文","dynasty":"清","author":"丁澎","text":"锦鸳文印檀霞枕。枕霞檀印文鸳锦。蛾黛蹙愁多。多愁蹙黛蛾。院深喧语燕。燕语喧深院。长若杜兰香。香兰杜若长。绿鬓烟挽斜勾玉。玉勾斜挽烟鬓绿。郎赠口脂香。香脂口赠郎。影鸾交彩映。映彩交鸾影。傍镜笑成双。双成笑镜傍。渌波春罨横塘曲。曲塘横罨春波渌。眉似柳家儿。儿家柳似眉。小星花榭绕。绕榭花星小。弹指玉灯残。残灯玉指弹。草芳闲院春啼鸟。鸟啼春院闲芳草。情薄怨来生。生来怨薄情。蝶间花笑妾。妾笑花间蝶。遮莫妾如花。花如妾莫遮。数重花幔穿金缕。缕金穿幔花重数。愁处是高楼。楼高是处愁。凤钗横压梦。梦压横钗凤。通梦两心同。同心两梦通。旧如相识当垆酒。酒垆当识相如旧。卿是可人情。情人可是卿。扇低翻见面。面见翻低扇。人觑却回身。身回却觑人。下帘低唤郎知也。也知郎唤低帘下。来到莫疑猜。猜疑莫到来。道侬随处好。好处随侬道。书寄待何如。如何待寄书。女墙东映红兰渚。渚兰红映东墙女。迷路小窗西。西窗小路迷。错来行又却。却又行来错。真个恁情亲。亲情恁个真。"}