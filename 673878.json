{"id":"673878","title":"赠黄宜中先生之任高州教授时在通城","dynasty":"明","author":"谢廷柱","text":"九峰照离筵，秀水涤我觞。相见曾几回，送别是异乡。溪含岁寒色，人近桑榆光。谁能不痛饮，慰此百感肠。金兰本同调，松梢萝带长。三华旧游地，回首三十霜。江湖各糜禄，松菊应就荒。君携经笥腹，去坐郡侯庠。楚山雪初霁，越海天茫茫。化雨固在兹，条教或更张。会闻岭南士，丹凤鸣高冈。宪臣愧非才，谬迷期有匡。君行不可留，子怀在云庄。"}