{"id":"467946","title":"观璧师南极摄影七绝句 极地印象","dynasty":"当代","author":"程滨","text":"海上归来南极翁，收将奇景锦囊中。千年积雪浮沧海，万古凝云泊碧空。太初龙战血玄黄，黯黯平云遮大荒。子夜南溟红作海，冲霄一鸟破残阳。歇却鲲鹏九万风，深宵云外已曈曈。我生矫首南天啸，不唱东方晓日红。谁将巨足踏深渊，杳渺应为象帝先。混沌无端孕盘古，砉然于此凿南天。常在深闺不许窥，芳名袅娜唤罗斯。腰身滚滚风情好，如晤开元一美姬。沧海幽幽静似潭，仙乡只在水中涵。云峰高处皑皑白，冰雪融时淡淡蓝。残碑十字影纵横，终古泬廖风雪声。百丈玄冰九原下，知君凛凛尚如生。"}