{"id":"545511","title":"徐参知总角与余游中间显晦殊途不相闻问者廿载兹邂逅淮甸特邀余为具署中清灯话旧不胜今昔之感即席载赋二律时参知以青雀见假由此竟达燕中矣 其一","dynasty":"明","author":"胡应麟","text":"踪迹云萍半杳然，相逢岐路剩留连。惭称鲁国通家后，好是丰城拭剑年。锦席易中贤圣酒，牙樯难认孝廉船。衔恩不尽穷途思，极目长淮大旆悬。"}