{"id":"1205921","title":"沁园春","dynasty":"元","author":"周权","text":"说与黄花，九日今朝，同谁举觞。笑指点行囊，虽然羞涩，朅来闹市，怎忍荒凉。螯压橙香，酒浮萸紫，醉脱乌纱鬓欲霜。孤云外，是吾庐三径，归兴偏长。催人苒苒年光。问役役、浮生着甚忙。自东篱人去，总成陈迹，龙山饮散，几度斜阳。人物雕零。乾坤空阔，世事浮沉醉梦场。登高处，倚西风长啸，任我疏狂。"}