{"id":"1149640","title":"有酒十章 其八","dynasty":"唐","author":"元稹","text":"有酒有酒兮告临江，风漫漫兮波长。渺渺兮注海，海苍苍兮路茫茫。彼万流之混入兮，又安能分若畎浍淮河与夫岷吴之巨江。味作咸而若一，虽甘淡兮谁谓尔为良。济涓涓而缕贯，将奈何兮万里之浑黄。鲸归穴兮渤溢，鳌载山兮低昂。阴火然兮众族沸渭，飓风作兮昼夜猖狂。顾千珍与万怪兮，皆委润而深藏。信天地之潴蓄兮，我可奈何兮一杯又进兮包大荒。"}