{"id":"1119104","title":"送黄生兼寄二谢二首","dynasty":"宋","author":"陈师道","text":"南第诸兄早相见，别时托子以无倦。百岁论交见子心，一朝取别宁吾愿。妙岁远游真所难，肯为得官近长安。圣作诗书端有意，犹须用心科举外。城西两谢俱能文，穰丞精悍吾所闻。每读吾诗得人意，使不能文已可人。我昔谢公门下士，早年妄作功名意。如今老寄颍河东，九泉虽深愧此公。"}