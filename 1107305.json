{"id":"1107305","title":"送冯贯道赴行在二首","dynasty":"宋","author":"冯时行","text":"路入丹霄起柂初，峡山晴色曙烟疏。海深南斗临天阔，江合西川直帝居。禁漏深寒参佩玉，御炉香暖散衣裾。遥知三接承恩罢，日影参差转玉除。儒雅风流总不如，烝髦久合下旌车。黄堂报政瓜初及，宣室倾贤席已虚。楚树迎船春去尽，吴莲傍桨雨收馀。留连物色题诗里，健步传呼有峻除。"}