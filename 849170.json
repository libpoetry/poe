{"id":"849170","title":"和野渡为青溪赋","dynasty":"宋","author":"卫宗武","text":"好士不论亲与疏，绝甘分少宁求馀。孔程一见便倾盖，欢如故旧其非欤。世多奇俊无南北，平昔可曾致佳客。吾乡良友无出君，二仲之交犹欠一。青溪人瑞名闻扬，剑气上射牛斗光。淋漓笔下走风雨，其势浩浩声浪浪。双鹄俱堪侪野鹤，宜与翱翔天地廓。一为羁羽一仝巢，羁者飞来慰寥寞。人生遇合天实为，远方朋来从尔思。但亲益友非损友，何间新知与旧知。吾侪气臭在投合，有来馆粲须延纳。不妨北海常开樽，岂但休源乃施榻。我家有竹门可款，植此不徒悦俗眼。批风抹月待嘉宾，绝胜肉食供朝晚。嵇吕交情虽似漆，千里相遇难再得。何如耆俊里社仝，时得亲薰才学识。"}