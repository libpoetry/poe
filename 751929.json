{"id":"751929","title":"书钞本杜诗后 其三","dynasty":"清","author":"郭曾炘","text":"虞山笺杜诗，毕生萃心力。以视訔鹤辈，较然分黑白。稼堂与义门，纠缪纷指摘。芟薙其榛芜，十犹八九得。独解勃律章，乃援奘师说。衣毛讥鸟言，比类强区别。书生守兔园，繁徵疑奥僻。龙门谤史心，狡狯故难测。我因读此笺，重感世变亟。通市逾百年，蕃舶来如织。邹衍所常谈，甘英未尽历。条支西海头，环峙皆勍敌。连鸡斗爪觜，未易雌雄决。马主虽中微，宝乡益繁殖。盛衰初无常，谁能外夷狄。震旦号昭明，文物迥非昔。仁义苟不存，政恐难立国。即叙徵夏书，大言得无怍。牧翁岂及料，澜翻恣笔舌。"}