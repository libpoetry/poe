{"id":"717507","title":"赋得捣药兔长生","dynasty":"明末清初","author":"屈大均","text":"三五正团团，人将穴鼻看。自居明月腹，谁共素蟾寒。口吐成冰镜，蹄忘在玉盘。人间三窟险，天上一输安。跧伏非东郭，迷离是木兰。无雄毫不舐，有嬎影犹单。三足同无死，双蛾与合欢。踆乌相接易，绕鹊欲栖难。长跪当芳树，斜飞向画栏。殷勤天下兔，舞断水中鸾。玉斧修须助，银钩恐不完。望舒催趯趯，青女逐姗姗。早作灵娥媵，频偷阿母丹。仙妻那再得，后羿只长叹。药捣和金粟，香飘胜白檀。杵疏琼阙外，舂小桂丛端。力为秋晖尽，声随夕漏残。露华调尚湿，霞彩暴初乾。生魄都因汝，惊精不用餐。玄黄含沆瀣，照曜动波澜。蚌蛤教多孕，虾蟆使细丸。光劳神媛浴，响费羽人弹。皎皎归蓬户，泠泠拂石坛。行沿花远近，坐到斗阑干。呼吸开重晕，氤氲沁五官。会分珠黍许，服罢振霜翰。"}