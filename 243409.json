{"id":"243409","title":"祈雨·六月不雨至七月","dynasty":"宋代","author":"于石","text":"六月不雨至七月，草木脆乾石欲裂。方士画符如画鸦，呵叱风伯鞭雷车。九天云垂海水立，骄阳化为雨三日。万口竞夸方士灵，彼亦自谓吾符神。谁知水旱皆天数，贪天之功天所恶。吾心修德可弭灾，大抵雨从心上来。桑林自责天乃雨，岂在区区用方士。"}