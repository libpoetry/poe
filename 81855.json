{"id":"81855","title":"蜀酒歌·汉州鹅黄鸾凤雏","dynasty":"宋代","author":"陆游","text":"汉州鹅黄鸾凤雏，不騺不搏德有余；眉州玻璃天马驹，出门已无万里涂。病夫少年梦清都，曾赐虚皇碧琳腴，文德殿门晨奏书，归局黄封罗百壶。十年流落狂不除，遍走人间寻酒垆，青丝玉瓶到处酤，鹅黄玻璃一滴无。安得豪士致连车，倒瓶不用杯与盂，琵琶如雷聒坐隅，不愁渴死老相如。"}