{"id":"717491","title":"赋送镇安别驾","dynasty":"明末清初","author":"屈大均","text":"邕州千里外，土府万山中。地与交南接，官于太守同。威灵千骑入，德教百蛮通。银艾腰方始，金标立未终。声诗开子女，明信荐三公。吹管消春瘴，挥琴送夕鸿。玉壶长注露，铜鼓静含风。雨散雷高翠，霞连海角红。怀人东莞远，平佛日南空。四塞当天险，三年奏土功。伫闻神雀下，褒语出深宫。"}