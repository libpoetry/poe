{"id":"584317","title":"寿陶南川兵侍","dynasty":"明","author":"黄衷","text":"熙代青云器，英年识钜人。贤科秦望表，素业越江滨。商鼎星符梦，周桢岳降神。书窥中秘奥，谏纳左司频。陟要端居泰，安贞旧济屯。中州方籍汲，南楚谩留恂。潘陌花堪炙，苏堤柳更匀。题评湖海富，劳伐臬藩均。百粤瞻雄镇，三朝仗老臣。穹阶联部院，威柄总军民。卿月清蛮落，王风播缙绅。武功尊俎上，文稚庙堂亲。附骥惭雌甲，登龙仰大辰。庭迟萱草日，气淑柳条春。玉树看千叶，瑶池隔几尘。未须闲剑履，高閤有麒麟。"}