{"id":"828988","title":"译诗一首","dynasty":"清末近现代初","author":"汪东","text":"云微漾朝雾，豁我明眸双。原野仅可瞩，其外为长江。水上群舟翔，纵横乱帆楫。高突列岸旁，吐烟烟如墨。我目送洪流，曲到峦深处。心知渠所响，直趋海中去。合沓万山起，拦路相束挟。渠心辟艰阻，奔腾冲出峡。忽与平野逢，万派并千源。浩浩涨无垠，奔流遂不还。经过多荒芜，井邑无人居。逝不相回顾，波涛日夜驱。怜渠只一心，一心何悃悃。归流到海中，永永无复尽。我目送此水，直到天尽头。我心随此水，并入大海流。倾耳如有闻，汹涌来惊涛。心知实非是，风撼群松梢。"}