{"id":"571013","title":"赠皮信业改令安远","dynasty":"明","author":"符锡","text":"皮子里中彦，貌古心亦古。假令由汉川，役繁病荼苦。熙治虽未谐，缺漏或少补。讵意安远行，时命固其所。彼民得贤侯，此民失慈母。圣化靡内外，阳春不择土。雕题被文化，殊俗见邹鲁。可称在循良，巧宦焉足数。三年一转盻，宣召渠容阻。腾骧冀北群，剪拂滇南杜。壮志轻四海，此别良楚楚。肯惜床头钱，倒囊一为酤。"}