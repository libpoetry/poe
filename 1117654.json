{"id":"1117654","title":"衰病有感三首","dynasty":"宋","author":"陆游","text":"衰与病相乘，山房冷欲冰。在家元是客，有发亦如僧。愁绝穷秋雨，情亲独夜灯。西邻有甘井，聊得曲吾肱。倦枕先鸡觉，寒汀伴雁孤。寂寥谁省录，衰疾且枝梧。鹤骨秋添瘦，龟肠夜自呼。盖棺吾事定，未敢泣穷途。羁宦一周星，归如化鹤丁。灰心成寂寂，霜鬓失青青。小智空自贵，大愚元不灵。客来应绝倒，扶病讲丹经。"}