{"id":"467347","title":"菩萨蛮十二首","dynasty":"当代","author":"周燕婷","text":"小楼灯火依依别，湘江不见湘江月。芳草若何情，随人千里行。旧携堤上路，烟柳愁无数。芳梦与君同，榴花如火红。行云几日芳音渺，小梅疏雨侵清晓。怜取绿罗裙，欢痕和泪痕。何人吹玉曲，愁动潇湘竹。独自倚高楼，门前江水流。梧桐高树红墙隔，梧桐花似愁人白。日日数离情，一程还一程。临歧心事重，斜月迷离梦。锦字带鸿归，绿烟杨柳堤。欲通情愫天音杳，飞云一夕思飘渺。倾泪涨银河。银河波接波。沉吟新旧恨，点点相思印。不悔结同心，牛郎心似金。天风拂散迷中雾，蓬莱梦续潇湘路。芳意托王孙，人间怜好春。星桥桥下水，何事风波起。弹泪向东风，千山鹃血红。荷衣舞倦莲心结，思君珠泪行行热。花月照墙低，双双连理枝。湘江弹瑟怨，惆怅天河远。含恨倚银屏，谁人知此情。斜阳烟草斜阳树，江云黯黯归何处？昨夜起秋风，离愁浓更浓。远山眉黛蹙，魂梦伊行宿。杨柳不禁思，悠悠江上飞。珠帘四面重重护，蛾眉依旧教人妒。心有万千言，每番花月前。西风情绪恶，片片荷衣薄。立尽夕阳红，楚天幽梦中。一株兰蕙生春角，年年记取瑶池约。鬓影共云踪，相思何处逢？花枝鸾镜里，犹带前宵泪。不忍画蛾眉，湘江烟雨迷。芙蓉清水香波曲，云裳妥贴腰支束。杯盏意深深，两人同一心。月移帘影动，花趁良宵共。帘下数银星，相看珠泪盈。冻枝初破梅花朵，江楼玉笛轻吹过。香篆几回肠，酒杯应细量。闲云随意绕，月出东山悄。帘暮度东风，翠屏春梦红。湘裙欲共春行色，晓莺清悦玻璃隔。花影卷帘来，海棠应未开。楚山云袅袅，堤路芳菲绕。脉脉与君情，依依杨柳青。"}