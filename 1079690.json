{"id":"1079690","title":"和赵承之","dynasty":"宋","author":"吕本中","text":"十日九日昏梦集，职事向人如束湿。看朱成碧有底忙，然萁煮豆相煎急。长官抵几入门去，小吏垂头就行立。尘埃上下久可厌，学问峥嵘老难入。平生谬欲师古人，遇事始知吾不及。正须眼底去泾渭，便自胸中无棨戟。丈夫盖棺事则已，破屋颓墙使谁葺。要随归雁刺天飞，莫待枯鱼过河泣。"}