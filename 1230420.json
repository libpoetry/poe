{"id":"1230420","title":"阎立本秋岭归云图","dynasty":"元","author":"柯九思","text":"唐室阎公多雅度，政暇舒怀染豪素。重叠青苍百丈山，参差绀碧无穷树。白云一抹时往来，阴翳千林忘朝暮。仙家寂寂野禽啼，板桥历历行人赴。迢遥白水接荒村，萧瑟黄芦鸣古渡。当年画手不乏人，谁似阎公能武步。宣和宝爱什袭藏，御笔亲题尚如故。屈指于今七百年，一失一得真有数。清容先生欣购之，倒橐倾囊惬所慕。吾侪何幸入奇观，满目氤氲起云雾。固知作者有深思，芜词何敢轻相附。摩挲继晷未能忘，惭余亦有烟霞痼。"}