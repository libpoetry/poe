{"id":"699866","title":"送王彬叔往同安二首 其一","dynasty":"明","author":"郭奎","text":"驾言出城门，遥望西南路。别离良在兹，嘉会不常遇。置酒张琼筵，绸缪复凝伫。饮饯未崇朝，聊以慰情素。翩翩白罗裳，皎皎琼瑶树。高步凌青云，岂为缁尘污。春江及信潮，方舟袭兰杜。小人众所疑，君子谁不慕。久欲同车子，攀辕莫能去。惜哉苦淹留，年芳易迟莫。顾瞻怀殷勤，增我越乡虑。南州乱无家，寇盗纵横驰。白骨蔽原野，火炎城与池。千里何萧条，四顾令人悲。倬哉皖公城，当此江之湄。崇墉上峨峨，阵列纷鱼丽。明公秉高节，德泽被华滋。而蒙天子恩，慰尔长渴饥。大田既多稼，王师良有仪。君行利攸往，乐土寔在兹。嘉宾复来集，兼遂平生知。春兰丽芳渚，鸣凤翔高枝。裴回歧路侧，未忍言别离。别离何以赠，载咏南山诗。"}