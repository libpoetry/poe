{"id":"1239556","title":"送王镐之邵武省亲（镐字仲京）","dynasty":"元末明初","author":"郭钰","text":"青青杨柳陌，之子晨巾车。去乡不云苦，揽辔驰复驱。严君守名郡，长怀音问疏。再拜问起居，千里欢有馀。綵衣捧绿酒，紫袍映白须。上言尚书军，声振东南隅。下言太夫人，年高色敷腴。我虽邑子贱，问信抱区区。官寮展良觌，见子文采殊。定云渥洼水，生此汗血驹。故家三槐树，功名遂良图。愿言慎徒旅，令德忠孝俱。"}