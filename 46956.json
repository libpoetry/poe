{"id":"46956","title":"谒张中丞庙","dynasty":"明代","author":"高启","text":"延秋门上乌啼霜，羯奴晓登天子床。江头老臣泪暗滴，万乘西去关山长。公卿相率作降虏，草间拜泣如群羊。当时不识颜平原，岂复知有张睢阳？孤城落日百战后，瘦马食尾人裹疮。男儿竟为忠义死，碧血满地嗟谁藏。贺兰不斩上方剑，英雄有恨何时忘。千年海上见祠庙，古苔丛木秋风荒。摩挲画壁尘网里，勇气烨烨虬须张。巫歌《大招》客酹酒，忠魂或能来故乡。"}