{"id":"509032","title":"送程佥都彦实出镇辽东","dynasty":"明","author":"韩雍","text":"彤庭拜简命，领节安东陲。平明出都门，冠盖如云随。祖觞未及酣，相顾何凄其。念子公辅器，德懋才且奇。早年历清华，声望蔚四驰。乔迁佐台宪，风纪资维持。欢会曾几何，曷忍遽别离。辽阳古重镇，付托惟君宜。君行益慷慨，所至谅有为。千里桑麻场，百万貔貅师。要使耕凿遂，而且甲兵治。天骄惮威声，塞外不敢窥。庶分东顾忧，少荅宠眷私。微雨路尘净，轻风杨花吹。膏车秣马行，去去莫我迟。临岐把衣袂，更有叮咛辞。丈夫感知遇，图报须及时。功成早还朝，慰我遥相思。"}