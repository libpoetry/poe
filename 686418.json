{"id":"686418","title":"送大司马刘公晋御史大夫赴南都","dynasty":"明","author":"叶春及","text":"且停武溪歌，听我九罭诗。武溪何滔滔，信宿公将归。公来觏衮衣，宝剑光陆离。一举象郡平，再举龙川犁。选徒猎菑翳，狡兔获无遗。溪谷尽黍稷，黍稷何祁祁。以我章甫冠，易彼鳞介资。白雉效越裳，明珠耀璇题。吉蠲假烈祖，祝史咸正辞。太常书丕绩，濯濯蛟龙旂。辅相肃崇班，专席雄百司。我皇求明德，简在固所宜。梦卜习休祥，爰立将在兹。耀灵丽中天，宁照一室微。五岭何崔巍，三水流汤汤。我公肃明诏，脂车戒舟航。楼船邃以广，宛若飞龙翔。鸣钲击鼍鼓，嘈嘈水中央。组练丽且明，旌旆俨成行。舳舻亘千里，岂曰江路长。轻云承庐室，清风翼帆樯。瞻望邈难及，改辙登高冈。马上笳吹声，铙歌互相望。横海不足云，伏波讵能方。四牡向北驰，行行至故乡。置酒朱陵台，张乐洞庭傍。日出照桑梓，灼灼有辉光。为谢父与兄，简书不可忘。金陵佳丽地，翼翼帝皇都。宫阙出浮云，陵寝翔金凫。貔貅二十万，锬戟鞬雕弧。济济鹓鹭群，蔼蔼王侯居。信哉丰镐俦，岂彼河洛俱。三条控九市，夹巷罗长衢。古来游侠窟，白昼惊扬桴。巍巍司宪台，柏树栖群乌。盛夏厉凝寒，严霜下庭除。豪强莫恣肆，府中有大夫。藜藿诚足采，虎豹山之隅。南以殿长江，北以巩皇图。帝载惟汝谐，钟山且斯须。孔父常栖栖，老聃伏柱史。缅惟两圣人，委蛇亦人世。圭组岂我荣，冠缨岂我滓。道以神理超，物用玄羹美。先民有遗言，大隐隐朝市。轩辕游空同，至彼阴阳始。不离黄屋尊，玄珠得赤水。岣嵝有真宅，高馆疏峰起。紫芝洵可餐，皇心隆所倚。抚翼摩云霄，潜鳞媚清泚。升沉各有分，吾方从绮里。"}