{"id":"1096323","title":"寄潼川东路李漕使","dynasty":"宋","author":"释居简","text":"乡来江西游，见以旴水阴。博约剑津掾，亦复聆正音。转眼贴天高，再见无路寻。把茅丹丘城，谢家兰玉森。君家龙首兄，绛帐开沈沈。有时过萧寺，借榻清风林。笑我泉石痼，示以膏肓针。欲弹广陵散，惜无中散琴。欲上南阳疏，不如梁甫吟。琴以歌南风，吟以道古今。一鸣才邕邕，忍见凤鸟瘖。朣朣垂景星，坤维长照临。"}