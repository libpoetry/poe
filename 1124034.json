{"id":"1124034","title":"段元衡出示与晦翁九日登紫霄峰诗及手帖并及贾八十兄诗既敬读之得三绝句","dynasty":"宋","author":"赵蕃","text":"紫霄峰上登高节，想见笑谈宾主间。我亦于今有遗恨，不随巾屦上南山。文章定价如金玉，入手可知高与低。今代师儒晦庵老，许君先达并江西。季承新寄峤南诗，君亦南游吊楚累。冰水玉山元自好，蛮烟蜑雨只生悲。"}