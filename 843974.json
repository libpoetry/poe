{"id":"843974","title":"访伯平吴门","dynasty":"清末民国初","author":"陈宝琛","text":"人生禁得几沧桑？梦里朱颜尚玉堂。临发剪灯深语夜，微君善记我几忘。卅年寥落几同年，相见都应雪满颠。还是沅湘耆旧盛，兴来拟趁洞庭船。脩髯丰颊怪涪翁，闻说年来得一雄。千里楚云宁料及，传观颜色一樽同。只无馀暇与论书，篆隶寻源愧不如。一艺可怜关世运，未应结习便能除。小住岂无三宿恋，见怀容有再来缘。河清梦想身亲见，犹喜心情似盛年。"}