{"id":"843743","title":"和陈丈剑门见赠原韵","dynasty":"清末民国初","author":"许南英","text":"鹭屿相逢皆老大，廿年前共赴公车。一麾作郡游邹鲁，几点看山上太华。绩奏黄流闻帝可，泽苏赤旱慰兄嗟。似知天意将亡晋，归去来兮宦兴赊。落月犹疑在屋梁，凉蝉抱树发清商。公真健者如松柏，我亦乡人敬梓桑。著作尚馀扬子草，海邦犹想召公棠。岿然一座灵光殿，窃幸同时切景行。千万军声动地来，沙虫猿鹤俱尘埃。一球秋肃皆遭劫，六琯春阳望起灰。太息衣冠诸老尽！若论仕宦几人回？死犹有待生无味，馀勇还堪贾酒杯。诸贤热血苦相争，争得「共和」两字名。未见衣冠遵汉制，徒闻岁月改周正。山中病鹤原长寿，天上妖狐欲变精。才调百无堪一用，自惭人唤「许先生」！"}