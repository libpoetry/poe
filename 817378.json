{"id":"817378","title":"代寿山东中丞朱母程太夫人八秩有四初度三首","dynasty":"清","author":"戴亨","text":"冠盖盘江盛，家声奕叶长。祖勋传博穆，母德媲桓光。自有充闾庆，因来九鹤祥。诞生公辅器，襄佐圣明皇。伊洛思犹切，淮扬颂不忘。经纶闻黼座，节钺授封疆。膏雨周齐甸，仁声播鲁邦。三春成寿域，大耋庆高堂。天语嘉贤淑，恩纶锡诰章。承欢开幕府，祝嘏献霞觞。鹤发初萌镜，霜姿翠映篁。孙云纷绕膝，兰桂灿成行。禄养今方炽，松年老愈康。荒词何足贵，聊借祝遐昌。斗极钟灵气，名贤旷代生。钜才堪鼎鼐，雅量协枢衡。学富穷三箧，文成压两京。巍科先获隽，太守蚤蜚英。乘传淮扬路，维藩河洛行。悬鱼标峻洁，携鹤表廉平。廷有徵黄论，天回借寇情。经纶资锁钥，齐鲁枉麾旌。画笏为筹策，藏胸富甲兵。使君真福曜，东土作金城。款曲求民膜，渊冲秉国成。臣心银箭直，官况玉壶清。杞菊衙斋饭，羔羊道路评。史云遥并驾，伯起实齐声。属吏亲圭璧，馀芳缀杜蘅。春阳熙浩荡，夏屋荫峥嵘。每欲镌铭颂，时同骖竹迎。及兹逢母寿，欣与祝长庚。蓂荚祥初验，恩纶诏屡荣。瑞光凝棨戟，綵服映璁珩。慈貌臞于鹤，佳孙秀若瑛。板舆扶月稳，玉佩受风轻。麟髓应调馔，冰桃亦助觥。仙姬攀玉杖，奼女奏鸾笙。璇斗经天朗，台精照地明。无劳问铅汞，真已近蓬瀛。伟矣旂常业，皇哉巾帼名。雀环人拟献，葵日我先倾。叙德惭窥管，抒怀悚报琼。击辕聊有颂，郢曲不堪赓。寿母垂僖颂，共姜录卫风。节高成子孝，心苦教臣忠。虎尾灾曾履，春台暖渐融。郎君当运会，梦卜兆罴熊。彩凤淩霄起，神鹏绝汉翀。襟披乐广雾，才发士元空。淮豫传芳绩，经纶简睿衷。名悬三岛北，身障百川东。远迩周民隐，恩威沛泽公。千秋欣遇合，一德动昭融。汲引宁馀力，声华每发蒙。清流同注壑，弱翮早依丛。感激缘明义，追随愿始终。慈帏逾大耋，宠诰锡高穹。懿则谁能并，芳规播不穷。阐幽存史笔，作颂献雕虫。已觉惭圭璧，还知类管筒。何人歌绝调，冰雪在梧桐。"}