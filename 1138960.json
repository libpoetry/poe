{"id":"1138960","title":"甲子三月二日出白羊门将游茅山诗","dynasty":"宋末元初","author":"陆文圭","text":"我来古茅州，未登三茅峰。自愧尘中人，遽希云外踪。明日作寒食，命驾吾欲东。白羊古城门，坡陇何重重。我行涉其颠，忽下涧井中。一曲复一曲，直道何由逢。时于荆棘里，小树樱桃红。茁茁丘中麦，类我头发蓬。发白日日脱，麦青长芃芃。安得长生诀，稽首华阳翁。两唐古君子，居邻升元宫。探仙在何许，为我作先容。"}