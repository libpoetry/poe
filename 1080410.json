{"id":"1080410","title":"尤美轩在玉山县小叶村喻子才作尉时名之取欧阳文忠公醉翁亭记所谓林壑尤美望之蔚然者后数年旧轩既毁复作寺僧移轩山下汪圣锡要诗叙本末因成数句寄之","dynasty":"宋","author":"吕本中","text":"兹轩在何许，远在洞岩侧。洞岩山水胜，自与尘土隔。天以奉幽人，宁肯媚过客。尉曹昔吏隐，到此若有获。名轩曰尤美，尽去眼界窄。坐令欧阳公，馀意转明白。车马走道路，我久度此厄。茫茫六合间，于此有安宅。轩虽有成坏，山本无异色。举头见林壑，不必更远索。"}