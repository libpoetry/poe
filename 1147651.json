{"id":"1147651","title":"三日绿潭篇","dynasty":"唐","author":"万齐融","text":"春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照映。素影沈沈对蝶飞，金沙砾砾窥鱼泳。佳人祓禊赏韶年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。"}