{"id":"1080237","title":"病夫","dynasty":"宋","author":"吕本中","text":"病夫坐稳懒出门，底事逢春作癯瘦。故人相寻不惮远，欲以一杯为我寿。铺张古昔引大义，劝使忍穷如忍诟。感君意气但如昨，顾我情怀已非旧。平生甘作蚁旋磨，万事只如船放溜。十年参差故乡梦，一心守待灵芝秀。辱身窃比柳下惠，疾恶幸逢朱伯厚。他时城市望云山，岁晚何由数相就。"}