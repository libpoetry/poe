{"id":"1106735","title":"挽思泉居士","dynasty":"宋","author":"王柏","text":"平生不蓄买山钱，晚得佳城岂偶然。官职丛中韬素志，风波险处谒名贤。只将和气占心地，尚想清尊养性天。宗党典刑难倒指，忍看庭玉泪溅溅。犹记年时访故山，细聆旧话侍清閒。汲泉倚杖临荒甃，寻塔呼僮斸野菅。回首恍如前日事，伤心已隔夜泉关。手携菖歜歌清些，泪染含风细葛班。"}