{"id":"689578","title":"寄刘东山五首次国贤韵","dynasty":"明","author":"吴俨","text":"去冬天苦寒，平地一尺雪。长安百万家，十五告粮绝。谁起刘司徒，慰此民望觖。莫学谢东山，令我心愁结。东山归东山，东山今益高。荆薪煮白石，心逸亡身劳。清风不用买，明月时可招。今日靖节翁，何必仍姓陶。雅志在山水，所至辄搜奇。君山十二峰，高深孰似之。一峰留一月，周游岁为期。山花与山鸟，相熟亦相思。东山有耆叟，古貌复古心。古人不在今，今孰为知音。解冠挂神武，归来卧山林。白云似相逆，英英起前岑。白日未云暮，青春先独归。采兰以为佩，采荷以为衣。钓鱼不设饵，况复为钓矶。鸥鸟与公狎，知公本无机。"}