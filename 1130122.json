{"id":"1130122","title":"夏日山居","dynasty":"宋","author":"释道潜","text":"杜宇鸣春已歇，蔷薇尚有馀花。吾庐宛同彭泽，绕屋美荫交加。苦笋争抽豸角，枇杷竞吐骊珠。午饭松间睡足，茶瓯满泛云腴。纨扇轻裁孤月，竹簟冷织双纹。呼取凉襟幽吹，拂开乱眼浮云。麦浪遥翻陇底，云峰忽起空端。拄杖支颐松下，直须细细吟看。山月明含草木，溪风暗度襟裳。寂寂帘栊夜半，羽虫相趁飞扬。阴洞石床初扫，谁来共饭胡麻。鸟道新疏碧注，为君沉李浮瓜。古径斜依杉竹，薰风永日无人。噪鹊鸣鸠去后，一声幽磬南邻。门外溪行碧玉，林梢日堕黄金。好景莫愁吟尽，会看月出遥岑。山雨洗开林幄，梧桐日射荆扉。傍砌榴花初吐，照人特地光辉。远壑尚馀残照，飞蚊已闹前檐。巢燕归来何暮，呼童为汝开帘。"}