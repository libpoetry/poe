{"id":"459909","title":"和陶《归园田居》。稿残只剩二首 其一","dynasty":"当代","author":"卢青山","text":"云溪在何许，溪上有青山。溪山两相看，彼此共千年。不必山如华，不必溪如渊；略具水山形，遂可居其间。洋洋沿溪水，其下接畴田；曲曲攀山石，其上白云闲。随步呷杯酒，吸我囊中烟。麂兔不相避，松鼠游枝颠。好风时一过，人兽适欣然。山顶小坐憩，万峰来吾前。"}