{"id":"1126773","title":"次黄存之东皋韵","dynasty":"宋","author":"黄文雷","text":"艺木东皋下，新荣冒水涯。锦机分箔闹，青子亚枝斜。犊角初生笋，龙须正引瓜。汲清双玉井，留客品尝茶。抱膝东皋下，春风又草庐。海仙将可见，溪友未宜疏。楷著祈年疏，闲笺种树书。西山颒烟雨，容易长嘉蔬。负耒东皋下，沟塍稻秫分。污邪争一溉，台笠事重耘。豳雅春称寿，秦讴岁劳勤。无功虚作传，农绩未如君。挟册东皋下，从人笑未玄。传真秧马帖，参透牧牛篇。列岫窗前月，平湖坞外烟。似蒙稽古力，钟鼎岂其然。"}