{"id":"1116178","title":"次韵刘立道二首","dynasty":"宋","author":"汪藻","text":"刘郎有酒君当倾，安用新诗鸣不平。黄粱未叹转头熟，朱弦却喜知音明。古来去国例憔悴，伊余尚得佳山水。谢公行处欲千年，拟傍苍崖寻屐齿。扬帆今向古长干，渡口遥知侬戏官。此行相伴只明月，到时破璧应团栾。羹莼饭稻江南俗，剩鲙银丝炊白玉。人间堕甑万事休，卧看双溪千顷绿。云花忽作挼云倾，腊梅便欲迎嘉平。青灯已照浪头宿，夜长更苦风连明。榆黄柳绿已衰悴，空馀疏星漾寒水。想君怀抱亦凄然，况我飘零谁复齿。不须闻此涕阑干，人今得归仍得官。未应百鍊遽磨灭，他年尚识霜钟栾。心知薄领令人俗，赖有烟波双属玉。长沙纵使贾生归，只恐樽前凋鬓绿。"}