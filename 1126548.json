{"id":"1126548","title":"次韵和永叔夜坐鼓琴有感二首","dynasty":"宋","author":"梅尧臣","text":"夜坐弹玉琴，琴韵与指随。不辞再三弹，但恨世少知。知公爱陶潜，全身衰弊时。有琴不安弦，与俗异所为。寂然得真趣，乃至无言期。舜琴曰朕有，语舜郁陶乎。孝悌怨则否，傲狠愧岂无。我尝抚卷叹，叹此孟氏书。此书有深意，仁义世久虚。公今乃有感，其不在兹欤。鱼跃与鹤舞，物情曾未殊。无情则无应，何必问鸟鱼。"}