{"id":"1130296","title":"次韵思禹思晦见寄二首","dynasty":"宋","author":"释德洪","text":"新诗夜读寒更尽，兄弟尽容窥所蕴。此诗未暇数奇趣，谈笑先看押难韵。家在筠溪白石滩，后堂分得玉千竿。遥知华屋青灯夜，想见对床风雨寒。湘山晓学愁眉浅，思归凭高意凝远。贯珠妙语肯寄我，暴富人惊呼北阮。何时促诏紫宸对，草制千言倚马待。才高合在明光宫，忍令流落江湖外。我渔意不在金鳞，湘浦华亭一样春。苑头佐舟未乾没，问法僧来寂寞滨。古师政与人意合，有问自应忘所答。一波才动众波随，光遍千灯无坏杂。多生垢习消磨尽，一念定光空五蕴。尚能弄笔戏题诗，如钟殷床有馀韵。南台烟霭隔重滩，城廓遥应认刹竿。湘西六月失三伏，一枕窗风午簟寒。年来懒复嫌山浅，更欲移庵藏僻远。又思喧寂不相妨，卧念当年三语阮。镜里朱颜岂长对，岁月去人宁少待。是身已作梦幻观，肯复经营此身外。议郎材志堪逆鳞，笑谈解生寒谷春。会看为天作喉舌，愿听高风淮海滨。要知未必与世合，载之诣世世不答。譬如瓶中有渑淄，虽与世混终不杂。"}