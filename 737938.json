{"id":"737938","title":"渡江次昌黎山石诗韵","dynasty":"清","author":"钱陈群","text":"寒江潋滟波纹微，樯乌瑟缩冻不飞。舟中小奚见未见，以手笑指江豚肥。行年十八初渡此，欲纪往躅皆依稀。南人北去走燕市，大抵多坐寒与饥。我今已耄复问渡，焦裴揖我开丹扉。渔舟竞挽自高下，导我出入浮晴霏。须臾亲知下瓜步，欢然款洽谭成围。殷勤相视各一笑，笑我白发犹行衣。堤防津吏有慧眼，要识紫气来相鞿。家儿携孙昨送我，期我十日行东归。"}