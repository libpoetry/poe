{"id":"1105271","title":"次韵赵同年赠示进退格","dynasty":"宋","author":"方岳","text":"半生湖海老元龙，不肯函书问子公。蓬鬓此来真潦倒，荷衣久已倦迎逢。春风期集几年梦，夜醉比邻一笑同。已洗从前筝笛耳，岂堪奉缶杂倕钟。鬼自揶揄刘伯龙，文穷断不怨天公。诸侯王表今安用，中圣贤人时一逢。凡事无心从我拙，独诗有癖与君同。檐花细雨从容夜，待发华鲸铿钜钟。"}