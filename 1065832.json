{"id":"1065832","title":"秋蝇篇","dynasty":"宋","author":"苏过","text":"秋风中人如剑芒，飞蝇侧翼何处藏。晨忧霜露避暗壁，晚集户牖依斜阳。斜阳寂寂能几许，股翼未温寒日暮。纵馋不敢近华筵，屏迹何须待挥麈。我方六月流汗时，营营聒耳缘目眉。盘餐旨洁未下箸，聚嘬弄吻不少迟。微物盛衰还有数，得意何曾念寒暑。帐中相吊定饥蚊，窗外巧寻惟蝎虎。糜身槁死不足怜，耳目所眷欣且去。嗟哉时节那可争，造物于汝何好恶。"}