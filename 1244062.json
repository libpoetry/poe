{"id":"1244062","title":"美人折花歌","dynasty":"元末明初","author":"郭钰","text":"美人折花粉墙曲，花前背立云鬟绿。乍爱蔷薇染绛霞，还惜海棠破红玉。素手纤纤罗袖殷，心情凝想金刀寒。低枝未吐精神少，高花开遍颜色残。花刺钩衣花落手，草根露湿弓鞋绣。紫蝶黄蜂俱有情，飞扑馀香趁人久。情知人老不似花，花枝折残良可嗟。明朝弃掷妆台侧，绿阴青子愁天涯。"}