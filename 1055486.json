{"id":"1055486","title":"赠刘九思山人","dynasty":"宋","author":"李之仪","text":"我行亦偶然，君来定何谓。风高浪如山，闻者亦已畏。而君从一叶，过我乃特地。邮亭六日俱，临行尤自愧。朝出才辨色，夜归或沾醉。残灯不见人，待我独忘睡。语款多破颜，情极几屑涕。屈指再相从，便作新井计。我担既弛肩，君驾亦方税。不觉涉四年，俯仰才一喟。每见意每加，终始不少替。顾匪求名顽，岂不怀此义。凡生等飘蓬，何物非委蜕。为我谢故人，随方聊自慰。"}