{"id":"1244088","title":"题龙湖小影图赠刘文周","dynasty":"元末明初","author":"郭钰","text":"龙湖春水浮翠烟，柳丝千尺繫渔船。渔歌唱得归来篇，龙湖秋月浸寒玉。桂花香压樽中绿，琴声弹作高山曲。斯人何似似飞仙，是谁妙手分清妍。人间今日画图传，薛荔分阴网茆屋。露泻空青沐松菊，白鹤归来晨自沐。苍龙玩珠湖水寒，虹光飞逗霜毫端。赋诗写遍青琅玕，世上功名舞豪杰。白发青衫腰屡折，谁肯山中采薇蕨。君心直与古人期，朱颜绿鬓人莫窥。如何画史能相知，彭郎意匠自奇绝。使我一见神飞越，小山招隐歌三叠。我家更在深山深，彭郎何日能相寻。画我高秋桂树林，桂林近接龙湖上。与君杖屦共往还，何须更看青松障。"}