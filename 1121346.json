{"id":"1121346","title":"白云亭","dynasty":"宋","author":"林通","text":"白云亭构见浮图，贤尹标名意有馀。閒抱石岩禅客座，影笼墨迹宪台书。玎珰玉溜无停响，潇洒琅玕不用疏。登赏已知情放佚，飘飘应喜类相如。双溪会处创危亭，我爱亭成不异名。到此更谁分别派，同归终见入东瀛。清辉黛染环檐色，幽响琴传出涧声。自信竹林林上美，剪裁今已属贤明。"}