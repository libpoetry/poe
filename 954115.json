{"id":"954115","title":"思二亭送光禄谢寺丞归滁阳 其一","dynasty":"宋","author":"欧阳修","text":"吾尝思醉翁，醉翁名自我。山林本我性，章服偶包裹。君恩未知报，进退奚为可。自非因谗逐，决去焉能果。前时永阳谪，谁与脱缰锁。山气无四时，幽花常婀娜。石泉咽然鸣，野艳笑而傞。宾欢正諠哗，翁醉已岌峨。我乐世所悲，众驰予坎轲。惟兹三二子，嗜好其同颇。因归谢岩石，为我刻其左。"}