{"id":"722183","title":"癸酉元日作","dynasty":"明末清初","author":"屈大均","text":"天鸡隐隐起空中，海日初烧混沌红。气象新从三朔出，光华长与一人同。欢将寿爵歌难已，老向高台舞更工。无限春晖在芳草，青青先到白头翁。平明拜手御炉烟，史笔恭陈上帝前。虎视谁书秦正月，龙兴自纪汉元年。老人星在无长夜，尊母台临即洞天。王命早从慈氏识，功成方作曜真仙。初风飘柳拂窗纱，最早莺声是我家。萱草天生长命草，桃花人作合欢花。纷纷子女争珠黍，一一衣裳斗月华。喧暖开春才一日，宣文已两醉流霞。龙马精神母气传，六旬多四益贞坚。方圆已尽羲皇卦，五十须加孔父年。膏润梅花嫌雪少，光浮梧叶喜霞鲜。胎禽子和松间满，老凤飞声接上天。春来容易玉颜酡，未恨长贫老薜萝。方朔细君遗肉少，渊明稚子与梨多。夭桃有口元知笑，翠羽无心亦解歌。早晚榆钱凭买酒，五铢难复奈愁何。先师未曙礼簪裾，绕膝童蒙告有馀。商氏教儿先大易，伏公传女更尚书。三春弦诵开元吉，一代文章接太初。异日儒林知有传，未应辞赋比相如。"}