{"id":"653596","title":"哭刘公秉八韵","dynasty":"明","author":"张宁","text":"与君兄弟最多情，谁道中年两变更。闻病只疑吟太苦，讣传浑似梦频惊。心灰冷对寒灯烬，泪血潜随夜雨声。人远北山孤鸐侣，天荒东海哭鸥盟。青衫老我疏良会，白首怜君误此生。望断夕阳云影散，魂迷池草月华明。苍天竟负仁人寿，白石空题处士名。吊罢灵帏见孤子，不胜清怨重沾膺。"}