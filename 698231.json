{"id":"698231","title":"分韵得分字送丁凤仪秋官南还兼柬沈仲律","dynasty":"明","author":"倪岳","text":"官烛疏帘坐校文，力完赵璧始怜君。乾坤信有三生合，江汉真成两地分。南省持平人似玉，东城赠别骑如云。宦游兼得家山乐，孤凤翩然百鸟群。故人何许惜离群，望尽天涯隔暮云。秋晚风帆随路便，夜寒霜潦入江分。京华尘土仍怜客，乡国衣冠却羡君。独有秦淮桥上月，清光长忆沈休文。"}