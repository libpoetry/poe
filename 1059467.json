{"id":"1059467","title":"次韵慎微雪","dynasty":"宋","author":"邹浩","text":"万物归根后，端来兆物华。仙姿凝鹤氅，云路拥羊车。但喜天时正，宁知帝力加。有田皆玉粒，无树不琼花。浪说朱蹄马，空馀白首鸦。酒边深荐爽，阱处巧藏窊。径断回樵斧，波浑倚钓槎。高门委金帛，阴壑蜕龙蛇。功茂丰年谷，名喧好事茶。丛轻颓瓦竹，摇迥动签牙。蝶冷残初梦，蜂寒閟两衙。殷勤非俗韵，潇洒是生涯。火变人窥异，军潜夜肃哗。暗香迷绽蕊，新筑路平沙。寸食方从寄，扁舟未可拿。只应清兴在，犹似子猷家。"}