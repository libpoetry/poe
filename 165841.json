{"id":"165841","title":"及第东归将赴调寄李成季","dynasty":"宋代","author":"晁补之","text":"先辈观涛沧海口，长啸横槎拂牛斗。野人醉着梦游天，九门历尽惊复还。嘈嘈广乐犹盈耳，出门依旧重人间。不知先辈今何往，仙标玉骨天应赏。千里东归暮景清，桑麻暗地日衔城。黄金宫阙初回望，青草恩袍偶自荣。归来澣濯亲甘旨，却叹京尘误游子。家人饭黍慰辛勤，邻媪壶浆佐欢喜。君不见冯驩一剑星阑干，短歌慷慨不堪弹。男儿得意贵颖脱，功名有分劳跻攀。折腰正为五斗米，得饱约君寻故山。"}