{"id":"823842","title":"三姝媚 崇孝寺牡丹","dynasty":"清末近现代初","author":"陈方恪","text":"笼莺初唤起。撩晴丝芳菲，钿车如水。锦障街南，认翠翘金暖，绿烟垂地。玉蕊唐昌，应换却、仙家尘世。凤吹归来，潋滟韶华，好天沉醉。何似千娇罗绮。问第一昭阳，那人能比。稳护雕阑，对露晞妆镜，粉融香腻。梦觉倾城，偏误了、平章门第。记取春风词句，閒情自理。"}