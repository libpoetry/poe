{"id":"697226","title":"潞河南发永叔黄门虚所乘舟以见待赋谢二章","dynasty":"明","author":"胡应麟","text":"北上青冥问紫宸，东归沧海话垂纶。那知锦缆登仙客，犹恋绨袍谒帝人。万里长风吹浪日，千山晴雪渡江晨。豪游是处堪河朔，底事平原话浃旬。携手双星散玉函，故人憔悴百花潭。多情落日停丝笮，无恙西风入布帆。大泽鱼龙天上下，清溪凫雁地东南。联舻且角新题句，何限江枫逐夜谈。"}