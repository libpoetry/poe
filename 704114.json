{"id":"704114","title":"寄胡光大","dynasty":"明","author":"解缙","text":"前日及柴扉，行休颇自怡。问人别后事，得女寄来诗。处世的如梦，劳生能几时。冰霜惟自洁，穷达任何知。上蔡音书近，高谈复论文。六经悬白昼，千载信浮云。汉简何多凿，秦坑亦合焚。操觚任缓颊，安得见华勋。斯文天所赋，吾道晚初成。閒若陶元亮，狂为祢正平。登高天以旷，对月镜逾清。坐到晨钟发，寂寥三四声。"}