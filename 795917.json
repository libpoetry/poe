{"id":"795917","title":"沁园春 忆春草轩","dynasty":"清","author":"范贞仪","text":"最忆当年，膝下承欢，春风草堂。有桃花堤畔，锦霞晴灿，游鱼潭底，翠尾悠扬。一带疏篱，千层怪石，碧映琉璃水一匡。尤堪忆，是女为君子，学步书房。可怜无限思量，忍轻送莺花负艳阳。记北海尊开，歌珠如垒，东山月上，妆镜浮光。往事难忘，前因犹在，倚遍庭柯几断肠。从今后，与登楼王粲，一样思乡。"}