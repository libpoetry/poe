{"id":"1054454","title":"承芸叟寄示新词一篇以此寄谢扬子云书亦有色乎此亦书之色也","dynasty":"宋","author":"孔平仲","text":"绮罗敷色新出机，嵩洛神秀钟妙词。关西子弟多习武，博学能文君最奇。目中无双成器早，少小玉立谁瑕疵。天王母后亲选擢，抱道韫德将发施。朝中议论太真朴，湖南威凤翅小垂。屈申后先皆有数，此理昭昭君自知。芰荷堆绿珠露冷，兰杜秋香风正吹。征鸿南飞燕北去，晚去潇湘君未归。"}