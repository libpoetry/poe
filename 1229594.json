{"id":"1229594","title":"赵李倪三居士建凌霄会求赠","dynasty":"元","author":"行端","text":"双径在吴浙，实为山之雄。天目如屏拥其北，钱塘似练纡其东。重峦叠巘不知几千万，但见五峰秀色崷崒摩青空。下有跋陀神龙窟，上有睹史夜摩宫。晴云暖霭生岩松，朝开暮合无终穷。祖师据此鞭麟凤，森罗万象明真宗。纳须弥兮于芥子，卷法界兮于针锋。本源自性有常分，宁须妙用求神通。俨如鹿园与鹫岭，紫金光聚人天中。说法至今犹未散，天华似雨飘空濛。"}