{"id":"829808","title":"浣溪沙","dynasty":"清末近现代初","author":"袁克文","text":"一掬兰汤排鬓丝，轻持柔絮腻香脂，不留手处荡人思。微夜静于花睡里，好春浓过梦回时，波痕无力颤腰支。车马寒潭忆旧踪，朱灯白雪蓦相逢，胭脂犹认去年红。别馆城南春乍展，灵犀江上梦曾通，怜渠渠亦独怜侬。泪缕愁丝款款抽，梦痕和月寄红楼，误教帘箔坠银钩。落絮无端迷眼角，飞花有意掠眉头，送春才许识温柔。"}