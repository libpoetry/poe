{"id":"979495","title":"和文潜期饮大尹穆父家兼呈尹","dynasty":"宋","author":"晁补之","text":"野人肮脏无与邻，世人共笑子独亲。沛然有馀不矜饰，我亦谓子诚可人。万鱼噞喁困复却，看子撇捩黄金鳞。人甘如醴饮者醉，我独蜇口如姜辛。淮南归来两鬓雪，闭门自不羞甑尘。无衣可换江头醉，有谁肯载樽中醇。愧惭救渴京兆尹，空缸尚可供十巡。放言与子一倾倒，非子畏人嫌我真。府中贵人玉比德，堂下和气天回春。醉人多忤贵人恕，来呼莫惮冲泥频。"}