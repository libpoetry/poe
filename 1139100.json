{"id":"1139100","title":"挽赵益之","dynasty":"宋末元初","author":"陆文圭","text":"汝父昔吾友，汝翁昔我师。汝时侍亲侧，楚楚玉雪儿。稍长从吾游，学问乃大奇。风木不待养，垣室空遗基。成立汝有望，修短吾莫推。四世积善心，一门无庞眉。俯仰三十载，三丧路人悲。受气各有终，劳生嗟奚为。墙东荷锄叟，夙受汝翁知。老怀念畴昔，不觉哀涕垂。欲志殿中墓，健笔惭退之。"}