{"id":"108691","title":"惜余欢·四时美景","dynasty":"宋代","author":"黄庭坚","text":"四时美景，正年少赏心，频启东阁。芳酒载盈车，喜朋侣簪合。杯觞交飞劝酬献，正酣饮、醉主公陈榻。坐来争奈，玉山未颓，兴寻巫峡。歌阑旋烧绛蜡。况漏转铜壶，烟断香鸭。犹整醉中花，借纤手重插。相将扶上，金鞍騕袅，碾春焙、愿少延欢洽。未须归去，重寻艳歌，更留时霎。"}