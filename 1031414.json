{"id":"1031414","title":"道中寄福州王祠部","dynasty":"宋","author":"蔡襄","text":"临津馆下日衔西，风卷寒潮上碧溪。画船急桨随潮去，山川满眼烟凄迷。醉起开船看潮落，林深日落哀猿啼。离魂复与潮东下，兀然愁坐心酸悽。今年赐告归乡里，翩翩飞鸟投故栖。双亲素发喜我至，鞠抚欢笑如婴儿。东阡北陌来庆问，妪翁罍盏交持携。虽欲晨昏在环堵，奈何职守通金闺。春暮辞家就行役，幽兰在手空萋萋。闽州太守意慷慨，一见欢甚无町畦。欲令邦人满瞻听，洒酒高会挝鼓鼙。我知君侯落落者，胸中气象盘虹霓。问之当今至急务，无若羌虏方突梯。君言区处果得术，势类秋隼持寒鸡。养兵精悍不在众，黠贼头颅可立提。海隅僻郡谁与语，强欲论列惩吹齑。又言人生尚忠孝，二者轻重均铢圭。以谏名官宜尽节，健行勿絷骅骝蹄。别来破热走山驿，神疲骨瘦颜容黧。作诗遥寄复感激，岂不戚戚论乖暌。"}