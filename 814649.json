{"id":"814649","title":"钟馗除夕嫁妹图二首","dynasty":"清","author":"郑用锡","text":"堂堂如戟好髯须，一幅丹青嫁妹图。岂筮羲爻归帝乙，休教营室误黄姑。女萝山鬼三章曲，槐笏乌靴七尺躯。恰值桃符新换日，终南迎送有神荼。凤历新颁溯斗躔，七旬自是古稀年。河山两戒升平日，闻见四朝僻壤天。酒饮屠苏杯共醉，音调太簇律开先。遥知烽火今犹警，愿祝东南奏凯旋。"}