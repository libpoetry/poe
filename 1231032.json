{"id":"1231032","title":"和陈伯良韵代荡子妇作","dynasty":"元","author":"张天英","text":"美人如花隔秋水，翠发新蟠凤凰尾。年年花底醉秦宫，不是盈盈花上鬼。舞衫血色迎风挥，南风北风吹折枝。谁怜荡子妇，含矉坐荆扉。夜夜望明月，睡时山月低。男儿未富贵，徒劳歌扊扅。君心叩月不自见，愿照若兰锦中诗。妾身如蚕不食叶，自然吐出五色丝。字字结同心，无人为持去。夜梦化为娥，寻君不识处。随云飞遍十二峰，梦回日出沧江东。中使传书呼塞鸿，少年仙客成老翁。请君归，劝君酒。酒如泉，杓如斗，庭中桂树青鸾小。"}