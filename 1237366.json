{"id":"1237366","title":"题画山水似盛子昭","dynasty":"元","author":"黄玠","text":"冉冉山上云，累累水中石。梢梢林莽高，黯黯崖谷黑。东冈特秀绝，拔地起千尺。突兀众峰间，犹是太古色。连山根插江，江碧石齿齿。层颠高出云，老树下压水。岩扉俯深迥，磴道陟纡委。欲持一壶酒，慰彼幽栖子。前山如立槊，后山如倚较。远近千万山，斗绝入牛角。矾头积磊砢，石面斗硗确。是中无征徭，民俗犹愿悫。回峰危欲堕，峭径深可入。萦纡度壁坞，杳窕去井邑。泉悬净练明，崖拥积铁涩。缅怀贞白君，相从负云笈。"}