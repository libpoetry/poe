{"id":"750674","title":"火山","dynasty":"清","author":"周长庚","text":"火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉。或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚。"}