{"id":"1113574","title":"再次韵奉送禹钦且坚再来之约","dynasty":"宋","author":"李之仪","text":"涔涔梅雨涨江滨，耿耿僧房借钵人。秀色惊回随念到，孤怀赢得暂时新。何妨一笑空诸有，更觉三摩净六尘。忧患年来倍伤感，送君衰泪不容贫。相逢怀抱各全开，蔚结才舒倏又来。倾倒已辜将进酒，追随休赋上林回。临分莫作楚愁叹，故事须询河朔杯。看取滁翁宜自警，空将遗恨感苏梅。"}