{"id":"707930","title":"念奴娇 其一 夏夜","dynasty":"明末清初","author":"梁清标","text":"凉侵疏簟，看星河渐转，频催城柝。百合香匀新欲罢，月照残妆绰约。纨扇初停，冰肌无汗，重试罗衫薄。花阴携手，一枝轻罥钗落。闻道世态浮云，长安棋局，俯仰成今昨。人在瑶台清露下，消受藤床珠箔。横笛高楼，鸣蝉满树，尘事浑抛却。西风转眼，又惊吹到帘阁。"}