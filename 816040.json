{"id":"816040","title":"感怀杂诗","dynasty":"清","author":"曹应谷","text":"凉月忽在牖，晓风时启扉。草深萤火灭，林静蝉声微。仰看山容瘦，落叶上我衣。万物各有托，盈虚理不违。班姬苦离别，团扇情因依。人生贵行乐，吾道未为非。中年多哀乐，顿失强记力。手披书万函，心游天八极。掩卷辄健忘，开编疑旧识。束发受六经，如石铭胸臆。儒冠来误人，草草事涂饰。岁月坐销磨，性灵半薄蚀。恨不化蠹鱼，神仙字三食。扪心悔已迟，名者学之贼。"}