{"id":"800970","title":"灰七姑辞","dynasty":"清","author":"俞㬎","text":"红缯张筲箕，斜插海棠杏，灶前舁来灶下请。小妇荐清茶，中妇陈白饼，大妇拜致辞，烛花弄鬟影。种粳种秫须多收，养蚕新丝十倍抽。不愿生儿近王侯，但愿蕃息滋羊牛。小姑灵感识人意，髹箸重重书作字。筲箕频动小姑回，瓦炉香烬柏子灰。稚男收拾枣栗去，门前箫鼓喧春雷。"}