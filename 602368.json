{"id":"602368","title":"双节诗","dynasty":"明","author":"陈履","text":"湘竹当年怨，柏舟终古悲。乾坤一回首，孤节何离离。罗浮嵯峨拂苍霭，下看精卫填南海。化为飞雨天上来，翻作刘家妇姑泪。姑年才壮翁不存，茕茕孤孀独在门。辛勤抚孤拟成立，誓言报翁在九原。姑年长大喜有妇，谁知身命随朝露。眼枯血泪心肝摧，妇生只为姑年暮。一家姑妇两凄然，哭声断续层云边。柏舟湘竹事未泯，峥嵘双节堪流传。嗟予感叹不能已，激昂下泪裁新篇。"}