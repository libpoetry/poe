{"id":"688213","title":"题四景画","dynasty":"明","author":"朱诚泳","text":"春风瑶草芳，桃花满村坞。云林烟雾深，丁丁响樵斧。岚翠湿衣襟，空山半疑雨。乐哉萧散徒，麋鹿自成侣。长啸倚岩崖，清风迈千古。西岭夕阳沈，绿树烟霏灭。渔郎罢钓归，溪女采菱歇。远水浸落霞，瑶天淡微月。诗翁踞石吟，悠然清兴发。吟罢好风生，萧萧吹鬓发。山空木叶落，万籁皆商音。天外度征雁，东篱菊摇金。茅屋数椽小，郁郁松径深。游客远相过，趺坐鸣瑶琴。幽怀聊共写，对酒且论心。栗烈岁云徂，顽云迷古树。积雪遍山川，远近堆琼素。野梅得春先，开遍前溪路。独客好幽寂，杖藜林下步。水寒渔父归，扁舟横野渡。"}