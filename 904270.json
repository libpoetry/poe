{"id":"904270","title":"谢徐献可送款识刻","dynasty":"宋","author":"李处权","text":"九江使君何殷勤，千里遗我款识文。夏匜商钟迄周鼎，良工模刻锱铢分。先秦述作知渊源，相斯不绍嗟无传。历载数千如昨日，人与宝器名俱镌。使君雅尚心绝俗，考古稽疑如不足。搜罗遐迩极闻见，附益之功思更续。曾奉宣和乙夜观，万丈光芒牛斗寒。兵戈散落人间世，神护往往投衣冠。时去事非空叹息，玉轴牙签蛛网织。载行何啻数橐驼，变故纷纷岂人力。烟尘翳没咸阳道，尺璧寸珠沉野草。秋风吹梦入长安，白发苍颜日枯槁。"}