{"id":"984273","title":"寄武冈使君表兄","dynasty":"宋","author":"袁燮","text":"符竹剖千里，休戚系一方。田里息愁叹，民安由吏良。方今重兹选，俾近天子光。临遣重丁宁，考察何精详。吾兄富才业，敏锐锋莫当。论事切时务，玉音屡褒扬。都梁虽远郡，于今为边防。帝曰惟汝谐，专城赖纪纲。吾兄勤布宣，德意达穷乡。朝夕念此民，启处几不遑。世方急催科，下令严秋霜。罢癃因鞭笞，男女失耕桑。财货岂不足，众弊实蠹伤。但能澄其源，府库有馀藏。无告深可悯，盻盻将流亡。根本不护惜，忍以斤斧戕。吾兄独反是，属邑赖小康。愿言坚此志，益使仁风翔。此邦介荆蛮，其俗气禀刚。宜以宽治之，驯扰狡与强。用法人固畏，中心要易忘。十步有茂草，多士咏思皇。况有贤师儒，德行侔圭璋。薰陶亦既久，济济观趋跄。儒风果大振，邹鲁相颉颃。为政有先务，本固末乃昌。规模欲传后，计虑宜深长。天下久无事，武备弛不张。干戈朽且钝，卒伍骄而狂。教习不可缓，常若赴敌场。军阵日修明，奸宄敢陆梁。塞下忧空虚，积粟乃金汤。郡事无不宜，休誉寖以彰。吾君不忘远，大明烛无疆。承宣有如此，促召归周行。嗟予寡所合，幽居空激昂。每怀济川志，自愧非艅艎。吾兄舍我去，矫首遥相望。我怀不能已，作诗述肺肠。微尘裨高山，可笑不自量。相期配古人，岂徒出寻常。努力进此道，千古垂芬芳。罔俾循吏传，专美龚与黄。"}