{"id":"174476","title":"江皋感怀·奸谀同一辙","dynasty":"宋代","author":"郭印","text":"奸谀同一辙，举世谁与归。溪山有佳趣，此乐知者稀。悠然远罾弋，鱼潜鸟高飞。不作无根云，苍狗变白衣。使君见几早，万事已觉非。拏舟漾清波，策杖登高崎。逍遥兴未已，烟霞收夕霏。身从麋鹿游，心与尘垢违。惜哉经纶手，把钓渭水湄。冷眼笑纷纷，甘贻肉食讥。强敌犹张王，屠灭烦天威。要取虞渊日，咸池浴明晖。愿君投缗竿，风云起苔矶。雍容坐帷幄，密勿旋枢机。莫学西山卧，穷年空采薇。"}