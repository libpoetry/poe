{"id":"103486","title":"次韵和范景仁舍人对雪","dynasty":"宋代","author":"梅尧臣","text":"三尺没腰雪，京华频岁无。高低相掩覆，窍隙似封糊。帖缺都迷丑，增妍不问枯。因时混贫富，遇物得图觚。眩目曾何数，流风不可图。冥冥山雾合，浩浩海云铺。未觉花飞叶，先看霰集珠。落机裁扇素，猎野割肤腴。粲尔娥奔月，皤然叟赴酺。薄才今揣称，小巧媿非夫。"}