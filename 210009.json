{"id":"210009","title":"游仙曲·中秋月正明","dynasty":"宋代","author":"陈允平","text":"中秋月正明，夜半飞紫琼。拂袖天上去，揽衣朝太清。缥缈黄金阙，迢遥白玉京。离离百宝幢，袅袅九华旌。箫韶起碧落，散花飘群英。翱翔鸾鹤舞，清彻云璈声。凌凌九霄寒，风露薄青冥。弱水三万里，仙路眇蓬瀛。不赴瑶池宴，相约董双成。吹笙骑凤凰，飞上芙蓉城。"}