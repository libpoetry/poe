{"id":"806377","title":"齐天乐五十首 其十七","dynasty":"清","author":"端木埰","text":"太虚作记曾兹夕，探幽快乘清兴。皓月中天，秋光似水，路入风篁支径。山空夜静。爱行路松香，漱来泉冷。流水声中，隔林依约度疏磬。今宵风景未减，只潇斋寂坐，尘念都屏。兰纸书成，蜡光透入，净几明窗相映。盈盈照影，想此月清晖，古人同领。问月何如，一般清味永。"}