{"id":"55366","title":"思春辞·美人别我城南去","dynasty":"明代","author":"宋濂","text":"美人别我城南去，几见楼头凉月生。南浦沉书寻素鲤，东风将恨与新莺。丁香枝上同心结，九曲灯前白发明。花托芳魂随鹊梦，草移愁色上帘旌。物华半老燕脂苑，春影轻笼翡翠城。歌扇但疑遮月面，舞衫犹记倚云筝。因弹《别鹤》心如剪，为姤文鸳绣懒成。官烛不啼偏有泪，湘桃无语自多情。岩南树密晨乌集，江北潮回暮渚平。幸有梦中能聚首，唤醒恨杀短箫声。"}