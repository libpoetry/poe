{"id":"215831","title":"沁园春·人物眇然","dynasty":"宋代","author":"黄机","text":"人物眇然，落落晓星，如君几何。有飘摇长袖，工持月斧，寂寥遗韵，妙鼓云和。政事文章，特其馀事，英气横空时浩歌。还堪笑，似龙文古鼎，谁复摩挲。青丝系马庭柯。为小驻寿君金叵罗。说一时伟望，齐高岳麓，二年遗爱，拍满湘波。世事多端，细凭商略，痛处不须言语多。从今去，好经从乌府，躐上銮坡。"}