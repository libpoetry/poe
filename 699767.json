{"id":"699767","title":"重葺山居十绝","dynasty":"明","author":"郭之奇","text":"晓驱童竖向遥岗，暮约茅茨动夕阳。但使烟霞堪寄托，不妨猿鸟共行藏。即看云影下山扉，漫许云光出翠微。小搆何须求大木，疏篱尚可囿群菲。披衣及晓赴初光，山课催人亦太忙。一路芜烟须尽扫，满空松雪正飞扬。网薜为帷尽一丘，攀松作盖聊淹留。独当远岫开风榭，兼向烟涛出钓舟。为爱前峰递晓青，科头尽日理荒庭。每从樵斧开山秽，欲今渔歌动渚馨。欲罢长勤谢懒童，不妨微雨趁朝风。平分岸草舒遥绿，细浥园花注小红。行吟不外数峰间，深谷无人鸟共还。更获渔樵成此舍，忽忘云树是他山。卑栖已足蔽图书，展帙朝朝幸有馀。千载相关何许事，百年如寄此谁居。此中不足外人言，未必桃溪异此源。我爱其幽君莫问，空山亦自有真存。三径无人独闭关，青山有意就馀閒。牛羊草际时同往，鸡犬云中不记还。"}