{"id":"1124240","title":"寄文叔且问畏知近讯五首","dynasty":"宋","author":"赵蕃","text":"胸中何止五车书，记诵张巡恐不如。有意词科不难中，掖垣谏省政须渠。左手持螯快引杯，诵诗屑屑吐琼瑰。清游晚上仙林阁，平揖森檐玉万堆。醉里挥毫君不嗔，平生嗜酒见天真。离觞曾为黄花满，别日行看梅又新。去年犯雪到西湖，眼见梅花玉立孤。今岁定无牢落叹，君诗清绝似林逋。近来周子绝无书，目断西江双鲤鱼。出处不应违素志，君如得来我归欤。"}