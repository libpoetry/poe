{"id":"693053","title":"支硎山十二咏 楞伽院","dynasty":"明","author":"沈大本","text":"林中禅寂地，古木丛青霭。当年结屋人，惆怅今何在。丙穴暗泉通，清漪浸碧空。白莲秋未老，鱼戏叶西东。凿石客趺坐，还将石作床。山中当夏日，此处独清凉。不作方圆甃，池形似塔形。云光来复去，孤影湛亭亭。设户防来往，两崖相对青。山僧无一物，入夜不须扃。饮来如雪味，入口带天香。流出空山去，能令天地凉。支公有骏马，已骋千里道。留迹在空山，犹恋山中草。回峰带秋色，苍翠耸晴昊。涧底有寒梅，年年著花早。入谷路已昏，远寺钟声歇。烟中人语喧，归樵待明月。泉流苔石下，潆渟映空碧。上有疏篁枝，苍苍同一色。放鹤人何在，孤亭横翠微。客来亭上坐，惟见白云飞。懒随年共化，独卧空山里。时有牧童来，长鞭驱不起。"}