{"id":"432798","title":"暨阳秋感","dynasty":"近现代","author":"金天羽","text":"一鐍蜂房百喟生，西风猎猎捲孤城。秋云巧逐炎凉变，尘梦蠲随笔札清。客燕喜闻新栋换，痴虫恋著旧墙行。漫山桃李当庭栎，几中薪材几中程。长剑崆峒倚十年，切云冠上见青天。年光水逝休惊骨，豪俊云来各比肩。鹦鹉心经圆小劫，驿骝生气出穷边。回头人海经年住，卖赋何曾算一钱。横议书成裂几回，论兵又到烛花摧。茫茫宇宙逢今日，落落山河数异才。屋外梆铃残月堕，江边鼓角怒潮来。鲫鱼价长河豚贱，此意分明问酒杯。桂蠹霜寒天已秋，芙蓉花发满江洲。闺中书有加餐字，海上风闻失地愁。鶗鴂一声芳草变，雁鸿三日稻粱谋。朅来步上君山脊，遍地江湖奈浊流。"}