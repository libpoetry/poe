{"id":"527598","title":"雨雪呈望之","dynasty":"明","author":"何景明","text":"北风萧萧天雨雪，洪川大陆冰嶙峋。城闰咫尺不可越，念子郁郁伤我神。十年骨肉更知己，四海兄弟今何人。夫子风流本绝世，致身况在万里津。顷聆清辞叩哀玉，复暏高价收名珍。愚弟病归卧丘壑，山中日与蓬蒿亲。喜看结驷来天上，又许题诗到水滨。嗟哉十日不一见，眼底胜会真难频。茅薝白日苦太短，秪有长夜堪留宾。瓦垆木檠亦不恶，梅花柏叶俱鲜新。只须对此共歌笑，莫使离别成逡巡。"}