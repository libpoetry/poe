{"id":"813358","title":"王西屏先生虔事佛母得异木备岩壑之奇用承趺坐以颂赋见示为题二章","dynasty":"清","author":"李来泰","text":"异植疑分自竺腾，浮来趺下见奇徵。赋心讵止拈枯树，象教应如颂古藤。体具真形图五岳，坐移光影悟千镫。何时亲展楞伽路，认取香岩最上层。盈笏都将万象含，真如茎草建精蓝。疆藏蛮触图难尽，蛰隐蛟螭气尚酣。秘笥浑疑开篆籀，垆烟长为起云岚。知君胸具闲丘壑，来与维摩共一龛。"}