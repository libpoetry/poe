{"id":"370717","title":"绛都春·京华逸史","dynasty":"清代","author":"杨葆光","text":"京华逸史。判妍丑笔端，阳秋皮里。北里教坊，旧志荒芜都难比。余霞况更无边丽。抵多少、西昆诗体。倘千年后，流连菊部，耐人寻味。渐渍。香痕点点，叹容易泯没，细追前事。磈礧借浇，诉尽才人牢愁意。三年不灭怀中字。论风格、应无余子。后人如解怜才，料应悟此。"}