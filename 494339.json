{"id":"494339","title":"广德州儒学新建青云楼雅诗","dynasty":"明","author":"湛若水","text":"高楼何嶙峋，淩空抉青云。云间摘明月，海底见朝昕。试问谁栋宇，广德涂使君。嗟尔青云子，洒落来凭栏。见云不见空，变态倏如神。何以倏如神，是神无长存。无存还大空，如我心清真。肤寸起天末，神尧亦放勋。放勋与清真，可以有无言。人看云眼青，我见云漠然。白衣与苍狗，一体相化迁。立谈取卿相，如平步云烟。楼外不属楼，天上还有天。舜禹有天下，所以不与焉。立己如己高，何以齐泰巅。以无常观常，常莫为之先。履危若平地，悠然见参前。寄语青云子，登楼如是观。"}