{"id":"816394","title":"齐天乐 题金桥湖上勾留图","dynasty":"清","author":"黄燮清","text":"东风吹去征帆影，零星旧时鸥鹭。镜里山青，裙边草绿，都是离愁来处。烟堤翠鸣。自送了王孙，落花无主。独叩红舷，冷吟闲醉甚情绪。春来游兴易减，望故人天末，凄断芳树。酒污衫痕，泥空爪印，惜少啼鹃留住。僧楼听雨。怕此后寻君，梦见难数。嘱付垂杨，晓莺休乱语。垂杨替写婵娟影，依依送人孤棹。碎叶笼烟，零花腻雪，点缀断肠词稿。栖鸦睡了。问莺燕楼台，露凉谁靠。懒不成眠，数声渔笛夜天杳。荒村残柝过尽，怅风肥月瘦，振触情抱。独枕支愁，离船守梦，水上一灯寒照。明星渐少。正酒醒无聊，五更钟到。别有销魂，画中春自好。"}