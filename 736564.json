{"id":"736564","title":"冬夜寄怀钱亮工","dynasty":"清","author":"管棆","text":"江皋朔风起天末，落叶街南积盈尺。此时客子正卧寒，村头沽酒相邀欢。持杯欲饮不遽饮，剪烛西窗有余影。忆昔五年来南州，望远日日登危楼。双峰翠角最清绝，远岫绾髻湖光流。江山乱后还姣好，碑碣仆地青苔浮。因思长卿不可作，祇有怀古城南头。白云朝来暮还宿，此间幽隐真沧洲。清音堂高下临渚，水声飒飒鸣寒杵。斋头千尺琅玕鸣，树杪十丈蛟虬舞。羁客兴酣每快意，诗成落笔走风雨。夜半江城闻雁声，寄书今夜由南浦。"}