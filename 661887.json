{"id":"661887","title":"赋五老图寿戴德洋七十七","dynasty":"明","author":"郑岳","text":"黄云紫水秘寿乡，玄鹤随人化日长。饮水餐英娱晚节，结蟠高会荐清觞。五人眉发皆皓白，问其年华不可得。我欲拟之羲皇人，羲皇之人无与敌。大袖长衫类阮君，羽衣霓裳岂仙客。尝闻潜修阮者流，草衣木食轻王侯。修形炼气老益固，朝烟暮霞频吞吐。笑傲泉石脱尘凡，指掌图书陈列数。龟巢莲叶有馀适，鹤舞芝田常自得。孝为安宅友为居，敬作章程慈作则。我怀汝辈意轩举，欲借此会凭谁语。莫谓五老擅奇芳，蒲坂有人还似汝。"}