{"id":"1239684","title":"允载章生归括苍赋诗四十韵赠别","dynasty":"元末明初","author":"王祎","text":"自我来金陵，阅历经六载。取友日滋多，云萍总湖海。谁其最知心，生也情蔼蔼。若翁中丞公，高谊尤慷慨。其量渊汪洋，其器山?峞。起家本诗书，致位今鼎鼐。视余犹弟兄，往往过期待。古人不可见，赖有若人在。生能继翁志，爱我曷尝怠。寂寥旅邸中，过从不嫌每。晨游辄交申，夜语恒到亥。继晷焚膏油，列馔羞脯醢。哦诗即成谐，索纸不为贿。生也姿甚良，为学如筑垒。基固益加崇，力勇那婴痗。穷经钩隐微，临文绚光彩。摛藻掞英华，春空云叆叇。求教生实渴，待问予则馁。譬如处暗室，何从视高垲。又如枯竹筇，安足扶?㞂。坐此真可惭，生犹不予猥。居然胶在漆，逾久好逾倍。兹焉舍我去，契阔将无乃。故山栝苍苍，笋蕨春可采。临清挹潺湲，摘鲜收蓓蕾。归哉诚足誇，类战获旋凯。新忧固服期，具庆须舞綵。父书读仍勤，圣辙遵毋殆。卒业究远图，失学徒后悔。君子惜寸阴，玄发容易改。我方墯疏庸，长路愧驽骀。区区二三策，不足献君宰。投闲未蒙恩，冒进祗增罪。此心独生知，盍亦匡不逮。临别倾巨觥，聊用浇磊磊。宁无别离泪，不效儿女洒。宣室行召贾，燕台正需隗。重来傥有期，话言勿余绐。江花思漫漫，赠别乏兰茝。短歌写真情，庶当珠一琲。"}