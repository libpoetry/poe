{"id":"960926","title":"和杨监簿咏梅","dynasty":"宋","author":"姚勉","text":"不知年换山无历，日短著书阴自惜。臞仙谁与伴清孤，竹里梅花破幽寂。月窗看影嗔晓夺，雪径寻花惊夜失。绝怜一点清淡意，不作群芳妖艳质。梦寒翠羽真恐涴，香远细腰何敢即。广平亦作软媚语，可笑铁心轻变易。梅州参彻梅花髓，句中有味供紬绎。冰瓯涤笔想更奇，试为此花重请益。"}