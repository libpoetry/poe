{"id":"698640","title":"东山营先人兆十咏","dynasty":"明","author":"夏良胜","text":"老树摩崖风壑秋，似添哀思泣松楸。一函已了三生事，杯土难教万虑休。命锸且当今日务，摇鞭却忆去年游。荒亭展目云飞处，目到云飞泪已流。山延震位郁巃嵷，老父幽堂许我封。地脉藏真待人显，天峰列秀为谁供。丈夫清骨须移竹，处士芳魂欲抚松。恨杀九京终不作，惺时犹想梦时容。五里郊行转入村，何堪拈笔步招魂。楚歌薤露知无艺，吴爱甘棠幸有存。忍废蓼莪于弟子，但传清白与儿孙。戴鳌山立泛鲸海，难拟高深一念恩。衰服营城越一年，才登山麓泪潸然。乾坤异待千金直，首领同归拱璧全。马鬣新封当易合，牛眠故道不虚传。许多狐兔冗孤冢，安用苏公负郭田。云窦流泉吸不乾，挽将洗我恨应难。门前有束生何忝，囊里无金死更安。神道千年留望柱，穹碑万口识休官。报恩莫罄身输国，拭泪含悲强一餐。望里山头云满巾，麻衫泪渍旧翻新。功名未了难为子，升斗才沾不养亲。公论自能扬朽骨，雅怀应不放闲身。许多感慨干吾虑，短榻长檠夜达晨。山从东来壁面西，云侵霄汉冈陵低。草露湿履尚浥浥，松风拂笛长凄凄。三曲九曲流不断，一峰两峰青欲迷。哀哀举柩即深圹，精灵鉴此无穷悽。四尺孤坟未告成，奇观百样一时生。祖宗合散枝连干，朝揖分明雨后晴。甲位文峰惊崒嵂，离宫天马自纵横。王维若染无声妙，可是山灵更有情。终天抱痛泪潸潸，宰柏青皮半欲斑。一息梦翻惊梦觉，百年人几见人间。寒乌飞诉无言恨，癯鹤归灵不忆还。最是追思旧游地，曾随翁马上兹山。才出衡门马首东，一山高处路腰通。云封青冢千年主，雨净黄冠数亩宫。有玉可辉幽宅夜，无金难买墓田丰。哀怀耿耿浑无际，圣主追恩俟大同。"}