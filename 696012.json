{"id":"696012","title":"癸未书事","dynasty":"明","author":"欧主遇","text":"好诵庄周六月篇，及时千里尚迎贤。既归周勃安知狱，自汗萧何贱买田。辽蓟干戈驱北塞，荆襄寇盗动南天。请缨多士王师合，定拟珠厓不弃捐。年来大阅振王猷，何复封疆万里忧。丰水来同悬诏去，曲江春宴乍移秋。无端寇盗时来警，多难身名老更愁。闻道临轩隆将相，不知李郭孰前筹。"}