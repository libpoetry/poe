{"id":"856343","title":"和富公权送行诗韵","dynasty":"宋","author":"王之道","text":"叨尘四十年，静计所得禄。十分才二三，清饿似饥鹄。中昨守义阳，一时苦穷促。忽闻柏台长，表荐彻聪目。不惟免罪戾，英游许追逐。接武宪漕间，寒庖见粱肉。从兄逮两载，种种荷推毂。容我数百辈，大矣空洞腹。为怜昔同升，相看日不足。芳时木芙蓉，唱酬动成轴。烧香每开奁，惠茗屡倾簏。青青阅冬夏，高视松柏独。顾我如珷玞，讵敢比良玉。而兄不我鄙，步骤俾继躅。是行集霰候，霜威日增肃。解维在朝夕，离绪可堪触。恋恋重掺袪，移庖过吾屋。紫囊出巨编，还我海陵录。全家被燕衎，日尽继以烛。何人鲙红鲜，想见鳊项缩。腹腴愧偏劝，佐此一杯绿。实筐出越罗，币帛更加束。酒阑儿女曹，起舞应歌曲。殷勤药石诲，美疢肯滋毒。新诗追古作，高义激颓俗。临岐沐宠贶，固陋敢虚辱。但惭水底蛙，勉趁丝与竹。正尔无足道，聊用资报复。谦谦古君子，厚德卑自牧。请歌伐木篇，敬谢酾藇速。"}