{"id":"684776","title":"孝先韬仲过存病榻携具为欢予于枕上劝酬笑谈弥日乐而咏之","dynasty":"明","author":"王彦泓","text":"不有朋欢眼尚青，寒栖谁念影竛竮。药从名士量泉煮，诗愧幽人裹饭听。时近瓶笙砭俗耳，好依岩石画羸形。病来翻喜游踪密，卧席何妨已见经。酒枪药臼气相兼，醉国新移近黑甜。斗室荫浓蕉欲剪，隐囊香淡菊堪添。诗颜较比行吟瘦，觞政翻因卧治严。任客去来俱枕上，不求因醉恕陶潜。"}