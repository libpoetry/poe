{"id":"386129","title":"台城路·苔","dynasty":"清代","author":"刘炳照","text":"小楼连夜听春雨。空庭湿阴浓聚。石润青肤，风梳翠发，遥界斜阳归路。寻芳几度。任点缀残红，落花如许。梦醒酴醾，水绵无意羂飞絮。游踪层记共驻。认莲钩浅印，香径閒步。断碣㩻樯，危阑卧地，绕遍愁痕如缕。青钱可数。待吹送东风，买春常住。绿字模黏，壁间留旧句。"}