{"id":"890411","title":"子吴子某既结茆竹洲以娱亲复于居之前沼为亭以朝爽名之盖亭西面于晨兴看山为宜","dynasty":"宋","author":"吴儆","text":"抱瓮自灌园，胜游贵人门。有口自酌酒，胜与俗人言。园中多蔓草，晨夕费锄芟。遇夜或风雨，安得久盘旋。村酒不常有，有亦多苦酸。而况醉中语，缪误人所嫌。不如饱吃饭，清风北窗眠。眠多则无觉，梦境仍多端。惟有古断简，言行皆圣贤。读之未竟篇，眵昏如梦间。读竟亦何为，聚讼徒喧烦。厌烦以静胜，又类枯木禅。揠苗不耘苗，亡羊两茫然。何如池上亭，虚旷可看山。山色日夕佳，晨兴夜气还。宴坐日过午，清阴犹未迁。西山倦拄颊，南山兴悠然。晚山虽好不遮日，谁能触热望长安。"}