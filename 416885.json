{"id":"416885","title":"摸鱼儿","dynasty":"近现代","author":"李祁","text":"望山痕，随天俱远，依依云色凄浅。西风才袭江头树，便觉韶光微倦。流年转。渐忘却、春光十里花光炫。怎生消遣。弄疏阴犹有，婆娑高柳，冷翠拂人面。清秋色，月华如水还懒。翻似新凉未惯。宵来纵作秦淮梦，忍觅旧时亭院。经行遍。也难拾、少年心绪台城畔。中年哀怨。念灵均高致，水涯独吊，孤愤知何限。"}