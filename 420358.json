{"id":"420358","title":"斗百草 石叻红","dynasty":"近现代","author":"沈轶刘","text":"月落梧阴，露凄桐梗，身才寸。笑海棠轻，怪丝荷脆，葩似绣球半隐。晓飔柔，羡翠叶研丹，玄黄微晕。斗浅水梅妆，芳园杏脸，欠他香韵。长喜春秾夏淡，秋好冬妍，终岁向阑开更嫩。瓦盎邀蛛，镜天骑蝶，妒横陈、红帘最近。明离怅、一唱回风繁花陨。且休恨、剪来稀，妙龄尚龀。"}