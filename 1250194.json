{"id":"1250194","title":"送贡士颜子中","dynasty":"元末明初","author":"梁寅","text":"北庭贵胄多才华，历历科名映前后。吾观子中何俊拔，龙驹凤雏世稀有。春秋三传在胸臆，煜煜文光动星斗。纵横健笔刀槊利，白昼翕忽风雷吼。高名前岁上春官，同侪先登颜愈厚。今日再贡尤神奇，词场驰骋誇捷手。严徐可备顾问列，卓鲁能知风化首。君才内外无不宜，汉廷几人出君右。野夫有志徒激烈，年踰四十栖垄亩。丈夫勋名山岳重，常愿贤豪慎操守。江头送君朔风急，鸿飞翩翩沙石走。白头喜托青云交，他日幽思在林薮。"}