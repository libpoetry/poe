{"id":"697903","title":"长相思四首","dynasty":"明","author":"胡奎","text":"长相思，千万里。相思如车下轮，相思如江中水。江中之水朝暮流，车下之轮何日休。胡不斫车轮，塞江水。车不能行水不流，世上相思何时已。长相思，路遥遥。相思如大江水，相思如杨柳条。杨柳条长尚可剪，大江水流不可断。长相思，深复深。平原莫绣五色线，子期莫铸双南金。人生知己古亦少，相思之心向谁道。长相思，江悠悠。洞庭木落三湘秋。梦中不识别时路，九嶷云黯苍梧树。翠华南去不复还，双娥洒泪愁空山。五十哀弦雏凤语，鹧鸪啼处斑斑雨。长相思，思转深。请以白玉璞，琢出相思心。三湘之水东入海，相思之心终不改。三年不见郎，万里梦他乡。江水直到海，寸心如许长。"}