{"id":"696768","title":"次曾侍讲对雪","dynasty":"明","author":"金幼孜","text":"北风作雪试寒冬，远近飘飖未觉重。禁苑鹤回迷玉树，长天雁落避遥峰。偏宜映字临书卷，不畏冲寒候早钟。最是玉堂清致好，煮茶高咏独从容。落雪如花属莫冬，关河万里白重重。飞花乱点城边树，积素遥遮海上峰。双阙尘消清辇道，九城月淡度疏钟。平生心事应如许，肯与春光斗冶容。"}