{"id":"650221","title":"山东盐运司副使萧鹏举挽诗","dynasty":"明","author":"金幼孜","text":"西昌有南溪，著姓曰萧氏。传家本淳朴，积累自先世。维公实亢宗，少小拔其萃。孝友本天性，急难志不匮。拳拳重手足，同居笃恩谊。和气蔼门闾，紫荆兆嘉异。一朝起林壑，浩然舒壮志。待诏金马门，辞华著光䴡。承恩佐名郡，涖官益严厉。布衣与蔬食，俭素若寒士。被谴忽远去，曾不怀怨怼。荣辱恬不惊，夷险惟一致。再起应时需，黾勉服官事。岁课每先期，商民有遗利。方兹图报称，胡乃遽捐弃。室空无长物，缊袍遗箧笥。见者为嘉叹，闻者增歔欷。春秋更代谢，九原悼永逝。令子志显扬，袖然掇高第。近者来京师，一见非凡器。昊天怀罔极，孝诚实深至。乞我为挽辞，屡请不一置。忆昨公仕时，我忝居禁侍。两京曾晤面，幸获论乡契。缙绅仰风裁，吏民称善治。岂知十载间，忽忽如梦寐。自古各有尽，圣贤皆如是。令名可长存，死生那足计。公归可无憾，贻后永无替。殷勤写长诗，临风发深喟。"}