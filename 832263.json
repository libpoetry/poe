{"id":"832263","title":"惜黄花慢 重阳后，连夜荔湾看月","dynasty":"清末民国初","author":"陈洵","text":"旧月东篱。傍素怀又堕，林密人稀。故宫秋好，自饶胜赏，重阳过也，怎道佳期。更消几个黄昏待，去情尚、依约宫眉。露未晞。数枝泪菊，如梦桥扉。屏风画幅流离。奈镜边遍倚，不似渔矶。鬓丝低看，江湖更远，疏星仰见，风雨仍希。暗尘不到高寒处，淡阑槛、霜色微微。细漏移。夜窗定怨归迟。"}