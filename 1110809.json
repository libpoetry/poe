{"id":"1110809","title":"好事近","dynasty":"宋","author":"朱敦儒","text":"春雨细如尘，楼外柳丝黄湿。风约绣帘斜去，透窗纱寒碧。美人慵剪上元灯，弹泪倚瑶瑟。却上紫姑香火，问辽东消息。春雨挠元宵，花绽柳眠无力。风峭画堂帘幕，卷金泥红湿。王孙开宴聚娇饶，越山洗愁碧。休说凤凰城里，少年时踪迹。眼里数闲人，只有钓翁潇洒。已佩水仙宫印，恶风波不怕。此心那许世人知，名姓是虚假。一棹五湖三岛，任船儿尖耍。渔父长身来，只共钓竿相识。随意转船回棹，似飞空无迹。芦花开落任浮生，长醉是良策。昨夜一江风雨，都不曾听得。拨转钓鱼船，江海尽为吾宅。恰向洞庭沽酒，却钱塘横笛。醉颜禁冷更添红，潮落下前碛。经过子陵滩畔，得梅花消息。短棹钓船轻，江上晚烟笼碧。塞雁海鸥分路，占江天秋色。锦鳞拨剌满篮鱼，取酒价相敌。风顺片帆归去，有何人留得。猛向这边来，得个信音端的。天与一轮钓线，领烟波千亿。红尘今古转船头，鸥鹭已陈迹。不受世间拘束，任东西南北。绿泛一瓯云，留住欲飞胡蝶。相对夜深花下，洗萧萧风月。从容言笑醉还醒，争忍便轻别。只愿主人留客，更重斟金叶。失却故山云，索手指空为客。莼菜鲈鱼留我，住鸳鸯湖侧。偶然添酒旧壶卢，小醉度朝夕。吹笛月波楼下，有何人相识。深住小溪春，好在柳枝桃叶。风澹水轩人静，数双飞胡蝶。日长时有一莺啼，兰佩为谁结。销散旧愁新恨，泛琴心三叠。我不是神仙，不会炼丹烧药。只是爱闲耽酒，畏浮名拘缚。种成桃李一园花，真处怕人觉。受用现前活计，且行歌行乐。"}