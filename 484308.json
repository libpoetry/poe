{"id":"484308","title":"湘阴庙梨花（有序）","dynasty":"明","author":"杨基","text":"平生厌看桃与李，惟有梨花心独喜。海雪楼前雪一株，岁岁清明醉花底。北山冈下花最盛，千树玲珑围绿水。前年骑马赏花处，我与河东两人耳。青苔满地芳草合，只有黄鹂映花蕊。当时美人三阁上，宝髻慵梳初睡起。镜里争先试一枝，真态欲将春色比。楼空燕去花自落，细雨黄昏泪如洗。疏篱萧萧茅屋破，况复临春开结绮。我时赏花仍吊古，花亦灿然为露齿。归来婆娑簪满帽，十日罗衣香不止。去年相忆豫章城，咫尺春江如万里。今年邂逅洞庭曲，细萼含愁照清泚。人至魂消楚雨中，花应肠断湘烟里。三年胜游不再得，百岁欢娱能有几。吉祥牡丹非旧梦，玄都桃花亦如此。更约明年载酒来，莫笑花前人老矣。"}