{"id":"1120293","title":"送七兄监庙赴南宫兼呈大兄知县二首","dynasty":"宋","author":"周必大","text":"俊兄才学众人知，富贵功名自有时。海运今看鹏怒击，韶成始是凤来仪。状头谩诧文阶峻，榜眼常多紫绶垂。家有郑公遗笏在，一闻吉语即相贻。河梁曾诵送行篇，蜗角牛毛十五年。毕竟中间皆梦尔，祗今相对各苍然。萧萧暂隔连床雨，荡荡初行万斛船。谁近上林看躣马，东阳诗句定先传。"}