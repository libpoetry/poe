{"id":"648780","title":"奉送李丈人之宣城就养","dynasty":"明","author":"杨士奇","text":"若溪丈人过七十，两脸渥丹头雪白。平原不改昔衣冠，鄂渚殊怜旧乡陌。鄂渚西边花树阴，更来辟馆对青衿。四时有钱解沽酒，几度逢书尽卖金。大儿清韵亦如此，去年高举青云里。锦袍白晰耀芳春，画幕红莲开绿水。奉檄由来志养亲，只今得禄待严君。行沾鹦鹉洲前雨，去指敬亭山畔云。戎阃清时疏案牍，从此承颜欢不足。东风低拂绮罗筵，春光回映斑斓服。丈人宴乐谁与同，宣城山水嘉莫穷。閒历旧游怀李白，还赋新诗似谢公。"}