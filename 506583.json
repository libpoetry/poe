{"id":"506583","title":"送黄学士严翁思恭荣受诰命还永嘉","dynasty":"明","author":"王洪","text":"昭代风云会，亨衢雨露辰。恭惟圣主诏，嘉是近臣亲。鹤发登丹掖，龙章下紫宸。荣光回瑞日，喜气薄高旻。万乘知名久，群公接对频。馔分琼署美，醴送玉壶醇。称体衣裁锦，横腰带镂银。异恩知感激，高节见嶙峋。待漏常过夜，观光况值春。山河环禁籞，江汉接天津。苑树云连绿，宫花日上新。御楼时见凤，灵囿或观麟。宠数今超等，声华固绝伦。圭璋凝器局，冰雪瑩精神。积德于公远，传经汉辅淳。潜深疑有待，济美迥无邻。自喜瞻先达，何如忝后尘。几回联桂席，复此送蒲轮。秋气初传雁，凉风正爽人。还将岁寒节，潇洒对松筠。"}