{"id":"1106378","title":"题游昭画牛四图","dynasty":"宋","author":"王灼","text":"晴旸布阴来灌木，村童地坐弄鸲鹆。老牸食丰草，侧身顾其犊。鸟跦跦，牛逐逐，无人见此春波绿。游丝如许长，翠影落横塘。吴牛最畏暑，赖此五月凉。想见下饮时，不念刍菽香。摇荡水生痕，凌乱日浮光。可惜莲与蒲，勿涉水中央。山平皋垄低，秋深云雨晦。牧人荷蓑笠，匍伏在牛背。稚牛先跳逸，两牛追不及。安得青天出白日，重来缓驱莫相失。云蔽天，雪欺树。山径之蹊断来去，飞花扑面朔风吼。儿把牛索藏短袖，拥鼻冲过缩其脰。茅芦咫尺且忍寒，儿归附火牛系栏。"}