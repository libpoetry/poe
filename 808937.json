{"id":"808937","title":"汎昆明池至近华浦大观楼","dynasty":"清","author":"郑珍","text":"云南正月半，杨柳青满湖。浮舟出郡郭，逌然如画图。汪汪千顷波，晴沙畅平铺。和风弄舞燕，微澜漾浮凫。赤脚两桨女，妙称樗散徒。踏舷唱小梅，浩气淩八区。沐氏旧西园，宛在似篷壶。早树发初绿，粉墙明精庐。诸渔集门曲，幽清无鸟呼。何人构层楼，倒映水府居。凭阑纵周眺，心目乃以舒。群山从北来，柘城烟有无。九十九水窦，足锸十万夫。夕阳转西山，岩观正模糊。何处昆阳州，风帆尽南趋。俯仰一杯酒，襟怀千载馀。霸业垂扫尽，苍茫留此潴。海风送黄鹤，思便朝清都。弟妹各牵衣，白云不可呼。长啸动归桡，月上东城隅。"}