{"id":"433660","title":"秋日百花洲绝句六首","dynasty":"近现代","author":"蒋士超","text":"百花洲上百花残，万柳堤边柳色寒。留得败荷花数朵，木樨香里与人看。东湖春色系人思，一水萦回漾碧漪。容易秋风起萍末，夕阳楼阁沈公祠。妾夫浮梁去买茶，湖边第一是侬家。秋光砧杵声中老，只浣寒衣不浣纱。春花秋月欠平分，秋雨秋风恼煞人。欲唱横汾追汉武，已无十万水犀军。秋屏阁似滕王阁，南浦亭殊讲武亭。今古沧桑多少事，山灵应亦感凋零。绝似明湖一鉴明，只堪容与与鸥盟。登临揽胜词人惯，洗马池头吊灌婴。"}