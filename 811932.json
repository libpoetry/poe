{"id":"811932","title":"菜花","dynasty":"清","author":"多隆阿","text":"野蓛山肴尚许探，园蔬滋味更宜谙。栽培芦菔倚村畔，点缀篱笆到亩南。苞坼今朝初吐艳，羹调异日更分甘。姚黄富贵称名久，无补蒸黎也自惭。閒寻老圃到平畴，细碎黄花一派幽。开向畦中原朴素，老归林下也风流。香清味淡偏多子，春暮园荒已有秋。笑彼凡英誇妩媚，一生惟上美人头。"}