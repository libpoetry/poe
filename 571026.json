{"id":"571026","title":"谒夷齐庙","dynasty":"明","author":"符锡","text":"揽辔骤平郊，牵舟涉滦沚。荒城数亩馀，道是孤竹里。浊河背北流，团山当面起。四顾无居民，绕郭但蓁芑。夷齐去巳久，邑复沦边鄙。肥如迄辽金，年岁不可纪。日月重薄蚀，风节谁仰止。突瞻庙邈崇，迅扫腥膻巳。大明回离照，皇运寔天启。蹇余何来兹，滥陪观风使。造门俨冠裾，升堂荐芳芷。时当春夏交，宿雨途不滓。空阶苔鲜合，虚落麦苗薿。主人足高兴，从者咸色喜。临河复举觞，观渔旋庖鲤。眷言百世师，允恊千秋祀。矫翮戾丹霄，洪涛障孤砥。昔闻鲁中叟，为国哂无礼。伟哉圣之清，默契此玄旨。胡雏何凶顽，悖乱灭人理。当日据雄藩，迄今秽青史。永怀清节风，背汗颡有泚。"}