{"id":"262171","title":"高阳台·鹣簃感旧记为芬陀居士题","dynasty":"现代","author":"吕碧城","text":"梦警鹦翎，誓消鲗墨，情天初换沧桑。碎语重题，残编泪涴秋缃。循环哀乐君知否，證冤缘、先有欢场，试衡量，一寸温黁，一寸凄凉。人间已苦三秋永，况蕊珠兜率，仙历春长。憔悴花魂，料应常倚啼妆。文箫不怨分鸾镜，怨封侯、轻误萧娘。黯前尘，海水东流，旧恨茫茫。"}