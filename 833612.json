{"id":"833612","title":"高阳台 其三 再咏三山学使挂冠偕隐事，寄淇泉","dynasty":"清末民国初","author":"樊增祥","text":"万古情天，钟情若此，文章官职都休。桃李关中，忍忘杨柳楼头。貂蝉不换鸳鸯枕，怕烟眉、两叶横秋。捧巫山、一段云红，贵甚封侯。冰衡玉尺关何事，把星轺谢遣，还我温柔。天上银河，从今不隔牵牛。头衔别署鸱夷子，载夷光、双泛莲舟。便相携，归隐仙霞，著甚闲愁。"}