{"id":"1238905","title":"题子昂五花马图","dynasty":"元末明初","author":"杨维桢","text":"赵公马癖如邓公，曾骑赐马真龙骢。沤波亭上风日静，想像天厩图真龙。乌云满身云满足，紫焰珠光夺双目。九花风细虬欲飞，五色波清锦初浴。只今买骨黄金台，圉家豢牧皆驽材。将军临阵托生死，照陵石马空遗哀。此图年深神亦化，后来何人夸笔亚。不见真龙空见画，犹得千金索高价。"}