{"id":"796470","title":"买陂塘 同蔼卿校程去瑕广文小红楼词即题后","dynasty":"清","author":"关锳","text":"怅飘零、江湖萍梗，津亭听断官鼓。堆盘苜宿清寒味，换了一生羁旅。官太苦。却还算、寒毡未困先生住。扁舟竟去。早一夜西风，莼鲈江上，归梦托鸥鹭。平生泪，写入庾郎词赋。吟成何限凄楚。江东我亦填词手，难说浮名不误。君见否。已点点、清霜上了江潭树。鬓丝尔许。恐如此青山，毫丝哀竹，浑不抵迟暮。"}