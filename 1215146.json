{"id":"1215146","title":"有鸟","dynasty":"元","author":"丁复","text":"有鸟有鸟，鸣声嘐嘐。自东有居，则西于巢。有翩者翼，载戢载翘。害往害否，中心摇摇。有鸟有鸟，鸣声孔悲。生此东隅，息彼西枝。有翩者翼，逝将奋飞。我行迟迟，莫知所依。惟东有山，岭路其岐。惟西有江，湍流其支。伊此之怀，复彼之思。莫知所之，我心孔哀。昔我来思，狐裘披披。今我何为，絺绤有凄。譬彼行骥，有絷其驰。言提其玦，载泣歔欷。相彼鸣琴，匪弦伊丝。哀于途人，宜莫我知。圣或弗济，伊命也而。命也如兹，我行其随。"}