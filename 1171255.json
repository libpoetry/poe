{"id":"1171255","title":"谢往桂林至彤庭窃咏","dynasty":"唐","author":"李商隐","text":"辰象森罗正，句陈翊卫宽。鱼龙排百戏，剑佩俨千官。城禁将开晚，宫深欲曙难。月输移枍诣，仙路下栏干。共贺高禖应，将陈寿酒欢。金星压芒角，银汉转波澜。王母来空阔，羲和上屈盘。凤皇传诏旨，獬廌冠朝端。造化中台座，威风上将坛。甘泉犹望幸，早晚冠呼韩。"}