{"id":"1232993","title":"琵琶曲","dynasty":"元","author":"周巽","text":"明妃初出塞，愁恨寄哀弦。千岁琵琶语，六么音调传。新声乍啭莺啼树，馀响不断龙吟川。拂指四弦如裂帛，银床叶落悲寒蝉。空林淅淅鸣虚籁，幽涧泠泠流瀑泉。独抱中情向谁诉，曲终马上啼婵娟。凤鸣朝阳苦难见，雁叫罗浮私自怜。别有离愁弹夜月，浔阳江头停客船。鸣弦拨尽清商怨，月冷蛾眉秋满天。翠袖拂丝声切切，青衫湿泪思绵绵。君不见越女吴姬美如玉，十三弹得琵琶曲。一朝远嫁随征夫，望断江南春草绿。"}