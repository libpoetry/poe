{"id":"1124500","title":"隆中次吴襄阳韵二首","dynasty":"宋","author":"项安世","text":"葛公未易谈，佳处当自晓。轻身托人主，岁晚那得保。哀哉杨德祖，所恨机太早。文若岂不迟，万变要难了。书生法当骄，正惧此身小。空桑视汤币，不博一介草。向来磻溪人，所愿直钩老。孔明平生志，岂必书江表。但从德翁游，时和司马好。胸中管乐事，本自不足道。所以刘葛交，终焉契鱼藻。旧时耕凿地，千岁迹未扫。客来访遗事，泪落日杲杲。冈头双白鹭，飞去何渺渺。古来建大厦，所贵楹桷崇。沛公得三士，折箠驱群雄。嗟哉汉诸孙，永负隆准公。表既憎祢衡，璋复轻张松。幽州小从事，苦谏不见从。赖有大耳儿，犹能过隆中。吾评四刘牧，三豕而一龙。景升最可笑，接士满郊宫。坐看故人子，低头混耕农。平生慕西伯，对面失飞熊。阿琦去梯策，尚识智士功。谁云豚犬愚，颇复胜乃翁。"}