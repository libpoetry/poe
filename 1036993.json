{"id":"1036993","title":"壮观","dynasty":"宋","author":"米芾","text":"临南山猗陟北岵，抚壮胜猗遗万古。漫漫苍苍穹无所，奕奕嶪嶪踪奇度。逶迤猗前征，盘礴猗后驻。奋迅猗奔驶，却约猗畔顾。环旋猗抱卷，引伸猗就旅。雾释猗离掩，云乘猗平举。瞭瞭猗蟾辉，悒悒猗蒸雨。郁郁猗阳春，莽莽猗玉露。爚爚猗午停，翳翳猗酉去。领吾侪猗并舆步，却飞仙猗不遐慕，癯其形猗久何苦。便莫便猗遵坦路，适莫适猗破心阻。乐莫乐猗频会遇，莫莞藤猗撷芳藇。"}