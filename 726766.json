{"id":"726766","title":"门有车马客行","dynasty":"南北朝","author":"张正见","text":"飞观霞光启，重门平旦开。北阙高箱过，东方连骑来。红尘扬翠毂，赭汗染龙媒。桃花夹径聚，流水傍池回。投鞭聊静电，捐轸暂停雷。非关万里客，自有六奇才。琴和朝雉操，酒泛夜光杯。舞袖飘金谷，歌声绕凤台。良时不可再，驺驭郁相催。安知太行道，失路车轮摧。"}