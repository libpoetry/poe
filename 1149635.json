{"id":"1149635","title":"有酒十章 其三","dynasty":"唐","author":"元稹","text":"有酒有酒兮湛渌波，饮将愉兮气弥和。念万古之纷罗，我独慨然而浩歌。歌曰：天耶，地耶。肇万物耶，储胥大庭之君耶。恍耶，忽耶。有耶，传而信耶。久而谬耶，文字生而羲农作耶。仁义别而圣贤出耶，炎始暴耶。蚩尤炽耶，轩辕战耶。不得已耶，仁耶。圣耶，悯人之毒耶。天荡荡耶，尧穆穆耶。岂其让耶，归有德耶。舜其贪耶，德能嗣耶。岂其让耶，授有功耶。禹功大耶，人戴之耶。益不逮耶，启能德耶。家天下耶，荣后嗣耶。于后嗣之荣则可耶，于天下之荣其可耶。呜呼远尧舜之日耶，何弃舜之速耶。辛癸虐耶，汤武革耶。顺天意耶，公天下耶。踵夏荣嗣，私其公耶。并建万国，均其私耶。专征递伐，斗海内耶。秦埽其类，威定之耶。二代而陨，守不仁耶。汉魏而降，乘其机耶。短长理乱，系其术耶。尧耶，舜耶。终不可逮耶，将德之者不位。位者不逮其德耶，时耶。时耶，时其可耶，我可奈何兮一杯又进歌且歌。"}