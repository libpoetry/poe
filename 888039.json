{"id":"888039","title":"数年前有小词微雨后落花天娇态病恹恹怕人猜著是相思镇日不开帘宝钗横蝉鬓乱院宇待人归尽缓移莲步玉阑前纤手掐花钿兹月夜与客饮梅花下一姝歌前词复出笺徵余新作","dynasty":"宋","author":"吴龙翰","text":"月夜梅花下，开樽谁主宾。梅花娇欲语，让我白头人。娉婷楼上女，无乃花中神。下楼款欢笑，莫惜抛千金。纤纤出素手，为我弹瑶琴。自言谙古调，妾心合君心。感君缠绵意，未弹先有情。妾佩明月光，妾衣云霞轻。共君骖白凤，一息超玉京。君看天帝女，嫁与牵牛星。天河万里长，鹊桥岁一陈。安得河水乾，夜夜长相亲。君能挽天河，一洗八极尘。"}