{"id":"424082","title":"百字令·和梅伯仙岩纪游","dynasty":"近现代","author":"郑猷","text":"藏身入海，问莺花春里，销愁何许。留得云山称福地，是我旧曾游处。载榼移尊，分泉煮茗，随分无宾主。疏钟摇暝，梵王何处宫宇。飞泻百丈银涛，亭中晴雪，亭外黄梅雨。眼底兴亡流不尽，乾净犹余吾土。藓洞云归，芜祠烟锁，凭吊空今古。名山仙吏，一时传遍佳句。"}