{"id":"753140","title":"赠新安黄朴臣歌","dynasty":"清","author":"胡璧城","text":"朴臣用笔如用铁，刀槊飒飒秋风哀。千壑万壑落眼底，真气盘郁孤云开。吾家江南有老屋，青山四壁森为排。草树摇落石骨瘦，阴寒逼础生莓苔。十年潦倒不归去，仆仆打帽堆黄埃。君家亦在黄山下，云气出入庭阴隈。坐对溪山置笔砚，定知真稿非凡胎。读君此画三叹息，便欲长歌归去来。"}