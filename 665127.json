{"id":"665127","title":"爱日楼","dynasty":"明","author":"夏良胜","text":"日中楼，楼里日。侧轮晃朗碍楼低，疏绮玲珑日出入。日在天，自上下，楼倚山云作高架。朝朝暮暮送且迎，寸影真逾连璧价。此意何所自，有亲白发长居此。神仙好楼亲似仙，斑衣不用金与紫。日出问授衣，日入还侍侧。未信人生一过客，双瞳炯炯漆似黑，日中犹辨丝五色。亲年老逼少，子心忧逐喜。去日不可回，来日未可拟。层楼尚见元宋遗，人过百龄今可几。人子心，未可识。安得天上人，偷与长生籍，更注亲年应南极。楼中有日即有亲，仰歌长笑楚天碧。"}