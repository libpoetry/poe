{"id":"316288","title":"沁园春·寿申甫五十","dynasty":"现代","author":"魏元戴","text":"沧海横流，结屋溪山，归去来兮。况纵横前史，忍寻覆局，苍茫老眼，聊看枯棋。余子纷纷，星辰听履，尽起萑苻拥节麾。横长剑，尽雄心激荡，猿鸟休疑。青山日较崔嵬。且破涕为欢尽一卮。甚春花阅遍，韶光半晌，苍松多寿，霜雪难欺。我本逃秦，君原与操，八表何曾著一丝。斜阳外，剩渔歌樵唱，已艾须眉。"}