{"id":"812366","title":"送龚甫之泰州入赘","dynasty":"清","author":"许传霈","text":"底是雍雍旭雁鸣，好逑喜听故人赓。六年风景怀鸳梦，千里烟花达凤城。麝墨蛮笺诗作饯，莺啼燕语鸟争迎。来朝车牵间关道，春雨江南最有情。银鞍卸罢凤吹箫，料得帷房桃李夭。纨扇新裁红袖巧，琼花初上翠鬟娇。移将西子三分色，煖到玉人廿四桥。却好嫦娥京兆裔，浅深眉样替郎描。"}