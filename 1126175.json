{"id":"1126175","title":"次胡济鼎同年三律","dynasty":"宋","author":"曹泾","text":"五经为笥腹便便，千佛名高此作缘。贵仕直堪梅和鼎，贫交猥为酒供钱。连章秋月雁回翅，贮袖天香龙吐涎。旧话新情如觌面，同年真是我同年。共是金明衣绿郎，梅仙风致压仇香。人如紫凤仪丹阁，谁则青蚨涴锦囊。洛社菜羹时不禁，雪堂斗酒夜宜良。至尊端肯怜芹曝，臣罪当诛自恐惶。费却长吟复短吟，投瓜投李愧何深。吾人只记钱留纸，此老能令户作金。掷地有声知处处，如兰斯臭见心心。柏梁体后八仙赋，趾美重光未陆沉。"}