{"id":"1252858","title":"偶成七首","dynasty":"元末明初","author":"王冕","text":"人言栗里是吾家，问信东皋事已讹。残岁都闻呼盗贼，良宵谁复望星河？门迎野水垂杨柳，屋枕云山带荔萝。沽酒陶情作閒梦，岂知冰冻合滹沱？万里长山走蓟门，崭然天险中路分。高风吹雨作飞雪，老树积烟成冻云。武帐驻兵谈亚父，毡城无语及昭君。夜深谁渡桑乾水？呜咽笳声不忍闻。山郭方迎五日春，飞飞风雪欲愁人。老年作客殊无策，适兴吟诗似有神。溪上梅花谁可共？天涯鸥鸟漫相亲。酒阑细看柴桑论，始觉桃源不避秦。云消巫峡蜀波来，天近崆峒北斗回。人事故于今日别，梅花却胜去年开。好游不负青春约，得意那愁白发催。行旅居家无异致，开怀且覆掌中杯。去年今日雨潇潇，今日天晴雪尚消。杖履谁来看花柳，江湖何处得渔樵？徒叨食饮居安土，未有功劳补圣朝。入夜遥遥瞻北斗，紫云团盖上青霄。玉漏无声落草庐，荒村遥夜石灯孤。开门探雪三尺许，举眼看山一寸无。谁闵将军穷窟穴？空多公子梦氍毹。老吾不作功名想，只欲扁舟泛五湖。出门无侣杖藜轻，溪上梅花相笑迎。独鹤远从天际下，老夫如在画中行。千峰日出流云气，万壑松鸣杂水声。巾袂不知苍翠重，看山直过越王城。"}