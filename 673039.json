{"id":"673039","title":"和储静夫户侍元武湖","dynasty":"明","author":"杨廉","text":"群公湖上欣持杯，此会难再须徘徊。百年籍册比铜版，祖皇严令如春雷。就中半字谁敢裂，冤抑扣之自能雪。环以波光水气寒，六月那知有炎热。千棂万牖诸库开，我初见之犹惊猜。承平户口转增益，但睹万国梯航来。我朝声教皆渐被，周礼司徒掌舆地。示来诗句何铿锵，剩有高才敌宾戏。中洲去岸六七里，犹忆宿湖霄曳履。画船上锁金钥收，极目惟看渺瀰水。一来五日耗不通，纱窗夜夜明晴虹。魂清少寐歌达旦，馀音下撼蛟龙宫。廿年不到湖上路，回首光阴如箭去。澄波照影衰鬓蓬，自觉容颜已非故。沿堤高柳仍含烟，钟山一幅罨画然。无端往事不可问，惟有景物如当年。"}