{"id":"511988","title":"九月三日渡钱塘江观潮","dynasty":"明","author":"童轩","text":"扬帆过钱塘，秋潮正掀涌。浪花蹴天飞，涛影压云涌。初疑海窟沸，复讶地轴动。雪山半空来，雷鼓六丁拥。阳侯叱洪威，海若扇馀汹。声喧战马驰，势怒老蛟耸。云梦敢言大，吴会讵敌勇。钱弩竟虚发，越舟尽成恐。快哉天下奇，异矣泽中孔。斜阳一镜平，飞鸥集如蛹。"}