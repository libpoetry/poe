{"id":"531707","title":"骢马行赠别张侍御归常州省母","dynasty":"明","author":"黄佐","text":"骢马驱河干，饮饯相追攀。骢马驱河干，饮饯相追攀。朱汗染月题，玉珂鸣珊珊。驾言将母，千里当何难。歌以言之，骢马驱河干。瞻彼瑶水旁，芝草何翩翻。瞻彼瑶水旁，芝草何翩翩。采采盈怀袖，盛以白玉柈。奉母驻容颜，延寿千万年。歌以言之，瞻彼瑶水旁。象琯绕凤梁，芳筵乐未央。象琯绕凤梁，芳筵乐未央。青女素娥，迭舞浩倡。彩服延鲜风，照耀白日光。歌以言之，芳筵乐未央。"}