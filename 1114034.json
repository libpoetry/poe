{"id":"1114034","title":"再赋孔雀鹦鹉二首","dynasty":"宋","author":"李纲","text":"孔雀来从海上村，参差脩尾灿金文。素知肃穆鸾凰侣，不是喧卑鸡鹜群。玄圃赤霄虽有志，碧梧翠竹正须君。携持万里归吴越，怅望海山深处云。学语鹦雏羽渐成，掌中取食绝猜惊。笼宽得遂朋从志，春晓初闻客到声。赋就襧衡文不点，杓随李白饮如鲸。远携休叹殊方去，我亦随缘得此生。"}