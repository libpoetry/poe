{"id":"1230713","title":"雁荡吟送秦文学还吴","dynasty":"元","author":"陈德永","text":"雁之荡兮，乃在瓯越之野，瀛海之堧，有万菡萏镵青天。东南形胜此其最，我尝著屐周览于其间。厥初宰物孕雄怪，元气混沌何由穿。巨灵运斤凿鬼窍，列缺吐火施神鞭。遂令后尔万万古，见此错愕难为言。上疑日车解辔倾侧过，下恐地轴挠动相钩牵。昨梦寻君拂烟去，有拥芝盖导我前。崩崖旁豁瞰空洞，回溪不定行蜿蜒。狂雷砰訇起何处，白龙喷薄飞层巅。熊蹲豹掷，若怒若啼。霞明雾涌，倏闪倏开。重重掩掩，变幻不可以极兮，我方矫首睨立乎云梯。南望海水不满杯，湾环下绕山足来。仰攀玉女驾，笑踏飞鸾低。群仙集倒影，杂佩中徘徊。耸身直上浩无际，海月正挂吹箫台。于焉得深悟，扶桑警天鸡。蘧蘧惊觉在枕席，但闻落叶如雨风凄凄。君来谢我欲西迈，惜此不及穷扶携。我知君身有灵气，世上尘土胡能迷。推仁泽物本我事，成功敛退真奇哉。碧桃花发俟君到，勿使引领双眉摧。"}