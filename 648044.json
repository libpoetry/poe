{"id":"648044","title":"题曾学士竹","dynasty":"明","author":"杨士奇","text":"石田筼筜不百个，满池羃羃春云阴。神仙疑来旌节降，风雨欲动蛟龙吟。江南种竹家家好，北来见竹如见宝。何人胸中富淇澳，醉墨淋漓为公扫。六月萧萧不知夏，白日长空翠如泻。九龙山人不可作，对此阴森亦萧洒。马头红尘千丈深，朝驰暮走积满襟。兴来拂衣何所适，梦忆山阴脩竹林。爱君城西卷雨轩，萧爽可以舒郁烦。朝回借坐共永日，不须砍鲙倾金尊。"}