{"id":"1109418","title":"哲宗皇帝挽词二首","dynasty":"宋","author":"刘弇","text":"帝所钧天乐，人间弊屣轻。梦移黄屋贵，丹促紫霄行。云绝依尧望，山馀祝汉声。夜长坚絮漆，川急怆墙羹。雁鹜黄金閟，楼台白玉城。陋儒孤识擢，清血九秋横。禹迹从容陟，虞华舄奕重。辰韩颁秘籍，湟鄯抚新封。洮颒方凭玉，髯胡忽挽龙。凤冈盘王气，柏殿邃真容。洛照当阳水，嵩回入抱峰。伤心守陵女，犹认上阳钟。"}