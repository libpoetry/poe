{"id":"1116893","title":"观潮三首","dynasty":"宋","author":"苏颂","text":"海门双峙隔沧溟，潮汐翻波势若倾。万叠银山横一线，千挝鼍鼓震重城。来无源委逢秋盛，信有盈亏应月生。今古循环曾不涸，谈天闳辩岂能名。尝观七发论涛篇，比物侔形恨未妍。声入闾阎家十万，势陵组练甲三千。冯夷海若凭深险，种魄胥神竟后先。纵使风波能鼓怒，终归漩澓作澄渊。横江白浪涌崔嵬，应是波神羽卫来。陛戟百重驰道远，舳舻千里峭帆开。缓如积雪飞霜路，急似砯崖转石雷。惟有东西争渡者，暮还朝往任相催。"}