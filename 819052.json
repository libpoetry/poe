{"id":"819052","title":"家书至却寄 其一","dynasty":"清末近现代初","author":"郑孝胥","text":"书来意万千，隔此纸一重。持剪手自发，尚恐读易穷。向来喜夜书，灯花剔幢幢。墨淡字断续，体势殊未工。实亦无所语，但道无恙侬。欲知许时事，丁宁寻欢悰。生理本可笑，日对蓬发僮。甚思逐春游，出门成孤踪。正月月圆时，斜街鼓鼕鼕。二月月圆时，我在官学中。诗就还独吟，书史颇亦攻。署中时来云，某日当趋公。赁车便应去，车声何玲珑。友朋有几人，旬馀或相逢。笑谈破无俚，神情总悤悤。说归渐可厌，画饼饥岂充。回头看庭树，谁能送飞鸿？"}