{"id":"865152","title":"绿珠词","dynasty":"宋","author":"邓林","text":"凉台潇洒临清波，幄翠帘珠明绮罗。哀丝豪竹按新歌，红潮素脸春风和。主君欢娱美人醉，报有无情使车至。几丛兰麝俱委尘，独指绿珠可当意。众中偏是承恩深，妾身虽贱无二心。君前判命效一死，玉笛收声红日沉。轻裾飘向阑干角，花钿散地金钗落。到头不负齐奴约，犹胜识字空投阁。"}