{"id":"1104553","title":"真宗奉圣祖玉清昭应宫十一首 降圣用《真安》。","dynasty":"宋","author":"郊庙朝会歌辞","text":"巍巍真宇，奕奕殊庭。规模太紫，炳焕丹青。元命祗答，大猷是经。多仪有践，丕应无形。肆设金石，声闻杳冥。伫回飙驭，永祐基扃。芳气上浃，飙驭下临。绍承丕绪，永励精明。氤氲成雾，葱郁垂阴。虔恭对越，介祉攸钦。发祥有自，介福无疆。纷纶丕应，保佑下方。嘉荐斯备，雅奏具扬。寅威洞达，监眄昭章。无体之体，强名之名。监观万宇，统治九清。真期保祐，瑞命昭明。乾乾翼翼，祗答财成。于昭灵贶，诞启鸿源。功济庶汇，庆流后昆。兰肴登俎，桂酒盈尊。俯回飙驾，永庇云孙。赫赫艺祖，受命高穹。威加海外，化浃区中。发祥宗祏，锡祐眇冲。钦承积德，励翼精衷。明明文考，储精上苍。礼乐明备，溥率宾王。功德累洽，历数会昌。孝思罔极，丕祐无疆。明明始祖，诞启庆基。翼翼后嗣，虔奉孝思。精洁斯达，祉福咸宜。于以报贶，于以受釐。雕俎在御，飙驾闻声。真游斯降，旨酒斯盈。大乐云阕，大礼云成。彻彼常荐，罄此明诚。精心既达，真游允臻。礼容斯举，福应惟醇。将整仙驭，言还上旻。永存嘉贶，用泰烝民。"}