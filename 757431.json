{"id":"757431","title":"金缕曲 题黄仲则先生词稿后即和集中原韵","dynasty":"清","author":"顾翎","text":"展卷吟怀放。叹斯人、文章歌哭，古今同望。岂止才华倾八斗，应是闲愁无量。休更似、落梅凄怅。鹤背风高仙骨冷，剩人间、尘土诗魂葬。星欲坠，月痕荡。玉笙寒彻琼筵上。记当时、金徽按拍，狂吟情况。是否嫏嬛曾有约，归去琳宫无恙。听砧度、良宵深巷。静掩鲛纹秋梦瘦，冷西风、雪涴茱萸帐。谁击碎，珊瑚响。"}