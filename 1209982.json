{"id":"1209982","title":"为子铸作诗三十韵","dynasty":"元","author":"耶律楚材","text":"皇祖辽太祖，奕世功德积。弯弓三百钧，天威威万国。一旦义旗举，中原如捲席。东鄙收句丽，西南穷九译。古器获轩鼎，神宝得和璧。南陬称子孙，皇业几三百。赫赫东丹王，让位如夷伯。藏书万卷堂，丹青成画癖。四世皆太师，名德超今昔。我祖建四节，功勋冠黄閤。先考文献公，弱冠已卓立。学业饱典坟，创作乙未历。入仕三十年，庙堂为柱石。重义而疏财，后世遗清白。我受先人体，兢兢常业业。十三学诗书，二十应制策。禅理穷毕竟，方年二十七。万里渡流沙，十霜泊西域。自愧无才术，忝位人臣极。未能扶颠危，虚名徒伴食。汝方志学年，寸阴真可惜。孜孜进仁义，不可为无益。经史宜勉旃，慎毋耽博弈。深思识言行，每戒迷声色。德业时乾乾，自强当不息。幼岁侍皇储，且作春宫客。一旦冲青天，翱翔腾六翮。儒术勿疏废，祖道宜薰炙。汝父不足学，汝祖真宜式。酌酒寿汝年，五福自天锡。"}