{"id":"1206347","title":"摸鱼儿 赋玉簪录呈赵太初兼与时中茂异","dynasty":"元","author":"姚燧","text":"更休寻、玉山瑶草，蓬莱知在何处。司花嫌被春风妒。留待九秋清露。还解语。试问著当时，月夜乘鸾女。何年遗汝。甚不怕高寒，青冥万里，鬟鬓乱风雾。人间世、无物有香如许。灵均遗恨千古。芙蓉杜若何堪佩，憔悴行吟沅浦。空自苦。悄教得扬雄，不信离骚赋。云窗月户。恨白发诗翁，年来多病，不识醉乡路。"}