{"id":"232224","title":"送郑仲远·仲远英俊人","dynasty":"宋代","author":"张九成","text":"仲远英俊人，落笔惊飞电。来自神仙中，风姿冰雪盥。我谪天南陲，君来适相见。忆昔我与君，射策麒麟殿。君时气横秋，九万抟风便。文辞洒星斗，议论倒江汉。便宜上玉堂，不尔登蓬馆。别来二十年，青衫尚州县。兰薰麝所忌，玉洁女多怨。嗟我正衰迟，何阶往论荐。岂有如此人，而得长贫贱。朝廷方急贤，珠璧联清贯。去去行勿迟，九天春昼暖。"}