{"id":"314933","title":"水调歌头·送腾霄将军出任苏淮特区行政长官","dynasty":"现代","author":"龙榆生","text":"明主遣飞将，坐镇古徐州。谁云天限南北，击楫渡淮流。戏马台前临眺，霸气销沈未久，待子补金瓯。起舞值霜旦，严令肃于秋。天下事，几青眼，与吾谋。平生为感知遇，所愿得分忧。淬砺江东子弟，相率中原豪杰，风雨共绸缪。拟挹坡仙韵，携酒上黄楼。"}