{"id":"832755","title":"南浦 春水，用碧山韵","dynasty":"清末民国初","author":"朱祖谋","text":"南浦縠纹生，是昨宵雨痕，新黛吹染。一碧暖溶溶，天涯路、江郎暗魂销遍。伤春刻意，旧情羞学回波浅。锦鳞欲寄无好梦，肠断东流花片。几回聚别江干，看渚宿文鸳，樯留乳燕。凄绝浣纱人，啼妆映，不浣泪珠千点。通辞微托，镜澜销尽年时怨。小风何事吹眉皱，依旧归舟天远。"}