{"id":"1105975","title":"秋闺","dynasty":"宋","author":"王同祖","text":"西风昨夜到庭梧，晓看窗前一叶无。秋月照人眠不得，等闲拈弄绣工夫。满目凄凉只自知，閒将心事寄琴徽。无情梁上双双燕，带取秋光一半归。入秋情思可曾忺，深琐朱扉怯捲帘。书几无人尘不扫，一钩蛛网挂牙签。江南贾客去忘归，扑面边尘自在飞。想得那边寒较早，夜来密地剪征衣。零露瀼瀼夜气浮，嫩寒差力五更头。邻鸡啼破交加梦，冷浸梧桐月一钩。"}