{"id":"742192","title":"赠王兰畹董竹溪二孝廉","dynasty":"清","author":"刘大绅","text":"王郎矫矫云中龙，当霄吐气飞白虹。长安人海时自雄，天下健者惟董公。局天蹐地羞庸庸，高岩巨壑生松风。二子论文非苟同，炯然各具双青瞳。新城秀水两宗工，南施北宋争云从。四家几欲千古空，后生小子多悯慵。偏将腐草嗤祝融，此如人已登岱峰。我犹侈口谈东蒙，吁嗟菲薄真何衷。师门弟子身可终，安能粪壤污鸿濛。近睹二子开心胸，其光奕奕声隆隆。人间得此如駏蛩，何当鞭石东海东。相携大醉蓬莱宫，慎无笑我心有蓬。"}