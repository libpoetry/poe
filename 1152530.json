{"id":"1152530","title":"和李秀才郊墅早春吟兴十韵","dynasty":"唐","author":"韦庄","text":"暖律变寒光，东君景渐长。我悲游海峤，君说住柴桑。雪色随高岳，冰声陷古塘。草根微吐翠，梅朵半含霜。酒市多逋客，渔家足夜航。匡庐云傍屋，彭蠡浪冲床。绿摆杨枝嫩，红挑菜甲香。凤皇城已尽，鹦鹉赋应狂。伫见龙辞沼，宁忧雁失行。不应双剑气，长在斗牛傍。"}