{"id":"708406","title":"满江红 其一 拜岳鄂王墓敬和原韵","dynasty":"明末清初","author":"龚鼎孳","text":"铁骑春寒，英雄恨、何时始歇。对万古、日飞潮射，抗忠比烈。玉剑气横难度水。灵旗夜卷朱仙月。念青衣、毳帐是何人，关情切。金牌愤，风波雪。社稷事，东窗灭。叹一堆黄土，河山顿缺。五国冰长封马角，九天雨又吹龙血。忆当年，壮发怒云高，摇双阙。"}