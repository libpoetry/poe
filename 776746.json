{"id":"776746","title":"和陈槐庭词兄却扇词","dynasty":"清","author":"郑以庠","text":"枯肠日饮润如酥，醉过消寒九九图。自笑玉川唯赤脚，锦囊收拾当奚奴。琴瑟和鸣等断金，筝琶添奏意犹深。愿卿休咏江沱句，旁挺离支惬素心。轻盈二八绮罗身，南脸西眉画不真。他日颛房须仔细，妒鳞防逆比肩人。豆蔻香浓二月梢，游蜂恰好借为巢。东风似喜开生面，连理枝头又吐苞。"}