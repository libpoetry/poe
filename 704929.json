{"id":"704929","title":"沈章山参政见示咏雪佳作奉和","dynasty":"明","author":"霍与瑕","text":"夜檐滴沥已全消，晓看西天复乱飘。半是云花半是雨，亦迷烟树亦迷桥。不妨远路坭途滑，赖有东山屐齿高。寄语天边青女使，邯郸遗步颇称牢。春来玉女行春令，碎剪瑶花落九天。河汉有云连水岸，江南无地不风烟。樵夫阻冻晨撑户，钓叟凌寒晓拂船。山郭寂寥无的事，偷閒高枕且安眠。历乱痴云雪更扬，狂风回舞庭中央。疑非杨柳何多絮，似是梅花祇少香。人在水晶仙界里，鹤栖蓬岛玉山阳。良时好景真无价，谁伴高贤举兕觥。"}