{"id":"598612","title":"木棉行","dynasty":"明","author":"庞尚鹏","text":"槎牙古树海天涯，长与东风竞岁华。翻见白头人易老，独留疏影傲烟霞。昔年自幸栽培早，岁月几何今合抱。仰看皮骨正苍苍，肯随樗栎同枯槁。托身不入百花丛，屹立乾坤秋复冬。雪里奇葩千万簇，春来云锦烧天红。繁华尽付风尘外，惟有丹心长不改。纷纷百卉竞销沉，姚黄魏紫今谁在。飞絮漫天东复西，零落残红逐马蹄。片片直随流水远，渔人争讶武陵溪。君不见园陵多植冬青树，森森丛棘知何处。又不见柏梁高架承露台，金茎露冷旋成灰。何如深根著南土，长年饱历冰霜苦。参天咫尺日月光，肯为人间作栋梁。"}