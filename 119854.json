{"id":"119854","title":"次韵严上舍读书目昏","dynasty":"宋代","author":"陈造","text":"声利营营阅蜚电，人生悲欢更几遍。群儿沈迷如病酲，尚念醇醪梦酣醼。吾侪较之唯阿尔，书淫仅逃红绿眩。短檠半世课蝇头，老阅旧藏纷莫辨。近从损读得奇分，稳坐幽窗憩吾倦。严侯著书定千载，尚向枯策求闻见。可无一洗窦郎痴，捉笔因君拂尘砚。"}