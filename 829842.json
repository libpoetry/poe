{"id":"829842","title":"踏莎行 和立盦，次小山韵","dynasty":"清末近现代初","author":"郭则沄","text":"薄酒醒初，清歌散尽。天涯捎到伤春信。绿窗深闭雨声中，更何人把流莺问。簟冷香残，楼高花近。檀心拗断难成寸。愁随逝水有时回，梦寻飞絮无踪认。弄水分凉，偎花恋暝。柳棉舞罢风初定。凤箫人去太悤悤，昼长无奈重帘静。倦思芳茵，残妆粉镜。寻春那似年时兴。夜来梦到谢堂无，可怜孤燕窥人醒。绣幕飘烟，朱阑贴水。花阴一片愔愔地。粉墙西角有谁来，藓香犹印鞋痕翠。敛袖添颦，停杯如醉。心头多少閒情事。当时软语约春鸿，云罗误了相思字。诉恨筝低，笼愁钏重。新寒祗与酴醾共。断无蜂蝶入帘来，珊钩却为微风动。旧誓瞒鹦，新歌怨凤。思量拚付春窗梦。楼前花影散如潮，多情还借斜阳送。"}