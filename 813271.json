{"id":"813271","title":"挽郑筠谷先生","dynasty":"清","author":"张熷","text":"年来耆旧凋亡尽，邈若山河感昔游。早识先生曾奉手，还教贱子许同舟。风流宏长谁能继，文咏追陪自此休。廿载谢公门下客，独垂衰泪过西州。朵殿簪毫著作新，翩然归钓两湖滨。病余应识闲居乐，官罢惟留现在身。经业隐修堪自老，礼堂写定付何人。却思当日承音旨，检点遗书一怆神。"}