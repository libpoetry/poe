{"id":"322353","title":"百字令·贺悔堂弟得子","dynasty":"清代","author":"张玉珍","text":"灯花红穗，早双鱼喜报，新添犹子。此际闲愁都扫尽，笑对浣花笺纸。兰秀阶前，珠擎掌上，顿慰平生志。筵陈汤饼，为招词客齐至。却喜聪慧无灾，琼枝渐长，貌更佳于姊。黾勉青箱仔旧业，定许光荣闾里。旗角悬铃，云端化凤，嘉兆依稀似。真成英物，小名应唤温字。"}