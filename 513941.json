{"id":"513941","title":"威凤南飞曲","dynasty":"明","author":"程敏政","text":"有虞圣人开明堂，委政师保垂衣裳。功成治定天降祥，一日三凤鸣朝阳。羽毛五色云锦张，两凤翥羽北阙旁。一凤鼓翼天南翔，凤台巍巍临大江。乌台对耸千尺强，翠竹有实苍梧芳。十围古柏相倚飞寒霜，凤兮戾止居中央。坐令喧啾百鸟收其吭，观者四方如堵墙。圣泽滂，王道昌，千年一运遭明良。他时凌风会返阿阁上，和鸣协治不可当。愿操彤管与尔赋乐章，再拜稽首献我皇。九成雅奏重锵锵，三凤之名传四方。"}