{"id":"835019","title":"南浦 春草，用玉田韵","dynasty":"清末民国初","author":"奭良","text":"春色漾平芜，绿芊芊、一晌暄风吹晓。遥望浅笼烟，盘鹰地、野火荒痕全扫。踏青人去，软泥刚印弓鞋小。雨后蓬生窗外满，却忆畹兰湘草。几时翠遍裙腰，想匆匆、寒食过了。含润土花香，铺茵嫩、低祝马蹄休到。嫣红尚渺。短桥流水游蜂悄。庭户无人门寂寂，新展绿阴多少。"}