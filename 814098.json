{"id":"814098","title":"浣溪沙 咏橘四首","dynasty":"清","author":"陈维崧","text":"秋染包山树树苍，高低斜缀绛纱囊。西风飘过满湖香。未免为奴供饮啖，微闻有叟话沧桑。霜红露白尽徜徉。髣髴轻躯十八娘，生憎柑子道家妆。石榴裂齿也寻常。擘罢春纤丹液冷，传来罗帕玉肌凉。昨宵酒恶倍思量。船入荆溪思豁然，曾传此语自坡仙。拟将种树遣萧闲。今日亭台无楚颂，旧时橘柚满吴天。风流人去一千年。藻耀霜林八月中，累累赪卵石湖东。篾包箬裹满筠笼。天上渴乌偷样好，铸成一点橘般红。蓬莱夜半已曈昽。"}