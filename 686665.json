{"id":"686665","title":"寿菊泉","dynasty":"明","author":"边贡","text":"麻姑春酒报初成，寿宴新开夜雨晴。红杏园林花正好，绿杨池馆地偏清。翩翩海鹤云中下，隐隐丹炉竹外明。为是名声注仙箓，懒教踪迹傍神京。阁灯筵际结花新，禁鼓楼中送点频。对酒子堪称寿客，挥毫吾且愧诗人。南山北海千年颂，碧柳红桃二月春。闻道入山行采药，欲随仙步恐无因。"}