{"id":"1120732","title":"岁杪雨雪连日闷题六绝","dynasty":"宋","author":"周紫芝","text":"春前旧雪连新雪，雨后春寒带腊寒。残日送年能几许，一番风雨岁将阑。树头雪过梅犹在，地上春回柳未知。旧岁新年浑似梦，冻云寒雨不胜悲。春回九地初颁历，人傍千门复看傩。尽是汉家无事日，白头扶杖意如何。去年胡马渡淮流，江北江南处处愁。破虏只今犹遣将，富民何日定封侯。鞭牛迎得春来了，爆竹催将岁欲徂。莫把流年作悲喜，人间万事有乘除。大雪今宵一尺馀，王春明日岁云初。丰年已识天公意，上瑞仍烦太史书。"}