{"id":"691719","title":"秋怀八首","dynasty":"明","author":"李梦阳","text":"龙池放舶他年事，坐对南山忆往时。紫阁峰如欺太白，昆吾山自绕皇陂。双洲菡萏秋堪落，乱水兼葭晚更悲。谷口子真今得否，攀云骑马任吾之。庆阳亦是先王地，城对东山不窋坟。白豹寨头憔皎月，野狐川北尽黄云。天清障塞收禾黍，日落溪山散马群。回首可怜鼙鼓急，几时重起郭将军。宣宗玉殿空山里，野寺霜黄销碧梧。不见虎贲移大内，尚闻龙舸戏西湖。芙蓉断绝秋江冷，环佩凄凉夜月孤。辛苦调?三相国，十年垂拱一愁无。苑西辽后洗妆楼，槛外芳湖静不流。乱世君臣那在眼，异时松柏自深愁。雕阑玉桂留天女，锦石秋花隐御舟。万古中华还此地，我皇亲为扫神州。胡奴本意慕华风，将校和戎反剧戎。遂使至尊临便殿，坐忧兵甲不还宫。调和幸赖惟三老，阅实今看有数公。闻道健儿多战死，暮云羌笛满云中。大同宣府羽书同，莫道居庸设险功。安得昔时白马将，横行早破黑山戎。书生误国空谈里，禄食惊心旅病中。女直外连忧不细，急将兵马备辽东。曾为转饷趋榆塞，尚忆悲秋泪满衣。沙白冻霜月皎皎，城孤哀笛雁飞飞。运筹前后无功伐，推毂分明有是非。西国壮丁输挽尽，近边烟火至今稀。昆崙北极转天河，独马年时向此过。渥洼西望迷龙种，突厥南侵牧橐驼。黄花古驿风沙起，白雷阴山金鼓多。况是固原新战斗，居人指点说干戈。"}