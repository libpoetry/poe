{"id":"621681","title":"咏望月禁“光芒、明皎、清辉、华皓、晶瑩、洁白、朗耀、照临、圆满”等字","dynasty":"明","author":"郭之奇","text":"瑶宫太阴元，启镜当天门。大地呈诸象，星辰落素痕。初出情犹敛，映日如浑浑。须臾飞碧艳，舒心遍乾坤。妆成锦霞拥，魄动彩云翻。因风若有语，对人寂无言。溶溶此宵永，娟娟万古存。素质原不染，浮翳岂能昏。未解趋炎态，偏惟濯秋魂。应知怜孤客，而我不敢论。"}