{"id":"204894","title":"水龙吟·晚来轻拂","dynasty":"宋代","author":"李之仪","text":"晚来轻拂，游云尽卷，霁色寒相射。银潢半掩，秋毫欲数，分明不夜。玉琯传声，羽衣催舞，此欢难借。凛清辉，但觉圆光照影，冰壶莹、真无价。闻道水晶宫殿，蕙炉薰、珠帘高挂。琼枝半倚，瑶觞更劝，莺娇燕姹。目断魂飞，翠萦红绕，空吟小砑。想归来醉里，鸾篦凤朵，倩何人卸。"}