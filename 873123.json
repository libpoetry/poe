{"id":"873123","title":"西河","dynasty":"宋","author":"刘一止","text":"山驿晚，行人昨停征辔。白沙翠竹锁柴门，乱峰相倚。一番急雨洗天回，扫云风定还起。念凄断，谁与寄。双鱼尺素难委。遥知洞户隔烟窗，簟横秋水。淡花明玉不胜寒，绿尊初试冰蚁。小欢细酌任敧醉。扑流萤、应卜心事。谁记天涯憔悴。对今宵、皓月明河千里。梦越空城疏烟里。"}