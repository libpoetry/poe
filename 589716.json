{"id":"589716","title":"秋晚游玉台寺","dynasty":"明","author":"许炯","text":"九月天气肃，原野菊花明。良朋重宵戒，揽衣事晨征。步出城北门，遥望绿护屏。冈峦莽回互，阡陌浩纵横。芋圃无遗植，粳田已罢耕。仰观天宇阔，翛然耳目醒。山椒径屈折，峭壁势峥嵘。遂造仙人庐，十里松风声。秋高繁华坠，潦尽寒泉清。巴流旷远瞩，邃谷狎幽情。妙香时一闻，幡影摇心旌。崆峒如可访，焉用恋浮名。"}