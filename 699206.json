{"id":"699206","title":"送名医凌汉章还苕三首","dynasty":"明","author":"秦康王","text":"微恙年来不易攻，远烦千里到关中。寻常药饵何曾效，分寸针芒却奏功。絷马未能留信信，趣装无奈去匆匆。一尊酒尽伤离思，目断南鸿灞水东。术传卢扁字钟王，底事来游便趣装。熟路也知车载稳，清时何用剑生铓。鸡鸣函谷三更月，枫落吴江两岸霜。归到苕溪寻旧侣，画船诗酒水云乡。柬书孤剑别西秦，红树青山泼眼新。千里风尘双短鬓，五湖烟水一闲身。梦回孤馆寒砧急，望入遥空候雁宾。料得纪行多赋咏，云笺无惜寄阳春。"}