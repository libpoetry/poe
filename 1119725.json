{"id":"1119725","title":"赠赵丞四首","dynasty":"宋","author":"陈造","text":"老懒无诗到雪梅，僧窗驼坐拨萁灰。朝来好语成快读，匕箸惊投不为雷。君家鸾镜照芙蓉，笑我衣襦绽不缝。想见后堂颓醉玉，梁州按罢晚妆慵。我衰但作一廛计，认古宣城为故乡。待得故人来作牧，试吟打鸭起鸳鸯。共约京都看早春，枣骝缓踏软红尘。要君弹压湖山景，莫惜新篇举似人。"}