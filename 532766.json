{"id":"532766","title":"送邝中伯北上二首 其一","dynasty":"明","author":"黎民表","text":"扶南有奇士，雅志无与俦。班荆翳环堵，被褐卧林丘。手掇青琅玕，引领睇神州。美人驰目成，逝将远行游。阊阖启鸿运，缨弁宣灵猷。舍我蓬门衣，披君紫绮裘。挈壶有馀智，挥刃无全牛。轩车岂云晚，邪径安足留。居人易生思，客子常苦忧。跂尔涉要路，知余怀阻修。"}