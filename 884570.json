{"id":"884570","title":"十月旦读子美北风吹瘴疠羸老思散策之句初寮尝作十诗因次其韵 其三","dynasty":"宋","author":"朱翌","text":"戏语陇头子，与若本等夷。朱紫强包裹，本非我所宜。失脚落番山，杳杳随风吹。将买二顷田，树以枳棘篱。还我本来面，度今正其时。此策我自决，欲问其从谁。譬彼沈疴人，忽然饮上池。穷命可抵虎，宁畏山林魑。"}