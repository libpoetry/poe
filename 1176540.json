{"id":"1176540","title":"杂讽九首 其八","dynasty":"唐","author":"陆龟蒙","text":"横笛喝秋风，清商入疏越。君居不夜城，肯怨孤戍月。吴兵甚犀利，太白光突兀。日已费千金，廑闻侵一拨。岂无恶年少，纵酒游侠窟。募为敢死军，去以枭叛卒。岂无中林士，贯穿学问骨。兵法五十家，浩荡如溟渤。高悬鹿皮睡，清涧时依樾。分已诺烟霞，全遗事干谒。既非格猛兽，未可轻华发。北面师其谋，几能止征伐。何妨秦堇勇，又有曹刿说。尧舜尚询刍，公乎听无忽。"}