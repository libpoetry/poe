{"id":"48963","title":"赋得泰伯庙送倪元镇","dynasty":"明代","author":"袁凯","text":"剪商肇基迹，传季思逮圣。兄弟逃荆蛮，让德一何盛。千家聿来从，勾吴始开境。遥遥至裔孙，欲大心逾骋。深宫贮妖丽，高台瞰遐迥。既拒伍胥忠，还甘太宰佞。邻邦树仇怨，上国肆争竞。社稷终变迁，轩楹独完正。相传在闾里，洒扫改严净。岁时具牡醴，歌舞劳送迎。楚鬼久无食，越魄谁将籥。强暴有湮晦，圣哲无终竟。於焉送将归，舟舻得依并。是时春气和，氤氲满芳径。渚花动幽彩，汀莆发深靘。江水去不息，烟霞日将暝。敛衣拜阶下，怀哉起孤咏。"}