{"id":"1245264","title":"正己堂","dynasty":"元末明初","author":"李延兴","text":"登君正己堂，听我正己歌。大质不返混沌死，群邪乘正棼骈罗。乃知正人必正己，己既不正如人何。惟彼古君子，卓哉心靡他方正学严切磋。敷正道，贵渐磨，吐正论，排私阿。谁其似之陈幕长，壮颜毅色横星河。秉心一以正，心源澄朗无惊波。居家一以正，家人唯诺春阳和。莅官一以正，官曹肃睦亡谴诃。朱弦泠泠白日静，玉树皎皎清风多。素丝羔裘粲如雪，自公退食何委蛇。乃知穹壤间，细大理则那。乾道失其正，阴阳寒暑皆错讹。地道失其正，山川草木皆札瘥。人道失其正，纲常典礼皆偏颇。史之直，汲之戆，推强植弱横金戈。明廷一日振风采，凛凛正气永与金台万古同巍峨。"}