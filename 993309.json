{"id":"993309","title":"赋石昌言家五题 其四 怀素草书","dynasty":"宋","author":"梅尧臣","text":"往在河南佐王宰，王收书画盈数车。我于是时多所阅，如今过目无遁差。石君屏上怀素笔，盘屈瘦梗相交加。苍虬入云不收尾，卷起海水秋鱼虾。毫乾绢竭力未尽，山鬼突须垂髿髿。牵缠回环断不断，秋风枯蔓连蒂瓜。纵横得意自奔放，体法岂计直与斜。客有临书在屏侧，豪强夺骑白鼻騧。超尘绝迹莫见影，竞爱此家忘彼家。赏新匿旧世情好，射杀逢蒙亦可嗟。"}