{"id":"820972","title":"惜黄花慢 香尘宧招集赏菊，索赋是调，和梦窗韵","dynasty":"清末近现代初","author":"郭则沄","text":"倦舞金裳。认钿屏半面，依约徐娘。画楼高拥，绣帘未卷，悤悤过雁，惘惘斜阳。瘦魂吹醒西风晚，伴青女、羞整残妆。念异乡俊怀，负了零乱萸觞。危栏更怯清霜。讶露盘馀恨，分染宫黄。梦痕催换，岁华感寂，多情顾影，何计怜香。醉吟人与秋俱老，故丛泪、千点凄凉。尽断肠岸巾，笑为花狂。"}