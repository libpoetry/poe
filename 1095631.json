{"id":"1095631","title":"送诜老归千顷山","dynasty":"宋","author":"释居简","text":"老诜爱山不知了，何事冲寒下巍峭。归装只有一囊诗，囧囧陆离还自照。自言峰顶摩九霄，五月六月雪不消。松风萧萧吹泬寥，千岩万壑酣笙箫。前山后山畬可烧，黄精杂错黄独苗。饭家田米可卒岁，亦有旨蓄延渔樵。人间自有扬州鹤，诜也云胡甘寂寞。笑云乐去悲相随，吾非恶此而逃之。"}