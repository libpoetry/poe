{"id":"1040999","title":"望九华山","dynasty":"宋","author":"刘敞","text":"九华非人境，闻誉不相识。南浮大江波，始见苍翠色。是时雨初霁，积霭尚融液。九峰若惊龙，并跃云外碧。森然耸牙角，未谓真是石。问名审其实，欢喜惬所适。恢奇一何甚，远想始开辟。造化竞淫巧，斧斤恣彫刻。不然何其功，不与嵩华敌。我行宇宙间，若此曾未觌。中国名山川，几何亢斯迹。徘徊不能去，尘土愧行役。平生乐间旷，时俗况迫阨。谁为隐君子，携手宅岩隙。"}