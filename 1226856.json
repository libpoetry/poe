{"id":"1226856","title":"华鲸引","dynasty":"元","author":"鲜于枢","text":"石上桐孙美如玉，化作长鲸唤僧粥。香严一击六根开，剥落皮毛换凡骨。中郎却顾中散惊，初非爨下鸣不平。批鳞拔角就绳墨，龙门绿绮瘖无声。昔闻北溟鱼，化作天池鹏。今见横海姿，解作威凤鸣。薾然败棺材，蠢尔牛阑撑。龙腾虎变固有待，不遇赏音徒尔灵。君不见饭牛自卖亦何者，逢时自致千秋名。"}