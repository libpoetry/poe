{"id":"806724","title":"笛家","dynasty":"清","author":"高士奇","text":"鱼尾梢残，兔华舒满，遥天淡泞，薄云忽送疏疏雨。黑山不断，银砾无边，柳梢谁插，青青如许。碎叶当城，倡条踠地，宛似笆篱护。计征途，几千里，此夜偶随落絮。最苦。沙场当日，玉龙按曲，万叠关山，白雁题诗，一绳乡路。冷落、着尽铁衣人老，若个刀环归去。我今何愁，毡车茸帽，静把更筹数。烧炭兽，灸黄羊，况有泻壸湩乳。"}