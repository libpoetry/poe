{"id":"765125","title":"仙霞岭","dynasty":"清","author":"张晋","text":"晨发指仙霞，闽浙从兹判。石磴何盘盘，目慑神先眩。松篁翳白昼，阴晴互更变。怪石俨兽蹲，行人等蚁旋。首接前客尻，踵压后者面。我有济胜具，放步不愁倦。舁夫荷空舆，相随入霄汉。侧聆飞瀑鸣，乱折山英粲。前途少坦夷，腹馁始思饭。俯眺无诸国，历历皆可辨。作客向井底，指点增忧患。欲寄故乡书，何处觅秋雁。"}