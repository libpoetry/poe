{"id":"571760","title":"戏题斋壁","dynasty":"明","author":"袁宏道","text":"一作刀笔吏，通身埋故纸。鞭笞惨容颜，簿领枯心髓。奔走疲马牛，跪拜羞奴婢。复衣炎日中，赤面霜风里。心若捕鼠猫，身似近膻蚁。举眼尽无欢，垂头私自鄙。南山一顷豆，可以没馀齿。千钟曲与糟，百城经若史。结庐甑箪峰，系艇车台水。至理本无非，从心即为是。岂不爱热官，思之烂熟尔。"}