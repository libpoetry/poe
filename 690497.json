{"id":"690497","title":"八月十四夜社集闻警","dynasty":"明","author":"张萱","text":"爽荐金飙暑已残，高云歛色露华漙。一年此夕秋将半，万里中天客共看。猎骑正嘶秦塞影，惊乌空绕汉宫寒。风尘且自悲摇落，满地青山愧鹖冠。客馆芳尊好共醺，玉街凉月正纷纷。却怜合晕萦纤翳，尚觉清辉缺一分。飞盖喜无风雨妒，□□□□□□□。高楼思妇砧方急，欲谱霓裳不忍闻。鹊彩斜飞照雪袍，萧萧落木满庭皋。欃枪未陨中黄老，刁斗时諠太白高。碛日易阴须探夜，河冰欲壮急栅壕。关前此夕浑如昼，谁抱金环泣大刀。上苑疏钟出禁扃，惊尘扑地晚风腥。阵残尚覆云千叶，烽急遥飞火一星。塞角每从愁里语，征鸿宜向月中听。明宵更觅吹箫侣，莫遣秋光冷画屏。"}