{"id":"963915","title":"寿刘丞","dynasty":"宋","author":"洪咨夔","text":"秋横岱岳气象豪，仰瞻万仞青且高。上凌层汉直咫尺，下视列岫真儿曹。此山万古储胜迹，年年人庆东平日。谁知此岳复降神，钟作南州人第一。我公之生超凡尘，申甫当年应此身。岳之大兮公器宇，岳之秀兮公精神。平生节义磨天地，冰雪丰姿了无翳。词锋凛凛人胆寒，少年斫却月中桂。人指杭川水绕东，于今清澈亦如公。太平官府能重创，等闲清兴独哦松。他年三凤成名了，笑道双亲犹未老。料应坐席煖方生，又赴九天紫泥诏。金鸭香浓庆诞神，好看戏綵满堂新。不须把酒殷勤祝，岳算从来无尽春。"}