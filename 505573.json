{"id":"505573","title":"往荆山道中即事","dynasty":"明","author":"唐之淳","text":"小河水深没马颊，浴盘浮渡如浮杯。碾涡咫尺不可上，四夫争挽声喧豗。大河雨馀势业业，邑人来迎具舟楫。片帆天际落春云，万斛空中舞秋叶。东边雨响西边日，船上鼓鸣船里笛。馀霞闪映一川明，大鱼惊跳双尾赤。帆回棹进指淝河，涂山荆山颦翠蛾。当年辑玉会朝处，今日西风生短莎。山前屯兵半降虏，山后人家尽禾黍。倚滩晚饭已黄昏，将军横槊方怀古。"}