{"id":"501880","title":"望云亭辞","dynasty":"明","author":"林弼","text":"青山兮白云，怅予望兮远人。望远人兮不可见，目渺渺兮海垠。鄱之山兮泉之水，云孤飞兮心千里。临华亭兮奈何，望有极兮思无已。云之归兮芒砀，蹇游子兮悲故乡。云之出兮太行，渺亲舍兮天一方。松楸摵兮霜露下，宛在目兮愁予。云兮云兮其作霖雨，望复望兮毋使我心苦。"}