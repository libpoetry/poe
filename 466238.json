{"id":"466238","title":"七月二暮雨中作七首","dynasty":"当代","author":"卢青山","text":"偶立孤栏暮已迟，青山对面卧沉思。但听庭叶敲千响，知有天空雨万丝。惊心半夏雨为秋，薄尽衣衫欲罩裘。忽想山中凄冷雀，小巢应有万泉流。屋隅蝉蟋咿喁断，窗下虫尸冷淡横。我自书中抬倦眼，为君细细赋招魂。二五摧颓落拓身，岂知心浪尚腾云。肝肠曲尽悲诗直，一句安容九折情。久罔真如徒踽踽，安能鬼手助机灵。为吾快摄天中电，来照胸中懜懜心。十年旧景久为烟，何事宵宵到梦间。此体是今还是昔？日过现在夜从前。荒坟冷落故山间，听雨孤儿忽十年。知有新诗封旧泪，阴阳何路递邮传。"}