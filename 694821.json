{"id":"694821","title":"春兴八首","dynasty":"明","author":"宗臣","text":"往岁含春紫禁东，千官环佩散天风。茂陵病逐樵人去，淮海春残桂树丛。宦计云霄惟敝舄，主恩日月在冥鸿。简书使者江亭满，可得相逢问汉宫。沧江生事起垂纶，蜀使西来泪满巾。万里书传巫峡雨，几时归摘楚江蘋。青猿知在关山听，白发应催日夜新。人世百年堪俯仰，蓟门一别五经春。遥传塞上又征兵，使者飞书入汉京。边马不归青海戌，朔云常断玉关缨。七陵松柏今开府，三辅河山夜勒营。自是群公能策虏，即看赤羽莫深惊。建业春云咫尺看，云中宫阙旧长安。孝陵只在钟山上，紫气遥凭白日寒。剑佩千秋还凤舞，关河四顾自龙蟠。至今父老谈神武，匹马传书定契丹。石门草色曳春裾，愁里春花满旧庐。计吏征求那太急，苍生憔悴竟何如。黄河北注鱼龙泣，赤壤终年稼穑虚。天上近传优恤诏，可能一夕起樵渔。中原五子送将归，十二峰头拾紫薇。别后何人鹦鹉笔，书来念我薜萝衣。邗沟明月行将问，鸿鹄天风高自飞。南北岐途两无赖，江门烽火照渔矶。高杨乱石把雕弧，有客频过问壮图。落日中原停万骑，悲风万里下三吴。台前麋鹿秋相泣，海上鲸鲵夜自呼。闻道中丞新授命，急将戎马救姑苏。司马提兵夜渡河，羽林诸将拥雕戈。青山一战残鼙鼓，落日千家泣绮罗。盗贼似闻能汉语，东南何地不夷歌。浮生转觉江湖窄，难把衣裳任芰荷。"}