{"id":"766791","title":"南浦 客钱塘怀俞季瑮北游","dynasty":"清","author":"佟世南","text":"雁归南浦，又萧条、疏影对黄花。欲倒新亭浊酒，往事倍堪嗟。独上南屏高处，怅钱塘、烟火几人家。问二三知己，何为浪迹，琴剑客天涯。有得几时少壮，莫蹉跎、瞬息负年华。为望玉门千里，满眼障飞沙。欲向西湖寻胜迹，江城到处起悲笳。漫登高吊古，怀人都付夕阳斜。"}