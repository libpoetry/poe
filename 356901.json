{"id":"356901","title":"齐天乐·寒蝉","dynasty":"清代","author":"黄人","text":"一枝未稳金飙动，携琴向谁深诉？玄鬓先凋，纱衣渐冷，换了飞扬心绪。疏阴可数。又添种凄凉，叶声如雨。寒雁初来，长天远近话迟暮。重经齐女冢畔，惊无情一碧，哽咽难语。地回长饥，身轻欲蜕，料理铜盘清露。啼蛩更苦。还伏处蓬蒿，羡伊仙去。料得螳螂，亦难持斧舞。"}