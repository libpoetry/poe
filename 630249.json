{"id":"630249","title":"长歌行二首 其一","dynasty":"明","author":"释函是","text":"寒日照旸谷，渐中光乃舒。光舒寒色敛，万物承欢娱。日入松景促，猋风集吾庐。气序有变化，此理无同殊。鄙夫鲜克终，贤士慎厥初。心节不可渝，宠眷从戚疏。所矢定夙昔，生死安须臾。周公感风雷，岂在蔡叔诛。孺子终不悟，金縢胡为乎。忠佞为自知，讵更问荣枯。荣枯自天泽，消息还江湖。明昧任宵旦，寒煦观乘除。身名付天下，吾心安可诬。"}