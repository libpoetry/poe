{"id":"420006","title":"念奴娇 其三 老儒","dynasty":"近现代","author":"邓嘉缜","text":"吟风老屋，讶无端、吹入鬓边霜灶。几卷残书抛不得，却向人前休道。董贾文章，卿云词赋，换了前番藁。五陵车马，一时多是年少。日向故纸钻研，世情疏阔，何处求温饱。寂寞千秋同一貉，何苦性情偏拗。老妇啼寒，骄儿忍饿，游子称羲皞。诸公衮衮，几人同此怀抱。"}