{"id":"302677","title":"法曲现仙音·春晴连日，与鹤亭剑丞遐厂子有赵园讨春，并索诸公同作","dynasty":"现代","author":"黄公渚","text":"谋野吟情，讨春佳约，锦黦韶光无价。花拂簪斜，柳欹冠侧，缘溪眼明茅舍。共徙倚、酴醾路，微吟意閒冶。向花下。正江南、困人天气，芳信骤、轻阴为谁酝藉。撩乱玉奴心，背东风、多事偷嫁。倦舞残红，余无情、桃李开谢。又莺飞草长，翠染越娃裙衩。"}