{"id":"646030","title":"题任少监百马图","dynasty":"明","author":"守仁","text":"燉煌水涸龙驹伏，未央厩前秋草绿。驴驼负石玉门关，旧苑空馀三十六。忆昔高皇马百疋，騊駼车府无监牧。只留太仆掌天闲，不许田驽食民谷。古来贵良不贵多，须信俭馀奢不足。任监手画百骅骝，五色如云散平陆。八月风高水草甘，饮齧舒閒肆驰逐。骓駓骊黄莫复辩，水叶风花乱人目。任公生遭太平世，结思驱毫逞神速。四海无虞百将閒，无乃图形华山麓。吾闻善相东门京，坐阅群龙眼如烛。帛家口齿谢家鬃，皎皎那容在空谷。争如下乘得休安，骨相虽凡好毛肉。杏花烟外柳阴中，靽络无加饱刍粟。呜呼此画世已稀，徒有千金未轻鬻。老矣支郎俊气销，抚卷空歌天马曲。"}