{"id":"807974","title":"哨遍  曾庭闻至","dynasty":"清","author":"陈维崧","text":"有客苍然，万里而来，精悍眉端做。诉蹉跎、少壮迅流波，算狂奴、半生磊砢。炙毂踝高谈，直惊帝座，周旋与我宁为我。嗟廿载河湟，全家关陇，虞兮其若之何。况赫连城下虎腥多。更无定河头毒龙窝。夜少毡房，马腹中间，鼾哈竟卧。邀羌女秦娥，豪猪皮染茜红靴。脱帽侮群帅，醉来遑恤其他。奈少妇穷边，三年浅土，坏罗裙被枫根裹。遂不觉神伤，悄焉泪湿，浮生渐识因果。乃豪气、狂踪尽摧挫。向法鼓、斋鱼修梵课。更谁知、劫风吹堕。今年作事大谬，又捩芦沟柁。道上路鬼，掫揄近日，前辈何其计左。东风下第渡滹沱，笑洛阳、黑貂裘破。"}