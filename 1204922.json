{"id":"1204922","title":"冯公岭","dynasty":"元","author":"许谦","text":"层峦叠嶂危相倚，乱若飘风涌秋水。寒松荒草閒苍黄，照眼峥嵘三十里。初如井底观天门，一峰巍然中独尊。萦回百折至绝顶，俯视众岭来儿孙。人言此山插霄汉，马不容鞭仆夫叹。攀援何异蜀道难，气竭神疲背流汗。熟视徐行路觉平，心宽意适步更轻。志须预定自远到，世事岂得终无成。我来正值穷冬月，倚秋岩前嚼松雪。午店烟生野饭香，阳坡日近梅花发。寄语悠悠行路人，乾坤设险君勿嗔。胸中芥蒂未尽去，须信坦道多荆榛。"}