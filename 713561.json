{"id":"713561","title":"赠孔参军","dynasty":"明末清初","author":"屈大均","text":"丈夫志经营，岂曰生不辰。依人七尺贱，隐忍成埃尘。亲寿如过隙，欲去还逡巡。狐裘裼素锦，玉气为女人。单步以负笈，英雄方苦身。与君同感激，酣饮娱青春。紫袖方吹箫，青绡持拂巾。上客列广座，欢言相情亲。文藻四辉映，绮思霞氤氲。如彼洞光珠，精灵烛百神。司马秉冰镜，林宗乐人伦。殷勤勖明德，及此白发新。著作为世师，岂敢辞苦辛。"}