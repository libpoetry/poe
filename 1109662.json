{"id":"1109662","title":"秋晚雨中隐几偶书寄圣俞五首","dynasty":"宋","author":"刘敞","text":"秋云欺日不得光，西风送雨寒苍茫。北来鸿雁翅羽湿，那能自致凌天翔。如闻蛮服愚弄兵，凶酋恃险愁孤城。军书插羽惧不急，安得良术吹天晴。穷秋未穷草木衰，里人过半单裳衣。谷中吹律不可待，上天爱日何时辉。我欲乘桴渡南溟，手携水伯趋蓬瀛。秋来雨多蛟蜃喜，满目愁见风涛生。安得独上昆崙巅，侧身常近清阳边。氛妖堕散昏垫解，使我目朗心萧然。"}