{"id":"518499","title":"游勾漏洞","dynasty":"明","author":"张吉","text":"涓涓丘中溜，寂寂岩下烧。嵓扉敞今古，参错垂万窍。往稽诸洞天，浮世岂同调。安知红尘里，搜抉得雄峭。涉江褰我裳，昨喜望都峤。奇观复今日，丛冗奋孤啸。曾闻稚川翁，皓首慕虚妙。乞令此炼丹，遗生脱悲吊。我携两将军，深讨逐群爝。石骨冷难嘘，寒潭深不钓。空馀旧床底，尚有碧砂料。一醉不愿馀，旋车逐残照。"}