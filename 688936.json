{"id":"688936","title":"戊寅七夕同诸子酌松风阁分赋六首是月霖雨经旬 得秋字","dynasty":"明","author":"何吾驺","text":"天上多情似女牛，一年一度锁新愁。今年甚雨同寒食，乌鹊桥边倍报秋。双星岂是等閒缘，才话来情上去筵。上帝若非怜别苦，不教岁岁到河边。亦知一夕百年同，暝夜何从简女红。为语穿针诸姊妹，楼前容易五更风。银汉迢迢送曙寒，玉杯兰醑未曾乾。少年几许天孙意，还自停眸仰面看。常年疏雨点湘帘，尽道天孙别泪沾。可是翻盆江汉满，今年离恨许多添。长安太液赋牵牛，底事于今二十秋。溪桥也是天河水，不信牛郎有白头。"}