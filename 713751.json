{"id":"713751","title":"赠王给事 其二","dynasty":"明末清初","author":"屈大均","text":"合阳诗大宗，苏武开其始。西京十九篇，丽则同芳轨。文质何相宣，汉风此尽美。君如清庙瑟，唱叹得遗旨。太音在朱弦，神明所张弛。五言变风雅，乐府亦驱使。河华气所生，子卿共乡里。元精得太素，刚厉岳灵似。神胡一赑屃，洪流为披靡。手荡龙门开，二山忽分峙。太华以四方，削成苦如砥。君从白帝求，混茫得斯理。"}