{"id":"682967","title":"竹枝词四首题陈侯东华送别图","dynasty":"明","author":"尹台","text":"东华晓日照江楼，冠盖云屯拥画舟。借问南阳诸父老，谁能挽取旧岑侯。蓼花新涨动孤城，千尺虹梁截岸横。欲系仙帆无那远，中流箫鼓望双旌。三年为政似君无，人道莱芜釜有鱼。留得家携青色犊，升朝自驾旧来车。竹枝词和古桐乡，去思浑牵江水长。遥忆东华松独倚，残株犹足比甘棠。"}