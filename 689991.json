{"id":"689991","title":"舟中与徐文海叙旧追赋旧事三首词虽婉媚意实经常总不能效丽则之言然亦非香奁体也","dynasty":"明","author":"张宁","text":"龙髻盘云翠作翘，绣鞋尖小束轻绡。鳞鸿附托芳心许，弟妹传呼小字娇。彩凤竟分萧史伴，黄花瘦减易安腰。无端却忆朱帘下，手劈云香待月烧。曾将玉杵捣玄霜，红叶无情逝水长。明镜已孤鸾凤影，罗衣空染蕙兰香。东风梦觉空凝涕，秋月诗成欲断肠。唯有谢家兄弟在，时时相见一凄凉。能书能赋复能棋，学得功成欲向谁。阿大中郎真有意，参军新妇竟难为。莫思旧事成新事，相见閒时即闷时。闻道赤绳先系足，可能重和白茅诗。"}