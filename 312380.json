{"id":"312380","title":"疏影·旅雁","dynasty":"清代","author":"陆恒","text":"寒塘暮雨，有相呼倦侣，宵渡凄冷。似此天涯，长向西风，消磨如许瘦损。平沙浅草苍茫里，正一样、飘零无定。认遥空、点就疏痕，绝似离人倩影。容易年华换了，霜泥数爪迹，吹散萍梗。辛苦浮生，怎及闲鸥，日日水边睡稳。衡阳便是伤心地，已信断、乱峰难问。剩牢愁、独抱无眠，听遍辘轳金井。"}