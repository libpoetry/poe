{"id":"387100","title":"玲珑四犯·再和午诒白荷花瓣","dynasty":"清代","author":"樊增祥","text":"榜眼莲花，早忏尽红情，暗渍冰麝。素靥含娇，禁得伯时描画。西子粉爪留痕，恁摘得、玉瓢无靶。想弄花、香满罗衣，和著玉人归也。归来检点鲛妃帕。与书中、银蝶同化。天然一剪瑶池雪，那逐绛桃偷嫁。绝似新月纤纤，奈软玉、瘦无一把。怕自今步步生莲，不在石榴裙下。"}