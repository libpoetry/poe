{"id":"644595","title":"休日奉陪蜀府诸公宴集","dynasty":"明","author":"方孝孺","text":"居闲叹时迈，阅世知才短。频为观国游，每觉归期缓。群公尽耆英，过从恨殊晚。他乡亲故稀，骨肉不在眼。非资谈咏欢，孰使离情展。大藩仰仁哲，政化崇宽简。长日自优游，玆辰况休浣。牲醪出珍赐，果?随物产。一觞偶相酬，万虑皆可遣。贵同周士肆，狂笑晋人懒。语乐天趣深，心清市尘远。新秋欣巳至，毒暑行将断。灵雨席上来，微凉座中满。明时古难遇，良会世所罕。各勉存令猷，垂声继伊管。"}