{"id":"710462","title":"挽王华姜诗","dynasty":"明末清初","author":"王鸣雷","text":"上山种青松，大海多北风。良人虽云好，安能远相从。夫子为我言，五年客秦中。得偶曰华姜，大家其仪容。华姜为孟光，华夫为梁鸿。一日念母老，母老在海东。母老儿在家，菽水亦得供。今君远万里，何能承欢同。妾愿从君归，事姑永房帏。但看江水长，誓志不相违。夫何洁羹饭，一旦泉下亏。姑生妇归喜，妇死姑何依。丈夫不得志，万事皆已非。女子解爱才，感激知音稀。上山种青松，松下鹤高飞。"}