{"id":"701417","title":"贺莆尹徐季林诞辰","dynasty":"明","author":"黄廷用","text":"黄花篱畔开如绣，何必河阳学种花。沧海无波滋雨露，阳春有脚及桑麻。瑶琴一曲调明月，绿酒盈尊注彩霞。日食俸钱殊不愧，年年秋色度韶华。珠履三千来进酒，夕阳帘外吏人稀。此时何幸神明宰，俄顷若回世事非。专邑岂滋九里润，他乡得喜万人归。循良汉传谁能似，露下天高一鹤飞。"}