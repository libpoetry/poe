{"id":"1115074","title":"和高吉父六绝","dynasty":"宋","author":"杜范","text":"端为稽田赋未均，一时板籍尽更新。三年敢作贤劳叹，政恐才疏负邑人。麦陇吹风饼饵香，桑畦映日茧丝光。晚春好诵归田赋，问汝胡为两鬓霜。饮啄于人似有缘，又将尘面对瞿昙。儒冠未必非相误，时听钟声静夜参。平生习懒怕逢迎，相望何时可合并。妙语贯珠分在手，山斋快读晚风轻。工部文章裕后昆，桥斋遗稿炯然存。偶拈同谷悲歌句，又把愁肠搅一番。世事纷纷起笑端，五云深处最高寒。与君便好寻前约，霁月难同俗眼看。"}