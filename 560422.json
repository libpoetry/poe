{"id":"560422","title":"杨湖草堂为王彦赐题","dynasty":"明","author":"徐庸","text":"杨湖湖上数椽屋，不日经营劳卜筑。牵以薜萝覆以茅，只此藏脩心已足。堂中所畜书与琴，签垂白玉徽黄金。闲时读诵更弹琴，今时传出当时音。湖波微茫景奇绝，渚鸥□鹭盟初结。疏帘织就纬萧机，香冷芦花半林月。耕夫钓叟时相过，尘事竟少乐事多。壶觞醉后忘尔我，院花物色应如何。慱山香袅烟霏动，怅亸梨云楮衾重。清风一枕黑甜馀，舻声不惊游仙梦。"}