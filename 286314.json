{"id":"286314","title":"涉雪行·春城晓雪何霏霏","dynasty":"清代","author":"李锴","text":"春城晓雪何霏霏，朝官玉珂声不迟。二三君子拥衾卧，天其或与吾侪私。陈遵好客好不已，割鲜切鲙重逶迤。仆夫从容理短策，我马既秣牵载脂。野心狸与清旷接，谢此城韨还郊圻。翩翩公子携佳儿，石麟风度尤岐嶷。襜褕殷红白马白，五陵谁敢誇轻肥。朱君閒雅鹤氅披，仓头肩耸清琴随。浏浏天风洒松雪，好事往已传雷威。中有古德殊清羸，萧萧独鹤藏山师。空机远趣日领接，路滑无若苍天为。锴也拥肿真狂痴，鹖冠伏轼常鸡栖。无终高躅岂终继，野谷实与愚公宜。酒徒任达材不羁，动止不与常人齐。行歌参差向幽仄，寒雀饥绕车轮飞。孤村小落绝人迹，浅塘枯柳横天机。此时六合入太素，空明一片青玻瓈。如此不乐将安归，老去相逢能几回。"}