{"id":"907158","title":"湖水叹","dynasty":"宋","author":"李复","text":"岷山中断洮水来，分入西湖浸城址。一落城阴不复回，馀波日转皋兰尾。阴风凄冽寒气早，愁雾惨澹边思起。谁言秋水澹无情，默观意亦有悲喜。天轩地辟沧溟开，百川东奔如激矢。龟龙受职日夜趋，万折必东效臣子。发源本愿盈科进，筑防岂期因坎止。日升不及浴云龙，泥润空能养萑苇。停波寂寞虽无语，物情得失应如此。淮阴野外乞馀食，留侯圯下收堕履。当年或失龙准翁，冷落功名千古耻。我欲鸠工聚长锸，齐平决堤如决纸。直看惊湍万里潮，免嗟穷涸千山底。"}