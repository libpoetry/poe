{"id":"699821","title":"人日将旦得微雪四律","dynasty":"明","author":"郭之奇","text":"人日天花细，春风晓树忙。未能成六出，何苦闭三阳。玉艳流虚牖，珠尘散窈阊。谁知寒意厚，转令客怀伤。人日多阴日，春寒较腊寒。西郊愁雨密，南土畏霜繁。谁缴青丘矢，遥从碧落端。长教羲辔失，使世尽漫漫。窗前鸟数声，画角起春城。未转头皆梦，一开眼自明。露桃墙角见，风柳砌中迎。人日人皆有，韶华那可争。昨夜青山老，今朝缘鬓霜。白头羞綵胜，点额念梅妆。日蔽长安杳，人离粤峤长。花前催思发，雁后使心忙。"}