{"id":"824321","title":"湘春夜月 蝉翼纱帐","dynasty":"清末近现代初","author":"徐树铮","text":"是欢云，不知还是侬心。祗觉一片轻烟，围梦小温存。梦结千丝越网，怕网来西子，别种愁根。便结成帷幕，护侬欢爱，欢堕侬身。欢眸剪水，侬肌照雪，就里分明。密不妨风，消受得，玉钩齐放，花露凉芬。阑愁阻梦，那更容，飞越春魂。愿永世，仗情丝爱缕，丝丝入扣，扣定欢情。"}