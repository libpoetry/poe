{"id":"1238993","title":"同刘伯贞题袁氏寓轩","dynasty":"元末明初","author":"郭钰","text":"穹窿携白日，百年几旦暮。变灭乘化机，万物孰非寓。鸿濛不可超，金石岂为固。况兹无根蒂，自当随所遇。闻君辟西轩，侨立延佳趣。种竹新作林，移花整当户。蛛丝闪晴辉，青松沐朝露。久客赊酒易，亲旧时相聚。临眺登崇冈，故山渺何许。月明金凤洲，梦魂自来去。少陵浣花溪，管宁辽东路。当其适意时，何必皆吾土。干戈尚未已，丘园安得住。雪泥留鸿迹，华表遗鹤语。茫茫宇宙间，蚁垤终谁据。我亦东西人，长年忍羁旅。相从岂云远，即此驰音素。须留酒一樽，剪烛听春雨。"}