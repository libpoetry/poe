{"id":"560497","title":"题倪均瑞画","dynasty":"明","author":"徐庸","text":"徂徕山高知几重，青青削出金芙蓉。琪花瑶草长岩壑，挺拔更有千年松。扶疏香叶遮数亩，藓苔蚀遍苍皮厚。半空灵籁几曾停，六月凉飙长自有。神仙爱此境界清，云根石上铺秋枰。两奁黑白子交下，方寸心里藏输赢。南风吹响相剥啄，直上稍头惊睡鹤。玄裳丹顶栖难稳，顷刻飞腾向寥廓。烂柯樵夫今不来，洞中依旧三花开。局终拂衣共归去，任他沧海生黄埃。"}