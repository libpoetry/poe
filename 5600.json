{"id":"5600","title":"大梁亭会李四栖梧作","dynasty":"唐代","author":"韦应物","text":"梁王昔爱才，千古化不泯。至今蓬池上，远集八方宾。车马平明合，城郭满埃尘。逢君一相许，岂要平生亲。入仕三十载，如何独未伸。英声久籍籍，台阁多故人。置酒发清弹，相与乐佳辰。孤亭得长望，白日下广津。富贵良可取，朅来西入秦。秋风旦夕起，安得客梁陈。"}