{"id":"805719","title":"水龙吟二首 其一","dynasty":"清","author":"史承谦","text":"紫髯手定江东，当年猛将推兴霸。濡须高会，论功无敌，举杯相谢。乞食何人，锦絺奇客，雕弓玉弝。自灰飞赤壁，临津不渡，名岂在，周郎亚。今日余威堪藉，俯安流、舳舻齐驾。三分筹略，千秋肸蚃，看春秋社。卷雪楼开，白浪如龙，北风如马。尚依稀，咳唾声来，闪闪云旗飞下。"}