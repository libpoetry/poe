{"id":"550475","title":"赠胡外史","dynasty":"明","author":"徐熥","text":"钱塘风景真奇绝，吴山苍翠湖光白。山川灵秀萃何人，之子飘然自高格。生来踪迹压尘埃，湖海狂游亦壮哉。振衣频陟云龙顶，仗剑曾登戏马台。燕秦楚越行皆遍，又泛扁舟过海甸。九鲤湖边信短筇，武夷山上开华宴。游兴年来尚未央，温陵剑水复清漳。三秋石鼓簪黄菊，五月枫亭摘荔香。羡君怀抱何潇洒，知君不是悠悠者。世路由来遇合难，风尘莫怨知音寡。伊余癖性好遨游，与子交驩几度秋。春风竹外频来往，夜月花间递唱酬。唱酬来往情偏好，漫把交情同草草。囊里无钱休叹嗟，尊中有酒须倾倒。胡生胡生何太奇，余每谈诗君解颐。自堪意气称吾党，不但前身是画师。"}