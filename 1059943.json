{"id":"1059943","title":"集经文为要诀","dynasty":"宋","author":"邹浩","text":"黄童妙音难可闻，若得三宫存玄丹。中有童子冥上玄，回紫抱黄入丹田。闭塞三关握固停，三气右回九道明。恍惚之间至清灵，散化五形变万神。千千百百自相连，共入太室璇玑门。三老同坐各有朋，高拱无为魂魄安。玉笢金籥常完坚，内守坚固真之真。真人既至使六丁，内挟列月列宿陈。物物不干泰而平，百二十年犹可还。使人长生升九天，上清紫霞虚皇前。"}