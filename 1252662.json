{"id":"1252662","title":"五禽言","dynasty":"元末明初","author":"郭翼","text":"布谷布谷催布谷，去年官军粮不足。里正输粮车辘辘，六月长枷在牢狱。今年谷种未入泥，布谷早催须早啼。芦戛戛，芦戛戛，沙场尽樵伐。樵人指秃山，无枝蘖，嗟嗟，凤凰无处栖，鹪鹩何处巢一枝。锻磨锻磨，麦熟农夫饿。家家无麦还租课，年年湿麦五斗租，一石晒乾量不过。磨子不锻灶不烧，门前谁呼婆饼焦？秦吉了，秦吉了，人言汝是能言鸟。嘲啁觜舌长，卖弄言语巧。野人张罗在林杪，富贵一落樊中羁，不如两翅盘天嬉。快活快活不快活，茫茫海洋阔。白日鎗刀来检刮，风火轰天满街杀。道傍死尸鸦啄腥，汝虽快活何忍鸣。"}