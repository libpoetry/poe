{"id":"780408","title":"摸鱼子 长至前夕，偕芙初、琴南饮衎石斋中偶述","dynasty":"清","author":"周之琦","text":"浣冰毫、擘笺题句，宵分绛蜡重剪。玉珂风外闲身在，恰趁翠尊寒浅。梅信缓。问半萼、吹香瘦影供谁眷。天涯念远。但兰佩浮湘，桐圭访古，长记故人面。新声倚，换羽移宫难惯。旗亭按拍都倦。宣南坊里联吟处，只有盍簪堪恋。尘梦短。算买得、莺邻何必论乡县。荷衣倘换。驾一叶沙棠，吴根越角，要结鹭鸥伴。"}