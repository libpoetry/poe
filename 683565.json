{"id":"683565","title":"偶成","dynasty":"明","author":"王世贞","text":"匡床眠坐尽优游，兴至三杯过即休。小出便支邛竹杖，轻寒旋进木棉裘。争春桃李差嫌富，滴雨空阶不起愁。较得近来诗句拙，肯容心力费雕搜。城隅鹿共蓬蒿宅，春首鹑悬薜荔衣。鸡犬不妨名地肺，鸢鱼随处有天机。曾希玄岳祠官选，别署茅山道士归。出处浮云都散尽，可烦追较向来非。"}