{"id":"692656","title":"自警四首","dynasty":"明","author":"杨起元","text":"圣道绵邈，如流趋壑。孰知其源，孰返其璞。玉石浑殽，竞用攻错。镂饰难□，其德匪若。璞则既真，攻之惟人。其顽其块，孰圭如绅。如彼四子，何必兼身。文之礼乐，亦可成人。小子弗类，日中始慧。荏苒衰颓，忧心如醉。肇允不雕，可用为佩。知非已晚，斯吝斯悔。矢其自兹，是攻是治。慎尔威仪，修尔言辞。前言往行，是效是师。潜神涤虑，母遂尔非。"}