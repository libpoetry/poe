{"id":"1206572","title":"木兰花慢  寿侄云逵时七月十四日也","dynasty":"元","author":"凌云翰","text":"问初秋明月，更一夕、十分圆。喜鸿雁行中，居然生子，眉目娟娟。秪今年踰弱冠，遇生朝刚要赋诗篇。莫学汝家痴叔，蹉跎已傍中年。博山风袅水沉烟。绛蜡照华筵。有檀板歌词，金樽劝酒，银甲弹弦。阶庭旧时玉树，正朱颜绿鬓似神仙。丹桂不妨似窦，紫荆还见如田。"}