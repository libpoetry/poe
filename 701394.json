{"id":"701394","title":"赠水东闵太史年兄督学三晋","dynasty":"明","author":"黄廷用","text":"昔年闻喜同南省，十载仍联供奉班。逸兴寻春花径里，高情对月酒杯间。校文近幸青藜共，载笔长从玉署还。忽讶早秋成远别，二陵风雨隔仙寰。新捧天书出未央，遥占宪节度河梁。文章自昔推班史，时俗于今说晋阳。秋宇暂将金作斧，春风依旧玉为堂。及门俱是攀龙客，试看乘云入帝乡。"}