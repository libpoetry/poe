{"id":"592769","title":"元夕篇","dynasty":"明","author":"欧大任","text":"上元昔在先皇日，宝马骖驔傍京室。南陌东城赏不同，花宫灯市游非一。西苑迎祥启玉扉，高玄殿上鹤盘飞。九枝却掩春星色，千树争停白日晖。通宵阁道銮舆度，羽盖翩翩欻风雾。膏粥谁从太乙祠，布衣且罢甘泉赋。今年天子祝繁釐，灯火连天又一时。彩楼结处鳌山拥，宝炬光中凤岛移。梁栖玳瑁鸳鸯叫，障罗翡翠芙蓉笑。吴纱剪带带交垂，蜀锦妆花花四照。蜚廉属玉半空分，蕙气兰香百和焚。欢声平地鱼龙戏，舞队周阹虎豹群。撞钟伐鼓行霄汉，命酒徵歌召欢宴。霞幕西山倒映开，星桥北斗平临见。珠旗十丈禁城阿，鸾吹犹闻辇路过。五侯七贵承恩出，万户千门奈乐何。我独淮西卧高阁，陆沉不似东方朔。诙谐托谏意何如，自笑看灯兴萧索。天颜有喜诏陈诗，月满蓬莱漏下迟。只羡都人誇盛事，周南留滞最相思。"}