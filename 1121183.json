{"id":"1121183","title":"和后村忆昔二首","dynasty":"宋","author":"林希逸","text":"应世只愁一著差，少曾苦学鬓今华。爱牛因见无伤也，喻马还非俱是耶。工苦从人夸腹稿，发明自我看心花。蝇头蜗角人间事，回首惊看似乱麻。白云深处卧元英，莫问卿君与我卿。说向老禅成寐语，误他壮士为虚名。镂脂须信文徒巧，隔膜只愁性未明。空忍饥穷吟乐府，也疑太祝似心盲。"}