{"id":"310740","title":"水龙吟·燕子矶","dynasty":"清代","author":"陆求可","text":"澄江点点残霞，俨然昔日真人气。偶来登眺，海天空阔，下临无地。江北江南，青山对面，晚云如髻。向天公搔首，惊人好句，索此处，高吟耳。多少梁陈旧迹，都付斜阳影里。茫茫今古，有谁认得，临春结绮。乘兴而来，不须留恋，早归休矣。怕今朝、石燕兴亡，感叹凌风飞起。"}