{"id":"505221","title":"吕梁洪","dynasty":"明","author":"唐之淳","text":"三月上吕梁，春旱水未驶。水中半白石，错出犬牙锐。其流本閒暇，急束若有恃。乍疑云汉泻，星斗湿流丽。又疑沧海涛，喷射巨鳌背。轰轰万雷撞，佶佶千兵势。为河作户限，匪一乃再至。上洪急且纡，下洪峻而厉。舟航抵其下，一叶舞云际。跻攀仅分寸，失手寻丈外。累累腰巨絙，牛喘仆夫瘁。已涉未足欢，欲下心反悸。胡然造次顷，号叫乞神惠。遂令愚无知，谄祭及非类。方今幅员广，南北一衣带。梯航极山海，珠玉兼象贝。设官使居守，人畜数十辈。蛟鼍革冥顽，行旅释凝滞。人心既有依，天险不足畏。缅思黄河源，远自昆崙致。万里不能休，朝宗实天意。向非神禹功，后世亦奚赖。到今疏凿处，历历犹可记。河竭功不忘，圣人等天地。"}