{"id":"1236360","title":"客南塘作二首","dynasty":"元","author":"陈高","text":"春来日日起西风，吹送浮云过海东。花落名园荒草满，燕归华屋故巢空。陶潜解印閒居久，王粲登楼作赋工。旧日交游多白首，时时相见慰途穷。江头无计问归舟，抱病羁栖古寺幽。风雨莺花成寂寞，干戈诗酒废赓酬。衰年白日愁边度，故国青山梦里游。见说王师向淮甸，早须传檄定南州。"}