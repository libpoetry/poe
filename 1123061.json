{"id":"1123061","title":"和单普二首","dynasty":"宋","author":"胡寅","text":"能向词江挹彼清，爱君诗句早知名。百家悬镜知妍丑，一字提衡有重轻。画话岂淹三友益，简才方廓四聪明。肯临蔀屋相辉映，自愧常谈只老生。弃捐孤陋与谁邻，插棘诛茅漫隐沦。乱思诗书随手揭，慰怀风月逐时新。惭无用舍行藏道，有愧东西南北人。久矣笔端尘土暗，因君聊复拟心神。"}