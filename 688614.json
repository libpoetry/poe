{"id":"688614","title":"寄寿高仰峰先生","dynasty":"明","author":"严嵩","text":"勋业三朝重，年龄八帙高。名应书汗竹，寿及荐蟠桃。天远冥鸿迹，池新綵凤毛。圣明颁异宠，赐诰贲林皋。乡里论耆旧，惟公五福完。寿乡馀日月，宪府重衣冠。老鹤昂仙骨，贞松耐岁寒。青云誇令子，更折桂枝看。昔奉秋堂宴，今歌云海篇。追趋怀杖履，瞻望礼星躔。台傍重门近，洲分碧水连。秫田新报熟，歌醉入丰年。"}