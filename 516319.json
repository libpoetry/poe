{"id":"516319","title":"登岳阳楼","dynasty":"明","author":"史谨","text":"翼翼飞楼枕沙碛，倒影沧波压蛟室。百尺雕阑接斗牛，倚阑人在空中立。隔岸君山翠如洗，轩皇旧迹空兰芷。古木长含谢豹声，断云时送阳台雨。楼前风景浑如昔，兔走乌飞换朝夕。欲倩城南老树精，唤起回仙吹铁笛。百年过眼如蜉蝣，不用长怀天下忧。呼童沽酒下船去，明日再登黄鹤楼。"}