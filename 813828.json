{"id":"813828","title":"逸民诗","dynasty":"清","author":"沙张白","text":"天地一邮传，百岁亦过客。踯躅古与今，劳劳事行役。生忧在富贵，死忧在竹帛。于中有逸民，遗世而独立。抱名逃空山，不愿入载籍。斯人苟不存，天地削颜色。元气礴千古，消否任小智。我观南亩农，人人尽高士。力耕办赋税，养亲竭甘旨。知为职分宜，不识忠孝字。三教皆可收，五伦独肫挚。与谷同没升，无从考姓氏。高躅愧难跻，日夕勤企跂。"}