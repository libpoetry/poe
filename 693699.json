{"id":"693699","title":"子殇后二首","dynasty":"明","author":"陆深","text":"消瘦腰支减练裙，异乡音信可堪闻。青春满面殇儿泪，白骨三迁幼女坟。萍水飘零风颤雪，文章消息雨收云。业缘尚有迂痴在，爱惜图书未敢焚。磨蚁旋旋意绪同，伤春随处怯东风。三年未了隆中卧，一旦谁收稷下功。满径药苗因病减，隔窗蕉叶为书空。细寻旧事轮纤指，云水今朝是几重。"}