{"id":"541925","title":"读周谏议用馨诗集漫赋长歌行","dynasty":"明","author":"谢榛","text":"安陆城西，渔船夹岸灯明灭，晚集枫林，郢人巴人半优劣。解佩亭前水尚流，仙蛾不见风景别。欲访还丹妙术学延年，入悟何当问老禅。宛如箭射昆崙直透出，声落星宿海波荡九天。搥碎须弥为平地，下开混沌别创万国分山川。寓言谁超庄列上，古来多少大宗匠。太远莫令失归宿，至玄更得高气象。气象非凡人所瞻，淡然细味水晶盐。梅梢夜挂西楼月，沆瀣常餐不下帘。隔帘冰雪清神思，阳春自歌写胸次。深宵忽散珠玉光，为收诗草开箧笥。楚客调同和者多，旋沽帝城腊酒宁辞醉。紫微下与琐闼邻，圣代应知不负人。人间风雨隔朝列，海中日月容波臣。汉江东逝自不尽，蛟龙作伴待时振。倒翻铁网拔出珊瑚根，丛根赤色长含润。了此上乘何处谈，华岳峰头共坐烟岚千万仞。"}