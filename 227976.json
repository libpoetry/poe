{"id":"227976","title":"定海饯王郎中","dynasty":"宋代","author":"戴栩","text":"曈曈明月佩，奕奕朝霞裳。握兰侍帝所，搴兰思衡湘。衡湘渺何许，玉节耿有光。耆倪九城民，喜色纷迎将。曰予逢圣代，有君冠虞唐。皋禹翊元化，万宇如一堂。欲销庾籍蠹，乃借芸签香。我闻生人初，此屋有盖藏。官渔吏为罟，頳此百尾鲂。湖南素清绝，帛贱米不翔。揽辔亦何事，谈笑还循良。归来倡九牧，论思助时康。此别非久隔，此怀讵暂忘。湖风开绉碧，柳雨滋柔黄。朋簪各有赠，再拜献一觞。短章不成琢，愧彼金玉相。"}