{"id":"690786","title":"得故人书至自台湾二首","dynasty":"明","author":"张煌言","text":"炎州东望伏波船，海燕衔来五色笺；闻有象耘芝朮地，愁无雁渡荻芦天。息机可是逋臣意？弃杖谁应夸父怜！只恐幼安肥遁老，藜床皂帽亦徒然！杞忧天坠属谁支，九鼎如何系一丝？鳌柱断来新气象，蜃楼留得汉威仪。故人尚感褰裳梦，老我难忘伏枥诗。寄语避秦岛上客，衣冠黄绮总堪疑！"}