{"id":"786415","title":"寄赠施悦秋先生长歌","dynasty":"清","author":"洪繻","text":"忆昔中原承平世，先生文采青云第。万丈光芒压斗牛，千里江山开绮丽。元龙豪气曾几时，世钢致人不可知！曾参原无杀人事，范滂竟有党祸施。党祸由来陷清议，大狱锒铛动缇骑。浮家一舸走江湖，惊涛骇浪皆痛泪。阴阴六月天雨霜，浮霾蔽日无晶光。匿迹通家似张俭，埋名药市同韩康。人生胸次多磈礧，得来祸患非寻常。先生意气仍爁煔，耳雷鼻火吐长燄。啸歌不废万卷书，感愤横磨三尺剑。得拂蓬块生回风，张禄名字起秦中。系铃、解铃非吾累，失马、得马惊塞翁。大名方自满瀛东，谁知鼙鼓来破空，宰相割地出和戎！瀛洲一岛付异族，海国遍处生狼烽。先生全家复越海，祸患乱离才数载。一生未餍升平福，千秋竟见河山改！去年海峤来一游，城郭惨淡烽烟收。老成星散人物异，猿啼鹤唳堪泪流。今年访旧复一到，殊邦谁是辽东帽！仙尉姑为外氏来，王母方壶长痛悼！我在大荒正闭门，忽惊天外得逢君。渡江温峤重相见，裨海邹生一论文。中华可叹今迟暮，异人不出终沈痼。功名无由汗马开，英雄多少儒冠误。君不见辛幼安，旌旂归宋犹退閒？我生况难作此梦，壮怀耗矣空汍澜。先生虽未得盘礴，犹欣后起能鹰搏。乾坤虽老有所娱，丝竹中年差不恶。嗟余今生长此伧，唾壶击碎声彭觥，望汉如望登天庭。万里向风常太息，何时鼓舵从先生！"}