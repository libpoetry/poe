{"id":"359877","title":"水调歌头·用稚虹韵，题青城《送别图》，为山阴胡伯华作","dynasty":"清代","author":"黄钧宰","text":"人海散花雨，一雨一分春。聚来天上，春色飞作马头尘。我辈萍踪浪迹，除却屠沽市僧，相见几天真。今日浦江尾，明日越江漘。水中月，风里絮，池面苹。安得金模，丝绣不坏众吟身。写出飞鸿爪印，留得灵犀心迹，挥手莫伤神。万国近同轨，尔我一家人。"}