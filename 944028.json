{"id":"944028","title":"送李象山趋朝二首 其二","dynasty":"宋","author":"陈造","text":"书肘讵容掣，筝柱不可胶。付事多其防，职业自寂寥。颇思圆机士，细苛举纲条。宰邑古难之，茹苦耐煎熬。百抑不一扬，推波益惊涛。由来法愈密，祇为下所操。一饥驱我出，铜墨强折腰。捩翅著笼中，侧睨鹏冲霄。平生有知己，持橐贰铨曹。君来定倒屣，道我不自聊。愿推变通术，雾雨均枯焦。而况代舍旧，肯惜引手劳。"}