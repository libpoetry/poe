{"id":"1112538","title":"秋怀次韵晁应之三首","dynasty":"宋","author":"张耒","text":"木落晚风急，宵凉侵暑衣。有期惟向老，无计未成归。只益颠毛脱，还从髀骨肥。感时仍吊古，回首意多违。衰鬓不堪洗，病躯先觉阴。天寒白日短，岁暮乱山深。薄酒醒无力，危弦奏不禁。谋身老逾拙，三听洛阳砧。清秋万里兴，力疾上层台。岁熟雉兔饱，风高榆柳摧。晚篁元自绿，幽菊为谁开。寂寞无人问，乡书久不来。"}