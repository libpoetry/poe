{"id":"1025575","title":"子云兄命赋禄隐","dynasty":"宋","author":"韩元吉","text":"子牟居江湖，而有魏阙心。方朔待金马，与世相浮沈。古来旷达士，岂必栖山林。吾兄官湖南，一室横古今。朝披祝融高，暮涉湘水深。閒为漫郎饮，戏效愚溪吟。圣贤虽云邈，彝训夙所钦。斗水幸见收，西江等蹄涔。吁嗟咸阳市，敝帚希千金。应携忘言子，一和无弦琴。"}