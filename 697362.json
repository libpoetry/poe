{"id":"697362","title":"斋中绘五岳为图称卧游焉各系以诗 泰山","dynasty":"明","author":"胡应麟","text":"玉殿琼楼起太空，扳藤遥上碧云中。中宵不辨星河色，万丈天门海日红。拄杖飞萝上百盘，狂吹玉笛和青鸾。回看月色千岩吐，不道峰头是广寒。远下昆崙度玉华，黄河九曲照三花。空明洞底无人住，散发中天弄紫霞。太华三峰削不成，巨灵高掌矗咸京。相携玉女朝天去，朵朵莲花足下生。绛节回看上帝台，金茎云雾接蓬莱。不知碣石青何处，万里冰天雪色来。"}