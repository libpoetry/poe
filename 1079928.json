{"id":"1079928","title":"浮梁道中见小松数寸者极多然皆与蓬蒿杂出不能即长也余伤之作诗寄范四弟","dynasty":"宋","author":"吕本中","text":"青松数寸根，意出千丈外。如何蓬蒿底，此志久未遂。朝为牛羊践，莫受尘土翳。虽云岁寒姿，当此亦憔悴。今年虽小出，尚与凡草类。会须扶其根，与作栋梁计。大厦千万间，匠石所睥眤。世或未尽知，慎勿伤汝志。"}