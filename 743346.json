{"id":"743346","title":"丰台芍药谣","dynasty":"清","author":"翁咸封","text":"扬州梦断狂飙起，绰约花魂度江水。异香片片团作云，飞堕丰台幻红紫。丰台芍药颜色殊，万花作会铺锦毹。就中一枝最妖艳，玉盘捧出倾城姝。王孙赏春荡春目，量珠买春欢不足。晓来金弹打黄莺，蝴蝶却依花底宿。可怜三月群芳残，独携艳友凭雕阑。隔幕风摇彩幡冷，酒浇婪尾留春难。粉醉红酣日将暮，叶上愁题别离句。一声鶗鴂怨春归，絮乱丝繁夜迷路。"}