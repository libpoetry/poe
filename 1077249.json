{"id":"1077249","title":"陈兴宗和示耳聋诗颇佳再次其韵","dynasty":"宋","author":"李纲","text":"天公有眸子，犹把明河洗。况我聪与明，听乐而视礼。是心有天游，神用寄双耳。良哉观世音，圆通端自此。世人竭耳力，所听不踰里。闻性含虚空，物蔽乃为宄。区区假药医，不若求诸己。虚室既生白，吉祥自止止。潇洒隐圃翁，灵台湛如水。须识本来人，莫认贼为子。"}