{"id":"814109","title":"清平乐  夜饮友人别馆听年少弹三弦限韵三首","dynasty":"清","author":"陈维崧","text":"夜香烧罢，桦烛通宵话。曲项檀槽声不哑，银甲凭伊搯打。只图慢撚轻笼，谁怜双袖龙钟。少日红筝北里，年来白发西风。檐前雨罢，一阵凄凉话。城上老乌啼哑哑，街鼓已经三打。漫劳醉墨纱笼，且娱别院歌钟。怪底烛花怒裂，小楼吼起霜风。欢场才罢，去对孤檠话。欲击唾壶声尽哑，可惜孤城浪打。一宵柳簇花笼，何时万户千钟。尘世风波似海，狂奴谈笑生风。"}