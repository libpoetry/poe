{"id":"683506","title":"喜肖甫中丞开府吴中","dynasty":"明","author":"王世贞","text":"熙朝词客见鶱腾，晋国扶风尔代兴。一节尽监诸校尉，两年超拜大中丞。清霜吐豸来开府，紫气成龙拱孝陵。见说平吴应入相，只今雄剑已堪凭。当时七子大名齐，谁似金瓯出御题。摇笔江南开雨露，挥鞭海外卷虹霓。张公政就真堪乐，蜀国弦调自不凄。倘许元戎过小队，新庄亦号浣花溪。"}