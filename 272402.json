{"id":"272402","title":"金缕曲·最喜窥全豹","dynasty":"清代","author":"吴藻","text":"最喜窥全豹。快传来、瑶篇雕就，香梨绣枣。夫子文章惊海内，家学源流浩渺。岂宋宪、班昭同调。只觉天风环佩响，杂仙心，诗意超云表。脂粉习，一齐扫。扶轮大雅开声教。费工夫、玉台新选，品题都到。家国沧桑花月感，一例闲凭闲吊。诗笔与、史才俱妙⑴。盥罢蔷薇窗下读，瓣香拈、敬为南丰祷。名媛集，似君少。"}