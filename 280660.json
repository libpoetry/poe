{"id":"280660","title":"莺啼序·芜湖舟次值内子忌辰感述","dynasty":"清代","author":"李符","text":"十一年前正此日，惨深伉俪。命归棹、人在天涯，如泉清泪难制。荡桨孤城烟树外，凝眸何处家乡是。把酒卮，遥酹旧恨，欲填胸次。博士寒门，奉常华胄，中表原兄妹。忆桃夭、癸巳青春，成童便作秦赘。似高林、翡翠双栖，比清池、芙蓉并蒂。夜呜机、佐读遣编，挑灯相对。平生负汝，割肉归遗未得，但田园秉末。才挽鹿家乡，寝疾难痊，返魂无计。宝镜沉辉，瑶琴绝响，那堪更悼重泉逝。有一女、双男折其二。眼看翠袖，只因曾侍山妻，兰室坐桃根视。赖伊作伴，拥髻凄凉，能话当年事。话到回肠欲断，我便哀吟，岂惟孙楚，情文交至。楼中骑凤，江边留佩，生生世世为夫妇，恐他生、未遂今生志。一尊且醉殊乡，料得今宵，人来梦里。"}