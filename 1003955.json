{"id":"1003955","title":"九日以酒赠雪江胡贤良蒙惠诗和韵","dynasty":"宋","author":"程公许","text":"荪壁辛楣芰荷屋，静揖秋风酣圣读。占断湖天拓户封，不待诏书赐一曲。红尘车马交衢术，渠肯冠霞立于独。满城风雨又重阳，念子萧疏对寒菊。双壶遣赠滟蛆浮，想见羁愁尽蛾伏。高人一巢有馀地，底须驷马驾车轴。但得长年交酒圣，不妨一笑命骚仆。若云归隐须买田，巢由嗤人未免俗。"}