{"id":"1096328","title":"谢太守张都承","dynasty":"宋","author":"释居简","text":"三吴富且庶，亦复多名流。比屋充栋书，千斛衔尾舟。季子有遗烈，列国古鲜俦。人生五马贵，弹压如此州。欲雨天作云，欲晴云翳收。幕府非无贤，大田今有秋。不知夫如何，夙夜常轸忧。税亩济楮币，济鲜恐不周。刮剔锥刀馀，岂若仁义优。藏富当在民，富民安用侯。迤逦及间架，分毫相校雠。陵迟必哀痛，噬脐将谁尤。剥床既及肤，民瘼何时瘳。公乎小留听，毋敛双眉脩。唐虞有神算，禹皋相协谋。芝兰撷无遗，杞梓毕见搜。四郊固多垒，岂在一己羞。何如勉加餐，缓带姑小留。道听怀好音，后苑摛词头。未解颍川组，已覆黄金瓯。"}