{"id":"994950","title":"花发沁园春 芍药会上","dynasty":"宋","author":"黄升","text":"晓燕传情，午莺喧梦，起来检校芳事。荼褪雪，杨柳吹绵，迤逦麦秋天气。翻阶傍砌。看芍药、新妆娇媚。正凤紫匀染绡裳，猩红轻透罗袂。昼暖朱阑困倚。是天姿妖娆，不减姚魏。随蜂惹粉，趁蝶栖香，引动少年情味。花浓酒美。人正在、翠红围里。问谁是、第一风流，折花簪向云髻。"}