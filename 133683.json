{"id":"133683","title":"酬胡侍讲先生见寄","dynasty":"宋代","author":"司马光","text":"后王命天官，考绩弊群吏。属曹省阀阅，专职米监事。贱生偶承之，窃禄聊自庇。才力困不逮，惨惨日忧惴。赖依僚友贤，剸裂沛馀地。自知虽寄名，不足击轩轾。先生喜诱掖，贻诗极褒卉。谁云岁杪寒，面热汗沾渍。非不悦子道，驽钝力难致。常恐负吹嘘，终为重言累。"}