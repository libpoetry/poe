{"id":"543632","title":"武林大雪程太学仲凯邀同张总戎黄刺史徐司理钱文学吕山人汎棹湖中泊南岸放歌徒步入龙井汲泉瀹茗延赏至暮乃归","dynasty":"明","author":"胡应麟","text":"雪花夜半飞三竺，万壑千岩恍如玉。新都程生太好事，曳杖清晨叩茅屋。手持三百青铜钱，要我湖头豁尘目。茂先叔度钱及吕，斗笠芒鞋恣追逐。伟长诗思亦横发，首御肩舆入穷谷。觞行到手不暂停，鹦鹉鸬鹚互相属。人比竹林差有馀，客方莲社宁不足。阶前奇石叠层巘，洞底流泉吐深麓。山僧瀹茗作清供，色香味美迥可掬。蒲团棐几媚优钵，竹院明窗照薝卜。幽深若与尘世辞，昏黑将求上方宿。或言狞虎山下过，吾意神龙井中伏。诸君先发余少留，为语平头免刺促。四百八十金银台，会策黎眉入天目。"}