{"id":"1234650","title":"王编修邀游西山海子","dynasty":"元","author":"朱德润","text":"晴川低回山苍苍，涵烟夹溪千里长。山腰涧曲细泉响，下激石窦为微潢。枯梢挽风秋色里，修林落叶随长江。林疏石露见茅屋，时有小径通微茫。招提横截翠微上，栏干九曲云飞扬。自从束书离故乡，脚头青鞋走山梁。山川悠长日月速，跻攀分寸何能强。太原高人知我意，请列纨素书沧浪。丹青不关名利眼，虎头痴绝非王郎。百年有怀良可哂，还拂长松思道场。"}