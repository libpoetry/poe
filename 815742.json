{"id":"815742","title":"淮南秋兴","dynasty":"清","author":"钱棨","text":"天末凉风啸九秋，桂香吹落小山头。淮南有客闻吟树，江北何人独倚楼。樽酒漫招六从事，剑光欲动五诸侯。却思牛渚虚高会，画舫银镫梦旧游。幂䍥庭阴午不收，最宜高处豁双眸。江涛直下枚乘笔，乡思初生张翰舟。桐叶雨疏人静夜，荻花风起雁来秋。何当博望同移棹，倒引星河足底流。"}