{"id":"1246811","title":"用韵谢仲几","dynasty":"元末明初","author":"唐桂芳","text":"北征杜子美，南山韩退之。二老不可作，宇宙无此诗。我生三代后，但感风俗醨。遭时仍蹇蹇，去国何迟迟。吾道重九鼎，人情轻一丝。朅来闽山中，春雨长漓漓。譬如耕石田，荒秽了弗治。诸生列鱼贯，问道多狐疑。岂知大化心，鸢鱼咸恬熙。自嗟为斗米，折腰不能辞。孰若赵氏贤，斋居坐无为。胸中绝障碍，遇物薄相嬉。浊酒养身本，黄金媚盗资。二郎志科目，如摘颔下髭。晚节扶鸠杖，出处靡不宜。步屧寻幽圃，维舟向深池。五月桑树影，椹红醉黄鹂。安得孟东野，云龙常相随。"}