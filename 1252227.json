{"id":"1252227","title":"送应空谷上人游吴寻师仆于湖山泉石有畴昔之好末章故及之","dynasty":"元末明初","author":"叶颙","text":"远近西湖路，高低释氏宫。猿啼青嶂月，潮落碧江风。钟鼓残阳外，楼台烟雨中。挑包明日去，回首白云东。落日南朝寺，吟筇几度登。欲寻前日路，去访昔年僧。浙水生新浪，吴云暗旧灯。阿师如到彼，为谢岭南能。"}