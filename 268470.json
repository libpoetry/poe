{"id":"268470","title":"八声甘州·屡乞人作双照楼图","dynasty":"现代","author":"吴昌绶","text":"记图中、楼阁是耶非，仙乡忆前游。有诗舫清幽，琴闺姝丽，粉墨痕留。重来玉人无恙，画稿漫添修。双照媚春影，纤月如钩。却讶簪花娇女，为谁工点缀，缣素风流。把芳怀托付，此意尽绸缪。怅天涯、柳眠莺老，倚回阑、凝望损湘眸。催料理、早携镜槛，同熨香篝。"}