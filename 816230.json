{"id":"816230","title":"辰阳舟次蒋春岩观察绍宗以咏菊诗见赠叠和十首","dynasty":"清","author":"黄本骥","text":"曾餐秋菊悟前身，持赠浑如对故人。欲采寒香招酒客，权将傲骨拜花神。数枝冷艳同谁淡，一种痴情似我真。自有陈蕃为下榻，凡姿从此出凡尘。病骨支离客里身，谁知花更瘦于人。投来缟纻交难淡，写出风霜笔有神。节以晚香成逸品，学从老圃见天真。漫疑蒋径输陶径，得伴羊求便绝尘。前身应是此花身，到处先逢送酒人。开向霜天还倔强，移来月地倍精神。英餐楚泽情非俗，秀撷陶篱句始真。三径莫嫌颜色淡，胸怀原不染纤尘。扁舟共载倦游身，情话欣逢旧主人。折得寒花传驿使，沽来浊酒酹江神。鹤虽善病声偏壮，虎到能痴性自真。酬唱顿忘行役困，天涯何处是红尘。梦里生涯醉里身，眼前多少看花人。但求异植夸侪偶，竟指妖姿诧鬼神。石尉园林终是假，陶家门户孰能真。何如载向观风舫，少许清芬已出尘。频年席帽未离身，且向江湖作散人。采药何时寻石友，买山无力恨钱神。休疑阮籍狂如旧，自信嵇康懒是真。但得花前终日醉，晨炊忘却甑生尘。边吏争迎绾绶身，乞诗蛮女识官人。花围虎旅三千士，墨洒龙宾十二神。案牍虽劳形转逸，旌旄暂假秩应真。秋华采遍还征实，僚佐谁堪步后尘。柴桑原是宰官身，护惜名花胜美人。洛浦无媒空入梦，巫山有女孰传神。从来艳质皆成幻，似此孤芳始觉真。他日篱东重把酒，不辞沉醉卧香尘。篱边风味酒边身，澹泊襟怀磊落人。耐冷为传青女信，含羞疑遇紫姑神。菊天岁月闲中适，槐国功名梦里真。敝褐不堪重抖擞，尚留京洛旧缁尘。一枕羲皇稳卧身，饥驱频逐五溪人。碧萝深处啼山鬼，铜鼓声中赛水神。对镜始惊须发改，衔杯方觉友朋真。故园此日花无赖，扫径应添几许尘。"}