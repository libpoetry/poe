{"id":"429351","title":"丁巳感春用昌黎东都遇春韵","dynasty":"近现代","author":"黄浚","text":"层城沸哀笳，严鼓郁难竞。丝杨挂兵气，颓照黤相映。残花解人事，晚服谢閒靓。恶风驱春华，八表遂同病。可怜伤春笔，疲腕不能横。终晨厌家食，缘恨畏明镜。已甘疏简编，岂曰敢讥评。大圜循无穷，焉究衰与盛。独忧心声变，噍厉不可听。正宫既永绝，明茎罢照暝。脩途遂如漆，孤啸未遭省。吾生勤俯仰，斗室叹悬磬。簏虚那劳障，席破不遑正。愀然对哀匏，矍尔避语阱。延之昔好咏，望古托龙性。此朝信多乱，此士蹙靡骋。未能遏横流，复用思潜泳。浊漳亦可涉，裳佩要鲜净。世间多纤儿，秉杼不布经。机钳始交触，毒矢积一迸。素鞸成前驱，党属互吞并。呜呼士大夫，贵贱系赵孟。尔曹致足僇，天王复明圣。陆梁望淮蔡，沧景亦剽劲。奈何相损之，群帅讵受令。政当略烦苛，先务百僚敬。补苴定何谓，刻意颂休庆。明夷旦未融，琐尾活馀命。春轮终奔催，已矣无究竟。"}