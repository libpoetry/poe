{"id":"1110125","title":"贺车驾幸秘书省二首","dynasty":"宋","author":"吕祖谦","text":"麟台高柳识雕舆，共记中兴幸省初。黄道再传天子跸，青编重入史臣书。需云下际君恩盛，晨露高张乐节舒。若写鸿猷参大雅，定非周鼓颂田渔。紫清丹极与天邻，阖辟乾坤系笑嚬。独为斯文回一顾，坐令吾道重千钧。先王旧物参差见，列圣明谟次第陈。墨客区区感荣遇，岂知深意在彝伦。"}