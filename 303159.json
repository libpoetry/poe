{"id":"303159","title":"长兴陈高祖陵下作","dynasty":"清代","author":"陈子升","text":"陈祖奋南朝，长兴此丰沛。清溪派绵邈，圣井源汪濊。云气铸黄屋，树阴团翠盖。公卿汉匪惭，侧陋虞亦太。九五既登庸，子弟阙归会。革命行虎变，陟遐返龙蜕。历世莽荆榛，邻寺森松桧。徒聆故老谭，遂发王孙嘅。微生信迍贱，远系讵茫昧。缅从韶石至，一取椒浆酹。"}