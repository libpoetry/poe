{"id":"800141","title":"钱编修所藏司马相如玉印歌","dynasty":"清","author":"毛奇龄","text":"汉庭司马梁园客，早岁为郎晚驰驿。因慕邯郸旧相贤，借取高名注属籍。当时原有摹玺书，大者砻石小琢玗。螭首龟膊总衔带，碧文绿籀皆施朱。相传解玉刻小记，四角中央构名字。檄使填将《喻蜀文》，酒徒印作当垆契。于今相隔几千年，不虞此物留人间。土衣苔绣半斑驳，银钩玉筋还新鲜。截肪径寸覆玦纽，何必黄金大如斗。钱郎得此真罕希，每与秘书通系肘。会当天子好古文，相如已是同时人。尚书给札令缮赋，落笔殿前如有神。遂登著作入金马，名在何须更相假。对策姑令董相先，容才久为廉颇下。长安秋尽寒欲来，驱车一上昭王台。酒间出示争把玩，令我怀古生徘徊。前人意气不长在，况复微文等光怪。何物精灵护此符，历劫千秋不曾坏。龙门遗册懒未收，图书堆垛能生愁。我今欲借文园篆，一惹桃花纸上油。"}