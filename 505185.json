{"id":"505185","title":"次姚少师茶歌韵","dynasty":"明","author":"张宇初","text":"昔我云卧惟丹丘，鹖冠既弊嗟狐裘。聿来京国际真主，绮食琼筵欢眷留。当时故旧鲜知遇，客邸养痾空息喉。王蒙素谓有茶癖，累载忆别方从游。夙闻我师佐帏幄，六龙御极乘樛流。中官持节诏趋辟，象教顿使丛林稠。金张接武肆清赏，茗椀细涤莺花柔。龙团洗翠逐风响，蝉翼凝芬和露柚。片甲分香顾渚外，酪奴衣彩㴩湖头。囊收馀沥倾玉兔，乳面一扫浮云收。陆羽尝为竟陵第，上公况与联鸣球。挥钱宁效季卿鄙，盛世岂独高巢由。颇儗樵青煮荻叶，应怜陶谷羞银篝。松风落雪响清籁，竹雨澹烟吹薄飗。谁誇何石万钱费，肯比卜相储金瓯。乳窟蒙阳尽真味，著书自足消穷愁。王公掎角每英杰，何俟庖丁窥解牛。应副华歆忽黄阁，偏宜曹寿今琼楼。辇毂时倍玉堂赐，恩荣卓冠踰神州。钟繇白首竟中辅，窦固青眉宜列侯。京畿异迹富灵液，况汲扬江千丈湫。愧我尝追后尘末，天葩丽藻知难酬。标格清雄岂阮谢，词华逸迈过杨刘。累承爱遇甚投辖，矧被清光多运筹。东归拂石藉林壑，感仰漫使枯肠搜。愿戴皇图广惠泽，高骞奕世蒙天休。"}