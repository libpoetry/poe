{"id":"835397","title":"念奴娇 其二 水亭观白莲","dynasty":"清末民国初","author":"张慎仪","text":"棠舟兰桨，向银塘荡入，水云深处。四面花光同一色，惯与鹭鸥为伍。纤佩欲烟，淡妆浣露，欲效霓裳舞。闹红不到，晚随凉月同住。仿佛仙子凌波，亭亭小立，含意憨无语。一阵野风吹欲堕，香泄水边琳宇。藕雪轻丝，萧薰冷酌，款客成佳趣。素鬟互唱，几回消尽残暑。"}