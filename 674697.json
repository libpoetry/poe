{"id":"674697","title":"宣赐鲥鱼","dynasty":"明","author":"周伦","text":"青山山下江风急，下有千尺蛟龙宅。渔舟集网未敢掷，海潮兼天浪花白。鲥鱼潮落逆流上，到此潜游不知往。渔人趁潮急下网，得鱼来来荡双桨。五月炎蒸拥冰雪，玉尾霜鳞太鲜㓗。中珰脩贡干旌子，千里驰驱奈骚屑。天庖六月鲥鱼至，老臣何幸叨沾赐。荐之家庙仍分食，只愁素饱惭无地。"}