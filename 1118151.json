{"id":"1118151","title":"初冬二首","dynasty":"宋","author":"陆游","text":"落叶纷纷十月时，今年霜比去年迟。山猿引子饮幽涧，野鹊结巢争堕枝。岭北片云生峭绝，桥东残水漾沦漪。病衰自怪诗情尽，造物撩人乃尔奇。落叶窗前已作堆，地炉微火拨残灰。梦中无祟败蔬圃，饭后有歌誇芋魁。袅袅清笳催日晚，萧萧新雁带寒来。更宽十日可闲出，会挈一壶寻早梅。"}