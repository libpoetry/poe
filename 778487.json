{"id":"778487","title":"满江红 其二 予与顾庵西樵皆被奇祸得免","dynasty":"清","author":"宋琬","text":"痛定追思，衢塘峡、怒涛飞涨。叹北寺、皋陶庙侧，何期无恙。庄舄悲歌燕市外，灵钧憔悴江潭上。问绨袍、高谊有还无，谁曾饷。愁万斛，东流漾。五噫句，春间唱。恨埋忧无地，中山须酿。故态狂奴仍未减，尊前甘蔗还堪杖。笑邯郸、梦醒恰三人，无殊状。"}