{"id":"678518","title":"梦登名山","dynasty":"明","author":"陈颢","text":"瀛洲信难求，天姥或可睹。朝谈谪仙诗，夜梦游仙坞。烟萝百尺手自攀，飞步直上青云端。瑶草香浮碧烟暖，松风怒作秋涛寒。踰千岩兮历万壑，四顾无人自盘礴。羽衣丹顶双皋禽，戛然长鸣溯寥廓。我欲因之纵攀跻，空中恍惚闻天鸡。豁然惊觉失所在，天青月落银潢低。"}