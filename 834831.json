{"id":"834831","title":"绿意 扬子江舟行，雪中见雁","dynasty":"清末民国初","author":"何振岱","text":"水天平色，望琼瑶千里，江宽无岸。穿破层云，力与寒争，飞小一行低雁。思凭客路传缄札，怕字淡、不胜题怨。好梅花、着后须归，恰趁汉南春暖。堪叹。年年旅驿，几番雨雪里，游兴都倦。岁暮孤舟，行傍芦滩，我正征途无伴。相逢乍出长淮外，忽影入、吴山青断。近黄昏、嘹唳亲人，又听数声清婉。"}