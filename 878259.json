{"id":"878259","title":"水心先生为赵振文作马塍歌次韵","dynasty":"宋","author":"刘克庄","text":"洛阳牡丹隔万里，棘荒姚魏扶不起。马塍近在杭州陌，野人只向诗中识。匀朱傅粉初窥墙，海棠为屋辛夷房。千林春色已呈露，一株国艳犹閟藏。多情荀令香透袖，俊游恐落都人后。摇鞭深入红云乡，解衣旋贳黄縢酒。淮南芍药初过兵，人生何必塞上行。坠裀委壤各有命，肯学冻士鸣不平。移家欲傍园翁住，手开芜地通蘋渚。寻芳栩栩趁蝶飞，逐臭纷纷怜蚋聚。君不见玄都吟笔妙燕许，诗人却遣世人怒。君若拿舟独往时，我亦荷锄相随去。"}