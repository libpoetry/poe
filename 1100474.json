{"id":"1100474","title":"次韵宴坐画图","dynasty":"宋","author":"严粲","text":"京尘倦来归，故山喜还璧。淡交松桂在，昔别猿鹤忆。晚知閒味深，甘为幽讨惑。尚念身在山，佳处恐未识。看山须全境，一览尽目力。伊谁有巨轴，亭亭挂空碧。吾闻古灵匠，能事略翰墨。盘礴溟涬初，太素含黼饰。妙手斡玄微，鍊此石五色。天机一呈露，真宰惜不得。写出万古愁，苍茫思何极。烟村带远市，云树出峭壁。有人閒倚栏，飞鸟亦自适。俗间重小景，局促无奇特。五日十日画，大类宋楮刻。谁会悠然心，醉来眠对客。"}