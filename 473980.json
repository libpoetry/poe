{"id":"473980","title":"拟古诗七十首（录一十三首） 其九 崔员外颢游侠","dynasty":"明","author":"盛时泰","text":"生长在大梁，好与侠少游。侠少有骏马，银鞍千金锼。晓日骑马出，夜听弹箜篌。酒酣不自惜，掷与黑貂裘。平生重然诺，不解轻为愁。英风满人口，姓名遍皇州。摴蒲名花下，挟瑟楼上头。昨成辽海勋，得赐双旗斿。肯学蓬累人，栖迟老一丘。功名不解取，白首常多忧。岂知公孙弘，终拜平津侯。"}