{"id":"703755","title":"四季雁四首","dynasty":"明","author":"释函是","text":"柳线初垂归计忙，平沙万里是吾乡。休言南国劳生事，不度潼关漫度量。黄云如雾旧生涯，回首南洲道路赊。饮啄已为忘客苦，飞鸣不觉夕阳斜。西风初动望衡阳，却怪衔芦机未忘。斜度大江秋水怯，一行倒影入寒塘。楚原千里稻粱肥，掩映芦花好息机。犹自孤鸿深夜戍，一声高向白云飞。"}