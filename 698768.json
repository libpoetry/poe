{"id":"698768","title":"送康元龙之灵武二首","dynasty":"明","author":"徐勃","text":"贺兰山下战尘收，君去征途正值秋。落日故关秦上郡，断烟残垒汉灵州。胡儿射猎经河北，壮士吹笳怨陇头。城窟莫教频饮马，水声呜咽动乡愁。黄河官路黑山程，羌笛横吹汉月明。漠北烽烟三里塞，陇西鼙鼓十年兵。燕鸿度塞寒无影，胡马行沙暗有声。后夜思君劳远梦，朔风吹过白登城。"}