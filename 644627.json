{"id":"644627","title":"新栽柏为瓠蔓所缠令诸生披解以遂生意有作","dynasty":"明","author":"方孝孺","text":"青青庭前柏，䄬植芳春时。既承雨露润，歘见云霄姿。盛夏乏人工，眼中芜秽滋。瓠壶引长蔓，左右缠蔽之。晨兴试行观，沉思喟然悲。微物凌善类，胜负关盛衰。巨叶覆其颠，浓阴密如帷。自非为披拆，恐使嘉树萎。呼童操短镰，芟彼草与茨。瓠蔓亦徐解，扶持向藩篱。植物共有生，荣枯两无知。贞脆本天质，生成仗人为。仰惟玄造心，发育靡偏私。于焉别臧否，可以人理推。汉昭任博陆，不受群邪欺。符坚逐仇腾，景略事业施。用贤必远佞，果断贵无疑。嗟余何为者，栖屑名位卑。触物徒有怀，于时竟奚禆。柏也材气良，取效尝患迟。众人重口腹，爱瓠固其宜。纷纷俄顷计，落落千载期。浩歌向苍穹，此意知者谁。"}