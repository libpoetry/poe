{"id":"1128249","title":"哭阿申二首","dynasty":"宋","author":"程俱","text":"我生百不谐，进退得坎井。二毛初抱子，亦足慰衰冷。珠庭照日角，眉目秀而炯。人言骥堕地，意作千里骋。居然万金产，每见百忧醒。嗟哉时夜计，便欲老箕颍。安知随泡露，变灭失俄顷。悲来泪成河，俯仰吊孤影。遗剑日以远，刻舟那可求。沧溟一沤发，散灭何当收。而我舐犊悲，中怀不能休。推排更嵬磊，棘刺生衿喉。夜梦多见之，犀玉照两眸。沉忧信伤人，晓觉双鬓秋。深惭东门达，恐效西河尤。所念盛德后，一身如缀旒。"}