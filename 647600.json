{"id":"647600","title":"歌风台送刘克让先生之沛县邑庠","dynasty":"明","author":"王汝玉","text":"高台峥嵘凌空开，下瞰丰沛何雄哉。群山蜿蜒起东北，猛势飞度青徐来。芒砀前临如却据，行人犹指龙潜处。只今龙去三千霜，汉家事业烟苍苍。山东日落海天阔，大风自起云飞扬。沛中故迹今如此，惟有高台未倾圮。送君去兮空浩歌，江南三月春色过。姑苏台前一杯酒，落花漫漫芳草多。渡江水远山嵯峨，它时相思情奈何。情奈何，将焉歇，君当忆我姑苏之夕阳，我当望君歌风之明月。缄书共达长淮流，两地因之慰离别。"}