{"id":"1127424","title":"韩魏公生日二首","dynasty":"宋","author":"强至","text":"早陪枢筦晚持衡，曾与君王致太平。一代尽宗萧相画，四夷犹服晋公名。乾坤爽气初秋动，社稷元勋翌日生。今岁故乡诸父老，寿樽应喜得亲倾。功名富贵旧元台，诞日新归故里来。绮席重张孙相阁，锦衣三照邺王台。相望全魏荣封国，不尽清漳伴寿杯。最是衔恩门下客，秀眉前祝落邹枚。"}