{"id":"907056","title":"和朱公掞祷雨五龙庙","dynasty":"宋","author":"李复","text":"太师占岁验律管，气来姑洗声犹短。野人告病三月馀，公堂严斋五日满。相招祷雨陟南山，出城鞭马追飞伞。林鸠怒鸣竞逐妇，穴蚁移居自衔卵。迎路商羊舞若飞，随车少女风不断。阴升阳交兆已见，神意感通知悯旱。焚香沥酒洒枯地，草根清流忽盈碗。兹事旧传或未信，诚祷灵答知非诞。祠亭丰碑高突兀，岁纪神䴥魏所纂。道武开国始南征，矫首据鞍思胜算。云间仰见黑龙来，翔戏下山五为伴。考卜推为受命符，将拜帝休先沐浣。前瞻雷电塞空山，筑宫岧峣敢辞懒。鬼神填委焕丹青，草木森严无冗散。登山层级绕岩峦，趣门一径极平坦。箫鼓于今几百年，旸雨无愆雩禜罕。今朝霢霂千里苏，太守忧民罄诚款。四郊宿麦远青青，土膏脉润天已暖。明朝牲币躬脩报，岂惮陟降步巘窾。鲁无禾麦书春秋，须知民事不可缓。"}