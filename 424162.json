{"id":"424162","title":"贺新凉·戊寅七月，题《海鹤图》，为许达夫六十寿","dynasty":"近现代","author":"刘景晨","text":"皓鹤凌沧海。渺予怀、风波无际，羽毛无改。宜似幽人栖尘外，俯视峥嵘嵩岱。正杖履、萧然何碍。燕笑莺啼纷过眼，问春韶、几日能相贷。鹰且鸷，复安在。归飞我亦甘闲废。太匆匆、髯都缕雪，酒还浇块。却遣鸥盟重携手，聚散江湖卅载。倘白发、澄清可待。好为君歌难老句，又奈何、牵杂新亭慨。君莫笑，故狂态。"}