{"id":"1120057","title":"再用前韵简丁端叔","dynasty":"宋","author":"陈傅良","text":"乞邻亟只报何迟，愁绝饥氓一胜余。上有加餐下相忆，莫同泛泛寄双鱼。闭关饶著一丸泥，我亦前扳更后跻。四海弟兄君看取，苛风不断雁行齐。事到难时意转佳，声名早已动皇华。拨烦自古书生短，只合横经住绛纱。繇吴入楚共悲欢，怀欲班荆竟未班。直待还舻愿衔尾，洞庭彭蠡浪如山。"}