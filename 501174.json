{"id":"501174","title":"絅斋为张景思总管赋","dynasty":"明","author":"张以宁","text":"煌煌五色锦，出自天孙机。河汉濯文彩，云霞光陆离。裁之古刀尺，被服礼所宜。终焉不自衒，衣褧以尚之。白贲遵圣训，含章示臣规。岂乏美在中，讵求众人知。问兹谁为欤，君子有令仪。承家世衮绣，保己犹布韦。盛德讵终閟，天道谅如斯。善刀用乃完，蕴玉光逾辉。愿言宝昭代，黻我舜裳衣。"}