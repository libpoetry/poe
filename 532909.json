{"id":"532909","title":"刘观察仲脩酒后出芝杯饮客作短歌","dynasty":"明","author":"黎民表","text":"刘侯喜客开华堂，正逢三五明月光。酒酣起舞欲为寿，夜深更出玄芝觞。此芝何年入君手，古色苍纹如篆籀。金环觅得宁论直，玉髓凝来不曾久。纤手雕盘照颜色，满座传观骇未识。肯辞举釂为君欢，百年有几开胸臆。刘侯玉署曾奋身，早年肮脏辞风尘。异物来作长生供，怜汝本是餐霞人。穷途遇君颜色好，析胆倾肝争草草。交欢娄护岂足誇，不饮公荣堪绝倒。衰迟且欲息微躯，水宿风餐借一盂。杖藜更拟携笼去，烟雨雷平正可锄。"}