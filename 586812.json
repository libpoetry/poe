{"id":"586812","title":"东湖书院","dynasty":"明","author":"钟芳","text":"混物乃妙契，启岩得幽栖。苍梧之东大江曲，峰峦巃嵷波萦回。主翁于此毓灵秀，联翩五色腾朝翚。储书万轴聊自喜，直与傅岩吕渭相追随。湖光悠悠净如扫，滉漾下上涵玻璃。个中滋味自了悟，天然一鉴完无亏。有时东皋憩清暇，凤笙带月横孤吹。丹霞为辔风为马，东胡之名满天下。早辞卿相此归来，湖外小堂开绿野。"}