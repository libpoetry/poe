{"id":"1105298","title":"晚汎草塘有鱼入舟呼童鲙之适见瑞莲骈植与客赋首尾吟","dynasty":"宋","author":"方岳","text":"草塘晚汎亦佳哉，谁为贫谋献鲙才。自入船来银泼剌，且留客共月徘徊。不须溪友投竿线，径与诗人上酒杯。著意出奇殊未也，柳边又报瑞莲开。柳边又报瑞莲开，持与南薰讨论来。君子花宁儿女态，隐居人岂艳阳才。一经在昔曾双荐，三世于今不异财。自有老天知我在，草塘晚汎亦佳哉。"}