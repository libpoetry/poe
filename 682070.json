{"id":"682070","title":"哭泊阳王丈","dynasty":"明","author":"余继登","text":"君是当年王子乔，忽乘鸾鹤上云霄。蓬壶自有神仙侣，空为英魂赋大招。湛湛清心玉不如，姓名蚤已荐贤书。可怜九待公车诏，依旧青衫未破除。与君偕计上燕台，裘马纵横亦壮哉。君志未酬今已矣，埙篪独奏不胜哀。楼成白玉白嵯峨，欲借修文君柰何。回首乡园频洒泪，故人零落已无多。怪君日日拚沉醉，只爱沉酣不爱醒。今日浇君君醉否，悲风吹雨昼冥冥。白马青袍事事新，君家兄弟更无伦。那堪一夜西风恶，鸿雁行中少二人。"}