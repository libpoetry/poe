{"id":"992622","title":"放鹊","dynasty":"宋","author":"梅尧臣","text":"鹊为禽之灵智兮，胡蹈机而不知。为庸皂以困束兮，固性命之将危。喜远人之至止兮，始屡验以如期。向何预觉兮，此何自昏。岂专心以谋食兮，昧目前之祸根。苟所履必虑患兮，莫若去人远以图存。屑馀秣以致死兮，诚咎尔而无耻。维群鸣之苦伤兮，使吾心之测尔。予测孔孟兮尔自解则艰，皂听予言兮释尔而还。抚尔咒尔兮尔无甚顽，后谁恤尔兮拓弹方弯。"}