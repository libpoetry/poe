{"id":"144555","title":"送交代王公辅","dynasty":"宋代","author":"洪咨夔","text":"兴州乳臭腥红袍，万马夹拥横磨刀。奴颜婢舌竞动进，罗拜狗彘护优猱。汉家衣冠余两豪，却立渠肯污腥臊。传呼趣拜声色厉，一已俯首昂其尻。独君此膝竟不屈，男儿等死轻鸿毛。群憸相顾重太息，我辈天地焉能逃。安西楼碑字如斗，勋名烂漫官称高。若为龙州易万州，双鬓如雪风骚骚。君不见义不帝秦鲁钟连，何曾黄金横后部鼓吹前骍旄。"}