{"id":"42915","title":"送邵兰雪归吴门仍用前韵","dynasty":"清代","author":"陈维崧","text":"易水严装发。休回首、故人别酒，帝城高阙。九曲黄河迎马首，淼淼龙宫堆雪。说不尽、天涯明月。君去故侯瓜可种，向西风、莫短冲冠发。人世事，总毫末。长州鹿走苏台折。叹年少、当歌不醉，此非俊物。试到吴东门下问，可有吹箫人杰？有亦被、怒潮磨灭。来夜天街无酒伴，怕离鸿、叫得枫成血。亦归耳，住何益。"}