{"id":"1252466","title":"吴下竹枝歌","dynasty":"元末明初","author":"杨维桢","text":"三箬春深草色齐，花间荡漾胜耶溪。采菱三五唱歌去，五马行春驻大堤。家住越来溪上头，胭脂塘里木兰舟。木兰风起飞花急，只逐越来溪上流。宝带桥西江水重，寄郎书去未回侬。莫令错送回文锦，不答鸳鸯字半封。马上郎君双结椎，百花洲下买花枝。罟罛冠子高一尺，能唱黄莺舞雁儿。《白翎鹊操》手双弹，舞罢胡笳十八般。银马杓中劝郎酒，看郎色似赤瑛盘。骑马当轩鹄觜靴，西风马上鼓琵琶。内家队里新通籍，不是南州百姓家。小娃十岁唱桑中，尽道吴风似郑风。不信柳娘身不嫁，真珠长络守宫红。"}