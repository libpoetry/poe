{"id":"307982","title":"大江东去·酬哀蝉题《南幽百绝句》之作","dynasty":"现代","author":"宁调元","text":"邹阳旧恨，仗湖风，六月吹成霜雪。想是空华迷目孔，万事于今休说。醉也堪怜，睡难成梦，梦也肠堪绝。销凝如此，数声分付啼鴂。未老便觉先衰，黄粱顷刻，惊过沧桑节。不惜人间交绝尽，留个江南词客。昨日吟笺，写来佳句，有暗香凝结。南幽借重，料难轻与磨灭。"}