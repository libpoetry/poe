{"id":"514306","title":"挽谢太守士元母","dynasty":"明","author":"程敏政","text":"白箬山隐隐，白箬水沄沄。一抔松下土，重是恭人坟。恭人陈氏姬，长作谢家妇。厌彼时俗妆，佐此东山父。谢庭本馀庆，兰玉生何蕃。中挺一枝秀，色映阶墀萱。异产不凡材，国香动天子。鼎食来黄堂，恩纶下丹扆。方期冰雪操，晚共慈竹长。那知显扬地，遽成草木场。阃范多清风，人生一流电。名附有道碑，事可列女传。不见白箬阡，为歌白箬篇。寒云起闽峤，游子应潸然。"}