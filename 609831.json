{"id":"609831","title":"古怨","dynasty":"明","author":"韩上桂","text":"绝代华容子，灼若桃与李。精采逐云流，下映千江水。秀色鲜黄金，朱唇间皓齿。就月写瑶琴，因风调玉指。哀响不胜情，曲终还自起。夫婿早远行，频年戍边鄙。家中有姑嫜，又无弟与姊。伏侍具欢娱，出入屏玑珥。常恐阴风至，霜露凋兰芷。渴饮醴泉浆，饥餐桂树蕊。被服常矜持，艰难无与比。芙蓉漾清漪，鸳鸯戏中沚。物性各有常，予美独亡此。"}