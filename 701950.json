{"id":"701950","title":"寒家况味诗三首","dynasty":"明","author":"龚诩","text":"迷途役役可哀怜，谁悟膏明取自煎。花为可簪遭屈折，草因无用得新鲜。分无求外时时乐，物不贪奇种种便。从此闭门甘寂寞，一囊羞涩任无钱。人道先生贫可怜，先生自幸省忧煎。诗无俗气篇篇好，菊有清香朵朵鲜。尚友古人诚我志，折腰儿辈岂吾便。老妻莫管瓶无粟，自有韩康卖药钱。辛勤种植本堪怜，齿为辛勤易恼煎。瓜瓠及时肥更好，芥菘得雨嫩而鲜。传家枯淡一生乐，随分羹蔬四季便。说与儿孙休羡肉，阿翁囊里素无钱。"}