{"id":"267618","title":"尉迟杯·危阑凭","dynasty":"现代","author":"朱祖谋","text":"危阑凭。看一点、南去飘鸿影。秋声万叶霜乾，天角阴云笼暝。孤衾夜拥，残烛飐、参差客愁醒。又争知、痛哭苍烟，野风独树吹定。应念北斗金华，空肠断妖星，战气犹凝。心定寒灰都无著，将恨与、哀笳乱迸。何时送、云帆海角，更偎傍、天涯泣断梗。问何如、杜曲吞声，紫荆吹老山径。"}