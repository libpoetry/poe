{"id":"298159","title":"记梦·去国星一终","dynasty":"现代","author":"傅子馀","text":"去国星一终，还家路三百。泠然风袂举，岂惮山川隔。云隘赵陀城，日高卢仝宅。我从天外归，楚楚裘与帛。虽无衣锦荣，曷解邻人惑。应门童稚多，莫识谁家客。入室对妻孥，意有饥寒迫。母老须杖扶，我老头初白。凄迷共卯君，灯暗屋庐窄。煮字送今宵，煎茶话畴昔。窗外两株梅，雨中十年蓦。花时曾送我，花落我何惜。但恐风露深，平明梦无迹。"}