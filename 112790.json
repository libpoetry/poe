{"id":"112790","title":"摸鱼儿·御风来","dynasty":"宋代","author":"刘澜","text":"御风来、翠乡深处，连天云锦平远。卧游已动蓬舟兴，那在芙蓉城畔。巾懒岸。任压顶嵯峨，满鬓丝零乱。飞吟水殿。载十丈青青，随波弄粉，菰雨泪如霰。斜阳外，也有新妆半面。无言应对花怨。西湖千顷腥尘暗。更忆鉴湖一片。何日见。试折藕占丝，丝与肠俱断。遐征渐倦。当颍尾湖头，绿波彩笔，相伴老坡健。"}