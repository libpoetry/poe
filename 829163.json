{"id":"829163","title":"更漏子 次温飞卿韵六首","dynasty":"清末近现代初","author":"吴湖帆","text":"兽烟沈，香篆细。清梦又惊迢递。凭赤鲤，展金乌。一声声鹧鸪。衾锦薄。掩重幕。休道画楼珠阁。人影隔，泪偷垂。料君知么知。梦惊回，歌似歇。犹是一窗凉月。珠帘卷，玉钩斜。影墙无数花。书帕上。佳期望。归也未归惆怅。药炉味，苦无穷。远沈消息中。恨离情，愁未面。争奈又难相见。金钿卜，更生怜。指荑抡数天。心烬穗。腮痕泪。好梦不如人意。阑倚望，气侵寒。者宵星月残。夜来风，愁掩月。蕉雨滴窗寒咽。憔悴了，几黄昏。驶光春半分。湖畔路。木兰渡。惆怅梦魂前度。衾枕冷，鬓眉低。厌听啼晓鸡。相逢迟，相印久。摇曳万丝金流。千结里，系双心。甚时偎凤衾。眉妩月。肤凝雪。何似梨花愁绝。灯影下，枕钗横。梦回天半明。烛生花，绡盛泪。偏惹绮怀愁思。长夜漫，小镫残。不禁春梦寒。葱茜树。廉纤雨。只管搅人情苦。窗罅月，却无声。印心一线明。"}