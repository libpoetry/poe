{"id":"1054497","title":"亶父寄示与谯冲元唱和药名诗因作一篇奉寄","dynasty":"宋","author":"孔平仲","text":"天南星斗垂晶荧，麻姑山色排空青。人中白眉谁第一，周郎独以文章名。少年折桂心已壮，大学弱冠众所惊。严徐长卿词格老，合上芸台预雠讨。赤车素者已为淹，复令倅郡淮南道。蕲春何幸人熙熙，有贤使君子副之。铃阁深沉香一炷，綵笺舒卷百篇诗。藏鳞伏翼聊展转，有才无患子不显。楚泽兰芳莫谩悲，秦乌头白终当返。我栖江上松萝深，自甘草莽长陆沉。忽忽光景又半夏，书房风月澄人心。昏黄禽噪悄不乐，架木通渠清河濯。雨馀凉风袭衣襟，半天河汉垂檐角。惟恨与子未从容，紫芝眉宇何时逢。频以青琅玕寄我，不须怊怅白头翁。"}