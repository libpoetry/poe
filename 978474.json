{"id":"978474","title":"次醉中歌","dynasty":"宋","author":"敖陶孙","text":"犊车油壁尘纷纷，恨君不识如花人。金鞭争道谁家郎，出门三日香人床。春风酒面吹微鳞，主人拔钗留上宾。洞房烛花尽意明，为君拂弦驻欢情。阵鸿尘涩声难安，城乌夜啼诉春寒。吴歈未终初日上，璇题藻井知无恙。请君衔杯莫问天，茂陵刘郎初学仙。人生百岁俱可怜，愿君流欢及盛年。世间万事不如酒，九环宝带时人有。感君一曲宽百忧，当时见人面色羞。君不见墙东儒生食井李，一生饮牛廉让水。"}