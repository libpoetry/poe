{"id":"711853","title":"张穆之画鹰马歌","dynasty":"明末清初","author":"陈恭尹","text":"张公捉笔初无意，乱点离离墨光渍。袖手方回惨澹思，满堂忽作飞腾势。尤工画鹰与画马，岂有鬼神立其臂。是何意态奇且杰，历落高深见胸次。盖闻夫子侠者流，少年唾手燕然地。纵横青史一千年，颠倒文韬三万字。破胆亲持与众尝，许身不惜为人碎。老来伏枥有馀悲，纸上鹰扬犹负气。叩心自昔飞炎霜，白虹乃为荆轲至。况君精诚委笔墨，僧繇破壁将无是。我有填胸万古愁，百神不语群仙醉。请君放笔作双鸾，夜半骑之问天帝。"}