{"id":"1115905","title":"泗上","dynasty":"宋","author":"杨时","text":"淮口平沙涨，樯乌向日斜。微云变苍狗，轻浪蹙浮花。风劲回飞雁，林喧集暝鸦。河流应未闭，迟我到京华。鬓蓬凋欲尽，岸帻任敧斜。病觉寒裘重，慵嫌细字花。冻云穿晓日，晴树绕飞鸦。老大惊迟暮，飘零惜岁华。闻道河流闭，逢人每问津。天高云羃羃，风细水鳞鳞。未种江陵橘，空思千里莼。且邀明月伴，相对解纶巾。"}