{"id":"687659","title":"巫峡秋怀八首","dynasty":"明","author":"孙蕡","text":"淅淅金风霄汉间，火云犹自绕巫山。雨馀神女收旌旆，月朗明妃响佩环。万顷波光人鲊瓮，一天秋色鬼门关。吟魂未向三巴断，尚逐东吴画舸还。赤甲白盐秋气多，黄棱黑石沸漩涡。惊闻楚客吟山鬼，欲趁巴童拜浪婆。灵雨乍晴仙掌出，雄风初动使旌过。金门此日瀛洲客，应已朝回散玉珂。蒲帆十幅楚王洪，百折飞流一瞬东。将雨峡光时隐映，小寒风气半清濛。秋阴淡锁黄魔庙，夕影时明白帝宫。寥落杜陵霜鬓客，旅怀应与此时同。八阵图连潋滟堆，永安宫下水萦回。风云旧碛森犹列，行在荒台久已颓。铁马跃云嘶冻雨，木牛遗恨吼惊雷。英雄一去今千载，残照西风首重回。汉相祠西江水烟，晚风平漩送归船。千重古锦云端石，一带空青峡里天。诗思每怀秋放鹤，客心那更夜闻鹃。凭谁为写高唐赋，谱作朝云蜀国弦。袅袅西风吹鬓丝，天涯独客暮秋时。艰虞不涉王阳道，摇落宁知宋玉悲。巫峡疏风明断锦，瞿塘乱石点残棋。相如见说馀祠庙，欲折芳香遗所思。白帝城荒枫树凋，关门碛石尚岧峣。卧龙诸葛雄风在，跃马公孙霸气销。万里客心云共远，九秋吟鬓叶同飘。谁能岁晚悲摇落，江水江花慰寂寥。秋菊腾香已半开，晚风香散楚王台。涛声触石鏦铮去，山色迎船紫翠来。乡国每悬他日念，禁帏深愧子云才。清时万里无征战，羌角宁劳送暮哀。"}