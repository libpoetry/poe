{"id":"677980","title":"过严陵台","dynasty":"明","author":"王钝","text":"先生汉隐者，志不事王侯。炎刘甫中兴，绝迹依巢由。一竿钓烟雨，淡然披羊裘。物色时见访，意尚山水留。客星动薇垣，于焉近宸旒。帝欲与共治，张目无所酬。浩然拂袖归，笑抚桐江流。吁微包荒量，苦节何能周。高台倚云汉，无复纶与钩。清风久不磨，汉德同悠悠。我适过其下，写此舒离忧。"}