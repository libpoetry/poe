{"id":"991872","title":"去年宋中道自洺州以书令魏殊来谒予魏遂托主第后辞归予因中道之兄次道有孔雀赋以送魏生","dynasty":"宋","author":"梅尧臣","text":"置从南海桄榔林，笼入西州鹦鹉地。耸冠翕翼脩尾张，鳞鳞团花金缕翠。一身粲烂文章多，引声笙竽奈远何。五侯池馆不可恋，桂树深枝自有窠。凤皇楼头饶燕雀，入屋穿帘非尔乐。非尔乐，去何之，北方佳人或歌咢。"}