{"id":"1108957","title":"凯歌十首呈贾枢使","dynasty":"宋","author":"刘克庄","text":"孔明筹笔即天威，谢傅围棋亦事机。武骑散群望洋退，佛狸忍渴饮溲归。剪称名将岂其然，汲汲惟求宅与田。见说淮兵殊死战，相公喝犒是私钱。活俘万户虏无酋，拔寨宵奔黑祲收。不用偏师追出塞，杀胡林只在扬州。东南立国惟王谢，西北筹边只范韩。公不衮衣假黄钺，吾能右衽更巍冠。君亲一念与天通，麾下人人可即戎。岂敢全躯顾妻子，相公将母在军中。将谓长淮已荡平，岂知什堑又颠坑。从今莫近他城子，怕有南人夜斫营。清野都无寸草留，暴师塞下欲何求。东风借便天亡敌，春水方生早去休。羽檄联翩趣募兵，单枪一剑觅功名。健儿争欲趋淮阃，宣相相看若父兄。残党分兵尽扑除，游魂多不返穹庐。肃清执至龙颜喜，又奏淮西有捷书。自古勋名勒鼎彝，老于文学即今谁。腐儒尚可军马司，试作平淮第二碑。"}