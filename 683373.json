{"id":"683373","title":"程广文先生德甫博学能文章用睚眦去其官郁郁不乐将北游淮楚以纾其志赋此壮之","dynasty":"明","author":"王世贞","text":"贫有寒毡在，狂凭束卷誇。一官文自左，百感气仍加。白雪人人耳，青山处处家。物情论且尽，吾意属烟霞。我遇伯休父，人称行秘书。宦游终不达，留滞竟何如。霜色淮阴钓，寒云孔氏车。不须论束帛，一饭莫教虚。"}