{"id":"121967","title":"蛇倒退·山前壁如削","dynasty":"宋代","author":"范成大","text":"山前壁如削，山後崖复断。曏吾达陇首，如海到彼岸。那知下岭处，栗甚履冰战。牵前带相挽，缒後衣尽绽。健倒辄寻丈，徐行廑分寸。上疑缘竹竿，下剧滚金弹。岂惟蛇退舍，习鸟望崖反。稍喜一径平，犹有千石乱。仍逢新烧畲，约略似耕畔。心知人境近，颦末百忧散。山民茆数把，鬼质犊子健。腰鑱走迎客，再拜复三叹。谓匪人所蹊，官来定何干？傥为饥火驱，平地岂无饭？意者官事迫，如马就羁绊？我乃不能答，付以一笑粲。"}