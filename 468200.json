{"id":"468200","title":"青州府学窃感圣人闻韶之事","dynasty":"明","author":"谢肃","text":"鲁叟㫺在齐，君臣岂知敬。何期万世后，王礼祀元圣。元圣去我邈，韶音已闻听。厚味谅可忘，至乐诚无竟。君哉虞舜氏，道德一何盛。作乐化天下，百王莫能竞。于心得真契，无位斯有命。从容摄相间，暂使礼乐正。去鲁因馈女，适卫还击罄。徒怀经济具，可奈兄弟政。文王虽既殁，周公当复梦。不见凤鸟来，巳矣何所伤。六经垂训明，雒雒峨宫墙。瞻仰愿没齿，庶以希颜生。"}