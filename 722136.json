{"id":"722136","title":"汪子栗亭右湘吴子绮园属山僧师古画黄山册子寄予为六十寿诗以酬之","dynasty":"明末清初","author":"屈大均","text":"黄山黄海白云开，画取芙蓉六六来。三道天门三瀑布，一枝石笋一丹台。烟霞作寿凭仙笔，岳渎难生是逸才。知尔竹林相待久，会将舟向阮溪回。复见风流二阮来，思君数把画图开。炎方山水无黄海，太古衣裳有老莱。绿髓祗须餐石髓，丹台不用写云台。含毫更为添三笑，白首溪桥泥饮回。一松缭绕一芙蓉，松似藤萝不似松。偃盖倒生多至地，飞枝斜出亦成峰。云林掩映皆巢鹤，石笋参差是箨龙。多谢山僧能画得，苍髯巧作老人容。只见僧繇画作龙，何曾韦偃写成松。因生石上能千岁，要向云间化一峰。白岳迟分天子种，黄山早定老人宗。兔丝千尺牵魂梦，何日身披紫翠重。"}