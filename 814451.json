{"id":"814451","title":"「会心处不在远」，晋简文语也。余入西圃，有触而作","dynasty":"清","author":"林占梅","text":"春草借雨力，一雨生最易。数日不窥园，蔓延无隙地。茸茸遍阶除，当足难引避。小童荷锸来，亟亟命芟弃。姑息勿如前，丛生任其炽。势盛欲拔之，甃石胥受累。窗前留不除，茂叔取生意。虽存博爱心，终有滋蔓忌。况夹蒺藜生，何可疏防备。不忍剪伐严，将遂纵横志。转瞬春雷鸣，如指已成臂。庭变荆棘林，非种还为祟。栽梅难发华，放鹤难展翅。斩刈叹已迟，著体皆芒刺。始知妇人仁，不可与成事。姑息祸之媒，优柔害之使。寄语弟侄行，书绅切牢记。如疑未必然，是我曾亲试。种松几树低，种竹成林广。松高岁数寸，一纪未盈丈。何时成老龙，朝夕劳梦想。却言绿筼筜，百竿抽芽上。夜静解箨时，簌簌听幽响。昨日才比肩，今朝已过颡。凌云志气高，遥遥如立仗。隔别三日间，刮目堪企仰。回顾几株松，云霄与土壤。同受雨露滋，其故难明朗。忽然得元奥，理如指诸掌。若问意如何，虚心故易长。凡我为学人，此理真堪仿。"}