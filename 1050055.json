{"id":"1050055","title":"舟次新林先寄府尹安中尚书用李白寄杨江宁韵二首 其一","dynasty":"宋","author":"郭祥正","text":"金陵龙虎国，况与王谢期。挂帆须一往，愿借天风吹。昔解徐孺榻，别来劳梦思。钟峰当北户，浮玉出东池。柳青白下门，鹭栖琼树枝。但对樽中物，何嗟镜里丝。如闻紫泥诏，起公翊明时。霈为天下霖，一洗旱暵悲。请歌甘棠歌，翻作新林诗。"}