{"id":"172003","title":"祠古堂诗·群儿只解祠金玉","dynasty":"宋代","author":"吴可","text":"群儿只解祠金玉，百岁作痴空润屋。君家胜味渠不知，掉头归来北窗读。插架整整三万笺，谁何有书真不然。是中文字到蝌蚪，补亡应得内庚篇。异锦千囊更妙限，中有玉奁藏小草。不烦脱帽苦挥毫，漫说惊蛇杂飞岛。摩挲鼎彝自笑语，碧晕堆花久瘞土。悬知百好堕儿戏，此物一出吞万古。客来错恶初不解，把玩殷勤定为怪。我知此老极不浅，规模正欲超三代。"}