{"id":"491630","title":"春宴曲","dynasty":"明","author":"刘崧","text":"大鼓作鼍鸣，美人花间相对行。忽闻横吹座中起，吹出双双鸾凤声。凤声微茫作复止，飞入青天綵云里。当筵盛酒金屈卮，酌酒劝君君莫辞。不见堂前桃李树，昨日花发今空枝。东家作官闹车马，西邻从军能骑射。一生长客边塞间，芳时不在乡国下。何如载酒鸣云和，手折山花行唱歌。少年有酒不痛饮，白发满头君奈何。"}