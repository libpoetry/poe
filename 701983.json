{"id":"701983","title":"次韵吴自修游南岩","dynasty":"明","author":"龚敩","text":"南岩地偏罕人迹，问君胡为来此游。偶因人生閒暇日，况当天下承平秋。飞泉自落屋西畔，青山只在岩上头。招提境界不易到，松篁一径通深幽。溪南十里南岩寺，老柏经年泣象龙。林屋山光春皎皎，石阑云影午重重。胜游佳客身亲到，惠寄新诗手自封。南渡老臣遗墨在，想因忠愤久填胸。"}