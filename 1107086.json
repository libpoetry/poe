{"id":"1107086","title":"花石诗十一章","dynasty":"宋","author":"邓肃","text":"蔽江载石巧玲珑，雨过嶙峋万玉峰。舻尾相衔贡天子，坐移蓬岛到深宫。浮花浪蕊自朱白，月窟鬼方更奇绝。缤纷万里来如云，上林玉砌酣春色。守令讲求争效忠，誓将花石扫地空。那知臣子力可尽，报上之德要难穷。天为黎民生父母，胜景直须尽寰宇。岂同臣庶作园池，但隔墙篱分尔汝。皇帝之圃浩无涯，日月所照同一家。北连幽蓟南交趾，东极蟠木西流沙。是中嵩岳磨星斗，下视群山真培塿。千年老木矫龙蛇，天风夜作雷霆吼。三月和风塞太空，天涯海角竞青红。不知花卉何远近，六合内外俱春容。圣主胸襟包率土，天锡园池乃如许。坐观块石与根茎，无乃卑凡不足数。饱食官吏不深思，务求新巧日孳孳。不知均是圃中物，迁远而近盖其私。恭惟圣德高舜禹，一圃岂尝分彼此。世人用管妄窥天，水陆驱驰烦赤子。安得守令体宸衷，不复区区踵前踪。但为君王安百姓，圃中无日不春风。"}