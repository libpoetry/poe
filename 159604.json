{"id":"159604","title":"元会观礼呈仆射相国吕公","dynasty":"宋代","author":"宋庠","text":"乾历端辰启，王庭庆礼昭。虞篇五端辑，汉句九宾朝。物象开苍陆，声明薄绛霄。寒依朱燎尽，春入綵旗遥。舞翟凌干密，蟠螭压陛骄。晨光生剑珮，和气引咸韶。宝极瞻垂衮，星阶集珥貂。班时先正夏，拜祝故尊尧。山献称觞寿，雷传浃宇谣。燕需云布象，恩沥斗回杓。任土虔方骋，居乡列瑞条。须知容典盛，画一赖曹萧。"}