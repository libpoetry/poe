{"id":"643309","title":"次凯南清见寄诗韵","dynasty":"明","author":"胡奎","text":"白云出山无定姿，白云还山无定期。乾坤清气不常用，海内复见汤休诗。昨夜大江深几许，弹舌沙中作龙语。碧桃红杏满湖开，仿佛云间散花女。上人正自曹溪归，星斗错落环璿玑。挥毫烂写怀素草，霹雳应手蛟龙飞。我今已遂三生梦，石上因缘何足论。明当载汲洪崖泉，煮茶谈空共栖遁。"}