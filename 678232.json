{"id":"678232","title":"题友城西读书处","dynasty":"明","author":"林环","text":"美人富才华，卓荦时罕俦。卜居得幽胜，乃在城西头。杜门谢尘喧，岂学隐者流。振衣赋采芹，还从泮水游。道腴每嚅哜，圣涯时咏游。倦来即掩卷，物景长与谋。山色到庭晚，泉声落涧秋。时閒听幽鸟，花外相喧啾。持此每自适，雅怀独悠悠。人生贵激昂，宁肯久淹留。矧子青云器，正当学而优。伫看早腾骞，庶以追前修。"}