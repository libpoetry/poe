{"id":"697624","title":"桃源行四首","dynasty":"明","author":"胡直","text":"断陇横冈苍雾屯，停骖为问古桃源。共言夜半传飞檄，正是当时花竹村。腐草樛枝架短橧，傍床翁姥鬓鬙鬙。笯鸡瓮粟输租罄，纵到渔郎莫款承。秦代衣冠何处誇，蹊桃犹发晋时花。若论今日衣完肘，唯有桃川道士家。饥媪扶藜诉乞怜，石壕悍吏索丁钱。撞开篱落声如豹，道是官家入觐年。"}