{"id":"1191362","title":"金山行","dynasty":"唐","author":"窦庠","text":"西江中?波四截，涌出一峰青堞㙞。外如削成中缺裂，阳气发生阴气结。是时炎天五六月，上有火云下冰雪。夜色晨光相荡沃，积翠流霞满坑谷。龙泓彻底沙布金，鸟道插云梯甃玉。架险凌虚随指顾，榱桷玲珑皆固护。斡流倒景不可窥，万仞千崖生跬步。日华重重上金榜，丹楹碧砌真珠网。此时天海风浪清，吴楚万家皆在掌。琼楼菌阁纷明媚，曲槛回轩深且邃。海鸟夜上珊瑚枝，江花晓落琉璃地。有时倒影沈江底，万状分明光似洗。不知水上有楼台，却就波中看闭启。舟人忘却江水深，水神误到人间世。歘然风生波出没，瀖濩晶瑩无定物。居人相顾非人间，如到日宫经月窟。信知灵景长有灵，住者不得无仙骨。三神山上蓬莱宫，徒有丹青人未逢。何如此处灵山宅，清凉不与嚣尘隔。曾到金山处处行，梦魂长羡金山客。"}