{"id":"836500","title":"谢太傅东山士女图","dynasty":"清末民国初","author":"陈肇兴","text":"寿阳已破秦师东，九十七万来如虹。冠军征讨俱股慄，吾其左衽忧桓冲。当时若无谢安石，何人静镇情汹汹。围棋却援有成算，一枰直抵千罴熊。小儿辈遂已破敌，大呼原归朱序功。福德在吴天所祚，公之先见高符融。捷书一到屐齿折，山阴对弈犹未终。古今成败无定局，临危不惧真英雄。前有费袆后寇准，谈笑却敌将毋同。中年哀乐盛丝竹，东山片石高苍穹。风流宰相作佳话，苍生妓女欢雍雍。先忧后乐任天下，朱儒议论终褊衷。箪瓢陋巷有馀快，矧乃裙屐生春风。琼枝玉树森罗列，明珠翠羽交玲珑。画图省识钟情处，千载临风怀谢公。"}