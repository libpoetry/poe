{"id":"694321","title":"次韵顾通府拟归索和章","dynasty":"明","author":"陈献章","text":"山居还有事权无，童子朝朝告水符。我得此生真得矣，公知人懒不知乎。一春花鸟篇章废，万里云霄羽翼孤。惟有白龙池上月，夜深来伴老樵夫。眼中鱼鸟异飞沉，天损真谁不受侵。别驾何须称我病，诸公那肯借人深。三年入报天官政，再命来腰刺史金。何许幔亭君欲去，虹桥跨月几千寻。"}