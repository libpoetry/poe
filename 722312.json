{"id":"722312","title":"别傅应州","dynasty":"明末清初","author":"屈大均","text":"雁门八月无鸿雁，避雪罗浮去不违。我忆罗浮有慈母，梦魂先逐雁南飞。红颜三载老风沙，处处人怜白鼻騧。金尽何须更游侠，早将清泪别琵琶。难别金城太守贤，愁心如雪满秋天。英雄自古为厮养，不必投人宝剑篇。云州白草接天低，一片边声乱马嘶。泪共桑乾流不尽，故人相忆白登西。"}