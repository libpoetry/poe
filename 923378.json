{"id":"923378","title":"奉陪府公赛雪桥公庙纪事兼呈倅幕诸君","dynasty":"宋","author":"苏颂","text":"北走出都门，寒坰冒初雪。言瞻汉三公，严祠奉遗烈。襜帷未行春，首兹荐腥血。念昨冬愆阳，时风少凝冽。长人惜熯菑，坐閤苦忧惙。遣吏造灵宇，精心致萧焫。冥感不逾旬，同云寖融结。甸畿千里间，滋液遍农畷。兆为丰年祥，仓箱行可阅。报祈礼则然，况乃人望觖。前期告祝史，按令肄仪蕝。俎豆载博肥，尊罍泲芳飶。朱轓朝启行，骑从纷交列。雍容幕府盛，陪预愧蒙拙。联行趋閟宫，就位修罄折。拜望已告虔，叹咏想奇节。惟昔汉之季，奸雄逞权谲。公初任州郡，超然脱羁绁。敢犯跋扈锋，终正狡吏谳。霁威遁世贤，先觉安民杰。举当仇无避，义在亲则灭。入朝掌武事，出塞受师孑。胡尘息边土，蛮貊窜巢穴。屡进行惟危，保终名不缺。世阀著庙鼎，庸勋刊冢碣。清风邈千载，血祀岂尝绝。时其福善事，乡人每谈说。水旱或禜雩，响应甚昭晰。神实依于人，祷祀戒轻媟。今兹罄诚礼，庶可消眚孽。府公台阁老，家声继皋契。都圻出居留，条令见施设。芘民慈惠师，事神粢盛洁。威行肃群豪，政成除一切。贰车实邦英，诸僚亦时哲。儒雅资缘饰，吏治赖关决。非才荷宽矜，幸免事卑屑。方欣盍簪得，载咏嘤鸣阕。期会间亦希，宴游时岂辍。嘉此岁事和，乐哉民共悦。览古极优游，言归日将昳。"}