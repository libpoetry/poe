{"id":"685629","title":"霜降日砍脍作三首","dynasty":"明","author":"邓云霄","text":"持竿坐石本忘机，笑尔溪鱼自献肥。丝卷银鳞秋水冷，刀裁玉片晓霜飞。挥杯遥酹青腰女，罢酌寒添白袷衣。漫道莼鲈动乡思，宦游今见几人归？醉来万事不关情，颇爱盘堆雪脍清。秋爽自宜尝俊味，朝餐兼得解馀酲。钓鳌东海人难到，弹铗侯门世所轻。那似严滩一竿竹，寒江长映客星明。快心何必荐江鲜，感物悲秋意惘然。人羡嘉鱼鱼羡饵，霜催寒水水催年。已看野鹤如疏鬓，且与渔郎结净缘。寄语白龙莫轻出，抱珠潭底且高眠。"}