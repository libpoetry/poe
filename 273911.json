{"id":"273911","title":"翠楼吟·曲槛藏花","dynasty":"现代","author":"汪东","text":"曲槛藏花，虚帘伫月，梧桐凤栖修干。丹青传妙笔，定曾识、吹箫佳伴。词流徵遍。看浅拂朱丝，争题黄绢。春将半。偶教乘兴，细吟閒玩。几见。垂老姜郎，有暗香疏萼，小红低按。箧扃元自好，恨谁把、并刀偷剪。凄迷魂断。似美妾难归，连城休换。重来看。待钩新稿，碧双栖畔。"}