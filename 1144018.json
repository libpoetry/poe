{"id":"1144018","title":"鄱阳汤仲材以其家息庵存斋东涧三大老鄂州黄龙寺僧惠璋入石诗装为一轴求士大夫赞颂紫阳山下方回之先人字元章嘉定甲戌与晦静先生同年为下偈言而不及此意可乎仲材能作祇夜回作伽佗可也","dynasty":"宋末元初","author":"方回","text":"黄鹤矶头百战尘，黄龙诗刻尚如新。终然岘首碑安在，羊祜元非死朽人。息存东涧三汤老，文我平生尽见之。身到黄龙山几度，却惭欠读惠璋碑。晦静先生甲戌榜，元章先子幸同年。升沈一付六如梦，休赋青云紫陌篇。水绕芝山过紫阳，倒流不解上南昌。两家俱有传灯子，始信真源气脉长。"}