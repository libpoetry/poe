{"id":"983085","title":"吴烈女","dynasty":"宋","author":"翁森","text":"士习与世换，一堕不自持。宁如二女子，至性不自移。人之能为人，所惧大节亏。吾父死汝手，吾身岂汝随。匪云随我节，义合同其归。空山雨流血，白日寒无辉。女子有是哉，道旁为嗟咨。北风飒万类，始见青松姿。有女焯其行，发潜可无诗。死其身不顾，身后遑所知。伤心复伤心，风味日以漓。寄语读书者，曷不愧于斯。"}