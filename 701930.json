{"id":"701930","title":"和吴生韵","dynasty":"明","author":"黄锦","text":"谈经声教溢桥门，底事于今谁共论。去国有心悬白日，忧天无语对黄昏。从吴北学怀张陆，佐汉宗儒鄙叔孙。愧我不材耽栎社，置身丘壑漫称尊。曾窥瀛岛履蓬山，遗草犹存石室间。搢笏披书香袅袅，垂绅奏赋佩珊珊。一归岭峤愁榆暮，岂有琼芝驻蕣颜。后进如君风雅少，瑶篇赠我不须删。"}