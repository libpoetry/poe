{"id":"1226853","title":"题董北苑山水","dynasty":"元","author":"鲜于枢","text":"爱山不得山中住，长日空吟忆山句。偶然见此虚堂间，顿觉还我沧洲趣。阴厓绝壑雷雨黑，苍藤老木蛟龙怒。岸石荦确溪涧阔，知有人家入无路。一重一掩深复深，危桥古屋依云林。是中宜有避世者，我欲径去投冠簪。源也世本膏粱子，胸中丘壑有如此。后来仅见僧巨然，笔墨虽工意难似。想当解衣盘礴初，意匠妙与造化俱。官閒禄饱日无事，吮墨含毫时自娱。谁怜龌龊百僚底，双鬓尘埃对此图。"}