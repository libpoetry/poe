{"id":"1112079","title":"宫词","dynasty":"宋","author":"宋白","text":"千官朝谒五门前，一路春风蜡烛烟。宫漏乍停班已定，紫云开处望尧天。万国车书一太平，宫花无数管弦声。近臣入奏新祥瑞，昨夜黄河彻底清。律管飞灰报早春，寿阳梅淡落香裀。词人竞进新诗入，俊思无过白舍人。十二楼前御柳垂，九重城里百花时。宣州恰进红丝毯，便遣宫娥舞柘枝。彤廷立仗雪初销，仙乐空悬宴百寮。齐指终南称万寿，远平香案碧岧峣。楼前宣赦掣金鸡，大礼新成彩仗归。万岁声高天地喜，庆云飞上衮龙衣。中使传宣出未央，外宫庭燎发荣光。怪来连夜催仪注，元是平明册五王。掖庭宫女仅千人，有敕都教放出门。恋主顿忘幽愤意，促辞中使尽啼痕。翰苑新除李谪仙，鳌宫春雨湿花砖。宣来立草和亲诏，一笔书成对御前。龙脑天香撒地衣，锦书新册太真妃。宫官一夜铺黄道，却踏金莲步步归。飞烟缥缈拂楼台，才捲珠帘雉扇开。春满天颜两眉喜，玉关新有捷书来。水殿东西夹翠楼，春乘步辇过瀛洲。赭袍如日花如锦，一半宫人尽裹头。绣鞍新辔饰玫瑰，随驾堤边试马回。苑蕙香轻沙路湿，玉蹄沾得落花来。帝诰皇坟味有馀，万几无暇旋生疏。终须别置三千女，分记金华殿里书。后苑秋晴校猎归，淡妆宫女尽戎衣。数中供奉谁精熟，斜勒骄骢掠草飞。春雪轻轻洒露盘，真珠箔外玉勾栏。仙妃未起宫娃小，错报西楼晓月寒。玉殿金扉夜不扃，露华如水洗圆灵。昭阳女伴新承宠，心祝君王拜寿星。宫门閒掩兽镮斜，微雨新晴满地花。番次未当车驾出，却寻同伴学宣麻。离宫春晚雨霏霏，日晚君王带雨归。翠辇急行红袂湿，中途方忆瓦油衣。天玉风清北内闻，东朝相庆册储君。春坊晓奏元良瑞，鸡戟门西现彩云。双双金刹出宫墙，内寺幡花散道场。妃子不来春雨细，玉真公主代行香。欢笑声高出禁园，禄儿新样绣初翻。青娥阿监知非礼，心怕君王不敢言。贪领吴娃唱鹧鸪，洞箫词赋顿生疏。沉吟不记当时字，却向宫中问婕妤。棋品从来重一先，后庭无事绿窗闲。昭容不赌寻常物，言得千金紫玉环。砌台春暖映垂杨，皇子皇孙戏艳阳。半騃半骄花里闹，真珠线断紫罗囊。水晶宫闭月光铺，羯鼓声乾雨点粗。一曲未终馀思在，急宣前殿唤花奴。春宵宫女著春绡，铃索无风自动摇。昼下珠帘猧子睡，红蕉窠下对芭蕉。微雨点月汉宫秋，水殿疏萤黑处流。凤管不调慵进曲，却排银烛夜藏钩。竹宫春祀望神仙，百和烟高杂绛烟。中夜上元来玉座，五云随凤驾珠軿。小苏年少最多才，半酒扶将入内来。重饮玉钟方下笔，思泉如涌不劳催。昨日传宣唤打毬，星丸月杖奉宸游。上阳宫女偏蹻捷，争得楼前第一筹。红骑翩翩小绣旗，苑中秋雁恰来时。何妨十日方归内，料得千官总不知。萧萧宫树正秋风，虎圈门开辇路通。金屋阿娇心胆小，却嗔冯媛独当熊。御府书踪字字奇，散教宫女仿来时。研精笔法难停稳，并恨羲之与献之。去年因戏赐霓裳，权戴金冠奉玉皇。久著淡黄心觉厌，春来不敢便红妆。骠国朝天进乐时，宫商依约似龟兹。教坊风便伶官俊，全曲偷将并不知。道院秋眠对绮疏，翻思十五入宫初。花前听得君王道，禁掖三千总不如。天子今朝就食迟，延英徵得逸人归。灵台监里知嘉瑞，隔月先曾奏少微。彤管先修女史箴，清才绝妙继词林。玉纤亲出黄金赐，愈见中宫逮下心。白莲亭下柳垂丝，正是春波涮马时。宫女隔花相倚看，如龙步骤出涟漪。慢拍红牙转眼波，念奴楼上一声歌。春喉爽朗天颜喜，不遣帘前乐器和。乐府新呈按舞图，教时仍遣促功夫。梨园弟子知天意，月五楼前欲大酺。南宫春榜奏贤良，万乘临轩试一场。赋出御题深称旨，状元先拜秘书郎。春云如鹤惹银台，银榜宫门隔水开。女史尚书供甲令，玉妃明日祀高禖。御制新成喜雪篇，六宫传写满香笺。金銮殿女曾偷和，不敢将呈万乘前。雪鹘轻笼好六梢，五方供进内家调。灵和殿上乘风飏，一点秋星印碧霄。宫花灼灼柳绵绵，一道春风响静鞭。驾出未知何处去，月华池上教龙船。丝丝新织御■缰，紫燕春鞍照地光。双控坠梢皆侍女，玉鞭柔软拂垂杨。龙焙中春进乳茶，金瓶汤沃越瓯花。玉堂宣赐元承旨，明日登庸降白麻。新生帝子浴漪兰，三日宫中列绮筵。嫔御称觞呼万岁，笙歌一片夜掀天。日影风乌树影浓，黄门轻骑疾如风。一行御札缘何事，敕借宁王避暑宫。如何帝女降钧天，泽国增封旧粉田。仙史多才颜似玉，乘鸾消息在今年。金堂曲宴夜厌厌，仙乐声清御酒黏。不用司宫排蜡烛，海人新贡夜明帘。雪梅初谢小桃芳，院院莺啼报海棠。昨日司花新奉敕，后园差使结丁香。甘州唱罢晓光新，簇簇才人与美人。不分昭阳赵飞燕，汉皇誇是掌中身。天上鸡人唱晓筹，严妆钟动景阳楼。千门竞洗燕脂面，流作香波入御沟。东宫鸾凤卦中飞，花烛荧煌夜纳妃。明日龙楼歌舞罢，门前扫聚碎珠玑。珠为双佩玉为箫，御女长眉称细腰。诏赐公卿纵游赏，春来频放紫宸朝。春风法曲舞霓裳，绣罢深宫请赐香。司宝传言贵妃坐，真珠帘映雪衣娘。红笺一幅捲明霞，纤手题诗寄大家。檀口微吟绕廊柱，濛濛春雨湿梨花。麝波兰滟涌温汤，白玉莲花吐异香。春雪怕融偎侍女，尚衣新进蹙金裳。鹦鹉今朝在辇竿，辇官防护换肩难。逡巡渐入花深处，却索低骢鞴玉鞍。裹头宫女浅妆梳，选入昭阳奉玉舆。一曲新声春称旨，赐绯教赐小金鱼。春赐千官宴喜钱，任从行乐太平年。三十六所春宫馆，一一香风送管弦。水心高殿接兰塘，才拂龙须一簟凉。瑟瑟枕函云母帐，冰盘仙果近人香。春封东岳罢泥金，羽卫还宫禁禦深。昨夜祥风来入律，侍臣朝进五弦琴。万方琛贽泛云涛，来庆星枢电彩高。宴罢乐声移别殿，对花重换赭红袍。年来春早过新丰，只向官池祭玉龙。一片香云千里雨，樊川杜曲绣重重。绣骑前驱尽国娃，芳园初看牡丹花。千官狼狈如蜂蝶，回避杨妃七宝车。春水绫纹积翠池，凌波仙鸟拂花枝。黄衣宫使宣阎相，错入中书唤画师。鱼龙百戏闹嘈嘈，戏罢珠楼日色高。移入芳林排小宴，赤瑛盘里进樱桃。外国人来献宝珠，琉璃双眼赤金须。奇形不欲宫中见，诏遣滕王进画图。蚕馆春晴阴绿桑，亲蚕天气日初长。九嫔参酌前朝礼，须戴金钗十二行。天地储祥集凤麟，凌烟高阁写功臣。宫中记得鸦儿句，偏问虞南第几人。禁脔成功大殿邦，入朝宫骑绣双双。九霄弟子黄金辇，十万人家凭看窗。春来车驾入西都，父老千人拜路隅。潜问马嵬端正树，枝条犹似旧家无。腊日天寒苑猎迟，猎回诸卫龊枪旗。女真王子新朝觐，旋遣黄门赐口脂。寒食宫中也禁烟，郁金堂北画鞦韆。梨花明月皆如雪，时送清香到酒前。玉管金筝入夜调，今宵灵匹下青霄。穿针斗巧香烟湿，楼阁层层拂虹桥。绣衣宫女把宫门，不遣中人谒至尊。晚霁微行向何处，灞陵原接杏花村。殿角风琴细韵移，烛台春幸翰林时。三更向尽诸宫闭，犹在金銮夜赋诗。幕次春排晓御楼，千官贺雨拜珠旒。斜阳却幸鸳鸯殿，袍裤宫人尽筑毬。骊山讲武六师回，日月旗高过苑来。鞭入夹城箫鼓动，材林轻骑闹如雷。虫响金阶捣练天，玉狻呀口喷香烟。来宵待赏中秋月，剩取珊瑚饤御筵。月殿闻随羽客过，桂宫门外近天河。常娥装束还何似，潜问君王记得么。便路横穿玉兔门，夜宣狎客宴金樽。江郎才俊思华别，赐坐从容索绣墩。重阳菊蕊泛香醪，上寿因添饮兴高。玉项琵琶犹未快，别宣金凤紫檀槽。上苑欣逢祓禊辰，踏青因过望贤春。连昌宫使开金锁，步障花深不见人。节假君王不坐朝，斗残芳草日难销。樗蒲长幸皆宫戏，输与昭容玉步摇。花萼楼高望柳堤，春桥横水短虹蜺。五陵游侠翩翩过，半脱朱袍斗锦鸡。虢国威仪过薛王，担夫争路气扬扬。宫嫔后出香车送，飐碎钗头玉凤凰。秋天如水月如霜，玉笛风清曲破长。众乐任高声迥别，六宫齐道是君王。今夜金吾不禁街，灯山火树准宣牌。长安一片星河里，丹凤楼高众乐谐。太液春波浅荡舟，花如血点水如油。波臣莫织青丝网，自有银轮翡翠钩。五岳无尘四海清，太平天子爱长生。蓬莱方士壶中宿，旋种仙芝一夜成。南内天花照从官，上皇春醉圣情欢。月中閒说骊山事，笑向将军道阿瞒。绣额珠帘窣地重，微风吹动牡丹枝。金笼鹦鹉耽春睡，忘却新教御制诗。便殿沉沉永巷秋，宫中击拂最风流。参差玉指和花数，恰到君王自得头。宫棋初罢请银笙，合曲偏宜钿面筝。未伏延年花下唱，金钱百万赏新声。春营小殿号披香，宣借天孙作学堂。李白宫词多好句，侧书红壁两三行。"}