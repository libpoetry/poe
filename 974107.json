{"id":"974107","title":"周文显之子来过因斯远过余于智门相与坐于遗爱亭上书所见附寄文显","dynasty":"宋","author":"赵蕃","text":"仲冬六日如春旦，偶向溪亭适吾倦。山耶云耶远莫知，但见青苍属仍断。其馀杂树亦稍稍，复有深溪临断岸。谓言雨后当有梅，倚薄敷丛忽陵乱。一杯共摩石田甘，走笔题诗待君窜。因之并寄伯仁君，傥肯来游驱款段。"}