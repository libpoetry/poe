{"id":"677821","title":"答陈沧洲留别之作","dynasty":"明","author":"高柄","text":"海上春欲暮，楼头花满林。一樽风雨夕，千古幽期心。平旦忽惆怅，怆然惜离襟。踟蹰歌白雪，留赠比黄金。十日不尽欢，临岐徒悲吟。举目望霄汉，浮云蔽重阴。沧洲渺何许，春水洪涛深。此别非万里，无时间徽音。以我子猷船，期君安道琴。毋为叹白发，岁晚重招寻。"}