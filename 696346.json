{"id":"696346","title":"园居十首","dynasty":"明","author":"郑学醇","text":"十年真窃禄，五亩始为园。平楚遥当户，江流曲抱村。旧盟存水石，避俗厌卑喧。万事无营虑，端居独寤言。丘壑吾将老，何妨日闭关。物随时共适，心与世俱閒。乱水皆通海，疏林不碍山。幽栖惬真性，渐喜鬓毛斑。曲径沿涯入，长松手自栽。云迎江树合，帆背夕阳来。玩世吾何有，全生但不材。高林待归鹤，逗瞑尚迟徊。方沼才盈亩，春深亦种鱼。鸟知求鸟唤，吾自爱吾庐。弱柳经烟媚，新荷及夜舒。溪边小红翠，采采满怀裾。野望晴偏阔，青山不厌贫。霞烟如待我，水竹最宜人。有客论诗草，呼童漉葛巾。陶然深一醉，款语任吾真。观物通玄理，翛然野趣长。鱼因新水陟，鸟为怯风藏。社鼓村中急，耕农节后忙。地偏无应接，人或拟柴桑。一榻常高枕，蘧蘧梦亦安。鸟飞天向曙，江静阁疑寒。盥栉时都懒，琴书日自欢。起看墙外竹，碧色自檀栾。药裹供吾老，幽栖性独便。每寻高士传，无复远游篇。柔橹村烟外，江流夕照前。沙鸥吾与汝，相对可忘年。秋水平江步，家家促纬萧。行云低拂岸，落叶暗随潮。飞鸟空中度，长虹雨外骄。从来会心处，濠濮不须招。地岂逃名隐，园因涉趣来。凿池开岛屿，坐石刓莓苔。衣冷浸江色，杯香袭野梅。总于尘境远，俯仰得悠哉。"}