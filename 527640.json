{"id":"527640","title":"大梁吟送李进士","dynasty":"明","author":"何景明","text":"大梁擅豪华，钜野生龙蛇。顷乘曹李辈，擢秀冠诗家。神驹并逐两超绝，凡马百万空咨嗟。李邕门下多奇士，曹是贤甥李高弟。登龙自昔忝通家，附骥相看总名世。梁王台馆罢歌钟，兔园宾客有遗踪。侯嬴旧隐夷门里，李渤今归少室峰。回望嵩高瞻岳首，即寻玄圃问河宗。可怜二子诗家秀，吾生已愧卢王后。司马黄金赋未逢，杨雄白首书空就。李当春日别燕川，曹也诵诗神黯然。蓬池更忆阮公啸，肠断洪波绿水篇。"}