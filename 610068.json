{"id":"610068","title":"再别孙无挠","dynasty":"明","author":"韩上桂","text":"双剑匣丰城，曾受张华识。一璧藏荆山，亦被卞和得。世之剑璧宁无多，不遇张卞将如何。送君之行无可赠，感激往事扬高歌。君之利器不事磨，君之瑩洁何庸摩。徒然拓落归前道，弃置深山掩绿萝。绿萝绿萝汝本无情物，瑟瑟秋风轻自拂。自从四皓守商颜，久矣豪雄多没汨。饮君酒，送君行。造物甚乳虎，壮者谁能撄。风号万叶震，水激幽涧鸣。饥杀金凤皇，落尽梧桐树。肯杂枳棘林，枉触鸱枭怒。浊洁各有怀，彼此讵相顾。送君之行当日暮，一声白鹤横空度。此调祇可令君知，道上逢人慎勿吐。"}