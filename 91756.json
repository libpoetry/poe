{"id":"91756","title":"朝天续集和陆务观见贺归馆之韵","dynasty":"宋代","author":"杨万里","text":"君诗如精金，入手知价重。铸作鼎及鼒，所向一一中。我如驽并骥，夷涂不应共。难追紫蛇电，徒掣青丝鞚。折胶偶投漆，异榻岂同梦。不知清庙茅，可望明堂栋。平生怜坡老，高眼薄萧统。渠若有猗那，心肯师晋宋。破琴聊再行，新笛正三弄。因君发狂言，湖山春已动。"}