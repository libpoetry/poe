{"id":"534751","title":"题一山寄迹卷","dynasty":"明","author":"尹台","text":"请息朱弦唱，听我一山吟。绮甍绣户围碧草，王孙第宅何深沉。黄金为涂丹雘错，赤玉垂栊摇珠箔。罗帷不捲春风回，黄鸟啼断青林阁。嗟君何处得一山，乃在曲台飞榭窈窕间。芙蓉巘崿媚虚牖，翡翠岩壑标重寰。云烟閟缥缈，水石纡潺湲。莲洞之中老仙伯，题以寄迹悬轩颜。君有高才异凡俗，奇篇秀句纷盈椟。半亩恨违碧野居，一蓑欲挂苍林卧。期骖白鹿戏嵩阳，思跨青牛出函谷。古来贵胄多仙俦，岂必蓬巷殊华屋。一山何在君神游，虽名寄迹同真求。蓬壶近接九丘岛，弱水不隔三神洲。虹屐迢遥捐峻峤，风帆咫尺停安流。君乎无忘此佳意，超驾云气行八州。"}