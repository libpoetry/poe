{"id":"50601","title":"永乐初给事姚伯善采木广右被瘴客死殡及六十","dynasty":"明代","author":"沈周","text":"惟昔永乐初，皇帝治明堂。取材苍梧野，在楩楠豫章。公素侃察闻，百辟得激扬。譬如公输子，材悉良不良。此行固天简，公亦喜自当。握节指八桂，伐鼓官舲扬。惟木弥万山，计材不计章。昂霄及耸壑，乃适于栋梁。此处瘴疠地，气候日不常。无人事绥复，其魂怅彷徨。枯藤束木函，一殡六十霜。但知彼有殡，不知在何方。虽剧返葬心，日月何忙忙。天实使汤公，官广得其详。书报在全州，湘山寺之旁。如因曼父母，始知墓在防。二子读书毕，哭踊如初丧。榛行不择日，即日裹糇粮。鹤云兄当住，小弟力颇强。出门当严冬，雨雪满大荒。九溪多鼍鳄，鼓涛播舟航。五岭饶虎豹，磨牙引饥吭。鹤行无恐怖，孝至胆气刚。达彼全州境，入寺悲荒凉。宛然三门侧，有垤记其藏。拜之号三绕，闻者痛肝肠。发函升輀车，奉还万里乡。蔼蔼桑梓里，郁郁楸梧冈。况与元配合，孤雌成鸳鸯。呜呼二子者，生死有耿光。虞山若增高，琴川若增长。"}