{"id":"1236904","title":"送林景惠和兴化教谕三首","dynasty":"元","author":"洪希文","text":"华星何历历，际此时休明。向来章甫冠，太平皆长缨。某也收科第，濯濯邦国桢。某也受书礼，拟作观光行。侬亦清浪儿，岁月徒峥嵘。寿陵欲进步，蹇涩路不平。岂不念憔悴，借誉无公卿。逝将买一廛，空谷为耕氓。歌声出金石，聊以陶吾情。朝游夹漈山，漈水何涟漪。暮登石门山，山石亦差差。水石太古色，山人去何之。君今游此山，为予访颓基。多谢吹藜翁，七略今有归。矧兹十室邑，文献犹庶几。君子乐育才，薪槱理不遗。白袍久延伫，雪立风披披。喣之以惠风，畅若春阳熙。前程虽云迈，来者犹可期。昔我侍吾翁，设教山水乡。抠衣琴册暇，问礼俎豆行。在寝皆渊骞，籍湜走以僵。五年饱藜苋，粗粝甘我肠。别我事瓦解，改邑从新冈。蓁荆暗丹雘，岿然鲁灵光。回首三十年，追忆成荒唐。独有溪水声，弦诵犹琅琅。"}