{"id":"822500","title":"忆旧游 其三","dynasty":"清末近现代初","author":"周岸登","text":"雁来人是客，雁又归人，今尚天涯。待寻书空字，但云罗暮碧，淡点栖鸦。暗尘乍簌玫柱，凄调落平沙。恨泪菊迟开，霜枫渐染，也当看花。登临怕回首，记信马东门，扶醉南斜。辽鹤归飞后，叹巢林江燕，知傍谁家。杜陵健笔犹在，吾道一龙蛇。任写尽残砖，诗魂渺漠秋梦赊。"}