{"id":"1202021","title":"摸鱼儿","dynasty":"元","author":"马熙","text":"买陂塘旋栽杨柳，参知渔艇机务。巨川冒涉风涛险，此际缆烟维雨。朝泊渚。到日落沧波，移傍寒梅屿。翠禽无语。甚雪意方深，月明空载，独棹始成趣。銮坡梦，年少纷纷权许。功名更欲侔吕。桃花浪暖多肥鳜，不识绿蓑词句。常载醑。岂特与、笔床茶灶联文谱。闲忙今古。是世上何人，渊明日涉，董子不窥圃。"}