{"id":"609101","title":"叨转宫僚与右谕德范公左中允吴公右中允冯公右赞善林公皆以九日上官宴春坊署兼呈左谕德叶公洗马袁公","dynasty":"明","author":"区大相","text":"元良天下本，官属百僚优。忝荷荣恩并，殊非德望侔。丝纶仍旧职，羽翼逊良谋。预睹三朝节，先陪四辅游。圣情钟鹤禁，天气爽龙楼。桂发仙宫丽，梨红御苑秋。菊辰歌式宴，玉署湛方流。勉副家丞实，终惭端士求。"}