{"id":"87101","title":"访李公晦山居","dynasty":"宋代","author":"刘克庄","text":"鸟洲在桥北，我仆云路迂。语仆尔何知，彼有高士庐。问樵得处所，林樾尤扶疏。修竹仅万个，古梅非一株。小畦植蔬果，复有沼可渔。下马式篱藩，摄袂循庭除。不闻鸡犬声，茶烟起庖厨。伊人道义富，岂比山泽臞。萧然蓬蒿中，尚友泗与洙。古来连云第，翕赫众竞趋。渐台暨郿坞，变灭才须臾。圣门不朽事，乃属陋巷儒。愿君长保此，是亦颜之徒。"}