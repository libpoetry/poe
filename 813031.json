{"id":"813031","title":"煎茶坪题壁","dynasty":"清","author":"张问陶","text":"子规不作去年声，猿鸟都萦故国情。清浊泉流如有意，高低山色总无名。人从虎豹丛中健，天在峰峦缺处明。一笑云林归便得，向来烟景又谁争。棕榈高下一重重，百尺天梯仗短筇。急瀑飞声争大壑，断云作势补奇峰。红毡隐约骡纲细，黑箐深沉豹雾浓。何处钟鱼响林未，欲从灵界问仙踪。"}