{"id":"984010","title":"和王使君惠诗酒韵","dynasty":"宋","author":"袁说友","text":"我生纪历三逢申，久矣只影谁为亲。恋彼溪山意已在，举目更友君子人。言论道德归大醇，葑菲下采颜色温。买羊一见慰饥渴，载酒三就忘辛勤。今朝好语几盈门，排攒炫晃惊童孙。字向纸上欲翻舞，句生妙处增清新。推窗更沃嗫嚅口，便觉四体陶然春。嗟予从此毋多作，君方袖手韬奇略。诗坛行即拜将军，莫谓小儿多浅薄。"}