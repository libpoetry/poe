{"id":"1123582","title":"自越趋明上虞道中和季申梅四首","dynasty":"宋","author":"赵鼎","text":"关山戎马信音稀，肠断无人寄一枝。沾酒西城联骑入，上林踏雪探春时。孤标亦自惜幽姿，折赠行人第几枝。万斛清愁江上雨，曾看结子欲黄时。玉瘦香寒不自持，潇然冷蕊暗疏枝。向来几许闲花木，及见春光烂漫时。天与清芬心自知，丛林深处出纤枝。发明无限春消息，正是风霜作恶时。"}