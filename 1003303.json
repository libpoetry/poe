{"id":"1003303","title":"答黄叔旸","dynasty":"宋","author":"游九功","text":"冥鸿倦云飞，敛翼退遵渚。秋虫感时至，自野来在宇。老我久合归，溪山况延伫。俯此沙水清，面被烟尘聚。龙断既冲冲，澜倒亦吁吁。岂无砥中立，而不改风雨。忽忻远寄声，秀句盈章吐。灿烂炯寒芒，晴空见冰柱。颇闻词场笔，漫焉叶如土。黄粱枕上过，得之亦不处。独行固不移，犹在审去取。"}