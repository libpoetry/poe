{"id":"487735","title":"读姚新宁苦竹记有感赋此为赠","dynasty":"明","author":"佘翔","text":"我生何不辰，苦作乱离人。感君词更苦，读罢重酸辛。城池初搆难，衣冠尽涂炭。四顾纷戈矛，仓皇何所窜。君自越危城，无人问死生。形骸半摧折，豺虎复纵横。僵卧坑堑底，自分必死矣。全生仗素交，急难故如此。万死始归来，妻子一悲哀。旋复经刀锯，洒血遍蒿莱。残生空落魄，世路黄金薄。亲知反覆间，谁能重然诺。天意不可知，骨肉重相随。患难流离际，岂非玉汝时。神物不终弃，青云看立致。领牧到海涯，治行称独异。倭兵纵烽烟，士卒困戈鋋。临危一转战，孤城赖以全。君本名卿后，才名称八斗。何事数偏奇，所遇辄不偶。騄駬下盐车，驰骋果谁如。大鹏嗤斥鴳，天地鼓翼初。逢君话夙昔，悲喜动颜色。感激为斯词，词尽心脉脉。"}