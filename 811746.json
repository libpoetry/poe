{"id":"811746","title":"题赵桐孙鸿爪集","dynasty":"清","author":"石中玉","text":"一字一行泪，奇诗乱逼成。刀边逃黑劫，灰里吊苍生。抑塞忧时志，悲凉变徵声。长歌为击节，罢酒涕交横。《悼亡》潘岳赋，《忆弟》杜陵诗。百感逢秋集，孤吟有梦知。寓公嗟落寞，病骨枕支离。余亦同枯寂，萧萧换鬓丝。掩卷忽不怿，为君拂素琴。荒村风雪夜，何处得知音。烽火迁延久，家园感慨深。壁间一长剑，遥和作龙吟。"}