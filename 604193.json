{"id":"604193","title":"寄赠邢子愿太仆 其二","dynasty":"明","author":"张萱","text":"渴饥亦已长，结交亦相当。声气诚应求，胡为天一方。显显君子德，追琢充明堂。束发即登朝，天路独翱翔。奏赋凌紫虚，揽辔澄八荒。恋此一日养，长揖谢轩裳。矫志在玄邈，冥搜穷羲皇。逍遥翰墨林，高步东西京。咳唾成珠玑，毫素奴钟王。万卷当百城，谁能问夔龙。所嗟怀至宝，无乃迷其邦。时事亦孔棘，冯翼资贤良。峨峨头上冠，弹之向良朋。不朽昔有三，君其爱景光。"}