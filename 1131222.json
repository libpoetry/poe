{"id":"1131222","title":"张钦州挽词","dynasty":"宋","author":"楼钥","text":"少诵东窗句，从君见典刑。义襟希窦十，才刃比庖丁。古镜悲鸾偶，寒原怆脊令。恂恂守家法，兰玉满阶庭。游宦二毛侵，钦山继郁林。精神虽满腹，抚字亦劳心。肤使章交上，雌堂疾遽深。护丧嗟季子，又复丧清浔。姻好自诸冯，东床取阿戎。平时深念我，晚岁忍铭公。书字今犹湿，心期谁与同。回头三十载，洒涕向西风。"}