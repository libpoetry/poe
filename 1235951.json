{"id":"1235951","title":"三哀诗 其一 厉先生无咎","dynasty":"元","author":"岑安卿","text":"厉公予先师，侃侃国髦士。文词奋白屋，名识动丹扆。帝乡眷遇殊，曲宴锡丰侈。青衫何足云，倏忽期显仕。云何尉苕溪，露泣秋萱死。朔风撼南极，黄屋继隳圮。归栖从山云，松柯荫琴史。泪挥新亭悲，诗穷《黍离》旨。雪霜转侵凌，故里不可止。漂泊海东西，生计日彫靡。暮年赋归欤，幸遂首丘志。遗经惜无传，嗣续但耘耔。死别三十春，恨未致一慰。何当马鬣封，秋菊荐寒水。我忆总角初，群立侍师鲁。苍然太古姿，眉发垂素缕。慨思英发时，济济整风度。承家二百䙫，衣冠踵馀武。驰骋文藻林，濩落老无遇。转盼五十春，国祚倏非故。荒凉东海滨，谁复嗟罄窭。幸馀慈溪翁，诗文接情素。孙枝复萎折，宗祏凛无主。斯文竟何辜，不缀一线绪。嗟予三世交，念此转增慕。萧萧豫樟风，悲号惘难诉。吾乡山水佳，间世产英特。迩来百年间，接武愧寥寂。苍苍栲栳峰，东西峙空碧。先生擅斯名，挺挺无愧色。驰声翰墨场，群彦咸辟易。五色日迷眼，造物秘莫测。馀年付诗酒，琴书自朝夕。晚交无功师，妙语契金石。谈空眇生死，实以贫贱戚。青衫固不就，纵就国步革。凄凉文会基，狐兔穴遗甓。我生恨后时，不及风采识。空馀书一编，焚香得翻绎。"}