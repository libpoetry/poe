{"id":"978975","title":"寄太府丞王能甫","dynasty":"宋","author":"晁公溯","text":"君才雄万夫，少也备文武。前年有疆事，假守在淮浦。小试三里城，已可因吾圉。诸公职献纳，见贤自当举。虽闻对延英，尚屈丞太府。近往行芍陂，四顾多旷土。区区张全义，此老安足数。河南十八县，髑髅相撑拄。犹能披荆棘，著手为摩抚。期年如承平，何但兴百堵。封内我得为，幸梁为之主。况今天子圣，锐意思复古。若人果尽用，功利非小补。吾将以是卜，日望来告语。"}