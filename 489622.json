{"id":"489622","title":"河之水","dynasty":"明","author":"袁华","text":"河之水，流瀰瀰。出昆崙，导熊耳。踰龙门，激吕梁，吾不知其几千里。但见浊浪溷淈，东驰入海日夜去不已。奔湍水瀺灂，断岸石埼礒。北风扬沙双目眯，一夫操舟众夫舣。长年百丈上急洪，十步趋前九步止。蒲伏力争磨旋蚁，戏马台倾进履桥圯。芒砀云飞大风起，汉楚英雄俱已矣。吾闻千年一清圣人生，圣人临御河当清。河之清，万方宁。万方宁，歌升平。"}