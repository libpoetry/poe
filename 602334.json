{"id":"602334","title":"肇祀重光卷为陈冠儒题","dynasty":"明","author":"陈履","text":"吾宗冠儒氏，抱艺南海湄。平生学孔颜，事事余所师。上念先德隆，水木兴遐思。肇祀修明禋，甫田载营菑。甫田日伊何，乃在宁州阳。夙世播获勤，春秋奉蒸尝。中叶倏遘屯，膏腴日云荒。念哉慈孙怀，恻恻含辛伤。辛伤何以为，日夕搆良图。经营理旧疆，钱镈夷榛芜。率彼弟与昆，竭力南亩趋。吁嗟肯获心，今世谁与俱。肯获何所希，所希黍稷馨。黍稷何以馨，藉之羞神明。瞻彼南坑田，平秩今西成。慇勤示来昆，千秋奉粢盛。"}