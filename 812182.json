{"id":"812182","title":"冒雪访灵皋留饮话旧","dynasty":"清","author":"成文昭","text":"过江访名流，长衢硙春雪。荦确双屐鸣，洒裘见飘撇。芜城记识君，怀抱为君竭。淮阴复判袂，离怀剧纷折。日月忽不居，三年忧惙惙。鱼素一再通，慰寄亦更迭。岁寒一寸心，相期无作辍。我泛楚江来，相思肠百结。今日叩君门，拜君谢久别。隔牖竹风惊，排檐冰溜咽。围炉话一镫，佳吐霏如屑。桐城戴褐夫，笔如剑砥锷。洒洒千万言，才大罔羁缚。怀宁刘古塘，五字妙绰约。陶镕汉魏间，峻洁不苶弱。君常评两君，爱其态磅礴。无意附时贤，有眼到古作。充其笔所至，直欲无空阔。鲰生抱痂癖，枯吟穷錾凿。摛辞乏精英，冥搜滞糟粕。自顾意不强，足供人嗢噱。君独谓不然，试学二子学。胡不读《离骚》，二百再咀嚼。排奡入贴妥，纤艳归淡泊。我初不子欺，子无宿我诺。人生几合并，难可预期拟。龚君主我久，怀友念乡里。花晨及月夕，有叹不容已。予时勉慰之，君归日可俟。君归定念我，与今念友似。我安得好怀，二友梦寐里。言之大笑乐，星霜速以驶。我忽来江南，对君念龚子。龚君念二友，此日增愁垒。我将归对龚，语此还思尔。君宁置二友，相思复谋始。山水自高长，梦魂还尺咫。人生几合并，天风蓬蓬耳。"}