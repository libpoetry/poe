{"id":"491478","title":"楚酒苦如檗歌","dynasty":"明","author":"刘崧","text":"楚酒苦如檗，燕酒毒有灰。自能螫喉吻，何以宽心怀。不如江南有美酒，香如芙蓉色如柳。小瓶浮蚁信宿成，大瓮沈醅十年久。饮之不鸷亦不狞，温温如春和且平。丹田微蒸香露溢，着面已觉赪霞生。当时放意事杯酌，倒海回山恣行乐。有时醉倒黄公垆，卧看山花酒中落。一从远游楚与燕，苦曲黄米无甘泉。刮肠呕胃甚荼蓼，使我颦蹙清樽前。何时南归事林亩，邻曲招寻二三友。呼儿多与种秫田，日日花前饮春酒。"}