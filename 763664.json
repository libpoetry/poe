{"id":"763664","title":"一萼红 秋兴","dynasty":"清","author":"曹尔堪","text":"盼芳洲。有白蘋几许，分绕绿溪幽。树老藏鸦，芦深避雁，渔歌唤起沙鸥。轻梦随一枝短橹，睡过了、枫叶伍塘秋。怪煞西风，故将残柳，绾住闲愁。堪叹驹阴如驶，挽江边逝水，佳丽难留。云散巫峰，雨昏湘浦，魂消燕子矶头。亲曾见，偎红倚翠，就今日、霜鬓对寒篝。暗数当年豪举，分付东流。"}