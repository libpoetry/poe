{"id":"85981","title":"贺新郎·绝顶规危榭","dynasty":"宋代","author":"刘克庄","text":"绝顶规危榭。跨高寒、鸟飞不过，云生其下。斤斸无声人按堵，翕曶青红变化。览城郭、山川如画。阁老凤楼修造手，笑谈间、突出凌云厦。台上景，买无价。唾壶麈尾登临暇。似当年、滁阳太守，欧阳公也。倾倒赣江供砚滴，判断雪天月夜。更唤取、邹枚司马。铜雀凌歊歌舞散，访残砖、断甓无存者。馀翰墨，被风雅。"}