{"id":"56610","title":"题李白对月图","dynasty":"明代","author":"方孝孺","text":"明月出高树，上悬青天中。下有万顷之长江，扬波泛彩清若空。江风吹人色凄凛，此时对月谁能寝？十千斗酒何足论，举杯宜就花前饮。花前饮酒无与俦，酒酣意气轻王侯。仰招行云不可得，但见月与河汉俱西流。仙人伐桂树，玉女倚琼楼。顾盼暂相悦，弃去终莫留。昨日已浩浩，今日复悠悠。人生如飞光，及时不饮空白头。君不见月中玉兔捣灵药，不能医此万古愁。何如醉卧长不醒，天地与我同虚舟。混混六合间，浩然何所求。"}