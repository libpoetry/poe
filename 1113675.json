{"id":"1113675","title":"城南蒋庄四首","dynasty":"宋","author":"李长民","text":"愁卧愁亭上，兰时忽过中。幽人倦赏物，青帝谩施功。柳眼依依碧，桃梢冉冉红。真须家酿酒，一醉百花丛。郊居人事绝，倦暑每晨兴。莲□池中佛，笋供林下僧。吟馀厌蝉噪，望远喜禾登。朝市忘怀久，何劳羡赐冰。今旦商飙起，萧然云气秋。稚蛩工促织，老蔓拟牵牛。莫赋潘安阁，聊登王粲楼。家园归未得，孤梦绕松楸。寒来惟喜睡，忽忽又朝暾。地迥霜逾白，庭空鹊自喧。甑头烟半吐，盏面酒微温。莫问乌银价，晴檐好负暄。"}