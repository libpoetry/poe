{"id":"736322","title":"赠汪苕文民部","dynasty":"清","author":"梁佩兰","text":"垂杨叶老莺乱飞，牡丹花尽黄蜂稀。桑乾河水长三尺，渡头舟子催人归。我独临时归不得，搔首看天判南北。长安当面背面尘，孤客缁衣素衣色。结交有何意，要识公与卿。蹩躠骑短驴，翻来马狰狞。马长驴短坠沟下，睨人玉鞭鞭玉马。投刺多逢谒者嗤，入门反被官奴骂。斸桐为琴琴有心，缲丝作弦弦有音。提琴拊弦按宫徵，不向大雅当谁寻。羡君文章飞健笔，爱君诗句无人匹。若复相寻不相见，男儿何处投胶漆。上天一明月，照尽万古人。人人就月照，安问故与新。我有一颗珠，得自龙王宫。十年系衣带，光彩与月同。试持比月恐不及，海中长有鲛人泣。"}