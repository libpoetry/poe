{"id":"1123609","title":"赠如璧长老二首","dynasty":"宋","author":"赵鼎臣","text":"少游太学饶夫子，老倚清松璧上人。好与惠休为后嗣，直疑贾岛是前身。浮萍暂聚曾交臂，独鹤孤飞遂绝尘。肯念故人今白发，与云出岫莫辞频。自为云山作主人，更邀麋鹿作比邻。一斋一粥今禅伯，无姓无名古逸民。尽了委缘心似水，未捐习气笔如神。丐师石上菖蒲节，要度人间八十春。"}