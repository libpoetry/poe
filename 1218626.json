{"id":"1218626","title":"六合郭节之听琴诗卷","dynasty":"元","author":"成廷圭","text":"天下几人弹古琴，爱之不惜千黄金。春雷上天霹雳死，至今古调空消沉。金徽玉轸久寂莫，断文剥落尘埃侵。钟期一去不复返，况乃四海无知音。松风泠泠白日静，山水定以娱冲襟。无弦之趣世莫识，悠悠千载渊明心。古人今人若流水，善听善弹能有几。六峰隐者吾故人，得天下名亦琴耳。"}