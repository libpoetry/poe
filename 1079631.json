{"id":"1079631","title":"余病不能蔬食惧有五味口爽之责作诗自戒","dynasty":"宋","author":"吕本中","text":"君不如屈大夫，夕餐但秋菊。又不如颜平原，未昼且食粥。虽知舌本欠滋味，颇觉和气实其腹。痴人要盈馀，椒有八百斛，钱有一百屋。鼎俎涴腥膻，杯盘眩红绿。四方采珍异，亦未极所欲。宁知下箸处，但有一饱足。坐偿姓命债，百死有未赎。何如野僧饭，晚菜下脱粟。撞钟击鼓坐高堂，童奴唱饭来相续。竹间新笋大如椽，树头老耳肥于肉。亦不见蟹躁扰，亦不见牛觳觫。石郎爱惜韭萍齑，晋侯睥睨熊蹯熟。以此相重轻，于君未为福。"}