{"id":"525143","title":"挽白岩太宰乔公","dynasty":"明","author":"顾璘","text":"世业韦门盛，时名魏相优。铨曹标宿望，留钥领诸侯。庙议山难转，人才网尽收。金天高太华，沧海纳群流。国有蓍龟在，人传藻翰遒。江山饶赏咏，剑履独行休。再拟经纶起，俄成汗漫游。丹青归大化，帷幄罢前筹。殄瘁邦家恤，风猷史阁修。旧交纷雨泣，异域眇云愁。一奠犹无所，相知岂尽酬。唯应晋川水，遥会海东陬。"}