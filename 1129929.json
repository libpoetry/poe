{"id":"1129929","title":"春日湖上五首","dynasty":"宋","author":"释斯植","text":"绕堤莎草绿纤纤，老里吟情觉未厌。应是踏青天气近，柳条多插野人檐。晓山漠漠尽烟霏，四面楼台白鸟稀。芳草年年湖上路，柳花风送钓船归。乐天遗迹暂徘徊，路入深云满径苔。花影上栏吟未稳，东风空倩蝶飞来。雨馀蛙吹歇池塘，庭院人闲日正长。独倚画栏看不尽，海棠无处是山光。今朝才得是闲身，来往琳宫不厌频。燕葺旧巢春又暮，风光一半属游人。"}