{"id":"803256","title":"次青县索吴征君题壁处","dynasty":"清","author":"刘慎荣","text":"院翁有高弟，实惟君与洪。洪名尚逊君，君实诗坛雄。雄才遭落拓，旅次永安中。永安题旅舍，旅舍名应崇。何物贾竖人，非愚即曚聋。反讶涂抹污，用力苦磨砻。磨去旧痕迹，几与韩碑同。遂使邑人士，欲闻亦无从。无从非士陋，缘君遭际穷。穷则文亦晦，岂复论拙工。脱如青云上，应有碧纱笼。"}