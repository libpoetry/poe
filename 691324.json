{"id":"691324","title":"忆昔八首","dynasty":"明","author":"李时行","text":"一别蒿莱奉紫宸，金门通籍宠光新。清宵曳履趋仙阙，薄暮鸣珂出禁闉。万户笙歌连落日，五陵车马动飞尘。江湖此际瞻依切，清梦犹驰汉苑春。秣陵佳丽艳流霞，晋苑吴宫昔所誇。北固青山雄帝宅，长江一水渺仙槎。荒墩已没江淹梦，古巷犹传谢傅家。唯有青楼烟柳地，年年歌舞竞繁华。夹谷陶山汶水西，泰宁形胜几扳跻。东临日观三峰近，南望天门五岳低。太白楼荒销侠气，右军池古剥留题。江湖十载曾游地，乘兴何时还杖藜。甘泉猎火接天齐，塞路天寒雨雪迷。李广封侯惭射虎，刘琨报主忆闻鸡。关河杀气催杨柳，沙漠烽烟困马蹄。为报嫖姚宽北顾，元功先遣拜琼圭。忆昔吴门秋可怜，澹烟疏柳夕阳天。青山易得芳时乐，白雪难逢寡和篇。茂苑旧游孤月外，横塘新曲晚风前。祇今卧病云山隔，野水芦花一钓船。兵戈满地壮心惊，极目中原感慨生。西北转输嗟络绎，东南寇盗苦纵横。单车多垒谁堪使，百税穷檐愿息征。日暮凭轩增涕泪，江湖空抱贾生情。水落天空溽气收，微茫烟渚隔沙邱。寒催砧杵千家月，霜到关河几树秋。声断塞云闻雁过，光侵池草见萤流。感时王粲心徒切，独倚荆南万里楼。云萝露草径西东，尘世幽缘不易逢。招隐尚怜丛桂在，问奇谁负酒杯空。青山日暮云随杖，碧海秋清月满篷。一自烟霞拌懒散，弋人宁复慕飞鸿。"}