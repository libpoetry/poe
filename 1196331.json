{"id":"1196331","title":"奉和御制寒食十韵","dynasty":"唐末宋初","author":"徐铉","text":"朝阳散宿烟，登望思悠然。檐影晴偏暖，云容晚更鲜。共欢时景好，不惜岁华迁。旋试娇骢步，新调宝瑟弦。宫花红照耀，御水碧潺湲。歌吹清连夜，辎軿丽满川。依林张幄幕，夹道建鞦韆。仙乐来天上，祥光起日边。游丝轻冉冉，芳草绿芊芊。圣制如春色，周流遍八埏。"}