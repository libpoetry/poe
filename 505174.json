{"id":"505174","title":"豫章秀才歌","dynasty":"明","author":"张宇初","text":"丰城古剑气，化作豫章木。上摩牛斗墟，下荫湖湘曲。吴刚钟秀山岳英，入地深根拔苍玉。绿发穷经会化机，博究儒玄尽膏馥。中罹兵革涉艰危，花鸟春深林谷非。故园无处觅归棹，琴寓幽寻芗水涯。授业黉宫蔼佳誉，一朝荐剡光彤墀。束书秘阁环帝胄，藩府歘受贤王知。晋祠雄峙太行北，燕树秦峰护今昔。我王嗣位焕文明，鸿宝珍图罗贡职。圣主深愉孝友情，宸衷岁注骈繁锡。花萼相辉古所稀，多君辅导联圭璧。谁誇袁粲梁栋材，独许王俭如珉瑰。儒冠早际盛明世，紫泥赤绂来天阶。几遂东还觅桑梓，太行古雪飘飞崖。山家夜对紫萝月，班荆石磴歌庭槐。袖出贤王珍翰美，豫章翻风气莫比。词源百斛粲骊珠，先帝恩浓宠纶语。盘根孕秀烟雾深，直干凌空霆电起。遗芳快睹千里驹，塞漠尤期甲兵洗。别绪浑添渭北思，翻疑梦绕西山雨。西山之高峰，群仙挟飞佩。欲撷南浦云，神交蹑吴汇。张华预识剑津龙，夜光直射银涛碎。冰雪高标傲岁寒，清都尽许寻鲈鲙。约我玄洲扫白云，底须钓海寻鳌背。君不见孔明老柏高倚天，柯叶翠蔓垂千年。芳名愿与悬宇宙，故人应寄归来篇。"}