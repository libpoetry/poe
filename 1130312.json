{"id":"1130312","title":"述古德遗事作渔父词八首 万回","dynasty":"宋","author":"释德洪","text":"玉带云袍童顶露，一生笑傲知何故，万里归来方旦暮。休疑虑，大千捏在毫端聚。不解犁田分亩步，却能对客鸣花鼓，忽共老安相耳语。还推去，莫来拦我毬门路。不怕石头行路滑，归来那爱驹儿踏，言下百骸俱拨撒。无剩法，灵然昼夜光通达。古寺天寒还恶发，夜将木佛齐烧杀，炙背横眠真快活。憨抹挞，从教院主无须发。来往独龙冈畔路，杖头落索闲家具，后事前观如目睹。非谶语，须知一念无今古。长笑老萧多病苦，笑中与药皆狼虎，蜡炬一枝非嘱付。聊戏汝，热来脱却娘生裤。画饼充饥人笑汝，一庵归扫南阳坞。击竹作声方省悟，徐回顾，本来面目无藏处。却望沩山敷坐具，老师头角浑呈露，珍重此恩踰父母。须荐取，堂堂密密声前句。野鹤精神云格调，逼人气韵霜天晓。松下残经看未了，当斜照，苍烟风撼流泉绕。闺阁珍奇徒照耀，光无渗漏方灵妙，活计现成谁管绍。孤峰表，一声月下闻清啸。讲处天花随玉麈，波心月在那能取，旁舍老师偷指注。回头觑，虚空特地能言语。归对学徒重自诉，从前见解都欺汝，隔岸有山横暮雨。翻然去，千岩万壑无寻处。急雨颠风花信早，枝枝叶叶春俱到。何待小桃方悟道，休迷倒，出门无限青青草。根不覆藏尘亦扫，见精明树唯心造，试借疑情看白皂。回头讨，灵云笑杀玄沙老。万叠空青春杳杳，一蓑烟雨吴江晓，醉眼忽醒惊白鸟。拍手笑，清波不犯鱼吞钓。津渡有僧求法要，一桡为汝除玄妙，已去回头知不峭。犹迷照，渔舟性懆都翻了。"}