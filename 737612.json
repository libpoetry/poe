{"id":"737612","title":"三高祠","dynasty":"清","author":"王图炳","text":"樯乌语天风，吹过松陵路。松陵何所见，落霞与孤鹜。湖峰七十二，鬟鬓出烟雾。此地可浮家，便欲牵船住。昔贤非无谓，先我办钓具。一感莼鲈秋，再感杞菊赋。步兵困冷曹，州辟失欢趣。归去固其宜，丘壑履我素。煌煌范大夫，定霸辄自许。时非季鹰时，遇异鲁望遇。如何百战雄，翻作五湖慕。英雄踪迹奇，处女幻脱兔。至今怀高义，层霄不可溯。张陆幸成名，譬彼蝇骥附。我来拜荒祠，日落垂虹渡。不独荐溪蘋，思把黄金铸。"}