{"id":"1106778","title":"挽时佥判","dynasty":"宋","author":"王柏","text":"灵辰不留兮，挽者何悲。羌茂行之皎皎兮，而今已而。惟孝友百行之首兮，何习俗之日醨。惟不亏其降衷兮，何足尚乎浮辞。灵辰不留兮，斯人永归。薤露一声兮，行人泪垂。灵辰不留兮，挽者徘徊。羌若人之秉德兮，佩先训之不回。以直道事人兮，任当路之疑猜。坎壈一官兮，穷达何有于我哉。灵辰不留兮，启社塘之夜台。薤露再歌兮，亦孔之哀。灵辰不留兮，挽者迈迈。羌前脩之典刑兮，何后生之昧昧。平乡常人之号兮，岂直欲以之而自悔。静观世道之日诡兮，盖亦恶夫奇奇而怪怪。灵辰不留兮，路曼曼乎长夜。歌薤露之三章兮，识者为之永嘅。"}