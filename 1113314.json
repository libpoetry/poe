{"id":"1113314","title":"梅二首","dynasty":"宋","author":"张嵲","text":"两京当日见初开，尚想凌云绕故台。倚竹姱姿应小驻，高楼急管未须催。伤春远目空千里，急景愁肠自九回。为说西园泉脉动，许携小队探春来。荒山雪尽水生烟，独发寒英媚远天。乱蕊凝姿残照里，瘦松含态晚风前。疑将翠袖倚修竹，若献明珰傍广川。丧乱自嗟容鬓改，攀条三嗅惜流年。"}