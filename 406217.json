{"id":"406217","title":"华严瀑布","dynasty":"近现代","author":"陈独秀","text":"湖水深且碧，波静敛微白。东注落为泷，高悬一千尺。矫若天龙垂，倒挂玲珑石。飞沫惊四筵，无语万山碧。仰瞻接奔雷，俯视迷霾雾。回首觅归途，夕阳红满树。少女曳朱裙，掩面色凄恻。自惜倾城姿，不及君颜色。列峰颦修眉，湖水漾横波。时垂百丈泪，敢问意如何。列者浴中流，吊者来九洲。可怜千万辈，零落卧荒丘。日拥千人观，不解与君语。空谷秘幽泉，知音复几许。我欲图君归，虚室生颜色。画形难为声，置笔泪沾臆。"}