{"id":"614644","title":"騄儿痘留安肃署中浃旬再举第四子又数日而就道途次有感","dynasty":"明","author":"韩日缵","text":"肃肃事宵征，霏霏犯霜雾。行行督亢中，駪駪驾骐馵。修途始祝辕，二竖苦为瘉。舐犊方萦念，将雏还可赋。儿生才五日，南行亦何遽。蓬矢未及悬，门外戒徒御。圣主展亲恩，所赖兼程布。桐叶及秋老，况兹岁云暮。岂无儿女私，其如王事趣。臣心怀靡及，呱呱不遑顾。后稷置平林，实覃声载路。而汝安车中，彩绷仍逸豫。节气虽严凝，幨帷尚温煦。劳劳行路难，无灾亦无怖。顾汝及长成，骨肉常相聚。但能荷犁锄，不必被纨素。"}