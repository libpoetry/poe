{"id":"1025951","title":"水调歌头 晁子应三十八丈见过，因□张德广对木犀水饮，次德广韵","dynasty":"宋","author":"韩淲","text":"明月到花影，把酒对香红。此情飘洒，但觉清景满帘栊。人被好花相恼，花亦知人幽韵，佳处本同风。挥手谢尘网，举袂步蟾宫。秋已半，幽涧侧，乱山中。故人过我，终夕乘兴可千钟。赖有曲江才子，坐上平章花月，不管老英雄。心事将何寄，醉语又匆匆。"}