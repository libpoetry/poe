{"id":"835482","title":"献仙音 江建霞母华淑人翠柏图","dynasty":"清末民国初","author":"王闿运","text":"欧氏灰寒，孟家机暖，长念殷勤慈母。紫诰回鸾，金觞捕鲤，春晖待报难补。写不尽、书镫味，当年折菱处。岁华暮。问从来、雪饕冰坼，几曾见、翠柏碧筠寒冱。莫作傲霜看，想人生、随分为遇。玉树庭阶，喜承欢、更有谢絮。只披图暗恨，我亦曾经荼苦。"}