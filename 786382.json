{"id":"786382","title":"书后柬张汝东","dynasty":"清","author":"洪繻","text":"昔年哭君兄，君侄才弁髦。别来今几载，君侄如我高。门前松柏树，垂垂添须绦。伊昔倚松人，墓草长蓬蒿！言之心为摧，泪比鹿门涛。当时同应试，气欲吞巨鳌。岂料到今朝，末路如斯遭！君兄已不知，君泪应滔滔。生离与死别，秋风为怒号。时事况已矣，身世随鸿毛。背中无六翮，安能万里翱！死者在黄泉，有时共号咷。剑缺徐君树，笔挫班超毫。凄风习习来，仰首望星旄。不见故人面，常想故人袍。倘见君兄子，勖之古贤豪！"}