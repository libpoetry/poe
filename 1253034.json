{"id":"1253034","title":"辛卯仲冬雨中作二首","dynasty":"元末明初","author":"刘基","text":"江城积阴愁玄冬，千家万家云水中。乌啼黄昏雁叫夜，鼓角惨澹愁悲风。青灯无光掩关坐，饥鼠相衔啼过我。读罢残书有所思，冻雨霏霏泪交堕。岁云暮矣风萧萧，木叶脱落惟空条。云浓雨细白日短，惨惨不辨昏与朝。雨中行人足斛觫，去与公家制戎服。中原豺虎正横戈，天寒风急柰尔何。"}