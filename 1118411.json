{"id":"1118411","title":"园中偶题四首","dynasty":"宋","author":"陆游","text":"绿衣粲粲咮微丹，映叶穿枝立画栏。莫恋主人惊不去，五陵年少有金丸。春深无处不春风，数树桃花乃尔红。莺蝶纷纷自常事，不应也著白头翁。忆向彭州取牡丹，蜡封驰骑露初乾。如今历尽人间事，纵有姚黄亦懒看。九日春阴一日晴，不堪风驾浪花生。画船欲解还归卧，寂寂窗扉听鸟声。"}