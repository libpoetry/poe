{"id":"491232","title":"秋日同郑同夫罗孟文田仲颍游苍山访宋曾子实故居遗址今为陈氏居矣感赋一首","dynasty":"明","author":"刘崧","text":"群峰何苍然，回抱得幽旷。偶寻昔人居，遂历青霞嶂。低连水竹交，高出雨云上。瑰奇本天设，终亦由规创。梯危与凿险，嵷嵷各异状。子孙久漂散，兵火成彫丧。回风吹禾黍，烟草亦漾漾。我行问其故，指点迷所向。呜呼前代秀，诗名宗哲匠。仓皇嘉熙末，戎马日方张。拂石事冥栖，空馀白云唱。百年总飘忽，过者一惆怅。长啸豁清秋，吾将骋遐望。"}