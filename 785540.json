{"id":"785540","title":"游丰湖 其三","dynasty":"清","author":"黄遵宪","text":"斜阳照空林，徘徊未忍去。多恋究多累，掉头未可住。我生二十年，初受尘垢污。家计竭中乾，俗状作先驱。飞鸟求枝楼，三匝方绕树。大海泛浮萍，归根定何处？渺茫发大愿，天意肯轻付。况今千里来，担簦期一遇。行锁矮屋中，蒸甑热毒注。密如营窠蜂，困似涸辙鲋。走雷转肠鸣，渴水乞沫呴。谁能出尘世，一脱束缚苦？回头望此湖，万顷迷烟雾。梦魂时一游，且记湖边路。"}