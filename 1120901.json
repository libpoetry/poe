{"id":"1120901","title":"宿琴高岩二首","dynasty":"宋","author":"周紫芝","text":"琴高古仙人，控鲤飞上天。丹炉访遗迹，邂逅馀山巅。石壁削寒玉，万仞凌云烟。隐雨有石屋，垂钓临平川。旧闻钓处石，可坐八九筵。邑宰颇呼客，醉歌日留连。里胥厌追索，挽石沈深渊。高秋见涯涘，巨石呈方圆。斯民不可扰，此理甚坦然。岂非仙圣居，未易污荤膻。馀生欣晚遇，想像追真仙。净绿不敢唾，薄暮聊周旋。长川抱空岩，春水三月深。有鱼岁一来，琐细如寸针。网鱼聚乾腊，白艇争分阴。与人作苞苴，囊纱走权门。人言投鲙残，成鱼只侵寻。岂有仙家庖，烹鲜赤刀砧。又言弃药滓，入水成纤鳞。仙事亦渺茫，讵可穷本因。不知谁作古，遗祸今犹存。杀鱼岁亿万，可易千黄金。仅令贵公子，醉嚼聊一欣。世俗自乃尔，仙人亦何心。"}