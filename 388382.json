{"id":"388382","title":"绮罗香·元宵遇雨寄姊","dynasty":"清代","author":"谈印梅","text":"客馆春迟，芳街泥滑，休问星桥火树。灯月良宵，偏是晚来风雨。想嫦娥、亦解持盈，不肯露、十分圆处。却宜人、剪烛幽窗，画檐点滴助清趣。更深还又微住。凝望朦胧，淡影凭栏无语。碧宇云寒，雁字远迷筝柱。料围炉、人在重帘，应念我、旅怀谁诉。正天涯、梦入梅花，共吟香雪句。"}