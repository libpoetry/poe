{"id":"1166616","title":"读后汉逸人传二首 其一","dynasty":"唐","author":"张谓","text":"子陵没已久，读史思其贤。谁谓颍阳人，千秋如比肩。尝闻汉皇帝，曾是旷周旋。名位苟无心，对君犹可眠。东过富春渚，乐此佳山川。夜卧松下月，朝看江上烟。钓时如有待，钓罢应忘筌。生事在林壑，悠悠经暮年。于今七里濑，遗迹尚依然。高台竟寂寞，流水空潺湲。"}