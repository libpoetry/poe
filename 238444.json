{"id":"238444","title":"咏竹·野性与俗违","dynasty":"宋代","author":"袁燮","text":"野性与俗违，澹然都无营。窗前水苍玉，未能独忘情。对之三伏中，爽气高秋横。数竿亦已好，况此繁阴成。中虚洞无物，节劲老更清。霜雪自凌厉，柯叶长敷荣。物意有相合，人心原自明。僻居寡朋侪，命汝为友生。虽无切磋语，而有清越声。入耳久亦佳，此意不可名。"}