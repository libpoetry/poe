{"id":"722854","title":"杂体诗三十首 其七 王侍中粲怀德","dynasty":"南北朝","author":"江淹","text":"伊昔值世乱，秣马辞帝京。既伤蔓草别，方知杕杜情。崤函荡丘墟，冀阙缅纵横。倚棹泛泾渭，日暮山河清。蟋蟀依素野，严风吹枯茎。鹳鹢在幽草，客子泪己零。去乡三十载，幸遭天下平。贤主降嘉赏，金貂服玄缨。侍宴出河曲，飞盖游邺城。朝露竟几何，忽如水上萍。君子笃恩义，柯叶终不倾。福履既所绥，千载垂令名。"}