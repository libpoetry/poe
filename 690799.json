{"id":"690799","title":"野人饷菊有感四首","dynasty":"明","author":"张煌言","text":"战罢秋风笑物华，野人偏自献黄花；已看铁骨经霜老，莫遣金心带雨斜！柴桑杯酒寄东篱，种菊书成在义熙；今日风光如昨否？殷勤且自把花枝。尝言爱菊耐霜威，晚节都甘与世违；只恐秋来容鬓改，几人插得满头归！天寒万木尽悲秋，谁殿群芳斗未休？寄与黄花应努力，须知摇落有黄州。"}