{"id":"1231365","title":"芸阁宴集得壑字","dynasty":"元","author":"周砥","text":"休沐出自旦，胜步非所乐。偶兹芸阁赏，得遂中林约。朱轮交广衢，绮丽涉纷错。宁复知閒燕，飞萝散云壑。池鱼可以观，幽兰可以握。金题耀缃帙，纷墨间挥霍。览物千古上，兴谣契冥漠。纵纵不复云，悠悠付觞酌。朋簪既已盍，善戏不为虐。志适孤兴远，物遣万虑薄。于世本何资，逍遥每恒若。行矣空谷深，抚心惭场藿。"}