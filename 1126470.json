{"id":"1126470","title":"王侍讲原叔挽词三首","dynasty":"宋","author":"梅尧臣","text":"衣冠今盛族，兰玉旧家声。博古无遗误，遭时有重名。魂舆临水发，灵马向郊鸣。归葬商丘外，森森柏已成。稽古逢尧舜，锵金侍冕旒。生员尊郑学，子舍预夔谋。翰苑事犹著，岱宗魂已游。无情是天地，玉树掩蒿丘。丹旐秋风急，清笳晓月寒。明衣裛草露，素士挽桐棺。行哭宾徒盛，观仪里巷殚。空馀旧编在，千载莫能刊。"}