{"id":"282272","title":"杂感·小时心旷朗","dynasty":"现代","author":"金天羽","text":"小时心旷朗，齐物游逍遥。丱角识忧患，始知生最劳。苦吟日不休，穷源溯诗骚。有时案兵略，拔剑雄儿曹。弱冠拜史阁，左马相游遨。亦复志王伯，河汾心所高。迩来百念灰，蹋壁支寂寥。如龙抱珠瞑，百怪藏秋毫。昨梦骑鲸仙，邀我驱云涛。我生命不犹，薄植等蓬蒿。不到圣处立，思与群魔鏖。鸷鸟缺大翮，喑马难长号。"}