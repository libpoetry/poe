{"id":"785559","title":"铁汉楼歌","dynasty":"清","author":"黄遵宪","text":"淫云漠漠山有无，登城四望遥踟蹰。颓垣败瓦不可踏，劫灰昏黑堆城隅。剜苔剔苏觅碑读，字缺半亦形模糊。公无遗像有精气，恍惚左右神风趋。忆公秉政宣仁日，自许稷契君唐虞。英名卓卓惊殿虎，辣手赫赫锄城狐。同文狱起事一变，先生遂尔南驰驱。洞庭寒夜走蛟蜃，潇湘清画啼猩鼯。臣心万折必东去，一生九死长征途。岂知章蔡恨未雪，谓臣虽死犹馀辜。如飞判使暗挟刃，来取逐客寒头颅。梅州太守亦义士，告语先生声呜呜。先生湛然色不变，崛强故态犹狂奴。有朋諈诿细料理，对客酣饮仍歌呼。呜呼先生真铁汉，品题不愧眉山苏。一楼高插北城角，中有七尺先生躯。铁石心肠永不变，腾腾剑气光湛卢。荔丹蕉黄并罗列，无有远迩群南膜。军书忽报寇氛炽，官民空巷争逃逋。先生独坐北楼北，双眼炯炯张虬须。跳梁小鼠敢肆恶，公然裂毁无完肤。迩来彫瘵渐苏息，无人收拾前规模。东坡已往仲谋死，起人忠义谁匡扶？金狄摩挲事如昨，铅水清泪流已枯。我来凭吊空恻怆，呀呀屋上啼寒乌。"}