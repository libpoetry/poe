{"id":"1128022","title":"清明日侍亲舆游海云寺四首","dynasty":"宋","author":"程公许","text":"和风酽日又清明，茶事惊呼探火新。整顿安舆扶鹤骨，晴郊满意赏青春。琴鹤清风久寂寥，谷居忠愤绚银钩。龛中片石费锥凿，还为两翁须点头。休问霜林鹤顶丹，空庭三尺绿新攒。从渠五老掀髯笑，我自与师盟岁寒。翛翛竹色蘸清尊，更借阴风荡午暄。博得亲颜开一笑，佳名须记寿星轩。"}