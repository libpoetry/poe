{"id":"737969","title":"万寿寺铜钟歌","dynasty":"清","author":"陆奎勋","text":"广源闸西水竹业，梵刹金碧摩苍穹。就中一殿制宏敞，梁施铁绠悬华钟。厥重万钧径丈二，何年冶尽耶溪铜。前代长陵始建国，兵戈宁谧财力丰。方袍少师特监造，小心学士书法工。《华严》全卷八十一，自表及里填虚空。《金刚般若》贯两铣，《首楞严》咒环旋虫。曩时留镇汉经厂，长鸣侯爵蒙褒封。后来移置万寿寺，土木穷极貂珰冯。楼头日俾六僧击，由旬以外闻舂容。咄哉熹庙听不聪，委鬼窃柄茄花红。论言白虎声宜哑，卧之朽壤榛菅中。销磨点点滴滴雨，剥落调调刁刁风。圣朝百度悉兴举，神物久淹还遭逢。观者合十相赞叹，远胜鼍鼓音逢逢。我生好古渐成癖，周遭细视揩双瞳。墙东高槐罥斜照，柴车欲返愁匆匆。愿以寸莛发鲸吼，人天震动开群聋。"}