{"id":"703349","title":"持福堂成移植刺桐树","dynasty":"明","author":"释今无","text":"刺桐移种福堂前，柔干融融带海烟。布叶未能遮晓日，开花先爱起枯禅。土痕蚀退根初定，雨气侵多色更鲜。留得故人遗意在，婆娑吟弄自年年。五丝续命觉难牢，种树先寻丈二高。旋有烟云归户牖，即供吟笑助蓬蒿。花开映彻千层锦，风摵喧成八月涛。髣髴峄山分异种，淹留名久入词骚。拱把而今正可怜，栽培爱尔大庭前。从来有相标无相，此意依然又惘然。海上云霞吹雨气，林间星斗照诗篇。春深叶密须防护，莫使凄凉叫杜鹃。中丞道味实纯和，执卷微言析更多。未捷戎衣歌薤露，空留山月照藤萝。庭森独树难寻梦，天丧斯人可奈何。转盻浮生吾亦幻，口碑从此寄岩阿。燕山尚有结茅茨，数载交情一梦辞。未丧此心君正活，难忘旧日我长悲。寒风有意吹松柏，墓草无情爱别离。似种冬青遗恨在，刺桐高发向南枝。万里烽烟白下归，抚棺空自湿征衣。重言共过梅花岭，伤逝同嗟弹子矶。幸有一龛分佛火，定知遗恨在金微。箕星骑得光芒甚，照树年年到十围。"}