{"id":"682416","title":"还至胥江顺庆儒懿嘉贞恭慈国诸侄来迎","dynasty":"明","author":"区大相","text":"八年思见汝，万里暂还人。兄弟皆成长，悲欢各自陈。山田数亩在，庭桂几枝新。闻道竹林宴，依然南阮贫。远道能怜叔，相将短棹迎。书常隔岁至，学有十年成。欢剧追儿戏，情多唤小名。东山棋局在，或可谢苍生。楚楚几家驹，相迎万里途。别时犹稚小，归略具髭须。见汝知吾老，逢人笑客迂。勋名休借问，终日愧驰驱。"}