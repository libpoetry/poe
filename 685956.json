{"id":"685956","title":"郊居八咏 廓处堂","dynasty":"明","author":"卢龙云","text":"草野自寥廓，茅堂此隐沦。傍林驯鸟雀，开径剪荆榛。道路风尘息，烟霞岁月新。浮云随去住，别有一家春。岁月疲奔走，归来却就安。吾庐知自爱，世路识俱难。偃仰但怀土，风波始息湍。图南嗟羽翼，聊作一枝看。万事无过酒，壶觞日可亲。岩耕多种秫，村酿足娱宾。滴处愁随破，呼来态转新。醉乡于此觅，花落自成茵。不厌蓬蒿满，孤亭杂众芳。竹如三径绿，桂似小山苍。薋菉宁芜秽，松梅自雪霜。琴樽聊寄适，未拟百花庄。款段来城郭，缁尘不可挥。避喧循野径，访隐到林扉。曲水堪修褉，沧浪此振衣。风埃满天地，洞户有清晖。雅爱临池诀，风流忆二王。毫端宁有彩，诗里祗添狂。洗砚冲鱼沫，操觚染树香。小亭宜醉墨，云影落方塘。玩世皆观奕，为园独有台。移枰依竹树，坐石拥蒿莱。先后宁遗算，输赢莫浪猜。解围常竟日，荜户约重开。林泉偏引兴，杖屦喜相同。玩世多浮白，伤春几落红。棋弹花外雨，翰染竹间风。甘寂宁遗俗，留宾比孟公。"}