{"id":"525889","title":"午谷歌赠周别驾仲仁","dynasty":"明","author":"顾璘","text":"终南之阴子午谷，秦关襟带纷回复。渭水斜连紫阁峰，石脚插入黄河腹。云霞勃郁非人寰，灵仙往往游其间。青牛流沙去不返，洞门白日苔花斑。周子倜傥士，致身青云里。不肯忘岩栖，呼此为宅里。只今插笏领苍生，片言折狱称神明。台衡要路在转盼，丈夫大业终峥嵘。种松日长虬龙枝，白发还山应未迟。江南杜老有高兴，待尔相邀游渼陂。"}