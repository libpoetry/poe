{"id":"1118097","title":"夏末野兴二首","dynasty":"宋","author":"陆游","text":"半世天涯倦远游，还乡不减旅人愁。数声相应鸠呼雨，一片初飞叶报秋。山坞风烟僧院路，河梁灯火酒家楼。绝知雪鬓宜蓑笠，分付貂蝉与黑头。漠漠川云阖复开，天公试手挽秋回。参差小市林边出，缥缈疏钟雨外来。土塯饭香供晚饷，布帘字大卖新醅。归舟自逐轻鸥去，不用城笳抵死催。"}