{"id":"779407","title":"爱月夜眠迟 本意","dynasty":"清","author":"顾太清","text":"树影朦胧，望小蟾乍涌，人立桐阴。草根虫语，沾衣露下，双双睡稳胎禽。芭蕉掩却红灯，天街夜色深沈。又谁家、一声声，不住敲动寒砧。当此月满风微，把冰丝再鼓，谱入瑶琴。井栏杆外，闪闪不定，萤火几点难寻。清辉暗转花稍，良宵一刻千金。想嫦娥、也如我，爱月不顾更深。"}