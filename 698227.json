{"id":"698227","title":"得杨氏妹书问讯亡妻计发书时没已四日矣感之复成二律","dynasty":"明","author":"倪岳","text":"天地无情不可呼，乾坤此日倍愁吾。衣分金剪秋初冷，灯尽银釭夜已徂。千里谁怜予妹远，百年空恨汝亲孤。那知故箧诗题在，犹说中林返哺乌。可从王母簉仙班，寂寂深闺尽日闲。祷疾每怀瞻北斗，祈年长记祝南山。志酬终养应无愧，心慰全归竟不还。欲候佩声明月里，争知天上与人间。"}