{"id":"721169","title":"观蜀鹃啼剧有感","dynasty":"明末清初","author":"吴伟业","text":"花发春江望眼空，杜鹃声切画帘通。亲朋形影镫前月，家国音书笛里风。百口悔教从鸟道，一官催去堕蚕丛。雪山盗贼今何处，肠断箜篌曲未终。江关萧瑟片帆留，策马俄成万里游。失计未能全爱子，端居何用觅封侯。云山已断中宵梦，弦管犹开旧日楼。二月东风吹水调，鹡鸰原上使人愁。平生兄弟剧流连，高会南楼尽少年。往事酒杯来梦里，新声歌板出花前。青城道士看游戏，白发衰翁漫放颠。双泪正垂俄一笑，认君真已作神仙。过尽蛮江与瘴河，还家有弟脱兵戈。狂从剧孟千场博，老爱优旃一曲歌。红豆花开声宛转，绿杨枝动舞婆娑。不堪唱彻关山调，血污游魂可奈何。"}