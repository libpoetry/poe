{"id":"610077","title":"赠董叔远","dynasty":"明","author":"韩上桂","text":"在昔董仲舒，尝脩孔氏书。天人负三策，精彩辉天衢。武帝见之大惊愕，虽然不任亦不薄。公孙田窦不敢加，会采微言饬礼乐。出为藩相镇骄王，阐明利谊张宏纲。人言仲舒犹不遇，岂知汉主尊贤良。千百年来见叔远，渊源学术宁无本。龙当浅濑未能翔，骥局羊肠犹恨蹇。始信汉主真豪雄，千鸾万凤范围中。读书五车何所用，不如片语合重瞳。重瞳会合料有时，往日风云倏见之。今上聪明兼好古，临轩往往策英奇。请君竟入函关去，勿向俗人求盼顾。豫章大木更何施，惟有栋梁堪作遇。"}