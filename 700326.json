{"id":"700326","title":"杜古狂寿意二首 其一","dynasty":"明","author":"顾清","text":"杜郎胸中富丘壑，笔墨到处生烟云。名高价重爱者众，入眼太半疑非真。君家此卷得何易，无乃意气相感此老始肯留心神。洞门阴阴六月寒，石角下坠临奔湍。湍崖逆上不知几百里，别有琪花瑶草烂漫无由看。仙人宴坐长松下，风髯飘萧貌閒暇。山童拾得紫芝归，笑指蓬莱问灵驾。灵驾参差晓未还，洞庭林屋有无间。风烟不杂人间世，云气遥通海外山。海外相逢今几秋，蟠桃一熟岁行周。主人六十正年少，更约花开寻旧游。东华老人七十强，全家旧住古钱塘。湖山绕屋凝清光，圣人北狩开明堂。云从金舆飞渡江，尔来百年双阙傍。老眼厌见车尘黄，心思湖山归路长。高堂晓日悬蓬桑，湖山忽在堂中央。瑶台仙人古衣裳，飘萧鬓发临匡床。松风吹花满山香，麻姑远来称寿觞。身骑白鹿青丝缰，仙姬一双婉清扬。金桃玉醴各有将，青鸾飘摇云际翔。阿母欲下云苍苍，老人再拜承寿昌。吾皇寿域开八荒，云飞川泳皆康庄。千载白云还帝乡，何必湖山怀一方，呜呼何必湖山怀一方。"}