{"id":"977370","title":"樵夫行","dynasty":"宋","author":"徐侨","text":"晨征已输行者早，纷来敛避樵夫道。樵夫辛苦刈樵归，昏莫结束更起炊。夜半出门星月暗，崎岖露草寒濡衣。入市博得升合粮，归来分与妻儿尝。依前剥剥上山去，不住朝朝莫莫忙。樵夫樵夫休懊恼，世路艰难勤亦好。蝗虫四起米价高，怜汝饥劳我未饱。我苦闲愁雪满颠，烹葵煮藜过年年。夜枕攲倾半眠醒，或起浩叹窥星天。逢人说事只忧国，长哀无告穷已极。天下奸弊纷如麻，虎狼搏攫殚麋麚。愁眠忍饿不敢出，羸瘠膏髓堪推挝。冤气干天天垂灾，连年禾稼同枯荄。斯人每恨不速死，樵夫纵苦未及此。安得人仁公且刚，一扫虿螫完民疮。感动和气时覆斗，樵夫饱食我醉酒。待与樵夫齐高歌，昔谈王道今如何。"}