{"id":"954079","title":"和武平学士岁晚禁直书怀五言二十韵","dynasty":"宋","author":"欧阳修","text":"多病淹残岁，初寒卧直庐。朝廷务清静，铃索少文书。向学今为盛，优贤古莫如。靓深严禁署，闲宴乐群居。赐马联金络，清尘侍玉舆。讨论三代盛，献纳万机馀。号令存宽大，文章复古初。笑谈挥翰墨，俄顷列琼琚。夜漏销宫烛，春晖上玉除。歌诗唐李杜，言语汉严徐。自顾追时彦，多惭不鄙予。无盐烦刻画，寒谷借吹嘘。朋友飞雍鹭，君臣在藻鱼。贪荣同卫鹤，取笑类黔驴。皎皎心虽在，萧萧发已疏。未知论报效，安得遂樵渔。云破西山出，江横画阁虚。馀生叹劳止，搔首念归欤。引绶誇民吏，椎牛会里闾。一麾终得请，此计岂踌躇。"}