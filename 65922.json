{"id":"65922","title":"池口舟中见九华山","dynasty":"明代","author":"周浈","text":"贞履无素期，劳生意恒窘。谁云戒戎路，曾是返初隐。水宿淹长晷，山行阻修畛。缥缈对雄标，巑岏发奇蕴。岩回气如焚，峰去势犹引。刻削冠青莲，雕镂矗丹笋。嵁霞上斑剥，石乳下閟硱。山鬼从文狸，渊灵闷玄蜃。眷言志藜藿，未遂采芝菌。即事情已悲，怀贤迹俱泯。潜吴愧梅福，去汶羞闵损。人德险未夷，天道明可准。皋兰岂徒歇，岩桂芳未陨。岁暮山中人，结言候归轸。"}