{"id":"703866","title":"悲皇天","dynasty":"明","author":"韩上桂","text":"悲皇天之不余祐兮，祸先集于吾考。道清明而靡扬兮，德纯静而弗保。谓仁者其克寿兮，曾奉训于尼宣。何今昔之刺谬兮，余曷已其涕涟。余幼奉吾考以周旋兮，历艰难而靡倦。遽夺考以往兮，使我呼天而浩怨。天乎何不恤兮，何辜乎考之人。考而可殒兮，殃愿代于余身。余德凉而靡数兮，远不蹑考之什一。徒孤生以茕茕兮，腼吾颜而食是索。民生有子以待老兮，余负之于末年。没余齿而犹悼兮，罪何解于皇天。余闻杞人之烦忧兮，尝窃以为过计。仰余观而靡覆兮，怪天运之倏替。萍飘飘而罔定兮，伤哉无父之子。人有身以待用兮，余今而可以死。难而弗殉兮，病而弗扶。子兮如此兮，胡取乎藐尔之孤。数往愆以自尤兮，非一言之可既。虽躯壳之倖存兮，魂已荡其如弃。石可销泉可竭兮，终难泯乎斯志。乱曰：舆载苍盖，以有生兮。天而霣纪，隳厥辰兮。行焉胡底，坐靡宁兮。于嘻歔欷，怨何时得平兮。"}