{"id":"916342","title":"次韵和光禄黄少卿学士感恩书事十六韵","dynasty":"宋","author":"杨亿","text":"江夏门风盛，东吴族望高。才雄吐白凤，志大钓灵鳌。昔日参珠履，多年汎碧桃。陈琳巧书檄，谢客占风骚。曲宴飞三雅，沈机佐六韬。玳筵频岸帻，楯鼻几挥毫。托乘同归阙，临轩别赐袍。未离王俭幕，独得吕虔刀。粉署因扬历，朱门更郁陶。淮南荒桂苑，骑省泣霜毛。去国踰千里，为郎历几曹。和铅兼秘府，悬磬寓神皋。室静秋生白，庭閒雨长蒿。禁林俄召试，卿寺果垂褒。道在心无闷，恩深首重搔。依前领图史，紬绎肯辞劳。"}