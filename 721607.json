{"id":"721607","title":"别田约生","dynasty":"明末清初","author":"屈大均","text":"凄凄秋夜月，万古玉关愁。云汉随天转，霜华逐水流。高堂悬海岳，绝塞托旃裘。又别同怀子，骊歌欲白头。慷慨风人度，飞文鞍马边。羽声悲不止，剑击气无前。别绪萦春草，离心逐玉鞭。河梁频执手，日暮两凄然。君家近漆沮，垂钓日多鱼。汤沐先王旧，杯捲孝子馀。儿童催白发，君父托遗书。早晚还桑梓，萧然赋乐居。"}