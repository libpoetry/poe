{"id":"1125486","title":"再用前韵","dynasty":"宋","author":"袁甫","text":"逾年政化一无成，敢道民和狱讼清。不以旁人评得失，个中一点自知明。心事如何忍负初，官居每忆过庭趋。勤勤抚字今微验，雨足春畴不待雩。诚心谕俗淑斯人，莫宝金珠宝此身。昨日偶拈乡记看，几家孝养渐兴仁。吾儒政事话头长，步步诗书可暂忘。齐相未知真不扰，无端逊与盖公堂。蒲卢喻政意何如，此语源流亦自洙。若愿小民皆类我，须知类我始生徒。"}