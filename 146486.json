{"id":"146486","title":"赠林碧鉴相士","dynasty":"宋代","author":"文天祥","text":"咸阳宫中四尺镜，照人五臟何炯炯。桑田沧海千馀年，百炼依然化为矿。君从何处得此物，铸就双瞳敌秋月。向来照心今照形，不事澜翻三寸舌。远冲风雪肯我过，看来犹未深知我。我方簑笠立钓矶，万事浮云都勘破。噫嘻吁，只今神目鬼眼纷道途，暗中许负应卢胡。试问何如林家老碧鉴，不知天津桥上复有龙钟无。"}