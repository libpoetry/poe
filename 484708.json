{"id":"484708","title":"赠卖墨陶叟","dynasty":"明","author":"高启","text":"龙井老人称墨仙，有家近在荆溪边。铁臼秋鸣竹屋雨，瓦篝春扫桐窗烟。玄玉初成敢轻用，万里豹囊曾入贡。日长小殿试乌丝，光迸骊珠欲浮动。世间潘李今已无，黄金满箧争来沽。词臣供写《上林赋》，画史用作瀛洲图。文物年来颇凋弊，丧乱谁言少知贵。便须从子乞双螺，醉草檄书磨楯鼻。"}