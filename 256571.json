{"id":"256571","title":"别冯驾之·东风弄微寒","dynasty":"元代","author":"李献能","text":"东风弄微寒，吹雪作轻阴。春归未得归，愁揽客子心。与君俱异县，那复重分襟。感时复恨别，老怀苦难任。忆昨荥阳会，灯火语夜深。纵谈间俳语，浩歌杂狂吟。相期梁宋游，感君肯相寻。西园偶差池，市楼成孤斟。相逢洧水湄，暂尔成盍簪。燕鸿还别去，又复如商参。我行落日边，匹马独登临。君方无定在，倦翼思茂林。人堪几回别，老境各骎骎。洧水不西流，双鱼定沉沉。幸有西飞鸿，无吝金玉音。"}