{"id":"675729","title":"寄王景爵","dynasty":"明","author":"穆孔晖","text":"君有贤名倾海内，薄云高义失今辈。李膺岂但重通家，北海芳樽常不废。门外鸣驺千里来，琼枝琼树常相对。楚客遥贽江蓠草，卫豪思报琼琚佩。昔过刘更生，接宴会君情。倾心无他意，谈笑碧云横。佳树流芳不动尘，兰卮玉案冰壶清。君有高楼复百尺，绮疏临流秋月白。围筵子夜未能休，传觞投壶灯动席。兴来振歌追流云，檐外疏梧翻露液。主人自称未能醉，鸡声海色忽相迫。此时非羡行乐频，义气真能驱古人。喜施惟谈马伏波，屯泽谁怜石季伦。城南灯火供儿课，买书不厌万轴新。人生百年如朝夕，惟有贤者名不湮。惠好难忘有寸心，赠言千里及芳辰。"}