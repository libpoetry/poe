{"id":"642058","title":"和高学士贺庆成诗二十韵","dynasty":"明","author":"王绅","text":"凤历启文运，天心眷皇明。圣人嗣宸极，君子扬王庭。深仁被八埏，至德浃群生。民情尽敷洽，穹厚垂休徵。稽文举殷礼，遍秩及百灵。胞翟且颙若，小大怀至诚。瑟彼瓒实鬯，苾矣黍在盛。缀兆万舞举，抑按箫韶鸣。濛鸿感肸蚃，葳蕤绚光晶。灌注既下格，焄蒿随上升。维时夜初午，斗柄中天横。令仪雍且肃，睿情悦以宁。孰谓神道远，孚假如应声。云軿倏回驭，銮舆亦旋旌。骏奔百辟走，庆成列千卿。祥烟拥仙仗，天香霭馀馨。侃侃玉堂仙，当代称才能。显相秉明德，有事斯为荣。倡酬纪盛典，撝抑如不胜。芜词谩貂续，愿言祝皇龄。"}