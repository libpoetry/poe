{"id":"666503","title":"郑继之馆内积雪为小山戏作长句","dynasty":"明","author":"薛蕙","text":"君不见少谷子，饥寒卧病长安里。长安腊月雪一丈，怪尔朝来何技痒。陵晨扫雪为小山，数峰突出窗户间。我时过门访子入，子也阶前荷锄立。乱垂散发杂尘垢，斜挽短衣半沾湿。忆子前年览吴越，东游四明寻禹穴。惯矜赤脚踏层冰，苦觅黄精斸山雪。平生好奇心未已，今朝作戏聊复尔。斲冰积雪止俄顷，走海驱山宛相似。仄崖崩壁色悽怆，玉膏乳窦阴森爽。磊砢初惊大禹凿，戍削翻疑巨灵掌。君不见五侯甲第当此时，红罗斗帐流苏垂。铜盘烧爉綵云散，玉袖拂面香风吹。吁嗟如子何为尔，低眉蹙頞冻欲死。"}