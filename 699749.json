{"id":"699749","title":"春日山居即事十首","dynasty":"明","author":"郭之奇","text":"山居犹然昨，岭外亦能春。梅魂侵瘦骨，繁虑积时新。晓睡非贪梦，驰逐恐伤神。多少关情事，为付眼前因。一自游燕倦，尘风日月征。炎凉怪经眼，寒温解撄情。已知鼠腹俭，胡然蜗角争。慎兹藏朴素，巧拙非所衡。少小骨成傲，既壮不能迁。神取千秋达，气收天下贤。已惭多羁系，况忍学周旋。智非山膏下，胡为自寇煎。所少素心侣，索居意转长。独爱雪堂客，千秋生气翔。掀髯浮霄汉，俯视尘土行。吾欲从之游，故为俗子量。前贤曾提耳，邀我游太冥。日休与日拙，孰醉而孰醒。苦认魂为梦，咸迷影即形。曷不观空色，虚缄冲漠扃。纷纷尝我者，其中败几层。一事微欺性，百为总皆崩。周官慎伪载，大易戒羞承。所以渊明子，不复较斗升。只今图幽适，贞怀勉绳操。窈室环流水，清漱有馀陶。仰观太空静，始觉浮云劳。阅世敢云久，聊复纵翔翱。独与清宵对，水木向余深。孤窗横汉色，环树密云林。有怀徒耿耿，泫然一沾襟。此生百年事，何甘岁时侵。潇然大宇内，孤认海为家。烂熳悲身世，劳生谁作涯。惟有清夜息，远发赤城霞。影滞神终往，披肝揽月华。焚心多琐屑，难破是情悭。还顾恋恋处，名根不可删。何堪世缘杂，况值天步艰。未了丈夫局，终愧老香山。"}