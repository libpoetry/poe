{"id":"1133690","title":"题春寿堂","dynasty":"宋末元初","author":"方凤","text":"人皆构堂思奉身，吴氏构堂独养亲。人皆种花图炫眸，吴氏树萱可忘忧。慈亲鹤发寿且康，昆弟列罗如雁行。旦暮升堂直滫瀡，娱亲嬉舞斑衣裳。子能顺亲亲颜悦，和气盈盈蔼堂室。春风荆树发条枝，夜雨芝兰秀芽茁。由来孝道通神明，吴氏家世应昌荣。他年移孝事君主，定使芳名书信史。"}