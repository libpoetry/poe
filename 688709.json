{"id":"688709","title":"初诞孙贺宾宴集用往岁生男韵","dynasty":"明","author":"严嵩","text":"垂老见孙聊自慰，更劳上客为予欢。极知所得多叨幸，况复非才屡进官。乾坤锡佑嘉祥集，门户关心始愿完。宝轴牙签过万卷，赐书他日要渠看。在公夙夜真忘瘁，刚为兹辰罄一欢。天道总容仁有后，世情徒羡贵为官。堂开绿野归难遂，桑植成都志易完。独有寸丹期报主，向来心事任人看。"}