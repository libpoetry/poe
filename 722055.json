{"id":"722055","title":"赠家泰士兄","dynasty":"明末清初","author":"屈大均","text":"与尔同庚白发先，雁行零落泪痕边。遗臣最熟云南事，私史长书大历年。松在不妨霜雪苦，梅开益使水云妍。高文典册凭君手，更补从龙传几篇。同出三闾是大宗，两枝花萼一芙蓉。芝英自可安鸿鹄，玉舄何须戏祖龙。南屈文章当代少，怀王子弟异时封。白头相对衣冠伟，兰芷香飘满碧峰。兰桡日夕向江湄，骨肉缠绵及此时。天有南箕为傲客，人逢西汉重骚辞。骅骝老识天飞路，蛱蝶閒悬羽化期。暇日一尊歌出塞，封侯最羡得阏氏。玉树连枝势每分，鸾皇咫尺苦离群。雨中独有佳人日，风外谁知帝子云。秦末神仙多上策，汉初豪杰少私军。年来寂寞惭金剑，屠钓相从最忆君。麑衣散发亦逢迎，高简空驰世外声。岂有林宗能绝俗，自来巢父不知名。稻粱人肯肥閒客，薇蕨天犹靳寡兄。无限微辞写哀怨，湘累子姓总多情。"}