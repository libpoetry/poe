{"id":"744486","title":"三元洞","dynasty":"清","author":"侯云松","text":"巉岩恣幽讨，蹇步强济胜。得少未云足，因端委必竟。悬崖亘奇石，势与山争横。牵确跻其巅，侧足未可并。壮哉共贾勇，欲退孰容请。灵境奥而曲，蚁穴拓风磴。下临不测江，惊眼眩难定。摄衣上杰阁，更极千里兴。危栏各枝梧，缩手聊一凭。遥看天门山，拥髻晓妆靓。朝朝画双蛾，淡抹照明镜。我闻温太真，犀焰逼蛟腥。至今风涛声，俯瞰那敢听。翻身出幽谷，伛偻还折磬。升高视空阔，荡荡江天净。捷宁羡猱飞，间足悦鸟性。逡巡及山半，细草衬微径。驻足一回头，险绝气犹屏。"}