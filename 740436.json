{"id":"740436","title":"琉璃厂肆见小方玉印一刻巩固私印四字桥纽葫芦样玉印一刻帝甥二字虎纽明巩都尉物也辄为咏之","dynasty":"清","author":"钱载","text":"乌驳马入承天门，煤山山亭忍复云。巩府焚先刘府焚，乃独未毁玉篆文。帝姬去年悲已薨，家无藏甲犹守城。汇旁黄绳子女系，毋污贼手此帝甥。两字岂知早刻印，甥兮甥兮国俱殉。藩封恨不二王曾，巷战嗟难二卿仅。巩固实惟巩永固，省文缪篆美无度。人之不亡帝左右，玉之不变神呵护。一双中有暗泪流，华池丰屋春暂留。主印乐安应并匣，几时南去在扬州。"}