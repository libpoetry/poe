{"id":"772850","title":"苦疫行","dynasty":"清","author":"许梦青","text":"不幸生斯世，苦疫甚苦贼。苦贼犹可避，苦疫无处匿。非怕匿之招祸胎，只怕警察巡查来。巡查日四出，欲匿患不密。一旦查有病疫者，閤家闭之至七日。七日之中或再病，牢守严防必二七。严防牢守无穷期，不使家人偶亡逸。意恐亡逸传染多，偷生无路奈民何。民生到此计已蹙，爱护无端当杀戮。病疫之家不敢声，死疫之家不敢哭。不经丧乱苦，不识升平福。不遇旧恩宽，不知新法酷。吁嗟乎，不见偷生见偷死，从古所无今独始。"}