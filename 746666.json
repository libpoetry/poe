{"id":"746666","title":"溪山纪游诗","dynasty":"清","author":"宗稷辰","text":"居永十三年，溪山如我乡。足所未曾到，芝柳遥相望。胜游久思补，每为俗虑妨。昨闻萧子约，入耳神已翔。策勇无逡巡，岂畏炎伞张。登山先涉渊，溯洄招一航。舟沿染溪渌，夹岸花草香。屡折逾清幽，兴怀梅壑长。古潭指钴鉧，元址未暇详。鱼矼怅阻舟，我友示周行。王孙老愚溪，山环井里旁。导我先芝岩，直上千仞冈。荒寺负石壁，其下殊清凉。茗果顿解渴，幸得我友将。石皆具岩形，谺谽崛且强。众窃不尽辟，通塞分明盲。求岩转不得，履峭心彷徨。迟久始见之，石户萝葛荒。攀援入幽谷，身绕龙螭肠。渐入光渐黝，然炬照昏黄。家僮学蛇行，深探喜欲狂。黑地见人立，凝铸白石浆。肤寸缝偶裂，一线偷天光。外岩更陡绝，洞口横石梁。可望不可下，坐啸凌空苍。归路径平畴，小桥通陂塘。中田突岩石，柳倨曾相羊。地僻人迹稀，云根任纵戕。伯清记犹存，余刻多迷茫。总呵责鬼物，斧刃驱猬螗。爱人及遗迹，忍不加禁防。行行屡回顾，怀古增慨慷。连舟度带水，无劳褰子裳。归来千秋馆，午晷当骄阳。卧游续前胜，清梦飞篷舱。神中满烟云，脚底思雷硠。好景不能说，但觉气激昂。"}