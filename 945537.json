{"id":"945537","title":"正月二日游慈云为龄叟作","dynasty":"宋","author":"陈著","text":"丹霞前，慈云顶，两壁相看苍铁冷。春风秋月一逢迎，菜碗茶瓯拍香鼎。有时话到有处无，有时瞑到入禅定。本来僧俗不相干，气味投时堪隽永。九年卓锡兴百废，谁与挽之欲去猛。我年今已七十六，师五十二亦多病。人生契合是因缘，临老相分重悽哽。东湖水宽万顷烟，风波簸弄羲娥影。西山有寺古佛境，啼鸟落花云水静。醉中覶缕醒时语，师亦两下如何领。"}