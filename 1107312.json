{"id":"1107312","title":"送同年杨元直持宪节湖南二首","dynasty":"宋","author":"冯时行","text":"天阔风高旆纛轻，江清沙白映扬舲。西岷峻极开文纪，南斗昭垂并使星。已见帆头湖水白，犹看柂尾蜀山青。祇应直上裁天诏，楚甸风烟暂一经。犹记琼林插赐花，云霄翮断进涂赊。形归静定几生柳，道叩虚无类煮沙。晓落秋风惊白发，病瞻南极记丹砂。愿分九鼎刀圭力，留得残年老种瓜。"}