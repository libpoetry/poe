{"id":"1044227","title":"谒辛化光","dynasty":"宋","author":"范纯仁","text":"浓阴结秋意，疏林啸松声。时节感壮怀，挈酒慰友生。友生冰玉士，节行映古清。十五簪儒冠，四十无华缨。家贫道弥富，身困誉益荣。殷勤数宾侣，足趋颜巷轻。高斋面幽圃，脩筠拥轩楹。班班寒露丛，竟吐篱下英。食具简且洁，盘蔬亦晶明。饮适言笑和，至乐不乱情。郁然兰芷芬，薰灼通心诚。因嗟朝市间，利欲空自兵。"}