{"id":"702712","title":"后和陶诗（二十首） 贫士二首","dynasty":"明","author":"童冀","text":"我昔客吴会，岁星直降娄。乃多素心人，晨夕更唱酬。及兹客燕蓟，岁星行一周。亲友去眼远，日夕生离忧。物外得衍师，似是支遁俦。同乡或同归，此外非所求。人生靡定止，飘荡如转蓬。万事了不齐，畴能诘化工。宁知扬子云，乃愧楚两龚。天运有代谢，倚伏恒不同。委愿随所遇，胡为计穷通。用舍固有命，勖哉慎所从。"}