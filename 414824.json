{"id":"414824","title":"七五年十月二十九日访戊申翁于燕园，招以肴酒，示以珍藏，又同游圆明园遗址，尽一日之欢，归赋五古纪实","dynasty":"近现代","author":"孙玄常","text":"定交二十载，水淡情愈浓。伯劳与秋燕，分飞各西东。会合非人力，辇下忽相逢。登堂复入室，鸿光未改容。闻道收馀烬，充栋惊童蒙。前贤留手泽，启箧劳亲躬。抚卷长太息，举杯意无穷。座上有佳客，谦谦君子风。自言富庋藏，绛云一炬同。且喜皆健饭，食肉飧秋菘。出门游废苑，荆棘狐兔丛。犹存长乐瓦，无复玉华宫。爱君谈故实，罗列满腹胸。历历如指掌，百年数衰隆。夕阳垂木末，天际暮霞红。俄顷各归去，欢娱一日终。驱车度井陉，云山百万重。晚节宜相葆，如彼岁寒松。"}