{"id":"702127","title":"甲午元宵予奉会于池亭承诸公乘雪见过分得五言绝句体四首因以奉谢","dynasty":"明","author":"湛若水","text":"寂寞幽人宅，低回长者车。坐令门巷迥，情以主宾摅。柳眼青迎客，禽心乐傍人。鹤须为起舞，童侍亦相亲。主办逡巡酒，天开顷刻花。雪光瑶海月，灯映赤城霞。酒令军经略，诗旗愚树降。门前风雪大，更为尽馀缸。"}