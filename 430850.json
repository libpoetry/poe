{"id":"430850","title":"南社雅集西湖余因事未赴寄柳亚庐陈巢南","dynasty":"近现代","author":"华龙","text":"暮春当三月，修禊值佳时。湖水漾碧波，堤柳垂青丝。西泠旧游地，永念良不怡。陈生与柳子，联社忆南枝。盛游临胜地，高会抒新词。天涯同冷落，悄悄中肠悲。岂云行乐耳，聊以慰相思。昔当胜国季，南都冠盖驰。名流相倡叹，酣歌兴淋漓。深情必有托，斯文念在兹。恨吾羁尘俗，不得相追随。寄语诸君子，毋忘黍离诗。"}