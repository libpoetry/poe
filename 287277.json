{"id":"287277","title":"西平乐慢·为朱小汀题所藏吴兔床小桐溪山馆图，用梦窗体","dynasty":"现代","author":"夏孙桐","text":"郑谷栖真，庾园赋隐，尘外近接琅嬛。高阁云轮，乱签风叶，曾夸架压千元。看砌草、长萦带碧，池水清留砚沈，幽居意远，苍茫妙笔荆关。为问堂前燕子，寻旧话、万柳夕阳边。拜经楼古，沧桑易阅，依庑人来，宅相称贤。凭记取、残烽树石，历劫门庭，几度机丝伴读，竹马嬉游，都向图中证梦缘。长物仅存，荆弓遇合，米舫光芒，漫感山邱，烬荻摩挲，藏书纪事同传。"}