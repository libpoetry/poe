{"id":"805385","title":"过秦楼 寒月","dynasty":"清","author":"徐瑶","text":"皎可冰壶，朗宜皓鉴，一片光明空阔。霜飞鸳瓦，水浸铜街，更是玉山堆雪。遥想绣幕茸茵，纵有清辉，再无人惜。问谁能还向，水晶帘外，伴伊孤洁。算只有、商女船边，征人马上，偏字看来亲切。长门漏滴，冷院香沈，也共素娥幽咽。此外何知，近他猿唱乌啼，晓星明灭。且细调金缕，弹彻霜天冰月。"}