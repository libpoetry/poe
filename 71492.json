{"id":"71492","title":"望海潮·形神俱妙","dynasty":"元代","author":"王吉昌","text":"形神俱妙，灵通无碍，卓然独立玄玄。显理简情，空色无阂，揭为究意因缘。祖意密空传。自心境俱冥，智解都蠲。一段真清净，廓神变，出坤乾。恢弘妙体空圆。露如如无像，高傲禅天。赫慧光，峥嵘实相，森罗法界无边。契道奋威权。已打破虚空，动力难煎。擘碎轮回壳，拉真一，度流年。"}