{"id":"1076099","title":"次韵仲平陈郎中孤山见梅用黄法曹旧韵","dynasty":"宋","author":"周紫芝","text":"绿发朱颜日枯槁，心向梅花两倾倒。谁知更有少陵翁，江上情多被花恼。三年家住孤山下，玉树濒湖得春早。山高有月韵最胜，水近无风香亦好。凌霜我欲念花寒，对酒花应怜客老。孤芳一别今几时，更恐山林迹如扫。罗浮欲入梦成空，遗恨此生常草草。醉挽芳条欲问谁，满挹清樽酹碧昊。"}