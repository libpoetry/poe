{"id":"1233041","title":"澹云为湘阴罗孝子国珉赋","dynasty":"元","author":"周巽","text":"悠悠江上云，霭霭云中树。历历楚天遥，思亲在何处。家住白云边，望极湘阴路。朝看云飞来，暮看云飞去。云行出有归，游子当返顾。如何骨肉恩，离别少欢聚。忧来赋停云，耿耿出情素。愿为黄鹄翔，归来慰迟暮。相看共卷舒，怡然得深趣。朗咏白云篇，乌啼残月曙。"}