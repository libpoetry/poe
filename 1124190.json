{"id":"1124190","title":"杂咏","dynasty":"宋","author":"赵蕃","text":"兰生杂蓬藋，匪愿为世采。一朝落城市，未免论金卖。金轻孰见多，弃不待其艾。抔土傥与期，含熏岁犹再。鸟雀虽微物，颇知庇其身。育雏并庭宇，用意盖即人。即人亦何为，吞噬防暮晨。巢空傥不救，岂曰近乎仁。妇有居冢亚，冢富亚则贫。贫知敬尊章，富不亲补纫。尊章爱贫妇，富妇谗生斗。谗巧伪若真，两妇俱遭诟。贫妇自修饬，富乃计之得。日复斗其间，众谓贫当出。尊章赖深慈，不纳富妇词。贫妇亦勿疑，但瘽前所为。才言有时辨，富妇何施面。贫妇贫无归，尊章愿终眷。"}