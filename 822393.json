{"id":"822393","title":"望海潮 行县慈竹台，触绪凄感，用淮海韵","dynasty":"清末近现代初","author":"周岸登","text":"篱殷朱槿，汀疏红蓼，秋容共惜秋华。枫老雁来，霜浓蝶蜕，离肠自篆虫沙。行幰忆随车。向锦川梅冶，餐饭同加。初熟心情，已凉天气倍思家。鸾弦韵合金笳。恁琼箫怨断，羞杀蛮花。云鬓未秋，风怀漫写，重逢再世堪嗟。邛海柳丝斜。记石桥驻马，依约藏鸦。休叹蓬山路远，浪送年涯。"}