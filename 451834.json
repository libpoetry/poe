{"id":"451834","title":"金缕曲 磻溪姜太公钓鱼台","dynasty":"当代","author":"熊东遨","text":"一路溪声绕。进山来、凉生暑敛，雨迟风悄。未识何人研水墨，画出云山初稿。更添个、蓑衣渔佬。稳坐石矶三千载，自无言、守到崖松老。直钩在，拙胜巧。浪猜怕惹先生笑。算古今、烟波钓客，不知多少。浅钓浮名深钓利，湖海江河池沼。犹未计、旁观意钓。大小方圆同一梦，试扪心、几个真醒了？林影下，有归鸟。"}