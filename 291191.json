{"id":"291191","title":"贺新凉·有感，喻之杨花","dynasty":"现代","author":"马叙伦","text":"无计留春住。细思量、三分春色，二分尘土。还有一分东流水，做就梢头媚妩。只不解、东君何故。才教春来还教去，算成心、做弄痴男女。正儿辈，为君误。嫣红姹紫都无数。向佳人、钗边颤袅，袖边飞舞。唯有杨花偏抱独，不共燕支分妒。只一片、冰心自许。却为多情寻荡子，教飞天、坠地空辛苦。千古恨，从谁诉。"}