{"id":"571828","title":"三月二十八日曹季和邀游岳祠置酒灵慧寺中","dynasty":"明","author":"袁宏道","text":"一缝纳倾城，江河倒瓶瓮。人肩承马蹄，百里接飞鞚。神妆金粉鲜，璜壁嵌飞栋。天家出名香，梅檀作薪用。掖廷千许人，绯罗刺文凤。常年三月终，宫监恣献贡。庭中百怪陈，歌呼殊万众。趋走稠人场，昏荒如昼梦。禅寺稍空旷，置酒罗鲜供。尘埃不到唇，高议窥鸿洞。席终陈雅戏，钩发每奇中。西日沉未魄，归鞅尚不动。醉馀踏高阁，俯视听雷閧。万古同一裈，安问知与懜。"}