{"id":"592752","title":"箕山山下有许由墓","dynasty":"明","author":"欧大任","text":"大道眇以冥，人世多沮洳。东陵侩人肝，西山有饿夫。缅怀箕颖客，振衣千仞孤。天位让不受，弃之若腐雏。洗耳溪下水，挂瓢石上株。巢父大笑之，饮牛以为污。我行吊孤坟，頫忆太史书。高风已邈绵，遗轨在草芜。揖逊事已矣，刀斧竞相驱。膏火日煎熬，黻冕矜欢娱。龛乱托兼济，徇世骞荣途。损益古有训，感之悟盈虚。虑淡理无闷，战胜心弥愉。百年会有尽，谁能保其躯。委运观此生，雌伏诚非愚。大觉宇宙间，独立真吾徒。"}