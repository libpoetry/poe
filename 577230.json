{"id":"577230","title":"推篷图为顾御史仲谦赋","dynasty":"明","author":"陈琏","text":"我昔载酒游西湖，泊舟独爱孤山孤。山色四围冰玉粲，水光万顷琼瑶铺。当年梅花喜无恙，倚篷尚见千馀株。风前暗香还自好，月下瘦影何其疏。丹书不来仙已逝，白鹤已去谁能呼。狂吟未就酒初醒，此身如在清冰壶。我闻顾君复好事，爱梅不让孤山逋。阿谁能效补之笔，为其写出推篷图。枯干老梢骨格古，繁葩冷蕊风韵殊。兹晨示我索题咏，追忆往事空长吁。"}