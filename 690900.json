{"id":"690900","title":"秋日闭关","dynasty":"明","author":"李之世","text":"不知闭户久，但觉锁生苔。好客何曾到，好花长自开。借书人取亟，贳酒仆来迟。世事都如此，那教放两眉。观书了无味，卖文不值钱。烧笔偿文债，枕书惟高眠。夜长睡不著，起坐索衣添。莫道秋无信，凉飔已入檐。谢客何时久，逢僧若个閒。不知萝月下，敲破几松关。懒云扫不去，纤月邀还来。客有送泉至，柴门破例开。徙竹妨当门，乞花种满园。未能醒蝶梦，差自解禽言。山侣时送药，佳人数致书。具言秋候好，病况今何如。投僧犹有发，依俗尚无家。祇自成迂懒，悠悠度岁华。爱此磐石坐，泠泠疏竹根。风送蝉声过，斜阳半在门。经霜怜嫩叶，带月惜微芳。别号惟花叟，前身是蜜王。衰鬓频添白，病眼不成青。秋色无聊赖，寒光满户庭。"}