{"id":"176774","title":"舟发·万愁聚眼底","dynasty":"宋代","author":"董嗣杲","text":"万愁聚眼底，城下登江船。江穷渺渺如，身堕栖栖然。初来情颇浓，既去情尤牵。纵目入虚空，顺济皆由天。回思发程艰，时刻多迍邅。本无镇浮能，意者造物怜。造物相始终，百岁亦可延。风花鼓雪霰，飞舞帆幅前。未行风还严，既离浪更颠。薄命亦何辜，动自罗惊弦。逢人不须说，徒招讥孤骞。醉歌赤壁游，遐眺追坡仙。"}