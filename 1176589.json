{"id":"1176589","title":"奉和袭美太湖诗二十首 销夏湾","dynasty":"唐","author":"陆龟蒙","text":"霞岛焰难泊，云峰奇未收。萧条千里湾，独自清如秋。古岸过新雨，高萝荫横流。遥风吹蒹葭，折处鸣飕飕。昔予守圭窦，过于回禄囚。日为蘧筁徒，分作祗裯雠。愿狎寒水怪，不封朱毂侯。岂知烟浪涯，坐可思重裘。健若数尺鲤，泛然双白鸥。不识号火井，孰问名焦丘。我真鱼鸟家，尽室营扁舟。遗名复避世，消夏还消忧。"}