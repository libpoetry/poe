{"id":"1241577","title":"赠道士蒋玉壶长歌","dynasty":"元末明初","author":"刘基","text":"先生清如玉壶冰，神闲志一精粹凝。玄黄健顺六子承，和气坱圠粗秽澄。冲虚澹澹廓以弘，冥茫沕穆恬无能。火乌入海阴液升，鹑蛇受约不敢腾。束缚龙虎如寒绳，虚无黄堂帝所凭。四方上下齐钩绳，北幽罗酆对朱陵。女夷鼓歌王母应，琼宫夜半张华灯。金葩碧叶红毾㲪，素霞郁滃玄云烝。沆瀣厌浥沦泉兴，牵牛织女来相仍。用之不减亦不增，地官锡福天官徵。老蚌迸壳骊珠升，太一象舆骖八鹏。翼以六蜺前五腾，风轮萧萧生夏凌。参旗九斿茷绲縢，二八青蛾美目膡。翠蕤交翟翱翪?，属车九九如连绳。最后雷轺子所乘，流苏勃窣垂镂膺。斑斓驳马骝骆驓，蹴霞踏雾碎绮绫。天津阁道轥輷輘，归来瑶台十二层。月光照耀玻瓈棚，下视瀛海波涛砅。龙宫蜃窟寒兢兢，归塘旸谷清可凭。鳞甲镜瑩鳄与鲮，湘妃鼓瑟冰丝縆。摐金戛玉万穴?，琅玕风吹殷崚嶒。琉璃云母龟贝朋，琳房璧甓珵阶升。素鸾振迅霜女扔，璇题琐窗肃蕄蕄。洞晃曭朗眩遥瞪，瘁肌砭髓魂欲殑。忽然浮空堕杳瞢，飙驰电㸌羽脱肱。天衢阻遐世网罾，昏昏日月敲炎蒸。句曲之山崒硱磳，枫杉桧柏槠桂㭁。蘅兰杜若蕙茝䔷，缘冈被岭羃涧膛。大地浪井瀑练漰，萍濒绣绘芙蓉菱。鼍虬蚴蚪千年藤，缠络薜荔县鬅鬙。敷芳发馥菲芬艿，獑猢?蜼雕苍鹰。攀援歘砉岩崿崩，寒螀蛇蛄䗿犯?。岚餐霭饮喧岌峘，先生皮冠衣绛缯。桃枝七尺穿虺螣，三茅真君共嗟称。星根绝顶时同登，黄斑黑虎陟降凭。石罅甘浆溢若渑，神芝吐燄如筼簦。食时动机保不薨，驱斥琚瓆除瘕症。眸光照座生紫棱，举觞引满鲸喉㵗。解后见之喜莫胜，扬眉抵掌开蒙?。人生嘉会安得恒，靖恭止直天所仍，作诗持赠匪妄譝。"}