{"id":"985222","title":"陪程元诏文彧李久善游汉州天宁元诏有诗见遗次韵答之","dynasty":"宋","author":"郭印","text":"四海岂无兄弟亲，气合行须同父母。相逢坐语忽移时，不觉朝餐辄过午。品评人物妙雌黄，议论邦家入覼缕。危言齰舌久自吞，幽愤填膺欣欲吐。字字珠玑落齿牙，篇篇锦绣裁胸腑。已惊大敌森戈矛，端笑羸师卧旗鼓。怜君风韵过诸王，顾我才情非小杜。何当再访南归僧，不耻更问西来祖。欲登塔级挽晴云，更试茶瓯泼新乳。平生识面有千百，屈指论心无四五。偶然流水遇知音，为抱焦桐弄宫羽。"}