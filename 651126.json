{"id":"651126","title":"题刘都宪山水图","dynasty":"明","author":"薛瑄","text":"谁写新图妙难比，叠嶂连峰向天起。逼人已觉爽气清，入眼浑疑暮光紫。缘山细路分高低，云林远近何参差。晴崖杲杲风日白，阴壑惨惨雷雨迷。沙水微茫绕山脚，半空飞瀑银河落。山光水色交清辉，世外尘氛尽消豁。忆我壮游大地中，名山历览千万重。良工巧夺真宰意，云气恍与诸山通。刘侯家在江南住，正在此图好山处。开门只见金芙蓉，散倚青霄不知数。侯今官已都宪台，家山尚自萦高怀。匡时未许赋归去，观图且喜清风来。"}