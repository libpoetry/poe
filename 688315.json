{"id":"688315","title":"次邦兆乃尊方伯韵二首","dynasty":"明","author":"江源","text":"松菊苍苍石竹斑，阿翁归老此中闲。叹人趋走风尘里，输我从容水石间。勇退尚怀□主术，旬宣犹记济时艰。箕裘有子能传业，燕乐挥金且莫悭。卧看诸子舞衣斑，几个如公便得闲。绿野心情绳检外，剑门山色有无间。千年幸际明良会，十载深知稼穑艰。三径日开供叹咏，菊松无复诮诗悭。"}