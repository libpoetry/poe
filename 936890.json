{"id":"936890","title":"晚闻庭树鸦鸣有感","dynasty":"宋","author":"陆游","text":"乌鹊栖我庭，将旦辄散去。此岂厌所栖，亦以饮啄故。一饥能驱人，扰扰无晨暮。不然亦已矣，岂乐尘土污。我有茆三间，自少鲜外慕。力耕自足食，鸡豚亦可具。晚虽误收召，疾走如脱兔。六年枫林下，不知岁月度。残骸幸强健，沽酒遍山步。醉归每自笑，不负此芒屦。平生爱方外，虽老冀有遇。秋风送片帆，更上剡溪路。"}