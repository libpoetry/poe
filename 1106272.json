{"id":"1106272","title":"赠无诤和尚四首","dynasty":"宋","author":"王迈","text":"佛祖曾经几骂诃，却称无诤意云何。寒山拾得哈哈笑，更有人痴似汝么。稽首丛林无诤师，我因有诤落便宜。问师无诤中三昧，笑指岩前没字碑。学道参禅空自忙，郭郎鲍老各郎当。不如卸取戏衫子，甘与人呼作哑羊。达摩西来长子孙，不徒无诤且无言。后来鼻孔撩天汉，有眼何尝看世尊。"}