{"id":"996518","title":"再和公择舅氏杂言","dynasty":"宋","author":"黄庭坚","text":"外家有金玉，我躬之道术。有衣食我家之德心，使我蝉蜕俗学之市，乌哺仁人之林。养生事亲汔师古，炊玉爨桂能至今。岁暮三十裘，食口三百指。寒不缉江南之落毛，饥不拾狙公之橡子。平生荆鸡化黄鹄，今日江鸥作樊雉。人言无忌似牢之，挽入书林觑文字。更蒙著鞭翰墨场，赠研水苍圭玉方。蓬门系马晚色净，茅檐垂虹秋气凉。湔拂垢面生寒光，汉隶书吕规其阳。吕翁之冶与天通，不但澄泥烧铅黄。初疑蛮溪水中骨，不见鸲鹆目突兀。但见受墨无声松花发，颇似龙尾琢紫烟。不见罗縠纹粼粼，但见含墨不泄如寒渊。往在海濒时，晨夕亲几杖。恪居有官次，遣吏问无恙。抚摩宝泓置道山，郁郁秀气似舅眉宇间。其重可以回进躁之首，其温可以解横逆之颜。乌虖端是万乘器，红丝潭石之际知才难。"}