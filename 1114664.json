{"id":"1114664","title":"岁晚四首","dynasty":"宋","author":"李彭","text":"天长候雁作行远，沙晚浴凫相对眠。松醪朝醉复暮醉，江月下弦仍上弦。汪侯胸次阔潇湘，秀润清时符宝郎。谢宇窗间仍发兴，敬亭山下屡成章。苦忆中州向子期，微官镌尽赋新诗。清班未许联天仗，直指聊看著绣衣。眼看杨柳涨春风，忽复山明雪映松。但把一尊扶醉病，何须三揖送文穷。"}