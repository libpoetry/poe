{"id":"1116453","title":"再和陶韵","dynasty":"宋","author":"苏泂","text":"纷纷流俗间，哀此万众生。陶翁盖达士，酷爱重九名。行行步东皋，见菊眼为明。色香不改旧，想像闻其声。欢言各携袂，耄齿逮弱龄。属予刚制酒，空杯与谁倾。凛然北窗下，清癯落骄荣。云团煮风叶，竞用招我情。醒醉未必尔，昭氏何亏成。贤达不遗世，后来肯下交。玄发一以变，感此徂年凋。所怀寄绝俗，泰华未为高。牛山纵寻斧，何时解干霄。仲尼聘列国，未觉历日劳。古今君臣义，比干更茅焦。皇皇上天意，一物犹甄陶。清泉黄金花，庶矣饥渴朝。"}