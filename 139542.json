{"id":"139542","title":"八声甘州·自王家无怨住襄城","dynasty":"宋代","author":"魏了翁","text":"自王家无怨住襄城，世总生贤。似谢阶兰玉，马庭梧竹，一一堪怜。富贵关人何事，且问此何缘。又踏前朝脚，领蜀山川。点检重关复阁，尚甘棠匝地，乔木参天。中兴规画，父老至今传。六十年、山河未改，只芳菲、不断紧相联。相将又，参陪宰席，还似当年。"}