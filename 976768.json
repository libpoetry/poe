{"id":"976768","title":"寄洞霄道友清溪翁","dynasty":"宋","author":"家铉翁","text":"汉家中郎年七十，霜鬓垂垂人不识。冬深破屦踏层冰，暑到露头走赤日。穷坚老壮本分事，百年未死为形役。洞天九锁郁嵯峨，古来相传神仙宅。我尝结茅天柱前，屐齿苍苔印行迹。劫火洞然城郭非，清境不坏还如昔。安期羡门我辈人，圆峤方壶一咫尺。梦魂几度如相逢，别来已久知相忆。愿分仙家九转丹，服之身轻生羽翼。周游八表任去来，跳出阴阳寒暑域。"}