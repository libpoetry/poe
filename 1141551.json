{"id":"1141551","title":"飞花行赠马衢州","dynasty":"宋末元初","author":"戴表元","text":"山上风花山下飞，花飞欲尽山翁归。归来亦自忘行迹，但觉满地红依依。馀花更惜随春去，溪上游人山下路。恋家渔父断来踪，难老刘郎记前度。花开花落春风前，我昔与翁同少年。祇今鹤去但华表，何处鸟啼悲杜鹃。游人自游春自暮，从翁问花花不语。且当向花日日醉，醉倒花前学花舞。"}