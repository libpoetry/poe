{"id":"261779","title":"玉女摇仙佩·望春楼故邸","dynasty":"清代","author":"丁澎","text":"青州城里，帝子珠楼，缥缈五云深际。绕柱鲛绡，穿帘玳瑁，旧是繁华朱邸。谁意同流水。见移花月槛，落榆铺地。玉阶外、鸟声咿轧，雨洗遗钿，数点空翠。何处凤箫声，暗想当年，玉容同倚。楼上望春如醉。风断窗纱，燕子衔将花蕊。斗草踏青，昭阳人去，冷落秋千佳会。飞絮连天起。笙歌杳、不道岐王故第。只见得、空梁蛛网，粉墙蝶闹，但馀几点看花泪。不如把凤楼长闭。"}