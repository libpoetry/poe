{"id":"171738","title":"风流子·同云垂六幕","dynasty":"宋代","author":"王千秋","text":"同云垂六幕，啼乌静、风御玉妃寒。渐声入钓蓑，色侵书幌，似花如絮，结阵成团。倦游客，一番诗思苦，无算酒肠宽。黄竹调悲，绮衾人马，岂堪梅蕊，索笑巡檐。一杯知谁劝，空搔首、远是忆旧青毡。问素娥早晚，光射江干。待醉披鹤氅，高吟冰柱，剡溪何妨，乘兴空还。只恐橹声咿轧，栖鸟难安。"}