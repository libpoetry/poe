{"id":"915778","title":"游蒲涧呈周帅蔡漕张舶","dynasty":"宋","author":"杨万里","text":"胜日从公蒲涧游，万壑声满千崖秋。一径如蛇三百曲，绕尽山腹到山头。穹岩千仞欹欲裂，仰看飞泉泻云窟。锵成环佩奏成琴，溅作珠玑霏作雪。步穿危磴攀苍藤，忽上穹岩顶上行。人在半天泉在井，不敢下瞰惟闻声。只怪前驱深不见，须臾却向前山转。海风吹袖万丈长，海水去人一弓远。老僧云卧晏未兴，先遣长松夹道迎。小参古殿黄面老，不见旧日安期生。景泰上方半堵壁，城中望之雪山白。却从景泰望城中，晓日楼台焕金碧。君不见中流千金博一壶，不如游山饥时粥一盂。金印系肘大如斗，不如游山倦时一杯酒。安期飞升今几年，祖龙不是不求仙。至今年年七月二十五，倾城游人来访古。"}