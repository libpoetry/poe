{"id":"564515","title":"送王司马致政归","dynasty":"明","author":"孙承恩","text":"八座声华旧，三朝见老成。际时依日月，接履上台衡。圣眷怜耆硕，公心忌满盈。累陈丹悃疏，去结赤松盟。旭日明驺从，秋风引旆旌。天空红叶下，川渺白云平。访旧容僧款，寻幽带鹤行。乾坤看晚节，造化与完名。恋阙心犹赤，忘机梦自清。汾阳初解组，司马暂辞荣。出处随舒卷，功名任重轻。"}