{"id":"1117819","title":"秋怀四首","dynasty":"宋","author":"陆游","text":"火食非初志，衣尘每自哀。危途触滟滪，归兴薄蓬莱。逋客传琴调，高僧乞药栽。人间岂不好，病眼自慵开。苦雨无时止，幽人空复情。少眠知夜永，久病喜秋清。萤傍疏帘度，蛩依坏甃鸣。流年那可挽，又见晓窗明。独立离人境，幽居察物情。蚁知军阵法，虫作纬车声。身老惟贪睡，儿痴亦惰耕。腾腾复兀兀，何以报时平。寓世久成赘，忘家生若浮。安能三太息，惟有四宜休。屋坏无全堵，船轻每信流。鸱夷幸无恙，赖尔可消忧。"}