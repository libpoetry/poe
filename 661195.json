{"id":"661195","title":"送郑端典亲家还乡","dynasty":"明","author":"罗钦顺","text":"十年两度清溪曲，细说家怀及乡俗。前辈凋零足叹嗟，后生满眼多翻覆。逢场思戏酒思沽，有田不耕书不读。行止模糊里闬嗤，门户支离祖先辱。岂知贫贱亦天生，不骄不惰有时亨。析薪能荷自堪乐，缊袍虽敝谁敢轻。千言往复两无忤，爱君潇洒更老成。鬓毛略见数茎白，心地先涵一寸明。山水可游无过此，兹来却奉邦君使。贡金三十铤铤良，结伴八九人人喜。午榻棋声数著高，夜筵杯酌三巡止。豫指归装只要诗，熟知宦况清于水。西斋褊浅难久留，短歌何以写绸缪。两家儿女粗解事，与君垂老应忘忧。百年风月未为少，两段平分后段优。我亦行藏无固必，会当解组共遨游。"}