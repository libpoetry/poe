{"id":"1226101","title":"双鹤吟寄友人","dynasty":"元","author":"马臻","text":"依依两白鹤，岁久住青田。一鹤垂两翅，饮啄沙汀烟。一鹤展长翮，冥冥自冲天。思之不可见，独立秋风前。有时月夜群动息，孤唳一声山水碧。凝眸侧颈复徘徊，影落空林风露湿。故人独抱经济才，渊珠炯炯光难埋。江南地暖梅花开，折花待君君不来。梅花岁岁开又落，空向梅边咏双鹤。"}