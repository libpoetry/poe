{"id":"1025637","title":"玩鞭亭","dynasty":"宋","author":"韩元吉","text":"黄须鲜卑勇无策，自驰骏马来窥贼。贼奴但怪日绕营，起看飞尘已无迹。宝鞭不惜弃道傍，坐令老妪知兴亡。百年社稷有天意，奸锋逆焰徒鸱张。孤城遗迹森在目，平湖无波春草绿。却对青山忆谢公，公老犹嫌人姓木。边兵已重朝士轻，中原有路何由行。柙中虎兕不可制，江左夷吾浪得名。"}