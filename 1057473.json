{"id":"1057473","title":"我行","dynasty":"宋","author":"刘弇","text":"我行适东陂，野色若可搴。问津初无从，强驱良苦鞭。三?贮客潦，冉冉吞吴天。故垒何峥嵘，荒凉非昔年。虹腰截海堰，蜃气嘘窑烟。霜封百草乾，回风时飙然。狐兔死欲尽，饥鹰空老拳。村深行人稀，落日下乌鸢。败荷古毳衲，野菊金连钱。羁怀自骚屑，节物惊徂迁。投暮僧舍中，谁者同留连。"}