{"id":"506291","title":"送卢省庵还天台省亲分题得黄金台","dynasty":"明","author":"刘璟","text":"黄金台，何峥嵘，一时事业千秋名。燕昭发愤雪雠耻，筑台堆金致贤士。当年豪杰非一人，乐生独步凌青云。庙谟已定义师出，电扫齐城不终日。耻已雪，功垂成，君王忽逐神仙行。后王信间轻易置，乐君纳履全高义。三军解体从此始，荒台寂寞秋风起。我今送行人，过此金台下。怀古复长思，持杯仍驻马。驻马送君歌我诗，羡君才学尤清奇。推诚辅主当及时，铭功钟鼎诚所宜。如何遽作昼锦归，高堂有母白发垂。主恩赐告得时省，绝胜望云增怀悲。送君去，期君来。笼中药物不可缺，北辕早趁宾鸿回。黄金台，亘长空，君臣契合今古同。经纶济世须实学，丈夫当慕真英雄。"}