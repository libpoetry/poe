{"id":"659182","title":"昌平道中大风联句","dynasty":"明","author":"王鏊","text":"夜闻海潮声，大地汹若动。败叶俄填坑，顽云总归洞。噌吰万窍呼，凛列百泉冻。野旷鸣枯桑，原低偃长葑。阴霾接混茫，噫气来倥倊。冷助玄冥威，狂招韩愈讼。雷轰号令严，天转机轴空。易水仍萧萧，燕山殊瞢瞢。不知怒何为，所喜散堪用。倏往捕亦难，逆来受须共。有时稍纡徐，忽地还放纵。再作疑催诗，横奔惊失鞚。卑飞争堕鸢，弯卧早藏蝀。沙漠号狐狸，岐山噤鸾凤。披襟谁敢当，落帽众相哄。点也妨咏归，卢其忧病中。远应经土囊，细或入石缝。眯目尘簸糠，拂须冰织综。迸裂沙成河，盘旋城抵瓮。星好怪维箕，鹢飞书乃宋。拔木周籥缄，扬波越裳贡。汉歌怀沛台，楚赋想云梦。庐舍遭倾摧，陵园起哀恸。前瞻巧趋跄，后逐遥饯送。历块势尤颠，下坡力如壅。八极御可游，五湖桴莫从。先登贲育雄，鏖战邹鲁閧。胡马依北嘶，鲲鱼徙南羾。天工无乃劳，吾意因尔讽。愧乏吉甫才，穆如难继颂。"}