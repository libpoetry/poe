{"id":"902098","title":"五月二十四日自达州至永睦县投宿废学即事书怀","dynasty":"宋","author":"张嵲","text":"学废乡校空，鸟雀欲据有。甚雨晚来晴，循檐厌黄口。巴水亦能大，一暮没堤柳。落照满涨川，归云翼山岫。达州去未远，望望空回首。母老儿未齰，何苦事西走。轻生冒畏涂，用意在升斗。三复祷雨辞，此道废已久。恭闻贤侍郎，求才如恐后。密置郑庄驿，屡接鬷蔑手。英俊颇云集，岩穴犹辐凑。菅蒯且不遗，岂独弃枯朽。矧尝辱英盻，屡以温言授。私心颇感激，尝欲事奔走。搅衣中夜起，颒面不尽垢。平生慕蔺心，已在辕门右。某也濩洛人，时命大不偶。读书慕经济，颇亦略句读。雅意死知已，且复羞自售。耻为辕下驹，终若丧家狗。遭乱乏禄食，避地阙田亩。栖栖穷涂间，但未操井臼。我公宁忍兹，无令混樵叟。"}