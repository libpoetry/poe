{"id":"700052","title":"寓意 鸦","dynasty":"明","author":"陶安","text":"世俗恶鸦鸣，每以为不祥。或称亦报吉，两说皆渺茫。祸福人自致，物岂预度量。君子循善道，自然天降康。万一遭不虞，有命莫可攘。小人悖理义，鬼神罚百殃。侥倖或安宁，气数乖其常。泛观未定天，倒置如未臧。事久天者定，曾何爽毫芒。飞鸦启长啄，适意自徜徉。默坐澄万虑，聒耳庸何伤。昔年馆北方，壁上蝎数个。体圆尾螫人，肌肤惨如剉。今年黄州居，黑虫几前堕。长股类螳螂，双钤恣掀簸。隶卒走击死，我斥其太过。卒跪前致辞，敢达使君座。土人亦称蠍，一齧皮肉破。朝痛抵暮夜，酷毒难坐卧。饮食不能飧，更长忍饥饿。急候鸡一鸣，痛止家人贺。此物不可留，见之当击挫。我闻如此语，咨嗟顾宾佐。谗口更伤人，古人遭速祸。孟夏鱼苗生，纤纤满波内。一瓢数酌千，似有游泳态。江头聚城市，买者动运载。归家放池中，看养情必耐。每朝饲饭饘，至午投藻菜。长育日向深，洋洋可人爱。其中有鳡鱼，恣意张巨喙。身长多气力，来往食同队。但见鱼渐稀，将谓深潜晦。童子入水观，唯有鳡鱼在。养鱼莫养鳡，湖池利俱废。用将莫用贪，边民生怨悔。雄威肆吞噬，繁刑更苛碎。家家弃青苗，遥遥投北塞。国计果何如，令人发长嘅。虾蟆汝何物，形状无可取。舞舌掠青虫，怒目腹如鼓。忽尔肆大奸，食月不肯吐。饱肠撑异物，广寒清虚府。投剑上青冥，我怒且斩汝。夺取明月还，死骸投下土。杲杲太阳出，当午爆为脯。制药能疗疳，功神小儿女。更有目上酥，解使疮疡愈。其物固可憎，其用或如许。却笑蚩蚩民，貌俗昧今古。在世一生长，酒食灌肠腑。视物有不如，终身竟何补。"}