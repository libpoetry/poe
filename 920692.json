{"id":"920692","title":"去年秋，偶游宝山上方。入一小院，阒然无人。有一僧，隐几低头读书。与之语，漠然不甚对。问其邻之僧，曰：「此云阇黎也，不出十五年矣。」今年六月，自常、润还，复至其室，则死葬数月矣。作诗题其壁","dynasty":"宋","author":"苏轼","text":"云师来宝山，一住十五秋。读书尝闭户，客至不举头。去年造其室，清坐忘百忧。我初无言说，师亦无对酬。今来复扣门，空房但飕飗。云已灭无馀，薪尽火不留。却疑此室中，常有斯人不。所遇孰非梦，事过吾何求。"}