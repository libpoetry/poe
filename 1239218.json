{"id":"1239218","title":"行路难七首 其五","dynasty":"元末明初","author":"郭翼","text":"蹙蹙靡所骋，出自城北门。顾瞻荒丘中，郁郁蹲石麟。石阙字漫漫，不知何代贵者坟。形骸已灭魑魅迹，物化尽为狐兔尘。吁嗟汉家陵阙荒无主，青山落日秦川下。犹闻樗里有智人，天子之宫夹其墓。今日休论智与愚，昔人意气复何如？愿借飘飖丹凤舄，与子鍊形入云墟。"}