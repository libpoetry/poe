{"id":"1164574","title":"潜珠篇","dynasty":"唐","author":"宋之问","text":"夜光四寸今所无，闻有入海求大珠。大珠自爱潜不发，希世一见比明月。灵物变化讵可寻？几人皓首死闽越。泥蟠沙卧海底沉，何知结爱美人心。可怜曜乘十二乘，谁惜黄金七百金。越乡祈宝诚非易，涉险捐躯名与义。天生至宝自无伦，如何真伪人莫分。古来贵耳而贱目，恐君既见不及闻。世有南山采薇子，从来道气凌白云。今乃千里作一尉，无媒为献明圣君。"}