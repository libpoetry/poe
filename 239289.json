{"id":"239289","title":"别刘寺簿子澄赴州倅","dynasty":"宋代","author":"彭龟年","text":"新蝉鸣高柳，轻鸥弄晴川。浮家作远游，觞热岂所便。武昌古都会，形胜两国肩。貔貅杂民居，烽火照敌边。朝廷重牧守，尤需治中贤。君侯文章家，班马不敢先。墨庄一种子，落实今几年。瞠乎出其后，独得道学传。诚身自孝悌，玩理潜天渊。悠然静中春，汹汹风涛前。四海满誉望，诸公争挽牵。容台志不舒，别驾用未专。去就抑何心，行可吾亦然。余也沟渎质，误辱青黄妍。工夫恳切切，习气犹拘挛。居然作别离，欲别思绵绵。"}