{"id":"895477","title":"希道使君见遗古风谨次严韵","dynasty":"宋","author":"张元干","text":"君侯气挟飞仙骨，插脑伏犀高崒屼。荣枯过眼海一沤，出处何心兔三窟。养生得趣喜按摩，子夜不眠频叱咄。枕中玉函妙以微，肘后金精恍兮惚。我真蒲柳欲师承，刻画无盐恐唐突。似闻有意赠刀圭，倒卷逆流翻澥渤。世间万态古今同，政可忘言佯吃讷。杖藜未办饮菊潭，且看冥鸿秋灭没。"}