{"id":"1122209","title":"故枢密使陆公挽词三首","dynasty":"宋","author":"俞德邻","text":"杞国天将压，苍梧云正愁。龙胡垂可挽，鱼腹葬何忧。万死丹心在，千龄王气收。县知精卫忿，今古不能休。七朝迷瘴雾，一昔倒狂澜。天意竟难料，皇图不再安。宁甘蹈东海，不忍絷南冠。自古谁无死，从容就义难。群雄纷爱死，一士独捐生。历数绝谁续，纲常晦复明。人皆念王蠋，天岂祸程婴。泪眼休枯尽，他年看史评。"}