{"id":"1063621","title":"送雷从龙见宣守","dynasty":"宋","author":"释德洪","text":"子苍布衣昨日脱，今日便校秘阁书。勿惊韩雷相隐显，今来古孙名姓俱。君看守道已华国，先生徂徕犹把锄。嗟君六丧寄空馆，富人满前那可拣。坏衣悬鹑无一钱，想像郭公四十万。青云故人气如春，解令寒谷生和珍。江浦买舟春水生，片帆何日到宣城。府中若见空青老，从渠为觅诗遗藁。"}