{"id":"588237","title":"寄伦穗石","dynasty":"明","author":"王渐逵","text":"文珠生合浦，美玉产蓝田。白虹贯穷旻，潜光媚重渊。幽深岂不远，至宝纷目前。散樗盈道傍，匠石相弃捐。嫫母充井闾，形容希见怜。婘华自钟眷，丑拙夫奚叹。从古谅斯造，谁能测其然。姬公勤日赅，孔辙母停巡。多才信为累，居德日已迁。轮辕迈攸往，致饬在朱殷。姱脩起神媚，荏苒伤岁年。愿言惧流光，毋为贻悔愆。"}