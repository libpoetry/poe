{"id":"260561","title":"归愚庄·平生功名心","dynasty":"金朝","author":"赵秉文","text":"平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。"}