{"id":"828642","title":"哭巽女二首 其二","dynasty":"清末近现代初","author":"陈曾寿","text":"昔汝襁褓时，最为大父怜。挈眷予北征，亲抱临舆箯。情景犹昨日，回忆何凄酸。长成适外家，吾母意所欢。俜伶拜辞祖，泪下如涌泉。相视惨至骨，尽室皆潸然。汝婿称谨厚，众雏亦娟联。福报岂云薄，绝少开容颜。神伤丧乱际，胆破畏途边。诸孙怜幼痴，号泣环我前。人生岂有此，老泪为枯乾。"}