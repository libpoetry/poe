{"id":"431400","title":"浣溪沙 入春以来，蔬畦、蜕园频叠此词至十馀解，依韵和寄","dynasty":"近现代","author":"王彦行","text":"昔梦凄迷月坠烟。梦回清景展吟边。高花映烛曙霞天。谢病绳床闲有味，酣春彩笔老逾妍。风流谁似两词仙。丈室销凝石鼎烟。词心款曲翠尊边。全祛午倦熟梅天。谁信多生文字障，还赢一顷笑谈炎。市人休道望如仙。载酒簪裾散似烟。江楼风物落谁边。过车恻恻熟梅天。茆屋愧誉鸱吻丽，花塍忍忆凤仪妍。魂归还傍缟衣仙。聚散随风扬柳绵。明湖依旧领词仙。精庐楠竹想参天。矮纸庄书犹密字，么弦愁抚已遐年。轮囷肝胆更神全。咫尺湖山望窅绵。了知叔夜骨非仙。清游缘分信关天。医技早穷苏老病，书淫还靳送残年。君看世法那为全。缱绻词心丽似绵。湖船容与漫疑仙。萧闲小靳亦由天。后辈谁知张子野，新声还待李龟年。江南好景记应全。坏衲新装廿两棉。忍寒赋学小游仙。光明境界四禅天。且喜炎氛销盾日，伫看积稔话尧年。淡茶粗饭漫求全。缟瓦遥望软胜棉。琼楼环拥迓群仙。玉龙鳞甲正弥天。酬句恰宜歌小令，围垆聊自遣凋年。底须一醉乐才全。"}