{"id":"1075741","title":"时宰生日乐府四首 其四 祈年歌","dynasty":"宋","author":"周紫芝","text":"十雨五风年岁熟，万落千村俱种粟。人从南亩把金犁，谁在庙堂调玉烛。昔年避地今安居，前日荷戈今佩犊。开元宰相不开边，当时米贱斗数钱。自从罢武销剑戟，外户不闭俱安眼。人蒙更生家受赐，父老欢喜儿童颠。君不见天上宸章灿星斗，翔鸾惊飞翠蛟走。为言一德似阿衡，上格皇天赞元后。皇天报德亦可知，仁者必寿天无私。但愿天心锡难老，貂冠画衮常光辉。四国无兵谁不喜，共说升平自今始。黄帝垂衣坐法宫，千岁常师广成子。"}