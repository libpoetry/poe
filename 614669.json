{"id":"614669","title":"刘秘书年伯抗疏罢归令子水部君旋捧恩纶为寿","dynasty":"明","author":"韩日缵","text":"蓬阁宣麻日，西垣染翰年。班行接霄汉，官侣是神仙。负弩相如节，绘图郑侠篇。每逢圣主贷，不受贵人怜。汉苑辞簪笔，吴江理钓船。谢官仍肮脏，于世竟迍邅。岝崿红尘外，支硎青案前。海鸥方浩荡，天马已腾骞。赐锦供莱服，含香捧玳筵。黄苞柑正熟，红缕鲙仍鲜。秫种南山下，尊倾北斗边。燕矶供啸傲，鸠署待留连。芝简承新宠，恩私自九天。"}