{"id":"528817","title":"石斋歌","dynasty":"明","author":"陆深","text":"关西夫子今元老，有石当斋斋更好。疑从天上堕支机，似向瀛洲擘琼岛。磨砺堪为百世师，璠玙不数连城宝。星光璀璨太白精，云根崒嵂西川道。早年充贡来明庭，玉堂紫阁静仪刑。擎天八柱开黄道，障海千寻掣巨灵。有时条理振韶夏，百兽率舞游鱼听。孤标共仰积铁壁，大手为勒磨崖铭。授书空传谷城叟，汉室开基一培塿。何如五色补天材，元付当年取日手。石斋峨峨高入云，四海苍生共翘首。万年永藉圣朝安，再拜为歌仁者寿。"}