{"id":"662231","title":"初凉曲","dynasty":"明","author":"石宝","text":"新凉入帏秋思醒，帘间啧啧络纬鸣。起看银河堕金屋，仙槎髣髴空中行。西风桂屑晨盈盈，露盘不假丹砂成。九华真人亦珠履，何必六贵誇簪缨。曲江春水春又生，过雁千古谁遗声。飞黄未落祖鞭后，白璧坐使秦城轻。金陵酒美旧有名，吴娃再见发已星。龙泉解换一石五，正值城南风稍晴。"}