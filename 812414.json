{"id":"812414","title":"宾于将返武康以所携笋蔬麦餈见赠赋此送之","dynasty":"清","author":"许传霈","text":"最难细雨杏花天，酿笋人来春水船。道是儒官真耐冷，袖笼馀不一溪烟。佐他肴馔总清华，麦黍搏成饼饵誇。温语殷勤滋我愧，循陔孝养到寒家。底是匆匆买棹回，鳣堂桃李可齐开。阶前尤喜芝兰茁，毕竟心田培植来。十日平原醉若泥，新添佳话到前溪。云巢山色乌程酒，准待来年再品题。"}