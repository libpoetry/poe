{"id":"686972","title":"闻赣已被围而东固大坑又欲兵攻兴国有怀伯氏子中寓赣县之礼原阻乱不得归","dynasty":"明","author":"刘崧","text":"叹息荆花树，今年好远游。路从兵后断，书是乱前收。漂泊从谁问，艰危信自谋。时时惊梦见，不解说离愁。江口移兵日，山中散砦时。一家俱念尔，孤客定依谁。秋早衣裳薄，时危去住疑。故园久残落，犹恐未全知。"}