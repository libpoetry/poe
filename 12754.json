{"id":"12754","title":"田侍郎归镇","dynasty":"唐代","author":"王建","text":"去处长将决胜筹，回回身在阵前头。贼城破后先锋入，看着红妆不敢收。熨帖朝衣抛战袍，夔龙班里侍中高。对时先奏牙间将，次第天恩与节旄。踏着家乡马脚轻，暮山秋色眼前明。老人上酒齐头拜，得侍中来尽再生。功成谁不拥藩方，富贵还须是本乡。万里双旌汾水上，玉鞭遥指白云庄。鼓吹幡旗道两边，行男走女喜骈阗。旧交省得当时别，指点如今却少年。广场破阵乐初休，彩纛高于百尺楼。老将气雄争起舞，管弦回作大缠头。笳声万里动燕山，草白天清塞马闲。触处不如别处乐，可怜秋月照江关。将士请衣忘却贫，绿窗红烛酒楼新。家家尽踏还乡曲，明月街中不绝人。"}