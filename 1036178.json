{"id":"1036178","title":"减字木兰花 钱塘西湖有诗僧清顺。所居藏春坞。门前有二古松，各有凌霄花络其上，顺常昼卧其下。时余为郡，一日屏骑从过之，松风骚然。顺指落花求韵，余为赋此","dynasty":"宋","author":"苏轼","text":"双龙对起。白甲苍髯烟雨里。疏影微香。下有幽人昼梦长。湖风清软。双鹊飞来争噪晚。翠飐红轻。时上凌霄百尺英。"}