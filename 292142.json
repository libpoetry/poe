{"id":"292142","title":"酹江月·成都再乱","dynasty":"现代","author":"张慎仪","text":"黑风底事，忽更番吹满，江城戾气。嘅自米枭雠蜀后，今又离披至此。赤鼻劫灰，咸阳焦土，并作伤心泪。鸠鹑载道，天胡梦梦如睡。应是龙汉数奇，无端邹鲁，鬨视同儿戏。故鬼烦冤新鬼哭，遥趁茅鸮声起。月黯烟荒，崩榛塞路，惨不成都会。遗山老矣，欲修野史犹未。"}