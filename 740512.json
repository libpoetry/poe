{"id":"740512","title":"冬杪太史王丈西园先生暨之岩侍御绍衣翼子两同年邀同李云卜先生虞典孝廉游陶然亭","dynasty":"清","author":"董元度","text":"澹日冷平皋，寒林倚荒圃。招邀上孤亭，不记春前路。忆昨早春游，晞阳媚烟树。冰开新水融，芦长才如箸。隔林红杏花，啼莺不知处。日月曾几何，苍凉失其故。一年京雒中，十丈迷尘雾。何期心眼开，噩梦如初寤。高坐敞虚窗，廓然成野趣。庾公兴不浅，少长惬情愫。逝景不可追，兹游良不误。"}