{"id":"85893","title":"念奴娇·卯君来处","dynasty":"宋代","author":"刘克庄","text":"卯君来处，与眉州仙子，依稀同日。一自前朝龚蔡後，颇觉壶山岑寂。谁料端平，继居遗补，复有斯人出。幅巾林下，姓名玉座长忆。须信谄语尤甘，忠言最苦，橄榄何如蜜。诸老萧疏星欲晓，留取南都铁壁。洛社自佳，镜湖虽好，莫问君王乞。年年岁岁，大家同做真率。"}