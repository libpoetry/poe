{"id":"1143892","title":"次韵孙元京见过言诗","dynasty":"宋末元初","author":"方回","text":"骚坛争长各称兵，未卜谁欤霸业成。欲疗左盲治谷废，合除白俗扫元轻。屡更落落心犹壮，常恐空空气骤盈。据险作难终未是，赖公指示轨图平。眼底惊嗟见此流，祇嫌接对未云稠。苏门逸响追长啸，湘浦馀情续远游。新息今须乘果下，襄阳谁漫钓槎头。吾衰久矣公犹健，好控飞车跨九州。"}