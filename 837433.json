{"id":"837433","title":"题陈耕三老友摄影玉照","dynasty":"清末民国初","author":"郑国藩","text":"五十年前老学友，韶华转瞬成白首。伊谁开镜摄君容，欲赠君诗感慨久。忆昔读书逊敏堂，书声尽日常琅琅。兄事愧无十年长，别后鸿泥几参商。原思清贫端木富，货殖儒林岂异趣。阅尽沧桑时局新，相逢幸未失旧步。老我儿孙绕膝多，君家福履更殊科。跨灶绍箕有贤子，等閒岁月易销磨。搀枪吐燄烟尘起，十五年来乱如枲。贼梳兵?两不惊，见惯司空谁能訾。由来世界等浮沤，况乃沤中幻影留。笑煞庄叟妄齐物，蟪蛄冥灵孰为修。黄金铸范事空羡，日月跳丸奔似电。吟成诗句却寄君，留与他年作纪念。"}