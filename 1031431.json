{"id":"1031431","title":"亲祀南郊诗","dynasty":"宋","author":"蔡襄","text":"天畀元统，赤运开祉。圣祖神宗，海域平砥。思皇真考，岳封汾祀。饵系戎胡，包束戈矢。丕显灵德，光被万里。民寿而康，恩及萧苇。恭惟皇帝，继文之始。兢兢日慎，夙夜勤只。哀怜困穷，有如在己。惟刑是恤，弗繇怒喜。躬服俭约，黜弃浮侈。罔有逸欲，日惟三纪。大中则经，兴亡则史。阴阳时序，日纬躔轨。乐律本原，礼法根柢。兵韬术数，万微精旨。该通变贯，咸烛厥理。岁舍壬午，盗发南鄙。帝曰汝青，治办行李。毋大诛割，定患则已。猎猎灵旗，启道径指。凶渠踣仆，俘徒授耳。岭服既平，勋赏周被。封殁录孥，门户晔炜。粤兹明年，农家丰美。廛庐积腐，庾漕储峙。帝咨相臣，匪台德尔。穹昊眷赉，祖考佑俾。何施不报，将祀郊畤。号令四下，若建瓴水。荒服述职，奔走输委。仲冬丙寅，斋寝以俟。先时霾晦，飙籁号起。真意益庄，降鉴伊迩。夜漏适中，星露云靡。大辂既驭，清阳出晷。休光无垠，令容有伟。爰翊殊庭，奠享仙机。高灵委蛇，元气旭卉。阴施自远，大功续似。拥格纯禧，益厚丕址。入宿庙下，月魄初朏。龙章采藻，瓒爵擎跪。拜于祢宫，慈颜仅咫。至诚馨香，甘荐涤瀡。哀念劬劳，譬瞻岵屺。濯泪沾圭，将逡复止。京都之南，崇丘迤逦。飞螭蹑尘，法乘徐柅。地环帟幄，霄揭隅雉。警角飘萧，彀骑连累。言降言陟，实惟告已。烛错宵明，坛圪空紫。交佩陆离，庶旄飒纚。乐变神格，列周甲癸。三后咸在，上苍临视。皇皇富媪，从执笾簋。七精闪忽，五镇瑰玮。星官下翔，涛祗腾跱。等级卑高，食饮嘘哆。欣歆告言，奏福来底。更御步辇，夹途军垒。钲鼓惊轰，跳呼牛鬼。异域穷陬，黄发稚齿。动荡成波，欢喧成市。端闱停午，玉色尚扆。赦泽春行，幽加蛰蚁。废滞振拔，垢瑕刷洗。宽贷赋取，削减逋诡。皇帝慈孝，下民胥拟。皇帝恩仁，四国倾倚。皇帝曰咨，群公卿士。舜隆联夔，商圮朋嚭。孰忠予是，孰谗予匪。入官多门，孰予窒弭。蓄兵过制，孰予究揣。百姓窘穷，其患孰弛。外夷狃骄，其强孰箠。驱人以法，曾莫如耻。化民成俗，曾莫如礼。百官敕业，相予表里。登任俊良，刬斥奸宄。天锡帝年，万有亿秭。天锡圣嗣，诜诜众子。乾刚不息，章明度揆。无疆惟民，惟帝其侍。臣襄咏歌，直道是履。"}