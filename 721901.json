{"id":"721901","title":"戊辰元日作","dynasty":"明末清初","author":"屈大均","text":"忆昔先皇帝，元年此戊辰。久无王正月，徒有汉遗臣。草野私哀痛，渔樵愧隐沦。千秋殉宗社，血泪更何人。鸡鸣肃冠服，北面拜威皇。弓剑长如在，陵园不敢忘。元年犹此日，正朔更何方。有限遗臣庶，哀思泪几行。昔日煤山事，重华野死同。诸臣多藁葬，二女亦攒宫。国破非明主，人亡岂狡童。元年谁复忆，拜手五云中。鼎湖龙去久，四十又三年。神圣偏亡国，忧勤未格天。书王多史法，报主有诗篇。元祀从今始，春秋在一肩。一元过六十，复自戊辰开。王气今年转，天心昨夜回。暖风初拂柳，春色早惊梅。好为流莺尽，深深柏叶杯。元日晴明甚，寒消昧爽时。花添开岁事，莺速立春期。一室衣冠独，中华故老谁。崇桢多野史，散佚有馀悲。稚子唐巾小，双双作汉装。未能怀故国，亦解问先皇。玉几瞻天际，云旗想帝乡。戊辰年再遇，光复意何长。明年吾六十，得作伏波无。益壮先神智，全归后发肤。风云须惨淡，天地久荒芜。此日先皇泪，威灵鉴一夫。斑斑吾鬒发，已老是姿年。欲饮无吴酒，长吟只楚篇。南风吹水淡，朔雪化云鲜。采十难为养，今春早种田。夭桃三四蕊，色向岁朝新。白首偏怜汝，红妆莫笑人。琴边那有恨，酒外更无春。儿女争花胜，先簪折角巾。"}