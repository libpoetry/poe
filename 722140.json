{"id":"722140","title":"白鹅潭眺望","dynasty":"明末清初","author":"屈大均","text":"半空波撼越王台，秋水含烟昼不开。海雨忽将山雨去，新潮频截旧潮来。风吹岛屿随龙气，月引楼船逐蚌胎。南出虎门天险失，诸夷咫尺二洋回。暮天风雨白鹅浮，险绝三江此倒流。珠海月开龙女市，玉山霞起蜃王楼。人烟掩映桄榔屿，渔火虚无茉莉洲。几欲飘洋过日本，白艚东作百蛮游。五仙楼出五羊城，东尽扶胥一日程。海道多歧那得问，江门有戍未为兵。诸番与我分全险，十郡凭谁举大名。直抵金陵舟楫便，孙卢往事足心惊。番禺山抱越华楼，势似长城控郁洲。偏霸未分东井气，雄图频逐大江流。抄关使者三门海，进贡番人万里舟。舶口至今蚝镜失，西洋端恐有阴谋。秋色苍茫入鬓蓬，潮鸡唤起越王宫。龙嘘一气江天失，蟹食三秋水国空。月下烹鱼催妇子，云边射雁戒儿童。芦花宿处无人觉，跳白船轻任海风。"}