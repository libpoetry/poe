{"id":"683070","title":"秋夜怀昌国","dynasty":"明","author":"文徵明","text":"初秋雨时霁，夕景敛炎疴。蹑屐遵广除，矫首睇明河。白露浣衣带，商飙振庭柯。缟月升云阙，照我东墙阿。故人不得将，良夜空婆娑。非无一樽酒，顾影当奈何。阴虫抱莎啼，秋风在庭户。微凉逗短葛，月出照团露。惊禽飞漠漠，顾见庭中树。柔枝日以疏，安得共迟暮。人生岂独坚，坐阅衡杓度。忧来搔短发，衰薄已堪数。"}