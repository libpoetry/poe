{"id":"697358","title":"渡钱塘七首","dynasty":"明","author":"胡应麟","text":"一夜天风挂海涛，雪山零乱舞江皋。轻舟忽渡钱塘水，万仞扶桑日色高。赭龛回望两山屯，天削银屏障海门。白浪昼看三百里，不知谁唤伍胥魂。浊浪东排万里天，平分吴越海云前。凭谁为乞支机石，坐拥浮槎到日边。十二楼台倚碧空，安期亦在紫云东。璚车笑指相逢处，摘取蟠桃万树红。江色浮空四望遥，青山斜倚木兰桡。何人共击中流楫，散发回看大海潮。十载长安祇浪游，扬帆东蹴海天流。含毫秋斗思光赋，万壑鱼龙起暮愁。坐拥轻桡入乱山，蓬莱东望彩云閒。麻姑是处堪携手，重叠秋江倚翠鬟。"}