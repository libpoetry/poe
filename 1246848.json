{"id":"1246848","title":"留别江伯仁","dynasty":"元末明初","author":"唐桂芳","text":"当年三茅曾一到，群仙谓予精神好。首戴三寸鹿胎冠，骨耸眉棱许学道。后来奔走向南台，谏议相知颇同调。改制冠削斑竹皮，并把生绡写容貌。而今汨没尘土中，欲效南山隐雾豹。空馀两鬓点吴霜，甚矣无成总昏耄。今年喜登东皋楼，百尺峥嵘接穷昊。五更雨气足清凉，十里岚光媚吟眺。紫金霁雪声萧骚，白石晴云势腾趠。岂无洪扣钟递鸣，况有练溪月可钓。侧闻大父人中英，凿沼梯山拟天造。娇花新移剪锦奇，美石舁来雕玉巧。珊瑚倒影浸碧波，牺象香浮出清庙。嗟吾异世虽后生，念子同袍果夙好。讲明暂假席坐温，归去宁忘国知报。屡烦设醴环翠轩，折草抽茎结乌帽。服之不称老奈何，摧颓敢对菱花照。临岐且赋长短行，鸾凤孙登作清啸。"}