{"id":"1049020","title":"过金陵上仆射王舒公","dynasty":"宋","author":"韦骧","text":"天眷皇图盛，真儒德性高。文章追孔孟，事业过伊皋。难进轻三币，功收变一陶。斗枢符斡运，主柄赞持操。万务繇吾揆，千龄庆所遭。邦财理丰本，民力较秋毫。惠遍农无乏，输均役不骚。保兵知警守，禄吏绝贪饕。信令朝廷重，伸威塞境牢。深谋压夷狄，侵地复岷洮。万里耕桑富，中原气象豪。河淤开亿顷，海贡集千艘。著义尊经典，更科待隽髦。养材从引类，设学派纷袍。试士先三尺，传师或六韬。进贤轻似汲，去弊勇如薅。化俗迁狙诈，乘时等凤翱。赤心全皦皦，鄙议过滔滔。表正销群靡，言深决众謟。郭崔奢自减，杨墨谬皆逃。勋烈轻铭鼎，光华外奏骜。台阶回远趾，仙观乞閒曹。异宠藏珍带，优恩避节旄。钟山归旧隐，槐府辍先劳。不宰经纶效，潜忘简策褒。烟云供啸咏，风月相游遨。古寺唯轻屣，秋溪只小舠。羹调梅敛实，旱救雨收膏。寰宇恬安枕，衣冠赋执翿。何时传入觐，群望慰嗷嗷。"}