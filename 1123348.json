{"id":"1123348","title":"次韵周源屯田祷雨二首","dynasty":"宋","author":"赵抃","text":"城东野老告予知，四载凶荒语益悲。远水又成千里涸，阔天无复寸云垂。仓箱势绝丰登望，道路人为殍死期。刺史至诚天若应，愿留遗爱入生祠。炎曦禾稼猛于烧，试问灵龟兆已焦。雨意几时随气协，雷威何日胜氛妖。汉朝八使烦敦遣，周室三公重燮调。有祷愿将明德荐，芳馨何必在兰椒。"}