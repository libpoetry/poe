{"id":"1106233","title":"谢仙游许宰伯诩立续题名记招饮二首记乃崇清侍郎作","dynasty":"宋","author":"王迈","text":"栽花次第满河阳，谁结寒根桃李场。鳌在三山惊赑屃，凫飞双舄费揄扬。春风折屐缘闻捷，腊雪开筵重借光。他日明堂需大木，桷榱或得入平章。忆昔琴堂宴士时，至今人诵壮行诗。政缘勇气填然跃，遂窃科名副所期。乡橐摛词光吐凤，邦侯瑑美稳蟠螭。乞留片石棠阴下，要写春风德政碑。"}