{"id":"766590","title":"摸鱼儿 滋伯仲甫綗士韵梅，用稼轩韵作送春词，先后邮寄，次韵继声","dynasty":"清","author":"黄燮清","text":"又匆匆、杜鹃啼老，芳华如水过去。卷帘更觅嫣红影，减了几丛花数。留不住。留一片、濛濛烟草销魂路。愁笺恨语。但打叠相思，随风宕漾，碎作两堤絮。蹉跎感，生小多情自误。婵娟容易招妒。朱颜渐逐流年换，除是镜台堪诉。垂柳舞。叹失宠、蛾眉虽好同尘土。离怀最苦。倩落日消停，乱山围里，或有梦寻处。"}