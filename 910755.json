{"id":"910755","title":"摸鱼儿 太湖","dynasty":"宋","author":"李演","text":"又西风、四桥疏柳，惊蝉相对秋语。琼荷万笠花云重，袅袅红衣如舞。鸿北去。渺岸芷汀芳，几点斜阳字。吴亭旧树。又系我扁舟，渔乡钓里，秋色淡归鹭。长干路。草莽疏烟断墅。商歌如写羁旅。丹溪翠岫登临事，苔屐尚黏苍土。鸥且住。怕月冷吟魂，婉冉空江暮。明灯暗浦。更短笛衔风，长云弄晚，天际画秋句。"}