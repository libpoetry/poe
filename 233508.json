{"id":"233508","title":"张时可惠示甲乙藁","dynasty":"宋代","author":"杨简","text":"凌晨带月上竹舆，荷君封送两卷书。朦胧未省何文字，中道晓色来徐徐。乃是约斋甲乙藁，惊喜遽读味新好。一篇一篇奇益奇，閒姿雅态云生岛。石泉竹月风萧萧，斗牛剑气秋空高。意度横出不可速，洒洒落落真诗豪。殷勤厚意何以报，熟复谨藏永为好。大雅不作继者谁，恐非少陵所可到。君心自是思无邪，何假于中植奇葩。男儿要当追配古圣贤，岂能更与凡卉争百华。"}