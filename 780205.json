{"id":"780205","title":"高阳台 潞河秋思","dynasty":"清","author":"叶绍本","text":"天抹微青，水皴细黛，西风作意凉侵。袅袅层波，白鸥梦堕湖阴。一年好景从头数，乍瞢腾、已到秋深。最关情，几叠清笳，万户疏砧。苍茫难认长堤树，只鬖髿瘦影，凄瑟空林。霜冷乌篷，月珠摇荡波心。沧江满目催诗思，怕诗成、清怨难任。听寒潮，溉汩沙头，又转烟浔。"}