{"id":"1190397","title":"送万巨","dynasty":"唐","author":"韩翃","text":"汉相见王陵，扬州事张禹。风帆木兰楫，水国莲花府。百丈清江十月天，寒城鼓角晓钟前。金炉促膝诸曹吏，玉管繁华美少年。有时过向长干地，远对湖光近山翠。好逢南苑看人归，也向西池留客醉。高柳垂烟橘带霜，朝游石渚暮横塘。红笺色夺风流座，白苧词倾翰墨场。夫子前年入朝后，高名籍籍时贤口。共怜诗兴转清新，继远家声在此身。屈指待为青琐客，回头莫羡白亭人。"}