{"id":"536081","title":"行行且游猎","dynasty":"明","author":"王世贞","text":"行行且游猎，遂出光禄塞。秦地一掌间，黄河落天外。六郡良家五陵豪，于阗玉鞭大食刀。不爱县官封博望，自从私客取临洮。盘马弯弓月相向，万族蹒跚魄先丧。突出霜蹄狡兔先，争看鸣镝苍鹰上。黄沙一缕冲紫微，角声四起胡霜飞。少年割鲜且莫饮，待我生挟单于归。"}