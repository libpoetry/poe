{"id":"439426","title":"汴梁杂诗四首","dynasty":"金","author":"李汾","text":"天津桥上晚凉天，郁郁皇州动紫烟。长乐觚棱青似染，建章驰道直于弦。犬牙磐石三千国，圣子神孙亿万年。一策治安经济了，汉庭谁识贾生贤。琪树明霞五凤楼，夷门自古帝王州。衣冠繁会文昌府，旌戟森罗部曲侯。美酒名讴陈广座，凝笳咽鼓送华辀。秦川王粲何为者，憔悴嚣尘坐白头。楼外风烟隔紫垣，楼头客子动归魂。飘萧蓬鬓惊秋色，狼藉麻衣涴酒痕。天堑波光摇落日，太行山色照中原。谁知沧海横流意，独倚牛车笑孝孙。寥落关山对月明，客窗遥夜梦魂惊。二年岐下音书绝，八月河南风露清。冉冉暮愁生草色，迢迢秋思入虫声。谁知广武英雄叹，老却穷途阮步兵。"}