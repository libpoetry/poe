{"id":"769626","title":"贺新郎·呈王勿斋先生身","dynasty":"清","author":"陆震","text":"老才难挫。记从公、平湖春汎，柳绵轻播。酒客半酣争岸帻，并舣画桥双舸。公亦脱、红丝布裹。顾语吾翁儿小异，定他年、腾达应先贺。讵今日，声我堕。敢云百尺楼头卧。只平生、几枝红豆，缪蒙许可。莫向名流还艳说，祗益小人之过。恐笑口、词场都破。才尽江淹真阁笔，检残编、悉付银缸火。恨总是，言愁作。"}