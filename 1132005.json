{"id":"1132005","title":"题金陵杂兴诗后八首","dynasty":"宋","author":"薛师董","text":"舒王不让杜樊川，二十八字今断弦。可怪苏郎呈好手，剪花排锦蒋山前。刘郎之后更苏郎，不枉随人入建康。秦水钟山几相识，前年忽识好文章。方泉周四半生痴，语辄惊人不自奇。渠句却题君集后，要寻梨木共传之。交朋存没八篇诗，自恨论心独觉迟。也记涌金门外别，不蒙登赏忽相思。扫阶杨柳败荷风，春晚秋初下观中。两度不能吟一句，愧君且说事匆匆。定林草木也风骚，曾睡山中听桔槔。春雨江湖八年事，空肠只忆吃丝糕。尊嘉堂上崔嵬老，制阃新开欲辟吾。又约来游游不得，风流输与五云苏。散尽浮军换铁缗，香烟何处不氤氲。苏郎非是谀人者，今日真成说古人。"}