{"id":"699637","title":"哀东人三首","dynasty":"明","author":"郭之奇","text":"岂不重乡井，其如转壑沟。携持相死救，离散或生偷。幸未沦胡虏，犹当仰喔咻。须臾喘息计，黾勉一箪求。东人亦孔痗，饥馑接疮痍。兵后荒常必，黎馀旱易欺。何臣容节矫，无地可民移。万里萧条客，分餐欲济谁。救荒政十二，省薄首相教。无骨供输挽，何心积厩庖。鸿飞看在野，鼠食问谁郊。所叹求刍牧，依然向斗筲。"}