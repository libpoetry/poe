{"id":"771896","title":"赴郡苦热，得雨偶作","dynasty":"清","author":"林占梅","text":"酷暑风来亦为厄，暖风熛怒几烁石。恶氛矧复逐征尘，白昼道傍鬼捉客。叹我南行当其时，健夫十人九丧魄。彻夜传呼巫与医，身心交瘁莫安席。想见武侯渡泸时，精诚在抱消疠疫。古今无数匡济才，许国御微敢自惜。捧檄我亦奉命来，旅次焦劳热反剧。欲逃乐土苦无从，救兵一夜来风伯。大块噫气夹雷鸣，俄顷滂沱势漂麦。此时消尽胸中愁，旱魃成群皆辟易。自是天心协人意，遇难成祥由善积。遥思七省临欃枪，杀人如麻地流赤。吁嗟乎，安得王师如此雨，露布一朝传遐僻。"}