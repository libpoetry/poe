{"id":"1244108","title":"彭中和有赠松林墨兰一幅许以贶余余因故以墨梅先之既而中和赐报以诗遂次韵复之","dynasty":"元末明初","author":"郭钰","text":"往年看花落春后，金茎琪树山中少。江上老梅回瘦枝，写入山窗自妍好。君家雪壁宜挂之，繁花不逐东风老。共怜缟袂染缁尘，何惜浮云翳晴昊。闻君旧贮书画多，松林墨兰香未磨。夺取锦袍吾岂敢，缠绵正好如松萝。常笑虎头每痴绝，不见人间鸿爪雪。何当来往玩心情，梅有高标兰有德。"}