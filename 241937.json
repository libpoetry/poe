{"id":"241937","title":"夜月怀超然故台","dynasty":"宋代","author":"罗公升","text":"中宵雨声歇，好月满我屋。开门四无人，老树立於独。巡檐不成寐，送影过墙竹。赏弄情未央，矮屋碍远目。故山有层台，千里旷游瞩。主人三年别，坐使万瓦覆。鹏程本逍遥，蚁穴自羁束。乾坤有兴废，岂必善者福。是身且非我，而况土与木。但听雍门弹，忽效孟尝哭。"}