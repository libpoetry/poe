{"id":"689696","title":"偶成","dynasty":"明","author":"岑徵","text":"半枕邯郸梦未真，频年空老化衣尘。当杯莫惜如泥醉，览镜明知到骨贫。屋角寒梅才谢腊，陌头芳草又逢春。风光过眼浑无定，一曲狂歌鬓似银。移山有志同愚叟，失马无心拟塞翁。安得人情平似砥，莫疑天道曲如弓。从来南雁终归北，肯信西流不向东。独有文园多病客，闭门还却落花风。"}