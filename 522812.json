{"id":"522812","title":"秋日重过上方寺","dynasty":"明","author":"李梦阳","text":"居闲怀行游，触景慨时速。昨来春华敷，秋草倏巳绿。弱蘋布霜涟，丛兰委寒陆。累果媚西阳，漂萚满空曲。物遇信绵旷，情移乃踯躅。夷犹步前庭，迤逦陟曾麓。夕风一何厉，行云结相逐。铎音抗高听，塔影骇流瞩。聿非封侯骨，虚拟燕颔肉。飞缨靡不荣，芒屩谅应足。寄谢世上人，吾久脱羁束。"}