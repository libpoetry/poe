{"id":"332145","title":"百字令·庚申闰中秋和其年","dynasty":"清代","author":"曹贞吉","text":"月如无恨，便清辉万古，长圆难缺。昔我来思浑不记，瓜果中庭重设。身世斜阳，悲欢逝水，鬓有星星发。惊闻人语，今年两度佳节。却忆去岁中秋，轻云薄雾，黯黮芙蓉阙。造物多情还补得，泼眼明蟾奇绝。再舞霓裳，平分桂影，疑对千峰雪。重阳迟了，几行白雁能说。"}