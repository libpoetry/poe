{"id":"690355","title":"次钱世恒绣衣韵","dynasty":"明","author":"张弼","text":"鱼城如块旁江安，叠鼓鸣笳接好官。百粤飞霜千载遇，九霄明月万家看。高怀欲挂榑桑剑，苦节何辞苜蓿盘。最喜虞山春似海，绣衣綵服奉亲欢。六年作郡幸清安，笔兴诗怀不属官。酒遇故人随量饮，花当好处及时看。鲈肥松水家千里，马倦梅关路九盘。京国旧游如梦寐，未知何日罄交欢。"}