{"id":"827957","title":"复园以诗写赠次韵","dynasty":"清末近现代初","author":"陈曾寿","text":"同居类木石，异处有馀思。所思触一感，窈然寄新诗。师门剩子存，孤辔羁天驰。挹子一念定，拯予千步危。意得偶成咏，高下皆宜之。澄宇发天光，一洗漆室悲。水流复何心，激荡生环规。俯仰受风篁，泠冷坛琚辞。犁然忘宫商，何地评妍媸。嗟予徇声闻，哓哓佛所嗤。清风能起予，象外契微知。"}