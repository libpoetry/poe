{"id":"766085","title":"庆春泽 冬夜盼家书","dynasty":"清","author":"邓瑜","text":"圆月凝愁，寒灯晕影，偏惊长夜如年。盼绝家书，恨它千里俄延。误人鱼雁无情甚，漫思量、尺素遥传。怕累伊，一阵霜风，吹落江烟。思亲太急胸头恶，叹蛛丝宛转，方寸长牵。极目凭栏，白云摇曳南天。吴头楚尾伤心路，纵凝眸、亲舍何边。最难禁，百叠千行，有泪无言。"}