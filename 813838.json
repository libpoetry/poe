{"id":"813838","title":"友人为余述所闻见有可叹者要余赋诗事非一时故章无伦次义存讽谕庶几闻者足戒云尔","dynasty":"清","author":"苏廷魁","text":"岭海风清坐啸秋，身兼三组叹诸侯。琼筵争睹{蒙鸟}{童鸟}盏，锦段多归翡翠楼。传道建威临越镇，何劳执宪告交州。龙骧酌水题诗处，凫舸扬旌访古游。蓬莱仙吏不知名，任达疏慵洵有情。力拯鱼头劳障水，生来猿臂善谈兵。陶公甓运分阴重，桓发金输博戏轻。录事囊家多侠客，溷翁华发念苍生。李郎年小擅歌场，日坐朱门燕寝香。花下濡头逃酒令，镫前假面学谈娘。鸳鸯锁络葳蕤结，琥珀钩生的皪光。会得东山丝竹意，劝君行乐莫相忘。十丈红尘暗醉乡，冈头歌舞惜荒凉。何来日下埋轮使，惊散春风结客场。汉殿果应冠獬豸，坡山不久驻仙羊。口碑今比阎罗老，当日谁陈借寇章。"}