{"id":"686807","title":"行孝四首 拾椹","dynasty":"明","author":"任环","text":"春行孝，孝何如，柔桑满道结子殊。黑者奉母赤自食，狂贼见之心恻恻。蹄牛斗酒何足言，要知诚意能感激。呜呼孝哉兮令人悔，亲在远游拾青紫。拾来不及泉下人，青紫何为泪如雨。夏行孝，孝难比，黄香时尚为童子。酷暑庭帏亲汗流，一扇中挥一片秋。而翁有子鼾睡稳，扶持清梦日高头。呜呼孝哉兮恨何说，多病萱堂时执热。青盖翻然吴楚游，犹向虚亭乞冰啮。秋行孝，孝堪赏，陆卿心在亲身上。洞庭佳实落尘埃，主人相顾真异哉。卿家诚孝自感动，香生满袖亲颜开。呜呼孝哉兮痛罔极，江南风味罗前席。尝新不及到亲旁，却与妻孥相对食。冬行孝，孝尤异，长哭一声动天地。须臾玉笋生满林，归来作羹慰亲心。沉疴脱体洒然愈，芳声千载重南金。呜呼孝哉兮我知愧，亲卧高堂思远味。如何不将寸草心，却持老竹班班泪。"}