{"id":"536401","title":"拟古七十首 其十六 何司空劭赠贻","dynasty":"明","author":"王世贞","text":"宛洛何洋洋，经始先人庐。崇巘夹脩篁，清波出文鱼。栖遁焉足陈，仁里私有馀。张侯负渊博，秉志乃冲虚。出则寄干城，入则宏庙谟。决胜开冀封，翛然良若无。多惧昔忝均，耦耕亦今愉。侯其谢鞅掌，就我暂为娱。命爵复弹琴，徜徉非一途。况有春阳色，蔼蔼在桑榆。"}