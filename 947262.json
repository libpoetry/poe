{"id":"947262","title":"喜雪","dynasty":"宋","author":"陈襄","text":"有客何方来，粲然游我庭。推户出见之，颜色如瑶英。问之不吾语，微风若闻声。曰予朔方士，饮子南方名。万里不相识，修涂一来经。闻子官大府，高车尘冥冥。有言未尝吐，低头敛光精。西人趋向异，念予孤蒙行。我欲友其德，顾己鸿毛轻。予起谢不敏，过辞非予聆。感子虚白德，来化纯愚诚。高风激万世，凛如伯夷清。留子永今日，愿言报英琼。"}