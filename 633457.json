{"id":"633457","title":"寿叶公旦","dynasty":"明","author":"释今无","text":"我从万里游玉京，无心兴发如浮萍。忽然淹滞在山左，是梦非梦不能醒。以此得交萧侍读，叶生座上尤聪明。口头三昧殊滑稽，曼倩无乃成虚名。艺苑旧坛标赤帜，绘家新意开青冥。春气更浓冰欲坼，愁心万丈生南陌。此意许我两人知，相看共作南中客。心切倚门成孝友，我苦空瓢则固陋。优劣虽然道不同，以此相知真可久。为君起借主人杯，岂是区区斟寿酒。"}