{"id":"1115538","title":"过长峰径遇雨遣闷十绝句","dynasty":"宋","author":"杨万里","text":"说著长峰十日愁，夜来发处四更头。莫令炬火风吹黑，未说红纱绛蜡休。百里如何一日行，晴天犹自急追程。山云管得侬愁雨，强做催诗数点声。野炊未到也饥嗔，到得炊边却可人。伞作旅亭泥处坐，水漂地灶雨中薪。石上菖蒲铁作须，寸根九节许清臞。安期自是参渠底，却重安期不重渠。一眼空山空复空，欹芦倒荻雨和风。却缘小队旌旗过，教得青枫学著红。何须人迹到来曾，点污松风涧水声。不是先生爱山水，是间却遣阿谁行。猿藤陂子枉惊吁，未抵长峰小半涂。今夕前头何许宿，不知出得径来无。下到危坡斗处泥，旁临崩岸仄边溪。不须杜句能驱疟，只诵长峰遣闷诗。出得山来未见村，已知村近稍多田。坐看云脚都垂地，回望峰头已入天。鳅是虾兄非善地，橘和瓣种带禳灾。乌椑不熟还无事，小艇难乘莫载来。"}