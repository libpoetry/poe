{"id":"576607","title":"衡窝吟","dynasty":"明","author":"黎贞","text":"金台烜赫，凌烟嵯峨。瞻望孔迩，道阻且颇。螭蟠欤泥沙，凤栖欤丘阿。玉非卞氏，岂殊土苴。骥无伯乐，谁与增价。得意欤公衙，失意欤衡窝。是故长途走遍，乔木返下。把油幢设棹，神图休罢。归旧清嘉，慰了波踏。但存吾道，尤在盈科。修其天爵，万事从他。朱门绣户谩繁华，不似幽栖雅。向此太平，争些閒暇。任教藏舍，学取东山谢。卜居细阅，考槃频课，兴满长原旷野。乐天安土何虑忧，作个人间无事者。弹冠拂袖，荷插携家。移来西蜀子云居，借得太安坪一所。刬除荆棘著屠苏，编竹为扉砖为座。数椽如丹垩不胜，朽木粪墙堪圬也。惟我独相宜，众人处之皆不可。尘羁摆脱，樊笼撞破，散诞无牵挂。喧哗绝去，风波全躲。向烟岚笑傲，任世事蹉跎。澹茶澹饭澹交游，无是无非无嗔唾。不道渊明五柳庄，不羡尧夫安乐窝。半壁青灯伴细吟，一竿红日容高卧。草庐诸葛也曾居，苔矶太公也曾坐。傅说逃名版筑，虞舜起身犁锄。自古达人所乐，不惮卑污苟且。穷则独善其身，达则兼济天下。彼昏不知徒自奢，一家荣华百家嗟。石崇金谷今何如，颜回陋巷名犹播。江边鸥鹭得优游，檐间螂雀堪惊怕。今古知机能几人，试把前贤从头数。一榻陈抟两袖拖，五湖范蠡扁舟驾。凛凛风声千载高，何必华构与巨厦。一区容膝天地宽，明月清风皆在家。醒时诗酒醉时歌，兴来几句渔樵话。都俞吁咈总徒劳，不如抱道随缘过。远风云，高鼎锅。乐溪山，友鱼虾。藜羹含糗偏滋味，炮凤烹龙未足誇。断名缰和利锁，对石涧与泥坡。衣冠落魄，岁月消磨。不羡鸿衢通，一任鹏程挫。不蹶平地之坑堑，不张遥天之网罗。管甚傀儡棚头闹，管甚豺狼当道呵。耕春雨，钓秋波。持鞭笠，悬斧柯。或吹鸾箫，或驾鹿车。或歌白石，或诵南华。或弹琴击壤，或乘桴泛槎。或锄云种玉，或引水灌蔬。或携筐采药，或扫叶烹茶。或寻梅访竹，或赏雪观花。或簪萸饮菊，或沉李浮瓜。或开笼放白鹤，或洗耳听鸣蛙。或溪边弄明月，或洞口拨丹霞。或寻肘后经，或炼鼎内砂。尽天高日远，拚酒病诗魔。屋破每凭黄叶补，篱疏长赖白云遮。座中富贵有琴书，门外往来无车马。交庭绿草铺褥裀，对户青山列图画。莺花主宰，泉石豪霸。第一爱松与爱菊，第二黍稷及桑麻。第三案上数卷书，留与添丁作生涯。"}