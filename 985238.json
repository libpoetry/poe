{"id":"985238","title":"感时一首再用前韵呈元诏久善文彧","dynasty":"宋","author":"郭印","text":"我伤天缺无人补，四海婴儿失其母。北人跃马渡黄河，请和使者空旁午。二君北去宗族从，国祚千钧垂一缕。天心保赵有真孤，重云翳日今复吐。万姓讴歌子启贤，沈痛脱然离肺腑。闻招贤士筑层台，更纳直言悬谏鼓。弥缝辅赞要真儒，相国岂无房与杜。中兴之主信非常，睿武英明如太祖。巍巍虞舜有重瞳，穆穆文王生四乳。銮舆若返天下安，未说登三并咸五。咄嗟庙堂不须忧，行看两陛舞干羽。"}