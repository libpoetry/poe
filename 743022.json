{"id":"743022","title":"春雨学博属题钱舜举苏武归阙图卷","dynasty":"清","author":"王宗炎","text":"穹庐遍野沙茫茫，风吹草低雁南翔。苏卿乘风还故乡，节旄秃落旃裘凉。谁与送者右校王，跗注韎韦犀毗黄。仰天握手气不扬，苑结抑塞摧肝肠。从骑跪进湩酪浆，通国十岁能挽彊。射兔掘鼠持作粮，胡妇对之心感伤。欲别不别牵衣裳，更有濈角羝乳羊。肱麾不去鸣声长，子卿慷慨泣数行。从此分袂各一方，不复相见毋相忘。橐驼驒騱齐足良，行程苍茫纪不详。汉关峨峨近在望，山川重秀日再光。归诣北阙朝未央，太牢告祭先帝旁。拜典属国为列卿，道路观者如堵墙。面目改易须眉苍，丹青图画何堂堂。齧毡咽雪苦葡尝，不降不辱臣之纲。千载而下谁颉颃，洪皓朱弁郝仲常，垂示风纪传无疆。"}