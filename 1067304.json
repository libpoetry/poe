{"id":"1067304","title":"示何之忱","dynasty":"宋","author":"谢薖","text":"往年君别去，上马愁凛冽。今年见君面，挥汗惊执热。吾曹雪点鬓，忽忽值晚节。云何会心侣，乃作如许别。昨朝闻扣门，梳发不暇结。开门问无恙，欲语声屡咽。君家娇小女，可念真玉雪。朝嬉绕君傍，忽作泡幻灭。念我溪堂老，谁能续此绝。嗟哉溪涧毛，琐细不容撷。相逢颜未开，苦语心已折。吾人要解事，视世一蚁垤。共将烦恼缘，一付广长舌。君归数过我，不厌酒屡设。人生浪自苦，岂不愧前哲。"}