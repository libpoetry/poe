{"id":"722740","title":"风流子 秦淮歌馆","dynasty":"明末清初","author":"徐石麒","text":"青楼谁窈窕，抛红豆、新唱梦扬州。听宫字欲流，娇能掩误，徵音初变，弱不禁愁。一声绕，锦投三万轴，酒下十千筹。落日正低，西风初度，当杯入手，肯教淹留。今朝相逢好，私心计、拼取醉卧垆头。但使碧纱稳护，莫放吟眸。恐二陵风雨，寒惊客梦，三山草木，影落歌楼。老子壮心未已，还赋悲秋。踏歌归去也，纶竿上、高挂黑羊裘。喜有意近人，犹存幽竹，忘机似我，惟有浮鸥。不须问，两丸新日月，几箭旧春秋。若说买名，徒低酒价，但言罟利，恐涴渔舟。兴亡谁家事，高粱上、怕听燕子啾啾。且向松关喂鹤，柳道骑牛。有奇书下酒，灯前破瓮，好风吹韵，花下拈阄。如此一生足矣，何必封侯。"}