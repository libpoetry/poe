{"id":"815738","title":"感怀二首","dynasty":"清","author":"钱曾","text":"酒阑危坐泪沾裳，极目云烟总断肠。伏地有心悲度苦，守门无计笑颠当。时危空叹陈琳老，世乱难容阮籍狂。落日满城人怅望，可堪光景似山阳。盲雨雌风未肯休，寻思帝醉太悠悠。拖肠我愧淮南鼠，烧尾谁驱即墨牛。失职便多萋菲毁，无才休赋半牢愁。非狂非病浑如许，莫怪朝来不举头。"}