{"id":"601011","title":"丽句亭作","dynasty":"明","author":"黎民怀","text":"春色载阳，清泉汤汤。匪绍来游，插羽于襄。歌言依咏，筐篚于将。匪曰纡馀，大雅聿昌。流泉在左，诛茆在右。隐衷何逖，懿踪惟旧。篁竹其苞，华实其茂。云虹具苍，金石迭奏。昔日太和，凤鸟于飞。郁郁其址，淑人是依。嗣日建安，白雪于霏。湜湜其源，雄词爰归。匪予小子，念日先民。游于西园，亦暮之春。我车既安，我马既駪。千万斯年，维德之邻。"}