{"id":"506219","title":"和荅横溪隐者歌","dynasty":"明","author":"周是修","text":"横溪之山何郁郁，横溪之流下盘屈。就中隐者巢许俦，落落云松百千尺。有时清夜抱瑶琴，海门出月琉璃碧。颓然醉卧松石间，五色英华梦生笔。金鸡三号海色动，眼开一丈扶桑日。恍惚骑鲸天上归，锦袍玉铗光相射。大漠黄尘烟雾昏，潼关白骨丘山积。临岐已见泣杨朱，叩角还闻歌宁戚。何如隐者笑傲横溪湄，长枕溪泉漱溪石。"}