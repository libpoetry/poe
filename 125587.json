{"id":"125587","title":"永遇乐·玉砌标鲜","dynasty":"宋代","author":"沈长卿","text":"玉砌标鲜，雪园风致，似曾相识。蝉锦霞香，乌丝云湿，吹渴蟾蜍滴。青青白白，关关滑滑，寒损珠衣狂客。尽声声、不如归去，归也怎生归得。含桃红小，香芹翠软，惆怅宜城山色。百折浮岚，几湾流水，那一些儿直。落花情味，露花魂梦，蒲花消息。抚纤眉，织乌西下，为君凝碧。"}