{"id":"743921","title":"阳明山人铜印歌和石庵师元韵","dynasty":"清","author":"潘世恩","text":"读书学道不适用，一腐儒耳非英雄。先生少负经世略，骐骥一出凡马空。批鳞折角遭谴责，只手欲捧榑桑红。龙场兀坐素患难，生徒壁立和春风。豁然中夜有心得，直如天地开屯蒙。擒贼擒王一举手，叱嗟呼啸风雷从。良弓善藏飞鸟尽，上追濂洛传心宗。晚年再出平诸寨，秋鹰凛凛当霄翀。功大德修世所忌，谁与前席陈深宫。先生出处自了了，当时谣诼何其工。岂知正学在宇宙，皎若日月行天中。龙蛇尺蠖会屈蛰，鼷鼠之技惭终穷。先生寿世三不朽，理学经济文章通。摩挲遗印倍珍重，为想品诣千秋隆。"}