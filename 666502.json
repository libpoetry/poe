{"id":"666502","title":"题陈明之画菊为何子元先生作","dynasty":"明","author":"薛蕙","text":"忆昔先皇十八年，学士风流满当代。就中太仆真潇洒，至今画菊流传在。中丞此卷画更奇，秋花锦石云雾姿。追思盘礴解衣处，想见酣歌纵酒时。当时画此蓬莱观，自谓平生此其冠。画成持赠燕泉公，满堂醉客空嗟叹。回首斯人已难得，长使中丞怜粉墨。拂纸偏惊白露寒，开缄稍觉悲风色。中丞远适西南地，索我题诗见交谊。百年许与讵偶然，万里提携不相弃。陈琳后事不堪论，水部文章今尚存。病客安能赋思旧，主人须为续招魂。"}