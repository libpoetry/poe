{"id":"510976","title":"公在蜀中尝赋水调歌头一篇其辞曰万里云间戍立马剑门关乱山极目无际西北是长安人苦百年涂炭鬼泣三边锋镝天道久应还手写留屯奏炯炯寸心丹对青灯搔白发漏声残老来勋业未就妨却一身閒蒲涧清泉白石梅岭绿阴青子怪我旧盟寒烽火平安夜归梦到家山梦中对菊坡论举此词故中联及之","dynasty":"明","author":"陈献章","text":"宋史记中堪列传，菊坡门下岂无人。弹文惊世频登阁，散发从师懒著巾。岭海一星元属李，古今全笔总归陈。山斋梦破今何在，夜半歌声彻四邻。"}