{"id":"202118","title":"有怀都下寒食","dynasty":"宋代","author":"李廌","text":"上国兹晨每豫游，仙仗缭绕来瀛洲。天王高御宝津楼，侍臣壁立环诸侯。箫韶引风摇树羽，晴波飞影动宸旒。阑干仙人深雾縠，楼前彩缆系龙舟。锦标霞举夺日精，万楫竞渡驰蛟虬。天颜一解四海春，乐岁已忘凶年忧。况今持盈戒欹器，不使逸豫常从流。锦帆高张亦佳耳，清汴东注贯扬州。"}