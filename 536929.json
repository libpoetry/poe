{"id":"536929","title":"从军篇","dynasty":"明","author":"王世贞","text":"君不见匈奴游猎犯边疆，复从朝那入渔阳。孤军惨淡秋看月，万马奔腾夜踏霜。促诏元戎屯细柳，还闻烽火接长杨。金符电发徵车骑，玉剑星移下窒皇。博士持和令守障，牧儿助费拜为郎。横行尽选六郡士，转饷俱赍百日粮。六郡良家侠少年，从来结客不论钱。生将猿臂能穿叶，铸得龙泉独吐莲。去逐轻车驰騕袅，还要剧孟睹婵娟。双层铁锁桃花甲，三尺绒缘玛瑙鞭。自道青云能立上，复誇黄石有真传。机头少妇悲相向，亲党临岐重惆怅。太白三杯醉不辞，凉州一曲歌偏壮。海内常埋甲胄尘，人间自少公侯相。新投主帅霍嫖姚，长揖辕门意气饶。别将晨驱玄菟塞，奇兵多断白狼桥。行逢使者曾书雁，捕着番儿惯射雕。疏勒西来通帝朔，居延北望绝天骄。酡酥酒进阏氏捧，夷乐传教敕勒调。燕然刻石名居首，汉殿颁恩世稀有。已赐甲第高入云，更悬金印大如斗。功成莫傲机头妇，灯寒月沉君知否。"}