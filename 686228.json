{"id":"686228","title":"上张鄮西明府三首","dynasty":"明","author":"卢楠","text":"燕关寒日薄，漳曲早冰澌。白发亲闱暮，青春子病危。殷忧闻鼓角，想像见旌旗。遥识齐王相，能怜越石悲。刁斗催严署，秋风苏肺肝。冤魂幽共语，魑魅喜相看。丞相何多畏，将军久失餐。金鸡应有诏，衰谢一时宽。御史清霜钺，危肠结祸胎。敢辞豺虎饲，无异犬羊材。魏阙书难上，秦庭哭未回。条风吹北极，天意起寒灰。"}