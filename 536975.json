{"id":"536975","title":"放歌答张助甫吏部","dynasty":"明","author":"王世贞","text":"宗生自出尚书省，嵇氏罢草绝交篇。长安项领胜培塿，使君腰腹为杯棬。青州之城如斗大，纵有微言谁为宣。乌声哑哑詈鸑鷟，谓尔枳棘不足怜。衣裳五色亦楚楚，吉凶岂与人间权。武昌不羞官长跪，历下但守妻儿眠。此物居然在吾世，遇之不得空茫然。何来青鸟衔一札，似是谷城黄石编。虹电缭綟出其表，风雨却过龙蛇颠。不道加飧长相忆，但道上下三千年。顷从宗生骘王子，谓起腐令兼青莲。斯言太重吾岂敢，后生颇畏前人贤。君携琅玕坐斗柄，九关虎豹愁睊睊。世途反覆日千变，不信但看沧浪天。丈夫故有青云手，慎勿苦语众今传。还君此札一大笑，野人早莫南山田。"}