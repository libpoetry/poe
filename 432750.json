{"id":"432750","title":"光绪甲辰七月道梁山留别孙同年馥棠（十三首录四）","dynasty":"近现代","author":"范天烈","text":"鸾凤一声啸不群，苏门山顶喜逢君。百年身世杯中物，万点峰峦掌上纹。意气可堪伦鲍叔，文章终悔误刘蕡。短衣匹马西风紧，吹落夔巫片片云。别离无限感沧桑，送我长亭已夕阳。魂梦天南翻地北，年光夏暑忽秋凉。谁将世事酬书剑，难得知交话肺肠。试到高峰塔上望，城西隐隐一瞿塘。闻说辽东尚未安，登楼北望泪阑干。请缨不易降王得，投笔方知出塞难。掷去头颅谁叹息，劝来杯酒强忻欢。中原有事当相避，乃祖兵书卷卷看。骊歌唱罢鸟间关，柳色青青人未还。鬓发几经苍岁月，衣衫渐欲点苔斑。征途鶗鴂愁中雨，故国桄榔梦里山。遮莫勾留归不得，夕阳红过堰塘湾。"}