{"id":"1142417","title":"偶阅渊明开岁古诗因和其韵","dynasty":"宋末元初","author":"方一夔","text":"开岁倏五十，陶翁感浮休。我生苦后陶，夜梦从之游。大块无停机，岁月去如流。弃家客东安，泛泛双浮鸥。羲轩古主人，中古称旦丘。大伦具五常，大法列九畴。寥寥向千载，孤唱绝众酬。藐然愧前哲，中路肯止不。逝言晚闻道，恻恻怀长忧。廓落八纮内，俛仰吾何求。"}