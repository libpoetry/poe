{"id":"1072528","title":"送叙浦令宋元老总干","dynasty":"宋","author":"王庭圭","text":"轺车昔参使者驺，万里粟帛咸括搜。荆蛮小县天一陬，却来执板拜督邮。督邮偃蹇聊复尔，鹤书夜逐秋风起。峨冠端恐立螭头，汗脚行当踏龙尾。公家有儿才毁齿，背诵六经如泻水。九重天子念勤劳，令试礼部收英髦。愿作文章惊四海，他年一钓连六鳌。但知工部好骥子，勿怪将军寻凤毛。"}