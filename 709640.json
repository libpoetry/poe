{"id":"709640","title":"竹下走笔简薛二","dynasty":"明末清初","author":"陈子升","text":"三年种得两丛竹，疏疏映我池边屋。安得凉生十里阴，与君来往无三伏。君家易知复难忘，春自罗浮归草堂。罗浮竹大堪为屋，屋上干云从更长。僻居两两辞城邑，地阔天长莫羞涩。时见醯鸡瓮里游，几何高士林中人。我今怀君复畏人，欲向竹林藏此身。君来寻我乃相见，同话三山海上尘。"}