{"id":"690927","title":"闭关","dynasty":"明","author":"李之世","text":"槐月浸阶凉不寐，晶晶虚牖写圆光。缘心久断閒来梦，消得蒲团一味长。数转残经月未斜，莲灯艳艳簇窗纱。觉来文字无真性，迷悟何须问法华。蟠木瘿瓢老瓦铛，随缘蔬食类行僧。狂心也逐猿羁锁，破得尘劳第几层。饥与幽禽相伴食，閒随孤鹤共经行。玄关镇锁何来去，寒月寒潮几度生。"}