{"id":"1049939","title":"奉和运判吴翼道留题石室","dynasty":"宋","author":"郭祥正","text":"双峡天开控江水，水自䍧牁来万里。端州正在双峡间，石室嵩台压孤垒。谁倾北斗酌明河，化作七山平地起。修萝高张翠羽盖，锦壁深藏赤凤髓。鸣禽交应杵臼声，驯鹿见人行复止。一洞能容百两车，三溪却接沧溟底。仰瞻圆顶碧玲珑，傍穿小窦阴迤逦。不应融结施镌镵，浪磅乳滴何年始。森然物象难悉名，古图脱落犹堪比。老龟闯首龙缩角，猛虎磨牙鲸卷尾。又如壮士披肺肝，戴主之忠死无已。苍崖题字多唐人，彷佛银钩唯二李。山祇不放云雾开，海神屡汲蟾光洗。欧阳古录遗此碑，我渍香煤传以纸。寂寥相望三百年，乃有高才继瑰玮。滁阳吴公富文采，来拥皇华宣使指。霜威暂霁持谦尊，许接清游携酒醴。长丝千结盘彫梅，簌簌并刀脍赪鲤。寻仙未遇饮正豪，落日岚烟催返轨。明朝大句挥长篇，戛玉锵金轰两耳。有灵持护归羊城，论价欲酬谁可拟。蒋公毛公并诗伯，笔阵酣战秋风里。越台朱明被题遍，鹄奔此洞重新美。沈侯湘寺陪俊游，韩子连山书宴喜。胜概遂令天下知，名齐五岳无由毁。自怜羽翮久零落，只欲卑飞藏棘枳。漫将俚语续公歌，投老那知遇知己。"}