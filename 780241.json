{"id":"780241","title":"霜叶飞 题陈石士“姬人寒闺访梦图”","dynasty":"清","author":"叶绍本","text":"璇闺一夜。西风紧，生把琼枝吹折。妆楼镇日锁葳蕤，怅人天轻别。问何事、情缘空结，三山旧恨凭谁说。难得嫁才人，又蓦地、香冷珠襦，佩捐金玦。回忆素手调羹，文窗拈线，德容真个双绝。柔姿况得少君怜，奈圆晖易缺。有娇女秦箫吹彻，门楣差慰啼鹃咽。只六如、孤亭畔，经卷药炉，老泪凄切。"}