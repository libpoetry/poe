{"id":"693641","title":"閒居杂兴","dynasty":"明","author":"邹元标","text":"尘途争捧檄，皇皇曰为亲。苟遂犬马事，而坠百年身。曾子能养志，颜生重归仁。岂无负米者，扬亲亿万春。家有圣善母，七十共艰辛。容我衡门老，朝夕共鲈莼。万乘原非重，一芥不为轻。茅茨即广厦，沟渎亦沧溟。翩翩复翩翩，振衣我何营。至理已跃如，岂必證无生。逖观尘途士，党与纷欢呼。世无师旷耳，亦获圭璋誉。转盼骨己朽，人与年俱徂。廓落乾坤内，万古皆吾徒。"}