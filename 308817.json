{"id":"308817","title":"齐天乐·休庵屋为流弹所破，持伞御雨","dynasty":"现代","author":"赵熙","text":"词人例梦高唐雨，秋前一庵先破。漏尽三间，穷生百巧，不买油衣能躲。牵萝计左。仗笠样圆撑，镜台双坐。宛醉湖壖，手遮荷叶荡烟舸。娲皇补也无术，乱来天不管，全付兵火。红日烧空，黑风吹海，野哭千家怎过。如君尚可。秪盼到晴天，又排诗课。头上淙淙，一簦谁借我。"}