{"id":"1112235","title":"草木杂咏五首 楠","dynasty":"宋","author":"宋祁","text":"童童挺十寻，一盖摩空绿。斜月碍枝回，凉烟附叶宿。拙斧无妄加，要经匠者目。虺蔓相结蟠，虬梢互回屈。纷若未契绳，繁如已纶綍。峭格外团阴，尤堪庇炎日。绀实纷累累，柔柯缓若若。叶以代新陈，花仍开续落。味虽不常御，香能破酲恶。哆炽风叶张，囷皴雨皮厚。丛橑列盖端，攒旄注旗首。物以希见珍，材缘怪志丑。有果产西裔，作花凌蚤寒。树繁碧玉叶，柯叠黄金丸。上都不可寄，咀味独长叹。"}