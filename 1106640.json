{"id":"1106640","title":"读唐遗录六绝 梁祖纪","dynasty":"宋","author":"王庭圭","text":"深宫三鼓夜方分，梁祖唯知虑太原。错料诸儿非彼敌，斩关还入万春门。两公罢相由诸吏，提印驩呼颇自誇。因谓我曹当快活，月华门外听宣麻。万炬千釭照一城，彩舟犹听棹歌声。铁车空驾黎阳石，岂悟碑来祸已成。劳役三年成巨舰，出师未战失江陵。不知雷满和州载，始悟齐山截海名。入阁趋班最后时，崇元御史合弹之。如何进奉二十万，便逐台中乞索儿。大帝四朝咸败事，惟君卖国作功臣。平生自谓痴顽老，晚节仍为谬语人。"}