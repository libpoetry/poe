{"id":"704004","title":"同弋阳李少卿宿莲塘寺次古诗韵","dynasty":"明","author":"韩雍","text":"小小禅房似画船，连床风雨拥寒毡。几年受任惭无补，千里论交幸有缘。松径云深迷晚鹤，槐庭霜重断秋蝉。留题最羡文章伯，嬴得芳名后世传。山寺岧峣倚碧峰，偶来假榻快心胸。行营漏起三吹角，古殿香然一扣钟。故旧情深欢会合，圣明恩重幸遭逢。素餐却念农家苦，烟火东林尚夕舂。"}