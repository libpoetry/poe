{"id":"815873","title":"南乡子 四首，赋得瘦竹如幽人，秋花如处女","dynasty":"清","author":"顾贞立","text":"轻雨洒松筠。林下风清浣俗尘。瘦影萧疏谁得似，幽人。翠袖天寒倚夕曛。娇女艳秋晨。浅紫轻红未解颦。赋媚莫嫌秋太淡，清芬。九畹芳兰佩可纫。兀坐忆西家。北面窗开桂影斜。无限愁悰聊说与，秋花。妩媚幽闲恰似它。暗自数年华。盼得秋来事事赊。七夕再逢人又病，星槎。位置依然隔彩霞。不耐坐残更。常祝华胥梦莫醒。却怪晓风吹薄幕，窗棂。为乘清光补未曾。机杼自纵横。腕怯难拈絮一星。自笑无能如络纬，声声。咽尽寒霜两翼轻。雁去恰鳞来。何幸孤踪系素怀。半幅衍波织锦字，忘开。却是明珠漾镜台。也拟与追陪。闻道秋花满径栽。带眼频移憔悴尽，身材。病到秋深恐不该。"}