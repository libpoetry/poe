{"id":"783329","title":"赠济南梁太守十八韵","dynasty":"清","author":"戴亨","text":"相国家声旧，孙谋奕叶光。才华真挺拔，建树岂寻常。贤以为郎著，名因出守扬。恩膏被齐鲁，政绩继龚黄。儒术通敷治，词章允擅场。披云瞻器宇，伟度识琳琅。祖武绳经济，嘉谟卜庙堂。欣叨大厦覆，私觊薄材彰。腐慢遭时弃，提携愧德凉。我生同泛梗，天意酷亡羊。色养哀无禄，亲丧复异乡。恒饥从妇孺，中夜独徬徨。泪尽衰麻赤，灵归关塞茫。麦舟谁解赠，愁病欲成狂。宁不惜残命，还应乞大方。深情蒙缱绻，浓荫忆松篁。斗水枯鱼活，鸿慈再造长。吹嘘寒谷暖，冥报吁穹苍。"}