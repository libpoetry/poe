{"id":"806481","title":"贺新郎五十八首 其二十四","dynasty":"清","author":"蒋士铨","text":"不是芦中士。莫便欢、士之不遇，悲歌如此。初日年华未三十，验取朱颜镜里。骑㱁段、暂辞燕市，草制纶扉须健笔，掞天庭、让汝才清绮。上林树，此枝美。与君今世生同地，况又是十年同举，同心兄弟。小作升沈添怅惘，仆亦因愁几死。才浣却、衫襟前泪，此事春风浑不管，记刘郎、前度伤心只。君且卧、紫薇底。"}