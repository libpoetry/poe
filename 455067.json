{"id":"455067","title":"满庭芳 业师王水照先生八十华诞","dynasty":"当代","author":"张海鸥","text":"日月光华，文章璀璨，孔颜气象兴隆。弦歌馥郁，弟子共春风。半肖居中侍坐，谈今古、义理从容。恍然与、苏辛李杜，踏雪认飞鸿。今宵持绿蚁，青衿鼓瑟，红袖鸣钟。敬都把、心香一瓣相从。又有南山菊好，并兰蕙、竹鹤梅松。春秋事，庄生已解，我辈但情浓。"}