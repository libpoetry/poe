{"id":"1113613","title":"大观四年春夏之交閒居无事触绪成咏得绝句五首","dynasty":"宋","author":"李之仪","text":"檐间百啭已莺声，枕上千山尚未明。老去只知难得睡，儿童何用报阴晴。身世低回不自期，个中消息更谁知。江边折尽青青柳，才见云头月画眉。楸花落尽楝花繁，门巷人稀半是村。好事凭谁消湿热，一帘疏雨下黄昏。庭前日转树交阴，坐上风来境自深。度曲已嗟千里客，听蝉已寄两头心。江南塞北遍曾游，一饭何方不可留。快箸旧尝便蛮耳，垂涎安得饫饘头。"}