{"id":"798067","title":"瑞鹤仙  邹程村母夫人寿","dynasty":"清","author":"陈维崧","text":"千金今夜直。羡阿母白发，珠袍一色。称觞蓬阆侧。有南路豪家，东朝贵客。华驺列戟。向尊前、箜篌醉擘。倩何人、笑问君家，家本难忘易识。犹忆。曾陪董相，閒过邹阳，读书骑射。贤哉湛母，截剃亲为置食。看怀清台畔，夫人城上，无论功名赫奕。只膝前、有子谈天，生儿亦得。"}