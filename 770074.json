{"id":"770074","title":"满江红•乙巳述哀十二首 其三 元夕","dynasty":"清","author":"董以宁","text":"月在团圆，却不道、今宵月半。尽处处、笙歌灯火，六鳌争战。聊煮黄齑呼弟吃，为言吾母肠先断。念生前、曾未越中门，何曾看。双条烛，烧将短。香一缕，行消篆。想慈亲若在，此时应倦。妻子相看还有日，新魂独自思儿伴。好同来、早向穗帷眠，何须劝。"}