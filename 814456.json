{"id":"814456","title":"雨中感怀","dynasty":"清","author":"林兴泗","text":"怪底泉声不断流，衙斋六月冷如秋。凄风几阵树脱叶，老雨连朝人白头。云覆短檐成久宿，海眠红日欲长留。虚堂独坐浑无赖，身世真同一泛舟。才看倒峡又倾盆，两地关心错昼昏。济北惊传千里赤，海南厌见野云屯。十家九室蛙生灶，八口三餐草掘根。惭愧公私无一补，昂藏七尺负乾坤。潮声聒耳雨声催，几日垂头兴尽灰。红白好花开易落，文章老友去还来。书缘窗暗生离我，酒为愁多怕举杯。坐卧不能频徙倚，补天谁是女娲材。伤禾坏舍事堪危，云尚重重雨尚垂。人意皇皇今若此，天心漠漠欲何为。涛倾万丈蛟龙吼，树湿千枝鸟雀悲。四载穷荒看不惯，直教抱病下书帷。"}