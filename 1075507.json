{"id":"1075507","title":"归陂北用斜川韵","dynasty":"宋","author":"周紫芝","text":"薄游不尽兴，归卧当少休。曲水虽陈迹，斜川有新游。浩歌独长往，岂亦惭此流。侨寓三家村，飘如浮水鸥。屡争渔樵席，共守狐鼠邱。削迹屏冠服，索居谢朋俦。樽中有馀滴，子献复父酬。殷勤问稚子，汝复乐此不。稚子掉头笑，老夫豁深忧。但令常复尔，过是吾何求。"}