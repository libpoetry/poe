{"id":"744205","title":"张白云先生祠","dynasty":"清","author":"褚华","text":"道人买山无一钱，今留祠宇苍松前。起家入直羽林卫，挂冠归隐知何年。甲申都城危不守，公卿迎贼拜马首。虎狼分踞九殿喧，鞭扑当阶佐行酒。尸䭾广柳贼醉歌，笑顾黄金高北斗。囊空官小公莫苦，脱身间关到乡土。栖霞寺古白云多，犹许孤臣作庵主。登州海远煤山青，君亲生死一梦醒。南都将相非我顾，后庭歌吹难为听。临春结绮倚娇娥，防江策尽唤柰何。道人自抱白云卧，世上一度沧桑过。我来吊古伞山曲，雨歇颓垣秋草绿。当时剪烛夜窗人，想见哀吟声断续。"}