{"id":"843868","title":"南乡子","dynasty":"清末民国初","author":"何振岱","text":"不寐拥重衾。百事悲欢尽到心。醒眼看天容易倦，怎禁。烛冷香消更夜深。弦断剩闲琴。已矣伊人指上音。几阵啁啾倾耳听，空林。斜月凄风叫暗禽。何物譬形神。结发夫妻总一身。同苦齐甘生已定，相亲。老去鳏居是半人。萧冷度昏晨。镜里灯前记笑颦。有尽欢情无限恨，轻分。水逝花飞万迹陈。"}