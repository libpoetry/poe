{"id":"1132393","title":"次韵李参政湖上杂咏录寄龙鹤坟庐","dynasty":"宋","author":"魏了翁","text":"龙鹤在吾西，昔年班荆处。乃今五斗米，絷之不得去。冬夜那何晨，斜河耿高树。木落天宇空，野迥江水碧。谁欤驱四运，昨夕复今夕。君看瀛海内，寿考匪金石。圣死微言湮，千载迷津涯。浮骖遍八极，日暮犹伊鸦。大道如掌平，人苦不识家。南山高崔嵬，草树蔚乔林。云横日曀曀，蝉鸣谷阴阴。戛然丹凤咮，为我作好音。西山有佳人，惯踏山下路。晨吟泽畔云，午睡岩前雨。莫使儿辈觉，夺我林壑趣。仲尼趋聘召，季路奚不怿。分量固尔殊，何伤于遍历。自揣或未能，莫如只坚白。皇天平四时，先春而后秋。寒威夺仁气，惨惨纷百忧。康世非我长，自许以一丘。古人为己学，不以遇不遇。学问思辨行，止定静安虑。次序固晓然，人情苦伤遽。百年狐兔窟，污我黄河流。槃槃帝王州，仅与瓯脱侔。秋风壮夫泪，禾黍莽平畴。江左忧佛狸，荆州忌老瞒。既虞薪下火，又耻泥中蟠。不虞复不耻，志士宁无叹。大亨惟同人，小知仅私己。皇皇万井封，耽耽百重陛。尔痾寔余恫，须知本同体。南园鼎盛时，纷纷车马迹。须臾风景异，树老春寂历。盛衰那可常，此理最明白。世有傀儡棚，帐幕深遮围。衣冠巧装饰，观者迷是非。自谓真好手，不知若为归。"}