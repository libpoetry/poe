{"id":"1124197","title":"八月二十四日同审知登塔山用审知前载九日留题之韵作二首时彦博归及常山","dynasty":"宋","author":"赵蕃","text":"郊原莽莽吹黄埃，馀暑已去若复来。昨宵一雨为苏洗，晓兴坐觉飞崔嵬。平生诗盟有徐孺，笔力可挽狂澜回。要明两眼费双脚，作计似我何疏哉。兹游只欠王子在，见说归书一纸开。追随正复听君乐，流浪如我空增哀。吾邦此山颇高绝，泛菊况堪临季月。要当相与一杯酒，只恐因之又成别。出门生憎触风埃，故邀幽人山中来。小休危亭带曲折，未尽高塔当崔嵬。目营所到岂有极，脚力尚壮不拟回。旧游久阔空信耳，高处一上何佳哉。是山百年定谁主，一丘新壤手所开。渊明自祭岂非达，杜牧作志夫何哀。如君风流固旷绝，与我论交忘岁月。异时访我入此山，扣牛共唱生生别。"}