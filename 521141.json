{"id":"521141","title":"秋夜读书","dynasty":"明","author":"顾清","text":"高秋净炎暑，官居若蓬瀛。落日人吏散，琴书有馀清。烛至童子去，抚卷临前楹。仰窥羲皇秘，俯探周孔情。下上千万年，历历指掌明。自从大道丧，圣哲希复生。幸此未坠地，庶以开吾懵。稍稍庭叶下，凄凄草虫鸣。初月上东垣，露草光晶荧。清景与心会，宵眠竟无成。微吟倚青琐，天风起松声。"}