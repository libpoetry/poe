{"id":"683888","title":"陆少宰与绳北上迂道见访山中赠别","dynasty":"明","author":"王世贞","text":"柴门寂寂掩苍苔，小雨轻风香篆回。鸟雀惯将篮笋狎，无人知道宰官来。女牛惊见一星高，暖眼初回仲蔚蒿。中散纵然饶懒癖，可应容易绝山涛。东风不作薜萝春，物色劳君到隐沦。圣代夔龙方接席，可能容得弃瓢人。浊酒离亭望眼孤，明朝春色傍艖䒀。燕中啼鸟知无数，莫遣空林闻鹧鸪。"}