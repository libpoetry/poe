{"id":"894493","title":"正月望夜闻影灯之盛斋中孤坐因写所怀","dynasty":"宋","author":"宋庠","text":"汉家太一昏祠日，宝炬神灯遍京室。仁寿先从殿里开，纤阿正傍楼前出。传闻陌上乐康年，宝骑如龙人若仙。骖驔始见斗城曲，烂熳还逢星汉边。妍歌巧笑竞赓续，万状晶荧夺人目。洛桥罗袜自生尘，楚国香缨不藏烛。五侯四姓共豪华，况乃经过赵李家。迷路非关武陵水，添妆祗为寿阳花。九门启钥光如昼，若个游人不回首。春宵病客独无悰，挟册焚香坐虚牖。坐久更阑可奈何，著书自古穷愁多。钟磬笙竽尽邻里，谁能载酒来相过。"}