{"id":"780126","title":"百字令 婺源道中记所见","dynasty":"清","author":"曹贞吉","text":"湿云泼墨，尽连宵做弄，碎琼零玉。滩雪惊飞流不定，轧轧水车翻轴。出鬼荒祠，女郎遗庙，撮听秋坟曲。乱鸦枯树，峰腰犹抹青绿。莫是洪谷云林，匆匆渲染，健笔能医俗。一缕炊烟来木末，篱落人家堪宿。乌桕红销，棕榈叶散，掩映千竿竹。数杯浊酒，敌他檐际风肃。"}