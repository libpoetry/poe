{"id":"694230","title":"世泽","dynasty":"明","author":"陈献章","text":"世泽由来远，何年播广东。吾庐依外海，分派自南雄。家剩为裘业，山馀偃斧封。千秋文物类，并与劫灰空。世泽由来远，时当阨难中。长须躬陇亩，赤脚话儿童。骨肉危相保，干戈晚益穷。存亡一丝发，端为谢苍穹。世泽由来远，中更几替隆。市廛怀直道，夷险信阴功。地接华山隐，家严涑水翁。百年还旧物，报事亦无穷。世泽由来远，谁兴启迪功。今无夭颜子，古有圣重瞳。想像千年下，凄凉百感中。痴儿何足了，徒只愧家风。"}