{"id":"722720","title":"贺新郎  送谷梁三叠顾庵学士韵","dynasty":"明末清初","author":"龚鼎孳","text":"雨过窗蕉卷。更关河、早鸿嘹唳、被秋驱遣。多少客心难按捺，偏到临歧凄泫。讶来往、芒鞋重茧。愁是吾曹萍梗散，算名场、失意悲犹浅。纨扇在，懒频展。乌衣门第应清显。盼词人、沉香奏曲，禁林挥扁。却向辋川图画卧，华子冈头闻犬。羞献纳、吾冠须免。且共小胥谈博奥，尽奚囊、好句芸签典。烧尾宴，锦绫剪。谁使清光卷。望层空、广寒宫阙，浓阴难遣。昨夜香风飘桂子，沾湿泪珠还泫。偏此夕、明蟾封茧。怪底天公能耐事，纵金蟆、玉斧挥犹浅。云母障，几时展。素娥独立凭幽显。任漫漫、银河如墨，断云如扁。横笛短箫催急鼓，惊起五更邻犬。看顷刻、绿章除免。变换总随时与数，料夔龙、也让羲和典。霄汉上，自裁剪。雁字横秋卷。乍凭栏、玉梅影到，同心遥遣。束素亭亭人宛在，红雨一巾泫然，理不出、乱愁成茧、骑省十年蓬鬓改，叹香熏、遗挂痕犹浅。肠断谱，对花展。帐中约略芳魂显。记当时、轻绡腕弱，睡鬟云扁。碧海青天何限事，难倩附书黄犬。藉棋日、酒年宽免。搔首凉宵风露下，羡烟霄、破镜犹堪典。双凤带，再生剪。一叶惊风卷。正天街、白麻将下，青骢行遣。身世多艰谁自料，老泪苍生频泫。怕滚滚、沸汤投茧。皓月中秋同伫立，眷南枝、乌鹊情非浅。空袖手，力难展。朱轮华毂争荣显。但低头、与时聋哑，随人圆扁。径欲拂衣长啸去，何处担琴携犬。便狂醉、难乎其免。羡汝归装烟水路，任骕骦酒尽休轻典。都市语，并刀剪。一夕征衫卷。恰天涯、重阳将近，中秋才遣。著惯平生几两屐，此度沾巾同泫。写不尽、乌丝残茧。沙涨邮亭丛菊路，喜宾鸿、背上新霜浅。烟雨梦，薄衾展。江枫落处寒山显。更乡园、雀脂绵腻，鲈腮银扁。白马名都人绣虎，聊试祝鸡呼犬。代捉鼻、谢公祈免。万事浮云高卧后，怕兰台、掌故需人典。偕倦圃，薜萝剪。心似飞蓬卷。对秋星、药壶茶灶，试将愁遣。尚记银河同伫立，汗雨酒痕齐泫。曾几日、重衾堆茧。霜信五更残漏急，恨关山、月影窥人浅。憔悴后，镜慵展。风帘隐约孤灯显。倚阑干、乌啼咿呀，鸥沙平扁。滚滚长杨车马外，不少平原篱犬。能免俗、浮沉姑免。病起披裘还强饭，有珠琴、石鼓劳君典。莎径草，亟深剪。人与秋云卷。乍亭亭、红桥玉笛，柳丝飏遣。罗扇练裙何限泪，今夕背灯偷泫。剥不尽、五丝愁茧。此别竟无魂可断，笑消魂，两字言情浅。芳草外，翠屏展。天涯回望双星显。忆闻歌、珍珠成串，饼金容扁。帘幕几番花雾重，吠杀胡麻犬。今而后、吾其知免。若许都亭携手去，尽临邛、酒债将裘典。香睡袖，莫轻剪。下直缣囊卷。正梧阴、日斜人散，篆烟风遣。江上白云游子梦，几载青衫常泫。千百结、银蛾缠茧。归到洞庭霜乍落，看橘盈、怀袖寒香浅。温凊暇，彩衣展。岂须名就亲方显。趁高秋、鳞松虬曲，珠泉帘扁。手进晨葩鸡黍洁，绝胜杞根花犬。料衰病、欢然扶免。自昔英才公府掾，每起家，台阁谙朝典。裙屐习，早除剪。几曲屏山卷。怅离云、菊开人瘦，将他分遣。两小鸳鸯裙对系，谁料啼痕新泫。憎红豆，蟢蛛蟠茧。好梦愿随双桨去，怕江潮、不比桑乾浅。沙雁阵，带愁展。一床幽恨临妆显。镜台前、绿螺抛剩，紫钗敲扁。强倩猧儿偎软玉，闹杀铜街寒犬。合欢帐、暂时勾免。夜夜名香熏绣佛，乞忏除、花罪从轻典。梅讯待，绮窗剪。风叶当眉卷。画桥东、小门长饷，闷来颦遣。帘外马嘶人去急，玉箸红潮交泫。绣线涩、吴锦缝茧。落月窗西和影坐，问回头、可记鸦黄浅。心字篆，博山展。十分怜爱三分显。半遮灯、玉钩初下，枕痕微扁。豆蔻琼酥香百结，那用防绡狞犬。离恨劫、今生绕免。总信风流非薄幸，掷金钱、难觅青春典。莺舌弄，燕波剪。贮腹书千卷。更空明、一泓秋水，雾飞云遣。老笔纷披姿媚出，冰洒铁梅芳泫。高咏遍、蜀笺吴茧。六代江山文酒地，记孝侯、台畔春阴浅。龙竟卧，蠖羞展。客游不藉纵横显。日端居、犀香温透，墨池摩扁。生受鹿门妻子福，万态扰龙驯犬。爱白璧、微瑕全免。相约卜邻投老去，有青溪、茅屋堪重典。花共插，竹同剪。古陌纤尘卷。恰重阳、好秋节气，恶缘耝遣。十载双盘龙树老，井甃残云流泫。空阔地、素沙铺茧。满眼江山风叶下，顿伤离、感旧心难浅。觞咏兴，强支展。昔游踪迹依稀显。叹星霜、销磨未尽，石坪金扁。后夜犊车曾轣辘，响乱寺门荒犬。俯仰恨、余生宁免。手把茱萸乡思急，管明年、高会何人典。天似练，一鸿剪。孤鹤云中卷。喜三回、看山奉敕，九天差遣。何处麒麟高冢客，杜宇梦回啼泫。跳不出、乾坤围茧。岸柳萧疏村菊放，任宦情、也向西风浅。邛竹杖，且施展。少豪妄意功名显。到如今、残棋拍碎，唾壶捶扁。望里关门笳鼓竞，千队射雕调犬。羽猎赋、衰慵邀免。绝顶藤萝人共坐，尽今宵、觞政更番典。尘海事，醉馀剪。且把残书卷。与周郎、谈兵顾曲，欢场同遣。当日小乔重见否？热泪有情堪泫。今古事、纷如攒茧。年少雄姿英发甚，笑紫囊、高屐风流浅。骐骥足，过都展。尊公好句青溪显。傍红桥、岸连花动，石流潮扁。归去中林偕啸傲，冷眼乞怜摇犬。恐避贵、延之难免。爱汝新篇真◇兀，最正而葩藻奇而典。松下庆，坐深剪。璧月虾须卷。报香车、苧萝人到，羁愁齐遣。病起长卿微倦后，消得露华浓泫。叠绣袜、红绵含茧。鬓影钱塘云母辑，渡广陵、八月秋涛浅。菱镜黛，晓窗展。倚风生怕腰身显。护娇羞、锦屏六曲，铜环双扁。子夜翠裘龙脑热，切莫打鸦惊犬。辛放仗、朝参新免。收拾鸳鸯针线帖，奉五花，判事妆台典。琴亦暇，绮吟剪。万事浮云卷。猛回头、盲风噩浪，尽情麾遣。烽鼓舳舻江海泪，袖手棋枰恒泫。忧国鬓、簇成霜茧。与我命，同磨蝎住，薄湘潭、憺耳遭谗浅。长信簟，怯秋展。谢公丘壑风流显。自登梯、看山读书，笑题楼扁。有客到门频信宿，迎惯东桥园犬。公健在、吾官甘免。闲日君王亲赐予，拜青鞋、布袜新恩典。檐雨烛、对床剪。新月如眉卷。小窗西、疏灯星放，薄寒霜遣。半壁幽花人烛夜，碧沁铜瓶清泫。傲篱外、薄英飘茧。瘦硬几枝名士态，拟纤腰、束素传神浅，真率意，画中展。一痕墨晕天然显。漫评量、蜂簧吹褪，玉盘堆扁。才伴征鸿双杵歇，又听柴门归犬。此坐客、督邮当免。酒冷香残标格在，尽年年、秋事银缸典。红吐穗，肯频剪。万叠烟光卷。羡天生、人豪清福，湖山资遣。绿浪红栏春雨足，菰米莼粉纷泫。倩屋角、女桑催茧。岳庙于坟悲壮地，说六桥、歌舞风华浅。江海一茅展。经纶何必封侯显。任胸中、嵚崎历落，岭横峰扁。铁马金戈沙塞梦，抛掷浦鸥林犬。曲突赏、飘然难免。才子青箱传素业，胜平泉、花木无人典。桐叶劵，白云剪。邺下推诗卷。正才人，乱馀入雒，悲秋初遣。文藻江山争映发，花雨上林春泫。惊落笔、冰丝萦茧。万里关河笳吹出，怪清郎、执戟承明浅。盘错地，器方展。盛名翻藉崎岖显。似轻帆、峡穿象马，滩浚孤扁。麟凤世间能几见，何暇较他鸱犬。喜玉燕、频投身免。从此天衢皆坦步，合旂常、雅颂公兼典。添半臂，紫绫剪。柳浪荷珠卷。正新丰、酒醲花丽，咏陶觞遣。风调樊川诗老杜，玉濯彩毫光泫。织龙罽、天孙云茧。国士祠边弹剑出，笑千金、一饭酬恩浅。燕赵地，壮怀展。纵横八法临池显。傲诸家、隶人寒饿，墨猪肥扁。膂力方刚兼慧福，休问鼎鸡丹犬。不识字、神仙今免。奇绝大书呼陛下，偕赤刀、和璧藏图典。袍袖湿，胜初剪。薄宦青衫卷。也随人、西风滚滚，箨凭秋遣。落拓沈燕市里，旧雨漉巾微泫。惊揽镜、一双蓬茧。老伴岁寒能几客，悔清歌、浊酒为欢浅。岩壑韵，颊毛展。身今隐矣名犹显。忆红窗、柳绵吹弱，花茵堆扁。游戏半生天海意，岂学槛猿牢犬。呼上殿、君恩传免。畴昔贵游星散尽。羡五湖、泉石留卿典。携手去，发同剪。"}