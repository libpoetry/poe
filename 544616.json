{"id":"544616","title":"夜集万中丞斋中二郎君出侍翩翩玉立且风致卓尔不群追赋八韵寄怀并似中丞以当尺一","dynasty":"明","author":"胡应麟","text":"识面双投刺，舒怀一抱琴。云中鸿雁翼，原上鹡鸰心。并宿桃花岸，联飞桂树林。风华乔梓茂，意气棣棠深。翰墨眉山下，箕裘洛水浔。蓝田誇合璧，丽浦重兼金。文武家声擅，诗书世业任。西堂春色蚤，烂漫忆披襟。"}