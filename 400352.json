{"id":"400352","title":"山中滑雪，用池上楼韵","dynasty":"民国末当代初","author":"饶宗颐","text":"晨风倏成阵，绝峤弄哀音。有怀可容冰，无水恐恒沉。鞋湿几顿踬，弥知筋力任。茫茫白间黑，前路有疏林。髡枝不著花，清致足窥临。岭云披絮帽，亦复忘崎嵚。短景忽参差，乱山起层阴。行行何所慕，旷野渺霜禽。但未忍黄昏，夕阳动凄吟。云外山河远，客子难为心。乃知行路难，嗟叹直至今。"}