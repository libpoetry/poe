{"id":"464447","title":"金缕曲 周默庵夫人得顾二娘砚于农家，默庵寄示拓本，命赋。","dynasty":"当代","author":"许白凤","text":"片石何人制。有当时、随园诗话，吴门女子。篾理箕纹穷刻划，劳尔纤纤素指。等闲了、绣鸳针黹。一碧端坑寒漱玉，辨瑜瑕、小就鞋尖试。工巧夺，璇玑字。专诸巷冷秋娘逝。忍摩挲、古香晕墨，柔光凝紫。三百年来桑海劫，不共铜驼荆枳。又添得、闺帏韵事。夫婿白头情更好，擘鸾笺、备写金婚史。滴几点，濂溪水。"}