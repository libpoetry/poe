{"id":"1216030","title":"赋得莲花漏送宗正多尔济巴勒公惟中赴淮东监宪任","dynasty":"元","author":"周伯琦","text":"漏壶皆古制，此制独精奇。昔自远公创，今传燕地规。范金筒有量，剡木箭相宜。翠盖旁承注，芳心递转移。潜机分昼夜，浮刻定干支。颇忆仙人掌，还疑太华池。警更严国典，嘑旦肃官仪。淮甸谯楼丽，韩铭款识垂。绣衣朝发令，编户业趋时。祇恐徵书促，听筹觐玉墀。"}