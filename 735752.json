{"id":"735752","title":"奉召赴都经泰岳遥望有作 其一","dynasty":"清","author":"毛奇龄","text":"朝日泛旸谷，孤光动天门。鸿濛启青苍，仰见乔岳尊。郁若灏气接，下与浮云骞。群峰争嵯峨，拱列同星垣。我欲凌绝巘，俯视周大寰。奋迅鲜羽翼，屼峍难攀援。从来圣神出，升陟柴以燔。五王觐国后，三观窥河源。今适遘王会，将策明堂文。下诏召博士，因之及公孙。自笑圭筚士，敢为封禅言。神功发眺听，博议开浑元。但当入林丘，挥手长松间。"}