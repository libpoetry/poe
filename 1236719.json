{"id":"1236719","title":"河中春游有感五首","dynasty":"元","author":"耶律楚材","text":"西胡搆室未全终，又见颓垣绕故墉。绿苑连延花万树，碧堤回曲水千重。不图舌鼓谈非马，甘分躬耕学卧龙。粝食粗衣聊自足，登高舒啸乐吾慵。异域河中春欲终，园林深密锁颓墉。东山雨过空青叠，西苑花残乱翠重。杷榄碧枝初着子，葡萄绿架已缠龙。等閒春晚芳菲歇，叶底翩翩困蝶慵。坎止流行以待终，幽人射隼上高墉。穷通世路元多事，艰险机关有几重。百尺苍枝藏病鹤，三冬蛰窟闭潜龙。琴书便结忘言友，治圃耘蔬自养慵。西域渠魁运已终，天兵所指破金墉。崇朝驲骑驰千里，一夜捷书奏九重。鞭策不须施犬马，庙堂良算足夔龙。北窗高卧薰风里，尽任他人笑我慵。重玄叩击数年终，大道难窥万仞墉。旧信不来青鸟远，故山犹忆白云重。自知勋业输雏凤，且学心神似老龙。忙里偷闲谁似我，兵戈横荡得疏慵。"}