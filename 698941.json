{"id":"698941","title":"荷","dynasty":"明","author":"徐渭","text":"五月五日热太烘，疾挥纨扇不能攻。欲呼小艇耶溪去，荷叶荷花十里风。一斗湖光不放宽，却于纸上定波澜。犀盘墨尽浑无蜜，捧出茅山女道冠。一瓣真成盖一鸳，西风捲地仅能掀。花枝力大争狮子，丈六如来踏不翻。荷叶五寸荷花娇，贴波不碍画船摇。想到熏风四五月，也能遮却美人腰。子建相逢恐未真，寄言个是洛川神。东风枉与涂脂粉，睡老鸳鸯不嫁人。花垂叶倒露难擎，颈折鹅飞咽不鸣。渐看湖光平似掌，秋来无处立蜻蜓。五月莲舟苧浦头，长花大叶插中流。即令遮得西施面，遮得歌声度叶不。"}