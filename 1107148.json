{"id":"1107148","title":"上睦州刘工部","dynasty":"宋","author":"韦骧","text":"政行荆楚百蛮怀，却拥旌旄向此来。自喜平生无枉道，岂论千里复淹才。恩苏疲瘵精神返，威慑奸憸胆气摧。秋晚子陵溪上好，樽罍风雅许谁陪。桐庐古郡压乌龙，潇洒佳名信不空。傲世曾栖隐君子，谪官多属钜贤公。连云城郭残秋外，近水楼台返照中。太守公馀登览胜，始知天意养其衷。"}