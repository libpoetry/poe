{"id":"1126187","title":"曾端伯自承移帅川口有怀风旨无便附信忽领教喜成小诗附便奉呈三首","dynasty":"宋","author":"曹勋","text":"好在曾夫子，宁知晤语期。倚毗离楚日，鼓吹入夔时。赤甲薰风近，黄堂淑景迟。相望邈坤轴，空咏竹枝词。衣袽先九润，此日上瞿塘。风月动官柳，旌旗开蜀疆。诗坛凌李杜，政绩过龚黄。追诏知非晚，肯令生智囊。某也庵居久，心形付自然。山林藏老退，松竹养风烟。遇物元非远，寻真自一天。怀人会心处，熟诵见山篇。"}