{"id":"279163","title":"湘春夜月·苦雨寄闷","dynasty":"现代","author":"周岸登","text":"暗销魂。半窗蕉雨黄昏。早又画角吹残，三弄落谯门。欲向桂丛轻诉，怕桂花馨薄，不解留人。更素娥暝泣，鲛丝玉箸，难剪愁根。檐花滴碎，离情似梦，捣梦如尘。小阁笼寒，空伫想、夕篝熏罢，香篆秋痕。琼箫恨远，问甚时、重见真真。待后夜，定怀中掌上盈盈，唤起同款芳尊。"}