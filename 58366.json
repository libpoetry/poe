{"id":"58366","title":"雨中柬王幼度","dynasty":"明代","author":"蓝智","text":"客子清晨卧江阁，老树闭门风雨恶。渔舟满眼乱波涛，杀气冥冥塞寥廓。地炉火冷席无毡，短衣百结双履穿。寒食清明不归去，故山松柏空云烟。先生适自江东至，行李兼旬共留滞。登楼王粲谩多才，献策刘蕡甘下第。三鳣聊尔拥皋比，一鹗未负风云期。青春白日麟凤远，长林丰草豺狼饥。十年烽火暗南极，戎马纷纷未休息。朝廷耆旧困草莱，乡里儿童夸膂力。我今旅食向孤城，君亦胡为念远行。人生只在意气合，世乱未觉文章轻。野人岂知天下事，杜宇夜啼花满地。狂如贾谊惟痛哭，贫似扬雄空识字。昨夜封书与雁归，妻孥应怪苦回迟。丈夫磊落志千载，一日穷途何足悲。"}