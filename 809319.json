{"id":"809319","title":"机政偶暇辄留意书法漫成","dynasty":"清","author":"玄烨","text":"紫宸唤仗晓初散，坐挹朝爽浮南荣。时平偶得机政暇，觚棱浮影风日清。盘螭画几青玉色，回鸾素纸雪茧明。临池试作波折势，染翰聊适优閒情。体安要使结构密，志一始觉风神生。心手调娱本非易，筌蹄脱落宁有程。古来圣学亦游艺，别具妙诣非形声。"}