{"id":"1204532","title":"沁园春 次前韵","dynasty":"元","author":"刘敏中","text":"别后何如，两鬓全霜，寸心尚丹。但酒肠萧瑟，常因病窄，诗怀寥落，强为秋宽。无补公家，坐縻廪粟，自笑闲身也属宫。思君甚，只梦魂夜夜，水阻云艰。人才自古良难。问谁在、曹刘沈谢间。想羊公石畔，临风把酒，习家池上，待月凭阑。黄绢飞来，青灯无寐，盥手薰香百过看。还知否，怕中年丝竹，难久东山。"}