{"id":"904245","title":"家君为张丈明叔段丈处厚作诗集序小子赞之","dynasty":"宋","author":"李处权","text":"二老学而穷，超然以诗鸣。雍容三百篇，一一韶与韺。挺特汜水诗，彊梁与古争。寂寥会隐篇，澹荡遗心营。珠玑沦瓦砾，有时应夜明。过者剧千万，岂无一不盲。我父实久要，早以文会并。兹来唱无和，樽酒怀平生。遗篇乃见属，悼往泯厥声。歘然奋长笔，摭实无过情。而今且谁托，两族俱凋零。从古作者意，所务非近程。徐观百年内，污世曷足名。"}