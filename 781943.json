{"id":"781943","title":"李太史私酿清甘伪言远致因为长句戏之","dynasty":"清","author":"戴梓","text":"漠漠春塘暧暧天，东风庭院敞芳筵。一尊竹叶清堪鉴，四座梅花香欲燃。惠水未通秦塞路，巴陵谁泛汉阳船。十年梦断长安韨，一夕欢游古塞前。西子心头应有属，文君眼角为谁传。黄垆夜拥城边月，青幌晴摇洞口烟。金谷鸟啼人未散，玉缸火冷主将眠。"}