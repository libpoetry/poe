{"id":"583496","title":"南京陆孝子刲股诗","dynasty":"明","author":"王缜","text":"孝哉陆生纯且良，事母左右周无方。寒为温暖暑为凉，平居竭力守厥常。一朝阿母病卧床，陆生忽忽心如狂。悬冠不栉行不翔，药饵遍试方无良。虔诚吁天天为伤，忽传秘法来无阳。梦中神语识不忘，起砺白刃生秋霜。暗刲股肉血淋浪，和血作羹进母尝。母病寻瘳体亦康，一日声名四海彰。吾闻大孝在显扬，况生年今十八强。前途去去远且长，往矣慎勿停辀航。丈夫志气塞穹苍，百年一善何足臧，吁嗟陆生未可量。"}