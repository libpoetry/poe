{"id":"686668","title":"殷石溪哭子和作","dynasty":"明","author":"边贡","text":"闻君失却娇生子，老泪淋漓尺五棺。情逐雨花春落寞，恨随江水夜瀰漫。帘前逐鸟竿犹在，纸上涂鸦墨未乾。应对阿婆伤往事，啼乌声里说更残。前身应有再来时，请看东园十岁儿。且喜未衰难绝望，共知无益省悬思。维熊梦拟重符兆，谈虎诗惭独后期。早晚共携收泪酒，慰君怀抱破君疑。"}