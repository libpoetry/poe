{"id":"1128254","title":"奉陪知府内翰至卞山有诗五首 玉德泉","dynasty":"宋","author":"程俱","text":"卞维吴兴镇，杰出众山外。晴朝自生辉，韫玉见奇态。新阡表南阳，独据山水会。青松三万本，已复出蓬艾。灵泉发道左，天遣资灌溉。初无一线溜，泛滥欲浮芥。披榛伫方空，馀浸忽可浍。清踰金沙泓，甘此中泠派。朝涵卞峰云，暮作霅溪濑。岂惟供百须，旱岁亦多赖。殷勤五大夫，随喜奉微盖。尝闻瑜瑾姿，德与君子配。兹泉为人出，固是神所介。当令玉德名，相与流千载。幽亭名思洛，寒潭俯澄虚。回头三百年，胜地成荒墟。公今草堂址，无乃昔所居。环之碧玉峰，带以清冷渠。流泉响琴筑，松竹皆箫竽。妙哉无尽藏，一一为我娱。东冈作兰若，钟梵邻樵渔。亦有桑柘村，旁开蔬果区。何烦引三径，故自与世疏。主人去霄汉，夜直承明庐。斯游入清梦，傥寄空中书。嵚崎宝山麓，乱石如斗兽。云根尽中空，嘘吸弄昏昼。兹山颇似之，无乃共灵构。如何在人境，有此泉石囿。深岩隐荟翳，竹树两森秀。坡陀接烟磴，足力恣所究。恍然天地开，远目千嶂骤。中营五亩宅，何必封石窌。桑麻无外求，茶果供日富。夭条列僮奴，花草更黼绣。生生所应有，取足谢奔走。嗟余四方志，老大无一就。对此寸心惊，无因托圭窦。是公固麟凤，入兽不乱群。吴侬欲争席，但见一幅巾。篮舆从逋客，上下寂寞滨。却行共谈笑，愧此礼意亲。行行得西庵，杉竹含清薰。解衣静盘礴，虚窗蕙烟纷。濡毫散珠玑，咳唾不自珍。曳屣转山足，长林蔽浮云。旁连众迤逦，上有高嶙峋。穹窿见深洞，划如敞重闉。往者玉京子，翔空驾飙轮。于今蜕骨在，坚重踰苍珉。颇欲穷其源，燃犀问蛇神。钩穿忽无间，信有仙凡分。却寻招提路，松风亦随人。潺潺石桥水，洗尽荆吴尘。胡床兴不浅，已觉千山曛。日入三籁息，群山郁苍苍。巾裾湿烟雾，宛转度涧冈。涓涓暗泉鸣，冉冉松筠香。林梢吐纤月，露叶琐碎光。归来叩禅扉，幽灯对绳床。相羊有馀适，笑咏白雪章。"}