{"id":"713842","title":"放歌别戴十一","dynasty":"明末清初","author":"屈大均","text":"今朝春暖桃花多，为君张宴烹明驼。酒酣慷慨高唱发，死生有命奈谁何。王孙当日出裤下，含羞忍耻非无故。北溟鱼起须扶摇，南山豹变繇烟雾。君今贫贱何须愁，才气无双天所留。庄蹻人肝可分食，伯夷薇蕨且莫忆。隐忍终酬国士知，深沉不必时人识。纷纷天下无贤良，豺虎皆化为侯王。我今挽弓三石强，欲射不射心徬徨。徬徨兮何极，临歧泪沾臆。王陵有母发垂白，遇难不能供子职。知君肝胆如青天，甘肥可托供朝夕。鹜鸟将搏先戢翼，圣人将动必愚色。丈夫所患独无身，我今且就朱家匿。"}