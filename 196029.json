{"id":"196029","title":"贺新郎·花落台池静","dynasty":"宋代","author":"史达祖","text":"花落台池静。自春衫闲来，老了旧香荀令。酒既相违诗亦可，此外云沈梦冷。又催唤、官河兰艇。匝岸烟霏吹不断，望楼阴、欲带朱桥影。和草色，入轻暝。裙边竹叶多应剩。怪南溪见後，无个再来芳信。胡蝶一生花里活，难制窃香心性。便有段、新愁随定。落日年年宫树绿，堕新声、玉笛西风劲。谁伴我，月中听。"}