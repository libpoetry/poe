{"id":"644592","title":"斋殿观书恭侍间燕且承赐文嘉劳无任感服谨赋诗一首以抒下情","dynasty":"明","author":"方孝孺","text":"无为运王化，虚静契天心。神情既昭朗，外诱安能侵。斋居阅道妙，端拱肃冠襟。超然万汇表，俨若上帝临。竹素粲盈前，群言恣窥寻。遐思自知要，博采仍钩深。嗜古忘饥渴，好善踰球琳。冥观会众理，抗志珍分阴。俯仰周乾坤，瞬息贯古今。人爵巳莫并，天贵谁能任。赈窭散仓粟，赎人捐府金。政教洽四境，苍生歌德音。文昭圣明喜，诚格鬼神歆。陋儒荷宠光，避席瞻旒簪。垂欢惠颜色，洒翰嘉忠忱。瀚海茫无涯，岂复资蹄涔。譬彼一篑土，宁?泰华岑。受恩徒徬徨，忧怀郁钦钦。鸿勋希旦奭，令名仰回参。日新崇大业，济世同舟霖。"}