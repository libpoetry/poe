{"id":"695551","title":"南宁府三首","dynasty":"明","author":"林弼","text":"万里关山入塞云，高城纵目送斜曛。九真海到东南接，六诏江来左右分。出洞蛮丁高髻角，趁墟野妇短衣裙。汉廷已下兴贤诏，从此遐荒德化闻。谩说天南第一关，边城依旧好江山。丰年箫鼓赛田祖，近日衣冠化洞蛮。孟获革心诸葛纵，智高授首狄青还。三公亭上舒长啸，落日凉风起碧湾。千叠层城十丈壕，藕花无数绕周遭。轻舟时获鱼盈尺，新雨才添水半篙。拂地烟梢毛竹暗，倚江风树木绵高。天涯无限登临意，纳纳乾坤一布袍。"}