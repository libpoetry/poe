{"id":"493802","title":"盐提举崔君转福建副都转运使赠以诗","dynasty":"明","author":"庞嵩","text":"吾病笑也歌，放歌三百篇。我歌夫何为，故人有高迁。驱车出羊城，迢迢适闽壖。嘤鸣起幽谷，鹾政两当权。轻车就熟道，良造相后先。万里指顾间，行行复何言。齐人富煮海，周官布流泉。氓农已瘁力，摧商未为偏。矧兹南北祲，所守在疆边。士马愿夙饱，日费浑几千。子行慎足国，常股通车船。务期化斥卤，万灶繁朝烟。子行慎足民，生生浚其源。反裘以负薪，皮敝毛亦穿。培根在剔蠹，本固枝叶蕃。和衷乃有济，仲伯吹篪埙。万物皆可爱，吾道有正传。咨彼太极翁，何以独爱莲。岂徒羡虚直，出污泥不沾。吾言愧予耄，或可方韦弦。"}