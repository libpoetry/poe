{"id":"862009","title":"和周秀实田家行","dynasty":"宋","author":"王庭圭","text":"旱田岁逢六月尾，天公为叱群龙起。连宵作雨知丰年，老妻饱饭儿童喜。向来辛苦躬锄荒，剜肌不补眼下疮。先输官仓足兵食，馀粟尚可瓶中藏。边头将军耀威武，捷书夜报擒龙虎。便令壮士挽天河，不使腥膻污后土。咸池洗日当青天，汉家自有中兴年。大臣鼻息如雷吼，玉帐无忧方熟眠。"}