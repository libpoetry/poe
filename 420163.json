{"id":"420163","title":"迈陂塘 咏藕","dynasty":"近现代","author":"邓嘉缜","text":"喜堆盘、芳甘沁齿，?珑忽露心眼。招凉消夏湾头路，馥郁荷芬两岸。情缱绻。正活色生香，怎便尘根断。水天云暖。恰旖旎江南，岧峣西华，抛得净因远。闲吟罢，十丈如船偃蹇。诗人狂语奇诞。清辉玉臂璇闺月，罗袖背人低卷。凭检点。任宛转牵情，总馥并刀剪。良材妙选。看铸就钱心，织成缣素，清暑对茶荈。"}