{"id":"973807","title":"东坡在惠州窘于衣食以重九近有樽俎萧然之叹和渊明贫士七诗今去重九三日尔仆以新谷未升方绝粮是忧至于樽俎又未暇计也因诵靖节贫士诗及坡翁所和者辄复用韵 其七","dynasty":"宋","author":"赵蕃","text":"昔在庞德公，有足不入州。鸾凤自有志，燕雀安可俦。乃知金石坚，不逐万物流。当时天下事，固为长者忧。未易一木支，杀身何能酬。令人为短气，哀哉融与修。"}