{"id":"653564","title":"陈世用给事母挽诗二十韵","dynasty":"明","author":"张宁","text":"秦晋欢盟早，熊蛇吉梦全。最深姑舅爱，兼为族人怜。鸾凤威仪重，蘋蘩礼数专。清真生合浦，温瑩照蓝田。中馈烹调惯，通宵补缀便。曾陪伯鸾语，识得孟光贤。不愧关睢什，犹疑葛藟篇。文孙初及第，令子夙超迁。夜雨惊炊臼，悲风入断弦。可怜黄屋诰，不到白头年。医扁今为土，巫咸已上天。膏肓不可问，脩短竟难宣。迤逦瑶池燕，招摇玉洞仙。麻姑留宿驾，王母授真诠。恩念俱牢落，尘缘总弃捐。深情空戚戚，清泪转涓涓。薄奠馀三鼎，荣光贲九泉。已酬尊养愿，其奈别离牵。魂梦应何在，音容益黯然。云迷淮海月，霜冷越江烟。懿行新成传，贞铭已就镌。孤坟在何许，千里卜牛眠。"}