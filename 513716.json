{"id":"513716","title":"峄山歌","dynasty":"明","author":"程敏政","text":"行人朝行峄山下，山色凌寒翠堪把。秀峰斗绝倚穹霄，复岭蜿蜒走平野。路傍岩石亦崄巇，上似熊罴下牛马。征夫为我一一言，数十残碑尚堪打。不知何代帝王来，驰道犹存古砖瓦。灵湫一眼透山巅，时有风雷起长夏。土老能占絮帽云，刻日甘霖应时洒。于中胜境难具论，洞府多藏石尊斝。入眼方知造化工，披图始觉丹青假。蹇予素乏尘中缘，最是平生爱山者。驱驰未暇一登临，浩荡襟怀向谁泻。思将短曲慰山灵，安得长才继骚雅。"}