{"id":"654875","title":"田家喜雨歌","dynasty":"明","author":"倪岳","text":"韶华荡漾三月天，绿杨枝上嘘晴烟。田家望雨心正渴，鸣鸠数声风飒然。墨云低覆塍头树，好雨弥空下如注。润物潜看霢霂流，及时溥谢甘霖布。宿麦芃芃穗渐黄，新荷簌簌初抽秧。总为朝来一犁足，坐令终岁成丰穰。丰穰有兆欢声作，击壤长歌物咸若。四海均沾造化功，题诗为纪田家乐。"}