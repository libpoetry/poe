{"id":"707674","title":"石丈","dynasty":"明末清初","author":"卢若腾","text":"石丈、石丈！何不化形轻举便来往；呼之即行叱即止，推之即下引即上。为山、为坞、为亭台，豪家颐指给欣赏。胡为月费千夫力，长途辇运飞尘坱。金谷、平泉不让奢，役人岂惜千万镪；可怜青青麰麦田，邪许声中成腐坏。石丈过处田父哭，谁能闻之不痛痒！方知此石真顽物，虚说为怪夔蝄蜽。"}