{"id":"1081069","title":"自入襄城即有山水之兴路中稍有赓唱因呈遵道","dynasty":"宋","author":"陈渊","text":"风沙久迷神，山水忽照眼。粼粼碧玉甃，叠叠青螺绾。人烟盛乐土，草树亦精产。云霞入杳冥，禽鸟度杯盏。放情千里迥，悟意一笑莞。胸襟得奇趣，酬唱出新撰。虫鱼怯嘲诮，文史困鸠僝。我诗实易成，淡薄非佳馔。君词颇简出，严绝类烧栈。自应即退缩，强尔取惊赧。微言固可录，狂论犹未刬。勿使俗人知，归途畏书简。"}