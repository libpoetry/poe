{"id":"1139157","title":"题宋学古九天玄女数自云其师钟尧臣得之襄城柳下老翁所授","dynasty":"宋末元初","author":"陆文圭","text":"天九积阳数，玄女夫何为。广陵亦健将，乃惑一用之。彼术信诞谩，此遇尤希奇。珍重柳下翁，仙隐未可知。言天以人證，言数以理推。守正死不避，居贞凶可移。尧富与尧寿，此理始无私。颜贫与颜夭，此性终无亏。姑慎君子术，勿与老人期。"}