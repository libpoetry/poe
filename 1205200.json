{"id":"1205200","title":"百字令 春日湖上","dynasty":"元","author":"张可久","text":"扣舷惊笑，想当年行乐，绿朝红暮。曲院题诗，人去远、别换一番歌舞。鸥占凉波，莺巢小树，船阁鸳鸯浦。画桥疏柳，风流不似张绪。闲问苏小楼前，夕阳花外，归燕曾来否。古井香泉秋菊冷，坡后神仙何许。醉眼观天，狂歌喝月，夜唤西林渡。穿云笛响，背人老鹤飞去。"}