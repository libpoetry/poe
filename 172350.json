{"id":"172350","title":"水龙吟·花骢柳外频嘶","dynasty":"宋代","author":"陈德武","text":"花骢柳外频嘶，使君底事拼人去。圮桥风月，睢陵桃李，几回良遇。我待君来，他催君去，谁留君住。想尊空北海，诗成东阁，这都是、欢娱处。宝月才圆又缺，况人生、会难离易。驭风无计，缩地无术，问天无语。枯海为炉，赭山为炭，尽烧愁绪。把一心天地，一家南北，此身堪寄。"}